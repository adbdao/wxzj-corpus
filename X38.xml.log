
<pb n="1"/>
﻿<book id="38">x38.大小乘釋律部一</book>
<article id="n676">梵網菩薩戒經義疏</article>

<talk>菩薩戒經義疏會本序</talk>

余友隱公會此經疏余一覽已乃讚歎曰字不譌句
不碎有益于物葢莫大焉然此義疏荊谿不解之於
前四明不釋之於後故無鈔記足可全依如是則但
會經疏不亦宜乎隱公聞之請以題端因而筆記云
爾。
貞享甲子臘月下旬台宗比丘唯忍子敘

<other>No. 676</other>
<sarticle>菩薩戒經義疏卷上</sarticle>

隋天台　智者大師　說
門人　灌頂　記
菩薩戒者運善之初章却惡之前陳直道而歸生
源可盡聲聞小行尚自珍敬木叉大士兼懷寧不
精持戒品內外二途咸皆敬奉王家庶眾委質虔
恭斯乃趣極果之勝因結道場之妙業然經論所
載戒相有於多種記傳所辨受法不無同異良以
機悟偏圓宜聞詳略辭無雙舉事不竝行令謹按
什師所述法相出自梵網經律藏品什師秦弘始
三年來達漢境光顯大乘匡維聖教傳譯經論三
百餘卷梵網一本最後誦出誓願弘宣是故慇懃
一言三復特為文義幽隱旨趣深玄所以指掌曉
示令後生取悟為易經稱梵網者欲明諸佛教法
不同猶如梵王網目品言心地者菩薩律儀徧防
三業心意識體一異名三業之中意業為主身口
居次據勝為論故言心地也。釋此經三重玄義。
第一釋名第二出體第三料簡
○就釋名中初明人名次辨法號後明階位天竺梵
音摩訶菩提質帝薩埵今言菩薩略其餘字譯云
大道心成眾生亦云開士亦云大勇心復云善美
隨行為名以其運心廣普因斯立號大品經明此
人有大道心不可沮壞猶如金剛從初發心終至
等覺皆名菩薩也又稱佛子以紹繼為義三乘皆
從佛生解盡是子義法華云若如我子大士紹續
為勝稱為真子又三乘同皆修道盡有此義二乘
自通至小果狹而且短大士廣長自通通他故受
斯稱大經云初發已為人天師勝出聲聞及緣覺
故言大心也。
次辨法號即是戒義梵音尸羅大論云秦言性善
亦云清凉以其能止破戒熱惱從能得名亦云波
羅提木叉譯言保解脫又名淨命亦言成就威儀
無所受畜未來生處離三惡道淨土受形能止邪
命防非止惡亦言戒是約義訓義復言勒義並義
並是隨義立名大經云如佛禁無常汝猶說者即
破佛禁舌則墮落又云是人所有禁戒皆不具足
尚不能得二乘菩提況無上道今言戒者有律儀
戒定共戒道共戒此名原出三藏律是遮止儀是
形儀能止形上諸惡故稱為戒亦曰威儀威是清
嚴可畏儀是軌範行人肅然可畏亦曰調御使心
行調善也定是靜攝入定之時自然調善防止諸
惡也道是能通發真已後自無毀犯初果耕地蟲
離四寸道共力也此二戒法既是心上勝用也能
發戒道定與律儀并起故稱為共薩婆多說律儀
戒禪戒無漏戒此名雖出三藏今菩薩戒善亦有
此三名若要誓所得名曰律儀若菩薩定共道共
皆止三業通稱戒也若攝律儀攝善法攝眾生此
三聚戒名出方等地持不通三藏大士律儀通止
三業今從身口相顯皆名律儀也攝善者於律儀
<pb n="2"/>
上起大菩提心能止一切不修善事勤修諸善滿
菩提願也攝生者菩薩利益眾生有十一事皆是
益物廣利眾生也戒品廣列菩薩一切戒竟總結
九種戒皆為三戒所攝律儀能令心住攝善自成
佛法攝生成就眾生此三攝大士諸戒盡也瓔珞
經云律儀戒謂十波羅夷攝善謂八萬四千法門攝
生謂慈悲喜捨化及眾生令得安樂也大論戒品
列十種戒一不缺二不破三不穿四不雜五隨道
六無著七智所讚八自在九隨定十具足義推此
十不缺者持於性戒性重清淨如護明珠若毀犯
者如器已缺佛法邊人也不破者持於十三無有
破損也不穿者波夜提等若有所犯如器穿漏不
堪受道也不雜者持定共戒雖持律儀念破戒事
名之為雜定共持心欲念不起大經云言語嘲調
壁外釧聲男女相追皆汙淨戒也隨道者隨順諦
理能破見惑也無著者見真成聖於思惟惑無所
染著此兩約真諦持戒也智所讚戒自在戒約菩
薩化他為佛所讚於世間中而得自在此約俗諦
論持戒也隨定具足兩戒即是隨首楞嚴不起滅
定現諸威儀示十法界像導利眾生雖威儀起動
任運常靜故名隨定戒前來諸戒律儀防止名不
具足中道之戒無戒不備故名具足用中道慧徧
入諸法故名具足此是持中道第一義諦戒也。
次明階位釋尊一化所說教門準義推尋具明四
教謂藏通別圓如大論引迦旃延明六度齊限尸
毗代鴿是檀滿須摩提王不妄語是尸滿忍辱仙
歌利王割其心不動是忍滿大施抒海是進滿尚
闍梨鳥巢是禪滿劬嬪大臣分地息諍是等智滿
偏菩薩也若大品明有菩薩發心與薩婆若相應
通菩薩也有菩薩發心遊戲神通淨佛國土淨名
中得不思議解脫變身登座而復受屈被呵者別
菩薩也有菩薩發心即坐道場成正覺轉法輪度
眾生圓菩薩也四菩薩中行位深淺今當說最初
三藏正為小乘聲聞有七賢七聖外凡有三一五
停心二別相念處三總相念處次入內凡有四善
根第四暖法五頂法六忍法七世第一法過此入
聖位一隨信行二隨法行三信解四見得五身證
六時解脫七不時解脫聲聞位如此菩薩不論階
位不斷煩惱唯修六度若論次位只可準望小乘
作深淺耳從初發心起慈悲誓願觀察四諦以道
諦為初門專修六度檀破餓鬼尸救地獄忍濟畜
生進拔修羅禪靜人中慧照天眾從初釋迦至罽
那尸棄名初僧祇得五種功德一不生三惡道二
不生邊地三諸根完具四不受女身五常識宿命
而不自知作佛不作佛準望位在五停別總念處
也從尸棄至然燈名二僧祇爾時雖自知作佛而
口不說準望位在煖法性地既有證法之信必知
作佛修六度行心未分明口不向他說也從然燈
至毗婆尸三僧祇滿是時內心了了自知作佛口
自發言準望在頂法位中修行六度四諦解明如
登山頂了見四方故口向他說若過三僧祇種三
十二相業準望是下忍之位若坐道場位在上忍
後一剎那入真三十四心斷結得三菩提則為佛
也通教菩薩即三乘共十地一乾慧地者事相名
同三藏觀行心別體陰界入如幻如化總破見愛
八倒名身念處心受法亦如是住是觀中修正勤
如意根力覺道雖未得暖法相似理水總相智慧
深利故稱乾慧地也二性地者得過乾慧地得暖
法已能增進初中後心入頂法乃至世第一法皆
名性地得無漏性水故言性地也三八人地者三
乘信行法行體見假發真斷惑在無間三昧中八
忍具足智少一分名八人地也四見地者三乘同
見第一義無生四諦之理同斷見惑八十八使盡
<pb n="3"/>
也五薄地者體愛假發真斷欲界思證第六解脫
煩惱薄也六離欲地者三乘體愛假即真斷欲界
五下分結身見戒取疑貪瞋故言離欲地也七已
辦地者三乘之人體色無色愛即真發無漏斷五
上分結掉慢無明色染無色染七十二盡三界事
惑究竟故言已辦地也八辟支佛地者緣覺發真
無漏功德力大能除習氣也九菩薩地者從空入
假道觀雙流深觀二諦進斷習氣色心無知得法
眼道種智遊戲神通淨佛國土成就眾生學佛十
力四無畏斷習氣將盡也十佛地者大功德力以
資智慧一念相應慧觀真諦究竟習亦無餘如劫
火燒木無復炭香象渡河到於邊底雖佛菩薩
名異二乘通觀無生體法同是無學共歸斷證
果處一稱為通也別教階位五十二地一外凡十
信一信二念三進四慧五定六不退七迴向八護
法九戒十願第二內凡習種性十住一發心二治
地三修行四生貴五方便具足六正心七不退八
童真九法王子十灌頂盡三十心皆名解行位悉
是內凡盡名性地也第三性種性十行一歡喜行二
饒益行三無恚恨四無盡五離癡亂六善見七無
著八尊重九善法十真實第四道種性十迴向一救
護一切眾生離眾生相二不壞三等一切諸佛四
徧至一切處五無盡功德藏六隨順一切堅固平
等善根七隨順等觀一切眾生八真如相九無縛
無著解脫十法界無量第五聖種性十地一歡喜
二離垢三明四𦦨五難勝六現前七遠行八不動
九善慧十法雲第六等覺地名金剛心菩薩亦名
無垢地鄰真極聖眾學之頂也第七妙覺地即究
竟佛菩提果了了見性稱妙覺也性習二性若據
位分習種在前性種在後若據行論性習同時故
前後不定依體起用先明性種後明習種尋用取
體先習後性與教證二道相似就位以論教道在
前證道在後據行論之證教同時故前後不定依
體起用先證後教尋用取體先教後證也就解行
中復有四種一名解行二名發心三名迴向四名
道種於出世道解而勤行故名解行於大菩提起
意趣求故名發心用已善法趣向菩提故名迴向
當分之中如觀道立故名為道望後佛果能生曰
種也習種性能生報佛性種性能生法佛舊云法
才王子六心中退即云十住第六心難云十住云
性地性以不改為義云何退作二乘其猶一答性
是不作一闡提不妨退大向小終是難通止觀師
說是十法〡信中六心退耳比釋論師及金剛般若
論師皆作此解是信習十心中六心耳七心已上
永離二乘爾時設為利弘經不無輕漏而度物心
不失恒有菩薩之名也圓教明位別故五十二位
次第修行圓教圓修一心具萬行異於次第行也
外凡五品位一初隨喜心若人宿植深厚或值善
知識或從經卷圓聞妙理一法一切法一切法一
法非一非一切不可思議起圓信解信一心中具
十法界如一微塵有大千經卷欲開此心而修圓
行圓行者一行一切行略言為十謂識一念平等
具足不可思議傷己惛沈慈及一切又知此心常
寂常照用寂照心破一切法即空即假即中又識
一心諸心若通若塞能於此心具足道品向菩提
路又解此心正助之法又識己心及凡聖心又安
心不動不墮不退不散雖識一心無量功德不生
染著十心成就其心念念悉與諸波羅蜜相應也
二讀誦者圓信始生善須將養涉事紛動令道牙
破唯得內修理觀外則讀誦大乘聞有助觀之力
內外相藉圓信轉明十心堅固如日光照見種種
色也三說法者內觀轉強外資又著圓解在懷弘
誓熏動更加說法如實演布但以大乘法答設以
<pb n="4"/>
方便終令悟大隨說法淨則智慧淨說法開導是
前人得道全因緣化功歸己十心三倍轉明也四
兼行六度上來前熟觀心未遑涉事今正觀稍明
即傍兼利物能以少施與虗空等使一切法趣檀
檀為法界事相雖少運懷甚大理觀為正事行為
傍故言兼行事福資理十心彌盛也五正行六度
圓觀稍熟事理欲融事不妨理理不隔事具行六
度權實二智究了通達治生產業皆與實相不相
違背具足解釋佛之知見而於正觀如火益薪力
用光猛也第一內凡十信圓聞圓信修於圓行善
巧增益五倍深明因此圓行得入圓位善修平等
法界即入信心善修慈愍即入念心善修寂照即
入進心善修破法即入慧心善修通塞即入定心
善修道品即入不退心善修正助即入迴向心善
修凡聖即入護法心善修不動即入戒心善修無
著即入願心是名圓教鐵輪十信位圓教似解六
根清淨也第二聖位前明十住真中智也初發心
住發時三種心發一緣因善心發二了因慧心發
三正因理心發即是境智行妙三種開發緣因心
發即是住不可思議解脫首楞嚴定也了因心發
即是摩訶般若畢竟空也正因心發即是住實相
法身中道第一義諦也華嚴云初住菩薩所有功
德三世諸佛嘆不能盡初發心時便成正覺了達
諸法真實之性所有聞法不由他悟淨名云知一
切法是坐道場亦是入不二法門大品云從初發
心即坐道場轉法輪度眾生為如佛阿字門一切
法初不生也第三明十行者即是十住之後實相
真明不可思議更證十番智斷破十品無明一行
一切行念念進趣流入平等法界海諸波羅蜜任
運生長自行化他與虗空等也第四十迴向者十
行之後無功用道不可思議真明念念開發一切
法界願行事理自然和融迴入平等法界海更證
十番智斷破十品無明故名迴向也第五十地者
即是無漏真明入無功用道猶如大地能生一切
佛法荷負法界眾生普入三世佛地又證十番智
斷破十品無明也第六等覺地者觀達無始無明
源底邊際智滿畢竟清淨斷最後窮源微細無明
登中道山頂與無明父母別是名有所斷者名有
上士也第七妙覺地者究竟解脫無上佛智故言
無所斷者名無上士此即三德不縱不橫不竝不
別究竟後心大涅槃也一切大理大誓願大莊嚴
大智斷大徧知大道大用大權實大利益大無住
即是十觀成乘圓極竟在於佛過荼無字可說盧
舍那名淨滿一切皆滿也南嶽師云四十二字門
是佛密語何必不表四十二位諸學人執釋論無
此解多疑不用但論本文千卷什師九倍略之何
必無此解深應冥會何者經云初阿後荼中間四
十一一字門具諸字功德華嚴云從初一地具足
諸地功德此義即同阿字門諸法初不生故此豈
非圓教初住得無生忍過荼無字可說豈非妙覺
無上無過廣乘品明一切法皆是摩訶衍竟即說
四十二字門豈非圓菩薩從初發心得諸法實相
具一切法至妙覺地窮一切法底此義與圓位甚
自分明次發趣品明別教十地後明三乘共十地
三教階位其文現也。
○第二出體者初明無作次明止行二善初戒體者
不起而已起即性無作假色經論互說諍論有無
一云都無無作色心假合共成眾生善惡本由心
起不應別有頑善頑惡皆是指心誓不為惡即名
受戒瓔珞經云一切聖凡戒盡以心為體心無盡
故戒亦無盡或言教為戒體或云真諦為戒體或
云願為戒體無別無作大經聖行觀析無常阿闍
世王觀析境界但明色心不道無作五陰名教通
<pb n="5"/>
大小乘唯有一色四心小乘引接小根恐其輕慢
因果權言重心所造善惡別生一法無作牽報善
法須行惡法須止行一則有兩力豈可不慎方便
假說適會一時直如論主一生成四果法勝別有
凡夫法豈可依此便是實耶若因中別有頑善共
為佛因佛地亦別有此善共為佛果當知心為因
果更無別法二云大小乘經論盡有無作皆是實
法何者心力巨大能生種種諸法能牽果報小乘
明有此一善能制定佛法憑師受發極至盡形或
依定依道品別生皆以心力勝用有此感發成論
有無作品云是非色非心聚律師用義亦依此說
若毗曇義戒是色聚無作假色亦言無教非對眼
色大乘所明戒是色法大論問云戒是色法可論
多少思是心數云何言多少耶觀論意以戒是色
即問此是數義大乘云何而用數義解云若用非
色非心復同成實還是小乘今言數家自是數色
大乘是大乘色何關數家中論云語言雖同其心
則異今大乘明戒是色聚也大乘情期極果憑師
一受遠至菩提隨定隨道誓修諸善誓度含識亦
以此心力大別發戒善為行者所緣止息諸惡優
婆塞戒經云譬如有面有鏡則有像現如是因作
便有無作大論解戒度云罪不罪不可得具足尸
羅此是戒度正體復云云何名戒以心生口言從
今受息身口惡法是名為戒既有能持所持則別
有法即無作也地持戒品云下輭心犯後四重不
失律儀增上心犯則失律儀若不捨菩提願不增
上心犯亦不失律儀若都無無作何得言失梵網
大本即大乘教下文云若不見好相雖佛菩薩前
受不名得戒又云若有七遮雖發心欲受不名得
戒若直以心為戒發心便是戒何故言不得大經
云非異色因不作異色因果又念戒中雖無形色
而可護持雖無觸對善修方便可令具足又如刀
劒汁脚足橋梁若即心為戒何假言無形色無
觸對故知別有無作能持戒心以為真戒聖行與
世王中不道觀析無作直舉色心者是撮舉易觀
者耳亦不言無無作小乘說四果大乘開之是權
法勝說凡夫法䟦摩明其非有未有大乘經開無
作是權又頑善作佛因此自非妨如無常善亦非
常善因即其例也然此二釋舊所諍論言無於理
極會在文難愜言有於理難安在文極便既皆有
文何者當道理耶然理非當非無當當無當皆得
論理教義若言無者於理為當若言有者於教為
當理則為實教則為權在實雖無教門則有今之
所用有無作也次明道定皆以無作為體定共於
定心中發無作無復諸惡道共者見諦道中所發
無作與心上勝道俱故言道共也止觀師釋未必
見道所發無作是道共戒秪取中道正觀心中發
此無作有防非止惡義故云道共大經云一得正法
戒二受世教戒菩薩得正法戒謂道共戒得此戒
者終不為惡不從師授故稱為得中道心中發得
此戒也受世教戒謂白四羯磨然後乃得必假憑
師故稱為受差別約示故言世教也定共道共通
大小乘大乘道定入攝善法戒有師言唯八禪定
能發無作欲界定不發無作唯假空解能發無作
有言但令證此定道隨能止伏麤品成就便發無
作欲界定念處前皆能發戒也。
次論興廢者初菩薩律儀方便求受其體則興若
捨菩提願若增上煩惱犯十重其體則廢若無此
二緣至佛乃廢定道兩戒得定得道為因初念定
道未與戒俱具足前心為因第二念心方與戒俱
爾時是興出定出道最後一念爾時即癈二言入
定入道時戒與心俱是時名興出定出道時戒與
心俱謝是時名廢故稱心俱戒也三言一發之後
<pb n="6"/>
出入恒有後入勝定勝道隨勝受名爾時恒興退
定退道三藏盡壽菩薩至菩提爾時即廢攝善攝
生與律儀同隨受則興二緣則廢也次三聚戒體
者律儀者法式儀則規矩行人令入道也又云律
者埒也如世馬埒令馬調直律亦如是調直行人
不令作惡大士誓心不過止惡興善若不動身口
即是止惡發戒防動不動即是律儀戒若應動身
口即是興善今發此戒防其不動攝善攝生即是
應動涉事故開為兩取䇿勵眾善依六度門稱攝
善法起心兼物依四弘門稱攝眾生即是為人故
動下化眾生中修萬善上歸佛果也律儀多主內
德攝生外化攝善兼於內外故立三聚戒也次論
行止二善如百論息惡不作名之為止信受修習
名之為行佛教雖多止行收盡諸惡莫作即是誡
門眾善奉行即是勸門無作義該善惡善惡無作
義總止行今先明善善戒不起而已起則伐惡皆是
止義皆是有進趣皆是行義逐其強弱故有止行
差別者逐興心止惡無作是止善興心修善無作
是行善如造井橋梁禮佛布施是善無作如造漁
獵等網是惡無作也次論道定二無作有行有止
道定二戒義判為止道定二心義判為行尋無作
從因緣息後從止緣息後生無作是止善從行緣
息後生無作名為行善又誡門是止善勸門悉屬
行善又解行唯是作止唯無作又云止行二善皆
有無作聲聞七眾戒皆是律儀戒體但止身口二
惡菩薩律儀備防三業復申之至佛長短闊狹為
異無作義從緣後增上心發下劣不發無記心劣
不發無作如欲界修道惑有九品前六品發無作
後三品不發故云斯陀含出無作表阿那含出不
善表羅漢出無記表善惡無作對心為論各有四
句善四句者一是戒非無作息惡之心能止故名
戒也二是無作非戒謂造井橋梁隨事隨用無作
等不能止惡非是戒也三者是戒是無作謂善律
儀等四非戒非無作者謂餘善心也惡戒四句者
一是戒非無作謂息善之心二是無作非戒謂殺
盜等事隨用無作也三是戒是無作謂惡律儀等
四非戒非無作謂餘惡心也惡戒二種一十六惡
律儀二外道邪戒惡律儀如大經外道惡戒九十
五種各有戒法或苦行為戒或持牛馬等事火服
風常翹一脚赴火投巖等以此為戒即是邪戒隨
運心長短皆是惡戒也。
○第三料簡更為三一須信心二無三障三人法為
緣信心者依三藏門略舉三種一信因果善惡必
有所招二信諦得通我能觀諦必得聖道三信有
戒是觀諦入道初門依方等戒故宜備此三信復
加三種一信自他心識皆有佛性二信勤行勝善
必能得果三信所得果常樂我淨次無三障者眾
生障礙乃有三種煩惱常有故不說障業障乃有
輕重重業障戒妨因之義謂七逆十重現身有此
是則為障前身非復可知隔生事遠七逆一云懺
滅非障二云犯一悔與不悔悉皆是障十重一云
前四性罪事同七逆悔與不悔悉障復六悔者非
障不悔則障二云前四須悔見相非障後六不悔
亦不障三云十重不悔悉障悔已悉非障報障者
地獄餓鬼二道重苦自隔從多例判不說為因非
人畜生但能解語皆得受戒非人是鬼神修羅龍
是畜生人中男女黃門二根天從六欲天上至十
八梵皆說為因四空處既能聽法亦應得我但業
報虛妙故略不說非想倒執若迴心慕善亦能得
戒經說三塗長壽天邊地為難地據不能修道義
耳薩婆多記云龍等受八齋止是得善不得名齋
今依文推理五戒既是菩薩戒根本又不表定佛
法五戒菩薩戒許四道皆得從八戒已上至具足
<pb n="7"/>
戒既是出家表定威儀唯人中三天下能感餘道
悉非因也大論龍即得八齋戒也次人法緣初人
緣三種得菩薩戒一諸佛二聖人三凡師諸佛有
兩一真佛如妙海王子從盧舍那佛受菩薩戒二
像佛金銅泥木等千里內無師許求得好相自誓
受也舍利髮爪鉢杖牙齒皆起重敬盡可為緣而
舍利真偽難知或是小聖敬重如佛便可憑對次
大乘經卷也三釋一云不許二云與佛像差次為
授千里無師許對佛像千里無像許對經卷三云
莫問有佛無佛對大乘經卷亦得為緣大乘經典
所在如佛塔無異也二聖人亦二一真聖二像聖
真者謂十地等大士對此為緣故宜發戒像聖者
謂金銅等作菩薩像此經亦云於佛菩薩前自誓
受戒恐單菩薩像則成遊漫如凡夫發心亦是菩
薩作此人像不能發戒言佛菩薩者是佛邊有菩
薩地持但言佛像不道菩薩也三凡師者有內凡
外凡並以真人為緣不許形像經中稱為智者人
數多少地持瓔珞並止一師梵網受法亦止一師
下制戒中道和尚闍梨故成七逆亦不見請和尚
法有言和尚者指諸佛為和尚文云二師應問言
汝有七遮罪不似非指佛雖有現前智者猶應共
在佛像前若經卷前助為發起爾時智者在佛像
前若有智者無經像不應得戒具十八物中制佛
像經典恒應相隨故也次論德業梵網經中言為
師必是出家菩薩具足五德一持戒二十臘三解
律藏四通禪思五慧藏窮玄什師所傳融師筆受
流傳至今此其正說次地持云必須戒德嚴明善
解三藏堪能發彼敬心方可從受不爾得罪也。
次論法緣道俗共用方法不同略出六種一梵網
本二地持本三高昌本四瓔珞本五新撰本六制
旨本優婆塞戒經偏授在家普賢觀受戒法多似
高位人自誓受法今不具列梵網受法是盧舍那
佛為妙海王子授戒法釋迦從舍那所受誦次傳
與逸多菩薩如是二十餘菩薩次第相付什師傳
來出律藏品先受三歸云我某甲從今身至佛身
於其中間歸依常住佛歸依常住法歸依常住僧
（三說）次三結已（三說）次懺悔十不善業（更起三拜）次讚嘆受
約勑諦聽（三說）直說十重相問能持不（次第答能）然後結撮
讚嘆發願餘所未解問戒師（便散席）後文言欲受戒
者應香火請一師至佛前受師應問能忍十事不
割肉餧鷹投身餓虎等（恐性地已上方能此制也亦云千里內
無師許佛像前自誓受三歸懺悔說十重如前無
異出口為別耳二地持經相傳是彌勒說原本是
燈明佛說蓮華藏菩薩受持次第三十餘菩薩傳
化後有伊波勒菩薩應迹託化傳來此土然地持是
曇無讖所譯疑讖即是伊波勒也第四戒品出受
戒法若菩薩發無上菩提願已於同法菩薩已發
願者有智有力善語善義能誦能持於此人所先
禮足已作是言我某甲從大德乞受菩薩戒大德
於我不辭勞苦哀愍聽許（三說）次起禮十方諸佛更
請師云唯願大德授我某甲菩薩戒（三說）次生念不
久當得無盡無量大功德聚師應問言汝是菩薩
不已發菩提願未問竟應言法弟聽汝欲於我受
一切菩薩戒謂律儀戒攝善法戒攝眾生戒此戒
是過去未來現在一切菩薩所住戒過去一切菩
薩已學未來一切菩薩當學現在一切菩薩今學
汝能受不（答能三說）師應起自禮佛竟作是言某甲菩
於我某甲菩薩前三說受菩薩戒我為作證一切
十方無量諸佛第一無上大師於一切眾生一切
諸法現前見覺者證知某甲菩薩於我某甲菩薩
前三說受菩薩戒（三說）然後結撮讚嘆（便散席）依經本
受法如此也三高昌本者或題暢法師本原宗出
地持而作法小廣先請師云族姓大德我某甲今
<pb n="8"/>
從大德乞受菩薩戒唯願大德忍許聽受憐愍故
（三說）次乞戒云族姓大德今正是時願時與我受菩
薩戒（三說）次問遮法（凡十問）師應起為白諸佛唱言一
切諸佛及大地諸菩薩僧聽此某甲菩薩求我某
甲菩薩欲從諸佛菩薩僧乞受菩薩戒此某甲已
是真實菩薩已發菩提願能生深信已能捨一切
所有不惜身命唯願諸佛菩薩僧憐愍故施與某
甲菩薩戒（三說）次問受戒者言汝某甲聽一切諸佛
菩薩僧今施汝菩薩戒汝今從一切諸佛菩薩僧
受菩薩戒律儀戒攝善法戒攝眾生戒此諸佛戒
是過去未來現在一切菩薩所住戒如過去菩薩
已學未來菩薩當學現在菩薩今學汝當如是學
汝能持不（答能三說）次白竟唱言此某甲菩薩於一切
佛菩薩前後我某甲菩薩邊已第二第三說受菩
薩戒竟我某甲菩薩為作證人此受戒菩薩名某
甲復白十方無量諸佛第一勝師及柔和者一切
眾生輭覺者證知此某甲菩薩於我某甲菩薩前
已三說受一切菩薩律儀戒竟（三說）次說十重相竟
結撮讚嘆（便散席）自齊宋已來多用此法所以題作高
昌本者尋地持是曇無讖於河西所譯有沙門道進
求讖受菩薩戒讖不許且令悔過悔過七日七夜
竟詣讖求受讖大怒不答進自念正是我障業未
消耳復更竭誠禮懺首尾三年進夢見釋迦文佛
授己戒法明日詣讖欲說所夢未至數十步讖驚
起唱言善哉善哉已感戒矣我當為汝作證次第
於佛像前更說戒相時有道朗法師是河西高足
當進感戒之時朗亦通夢乃自卑戒臘求為法弟
於是從進受者千有餘人河西王沮渠蒙遜子景
環後移據高昌既奉進為師進亦隨往值高昌荒
餓進生割己身以救餓者因此捨命進弟子僧遵
姓趙高昌人傳師戒法復有比丘曇景亦傳此法
宗出彼郡故名高昌本又元嘉末有玄暢法師從
魏國度在荊蜀之間宣授菩薩戒法大略相似不
無小異故別有暢法師本此法出曇無讖而小廣
地持恐讖誓願發起人情有此重複也四瓔珞經受
菩薩戒法前禮三世三寶（三說）次受四不壞信歸依佛
歸依法歸依僧歸依戒（三說）次懺悔十惡五逆等（三說）次
說十重戒犯者失四十二賢聖法問能持不（答能）然
後結撮三歸重騰前十重戒讚嘆發願言受菩薩
戒者超度四魔越三界苦生生不失常隨行人乃
至成佛若不受戒不名有識畜生無異常離三寶
海非菩薩是邪見外道不近人情勸化人受戒功
德勝造八萬四千寶塔有戒犯者勝無戒不犯若
於真佛菩薩前受者名上品戒若佛滅後千里內
無佛菩薩從前受者為師名中品戒若千里內無
法師從佛菩薩像前自誓受者名下品戒也五新
撰本者是近代諸師所集凡十八科第一師初入
道場禮佛在佛邊就座坐第二弟子入道場禮佛
胡跪第三師請三寶第四令起心念三寶如在目
前第五懺悔十不善業第六請諸聖作師第七請
現前師第八師讚嘆弟子能發勝心第九正乞是
戒第十教發菩提心第十一問遮法（有十五問）第十二
想念得戒第十三發戒時立誓第十四受菩薩三
歸（以此三歸發戒）第十五師起唱羯磨（亦以羯磨發戒）第十六結
竟第十七師還座勸學第十八說十重相結撮讚
嘆作禮便去六制旨受戒法備有在家出家方法
文廣不列也。
菩薩戒經。
此經題名梵網上卷文言佛觀大梵天王因陀羅
網千重文綵不相障閡為說無量世界猶如網目
一一世界各各不同諸佛教門亦復如是莊嚴梵
身無所障閡從譬立名總喻一部所詮參差不同
如梵王網也品名菩薩心地者亦是譬名品內所
<pb n="9"/>
明大士要用如人身之有心能總萬事能生勝果
為大士所依義言如地也盧舍那者寶梁經翻為
淨滿以諸患都盡故稱為淨眾德悉圓名為滿也
釋迦牟尼者瑞應經譯為能儒亦云能仁又能忍
亦云直林牟尼者身口意滿或云度沃焦此是異
說華嚴名號品或名盧舍那或名釋迦今明不一
不異機緣宜聞耳釋迦在第四禪摩醯首羅宮說
此心地品尋文始末有千釋迦與千百億釋迦各
接有緣皆至舍那所受菩薩戒藏然後各坐道場
示成正覺覆述說法凡有十處一在妙光堂說十
世界海二在帝釋宮說十住三在夜摩宮說十行
四在兜率陀天說十迴向五在化樂天說十禪定
六在他化天說十地七在初禪說十金剛八在二
禪說十忍九在三禪說十願十在四禪說心地品
第十會總更說前三十心十地皆約無相義為解
後又云釋迦從初蓮華藏世界入天宮下閻浮提
成道號釋迦始於道場說法乃至十處復從天宮
下至菩提樹下為此眾生說盧舍那初發心所誦
戒即是十重四十八輕華嚴所說文來未盡止有
七處八會多道不起本座不道在化樂天說法而
此經多道座起復至餘處在化樂天說十禪定又
諸地多不相應前後座席或復同異良由聖迹難
思隨機異說耳於三教中即是頓教明佛性常住
一乘妙旨所被之人唯為大士不為二乘華嚴云
二乘在座不知不覺以大士階位非二乘所行制
戒重輕非小乘所學大小乘戒制法不同菩薩一
時頓制五十八事聲聞待犯隨結理論關機宜事
論凡有三義一大士深信頓聞不逆聲聞淺信頓
聞則不受二者大士不恒侍左右無有隨事隨白
故一時頓制聲聞恒得隨侍可有少欲白佛故待
犯方制三者梵網所制起盧舍那為妙海王子授
菩薩戒爾時諸大士法須說此五十八種故一時
頓制也梵網大本一百一十二卷六十一品唯第
十菩薩心地品什師誦出上下兩卷上序菩薩階
位下明菩薩戒法從大本出序及流通皆闕既別
部外稱菩薩戒經。
○就文為三從初偈長行訖清淨者為序次十重訖
現在菩薩今誦為正說餘盡卷為勸說流通也。
△就序中初偈明舍那發起長行明釋迦勸發。○
偈中大意四戒三勸四戒者一舍那戒二釋迦戒
三菩薩戒四眾生戒舍那為本傳授釋迦為迹釋
迦得此復授諸菩薩諸菩薩得此戒復傳授凡夫
眾生也三勸者一勸受二勸持三勸誦此四品戒
得之有由根本冥傳自下授作佛記所以勸凡夫
受既受須持既持須誦欲使相傳不斷也。○十一
行半偈分為三段初三行三句明舍那說戒傳授
釋迦二從是時千百億下三行三句明釋迦迹佛
傳授諸菩薩諸菩薩傳授眾生三從諦聽我正誦
下盡偈明勸信受持也一言三序是三佛各說二
言初序是舍那自說餘二是此土釋迦說今言三
序悉是此土釋迦說雜有經家之辭。
○初更為二前兩行半明本迹次一行一句明人
法。○就初又三一半行明舍那本身二一行半明
釋迦迹佛三半行總結本迹。
 我今盧舍那  方坐蓮華臺 
上句明舍那本身下句明舍那本土此即依正兩
報佛身四種一謂法身二謂真應三謂法報應毗
盧徧耀正法為身舍那行滿報果為身釋迦應迹
赴感為身也金光攝論名法應化若更四身者應
身受純陀供化身受大眾供也我今者八自在我
也舍那者無明塵垢永盡智慧功德圓備如淨滿
月以名表德也方坐蓮華下句明依報方者正也
安住正法故云坐也何故坐蓮華臺世界形相似
<pb n="10"/>
蓮華故云蓮華藏華嚴云華在下擎蓮華二義處
穢不汙譬舍那居穢不染也藏者包含十方法界
悉在中也臺者中也表因能起果故譬臺也又以
本佛坐於華臺又表戒是眾德之本也。
 周匝千華上  復現千釋迦  一華百億國 
 一國一釋迦  各坐菩提樹  一時成佛道 
周匝千釋迦望百億國釋迦千為本百億為迹故
兩重本迹此又為三一明迹中之本二明迹中之
迹三明本之與迹皆成佛道今初明迹中之本千
華者人中花有十餘葉天中花百葉佛菩薩花千
葉一葉有一佛世界故有千佛淨土表十地十波
羅蜜圓因起應果之本地現千釋迦一葉一淨土
即是一佛世界起圓應身又一世界中一佛國土
此猶略說華嚴微塵世界也十方方各一百也一
華百億國下二明迹中之迹一葉一世界有百億
國土娑婆百億國是一葉之上耳各坐下三明本
迹俱成佛道此明迹中本迹皆成佛道也。
 如是千百億  盧舍那本身 
第三總結本迹是千百億初句結迹身舍那下句
結本身明千百億皆以舍那為本也。
○第二明人法就文為兩初明人次明法。
 千百億釋迦  各接微塵眾  俱來至我所 
人中有三句一明能接之人二明所接之人三能
接所接人俱至佛所能接之人是千百億釋迦也
各接下明所接之人接者接取有緣之義也微塵
者聽眾多也俱來至下第三結能接所接人俱至
舍那佛所。
 聽我誦佛戒  甘露門則開 
第二明法二句上明說戒次明正嘆戒初誡菩薩
聽也誦佛戒者問何故誦不道說耶答此是三世
十方諸佛之法非始自作故秪得稱誦不得道說
甘露門者嘆戒譬服甘露令人長壽不死要因此
戒得至涅槃常樂我淨也教能通理譬之如門又
戒能濟拔免離生死譬如甘露服得命長大經云
有山從四方來唯當持戒布施也。
○是時千百億下第二釋迦迹佛傳授菩薩菩薩
授眾生也又為三一明經家敘釋迦佛傳授之緣
由二明釋迦說戒傳授諸菩薩三勸菩薩傳化授
諸眾生。
 是時千百億  還至本道場  各坐菩提樹 
今初經家述釋迦傳授之由三句明千百億佛各
還本處。
 誦我本師戒  十重四十八  戒如明日月 
 亦如瓔珞珠  微塵菩薩眾  由是成正覺 
 是盧舍那誦  我亦如是誦  汝新學菩薩 
 頂戴受持戒 
然法身無在今初明迹傳本戒則本為迹師以迹
誦本故也傳授諸菩薩此文為三一明戒體二明
戒用三勸菩薩受持十重四十八下第一明戒體
則十重等為戒體也戒如明日月下二嘆戒用持
此戒能除罪霧譬之於日使得清涼喻之如月當
有善法如瓔珞珠又日能長萬物戒亦如是能生
長萬善又瓔珞珠能差貧窮戒亦如是能差眾生
貧善法財又如日月麗天無不瞻仰持戒在體無
不歸崇瓔珞在身莊嚴第一持戒離醜如端正也
微塵菩薩眾下第三勸菩薩受持如人渡海必假
舟航若渡生死要因於持戒大經云如憑船筏又
喻浮囊文為三前總舉功能次明能授之人後明
所授之人盧舍那下能授之人新學下所授之人。
 受持是戒已  轉授諸眾生 
受持是下第三勸發傳授眾生三十心菩薩傳授
外凡發大乘心也。
○第三勸信受持文為三一出所誦法二勸人信
<pb n="11"/>
受三結勸。
 諦聽我正誦  佛法中戒藏  波羅提木叉 
 大眾心諦信  汝是當成佛  我是已成佛 
 常作如是信  戒品已具足  一切有心者 
 皆應攝佛戒  眾生受佛戒  即入諸佛位 
 位同大覺已  真是諸佛子  大眾皆恭敬 
 至心聽我誦 
諦聽下出所誦法此戒簡異外道雞狗等戒淨戒
為因木叉為果大眾下第二勸人信受又二一勸
信二勸受今初勸信所以爾者信是入道初門大
論云信為能入我持此戒得成正覺汝亦應爾一
切有心下第二勸受凡有心者皆得受菩薩大乘
常樂等戒明眾生有心所有佛性要當作佛須受
三戒也大眾下第三結勸上句結下句誡聽總明
諸佛傳授戒法發起序竟。
○長行下此土釋迦序為二初經家辭次釋迦自
說。
爾時釋迦牟尼佛初坐菩提樹下成無上正覺已初
結菩薩波羅提木叉孝順父母師僧三寶孝順至道
之法孝名為戒亦名制止佛即口放無量光明是時
百萬億大眾諸菩薩十八梵天六欲天子十六大國
王合掌至心聽佛誦一切諸佛大乘戒。
初中三階一敘佛結戒二放光表瑞三大眾願聞
初階四別一標化主大聖釋尊二標處所謂坐菩
提樹下得道因名道樹亦曰思惟梵音貝多也三
明得道謂成正覺即正徧知號四出所結法謂菩
薩波羅提木叉於第四自更四句一標所結名即
是木叉二能成勝因謂孝事等寶藏經云孝事父
母天主帝釋在汝家中又能行孝大梵尊天在汝
家中又能盡孝釋迦文佛在汝家中腅摩菩薩親
眼患愈慈心童子火輪速滅即其靈應爾雅云善
事父母為孝孝即順也太史叔明用順釋孝孝經
鈎命決云孝字訓究究是了悉始終色養也亦可
訓度度是儀法溫清合儀也三明能得勝果謂至
道之法四結名字是制戒也佛即口放光中階敘
放光表瑞瑞者信也欲說大事前須放光故稱為
瑞光是色像之勝放勝光明召有緣眾同來聽戒
戒是諸善最勝能滅惡生善也口放光表釋尊今
日宣說大乘菩薩戒法也是時百億下後階敘大
眾願聞也文為三一總敘大眾二別列四種眾一
菩薩二十八梵三六欲天四十六國王三總結願
聞也十六國者名出長阿含一史伽二摩竭提三
迦尸四拘薩羅五䟦祇六未羅七支提八䟦沙九
尼樓十槃闍羅十一阿濕波十二婆蹉十三蘇羅
婆十四乾陀羅十五劒浮沙十六阿槃提西土諸
國甚多略舉此耳機應聲聞自然雲集也合掌下
即第三時眾樂聞也。
佛告諸菩薩言我今半月半月自誦諸佛法戒汝等
一切發心菩薩乃至十發趣十長養十金剛十地諸
菩薩亦誦是故戒光從口出有緣非無因故光光非
青黃赤白黑非色非心非有非無非因果法是諸佛
之本源行菩薩道之根本是大眾諸佛子之根本是
故大眾諸佛子應受持應讀誦善學佛子諦聽若受
佛戒者國王王子百官宰相比丘比丘尼十八梵天
六欲天子庶民黃門婬男婬女奴婢八部鬼神金剛
神畜生乃至變化人但解法師語盡受得戒皆名第
一清淨者。
告諸菩薩言下釋迦自說亦三階一舉我自誦二
釋放光因緣三勸物遵學即準前諸佛序中三事
亦成經家三意也前舉譬讚嘆此釋放光即是讚
嘆也此三階各兩別初階兩者一敘我自誦二勸
餘人中凡舉五位人一發心謂共地菩薩二十發
趣謂初十心依梵網列名一捨二戒三忍四進五
<pb n="12"/>
定六慧七願八護九喜十頂心三十長養謂中十
心一慈二悲三喜四捨五施六好語七益八同九
定十慧四十金剛後十心一信二念三迴向四達
五直六不退七大乘八無相九慧十不壞心五十
地謂登地已上一體性平等地三體性善慧地三
體性光明地四體性爾炎地五體性慧照地六體
性華光地七體性滿足地八體性佛吼地九體性
華嚴地十體性入佛界地是故戒光下中階釋放
光因緣亦兩別一直標有緣二列因緣於中有兩
一表得果二表行因各三句得果中三句者一非
青黃色心二非有無三非因果法行因三句者一
諸佛本源二菩薩根本三大眾之根本或言表真
俗兩諦是故大眾諸佛子後階勸物遵學亦兩別
一標四勸二釋四勸標者一勸受二勸持三勸誦
四勸學後釋中但釋勸受一事餘皆略也。
菩薩戒經義疏卷上
音釋
陣（古作陳今以車始晉王逸少也）。悟（與寤同古文通用）。況（許誑切矧也作兩點非也）。嘲
（陟交切與謿同言相調也）。釧（昌戀切）。迦旃延（旃諸延切）。鴿（古杏切鳩屬）。抒（神與
切與杼同挹也）。生長（長音場）。荼（宅加切）。嶽（逆角切）。埒（盧拙切）。獵（力涉切田
獵也）。傳來（傳除緣切字以專不作甫）。沮渠（沮子余渠求於沮渠姓也又匈奴宮名）。複
（方六切重也）。摩醯首羅（梵語也此云大自在醯許兮切）。差（楚懈切與瘥同病除也）。
閡（牛代切與礙同）。

<sarticle>菩薩戒經義疏卷下</sarticle>

隋天台　智者大師　說
門人　灌頂　記
△十重此下第二正說段也文為二先明十重次
四十八輕初三章一總標二別解三總結也。
佛告諸佛子言有十重波羅提木叉若受菩薩戒不
誦此戒者非菩薩非佛種子我亦如是誦一切菩薩
已學一切菩薩當學一切菩薩今學已略說菩薩波
羅提木叉相貌應當學敬心奉持。
總標中若受菩薩戒下揀非我亦如是誦下顯是
亦名舉果勸因一切菩薩下經明三世意令思齊
以勸受者略說木叉即頓戒之相貌偈歎戒體豈
逾斯矣勸應當學敬心奉持。○二別解為十。
○第一殺戒十重之始若聲聞非梵行在初者人
多起過故地繫煩惱重故制之殺雖性罪出家人
起此罪希亦易防斷婬既易起制之當初大論云
聲聞之戒消息人情多防起邊所以輕者多起是
故重制重者起希輕罪制之婬欲非性罪殺是性
罪大乘制之當初也今言殺斷他命故五陰相續
有眾生而今斷此相續故云殺也大經云遮未來
相續名之為殺道俗同制如五戒八戒之類也大
士以慈悲為本故須斷也七眾菩薩同犯聲聞五
眾大同小異同者同不許殺異者略三事一開遮
異二色心異三輕重異開遮異者大士見機得殺
聲聞雖見不許殺色心異者大士制心聲聞制色
三輕重異者大士害師犯逆聲聞非逆又大士重
重於聲聞重也。
若佛子若自殺教人殺方便殺讚嘆殺見作隨喜乃
至呪殺殺因殺緣殺法殺業乃至一切有命者不得
故殺是菩薩應起常住慈悲心孝順心方便救護一
切眾生而反更自恣心快意殺生者是菩薩波羅夷
罪。
文為三別先標人謂若佛子第二序事謂中間所
列三結罪名波羅夷就序事有三一不應二應三
結就不應中三別初六句明殺事中有四句成業
後一句舉輕況重初六者一自殺謂自害他命凡
三種法內色外色內外色竝皆犯也二教他他亦
是殺大論云口教是殺罪非作瘡律部分別甚多
<pb n="13"/>
條緒教他遣使等三方便殺者即殺前方便所謂
束縛繫等四讚嘆殺亦得罪也五隨喜者㢡勸令
命斷亦犯也六呪殺謂毗陀羅等雖假餘緣亦皆
同犯律中明殺十五種謂優多頭多弶弦撥毗陀
羅等如律部廣明云云殺業此下三重中第二成
業之相也三業成殺自動用者正身業也教他及
呪口業造身業也心念欲殺鬼神自宣遂者意業
造身業也三階於緣中造作皆是業義殺法謂刀
劒坑弶等皆有法體故稱為法殺因殺緣者親疎
二途正因殺心為因餘者助成故為緣親者造作
來果為業四者一是眾生二眾生想三殺害四命
斷一是眾生者眾生雖多大為三品一者上品謂
諸佛聖人父母師僧害則犯逆三果人兩解一云
同逆以聲聞害時已是重中之重故二云犯重大
經明三種殺殺三果人但入中殺不在上殺故知
非逆菩薩人以取解行已上大經云畢定菩薩同
上科今取不作二乘為畢定位或取七心已上皆
可為斷也養胎母一云無逆二云犯逆大士之重
重於聲聞也中品即人天害心犯重三下品四趣
也兩解一云同重大士防殺嚴重故文云一切有
命者不得故殺即其證也二云但犯輕垢在重戒
中兼制以非道器故文云有命者舉輕況重耳三
殺心有兩一自身殺心二教他殺心自身殺心有
兩一通心二隔心通心者如漫作坑弶漫燒煑等
通三性皆犯若緣此為彼於彼上起害心皆屬通
心既自對境又命不復續雖所為不稱悉皆正犯
隔心者作坑止為此無心在彼彼死亦犯彼邊不
遂輕垢若此路本是此道眾人行往今作坑止為
此而彼死亦重以此殺具體能通害以具緣心還
屬通心也若本斫東人誤中西人西人上都無殺
心此屬隔心四命根斷有兩時一此生二後生此
生有二句一有戒時犯重二無戒時斷當戒去時
結不遂輕垢命斷時結罪同前聲聞臨終時未結
聲聞捨具戒作五戒等結也後生為戒自復兩種
一自憶二不自憶自憶者若任前勢若更加方便
命斷犯重以前後皆自憶故不自憶者若任勢死
犯重已死時有戒故若加方便當知前瘡不死後
方便時不憶但犯輕垢也而言命根者數論別有
非色非心為命根成論及大乘無別非色非心為
命根也秖取色心連持相續不斷為命耳大論亦
然六入六識得相續生假名為命也乃至一切有
命下第三舉輕況重是菩薩第二階明應有三句
一常住慈悲心兩解一云應學常住佛起慈悲二
云心恒應常住慈悲之地二孝順心秉戒不惱他
三方便救護非直爾不惱乃應涉事救解而恣下
第三結不應故成罪亦三句一恣心謂貪心殺二
快意謂嗔心殺三殺生謂舉殺事有此三故墮不
如罪。
○第二盜戒謂不與取灼然不與取名劫潛匿不
與取名盜盜彼依報得罪此戒七眾同犯聲聞五
眾有同有異同者皆不應盜異者有三一開遮異
如見機得不得等或復謂見機盜以無盜心大士
為物得種運為皆種聲聞自度必依規矩大士不
畏罪但令前人有益即便為之聲聞人佛滅後盜
佛物輕菩薩恒重又本應與他外命而反取豈是
大士之心耶。
若佛子自盜教人盜方便盜讚嘆盜見作隨喜乃至
呪盜盜因盜緣盜法盜業乃至鬼神有主劫賊物一
切財物一針一草不得故盜而菩薩應生佛性孝順
心慈悲心常助一切人生福生樂而反更盜人財物
者是菩薩波羅夷罪。
序事中有三三中各有三不應有三就十一句判
三也初六次四後一應中亦三如文文句同前殺
<pb n="14"/>
戒不應中三如前盜業下第二別明成業之相有
四句同前運手取他物離本處成盜業業是造作
為義重物謂五錢也律云大銅錢準十六小錢也
其中錢有貴賤取盜處為斷菩薩之重重聲聞二
錢已上便重有人作此說者今不盡用取五錢為
斷是重也離處盜業定在此時也而菩薩第二階
明應也與前大同小異前明應學常住佛行慈悲
今言孝順行慈悲也菩薩應學此等事故言應也
不應者不應為偷盜及殺生等事此即誡勸二門
也誡勿令殺盜勸令行善慈悲孝順及學常住佛
行行等皆是善法為孝順也佛性者一切眾生皆
有當果之性性是不改為義耳而反第三結不應
也解三寶物如律說。
○第三婬戒名非梵行鄙陋之事故言非淨行也
七眾同犯大小乘俱制而制有多少五眾邪正俱
制二眾但制邪婬與聲聞同異大略同前。
若佛子自婬教人婬乃至一切女人不得故婬婬因
婬緣婬法婬業乃至畜生女諸天鬼神女及非道行
婬而菩薩應生孝順心救度一切眾生淨法與人而
反更起一切人婬不擇畜生乃至母女姉妹六親行
婬無慈悲心者是菩薩波羅夷罪。
序事三階一不應二應三結婬事出家人不應為
也應學佛菩薩淨行如前殺門不異初不應有三
別第一三句舉婬事中四句明成業後三句舉輕
況重文小差互不次耳此戒備三因緣成重一是
道二婬心三事遂或備五一是眾生二眾生想等
後三句舉劣結過自妻非道非處產後乳兒妊娠
等大論皆名邪婬優婆塞戒經云六重以制邪婬
戒中復制非時非處似如自妻非時不正犯重教
人婬自無迷染但犯輕垢或言菩薩則重今釋聲
聞菩薩同爾不與殺盜例也人畜鬼神男女黃門
二根但令三道皆重餘稱嘆摩觸出不淨皆是此
戒方便悉犯輕垢也而菩薩下第二階明應也而
反下第三結此中所制皆不應為為即犯罪故結
不應也。
○第四妄語戒妄是不實之名欺凡罔聖迴惑人
心所以得罪此戒七眾同犯大小乘俱制與聲聞
同異大略同前。
若佛子自妄語教人妄語方便妄語妄語因妄語緣
妄語法妄語業乃至不見言見見言不見身心妄語
而菩薩常生正語正見亦生一切眾生正語正見而
反更起一切眾生邪語邪見邪業者是菩薩波羅夷
罪。
序事三段不應中三別初三句明妄語等事中四
句明成業後三句舉輕況重自妄語者言得上人
法教他者教說或教他自說方便妄語如蜜塗樹
眾蜂悉來此戒備五緣成重一是眾生二眾生想
三欺誑心四說重具五前人領解一是眾生者謂
前三品境上品境中向父母師僧妄語犯重向諸
佛聖人兩解一云入重內二云此人不惑又能神
力遮餘人令不聞但犯輕垢聖人有大小有他心
智者有不得者今從多例羅漢及解行已上向說
罪輕降此或得他心或不得者例悉同重向中品
境天人等同重正是惑解妨道之限向下品境四
趣等或言同重今釋輕垢二眾生想有當有疑有
僻大略同前有言妄語心通本向此說此不聞而
彼聞說亦同重今釋不重於彼無心故三欺誑心
是業主若避難又增上慢皆不犯地持云菩薩味
禪名染汙犯當知菩薩起增上慢亦輕垢遣使有
兩解一云教他說我是聖人亦重以士無珪璧談
者為價傍人讚說勝自道教他道是聖名利不入
我非重也二云聖法冥密證之在我必須自說方
重他說坐輕四說重具謂身證眼見若說得四果
<pb n="15"/>
十地八禪神通若言見天龍鬼神悉是重具若說
得證性地一云既是凡法罪輕垢五前人領解結
罪時節多少兩解一云隨人二云隨語結此戒既
制口業理應隨語遠為妨損必應通人小妄語戒
應隨人復隨語若增上煩惱犯則失戒者復說但
犯性罪若對面不解且結方便後追思前言忽解
者則壞輕結重十重皆有因緣今且釋四重餘可
例知直出為言宣述為語論述有所表明能示理
事名為語也。
○第五酤酒戒酤即貨貿之名酒是所貨之物所
貨乃多種酒是無明之藥令人惛迷大士之體與
人智慧以無明藥飲人非菩薩行大論明酒有三
十五失所以制此為菩薩十重中攝也七眾同犯
大小乘俱制大小同異者同不應酤菩薩以利物
故重聲聞止不應作犯七聚貨賣但犯第三篇是
販賣戒所制菩薩若在婬舍或賣肉犯輕垢以招
呼引召不能如酤酒也。
若佛子自酤酒教人酤酒酤酒因酤酒緣酤酒法酤
酒業一切酒不得酤是酒起罪因緣而菩薩應生一
切眾生明達之慧而反更生一切眾生顛倒之心者
是菩薩波羅夷罪。
文句同前酤者求利教人者令人為我賣酒亦同
重教人自酤罪輕酤酒因下明成業四句業者運
手法者是酤酒方便法用也因緣者備五也一是
眾生二眾生想三希利貨賣四真酒五授與前人
眾生謂前三境上品無醉亂者輕是醉亂者重中
品境謂人天正是所制故重下品四趣亂道義弱
酤與罪輕眾生想有當有疑有僻同前若隔心亦
重希利貨賣亦重以欲得多售故真酒者謂能醉
亂人者藥酒雖希初貨不亂人貨無罪也一云待
飲時隨人數結重如小兒來酤彼竟不飲於誰結
重耶。
○第六說四眾過戒說是談道之名四眾謂同法
四眾過者七逆十重也一以抑沒前人二損正法
故得罪也此戒七眾同犯大小乘俱制大士掩惡
揚善為心故罪重也上者第二篇中者第三篇下
者第七聚聲聞法如此與菩薩有異也。
若佛子自說出家在家菩薩比丘比丘尼罪過教人
說罪過罪過因罪過緣罪過法罪過業而菩薩聞外
道惡人及二乘惡人說佛法中非法非律常生慈心
教化是惡人輩令生大乘善信而菩薩反更自說佛
法中罪過者是菩薩波羅夷罪。
文句同前此戒備六緣成重一是眾生二眾生想
三有說罪心四所說罪五所向人說六前人領解
一是眾生者上中二境取有菩薩戒者方重以妨
彼上業故無菩薩戒止有聲聞戒及下境有戒無
戒悉犯輕垢此戒兼制以妨業緣文云在家菩薩
即是清信士女出家菩薩是十戒具戒又言比丘
比丘尼一云猶是道出家菩薩具戒者耳二云是
聲聞僧尼若說此人重過亦犯重此是行法勝者
亦損深法故二眾生想有當有疑有僻大意同前
三說過者有兩一陷沒心欲令前人失名利等二
謂治罸心欲令前人被繫縛等此二心皆是業主
必犯此戒若獎勸心說及被差說罪皆不犯四所
說過謂七逆十重稱犯者名字在此戒正制若謂
治罸心在第四十八破法戒制若說出佛身血破
僧依律部本制向僧說是謗僧知出血等事希故
輕此戒正制向無戒者說應得重若重罪作重名
說是事當義作輕名說是謂當失當義但令心重
事重悉同犯重此是名僻若事僻者實輕謂重則
犯重實重謂輕則罪輕以其心謂輕重故若作書
遣使一云同重二云罪輕然犯七逆十重前人失
戒失戒後說但犯輕垢五向人說謂上中二境無
<pb n="16"/>
菩薩戒向說犯重損法深故為下境悉輕毀損不
過深文云菩薩聞外道二乘說佛法過應慈悲教
化而反自說即是向彼人說損辱為甚也六前人
信解已所說口業事遂據此時結罪結罪多少一
云隨人二云隨口業也。
○第七自讚毀他戒自讚者自稱己功德毀他者
譏他過惡備二事故重菩薩推直於他引曲向己
何容舉我毀他故得罪七眾同犯大小乘俱制但
菩薩利安為本故讚毀罪重聲聞不兼物毀他犯
第三篇自讚犯第七聚。
若佛子自讚毀他亦教人自讚毀他毀他因毀他緣
毀他法毀他業而菩薩應代一切眾生受加毀辱惡
事自向己好事與他人若自揚己德隱他人好事令
他人受毀者是菩薩波羅夷罪。
文句同前此戒備五緣成重一是眾生二眾生想
三讚毀心四說讚毀具五前人領解一是眾生者
一云毀上中二境犯重毀下犯輕二云上中二境
有菩薩戒者方重惱彼妨深故若無戒及下境有
戒悉輕惱妨淺故二眾生想有當有疑有僻大意
同上三讚毀心謂揚我抑他欲令彼惱若折伏非
犯自讚毀心正是業主教他兩解一云同重二云
罪輕四說讚毀具者此經漫云他人受毀辱依律
部有八事云云五前人領解者彼人解讚毀之言
隨語語結重增上犯已失戒後但性罪前戒制向
他說彼過止八事中犯事以向無戒人故重也。
○第八慳惜加毀戒慳惜是愛悋之名加毀是身
口加辱前人求財請法慳悋不與復加毀辱頓乖
化道故得罪此戒七眾同犯大小不全共菩薩不
簡親疎求者皆施不與加辱皆犯以本誓兼物故
聲聞唯弟子不教法犯第七聚不與財不制尼家
二歲內不與財法犯第三篇二歲外不與犯第七
聚加毀隨事各結不合為重。
若佛子自慳教人慳慳因慳緣慳法慳業而菩薩見
一切貧窮人來乞者隨前人所須一切給與而菩薩
以惡心瞋心乃至不施一錢一針一艸有求法者不
為說一句一偈一微塵許法而反更罵辱者是菩薩
波羅夷罪。
此戒備五緣成重一是眾生二眾生想三慳毀心
四示慳相五前人領解一是眾生者謂上中二境
犯重下境輕二眾生想如前三慳毀心謂惡瞋悋
惜財法而加打罵是犯若彼不宜聞法得財宜見
訶辱皆不犯自慳自毀正是業主犯輕垢以前人
教不犯戒故四示慳相者或隱避不與財法或言
都無或手杖驅斥或惡言加罵等皆名示相或自
身示作或使人打罵皆重若彼遣使求財請法對
使人慳惜或惡言呵罵皆應不重既非對面損惱
彼輕故決定毗尼經云在家菩薩應行二施一財
二法出家菩薩行四施一紙二墨三筆四法得忍
菩薩行三施一王位二妻子三頭目皮骨當知凡
夫菩薩隨宜惠施都杜絕故犯也五前人領解知
悋惜之相領納打罵之言隨事隨語結重此戒亦
一例結重也。
○第九瞋心不受悔戒不受悔謝乖接他之道故
得罪此戒七眾同犯大小乘不全同菩薩本接取
眾生瞋隔犯重聲聞自利犯第七聚。
若佛子自瞋教人瞋瞋因瞋緣瞋法瞋業而菩薩應
生一切眾生善根無諍之事常生慈悲心孝順心而
反更於一切眾生中乃至於非眾生中以惡口罵辱
加以手打及以刀杖意猶不息前人求悔善言懺謝
猶瞋不解者是菩薩波羅夷罪。
文句同前此戒具五緣成重一是眾生二眾生想
三瞋隔心四示不受相五前人領解一是眾生者
上中境重下境輕也二眾生想有當有疑有僻等
<pb n="17"/>
同上三瞋隔心者不欲和解犯重知彼未堪受悔
不犯四示不受相或關閇斷隔發口不受五前人
領解知彼不受身口加逼之苦隨身口業多少結
重也。
○第十謗三寶戒亦云謗菩薩法戒或云邪見邪
說戒謗是乖背之名絓是解不稱理言不當實異
解說者皆名為謗也乖己宗故得罪七眾同犯大
小俱制大士以化人為任今邪說亂正故犯重聲
聞異此三諫不止犯第三篇。
若佛子自謗三寶教人謗三寶謗因謗緣謗法謗業
而菩薩見外道及以惡人一言謗佛音聲如三百矛
刺心況口自謗不生信心孝順心而反更助惡人邪
見人謗者是菩薩波羅夷罪。
文句同前此戒備五緣成重一是眾生二眾生想
三欲說心四正吐說五前人領解一是眾生謂上
中二境若菩薩若聲聞若外道向說犯重二眾生
想有當有疑有僻如上三欲說心者運意作欲向
說之意四正說者發言向他自對他說若令他傳
說悉重五前人領解納受邪言隨語語結重若作
邪說經者欲令人解隨彼披覽發解者隨語語重
邪見推畫條緒乃多略有四種一上邪見二中三
下四雜上邪見者撥一切都無因果如闡提中邪
見者不言都無因果但謂三寶不及外道有兩相
一法相異謂三寶不如此是矬陋之心計成失戒
二非法相知三寶為勝口說不如既不翻歸戒善
不失隨所出言犯重亦此戒所制也下品邪見不
言三寶不及外道但於中棄大取小心中謂二乘
勝大乘不及若計未成犯輕垢下自有背大向小
此戒中廣明也雜邪見有四種一偏執二雜信三
暫念小乘四思義僻謬偏執有二一執大謗小二
偏謗一部執大謗小者計云唯有大乘都無小乘
非佛所說此謗聲聞藏犯輕偏謗一部者於方等
中偏言一部非佛說若計成犯輕垢既不頓違經
教犯輕垢不失戒二雜信者謂心中不背因果及
三寶大乘但言外道鬼神有威力遂奏章解神或
勸他悉犯輕垢三蹔信小乘知大乘高勝且欲斷
煩惱取小果後更修大此名念退若計成犯輕垢
四思義僻謬如即今人義淺三五家釋此應非罪
是我智力不及非作意強撥也復有知義輕輒解
復有知他為是強欲立異皆邪畫之流所犯輕垢
也。
善學諸人者是菩薩十波羅提木叉應當學於中不
應一一犯如微塵許何況具足犯十戒若有犯者不
得現身發菩提心亦失國王位轉輪王位亦失比丘
比丘尼位亦失十發趣十長養十金剛十地佛性常
住妙果一切皆失墮三惡道中二劫三劫不聞父母
三寶名字以是不應一一犯汝等一切菩薩今學當
學已學如是十戒應當學敬心奉持八萬威儀品當
廣明。
善學十重第三段總結有三章前舉所持法二誡
勸三指後說此三中各二段初二者一舉人謂善
學諸人是嘆美之辭二舉法菩薩波羅提木叉此
言保解脫解脫是果戒是因因中說果也應當下
第二誡勸犯持亦二初勸學持二別舉得失若有
下第一舉得失汝等下第二勸學持也八萬下第
三總結指後說懸指大本後分八萬威儀品當說。
○四十八輕類前三段。
佛告諸菩薩言已說十波羅提木叉竟四十八輕今
當說。
○第一不敬師友戒傲不可長妨於進善故制七
眾同犯大小乘俱制。
若佛子欲受國王位時受轉輪王位時百官受位時
應先受菩薩戒一切鬼神救護王身百官之身諸佛
<pb n="18"/>
歡喜既得戒已應生孝順心恭敬心見上座和尚阿
闍梨大德同學同見同行者應起承迎禮拜問訊而
菩薩反生憍心慢心癡心瞋心不起承迎禮拜問訊
一一不如法供養以自賣身國城男女七寶百物而
供給之若不爾者犯輕垢罪。
自下諸戒皆有三章一標人謂若佛子二序事謂
中間所列三結罪名謂輕垢就序事中或差降不
同三階一勸受二明應三明不應與十重無異前
明勸受是結戒遠緣凡舉三位人為勸恐在高奢
誕不修戒行故偏勸王雖秉法行殺有罪有福如
聖所說若受得戒非人防護福善增多此階三別
一舉所勸人二正勸令受三明受利下悅鬼神上
匡佛法有人言此文屬總勸受戒若是總勸何簡
高下偏勸王官者制令恭敬恐王憍奢故舉為言
先也既得已下第二明應應行敬事也亦有三別
一序已得戒善二應生孝敬三出所敬之境而菩
薩下第三不應生慢也前明應應行謙卑敬讓師
友自下諸戒皆有此意也。
○第二飲酒戒酒開放逸門故制七眾同犯大小
俱制唯咽咽輕垢。
若佛子故飲酒而酒生過失無量若自身手過酒器
與人飲酒者五百世無手何況自飲亦不得教一切
人飲及一切眾生飲酒況自飲酒一切酒不得飲若
故自飲教人飲者犯輕垢罪。
序事三階一明過失二制不應三舉非結過過酒
器與人二解一云執杯酒器相勸二云止過空器
令斟酌尋下況語應如後釋過器尚爾況自飲乎
所以結戒有五五百一五百在鹹糟地獄二五百
在沸屎三五百在曲蛆蟲四五百在蠅蚋五五百
在癡熟無知蟲今之五百或是最後與人癡藥故
生癡熟蟲中也不得教此第二制不應教人及非
人并自飲皆制若故下第三段舉非結過自作教
他悉同輕垢必重病宣藥及不為過患悉許也未
曾有經末利飲酒此見機為益不同恒例也。
○第三食肉戒食肉斷大慈心大士懷慈為本一
切悉斷聲聞漸教初開三種淨肉等後亦皆斷文
云當知斷現肉義大經四相品廣明三種九種十
種也。
若佛子故食肉一切眾生肉不得食夫食肉者斷大
慈悲佛性種子一切眾生見而捨去是故一切菩薩
不得食一切眾生肉食肉得無量罪若故食者犯輕
垢罪。
序事三階一明過失二制不應三舉非結過若有
重病飲藥能治準律得噉或應不制也。
○第四食五辛戒葷臰妨法故制七眾大小如前
菩薩小重發色故也。
若佛子不得食五辛大蒜茖蔥慈蔥蘭蔥興渠是五
辛一切食中不得食若故食者犯輕垢罪。
序事三階一明單辛不應食二明雜飲食之不應
三舉非結過舊云五辛謂蒜蔥興渠韮薤此文止
蘭蔥足以為五兼名苑分別五辛大蒜是葫荾茖
蔥是薤慈蔥是蔥蘭蔥是小蒜興渠是蒠蒺也生
熟皆臰悉斷經云五辛能葷悉不食之必有重病
餌藥不斷如身子行法菩薩亦應不制也。
○第五不教悔罪戒以朋惡長過故制出家二眾
全犯餘三眾及在家雖未有僧事利養見過不令
悔亦犯輕垢大小同制。
若佛子見一切眾生犯八戒五戒十戒毀禁七逆八
難一切犯戒罪應教懺悔而菩薩不教懺悔同住同
僧利養而共布薩一眾說戒而不舉其罪不教悔過
者犯輕垢罪。
序事三階一出犯事二明應三明不應犯事者謂
犯八戒五戒十戒大小乘皆有小乘八戒即八齋
<pb n="19"/>
法大乘八戒謂地持八重小乘五戒清信士女優
婆塞戒經所明小乘五逆大乘七逆七逆如下文
應教悔第二明應凡大小乘人犯上諸罪必有三
根應須舉處教悔而菩薩下三明不應不應有三
句一不應同住二不應同利三不應同法凡上來
所制若一往見犯不舉是一罪是不可同住者復
默與同住復加一罪不可同利養者復差與施利
復加一罪也。
○第六不供給請法戒喪染神資之益故制七眾
同犯大小乘不全共大士見有解者常應供給啟
請以欲善無厭故聲聞有解廣略布薩法應供給
五歲內及未解五法法應啟請不者犯第七聚。
若佛子見大乘法師大乘同學同見同行來入僧房
舍宅城邑若百里千里來者即起迎來送去禮拜供
養日日三時供養日食三兩金百味飲食牀座醫藥
供事法師一切所須盡給與之常請法師三時說法
日日三時禮拜不生瞋心患惱之心為法滅身請法
不懈若不爾者犯輕垢罪。
序事中第一序大乘師來言大乘同見同行簡小
乘第二明應應二事所謂應供給請法言三兩金
極勢之語若有諮請當應捨三兩金如雪山一偈
為此殞軀況小供給三時者中前中後初夜請益
也。
○第七懈怠不聽法戒制意與前同。
若佛子一切處有講法毗尼經律大宅舍中有講法
處是新學菩薩應持經律卷至法師所聽受諮問若
山林樹下僧地房中一切說法處悉至聽受若不至
彼聽受諮問者犯輕垢罪。
序事三段一有講法處二應三不應言毗尼經律
者大乘毗尼經律非三藏中毗尼也大乘經有滅
惡義故稱毗尼傍人已請在彼講說法應往聽而
懈怠不去日日輕垢地持有講法處不聽不往瞋
慢心得罪優婆塞經相去一由旬為限也。
○第八背大向小戒乖大故制七眾同犯大小乘
不共所習各異。
若佛子心背大乘常住經律言非佛說而受持二乘
聲聞外道惡見一切禁戒邪見經律者犯輕垢罪。
序事兩階一背大二向小此戒直制猶豫未決是
下邪見之方便若決謂大劣小勝計成失戒若心
邪畫未成犯輕垢同此戒制今舉背大向小為語
以凡夫菩薩多行此事故若彰言說則有兩種若
法想說戒善已謝止犯性罪若非法想說犯第十
重而受持二乘者是欲受外道惡見兩解一云二
乘望大乘悉是外道二云若背大乘欲受六師法
計未成是邪見方便犯輕垢同此戒制也。
○第九不看病戒乖慈故制七眾同犯大小乘不
全共大士一切應看聲聞止在師友同法共房及
僧差此外不制以其本不兼物故。
若佛子見一切疾病人常應供養如佛無異八福田
中看病福田是第一福田若父母師僧弟子病諸根
不具百種病苦惱皆供養令差而菩薩以瞋恨心不
看乃至僧房城邑曠野山林道路中見病不救濟者
犯輕垢罪。
序事三重一舉病人是勝福田二應三不應言供
養病人如佛極敬為語此明在心不在田如阿難
分飯與餓狗以心好故與佛一等菩薩見一切病
人隨力所能皆應看視文中舉父母師弟子從近
為始也未云城邑曠野凡是病皆救即知通一切
也若瞋心捨置隨人結輕垢若力不及起慈念心
不犯其細碎如律部也。
○第十畜殺眾生具戒以傷慈故制七眾同犯大
小俱制。
若佛子不得畜一切刀杖弓箭矛斧鬬戰之具及惡
<pb n="20"/>
網羅罥殺生之器一切不得畜而菩薩乃至殺父母
尚不加報況殺一切眾生不得畜殺眾生具若故畜
者犯輕垢罪。
序事三重一不應畜二引況三舉非結過父母之
仇尚不思報況畜殺具欲害眾生罾繳羅網等道
俗同制刃槊弓箭舊開國王王子等。
如是十戒應當學敬心奉持下六品中廣明。
此十戒總結如下六品所明也。
○第十一國使戒夫為敵國使命必覘候盈虗矯
誑䇿略邀合戰陣情存勝負以乖本慈文云國賊
七眾同犯大小俱制。
若佛子不得為利養惡心故通國使命軍陣合會興
師相伐殺無量眾生而菩薩尚不得入軍中往來況
故作國賊若故作者犯輕垢罪。
序事中三一不應二引況三舉非結過序為利惡
心簡除和合不得入軍中軍中喧雜非佛子所行
處興師相伐殺心乖慈不應為也此使命為相害
因緣故制也。
○第十二販賣戒希利損物乖慈故制大小同犯
七眾不全共。
若佛子故販賣良人奴婢六畜市易棺材板木盛死
之具尚不應自作況教人作若故自作教人作者犯
輕垢罪。
序事中三一不應二舉況三舉非結過夫販賣者
謂生口六畜或度賣良人多有眷屬分張之苦若
販賣棺材則惡心希售故道俗俱斷若自作若教
他為我作或教他自作悉犯輕垢若偷度生口賣
畜生令殺呪令人死欲得棺材售此別犯盜罪殺
罪也。
○第十三謗毀戒陷沒前人傷慈故制大小乘俱
制七眾同犯別取天人已上同有菩薩戒者說其
七逆十重或陷沒或治罰莫問有根無根但令向
異法人說悉犯重前說四眾過戒已制若向同法
人說莫問境高下有戒無戒陷沒人者此戒同犯
輕垢。
若佛子以惡心故無事謗他良人善人法師師僧國
王貴人言犯七逆十重於父母兄弟六親中應生孝
順心慈悲心而反更加於逆害墮不如意處者犯輕
垢罪。
序事有三一舉謗事二應三不應言父母兄弟者
舉大士之心心常想一切如父母六親應生孝順
慈悲心而今反加謗害聲聞向同戒同見同眾四
重無根者僧殘餘如律部廣說。
○第十四放火燒戒傷損有識故制七眾同犯大
小乘俱制。
若佛子以惡心故放大火燒山林曠野四月乃至九
月放火若燒他人家屋宅城邑僧房田木及鬼神官
物一切有生物不得故燒若故燒者犯輕垢罪。
序事三重一舉放火事二遠有焚燒三舉非結過
有師言殺鬼畜犯重初戒已制此戒但不得燒林
木遠損害義今釋殺鬼畜既不犯重今燒林木而
死者與此戒同制四月至九月多生蟲類此時道
俗同制不得燒林木遠有損害義在家菩薩為業
燒者不制出家菩薩為妨害眾事亦應開許者若
不慎燒犯輕垢一切有生物謂有生命也有言生
誤應言有主物若燒有主物何但四月九月當知
作有生也。
○第十五僻教戒使人失正道故制七眾同犯大
小乘不共以所習異故。
若佛子自佛弟子及外道惡人六親一切善知識應
一一教受持大乘經律應教解義理使發菩提心十
發趣心十長養心十金剛心於三十心中一一解其
次第法用而菩薩以惡心瞋心橫教二乘聲聞經律
<pb n="21"/>
外道邪見論等犯輕垢罪。
序事三階一舉所應教人自佛弟子謂內眾外道
謂外眾六親善知識通內外二明應應教大乘經
律令發菩提心三十心者十發趣心起金剛心謂
十金剛略不說十長養此三十是始行者急須應
為開示故三明不應不應惡心教二乘外典等若
見機益物不犯。
○第十六為利倒說戒乖訓授之道故制七眾同
犯大小乘俱制前戒隱大示小今戒雖為說大而
希利靳固隱沒義味不令顯示聲聞教訓他人隱
沒義理犯輕垢。
若佛子應好心先學大乘威儀經律廣開解義味見
後新學菩薩有從百里千里來求大乘經律應如法
為說一切苦行若燒身燒臂燒指若不燒身臂指供
養諸佛非出家菩薩乃至餓虎狼師子一切餓鬼悉
應捨身肉手足而供養之然後一一次第為說正法
使心開意解而菩薩為利養故應答不答倒說經律
文字無前無後謗三寶說者犯輕垢罪。
序事三階一先應自學二為後來者具說三明不
應為利隱沒就文易見有師言此中所列苦行制
令救物不爾輕垢又解是舉況之辭大士當應捨
身施人然後具為說法況今止為說法而希利隱
沒耶後階亦三文相易見也。
○第十七恃勢乞求戒惱他故制七眾同犯大小
乘俱制。
若佛子自為飲食錢財利養名譽故親近國王王子
大臣百官恃作形勢乞索打拍牽挽橫取錢物一切
求利名為惡求多求教他人求都無慈心無孝順心
者犯輕垢罪。
序事有三一為利親附二非理告乞三舉非結過
因倚威勢乞書囑置打拍乞索若自及教他為我
皆犯此戒也。
○第十八無解作師戒無解強授有悞人之失故
制出家二眾同犯大小乘俱制三眾及在家無師
範義未制聲聞師德在七法誦受戒法所制菩薩
師法必須十歲五法如初釋。
若佛子學誦戒者日日六時持菩薩戒解其義理佛
性之性而菩薩不解一句一偈及戒律因緣詐言能
解者即為自欺誑亦欺誑他人一一不解一切法不
知而為他人作師授戒者犯輕垢罪。
序事三重一應誦戒解義亦是所制日日六時晝
夜各三一云誦未通利必須六時已通利未必恒
爾二云恒應六時二明不誦不解不應作師一乖
己心則自欺悞前人則欺他也。
○第十九兩舌戒遘扇彼此乖和合故制七眾同
犯大小俱制。
若佛子以惡心故見持戒比丘手捉香爐行菩薩行
而鬬過兩頭謗欺賢人無惡不造者犯輕垢罪。
序事兩階一舉所鬬過人謂持戒菩薩比丘手捉
香爐聊舉善行一事二不應不應鬬過兩頭持此
過向彼說故言兩頭謗欺賢人道其無惡不造兩
舌之辭實語兩舌亦犯此戒舉虗過為語故言謗
欺過字或作遇字文語以鬬言值遇二邊皆消文
或言應作遘字文誤也此戒名嫉善戒直憎嫉善
人說其過惡於兩頭之語小不便今言嫉善此戒
兼制由以鬪於彼此也。
○第二十不行放救戒見危不濟乖慈故制菩薩
行慈悲為本何容見危不救大士見危致命故也
七眾同犯大小乘不俱制大士一切普度聲聞止
在眷屬此制自度也。
若佛子以慈心故行放生業應作是念一切男子是
我父一切女人是我母我生生無不從之受生故六
道眾生皆是我父母而殺而食者即殺我父母亦殺
<pb n="22"/>
我故身一切地水是我先身一切火風是我本體故
常行放生生生受生常住之法教人放生若見世人
殺畜生時應方便救護解其苦難常教化講說菩薩
戒救度眾生若父母兄弟死亡之日應請法師講菩
薩戒經律福資亡者得見諸佛生人天上若不爾者
犯輕垢罪。
序事三重一非親應度二是親應度三舉非結過
初重可解前明想念如親即制令憶慈觀如大經
明習九品七品等第一使上怨等於上親大士應
與資身之益及資神之利在文易見若父母下第
二是親應度大士前人後己故親在後準前亦應
有三今止明資神之益。
如是十戒應當學敬心奉持如滅罪品中廣明一一
戒相。
如是下第三總結指滅罪品中廣明也。
○第二十一瞋打報仇戒既傷慈忍方復結怨故
制也外書有二途一是禮之所許二是法之所禁
漸教故也今內經悉禁七眾同犯大小俱制。
若佛子不得以瞋報瞋以打報打若殺父母兄弟六
親不得加報若國主為他人殺者亦不得加報殺生
報生不順孝道尚不畜奴婢打拍罵辱日日起三業
得罪無量況故作七逆之罪而出家菩薩無慈心報
讎乃至六親中故報者犯輕垢罪。
序事三階初制不應報仇謂以瞋打報瞋打非謂
應以德報怨尚不應畜下第二舉況而出家下第
三舉非結過奴奴出家菩薩不得畜在家得畜而
不應非理打拍也。
○第二十一憍慢不請法戒慢如高山法水不住
有乖傳化之益故制七眾同犯大小不全共大士
常應諮請聲聞是應請之內憍慢不請方犯輕失。
若佛子初始出家未有所解而自恃聰明有智或恃
高貴年宿或恃大姓高門大解大福大富饒財七寶
以此憍慢而不諮受先學法師經律其法師者或小
姓年少卑門貧窮下賤諸根不具而實有德一切經
律盡解而新學菩薩不得觀法師種姓而不來諮受
法師第一義諦者犯輕垢罪。
序事三階一自恃憍慢即是兼制言始出家者染
法未深多有自舉解者未有正解自恃聰明者於
餘事有知也其法師者下二出慢之境小姓卑陋
所以起慢實自有解是故不應而新學下第三舉
非結過第一義者菩薩勝法皆名第一義此戒與
前第六戒同制不請法以心為異前制懈怠不請
此制憍慢不請若慢心不往聽應同此戒也。
○第二十三憍慢僻說戒乖教訓之道故制七眾
同犯大小俱制。
若佛子佛滅度後欲以好心受菩薩戒時於佛菩薩
形像前自誓受戒當以七日佛前懺悔得見好相便
得受戒若不得好相應二七三七乃至一年要得好
相得好相已便得佛菩薩形像前受戒若不得好相
雖佛像前受戒不名得戒若先受菩薩戒法師前受
戒時不須要見好相何以故是法師師師相授故不
須好相是以法師前受戒時即得戒以生至重心故
便得戒若千里內無能授戒師得佛菩薩形像前自
誓受戒而要見好相若法師自倚解經律大乘學戒
與國王太子百官以為善友而新學菩薩來問若經
義律義輕心惡心慢心一一不好答問者犯輕垢罪。
序事三階一求法之人遠來問道文中具序初新
學菩薩已受戒竟遠來聽法法主言非己師恃解
恃勢輕慢心不好答問使義理隱沒顛倒法相故
犯若千里內無師於佛像前自誓受必須見好相
方得二明師師相授不假見相生重心故若法師
此第二法師自恃所以興慢而新學下舉非結過
第三句也彼遠來問義倚恃憍慢不好酬對故犯
<pb n="23"/>
也。
○第二十四不習學佛戒不務所務務所不應學
者乖出要之道故制七眾同犯大小不全共菩薩
常應大乘在先不限時節聲聞五歲未滿五法未
明若學失所非急犯第七聚此外不制以自修自
滿故。
若佛子有佛經律大乘法正見正性正法身而不能
勤學修習而捨七寶反學邪見二乘外道俗典阿毗
曇雜論一切書記是斷佛性障道因緣非行菩薩道
者若故作者犯輕垢罪。
序事三階一應學而不學有佛經律大乘法者通
舉菩薩藏正見者謂萬行之解正性者謂正因性
正法身者謂正果性修萬行從因至果此是要知
而今反不勤學而反學二乘外道數論等是斷佛
性此第三舉非結過習小助大不犯為伏外道讀
其經書亦不犯菩薩若撥無二乘亦名為犯若學
二乘法為欲引化二乘令入大乘不犯也。
○第二十五不善和眾戒夫為眾主必使事會眾
心方能傳益後生彼我獲利而反起鬬亂用無節
目自損損他故制出家二眾同犯大小俱制三眾
及在家既未持眾不制。
若佛子佛滅度後為說法主為行法主為僧房主教
化主坐禪主行來主應生慈心善和鬬訟善守三寶
物莫無度用如自己有而反亂眾鬬諍恣心用三寶
物者犯輕垢罪。
序事三階出眾主凡五種人以初句為兩方便成
六人律中有十四人如律中說此略舉六人應生
下第二應應有三事一應慈心謂欲與眾生樂二
善和諍訟謂如法滅諍諍有四毗尼有七應如法
除滅不得差違三善守三寶物應物應事施用不
得差互而反亂眾第三不應但舉後兩句不舉不
生慈心此二事即是無慈也。
○第二十六獨受利養戒僧次請僧不問客舊等
皆有分而舊人獨受不以分客乖施主心貪利故
制此戒出家二眾同犯大小俱制三眾及在家未
知僧事不制。
若佛子先在僧房中住後見客菩薩比丘來入僧房
舍宅城邑若國王宅舍中乃至夏坐安居處及大會
中先住僧應迎來送去飲食供養房舍臥具繩牀木
牀事事給與若無物應賣自身及男女身割自身肉
賣供給所須悉以與之若有檀越來請眾僧有利養
分僧房主應次第差客僧受請而先住僧獨受請而
不差客僧者僧房主得無量罪畜生無異非沙門非
釋種姓若故作者犯輕垢罪。
序事三階一有客來至文中雖道菩薩比丘若聲
聞僧預利養分亦同其例也先住下二應應有二
事一禮拜迎接給僧臥具等二應依次差僧言賣
身供給舉況之辭而先住下第三不應不應中但
舉不次差僧據後以兼前若不與僧物分不迎接
亦同此制若知僧次的至彼人不差而奪但犯輕
垢以臨差時界外或有來者未專有分故差竟而
奪與餘人餘人知爾能差及所差並是盜方便後
得施家食䞋五錢入手各結重畜生無異或此為
不差僧次戒差僧次有六種如律中說。
○第二十七受別請戒各受別請則施主不請十
方僧使施主失平等心功德十方僧失常利施故
制出家五眾同犯在家二眾無此利未制大小乘
不同菩薩僧一云凡齋會利施悉斷別請若請受
戒說法見機或比智知此人無我則不營功德如
此等不制二云從四人已上有一僧次不犯都無
者被制文意似前解。
若佛子一切不得受別請利養入己而此利養屬十
方僧而別受請即是取十方僧物入己及八福田中
<pb n="24"/>
諸佛聖人一一師僧父母病人物自己用故犯輕垢
罪。
序事三階初標不應而此下第二釋不應意施主
修福法應廣普當知利施本通十方由汝別受故
十方不得遠有奪十方之義是故不應八福田下
此三結不應八福田並有應得僧次義如佛應迹
為僧等八福田者一佛二聖人三和尚四闍梨五
僧六父七母八病人然三藏中佛恒受別請而不
名犯一佛是上福田不減等心之福二此土只有
一佛無有奪餘佛義。
○第二十八別請僧戒分別是田非田如大經德
王品當知是心則為狹劣失平等心七眾同犯大
小乘不全共道俗菩薩請僧齋會一云都不得別
請悉應僧次的請一人便犯二云一食處莫問人
數多少止請一僧次便不犯都無則制若悉請者
益善文意似如前解。
若佛子有出家菩薩在家菩薩及一切檀越請僧福
田求願之時應人僧房問知事人今欲請僧求願知
事報言次第請者即得十方賢聖僧而世人別請五
百羅漢菩薩僧不如僧次一凡夫僧若別請僧者是
外道法七佛無別請法不順孝道若故別請僧者犯
輕垢罪。
序事三階一標應而世人下二釋應意明次請雖
得凡僧有勝的請聖僧也云五百羅漢不及一凡
僧此就心邊不論田也若別請下三不應不應同
外道異法不隨佛教即乖孝道七佛者並在此土
應化迹在百劫之內長壽天皆所曾見故多引七
佛證義欲使信者易明過去九十劫初有一佛名
毗婆尸亦名維衛中間諸劫無佛至三十一劫有
兩佛一名尸棄二名毗舍婆亦言隨比此第九十
一劫名賢劫千佛應出四佛已過一拘留孫二拘
那含牟尼三迦葉四釋迦牟尼也。
○第二十九邪命自活戒大論云貪心發身口名
為邪命文列七事例同者皆犯乖淨命也。
若佛子以惡心故為利養販賣男女色自手作食自
磨自舂占相男女解夢吉凶是男是女呪術工巧調
醫方法和合百種毒藥千種毒藥蛇毒生金銀毒蠱
毒都無慈憫心無孝順心若故作者犯輕垢罪。
序事三階一惡心為利簡見機益物二列七事三
舉非結過即是無慈故犯聲聞邪命凡有四食方
仰及下等四此中五事通前四食一販賣女色二
手自作食制道開俗三相吉凶俗人如相以自活
不犯道一向制四呪術五工巧六調醫方法此三
事於物無侵如法自活在家不制出家悉斷若淨
治醫無所悕望不犯出家亦開和合藥毒殺人犯
罪也。
○第三十不敬好時戒三齋六齋並是鬼神得力
之日此日宜修善福過餘日而今於好時虧慢更
犯隨所犯事隨篇結罪此時此日不應不知加一
戒一云七眾俱制皆應敬時二云但制在家年三
長齋月六齋本為在家出家盡壽持齋不論時節。
若佛子以惡心故自身謗三寶詐現親附口便說空
行在有中經理白衣為白衣通致男女交會婬色作
諸縛著於六齋日年三長齋月作殺生劫盜破齋犯
戒者犯輕垢罪。
序事三階一總舉犯戒凡有所犯皆言行相違乖
反正真皆謗三寶於六齋日下二所敬之時謂六
齋三長齋等作殺生下第三更舉所犯結過殺生
劫盜略舉初二重破齋者謂非時食等優婆塞戒
云六齋日三齋月受八戒持齋在家菩薩應行此
事。
如是十戒應當學敬心奉持如制戒品中廣明。
如是十戒第三總結也。
<pb n="25"/>
○第三十一不行救贖戒見有賣佛菩薩像不救
贖損辱之甚非大士行應隨力救贖不者犯罪故
制七眾同犯大小乘不全共菩薩應贖聲聞見父
母不贖犯第七聚經像不見制。
佛言佛子佛滅度後於惡世中若見外道一切惡人
劫賊賣佛菩薩父母形像及賣經律販賣比丘比丘
尼亦賣發菩提心菩薩道人或為官使與一切人作
奴婢者而菩薩見是事已應生慈悲心方便救護處
處教化取物贖佛菩薩形像及比丘比丘尼發心菩
薩一切經律若不贖者犯輕垢罪。
序事有三先能賣之人謂劫賊所賣即佛菩薩形
像此有父母是有大慈故而菩薩下第三正應救
贖也。
○第三十二損害眾生戒此有六事遠防損害乖
慈故制七眾同犯大小俱制。
若佛子不得販賣刀杖弓箭畜輕秤小斗因官形勢
取人財物害心繫縛破壞成功長養猫狸猪狗若故
作者犯輕垢罪。
序事凡列六事一販賣殺具二畜輕秤小斗丈尺
短者亦從此例三因官形勢求覓錢財四害心繫
縛五破壞成功六畜養猫狸此等六物皆有損害
不應畜損傷之事也。
○第三十三邪業覺觀戒凡所運為皆非正業思
想覺觀有亂真道故制大小同犯七眾不全同。
若佛子以惡心故觀一切男女等鬬軍陣兵將劫賊
等鬬亦不得聽吹貝鼓角琴瑟箏笛箜篌歌呌妓樂
之聲不得樗蒲圍棊波羅塞戲彈棊六博拍毱擲石
投壺牽道八道行城爪鏡蓍草楊枝鉢盂髑髏而作
卜筮不得作盜賊使命一一不得作若故作者犯輕
垢罪。
序事三階前標不應惡心簡去見機二列事三總
結列事大例成五第一兩事不得觀看道俗同制
第二若為自娛道俗同不得作不得聽若供養三
寶道俗同開第三八事不得雜戲第四六事不得
卜筮為利此等道俗俱制也第五使命。
○第三十四暫念小乘戒乖本所習故制七眾同
犯大小不共以習各異欲背大向小心計未成犯
前第八背大向小戒計成失戒在第十重戒中說
此戒所制不欲背大正言小乘易行且欲斷結然
後化生。
若佛子護持禁戒行住坐臥日夜六時讀誦是戒猶
如金剛如帶持浮囊欲渡大海如草繫比丘常生大
乘善信自知我是未成之佛諸佛是已成之佛發菩
提心念念不去心若起一念二乘外道心者犯輕垢
罪。
序事有兩一應應念大乘略舉三事一護大乘戒
凡舉兩譬一金剛取堅義二浮囊如大經草繫出
因緣經二生大乘信三發大乘心若起下二不應
不應一念起自度之想外道者指二乘為外道若
權入此道為化非所制也。
○第三十五不發願戒菩薩常應願求勝事緣心
善境將來因此尅遂若不發願求善之心難遂故
制七眾同大小異所習不同故。
若佛子常應發一切願孝順父母師僧三寶願得好
師同學善知識常教我大乘經律十發趣十長養十
金剛十地使我開解如法修行堅持佛戒寧捨身命
念念不去心若一切菩薩不發是願者犯輕垢罪。
序事三重一出願體二應三不應一願體有十事
一願孝父母師僧二願得好師三願得勝友同學
四願教我大乘律五願解十發趣六願解十長養
七願解十金剛八願解十地九願如法修行十願
堅持佛戒寧捨下第二應發此心苦一切下第三
不應不應不發此心也。
<pb n="26"/>
○第三十六不發誓戒誓是必固之心願中之勇
烈意始行心弱宜須防持若不發心作意亦生違
犯故制七眾同犯而用不必皆盡大小乘不共二
乘不制心易防持。
若佛子發是十大願已持佛禁戒作是願言寧以此
身投熾然猛火大坑刀山終不毀犯三世諸佛經律
與一切女人作不淨行。
復作是願寧以熱鐵羅網千重周匝纏身終不以破
戒之身受於信心檀越一切衣服。
復作是願寧以此口吞熱鐵丸及大流猛火經百千
劫終不以破戒之口食於信心檀越百味飲食復作
是願寧以此身臥大流猛火羅網熱鐵地上終不以
破戒之身受於信心檀越百種牀座。
復作是願寧以此身受三百矛刺身經一劫二劫終
不以破戒之身受於信心檀越百味醫藥。
復作是願寧以此身投熱鐵鑊經百千劫終不以破
戒之身受於信心檀越千種房舍屋宅園林田地。
復作是願寧以鐵鎚打碎此身從頭至足令如微塵
終不以破戒之身受於信心檀越恭敬禮拜。
復作是願寧以百千熱鐵刀矛挑其兩目終不以破
戒之心視他好色。
復作是願寧以百千鐵錐劖刺耳根經一劫二劫終
不以破戒之心聽好音聲。
復作是願寧以百千刃刀割去其鼻終不以破戒之
心貪齅諸香。
復作是願寧以百千刃刀制斷其舌終不以破戒之
心食人百味淨食。
復作是願寧以利斧斬破其身終不以破戒之心貪
著好觸。
復作是願願一切眾生悉得成佛而菩薩若不發是
願者犯輕垢罪。
序事有三初一句標勸以發十願應發誓持戒後
一句結不發為過中間十三復次正明誓體也。
○第三十七冐難遊行戒始行菩薩業多不定且
人身難得堪為道器不慎遊行致有夭逝在危生
念所喪事重以不慎故制七眾同犯大小俱制。
若佛子常應二時頭陀冬夏坐禪結夏安居常用楊
枝澡豆三衣缾鉢坐具錫杖香爐漉水囊手巾刀子
火燧鑷子繩牀經律佛像菩薩形像而菩薩行頭陀
時及遊方時行來百里千里此十八種物常隨其身
頭陀者從正月十五日至三月十五日八月十五日
至十月十五日是二時中此十八種物常隨其身如
鳥二翼若布薩日新學菩薩半月半月常布薩誦十
重四十八輕戒若誦戒時當於諸佛菩薩形像前誦
一人布薩即一人誦若二人若三人乃至百千人亦
一人誦誦者高座聽者下座各各披九條七條五條
袈裟若結夏安居時亦應一一如法若行頭陀時莫
入難處若惡國界若惡國王土地高下艸木深邃師
子虎狼水火風難及以劫賊道路毒蛇一切難處悉
不得入頭陀行道乃至夏坐安居時是諸難處皆不
得入若故入者犯輕垢罪。
序事三重一明遊止所應是制戒之緣在先兼制
更有三初明遊止二時十八物自隨二時頭陀者
遊行時也春秋二時調適遊行化物無妨損也頭
陀有十二大論廣明食有五一不受別請二常乞
食三中後不飲漿四一坐食五節量食住處有五
一阿練若處二常坐不臥三塚間住四樹下坐五
露地住衣止有兩一但畜三衣二常著衲衣冬寒
夏熱遊行多妨損故制若不依制犯輕垢有人言
菩薩立誓安居五月三月下半至八月上半文云
此時不復頭陀復是安居之限遊行冐難皆是制
限也。
○第三十八乖尊卑次序戒乖亂失儀故制七眾
<pb n="27"/>
同犯大小俱制。
若佛子應如法次第坐先受戒者在前坐後受戒者
在後坐不問老少比丘比丘尼貴人國王王子乃至
黃門奴婢皆應先受戒者在前坐後受戒者次第而
坐莫如外道癡人若老若少無前無後坐無次第如
兵奴之法我佛法中先者先坐後者後坐而菩薩一
一不如法次第坐者犯輕垢罪。
序事三階一應次第莫如外道下二不應不應亂
次也我法中下三總結應不應義聲聞次序出律
部臥具法以戒為次乃至大須臾時皆名上座通
道俗九眾一比丘二比丘尼三六法尼四沙彌五
沙彌尼六出家七出家尼八優婆塞九優婆夷此
九眾有次第不得亂如律部說也。
○第三十九不修福慧戒福慧二莊嚴如鳥二翼
不可不修乖出要之道故制七眾同犯大小乘不
全共菩薩攝一切善應修聲聞夏分自誓應修福
業餘時不制。
若佛子常應教化一切眾生建立僧房山林園田立
作佛塔冬夏安居坐禪處所一切行道處皆應立之
而菩薩應為一切眾生講說大乘經律若疾病國難
賊難父母兄弟和尚阿闍黎亡滅之日及三七日四
五七日乃至七七日亦應講說大乘經律一切齋會
求福行來治生大火所燒大水所漂黑風所吹船舫
江河大海羅剎之難亦讀誦講說此經律乃至一切
罪報三惡八難七逆杻械枷鎖繫縛其身多愛多嗔
多愚癡多疾病皆應讀誦講說此經律而新學菩薩
若不爾者犯輕垢罪。
序事三階一修福自作教他文中略序七事一僧
坊二山林三園四田五塔六冬夏坐禪安居處七
一切行道處凡此流類悉應建立力若不及者不
犯而菩薩下第二應修智慧亦自作教他人而新
學下第三舉非結通不修為失也。
如是九戒應當學敬心奉持梵壇品中當廣明。
如是九戒下第四段總結梵壇品當廣明也。
○第四十揀擇受戒戒有心樂受悉皆應與若瞋
惡揀棄乖於勸獎故制出家二眾同犯餘無師範
者未制大小不全共菩薩本兼物聲聞若許而中
悔是犯不許不犯。
若佛子與人受戒時不得揀擇一切國王王子大臣
百官比丘比丘尼信男信女婬男婬女十八梵天六
欲天子無根二根黃門奴婢一切鬼神盡得受戒應
教身所著袈裟皆使壞色與道相應皆染使青黃赤
黑紫色一切染衣乃至臥具盡以壞色身所著衣一
切染色若一切國土中國人所著衣服比丘皆應與
其俗服有異若欲受戒時師應問言汝現身不作七
逆罪否菩薩法師不得與七逆人現身受戒七逆者
出佛身血殺父殺母殺和尚殺阿闍梨破羯磨轉法
輪僧殺聖人若具七逆即現身不得戒餘一切人盡
得受戒出家人法不向國王禮拜不向父母禮拜六
親不敬鬼神不禮但解法師語有百里千里來求法
者而菩薩法師以惡心瞋心而不即與授一切眾生
戒者犯輕垢罪。
序事有三初不應簡擇二應簡擇者有兩一身形
不如應簡釋二業障不如須簡擇衣中聲聞用青
泥𣝕菩薩亦應用依此文意似不必盡備但與俗
艶不同便名如法一云道俗受戒皆須服壞色二
云是可壞色處道俗同制文云與俗有異當知出
家菩薩必用壞色出家人法下第三舉非結過也。
○第四十一為利作師戒內無實解外為名利輒
爾強為有誤人之失故制出家二眾同犯大小不
俱制三眾及在家無師範義不制。
若佛子教化人起信心時菩薩與他人作教誡法師
者見欲受戒人應教請二師和尚阿闍梨二師應問
<pb n="28"/>
言汝有七遮罪否若現身有七遮罪者師不應與受
戒若無七遮者得與受戒若有犯十戒者應教懺悔
在佛菩薩形像前日夜六時誦十重四十八輕戒苦
到禮三世千佛得見好相若一七日二三七日乃至
一年要見好相好相者佛來摩頂見光見華種種異
相便得滅罪若無好相雖懺無益是人現身亦不得
戒而得增受戒若犯四十八輕戒者對首懺悔罪便
得滅不同七遮而教誡師於是法中一一好解若不
解大乘經律若輕若重是非之相不解第一義諦習
種性長養性性種性不可壞性道種性正法性其中
多少觀行出八十禪支一切行法一一不得此法中
意而菩薩為利養故為名聞故惡求多求貪利弟子
而詐現解一切經律為供養故是自欺詐亦欺詐他
人故與人授戒者犯輕垢罪。
序事三階一明所解解此故堪為師兼制不解則
犯問遮道遮道有三一七逆二十重三四十八輕
如是三事皆應一一好解不欲受者不得逼憎受
之罪若不解大乘下第二不解不解此而作師亦
是兼制而菩薩下第三舉非結過也。
○第四十二為惡人說戒戒凡未受菩薩戒者皆
曰惡人若預為說後受不能慇重故制七眾同犯
大小俱制。
若佛子不得為利養故於未受菩薩戒者前若外道
惡人前說此千佛大戒邪見人前亦不得說除國王
餘一切人不得說是惡人輩不受佛戒名為畜生生
生之處不見三寶如木石無心名為外道邪見人輩
木頭無異而菩薩於是惡人前說七佛教戒者犯輕
垢罪。
序事三階一不得輙說唯除國王外道惡人即九
十五種是惡人輩下第二不受皆為惡人空生空
死同畜生也而菩薩下第三舉非結過也。
○第四十三無慚受施戒當分犯已自結罪不思
慚愧而冐當利施無愧故制出家五眾同大小俱
制以枉當福田故文云信心出家毀正戒者在家
未當田任未制。
若佛子信心出家受佛正戒故起心毀犯聖戒者不
得受一切檀越供養亦不得國王地上行不得飲國
王水五千大鬼常遮其前鬼言大賊若入房舍城邑
宅中鬼復常掃其脚迹一切世人咸皆罵言佛法中
賊一切眾生眼不欲見犯戒之人畜生無異木頭無
異若故毀正戒者犯輕垢罪。
序事三重一帶罪無愧不得受施國王本以地水
給有德之人無有德行不應受用五千下第二帶
罪無愧人鬼所毀若毀正戒第三舉非結過也。
○第四十四不供養經典戒三寶皆應供養若不
修者乖於謹敬之心故制七眾同犯大小不全共
菩薩應修五事聲聞五篇輕重法應誦持餘事不
制。
若佛子常應一心受持讀誦大乘經律剝皮為紙刺
血為墨以髓為水析骨為筆書寫佛戒木皮穀紙絹
素竹帛亦悉書持常以七寶無價香華一切雜寶為
箱囊盛經律卷若不如法供養者犯輕垢罪。
序事三階一標勸受持下二別列勸事凡五種一
受持二讀三誦四書寫五供養解說已在上三十
九中若不下第三舉非結過經典是佛母應供養
不者犯罪。
○第四十五不化眾生戒菩薩發心為物見有識
之類應須教化令得悟解若不能者乖大士之行
故制七眾同犯大小不共大士化眾生是正行小
乘自度不化非犯。
若佛子常起大悲心若入一切城邑舍宅見一切眾
生應當唱言汝等眾生盡應受三歸十戒若見牛馬
猪羊一切畜生應心念口言汝是畜生發菩提心而
<pb n="29"/>
菩薩入一切處山林川野皆使一切眾生發菩提心
是菩薩若不發教化眾生心者犯輕垢罪。
序事三重一勸起大悲不起兼制悲能拔苦大士
恒願眾生離苦若入一切下二列悲心之事凡三
種一見人類令受三歸十戒有二解一聲聞十戒
二菩薩十重戒二見非人類令發心三隨所至方
隨所見人悉令發心是出要之急須此三通制道
俗菩薩若不下第三舉非結過也。
○第四十六說法不如法戒前人不如法強為解
說彼此有慢法之失故制出家五眾同大小俱制
在家不全為法主止說一句一偈不如法亦犯。
若佛子常應教化起大悲心入檀越貴人家一切眾
中不得立為白衣說法應在白衣眾前高座上坐法
師比丘不得地立為四眾說法若說法時法師高座
香華供養四眾聽者下座如孝順父母敬順師教如
事火婆羅門其說法者若不如法說者犯輕垢罪。
序事三重一常應大悲教化即是兼制也不得立
示說法儀則為白衣說不得倚立法應同坐若相
與立亦非過此中舉立為語若人臥法主坐立或
復覆頭捉杖悉不得二為四眾說亦不應倚立莫
言僧尼有道而倚立為說亦是輕法為犯也其說
法者三舉非結過也。
○第四十七非法制限戒既見善事法應隨喜而
今制網障閡乖助善之義故制在家二眾同犯出
家五眾無其自在之制脫立閡善制限亦同此制
大小同犯。
若佛子皆以信心受佛戒者若國王太子百官四部
弟子自恃高貴破滅佛法戒律明作制法制我四部
弟子不聽出家行道亦復不聽造立形像佛塔經律
立統官制眾使安籍記僧菩薩比丘地立白衣高座
廣行非法如兵奴事主而菩薩正應受一切人供養
而反為官走使非法非律若國王百官好心受佛戒
者莫作是破三寶之罪若故作破法者犯輕垢罪。
序事三階一標受戒者兩釋一云標被制之人佛
子欲信心受戒而制限障閡不聽彼受二云標能
制之人佛子始以信心受戒未便立非法制限是
故示應若國王下二正制限之事不聽出家斷僧
寶也不聽四部出家者謂居士居士婦童男童女
不聽造立形像斷佛寶也不聽書寫經律斷法寶
也故作下舉非結過也。
○第四十八破法戒內眾有過依內法治問乃向
白衣外人說罪令彼王法治罸鄙辱清化故名破
法乖護法之心故制出家五眾同犯大小乘俱制。
若佛子以好心出家而為名聞利養於國王百官前
說佛戒者橫與比丘比丘尼菩薩戒弟子作繫縛事
如獄囚法如兵奴之法如師子身中蟲自食師子肉
非餘外蟲如是佛子自破佛法非外道天魔能破若
愛佛戒者應護佛戒如念一子如事父母不可毀破
而菩薩聞外道惡人以惡言謗破佛戒之聲如三百
矛刺心千刀萬杖打拍其身等無有異寧自入地獄
經於百劫而不一聞惡人以惡言謗破佛戒之聲而
況自破佛戒教人破法因緣亦無孝順之心若故作
者犯輕垢罪。
序事三階第一不應破法第二明護法從若受佛
戒文已去是也第三舉非結過從教人破法已去
文是也或名此戒為令他得損惱戒也。
如是九戒應當學敬心奉持。
諸佛子是四十八輕戒汝等受持過去諸菩薩已誦
未來諸菩薩當誦現在諸菩薩今誦。
諸佛子下第三總結有三一標數二勸持三勸誦
一標數即四十八輕也汝等受持即第二勸秉持
之在心也第三勸誦舉三世菩薩誦為勸也。
△諸佛子聽下第三大段流通也就此中大分為
<pb n="30"/>
兩一流通此戒輕重二流通此一品。
諸佛子諦聽此十重四十八輕戒三世諸佛已誦當
誦今誦我今亦如是誦汝等一切大眾若國王王子
百官比丘比丘尼信男信女受持菩薩戒者應受持
讀誦解脫書寫佛性常住戒卷流通三世一切眾生
化化不絕得見千佛為佛佛授手世世不墮惡道八
難常生人道天中我今在此樹下略開七佛法戒汝
等大眾當一心學波羅提木叉歡喜奉行如無相天
王品勸學中一一廣明三千學士時坐聽者聞佛自
誦心心頂戴歡喜受持。
就第一流通此戒輕重復有四意一明誦二正流
通三流通得益四大眾奉持就此四更各有三別
第一誦中三一標名二三世諸佛誦三我釋迦亦
誦第一標名數十重四十八輕事也第二三世諸
佛尊重此戒誦持勸也我今亦誦第三我釋迦亦
誦為流通勸物也汝等一切眾此四階中第二正
流通亦有三一勸流通人二流通相三流通事流
通人者即時座大眾也流通相五種法師也流通
事者以此戒法流通三世化化不絕也得見千佛
下此是四重中第三階流通得益得見千佛是益
事也就此文為三一值聖二離苦三得樂值聖者
見千佛也三世千佛悉見今舉千佛一世耳佛佛
授手者非即舉手更授也明秉戒如法與佛相鄰
鄰次不遠故義言授手也世世不墮離苦也常生
得樂也所離所得豈止於此且舉凡情所忻厭以
之為勸耳我今在此樹下付屬奉行此下不更開
也。
爾時釋迦牟尼佛說上蓮華臺藏世界盧舍那佛所
說心地法門品中十無盡戒法品竟千百億釋迦亦
如是說從摩醯首羅天王宮至此道樹下十住處說
法品為一切菩薩不可說大眾受持讀誦解說其義
亦如是千百億世界蓮華藏世界微塵世界一切佛
心藏地藏戒藏無量行願藏因果佛性常住藏如是
一切佛說無量一切法藏竟千百億世界中一切眾
生受持歡喜奉行若廣開心地相相如佛華光王七
行品中說。
爾時釋迦第二章總流通一品一卷戒本亦有闕
者是抄不盡耳亦四階一偏結說心地品二略舉
總結十處說三所說之法四大眾奉行初階兩別
一明此釋迦說竟二明餘釋迦說竟從摩醯第二
階總結十處說竟亦兩一舉此釋迦所說十處出
上卷二舉餘釋迦所說餘釋迦中文末闕亦如是
學第三階舉所說法凡七句亦兩前六是別後一
是總千百億世界中下第四大眾奉行亦兩前明
千百億世界中眾生各各皆說各各奉行二指餘
處廣說佛華光王品應是大本中也本不同三千
者是菩薩應學三千威儀三年者聲聞五年菩薩
三年三事者戒定慧也。
 明人忍慧強  能持如是法  未成佛道間 
 安獲五種利  一者十方佛  憫念常守護 
 二者命終時  正見心歡喜  三者生生處 
 為諸菩薩友  四者功德聚  戒度悉成就 
 五者今後世  性戒福慧滿  此是佛行處 
 智者善思量  計我著相者  不能信是法 
 滅盡取證者  亦非下種處  欲長菩提苗 
 光明照世間  應當靜觀察  諸法真實相 
 不生亦不滅  不常復不斷  不一又不異 
 不來亦不去  如是一心中  方便勤莊嚴 
 菩薩所應作  應當次第學  於學於無學 
 勿生分別想  是名第一道  亦名摩訶衍 
 一切戲論惡  悉從是處滅  諸佛薩婆若 
 悉由是處出  是故諸佛子  宜發大勇猛 
 於諸佛淨戒  護持如明珠  過去諸菩薩 
<pb n="31"/>
 已於是中學  未來者當學  現在者今學 
 此是佛行處  聖主所稱嘆  我已隨順說 
 福德無量聚  迴以施眾生  共向一切智 
 願聞是法者  疾得成佛道 

菩薩戒經義疏卷下

音釋經
鉾（迷浮切與矛同）。刺（七迹切）。＆CB18334;（蘇貫切與蒜同）。茖（音格作革非也）。諮問（上津夷切
訪問也）。罥（古泫切繫也與羂同）。販（方願切販賣也）。易（夷益切貿易也）。占（之[(廉-(前-刖))-〦+立]切占視也）。
箜篌（上音空下音侯樂器也）。摴蒲（上抽居切博器也）。塞戲（上音賽）。拍毱
（上普陌切下渠竹切毬子也）。擲（直炙切投也）。蓍（升脂切蒿屬）。髑髏（上音獨下音婁
首骨）。卜筮（下時世切龜為卜箸為筮）。劖（仕衫切針刺）。齅（許救切俗作嗅）。燧（除醉切取
火木也）。鑷（尼輒切箝也）。邃（雖遂切深也）。杻械（上救九切下下戒切）。鏁（蘇果切與
鎻同）。出佛（上尺類切出之也）。殺（七逆中殺並式吏切下殺上也）。剝皮（上百各切削也）。
㭊（先的切與析同）。帛（音白）。
疏
弶（其亮切）。鄙（補靡切陋也）。娠（升人切孕也）。罔（誣也欺也以是為非）。絓（古賣切猶
豫也）。痤（音坐）。謬（靡幼切猶錯亂誤也）。傲（五倒切不敬也）。誕（徒亶切欺也）。咽（伊甸切吞
也）。蚋（如銑切小蚊也）。葷臭（上許云切辛臭也下尺救切與臰同）。薤（音械）。葫荾（上音
胡下音雖與荽同）。蒠蒺（上私力切下音疾）。餌（忍止切所食物曰餌）。罾（音增魚網有機
者）。繳（告丁切纏也）。希（香衣切與悕同）。靳（音僅固也）。邁（居候切猶結搆也合集也）。仇
（渠尤切讎也）。瞋打（上稱人切怒而張目也下音頂）。䞋（初覲切施也）。救贖（下神六切
貿也）。烈（音列火猛也）。泥𣝕（上年題切水和也下將先切香木名）。艶（音焰美也）。閡（與礙
同）。
<talk>䟦</talk>
天台戒疏行于世者尚矣但以經疏別行舛脫頗多
令講者少學者病焉余頃不揣不敏稽之古本規之
藏本遂會之經付剞劂氏命以流通此蓋以我亦曾
病也庶幾圓頓戒光因茲復朗者。
于時貞享甲子臘八之日師子谷徵隱書

<article id="n678">梵網菩薩戒經疏註</article>

<talk>No. 678-A
 梵網經菩薩心地品戒疏（并序）</talk>

天台　智者大師　疏
門人　灌頂　錄
菩薩戒者運善之初章却惡之前陣直道而歸生
源可盡聲聞小行尚自珍敬木叉大士兼懷寧不
精持戒品內外二塗咸皆敬奉王家庶眾委質[虔-文+ㄆ]
恭斯乃趣極果之勝因結道場之妙業然經論所
載戒相自有於多種記傳所辯受法不無同異良
以機悟偏圓宜聞詳略辭無雙舉事不並行今謹
案什師所述法相出自梵網經律藏品什師秦弘
始三年來達漢境光顯大乘匡維聖教傳譯經論
三百餘卷梵網一本最後誦出誓願弘宣是故殷
勤一言三復特為文義幽隱有趣深玄所以指掌
曉示令後生取悟為易經稱梵網者欲明諸佛教
法不同猶如梵王網目品言心地者菩薩律藏徧
防三業心識意體一名異三業之中意業為主身
口居次據勝為論故言心地也。

<other>No. 678</other>
<sarticle>梵網菩薩戒經疏註</sarticle>

菩薩戒經
東掖白蓮沙門　與咸（入疏箋經加註釋疏）
【註】此一顯名古來諸師增減不同若循私意藏師
云梵網經廬舍那佛說心地法門品菩薩戒本奧
疏亦同曠疏上八字同下云菩薩心地十重四十
八輕戒品第十今見行本上八字同下或云菩薩
<pb n="32"/>
心地法門品或云菩薩心地品熈師鈔云訪求古
藏上卷但安總顯及品目亦不見列能說舍那之
號應置去之方應經文經云在第四禪說心地法
門品又云心地中妙戒佛自唱明矣齊師頂山記
云此亦苦無大過今依吾祖疏但云梵網經菩薩
心地品為的據也又云熙師云不可安盧舍那三
字者此經釋迦說也吾黨之子何太謬乎（云云）然
此顯名他云苦無大過若立名不正則釋義無歸
病源在此安得無大過耶今尋古藏的示立名方
見本疏名體有序隋仁壽目錄有梵網經二卷什
師所譯又有菩薩戒本一卷亦云什譯在闕本目
中譯經圖紀與隋錄同大周刊定錄亦有菩薩戒
本一卷亦云什譯乃云十八紙然諸目錄又有讖
師葬師譯者今所不載唯什師所譯乃是今本二
卷者祇云梵網經菩薩心地品一卷者祇云菩薩
戒本由是考知什師誦出心地二卷上卷明菩薩
階位下卷明菩薩戒法什於此中別出戒法一卷
令人誦持即云菩薩戒本或云菩薩戒經吾祖疏
中釋此顯目方見不妄疏云經名梵網品名菩薩
心地此見一經之總目又見一品二卷之總目合
云梵網經菩薩心地品如此卷首總標經品之目
乃不忘其本也今疏所釋乃是什師於此品內別
出偈頌已去十重眾輕戒法一卷令人習誦乃應
單題菩薩戒經即別出戒相一卷之文故疏云從
大本出序及流通皆缺即別部外稱菩薩戒經據
此疏文別定題目甚為切當故釋名章但釋人法
之名人即菩薩二字法即戒字廣談義旨秖釋此
名料揀文末因而略釋經品總目相帶而釋非特
開章須知吾家凡釋首題定依經藏譯人所立經
品之名奧疏藏疏皆任私見加字於題殊失本意
曠疏雖吾宗人亦昧斯旨熙抄雖識別題戒經總
別二目曾不分明頂山雖以吾宗疏文為的據但
識總經品目不識別卷顯名大師疏中明示於別
部外稱菩薩戒經何不標指以為的據有而不遵
無而強用正坐此責又却不許熙抄去盧舍那能
說之號而云此經通三教主所說殊為失旨至下
當示問藏中一卷者題菩薩戒本讖譯見存與此
殊異什譯一卷恐是別本何以用之答讖譯前安
四夷次明輕吉條數雖殊事義相類什譯既在缺
本目中此難考驗大師疏中既自標云即別部外
稱菩薩戒經此為的據疏中又引讖師受戒高昌
儀範驗所譯戒亦是此爾問今見行本卷初有長
行之文奧疏解釋吾祖疏文但從偈去略不解釋
何也又復此題安卷初耶偈初耶答長行之文係
屬上卷後人調秩以上卷文多故節均於此即藏
中二卷並行可以卷首安長行也若今見行別錄
戒法謂之菩薩戒經者不應卷初安長行文後來
印者不遠此意混同而行未之可也此又見天台
疏中秖顯云菩薩戒經不安品目愈得其旨奧疏
昧此亦乃解釋故知此題合安偈前明矣頂山不
曉此意亦作科釋選同奧失而云貴起盡有由又
其失旨也問舊來雖則通知長行之文合屬上卷
未知何據答疏云上卷文言大梵天王網羅幢因
等既云上卷以之為證以上卷中別無其文只此
長行有茲文爾故知此文合屬上卷其理甚明石
壁疏律燈鈔等皆昧此義作序分解釋唯我天台
妙達斯義今釋此疏科分為二初釋顯二釋文初
又二。○初標列。
【疏】釋此戒經三重玄義。
第一釋名　第二出體　第三料揀。
【註】吾宗凡釋一題必用五重玄義何以此疏秖開
三章然從舊來說此者甚眾求其的當解此者極
寡秖為題目總別不明遂昧本疏三五之旨熈鈔
<pb n="33"/>
謂體章必攝宗用以修因戒善能得勝果為宗止
惡興善為用自有判教之文五章義足頂山以人
法喻具足為名性無作假色為體頓制木叉為宗
即障顯德為用頓部淨乳為教然此二師強立五
章殊不原其吾祖不開五章必有深致諸師不能
深求其意妄生穿鑿甚非文理予於此義遲回甚
久因尋疏中有別部外稱菩薩戒經遂省斯旨今
試辯之須知三意一者總別異故如前所據大師
疏文既云別部外稱菩薩戒經又非一經之總目
又非一品之總目乃於什師誦出一品二卷中偏
節戒法一卷別行於世稱為菩薩戒經若一經之
目應云梵網若一品之目應云心地經品之目須
論五章戒本別行節者私安此號何用五章天台
達此乃於釋名秖釋人法二名釋體唯辯無作乃
見深識其理後人妄立五章豈見大師之意乎二
者事理異故經體是即事之理戒體是即理之事
理體乃是宗之所顯用之所依故須總別而備五
章事體乃專論無作應辯三師七證所發戒色所
以疏中釋名秖釋菩薩之人戒法之法依名辯體
秖是稟戒之人能發無作假色之體此體屬事故
非五章所顯理體所以不用三者宗體異故即理
之體於五章中正是經體亦是戒所依體故論當
上一點乃宗之所顯用之所依須辯五章無作之
體既是事體於五章內乃屬宗中所明因行此則
專論持犯所發戒色非宗所顯非用所依不可以
明五章故戒疏中約權約教有無無作正是五章
明宗之中一種戒行當體之體理體方是行所依
體故止觀二十五方便中持戒清淨以明無作輔
行云方便下三即是明宗故知止觀以中道妙觀
為無作戒體秖是經宗此意幽密人罕知之若知
此意宗體乃明如何於此而談五章故須先曉總
別題目立名若正義方有歸一家宗體不易敷陳
二師立章雖欲強伸終迷祖意若就二師格其高
下頂山不及熙鈔秖如頂山以頓制木叉為宗修
耶性耶因耶果耶高下何取此殊不知經宗之旨又
體中云假色事耶理耶五章之體屬理何以事色
而為耶體宗既失五義併昏熙鈔雖以因果為宗
亦未明取體之旨妄開五重並由不曉今疏釋戒
且論無作專辯事體雖云即性乃同即理之事且
論事邊則有發不發興廢等疏云於理則無教門
乃有豈非就事且明無作故知諸師非但題目不
明亦乃五章未曉天台宗旨五章最要此若不明
如何欲於大藏之中抽出經卷便能分別宗體高
下教法偏圓學教之者教眼不明佛意莫曉予嘗
考諸舊說於此三五之旨殊未聞其高妙幸諸賢
達試為研詳。○二解釋又三初釋名又二初列。
【疏】就釋名中初明人名次辯法號後明階位。
○二釋又三初人名。
天竺梵音摩訶質帝薩埵今言菩薩略其餘字譯
云大道心成眾生亦云開大士士亦云大勇心復
云善美隨行為名以其運心廣普因斯立號大品
經明此人有大道心不可沮壞如金剛從初發心
終至等覺皆名菩薩也又稱佛子以紹繼為義三
乘皆從佛生解盡是子義法華云若如我子大士
紹續為勝稱為真子又三乘同皆脩道盡有此義
二乘自通至小果狹而且短大士廣長自通通他
受斯稱大經云初發已為人天師勝出聲聞及緣
覺故言大心。
【註】人名即菩薩二字先辯華梵次釋子義天竺具
云摩訶質帝菩提薩埵文略菩提二字隨行為名
故有諸譯子義有通別通則三皆從佛生解俱得
稱子別則二乘斷無紹繼義不名為子菩薩是
子然於菩薩若三藏中未斷惑故子義不成若據
<pb n="34"/>
開顯無非是子又涅槃中未發心初發心通得名
子以大奪小故云勝出。○二法名二初引經論釋名。
【疏】次辯法號即是戒義梵音尸羅大論云秦言性
善亦云清涼以其能止破戒熱惱從能得名亦云
波羅提木叉譯言保得解脫又名淨命亦言成就
威儀無所受畜未來生處離三惡道淨土受形能
止邪命防非止惡亦言戒是約義訓義復言勤義
禁義並是隨義立名大經云如佛禁無常汝猶說
者即破佛禁舌即墮落又云是人所有禁戒皆不
具足尚不能得二乘菩提況無上道。
【註】釋此名義疏文自顯引大經者意以禁止而釋
戒名既涅槃談常必禁無常若說無常即破佛禁
熈用三修齊引雙游皆非文意。△二用大小辯相
又三。○初約小乘三戒釋。
【疏】今言戒者有律儀戒定共戒道共戒此名源出
三藏律是遮止儀是形儀能止形上諸惡故稱為
戒亦曰威儀威是清嚴可畏儀是軌範行人肅然
可畏亦曰調御使心行調善也定是靜攝入定之
時自然調善防止諸惡也道是能通發真已後自
無毀犯初果耕地蟲離四寸道共力也此二戒法
既是心上勝用力能發戒道定與律儀並起故稱
為共薩婆多說律儀戒禪戒無漏戒此名雖出三
藏今菩薩戒善亦有此三若要誓所得名曰律儀
若菩薩定共道共皆止三業通稱戒也。
【註】此三種戒通大小乘若小乘中初果見道發真
之時道共之力任運離惡道定發時律儀並起故
云共戒此就小乘入位方發若大乘中中道觀心
與戒泯合即具無作非同小乘入位方具如下辯
二無作中明禪與無漏即定共道共之名。○二約
大乘三戒釋。
【疏】若攝律儀攝善法攝眾生此三聚戒名出方等
地持不通三藏大士律儀通止三業令從身口相
顯皆名律儀也攝善者於律儀上起大菩提心能
止一切不修善事勤修諸善滿菩提願也攝生者
菩薩利益眾生有十一事皆是益物廣利眾生也
戒品廣列菩薩一切戒竟總結九種戒皆為三戒
所攝律儀能令心住攝善自成佛法攝生成就眾
生此三攝大士諸戒盡也瓔珞經云律儀戒謂十
波羅夷攝善謂八萬四千法門攝生謂慈悲喜捨
化及眾生令得安樂也。
【註】大乘三聚攝於眾戒無不備足應知此三對破
三道顯出三德律儀破苦道成法身德眾生以此
苦果之身無律法制止動轉之間造成罪業致此
苦報令稟戒故制止身口不作過非由持律儀此
苦報身即成法身至果之時成法身德也攝善破
煩惱道成般若德瓔珞既以八萬法門為攝善戒
則當對破八萬四千塵勞煩惱成般若德也攝生
即破業道成解脫德以造眾罪處處縛著令既慈
悲喜捨教化眾生即於法法皆見解脫故至果時
成解脫德也戒品瓔珞意皆一貫九種戒者方便
處戒品總明九種戒一自性戒二一切戒三難戒
四一切門戒五善人戒六一切行戒七除惱戒八
此世他世戒九清淨戒彼釋自性戒云有四種一
從他正受即外頋他犯自媿心生二善淨心受內
自頋犯慚媿心生三犯已即悔專精不犯四專精
念住次明一切戒引三聚十一事三云難戒略說
有三具足大財大勢力能捨出家受菩薩戒是第
一難戒菩薩若遭急難乃至失命於所受戒不令
缺減況具足犯是第二難戒菩薩於一切修行一
切正受一切憶念住不亂乃至盡壽於彼細戒終
不缺減何況重者是第三難戒餘皆可見明九戒
後總結皆三戒攝十一事者一眾生饒益悉與為
伴二眾生已起未起病等諸苦及看病者悉與為
<pb n="35"/>
伴三為說世間出世間法或以方便令得智慧四
知恩報恩五眾生怖畏獅子虎狼王賊水火悉能
救護或喪失親屬財物能為開解令離苦惱六見
有貧窮因乏悉能給施七德行具足正受依止如
法畜養八先語安慰隨時往返給施飯食說世善
語九有實德者稱揚十有過惡悉慈心訶責折伏
罸黜令其改悔十一以神通力示現惡道令彼畏
猒眾惡奉修佛法等最後一種雖在果上蓋須因
心運用有力。○三約大論十戒釋。
【疏】大論戒品列十種戒一不缺二不破三不穿四
不雜五隨道六無著七智所讚八自在九隨定十
具足義推此十不缺者持於性戒性重清淨如護
明珠若毀犯者如器已缺佛法邊人也不破者持
於十三無有破損也不穿者波夜提等若有所犯
如器穿漏不堪受道也不雜者持定共戒雖持律
儀念破戒事名之為雜定共持心欲念不起大經
云言語嘲調壁外釧聲男女相追皆污淨戒也隨
道者隨順諦理能破見惑也無著者見真成聖於
思惟惑無所染著此兩約真諦持戒也智所讚戒
自在戒約菩薩化他為佛所讚於世間中而得自
在此約俗諦論持戒也隨定具足兩戒即是隨首
楞嚴不起滅定現諸威儀示十法界像導利眾生
雖威儀起動任運常淨故名隨定戒前來諸戒律
儀防止名不具足中道之戒無戒不備故名具足
用中道慧徧入諸法故名具足此是持中道第一
義諦戒也。
【註】備釋十戒止觀輔行玄文釋籤廣引經論對辯
同異查庵備撿圖示甚詳此不復錄然此中意前
四屬戒後六既約三觀論持乃屬於乘以此十戒
乘戒俱備此菩薩大乘三聚淨戒如前既是對破
三道而成三德正是乘戒兼修統歸理藏故約十
種會入三聚法門方是大乘無作妙行也。△三明
階位又二。○初標據。
【疏】次明階位釋尊一化所說教門准義推尋具明
四教謂藏通別圓如大論引迦旃延明六度齊限
尸毗代鴿是檀滿須摩提王不妄語是尸滿忍辱
仙人歌利王割其心不動是忍滿大施抒海是進
滿尚闍梨鳥巢是禪滿劬嬪大臣分地息諍是等
智滿偏菩薩也大品明有菩薩發心與薩婆若相
應通菩薩也有菩薩發心遊戲神通淨佛國土淨
名中得不思議解脫變身登座而復受屈被呵者
別菩薩也有菩薩發心即坐道場成正覺轉法輪
度眾生圓菩薩也四菩薩中行位淺深今當說。
【註】初且通標四教次乃據證四別不相此四菩薩
之義不能備盡古師不解纔云菩薩一向大乘遂
於經論釋義成壅故妙玄云他云梵網是菩薩戒
今問是何等菩薩戒彼若答云是藏通等菩薩戒
者應別有菩薩眾眾既不別戒何得異又若別明
菩薩戒者何等別是緣覺戒今明三藏三乘無別
眾不得別有緣覺之戒也若作別圓菩薩解者可
然何者三乘共眾外別有菩薩故別有戒今家若
不以四教收機有四菩薩經論異出如何辯明他
宗不曉何以釋經。△二廣釋又四初三藏教又二。
○初聲聞位。
【疏】最初三藏正為小乘聲聞有七賢聖外凡有三
一五停二別相念處三總相念處次入內凡有四
善根第四煖法五頂法六忍法七世第一法過此
入聖位一隨信行二隨法行三信解四見得五身
證六時解脫七不時解脫聲聞位如此。
【註】三藏階位七賢七聖賢位屬凡凡分內外前三
屬外未有理水後四屬內即四善根次入聖位即
初果已去所以分七者機有利鈍行有信法如妙
玄云一隨信行位者是鈍根入見道之名也非自
<pb n="36"/>
智力憑他生解（云云）二隨法行位者即是利根入
道之名也利者自以智力見理斷結在方便道能
自用觀觀四真諦（云云）三信解位者即是信行人入
修道轉名信解人也是人證有三界乃至有八種
般（云云）四明見得位者法行人轉入脩道名為見
得是利根人以自智勳見法得理故名見得亦有
諸般（云云）五明身證位者還是信解見到二人入
思惟道用無漏智斷上下分結發四禪四無色定
（云云）得滅盡定名身證阿那含也六明時解脫羅
漢者是信行鈍根待時及眾緣具方得解脫（云云）
七不時解脫羅漢者即法行利根名不動法羅漢
也此人因中修道能一切時隨所欲進修善業不
待眾具故名不時解脫亦有二種不得滅盡定但
名慧解脫得滅盡定名俱解脫（云云）聲聞根機大
約七種若成論明二十七賢聖位具如玄文於此
位次合辯家家諸般行慈減緣行及退動羅漢等
行相不同稍有所涉廣在玄籤及四教義㭊玄等
文詳備此不暇釋。○二菩薩位。
【疏】菩薩不論階位不斷煩惱唯修六度若論次位
祇可准望小乘作淺深耳從初發心起慈悲誓願
觀察四諦以道諦為初門專修六度檀破餓鬼尸
救地獄忍濟畜生進拔脩羅禪靜人中慧昭天眾
從初釋迦至罽那尸棄名初僧祇得五種功悳一
不生三惡道二不生邊地三諸根完具四不受女
身五常識宿命而自不知作佛准望位在五停別
總念處也從尸棄至然燈名二僧祇爾時雖自知
作佛而口不說准望位在煖法性地既有證法之
信必知作佛修六度行心未分明口不向他說也
從然燈至毗婆尸三僧祇滿是時內心了了自知
作佛口自發言准望在頂法位中修行六度四諦
解明如登山頂了見四方故口向他說若過三僧
祇種三十二相業准望此是下忍之位若坐道場
位在上忍後一剎那入真三十四心斷結得三菩
提則為佛也。
【註】三藏菩薩位行修證與諸教不同約三阿僧祇
行六度行修種相業乃至成佛以位言之三祇種
相祇齊下忍坐道場入中上忍約一剎那次第入
證以對諸位玄文此疏但略舉位廣如四教義備
明行位文甚詳細但此菩薩云不斷惑大論斥云
是名大錯記主意謂大論斥權以行破小故作此
說若附彼教覆相權說非謂全無不斷之義但斷
惑者有二種斷有有漏斷有無漏斷若有漏斷未
名為斷無漏真斷方名為斷故輔行中引二論計
和會申通文甚詳悉學者撿之二祇云性地者既
非行門義同通教性地未斷爾。○二通教。
【疏】通教菩薩即三乘共十地一乾慧地者事相名
同三藏觀行心別體陰界入如幻如化總破見愛
八倒名身念處心受法亦如是住是觀中修正勤
如意根力覺道雖未得暖法相似理水總相智慧
深利故稱乾慧地二性地者得過乾慧地得暖法
已能增進初中後心入頂法乃至世第一法皆名
性地得無漏性水故言性地也三八人地三乘信
行法行體見假發真斷惑在無間三昧中八忍具
足智少一分名八人地也四見地者三乘同見第
一義無生四諦之理同斷見惑八十八使盡五薄
地體愛假發真斷欲界思證第六解脫煩惱薄也
六離欲地者三乘體愛假即真斷欲界五下分結
身見戒取疑貪嗔故言離欲地也七已辦地者
三乘之人體色無色愛即真發無漏斷五上分結
掉慢疑色染無色染七十二盡三界事惑究竟故
言已辦地也八辟支佛地緣覺發真無漏功悳力
大能除習氣也九菩薩地者從空入假道觀雙流
深觀二諦進斷習氣色心無知得法眼道種智遊
<pb n="37"/>
戲神通淨佛國土成就眾生學佛十力四無畏斷
習氣將盡也十佛地者大功悳力以資智慧一念
相應慧觀真諦究竟習亦無餘如劫火燒木無復
炭香象渡河到於邊底雖佛菩薩名異二乘通
觀無生體法同是無學共歸斷證果處一稱為
通也。
【註】通教行位斷伏之相三乘共位諸文一同玄文
與四教義凡明通位須辯名別義通蓋諸經論所
說不同故立二意收會一者用通教十地而格量
菩薩別立忍名二用別教五十位准望通教三乘
共地之名而辯菩薩之位是則立忍之位乃用通
教十地於菩薩邊別立十忍三人雖同觀真斷惑
以證無生二乘住於無生自調自度菩薩不住忍
苦利物能起化用故此忍名別在菩薩故云獨菩
薩位委如妙玄及四教義釋義甚詳若用別教位
次准望菩薩共位者亦於三乘共中取菩薩有借
別名通之義亦不語二乘諸文有云共三乘者於
菩薩若作乾慧性地等名此名乃與二乘人共以
二乘人所行十地亦名乾慧等故人不見之便謂
借別通語三乘良由未見諸文別辨菩薩或謂此
之二義通皆借別教位以名通位亦由不見諸文
於立忍中是用通教十地於借別中方是用別位
名是則一義是借別名通一義是用通立忍非謂
二義皆是借別善看讀者名義照然此名若正諸
文會通於義無雍唯四教義立此二科名目甚正
彼云一用通教位立別位名名別而義通二明用
別教別位名名別義通得此立名其義方顯此中
明位但據三乘共位斷伏次第於義易明此教行
位又有初地斷惑之者以通教中攝機寬故義有
含容須曉三通於義自正以由利人於初地中便
能斷惑問大論三處燋炷亦於通教初地為初炎
是何行位答燋炷之義異說頗多並由不識通教
三通此義若明燋炷借位悉皆洞朗祇為通教有
利根人於此斷惑有含容義機通說通四念處明
通通通別通圓佛觀三機同一座席祇作十地而
說通此三人而解通教之人乾慧初炎別教之人
初地初炎圓教之人初住初炎別圓以破無明為
初炎通教以破見為初炎如來作含容三教而說
被三根性從通教中入別圓位又以步馬神通三
喻喻之步喻通通馬喻通別神喻通圓並於初地
而明初炎人不見之有以藉通開導以釋燋炷深
為失旨且如藉通不論破惑今是初地破惑之人
有以被接而釋之者皆非文意正合淨名記云利
根菩薩初地見真之義也所云七十二盡者以七
地中進斷上二界思有八定地每地九品故云七
十二以除欲界九品在六地斷故云也。△三別教
又三。○初示行位。
【疏】別教階位五十二地一外凡十信一信二念三
進四慧五定六不退七回向八護法九戒十願第
二內凡習種性十住一發心二持地三修行四生
貴五方便具足六正心七不退八童真九法王子
十灌頂盡三十心皆名解行位悉是內凡盡名性
地第三性種性十行一歡喜二饒益三無恚恨四
無盡五離癡亂六善現七無著八尊重九善法十
真實第四道種性十回向一救護一切眾生離眾
生相二不壞三等一切諸佛四徧至一切處五無
盡功德藏六隨順一切堅固平等善根七隨順等
觀一切眾生八真如相九無縛無著解脫十法界
無量第五聖種性十地一歡喜二離垢三明四炎
五難勝六現前七遠行八不動九善慧十法雲第
六等覺地名金剛心菩薩亦名無垢地隣真極聖
眾覺之頂也第七妙覺地即是見性究竟佛菩提
果了了見性稱妙覺也。
<pb n="38"/>
【註】別教行位教權證實意稍難曉先明教旨次辯
行相別教與圓同詮中理例如藏通同詮真理拙
巧之異藏拙故為折觀通巧故為體觀別圓亦爾
雖同詮中理以教拙故作次第解遂成別教若教
巧者雖有行位次第淺深以三觀一心約不思議
不次第中而論次第自成圓義祇一中理解有淺
深成但不但此最難會且如華嚴二機在座如來
一音菩薩一口說此住行向等別人作別解圓人
作圓解別人亦聞說圓融法不思議事一中無量
無量一中微塵剎土互入互融祇為別人雖聞圓
融指在果上不謂果上融通全是初心理具以不
解具雖有即名而無即義雖解圓融還成次第故
曰初心仰信此理遂成但中此旨幽密人罕知之
不解此意說別教者失旨甚矣每見學人談別教
法如雲外月似出水花罕求此教稟教之人中心
如何成次第解作隔歷說往往別教稟中道人不
及通教體真之見良亦可嗟通人尚乃見一切法
便解如幻如化即色談空豈可別教知中之人質
塞蒙壅之如此耶故知所謂同詮中理者中以不
偏為義絕持為功此與圓人同一座席同一見聞
方曰同詮故知此人心亦能解圓融之理口亦能
說圓融之語祇有一點不明雖終日圓融還成次
第荊溪特云但知果上融通不知眾生理本此之
二句斷盡別教一教之旨所以果融而因不融故
玄文中以地向相對論融不融即成別義住信相
對論融不融方成圓義止觀引古釋縱橫義若據
古人所說法門有何圓妙更過於此大師皆判為
別者祇為古師不識具義雖說圓妙還成縱橫今
家得旨良由談具所以超勝百家學教之者此旨
不明何以分圓別兩教於此若了別教教義洞然
無壅次辯行位此疏但列諸位名目不論所出斷
伏之意玄文云既有如此無量階差是故經論名
數斷伏高下對諸法門多有不同若華嚴明四十
一地（云云）瓔珞明五十二位仁王明五十一位新
金光明但云十地勝天王般若明十四忍大品但
明十地涅槃明五行十功德（云云）又十地論攝大
乘論地持論等並釋菩薩地位多少出沒不同斷
伏高下亦異（云云）豈可定說不廣尋經論如無目
爭日今若明位數須依瓔珞仁王若明斷伏高下
須依大品三觀若對法門須依涅槃用眾經意共
成初心教觀兩門使分明耳（云云）備如玄文細明
行位然此合辨修性縱橫橫學圓修出假等此不
暇辯教旨若明諸義易曉。○二性習前後。
【疏】性習二性若據位分習種在前性種在後若據
行論性習同時故前後不定依體起用先明性種
後明習種尋用取體先習後性與教證二道相似
就位以論教道在前證道在後據行論之證教同
時前後不定依體起用先證後教尋用取體先教
後證也就解行中復有四種一名解行二名發心
三名迴向四名道種於出世道解而勤行故名解
行於大菩提起意趣求故名發心用已善法趣向
菩提故名迴向當分之中如觀道立故名為道望
後佛果能生曰種也習種性能生報佛性種性能
生法佛。
【註】常途所明別位亦罕談此體用教證不定同時
之義此中既明性習二性不定同時故有此例大
意乃約位次竪論前後約得意者橫辨同時據發
習者乃論不定在文可見教證二道舊來說者甚
多莫不皆云說一教始終為約說教道說十地法
為約說證道其證道或說隔歷或說圓融異論紛
紜從來先達共迷此義今因考見別教教旨則見
教證二道果有所歸昔來所說一者判位無功二
者位有兩屬今且略以四種判別教位乃無混濫
<pb n="39"/>
應以地前為約行教道登地為約行證道十地為
約說教道妙覺為約說證道且約行教證諸文明
指人無所疑唯約說教證人多迷之並由不了所
謂約說者不可以如來說法謂之約說應以有教
無人虗設此說謂之約說名義乃正為地前人說
十地始終名為教道非謂說一教始終也纔作一
教始終便見位位有兩屬之過約說證道指妙覺
者既云若說十地已證之法且於別教當指何人
已證十地等覺一位或有或無置之不論應指妙
覺為已證人又云道場所得法故知乃約妙覺為
約說證道明矣舊來宗師不曾窮究遂成妄傳請
好學者子細研詳方見今說與祖師合更無疑矣
此但略示予於復宗集中自有義章廣引論文及
疏記文曉證此義甚為切當。○三釋六住退心。
【疏】舊云法才王子六心中退即云十住第六心難
云十住云性地性以不改為義云何退作二乘其
猶一善性是不依一闡提不妨退大向小終是難
通止觀師說是十法信中六心退耳此釋論師及
金剛般若論師皆作此解是信習十心中六心耳
七心已上永離二乘爾時設為利弘經不無輕漏
而度物心不失恒有菩薩之名也。
【註】瓔珞上卷明法才王子淨目天子舍利弗等欲
入第七位其中值惡因緣退入凡夫不善惡中無
惡不造四明云若常途別教皆云初住斷見更不
起諸重過況見惑名數雖多乃一位斷思惑乃歷
諸位方盡此常所談別教分齊也今記主既見身
子六住尚退復起重罪遂以義求自有機緣見思
俱斷至六住時思既未盡見亦餘殘所以能牽惡
道此是記主約義斟酌之辭故云恐是爾前見思
同斷不可將見行別教難也四明乃以別途位次
言之深合祖意此是四明答曰本難或作權說者
或作借位者皆非文意今文既以退大向小為難
通驗知止觀師及二論師指在六住度物心不失
者正是見思同斷之義別途斷位已無疑矣。△四
圓教又二初正明行位又二。○初對揀。
【疏】圓教明位別教五十二位次第修行圓教圓修
一心具萬行異於次第行也。
【註】圓本無位非次第故譬治鐵作器麤垢先落名
先落處於無位次而論位次還以別位融彼次第
而成一心即為圓位故有次第不次第別而分二
教。△二釋位又八。○初外凡。

註菩薩戒經卷上一

<sarticle>梵網經菩薩心地品戒疏卷上之二</sarticle>

【疏】外凡五品位一初隨喜心若人宿植深厚或值
善知識或從經卷圓聞妙理一法一切法一切法
一法非一非一切不可思議起圓信解信一心中
具十法界如一微塵有大千經卷欲開此心而修
圓行圓行者一行一切行略言為十謂識一念平
等具足不可思議傷己惛沉慈及一切又知此心
常寂常照用寂照心破一切法即空即假即中又
識一心諸心若通若塞能於此心具足道品向菩
提路又解此心正助之法識己心及凡聖心又安
心不動不墯不退不散雖識一心無量功德不生
染著十心成就其心念念悉與諸波羅蜜相應也
二讀誦者圓信始生善順將養涉事紛動令道牙
破唯得內修理觀外則讀誦大乘聞有助觀之力
內外相藉圓信轉明十心堅固如日光照見種種
色也三說法者內觀轉強外資又著圓解在懷弘
誓熏動更加說法如實演布但以大乘法答設以
方便終令悟大隨說法淨則智慧淨說法開導是
<pb n="40"/>
前人得道全因緣化功歸己十心三倍轉明也四
兼行六度上來前熟觀心未遑涉事今正觀稍明
即傍兼利物能以少施與虗空等使一切法趣檀
檀為法界事相雖少運懷甚大理觀為正事行為
傍故言兼行事福資理十心彌盛也五正行六度
圓觀稍熟事理欲融事不妨理理不隔事具行六
度權實二智究了通達治生產業皆與實相不相
違背具足解釋佛之知見而於正觀如火益薪力
用光猛也。
○二內凡。
第一內凡十信圓聞圓信修於圓行善巧增益五
倍深明因此圓行得入圓位善修平等法界即入
信心善修慈愍即入念心善修寂照即入進心善
修破法即入慧心善修通塞即入定心善修道品
即入不退心善修正助即入迴向心善修凡聖即
入護法心善修不動即入戒心善修無著即入願
心是名圓教鐵輪十信位圓教似解六根清淨也。
○三聖位十住。
第二聖位前明十住真中智也初發心住發時三
種心發一緣因善心發二了因慧心發三正因理
心發即是境智行妙三種開發緣因心發即是住
不可思議解脫首楞嚴定了因心發即摩訶般若
畢竟空也正因心發即是住實相法身中道第一
義諦也華嚴云初住所有功德三世諸佛歎不能
盡初發心時便成正覺了達諸法真實之性所有
聞法不由他悟淨名云知一切法是坐道場亦是
入不二法門大品云從初發心即坐道場轉法輪
度眾生為如佛阿字門一切法初不生也。
○四十行。
第三明十行者即是十住後實相真明不可思議
更證十番智斷破十品無明一行一切行念念進
趣流入平等法界海諸波羅蜜任運生長自行化
他與虗空等也。
○五十向。
第四十迴向者十行之後無功用道不可思議真
明念念開發一切法界願行事理自然和融迴入
平等法界海更證十番智斷破十品無明故名迴
向也。
○六十地。
第五十地者即是無漏真明入無功用道猶如大
地能生一切佛法荷負法界眾生普入三世佛地
又證十番智斷破十品無明也。
○七等覺。
第六等覺地者觀達無始無明源底邊際智滿畢
竟清淨斷最後窮源微細無明登中道山頂與無
明父母別是名有所斷者名有上士也。
○八妙覺。
第七妙覺地者究竟解脫無上佛智故言無所斷
者名無上士此即三德不縱不橫不並不別究竟
後心大涅槃也一切大理大誓願大莊嚴大智斷
大徧知大道大用大權實大利益大無住即是十
觀成乘圓極竟在於佛過茶無字可說盧舍那名
淨滿一切皆滿也。
【註】此中圓位別無修法即是十乘觀法為圓修相
依修而證證有淺深始從初品終至妙覺也初品
修十謂識一念心平等具足不思議等初品識知
十乘次品圓信轉明十心堅固三品十心三倍增
明乃至十信善修平等法界即入信心善修慈愍
即入念心等終至十住十行等皆云更十番智斷
破十品無明至妙覺位修極證圓究竟無上即是
究竟後心大涅槃也故此十法皆名為大也大理
即初乘不思議理大也乃至大無住即是第十無
法愛也故云十觀成乘圓極在佛一切皆滿也此
<pb n="41"/>
中明位與諸文大同小異無大難明但諸文有依
普賢觀五品在十信中意稍難曉妙句現在四信
滅後五品品信文相交互難釋此不暇辯學者知
之。△二釋四十二字門又二。○初釋。
【疏】南岳師云四十二字門是佛蜜語何必不表四
十二位諸學人執釋論無此解多疑不用但論本
文千卷什師九倍略之何必無此解深應冥會何
者經云初阿後茶中間四十二字門具諸字功德
華嚴云從初一地具足諸地功德此義即同阿字
門諸法初不生故此豈非圓教初住初得無生忍
過茶無字可說豈非妙覺無上無過。
【註】玄文四教義諸文圓位皆引四十二字以為誠
證此文詳而又顯故云甚自分明。△二證又二。○
初證圓教。
【疏】廣乘品明一切法皆是摩訶演竟即說四十二
字門豈非圓菩薩從初發心得諸法實相具一切
法至妙覺地窮一切法底此義與圓位甚自分明。
○二證通別。
次發趣品明別教十地後明三乘共十地三教階
位其文現也。
【註】演字應作衍釋論宗般若談衍門三教故以證
也釋名竟。△二出體又二初列。
【疏】第二出體者初明無作次明止行二善。
△二釋又二初無作二止行初又三。○初略立。
初戒體者不起而已起即性無作假色。
【註】所明戒體有大小乘若小乘論計不同或云色
法或云非色非心宗計既殊不可不會然則戒體
既於身口防止過非作此稟持發起無作今究所
發無作戒體是何等法乃是善行所起一種聖法
善業也兩宗於此善業各計不同□宗計色一宗
計非色非心辨此廣如虎溪後集詳引經論備明
此義稍有所涉須者撿之若大乘體正是今疏所辯
之體此當具明先知異非方見今是從來所惑大
乘戒體止觀輔行以心為體引瓔珞云心無盡故
戒亦無盡今疏乃云無作假色於色於心何者為
的淨覺雜編云夫言體者有當體體有所依體當
體屬色所依屬心廣如彼章熈鈔云荊溪據瓔珞
云無盡者意明心性以為戒體（此俱從性）次大乘論種
子受所引色觀心論云大乘防意地（此並據修）若約互
具今疏云性色既即不起大乘明受所引色並乃
全性起修等今詳彼意言心為體者約性而說言
色為體者約修而說戒疏云性無作假色者約從
性起修修性共說也頂山記廣辯三種假色約三
因三身對明修性等此甚通漫而云既從性德起
於修德復於修德發乎遮持化他功勳故名此為
假色然功勳之上豈不該心但戒法制色為便又
既云假色義自該心今試研詳諸說畢竟未契祖
意且如淨覺雖分當體所依乃指心為所依殊不
知今之戒體且辯當體無作之法不可以理體濫
之如前所辨此最失旨熈鈔雖則約修性說今明
無作且就修論以性而為其體並非所取頂山雖
則廣演文義竟無所歸但辯性種修種下種之義
而於無作雖云通於心色畢竟義無的當豈非所
謂中心疑者其辭枝乎殊無可取其餘或有義章
所說不暇備敘並未合乎祖意。○次明今義如上
所議昔說既非今於祖文考竅義旨於茲戒體文
甚分明顯出吾祖高妙之處免為近世之所乾沒
夫言體者當論二種一者當體二者所依今明所
發無作體者乃是宗中所明因行從因克果有修
有發附事而明故須且於當體而辯未涉所依也
當知戒體通色通心蓋由稟戒從三業受精持無
犯[虔-文+ㄆ]重恪誠方乃發起無作戒體此體發時必有
能發必有所發心為能發色為所發以由戒法稟
<pb n="42"/>
受之時心不散亂身則翹勤口則答對並由精勤
方乃納戒在心方有無作體發故知若無[虔-文+ㄆ]勤之
念不能納戒在心若從納義戒為能納心為所納
若從發義心為能發戒為所發所發之戒即是一
種聖法善業此善業者即無表色天眼能見與小
乘戒業體無別但由大乘圓實教中詮量此體與
小乘異乃通二向從能發屬心從所發屬色止觀
輔行以心為體從能發而言戒疏論文以色為體
從所發而說故知非心則無以發非色則無以彰
是故諸文或從心說或從色說有茲所以文方不
虗此色此心皆屬當體皆屬於事有興有廢在教
在權並由三師稟受作為精持制止而得此戒即
修治造作之妙行也五章言之乃屬宗攝輔行判
之並是明宗深有所以如此判已戒之當體義有
定准然後方可論其所依者即理性也故此事行
大乘詮之並由理具方有事用若無理體而為所
依行未免邪事皆成妄是故圓事乃即理之事所
修之行乃全性起修行從性起方云諸行無作事
與理即方云體內之權行是妙行權是妙權此大
乘戒乃全理之事全性之修方為妙戒是故今疏
特云不起而已起即性無作假色者性之一字全
提理性之所依起字色字乃語發戒之當體當體
有二起字是能發之心色字是所發之色由依於
性而發此戒故云起即性無作假色也亦與論中
受所引色是同引亦起義特云不起而已者此語
秖恐三業不勤不能起發此戒則已若能[虔-文+ㄆ]勤三
業此戒必發纔言其起起即屬心故於此心能發
戒色故云不起而已例如無心而已介爾有心三
千具足也如此方見祖師文意一字不虗總略多
含言簡意富故云不起而已起即性無作假色噫
秖茲十一字包無限意苟不如此消釋何以見祖
文之高深從來諸師不見此意埋沒甚久可不哀
歟止觀從能發邊指心即性性既無盡心亦無盡
故云心無盡故能發之心既即所依所發之色亦
即所依故云戒亦無盡輔行云雖說色心但有二
名論其法體秖是法性故知此之色心從當體邊
畢竟非實但有二名語所依邊唯性為實故云秖
是法性也以此會通諸文皆爾下文判二家以當
無當皆得論理教義正在此也下當點出又復應
知心是能發難說無作色是所發無作易明但有
無作假色而為聖法善業必無無作假心無作從
所發而有也如此建義符合祖文仍會經論於義
既通於文不壅頂山熈抄望崖不及諸方碩學試
為藻鑒苟或戒體不明何以為此疏述作之本。△
二他解又二初標立。
【疏】經論互說諍論有無。
△二出他又二。○初無無作。
一云都無無作色心假合共成眾生善惡本由心
起不應別有頑善頑惡皆是指心誓不為惡即名
受戒瓔珞經云一切聖凡戒盡以心為體心無盡
故戒亦無盡或言教為戒體或云真諦為戒體或
言願為戒體無別無作大經聖行觀㭊無常阿闍
世王觀㭊境界但明色心不道無作五陰名教通
大小乘唯有一色四心小乘引接小根恐其輕慢
因果權言善惡心能別生一法無作牽報善法須
行惡法須止行一則有兩力豈可不慎方便假說
適會一時直如論主一生成四果法勝別有凡夫
法豈可依此便是實耶若因中別有頑善共為佛
因佛地亦別有此善共為佛果當知心為因果更
無別法。
【註】此一宗據所引經論不於稟受發起無作祇指
心為戒體無別無作所計如此。○二有無作。
【疏】二云大小乘經論盡有無作皆是實法何者心
<pb n="43"/>
力巨大能生種種諸法能牽果報小乘明此別有
一善能制定佛法憑師受發極至盡形或依定依
道品別生皆以心力勝用有此感發成論有無作
品云是非色非心聚律師用義亦依此說若毗曇
義戒是色聚無作是假色亦言無教非對眼色大
乘所明戒是色法大論問云戒是色法可論多少
忍是心數云何言多少耶觀論意以戒是色即問
此是數義大乘云何而用數義解云若用非色非
心復同成實還是小乘今言數家自是數色大乘
是大乘色何關數家中論云語言雖同其心則異
今大乘明戒是色聚也大乘情期極果憑師一受
遠至菩提隨定隨道誓修諸善誓度含識亦以此
心力大別發戒善為行者所緣止息諸惡優婆塞
戒經云譬如有面有鏡則有像現如是因作便有
無作大論解戒度云罪不罪不可得具足尸羅此
是戒度正體復云云何名戒以心生口言從今受
息身口惡法是名為戒既有能持所持則別有法
即無作也地持戒品云下軟心犯後四重不失律
儀增上心犯則失律儀若不捨菩提願不增上心
犯亦不失律儀若都無無作何得言失梵網大本
即大乘教下文云若不見好相雖佛菩薩前受不
名得戒又云若有七遮雖發心欲受不名得戒若
直以心為戒發心便是戒何故言不得大經云非
異色因果又念戒中雖無形色而可護持雖無觸
對善修方便可令具足又如刀劒汁脚足橋梁
若即心為戒何假言無形色無觸對故知別有無
作能持戒心以為真戒聖行與世王中不道觀㭊
無作直舉色心者是易觀者耳亦不言無無作小
乘說四果大乘開之是權法勝說凡夫法䟦摩明
其非有未有大乘經開無作是權又既頑善作佛
因此自非妨如無常善亦作常善因即其例也。
【註】此宗立有無作甚符教文文顯義明。△二今釋
又二初無作體二三聚體初又二初定無作二明
興廢初又二初律儀無作二道定無作初又二初
判二宗二今所用。○初判二宗。
【疏】然此二釋舊所諍論言無於理極會在文難愜
言有於理難安在文極便既皆有文何者當道理
耶然理非當非無當當無當皆得論理教義若言
無者於理為當若言有者於教為當理則為實教
則為權在實雖無教門則有。
【註】然此段文秖約文理以判有無言簡意幽諸鈔
解釋未能盡究凞鈔以中邊分事理頂山以修性
分事理皆作曲說大師文中自約權實以判事理
何必他求蓋由諸師不究戒體且附事論乃與經
體事理自異若認戒體便同經體如何消釋今文
理無事有耶文中先且定其二說各有當不當言
無當理不當教言有當教不當理其奈二說皆有
文據然後判之若論所依理性不可以有無無作
而論其體故云然理非當非無當雖然如是何妨
依理而辨有無故云當無當皆得論理教例如體
非因果依之以辯因果非因果者語所依體辯因
果者語當體體五章言之當體屬宗所依屬體故
今非當非無當即理性之所依當無當即戒體之
當體當無當皆得論理教者皆有教之當體而論
理之所依也若言無者於理為當即所依之理本
非色法故無無作若言有者於教為當即當體之教
教門附事論無作體以為假色也教之當體假色
屬權理之所依體性為實故云理則為實教則是
權也權則附教以論無作實則附理理無無作故
結之云在實雖無教門則有如此消會乃見昔之
二說各偏一邊不知當與無當皆得論理教故疏
不許所以爾者須知發戒莫不從心以此能起之
心約契理照性邊則無無作附教門防止邊則有
<pb n="44"/>
無作請學者以義求之道理合然也秪如發心欲
受戒者此心雖則[虔-文+ㄆ]勤必假身口制作能發之心
或不合理或不契性所行之行皆是妄行非性德
行今大乘持戒止惡行善皆依於性而行此行方
名性德之行是則持戒之心全從性起性本無作
雖終日持戒則持無持相故以能發之心從照理
邊我心自空罪福無主亦無能持之人亦無所持
之戒有何戒色而談無作之法耶故知照所依理
則無無作也明矣及乎照事之時何妨以此能發
之心持所稟之戒戒戒無缺絲毫不犯任運持善
止惡而有無作假色現前故云教門則有無作也
所以疏中言有無作者引優婆塞戒經云譬如有
面有鏡則有像生鏡喻理性本無無作像喻假色
有無作法面喻能發之心因心契理而立妙行故
有戒色無作法成以喻求之此理甚顯故知戒體
通色通心有經云一切大乘戒盡以心為體從能
發以言之有經云戒是色聚從所發以言之能發
所發皆是當體以在事故依於理性而發故指理
性而為所依委如前辯如此會通乃見疏中對古
二家文理有歸仍見諸鈔於體不明言不及此然
此疏文言峻意隱實難消會覽者詳之。○二今所
用。
【疏】今之所用有無作也。
【註】既見舊諍若據一偏不知當與無當皆論理教
在理雖無教門則有今從制戒木欲防非止惡令
人進修約事約修附權附教立行立法乃論無作
正是宗中所明因行無作假色而為體也問若爾
於前二師去其無無作者而取有無作者耶答不
然前之二師各得一義以今照之盡成偏失言無
失教而得理言有失理而得教今雖有無作法不
棄所依之理理本自無今之云無無作法不棄於
教行須假色細詳此意即性論修無二師之偏失
也。○二道定無作。
【疏】次明道定皆以無作為體定共於定心中發無
作無復諸惡道共者見諦道中所發無作與心上
勝道俱故言道共也止觀師釋未必見道所發無
作是道共戒秖取中道正觀心中發此無作有防
非止惡義故云道共大經云一正法戒二受世教
戒菩薩得正法戒謂道共戒得此戒者終不為惡
不從師授故稱為得中道心中發得此戒也受世
教戒謂白四羯磨然後乃得必假憑師故稱為受
差別約示故言世教也定共道共通大小乘大乘
道定入攝善法戒有師言唯入禪定能發無作欲
界定不發無作唯假空解能發無作有言但令證
此定道隨能止伏麤品成就便發無作欲界定念
處前皆能發戒也。
【註】道共定共若約入位得定得道方有無作此則
太深故引止觀師秖取中道正觀心中發此無作
故云道共道共既爾定共秪取入定之心與戒俱
發也大經二戒者正法即道定世教即律儀釋籤
引之云正法戒通於大小及定慧等三聚言之道
定屬善法戒也有師之言雖無去取意在後釋為
正也。○二明興廢。
【疏】次論興廢者初菩薩律儀方便求受其體則興
若捨菩提願若增上煩惱犯十重其體則廢若無
此二緣至佛乃廢定道兩戒得定得道為因初念
定道未與戒俱具足前心為因第二念心方與戒
俱爾時是興出定出道最後一念爾時即廢二言
入定入道時戒與心俱是時名興出定出道時戒
與心俱謝是時名廢故稱心俱戒也三言一發之
後出入恒有後入勝定勝道隨從勝受名爾時恒
興退定退道三藏盡壽菩薩至菩提爾時即廢攝
善攝生與律儀同隨受則興二緣則癈也。
<pb n="45"/>
【註】先約律儀對道定揀次約二聚對律儀揀律儀
防止身口秉制則興捨犯則廢若無此二緣至果
佛時任運自廢以究竟寂滅無塵可滌復性還源
義當云廢三家之說若有所以初約三心二約出
入三約因果在文可見。○二三聚體。
【疏】次三聚戒體者律儀者法式儀則規矩行人令
入道也又云律者埒也如世馬埒令馬調直律亦
如是調直行人不令作惡大士誓心不過止惡興
善若不動身口即是止惡發戒防動不動即是律
儀戒若應動身口即是興善令發此戒防其不動
攝善攝生即是應動涉事故開為兩取䇿勵眾善
依六度門稱攝善法起心兼物依四弘門稱攝眾
生即是為人故動下化眾生中修萬善上歸佛果
也律儀多主內德攝生外化攝善兼於內外故立
三聚戒也。
【註】此文二節先約動止釋次約內外釋動止中先
釋律儀埒（音劣）堤也封道曰埒以二埒相軌馬於中
行則不顛躍也律儀制止身口不作眾非即止惡
義此應不動是持律儀戒動即犯戒也攝善攝生
應動三業即是行善自行行於六度之行即善法
戒利他起心濟物是攝生戒此二應動動即有益
而不動者乃名犯戒次內外釋律儀內撿自己攝
生外化於他攝善兼內外三聚淨戒其相如此故
約動止內外二義釋之戒相乃顯。△二明止行又
二。○初釋二名。
【疏】次論止行二善如百論息惡不作名之為止信
受修習名之為行佛教雖多止行收盡諸惡莫作
即是誡門眾善奉行即是勸門。
【註】誡之則止勸之令行諸惡之言何所不誡眾善
之言何所不行誡勸二門二善備矣。△二辯無作
又二。○初標列。
【疏】無作義該善惡善惡無作義總止行。
△二釋相又二初善戒二惡戒初又三初約二善
釋又二。○初律儀二善。
今先明善善戒不起而已起則伐惡皆是止義皆
有進趣皆是行義逐其強弱故有止行差別者逐
興心止惡無作是止善興心修善無作是行善如
造井橋梁禮佛布施是善無作如造魚獵等網是
惡無作。
【註】善惡止行皆發無作先善無作即以造井橋梁
以言之因而對論惡無作如魚獵等善戒乃標律
儀也。○二道定二善。
【疏】次論道定二無作有行有止道定二戒義判為
止道定二心義判為行尋無作從因緣息從止緣
息後生無作是止善從行緣息後生無作名為行
善又誡門是止善勸門悉屬行善又解行唯是作
止唯無作又云止行二善皆有無作。
【註】戒名制止名止善心起善業名行善文存五說
義皆顯然。○二約三乘釋。
【疏】聲聞七眾戒皆是律儀戒體但止身口二惡菩
薩律儀備防三業復申之至佛長短闊狹為異無
作義從緣增上心發下劣不發無記心劣不發無
作如欲界修道惑有九品前六品發無作後三品
不發故云斯陀含出無作表阿那含出不善表羅
漢出無記表。
【註】七眾者出家五眾謂比丘比丘尼式叉摩那沙
彌沙彌尼在家二眾謂優婆塞優婆夷也式叉摩
那此云學法女已受十戒在沙彌上大論云佛在
世時有一長者婦不覺俵姙出家受具足戒其後
身大諸長者譏嫌諸比丘尼因此制二歲學戒受
六法後受具足戒六法二種一者十八歲童女受
六法二者夫家受六法謂染心相觸盜減五錢斷
畜生命小妄語非時食飲酒二乘但制身口菩薩
<pb n="46"/>
備防三業只報人天故短遠期佛果故長詮十界
故闊六凡故狹又約真中以分長短等。○三約四
句釋。
【疏】善惡無作對心為論各有四句善四句者一是
戒非無作息惡之心能止故名戒也二是無作非
戒謂造井橋梁隨事隨用無作等不能止惡非是
戒也三者是戒是無作謂善律儀等四非戒非無
作者謂餘善心也惡家四句一是戒非無作謂息
善之心二是無作非戒謂殺盜等事隨用無作也
三是戒是無作謂惡律儀等四非戒非無作謂餘
惡心也。
【註】造井等雖有隨用無作之善不能止於三業之
惡故云非戒惡四句隨便而來也。○二惡戒。
【疏】惡戒二種一十六惡律儀二外道邪戒惡律儀
如大經外道惡戒九十五種各有戒法或苦行為
戒持牛馬等事火服風常翹一脚赴火投岩等以
此為戒即是邪戒運心長短皆是惡戒也。
【註】他抄記中皆以此科從惡四句開出四句非也
疏前文云今先明善戒不起而已即對此中方次
明惡戒也十六惡者大經二十九云一為利餧養
羔羊肥已轉賣二為利養已屠殺三四謂猪豚五
六牛犢七八養雞（三五七如初句轉賣四六八如次句屠殺）九釣魚十
獵師十一劫奪十二魁膾十三網捕十四兩舌十
五獄卒十六呪龍能為眾生永斷如是十六種惡
是名修戒（經文）外道邪戒事火投岩等者此如殃掘
經佛告文殊汝欲聞世間建立外道因否當為汝
說往過去世拘孫陀佛時有比丘名佛慧有一善
人施無價衣比丘受已示諸獵師師見已生劫盜
心即於其夜將是比丘至深山中壞身裸形懸手
繫樹爾時有採花婆羅門至山見彼比丘懷身裸
形懸手繫樹驚嘆嗚呼沙門先著袈裟而今裸形
必知袈裟非解脫服因自懸苦行是真學道彼人
豈當捨離善法因壞正法即捨衣拔髮作裸形沙
門裸形從是而起爾時比丘自得解縛即取樹皮
赤石塗染以自障蔽結草作拂用掃蚊虫更有採
花婆羅門見已念言是比丘捨鮮好衣著如是衣
拉如是拂彼人豈當捨離善法當知分明是解脫
道即學彼法出家婆羅門從是而起時彼比丘暮
入水浴因洗頭瘡即取水衣以覆瘡上取牧牛人
新棄弊衣以自覆身時有樵者見已念言必知袈
裟非解脫因故弊衣被髮日夜三浴以習苦行乃
至比丘因身生瘡然火炙瘡瘡轉苦痛乃至投岩
自害時有見者作是念言是比丘先著好衣今乃
如是彼人豈當捨離善法當知投岩是解脫道投
岩事火從是而起如是九十六種皆因是比丘起
（經文）鈔家以華嚴投岩善財之事者非也華嚴乃五
十三善知識所教正行不可以同外道法一何錯
誤之如此應用殃掘經投岩事正是外道之本也。
△三料揀又二。○初標列。
【疏】第三料揀更為三一須信心二無三障三人法
為緣。
△二解釋又三一須信心又二初三藏三信。
信心者依三藏門略舉三種一信因果善惡必有
所招二信觀諦得道三信有戒是觀諦入道初門。
○二方等三信。
依方等戒故宜備此三信復加三種一信自他心
識皆有佛性二信勤行勝善必能得果三信所得
果常樂我淨。
【註】信因果是慧信觀諦是定信有戒是戒此約先
慧了達諦能信定然後持戒或先戒次定次慧如
遺教云依因此戒得生諸禪定及滅苦智慧若持
因靜發則以定居初此亦隨宜爾方等可知。○二
無三障又三初煩惱障。
<pb n="47"/>
【疏】次無三障者眾生障礙乃有三種煩惱常有故
不說障。
【註】頂山云若光明文句云悠悠所起屬煩惱障決
定招來報屬業障苦果屬報障彼約障三德言之
此論障戒且□往云耳今謂彼論證德此論授受
若以為障一切眾生誰能免此則應永無得戒之
者故不可為障。○二業障。
【疏】業障乃有輕重重業障戒防因之義謂七逆十
重現身有此是則為障前身非復可知隔生事遠
七逆一云懺滅非障二云犯一悔與不悔悉皆是
障十重一云前四性罪事同七逆悔與不悔悉障
後六悔者非障不悔則障二云前四須悔見相非
障後六不悔亦不障三云十重不悔悉障悔已悉
非障。
【註】文無去取意以後釋為正由符經故應以三種
懺會入此中義乃有歸。△三報障又二。○初揀去
二趣。
【疏】報障者地獄餓鬼二道重苦自隔從多例判不
說為因。
【註】此從重苦難地以揀若方等陀羅尼經婆藪仙
領地獄眾至方等會聞法故知其中亦自有機如
乘戒四句此但少耳故云從多。△二通四趣又二。
○初通取。
【疏】非人畜生但能解語皆得受戒非人是鬼神修
羅龍是畜生人中男女黃門二根天從六欲天上
至十八梵皆說為因四空處既能聽法亦應得戒
但業報虗妙故略不說非想倒執脫若迴心慕善
亦能得戒經說三塗長壽天邊地為難地據不能
修道義耳薩婆多記云龍等受八齋止是得善不
得名齋今依文準理五戒既是菩薩戒根本又不
表定佛法五戒菩薩戒許四道皆得。
【註】二根者具足應五謂生劇妬變半委如大論八
齋者五加坐高廣床著花慢衣歌舞等也。○二別
揀。
【疏】從八戒已上至具足戒既是出家表定威儀唯
人中三天下能感餘道悉非因也大論龍即得八
齋戒。
【註】人除北洲佛不生彼頂山云或問龍受不過中
食如何持之答今反問云華嚴八大龍王法華列
龍王眾既預同聞此等持齋戒否故知多論且以
小節撿之。△三人法緣二。○初標列。
【疏】次人法緣初人緣三種得菩薩戒一諸佛二聖
人三凡師。
△二釋又三初諸佛又三。○初真佛。
諸佛有兩一真佛如妙海王子從盧舍那受菩薩
戒。
○二像佛。
二像佛金銅泥木等千里內無師許求得好相自
誓受也舍利髮爪鉢杖牙齒皆起重敬盡可為緣
而舍利真偽難知或是小聖敬重如佛便可憑對。
○三法佛。
次大乘經卷也三釋一云不許二云與佛像差次
為授千里無師許對佛像千里無像許對經卷三
云莫問有佛無佛對大乘經卷即得為緣大乘經
典所在如佛塔無異也。
【註】舍利此云堅固堅牢等生身有全碎法身有偏
圓具如妙疏第八髮爪牙等涅槃茶毗經云如來
四牙一在忉利天二為羅剎盜三在羯陵迦國四
在海龍王宮此並能仁真身舍利頂山云然佛牙
多偽或他牙代作或骨或角或堅木等或海中圓
石冀明眼別之儻深敬為心荊根納戒羊骨放光
難其人也大乘經卷如法華云此經所在即是如
來全身舍利可為勝緣。△二聖人又二。○初標列。
<pb n="48"/>
【疏】二聖人亦二一真聖二像聖。
△二釋又二。○初真聖。
真者謂十地等大士對此為緣故宜發戒。
○二像聖。
像聖者謂金銅等作菩薩像此經亦云於佛菩薩
前自誓受戒恐單菩薩像則成遊漫如凡夫發心
是菩薩作此人像不能發戒言佛菩薩者是佛邊
有菩薩地持但言佛像不道菩薩也。
【註】疏雖通說的以戒經佛邊有菩薩像為正也。△
三凡師又二。○初人數。
【疏】凡師者有內凡外凡並以真人為緣不許形像
經中稱為智者人數多少地持瓔珞並止一師梵
網受法亦止一師下制戒中道和尚闍梨故成七
逆亦不見請和尚法有言和尚者請諸佛為和尚
文又云二師應問言汝有七遮罪不似非指佛雖
有現前智者猶應共在佛像前若經卷前助為發
起爾時智者在佛像前若有智者無經像不應得
戒具十八物中制佛像經典恒應相隨故也。
【註】並以真人揀非像人也故稱智者然此正明授
戒應請凡師今疏引地持瓔珞及梵網本並止一
師此戒何云應教請二師熙鈔云法緣中且依大
本但止一師故知依此戒亦應請二師頂山記云
予尋祖意只許一師或通二師一云授戒師二師
則云和尚闍梨也鈔記之說義無所歸一二之論
不能定判並由不見經疏之意今為明之疏據瓔
珞地持及梵網本止云一師如引妙海王子從舍
那受戒釋迦從舍那所受誦次轉與逸多菩薩如
是二十餘菩薩次第相付至於什師傳來亦一師
授如讖授進進授朗亦各一師如何通二乃見熙
齊鈔記昏昧若此然則戒經教請二師者今為點
出夫言師者有教授師有和尚闍梨此謂三師也
欲求受戒之人先當請二師和尚闍梨平時之間
預為詔導不得作七逆惡罪常從師法為受戒緣
殆乎正欲求受戒法即應就教授師以得戒也如
普賢觀經請五師云釋迦牟尼為我和尚文殊師
利為我闍梨當來彌勒願授我法即教授也此雖
高位以請聖師用例凡位請凡師者亦應如此故
須先從二師無七逆惡然後從教授師以求戒法
今言一師者正從受戒已知此人無七逆罪堪與
受戒何須一師正從得戒唯只一師也經言二師
乃從依止不作七逆為授戒緣也經疏非不分別
人師自昧先示經意次示疏文經中云菩薩與他
人作教誡法師者此明教授師也應教請二師者
和尚闍梨師也二師應問不得作七逆罪等後結
之云而教誡師於是法中一一好解若不解經律
不得此法中意乃至為利養故與人授戒者此責
教授師不應妄與人受戒故知二師之言非干授
戒師明矣今所授戒既為無七逆人受乃一師也
次疏文中亦已明示先斷之云止是一師正恐人
疑下制戒中何云二師故釋之云下制戒中道和
尚闍梨而言二師者為成七逆故也此乃釋伏疑
言語緊略文意多含符合經文作鈔記者不見其
意如何解釋信知秉筆亦難矣哉熙通二師全昧
斯旨齊雖能知二一之名不解二一用與釋義不
決何以通文以今所釋格彼鈔記顯然不及矣。○
二德業。
【疏】次論德業梵網經中言為師必是出家菩薩具
足五德一持戒二十臘三解律藏四通禪思五慧
藏窮玄什師所傳融師筆受流傳至今此其正說
次地持云必須戒德嚴明善解三藏堪能發彼敬
心方可從受不爾得罪也。
【註】五種乃三學之備什傳融受實堪師法。△二法
緣又三初正揀法緣二追釋總目三別釋說戒初
<pb n="49"/>
又二。○初標揀。
【疏】次論法緣道俗共用方法不同略出六種一梵
網本二地持本三高昌本四瓔珞本五新撰本六
制旨本優婆塞戒經偏受在家普賢觀受戒法多
似高位人自誓受法今不具列。
【註】揀彼二經非今受法高位且指觀行已上對凡
稱高故不應指為住上。△二正釋又六即六本法
初梵網本又二。○初示傳授所出。
【疏】梵網受法是盧舍那佛為妙海王子受戒法釋
迦從舍那所受誦次轉與逸多菩薩如是二十餘
菩薩次第相付什師傳來出律藏品。
【註】乃什傳誦無文可考。○二方法又二。○初先法
又三。○初三歸。
【疏】先受三歸云我某甲從今身至佛身於其中間
歸依常住佛歸依常住法歸依常住僧（三說）次三結
已（三說）。
○二懺教。
次悔十不善業（更起三拜）次讚歎受約勅諦聽（三說）直說
十重相問能持否（次第答能）。
○三結願。
然後結撮讚歎發願餘所未解問戒師（便散）。
【註】應以復順本性而釋歸依一體大乘而釋三寶
十善之法亦乃稱性而行方曰諸行無作。○二後
法。
【疏】後文言欲受戒者應香火請一師至佛前受師
應問能忍十事否割肉飼鷹投身餓虎等（性地已上方能
此制亦云千里內無師許佛像前自誓受三歸懺悔
說十重如前無異出口為別耳。
【註】略舉二事註云性地者乃圓信之人也出口別
者既無正經乃譯者口授故有先後兩說之異大
體亦同故錄之以示後人耳。△二地持本又二。○
初所出。
【疏】二地持經相傳是彌勒說原本是燈明佛說蓮
華藏菩薩受持次第三十餘菩薩傳化後有伊波
勒菩薩應迹託化傳來此土然地持是曇無讖所
譯疑讖即是伊波勒第四戒品出受戒法。
○二方法又四初請師。
若菩薩發無上菩提願已於同法菩薩已發願者
有智有力善義能誦能持於此人所先禮足已作
是言我某甲從大德乞受菩薩戒大德於我不憚
勞苦哀憫聽許（三說）次起禮十方諸佛更請師云唯
願大德授我某甲菩薩戒（三說）。
○二授法。
次生念不久當得無盡無量大功德聚師應問言
汝是菩薩否已發菩提願未問竟應言法弟聽汝
欲於我受一切菩薩戒謂律儀戒攝善法戒饒益
有情戒此戒是過去未來現在一切菩薩所住戒
過去一切菩薩已學未來一切菩薩當學現在一
切菩薩今學汝能受否（答能三說）。
○三師白。
師應起自禮佛竟作是言某甲菩薩於我某甲菩
薩前三說受菩薩戒我為作證一切十方無量諸
佛第一無上大師於一切眾生一切諸法現前見
學者證知某甲菩薩於我某甲菩薩前三說受菩
薩戒（三說）。
○四結讚。
然後結撮讚歎便散席依經本受法如此。
△三高昌本又三。○初所出。
三高昌本者或題暢法師本原宗出地持而作法
少廣。
△二方法又七。○初諸師。
先請師云族姓大德我某甲今從大德乞受菩薩
戒唯願大德忍許聽受憐憫故（三說）。
<pb n="50"/>
○二乞戒。
次求受云族姓大德今正是時願時與我受菩薩
戒（三說）。
○三問遮。
次問遮法（九十問）。
○四乞戒。
師應起為白諸佛唱言一切諸佛及大地諸菩薩
僧聽此某甲菩薩欲從諸佛菩薩僧乞受菩薩戒
此某甲已是真實菩薩已發菩提願能生深信已
能捨一切所有不惜身命唯願諸佛菩薩僧憐憫
故施與某甲菩薩戒（三說）。
○五授戒。
次問受戒者言汝某甲聽一切諸佛菩薩僧受菩
薩戒律儀戒攝善法戒攝眾生戒是過去未來現
在一切菩薩所住戒如過去菩薩已學未來菩薩
當學現在菩薩今學汝知是學汝能持否（答能三說）。
○六白竟。
次白竟言此某甲菩薩於一切佛菩薩前從我某
甲菩薩邊已第二第三說受菩薩戒竟我某甲菩
薩為作證人此受戒菩薩名某甲復白十方無量
諸佛第一勝師及柔和者一切眾生軟覺者此某
甲菩薩於某甲菩薩前已三說受一切菩薩律儀
戒竟（三說）。
○七說相。
次說十重相竟結撮讚歎（便散）。
○三結驗。
自齊宋已來多用此法所以題作高昌本者尋地
持是曇無讖於河西所譯有沙門道進求讖受菩
薩戒讖不許且令悔過七日七夜竟詣讖求受讖
大怒不答進自念正是我障業未消耳復更竭誠
禮懺首尾三年進夢見釋迦文佛授已戒法明日
詣讖欲說所夢未至數十步讖驚起唱善哉已感
戒矣我當為汝作證次第於佛像前更說戒相時
有道朗法師是河西高足當進感戒之時朗亦通
夢乃自卑戒臘求為法弟於是從進受者千有餘
人河西王沮渠蒙遜子景環後移據高昌既奉進
為師進亦隨往值高昌荒餓進生割己身以救飢
者因此捨命進弟子僧遵姓趙高昌人傳師戒法
復有比丘曇景亦傳此法宗出彼郡故名高昌本
又元嘉末有玄暢法師從魏國度在荊囑之門宣
授菩薩戒法大略相似不無小異故別有暢法師
本此出曇無讖而小廣地持恐讖誓願發起人情
有此重複也。
【註】此皆易見荊囑之門有改囑應作蜀門應作間
即荊蜀之間也改之乃善。○四瓔珞經本有五。
【疏】四瓔珞經受菩薩戒法前禮三世三寶（三說）次受
四不壞信歸依佛歸依法歸依僧歸依戒（三說）次懺
悔十惡五逆等（三說）次說十重戒犯者失四十二賢
聖法問能持者（答能）然後結撮三歸重騰前十重戒
讚歎發願。
○五勸信。
言受戒者超度四魔越三界苦生生不失常隨行
人乃至成佛若不受戒不名有識畜生無異常離
三寶海非菩薩是邪見外道不近人情勸化人受
戒功德勝造八萬四千寶塔有戒犯者勝無戒不
犯若真佛菩薩前受者名上品戒若佛滅後千里
內無法師從佛菩薩像前自誓受者名下品戒。
【註】文出本業瓔珞經下卷甚備學者檢之。○五新
撰本有十八科。

註菩薩戒經卷上之二

<sarticle>梵網經菩薩心地品戒疏卷上之三</sarticle>
<pb n="51"/>

【疏】五新撰本者是近代諸師所集凡十八科第一
師初入道場禮佛在佛邊就座坐第二弟子入道
場禮佛胡跪第三師請三寶第四令起心念三寶
如在目前第五懺悔十不善業第六請諸聖作師
第七請現前師第八師讚歎弟子能發勝心第九
正乞是戒第十教發菩提心第十一問遮法（有十五問）
第十二想念得戒第十三發戒時立誓第十四受
菩薩三歸（以此三歸發戒）第十五師起唱羯磨（亦以羯磨發戒）第
十六結竟第十七師還坐勸學第十八說十重相
結撮讚歎作禮便去。○六制旨受戒法備有在家
出家方法文廣不列也。
【註】此等易見但列科而已。△二追釋總目又二。○
初經總目。
【疏】此經題名梵網上卷文言佛觀大梵天王因陀
羅網千重文綵不相障礙為說無量世界猶如網
目一一世界各各不同諸佛教門亦復如是莊嚴
梵身無所障礙從譬立名總喻一部所詮參善不
同如梵王網也。
【註】因陀羅者應云網羅幢因以帝釋之網在殿梵
王之網在幢上卷云幢因非因陀羅網也寫者之
誤此由梵王既到佛所佛因觀見網目分明不相
障礙故可為喻諸佛世界各各不同互融互攝即
之立名也又梵者淨也以此淨網向生死海摭人
天魚可濟彼岸因之立名意在此也辯諸梵天非
今文意。○二品總目。
【疏】品名菩薩心地者亦是譬名品內所明大士要
用如人身之有心能總萬事能生勝果為大士所
依義言如地也。
【註】心字通法喻前文直以心意識三而言心者從
法釋也今文如人身之有心者取總義以為喻也
地字從喻取能生所作義也亦可從法約實相理
地也文中無之義亦可通或加法門者藏目既無
疏乃不立鈔云心喻能總地喻能生究而言之性
戒能總眾行意地能生勝果。△三別釋說戒又二
初能說人又二。○初通釋二名。
【疏】盧舍那者瑤梁經翻為淨滿以諸患都盡故稱
為淨眾德悉圓名為滿也釋迦牟尼者瑞應經譯
為能儒亦云能仁又能忍亦直林牟尼者身口意
或云度沃焦此是異說華嚴名號品或名盧舍或
名釋迦今明不一不異機緣宜聞耳。
【註】二名翻譯疏已分明舍那之名從報身立釋迦
之名從應身立牟尼身口意者本行經翻為寂默
蓋言三業皆寂默也度沃焦者眾生流轉猶如焦
石五欲沃之而無厭足唯佛能度故云度沃焦也
妙記第九准舊婆沙以釋也新譯華嚴毗盧遮那
與舍那不揀記云近代翻譯法報不分三二莫辯。
○二別定教主。
【疏】釋迦在第四禪摩醯首羅宮說此心地品尋文
始末有千釋迦與百千億釋迦各接有緣皆至舍
那所受菩薩戒藏然後各坐道場示成正覺覆述
說法。
【註】華嚴教主舊來諸師說義不定或云報身或云
應身予甞據此以斷華嚴乃生身尊特而為教主
今略示之以三義辯一約身論本二約土定身三
約機辯應一者夫言本者乃有二意一垂迹之本
二現相之本垂迹本者釋迦迹身從舍那本之所
垂下即指舍那為本雖千釋迦與千百億釋迦有
兩重本迹今從極說但指臺上舍那為本故云盧
舍那本身也現相本者却指釋迦而為其本蓋以
舍那臺上之身居實報土何由可見並因釋迦樹
下成道放光現瑞見實報境界得覩斯佛如上卷
云釋迦身放慧光照此天宮至蓮華藏世界其中一
<pb n="52"/>
切世界悉皆相視乃至釋迦即擎接此世界大眾
至蓮華臺藏世界見舍那佛等以此考知從本垂
迹却是舍那從下見高却由釋迦故指釋迦為現
相本故經中云還本源世界閻浮提菩提樹下則
樹下釋迦亦得為本源者乃現相之本也。二約
土定身者今五時施化在娑婆土中西天竺國淨
飯王宮所生之身悉達太子出家成道首談大法
經中顯云釋迦初成道在菩提樹下初結菩薩波
羅提木叉華嚴經初亦云在娑婆國中成道之初
即說此經在菩提樹下即指此身為說經之主一
世界既爾千百億世界亦然故指千億釋迦樹下
生身為華嚴教主明矣臺上舍那乃實報土中說
法教主今辨同居娑婆世界五時施化說華嚴身
安得指實報土身為娑婆教主耶況此戒疏明示
之云尋文始末有千釋迦各接有緣皆至舍那所
受菩薩戒藏然後各坐道場示成正覺覆述說法
凡有十處此一段文乃示華嚴教主之明文也既
云覆述說法凡有十處即華嚴經中七處八會疏
文乃以梵網與華嚴和會梵網華嚴同一教主此
乃千百億中之一身在此一娑婆說華嚴也即指
此身為此教主淨覺一宗不曉此意敻指臺上之
身實報教主而為此土說經之主者若為議論。
三約機辯應當如來成道之初大機普集在會之
者皆別圓人機既純大應合尊特即指樹下文六
之身大機所覩業識當情佛從中道感應而現故
此生身即是尊特而為教主經中雖說十蓮華藏
微塵相海乃是此土釋迦放光現瑞手擎此會大
眾至臺上舍那之所傳誦戒法來此樹下為眾覆
述說此相海廣大法門耳不可認所說之相為能
說教主既曰覆述說法則傳來有自具教眼者應
善分別或謂妙句既云梵網別為一緣安得以此
為華嚴教主者此有二據一者以疏文據疏云華
嚴文來未盡前後席或不同並由聖迹難思隨機
異說疏中以梵網華嚴二經會同文非不顯二者
以記文據據妙記云為緣雖別道理恒同故知二
經不可敻異梵網教主既是樹下初成之身華嚴
教主安得不然耶約此三義以定教主是生身即
尊特此理甚明豈可以藏塵生身入滅有多少舍
利而為難耶此唯四明建義妙合佛祖之心他所
不及頂山乃云四明據樹下淨覺據臺上皆得片
意又以四意定教主全同兒戲義無所歸如何點
𦚾乃云予點壽量名無不究義無不盡只此所論
教主可驗所點壽量心無精當却謂四明據樹下
只得片意汝之四科全意安在請好學者試讀彼
記當發一笑前文又云此經通三教主所說以驗
此師一何淺謬並由識暗其言多失。△二所說法
又二。○初通論一部。
【疏】凡有十處一在妙光堂說十世界海二在帝釋
宮說十住三在夜摩宮說十行四在兜率陀天說
十迴向五在化樂天說十禪定六在他化天說十
地七在初禪說十金剛八在二禪說十忍九在三
禪說十願十在四禪說心地品第十會總更說前
三十心十地皆約無相義為解後又云釋迦從初
蓮華藏世界入天宮下閻浮提成道號釋迦始於
道場說法乃至十處復從天宮下至菩提樹下為
此眾生說盧舍那初發心所誦戒即是十重四十
八輕華嚴所說文來未盡止有七處八會多道不
起本座不道在化樂天說法而此經多道座起復
至餘處在化樂天說十禪定又諸地多不相應前
後座席或復同異良由聖迹難思隨機異說耳。
【註】此等時會以經校之但撮略而敘故心地品乃
第十會說又云復從天宮下至菩提樹下說此十
重四十八輕則應此戒涉兩處說熙鈔揀云問處
<pb n="53"/>
既有異似分兩品答品唯從一前後有殊此與華
嚴有不同處文自和會。△二別揀此戒又五。○初
揀教。
【疏】於三教中即是頓教明佛性常住一乘妙旨。
【註】三教者顯露三教也今判屬頓非秘密教也既
云佛性一乘即頓部中圓以行位既通亦可兼別
有趣在圓也。○二揀人。
【疏】所被之人唯為大士不為二乘華嚴云二乘在
座不知不覺以大士階位非二乘所行制戒輕重
非小乘所學。
【註】此既華嚴部中結經二乘如聾如啞矣。○三揀
制。
【疏】大小乘制法不同菩薩一時頓制五十八事聲
聞待犯隨犯隨結理論關機宜事論凡有三義一
大士深信頓聞不逆聲聞淺信頓聞則不受二者
大士不恒待左右無有隨事隨白故一時頓制聲
聞恒得隨侍可有小欲白佛故待犯方制三者梵
網所制起盧舍那為妙海王子授菩薩戒爾時諸
大士法須說此五十八種故一時頓制也。
【註】十重兼眾輕成五十八事相一約信二約隨三
約受。○四揀部。
【疏】梵網大本一百一十二卷六十一品唯第十菩
薩心地品什師誦出上下兩卷上序菩薩階位下
明菩薩戒法。
【註】此云百一十二卷藏中有本序云弘始三年召
羅什在長安草堂寺及義學三千餘僧手執梵文
口翻解釋五十餘部唯梵網經一百二十卷六十
一品其中菩薩心地品第十專明菩薩行也何故
卷數不同恐寫十二上下字悞經既不來藏無所
考。○五揀名。
【疏】從大本出序及流通皆闕即別部外稱菩薩戒
經。
【註】既云皆闕何故分科自有三段闕者語其大部
之三分此既一品別行於世義求三分品內自足
既云即別部外稱菩薩戒經故今疏註依此定題
立名甚正已如前辯前來並是大師疏文釋註之
前預有玄旨故對熙鈔齊記有所長者兼而錄之
此後入經故對他宗疏鈔有所備者兼而補之以
全其美讀者知之。△二釋文又二。○初列科示意。
【疏】就文為三初偈長行訖清淨者為序次十重訖
現在菩薩今誦為正說餘盡卷為勸說流通也就
序中初偈明舍那發起長行明釋迦勸發偈中大
意四戒三勸四戒者一舍那戒二釋迦戒三菩薩
戒四眾生戒舍那為本傳授釋迦為迹釋迦得此
復授諸菩薩諸菩薩得此戒復傳授凡夫眾生也
三勸者一勸受二勸持三勸誦此四品戒得之有
由根本冥傳自下授作佛記所以勸凡夫受既受
須持既持須誦欲使相傳不斷也十一行半偈分
為三段初三行三句明舍那說戒傳授釋迦二從
是時千百億下三行三句明釋迦迹佛傳授諸菩
薩諸菩薩傳授眾生三從諦聽我正誦下盡偈明
勸信受持一言三序是三佛各說二言初序是舍
那自說餘二是此土釋迦說今言三序悉是此土
釋迦說雜有經家之辭。
【註】四戒三勸乃談其意至於分科各自有目然疏
於三勸開科前後有所不同至下略辨。△初更為
三前兩行半明本迹次一行一句明人法就初又
三初半行明舍那本身二一行半明釋迦迹佛三
半行總結本迹。○今初半行明舍那本身。
 我今盧舍那  方坐蓮華臺 
【疏】上句明舍那本身下句明舍那本土此即依正
兩報佛身四種一謂法身二謂真應三謂法報應
毗盧徧耀正法為身舍那行滿報果為身釋迦應
<pb n="54"/>
迹赴感為身也舍光攝論名法應化若更四身者
應身受純陀供化身受大眾供我今者八自在我
也舍那者無明塵垢永盡智慧功德圓備如淨滿
月以名表德也方坐蓮華下句明依報方者正也
安住正法故云坐也何故坐蓮華臺世界形相似
蓮華故云蓮華藏華嚴云華在下擎蓮華二義處
穢不污譬舍那居穢不染也藏者包含十方法界
悉在中也臺者中也表因能起果故譬臺也又以
本佛坐於華臺又表戒是眾德之本也。
【註】佛身四種謂法報應化釋文散出備釋名義如
常所解熙鈔云攝有梁唐此云舍光攝論未詳齊
記云舍字悞乃金字耳意謂金光與攝論皆明三
身讀者更詳應受純陀者大經佛將涅槃人天奔
集各持香雲并諸異供奉献如來皆默不受最
後拘尸那竭有一工巧名曰純陀奉施飲食垂許
受之故曰應身受純陀供化身受人天供者為滿
人天願故復現化身各在其前受諸天等供養以
悉達本身為應各現在前為化斯乃取始終示迹
為應無而欻有為化八自在我者大經云一能示
一身多身數如微塵二以塵身滿大千界三以大
身輕舉遠到四現無量類常居一國五諸根互用
六得一切法如無法想七說一偈經無量劫八身
如虗空存沒隨宜不窮（經文）安住正法以釋坐者妙
經云身體及手足靜然安不動究竟永寂滅安
住無漏法譬舍那居穢不染者熙鈔云此文顯用
迹佛應用為釋四明師云梵網方坐蓮臺華嚴藏
塵文等皆是現起尊特若爾本迹一向敻異熙謂
四明不合以此為現起尊特者殊不曉四明自指
臺上所現之身是實報本身却以蓮華處穢義為
迹佛何淺陋之甚乎又自問云蓮藏世界即實報
土云何居穢答肇自一化豈離娑婆稱本佛居須
表報土當知即竪而橫實稱華臺即橫而竪寂場
宛然他意乃以即娑婆而顯實報以為答釋殊不
知疏文通釋蓮華有此二義便認作華臺有處穢
義何不詳之甚乎且今四明之意是現起義耶示
現義耶若依他答應臺上身是示現耶不善消文
枉費疎理。△周匝千釋迦望百億國釋迦千為本
百億為迹故兩重本迹此又為三一明迹中之本
二明迹中之迹三明本之與迹皆成佛道。○今初
明迹中之本。
 周匝千華上  復現千釋迦 
【疏】千華者人中華有十餘葉天華百葉佛菩薩華
千葉一葉有一佛世界故有千佛淨土表十地十
波羅蜜圓因起應果之本地現千釋迦一葉一淨
土即一佛世界起圓應身又一世界中一佛國土
此猶略說華嚴微塵世界也十方方各一百也。○
二明迹中之迹。
 一華百億國  一國一釋迦 
【疏】一葉一世界有百億國土娑婆百億國是一葉
之上耳。
【註】此明二重本迹初以舍那為本現千釋迦為迹
次以千釋迦為本乃迹中之本以千百億為迹即
迹中之迹乃示本迹重重顯現無盡據經第十三
重世界名曰娑婆此云堪忍即今所化境域眾生
能忍受三毒眾苦等以得其名故別指一葉藏疏
云諸聖教中總有五說一約諸部小乘於此大千
百億閻浮中唯此閻浮釋迦是實報成佛餘洲皆
是化往本不論舍那佛二若依入大乘論等說摩
醯首羅天上有一實報成佛以一大千世界為所
統境化作百億釋迦一時成佛三若依此經蓮華
臺藏世界坐華臺上實身成佛名盧舍那其千葉
上釋迦即是千摩醯首羅天上各有一釋迦此千
釋迦一一各化作百億釋迦故有千百億釋迦於
<pb n="55"/>
千百億國中菩提樹下一時成佛准此言之即一
實身成佛時以千三千大千世界為化境合有千
箇百億其千釋迦是實報千百億釋迦是化身四
依攝論等受用身有二種一自受用是實身成佛
稱法界成身土相稱依正無礙唯佛獨住更無菩
薩二隨他受用身為地上菩薩於淨土中現身說
法為地前機現化身佛所主化境又廣於前五依
華嚴無成無不成故舍那於一切處皆實身成佛
又以盧舍那即是釋迦不分報化二身之別但說
十身以顯無盡（彼疏）然他宗疏據引經論釋義甚詳
存錄備知但無教旨收會遂多散漫仍以實有之
身為實報身蓋無吾家身土依正判攝無歸若以
今疏本迹比之足見優降荊溪云縱令十方互為
主伴亦復不離一塵一塵秖在此臺此葉當知祇
是迹中依正故知今家得旨之談雖無窮無盡亦
不離當念荊溪云一一塵身一切身一塵剎一切
剎熙鈔引永嘉云一月普含一切水一切水月一
月攝不學天台難明此旨。○三明本迹俱成佛道。
 各坐菩提樹  一時成佛道 
○三半行總結本迹。
 如是千百億  盧舍那本身 
【疏】是千百億初句結迹身舍那下句結本身明千
百億皆以舍那為本。
【註】藏疏以舍那本身一句科在次科以如是千百
億句節在上科為類結云如是乃有千箇百億以
天台疏科此二句為結本迹方見經意不閑若如
他釋前來已云百億國了何用結數仍使本身一
句在次科中殊無所以故彼釋經不及天台也。△
千百億下第二明人法初明人次明法。○初明人。
 千百億釋迦  各接微塵眾  俱來至我所 
【疏】人中有三句一明能接之人是千百億釋迦二
明所接之人取有緣之義也微塵者聽眾多也第
三明能接所接人俱至舍那佛所。
【註】熙鈔云取有緣者若非種緣焉聞妙戒故華嚴
著樂諸天不預法會以乘緩故如乘戒四句頂山
記云所云接者他云未必手擎但以神力攝持爾
若據上卷釋迦擎接維摩云手擎大千法華以神
通接眾皆通諸義也。○第二明法。
 聽我誦佛戒  甘露門則開 
【疏】上句明說戒次句正歎戒初誡菩薩聽也誦佛
戒者問何故誦不道說耶答此是三世十方諸佛
之法非始自作故秖得稱誦不得道說甘露門者
歎戒譬服甘露令人長壽不死要因此戒得至涅
槃常樂我淨教能通理譬之如門又戒能濟拔免
離生死譬如甘露服得命長大經云有山從四方
來唯當持戒布施也。
【註】提謂以戒是佩長生之符不死之印彼雖五戒
天台以四教釋之圓教長生之符不死之印即常
樂我淨涅槃四德今文乃以甘露為長壽不死之
法也所謂開者備應有四光明疏釋開甘露門云
對十住位初開聖道遮二邊故故言開也又有示
器入城處室以對行向地等今以戒是入道初門
故言開也大經云四山臨逼欲濟拔之當修施戒
即生老病死鈔引大士詩云早求無上道應免四
方山。△第二釋迦迹佛傳授菩薩菩薩授眾生也
又為三一明經家敘釋迦傳教之緣由二明釋迦
說戒傳授諸菩薩三勸菩薩傳授諸眾生。○今初
經家述釋迦傳授之由。
 是時千百億  還至本道場  各坐菩提樹 
 誦我本師戒 
【疏】三句明千百億佛各還本處然法身無在今初
明迹傳本戒則本為迹師以迹誦本故也。△傳授
諸菩薩此文為三一明戒體二明戒用三勸菩薩
<pb n="56"/>
受持。○今初十重四十八。
【疏】則十重等為戒體也。○二歎戒用。
 戒如明日月  亦如瓔珞珠 
【疏】持此戒能除罪霧譬之如日使得清涼喻之若
月富有善法如瓔珞珠又日能長萬物戒亦如是
能生萬善又如瓔珞能差貧窮戒亦如是能差眾
生貧長善法財又如日月麗天無不瞻仰持戒在
體無不歸崇瓔珞在身莊第一持戒離醜如端正
也。
【註】藏師疏云初是慧嚴次是福嚴又律儀戒以能
破諸黑惡故如日也攝眾生戒以大悲清涼為相
故如月也攝善法戒以能攝修具勝善法而自佩
故如瓔珞也。○三勸菩薩受持。
 微塵菩薩眾  由是成正覺  是盧舍那誦 
 我亦如是誦  汝新學菩薩  頂戴受持戒 
【疏】如人渡海必假舟航若度生死要因持戒大經
云如憑船筏又喻浮囊又為二盧舍那下能授之
人新學下所受之人。○三勸菩薩傳授眾生。
 受持是戒已  轉授諸眾生 
【疏】三十心菩薩傳授外凡發大乘心也。
【註】疏中云三勸發傳授眾生發字悞應如前分科
勸菩薩也熙鈔不詳謂如勸發。△三勸信受持又
為三一出所誦之法二勸人信受三結勸。○初出
所誦法。
 諦聽我正誦  佛法中戒藏  波羅提木叉 
【疏】此戒簡異外道鷄狗等戒淨戒為因木叉為果。
【註】藏疏云波羅提此云別也略毗木叉此云解脫
謂持此戒行於諸犯境皆別別脫離故也熙鈔云
攝一切戒故曰藏亦是常住佛性等藏。△二勸人
受持又為二初勸信二勸受。○今初。
 大眾心諦信  汝是當成佛  我是已成佛 
 常作如是信  戒品已具足 
【疏】所以爾者信是入道初門大論云信為能入我
持此戒得成正覺汝亦應爾。○二勸受。
 一切有心者  皆應攝佛戒  眾生受佛戒 
 即入諸佛位  位同大覺已  真是諸佛子 
【疏】凡有心者皆得受菩薩大乘常樂等戒明眾生
有心所有佛性要當作佛須受二戒也。○三結勸。
【註】疏中分科前後不同前云偈中大意四戒三勸
三勸者一勸信二勸受三勸誦即從諦聽下三勸
文也今正釋三勸再開其科云第三勸信受持文
為三一出所誦法二勸人受持三結勸至勸人受
中開科云一勸信二勸受此前後異者何也今詳
科意大師釋經此類極多如有時或作此釋等蓋
自諦聽我正誦下一節之文意可二句或直作三
勸科即如前開勸誦之文以我誦故顯一切皆誦
或作結勸科即如後開雖少不同大意無別問前
云勸受勸持復云勸信勸受何也答申信故受由
受故持互說無礙故前疏云既受須持既持須誦
欲使相傳不斷也。
 大眾皆恭敬  至心聽我誦 
【疏】上句結下句誡聽總明諸佛傳授戒法發起序
竟。△二釋迦勸發序為二初經家辭二釋迦自說
初中三階一敘佛欲結戒二放光表瑞三大眾願
聞初又四。○初標化主。
爾時釋迦牟尼佛。
【疏】一標化主大聖釋尊。
【註】前以釋迦生身為此經華嚴教主樹下覆述說
法以教定身乃生身即尊特如前三義此中標主
乃是釋尊豈不符合祖意。○二標處所。
初坐菩提樹下。
【疏】在此樹下得道因名道樹又曰思惟梵音貝多
也。○三明得道。
<pb n="57"/>
成無上正覺。
【疏】謂成正覺即正徧知號。△四出所結法謂菩薩
波羅提木叉於第四自更四句。○一標所結名。
初結菩薩波羅提木叉。
【註】藏疏云以是本戒非是聲聞待犯方制最初成
佛即結此戒故云也。○二能成勝因。
孝順父母師僧三寶。
【疏】寶藏經云孝事父母天主帝釋在汝家中又能
行孝大梵尊天在汝家中又能盡孝釋迦文佛在
汝家中睒摩菩薩親眼患愈慈心童女火輪速滅
即其靈應爾雅云善事父母為孝孝即順也太史
叔明用順釋孝孝經鈎命決云孝字訓究究是了
悉始終色養也亦可訓度度是儀法溫清合儀也。
【註】孝順即能行之心父母等是所行之境心行善
法即止行二善孝是止善順是行善孝故防止其
悖逆順故承奉其顏色此如止觀持戒中釋隨定
具足兩戒乃防止二邊善順中道約即中持此兩戒
引梵網云戒名大乘名第一義光非青黃赤白戒
名為孝孝名為順孝即止善順即行善輔行釋云
應以第一義光寂照相即而為防止善順戒體孝
者畜也事親之道宜恒畜在心以在心故能順顏
色故名為順今亦如是觀不思議恒照在心善順
於理順故觀於三諦孝故止於三惑如是持戒尚
不與別教出假持戒義同豈與天子庶民行孝為
同年耶故知孝順二字不可以淺近而解既云順
故觀三諦孝故止三惑且附十重以言之理性非
惡逆順此性故持不殺戒理性非貪取順此性故
持不盜戒理性非染污順此性故持不淫戒理性
本真實順此性故持不妄戒理性非昏迷順此性
故持不酒戒乃至理性本誠信順此性故持不謗
戒十戒既爾諸戒例然菩薩之人並由順性諸行
無作故云順謂了性為行此行方妙如此解會方
善持戒止三惑順三諦從因至果用此孝順則窮
三惑源極三諦底故唯佛一人究竟持戒名曰孝
順也所孝之境有三一父母生育恩二師僧訓導
恩三三寶救護恩此三於我既其有恩可不孝順
言父母者有法門父母有世俗父母法門父母生
我法身則師僧三寶皆在其中當行孝順世俗父
母生我色身則通過現現在父母生我此身過去
父母生我前身則一切眾生皆我父母故云我世
世無不從之受生今持戒行孝順者以一發菩提
心此心普廣非但報生身父母令得解脫亦使一
切眾生皆我過去父母同入報恩海中等到菩提
之果可不偉哉孝順之言善須解會疏云睒摩菩
薩親眼患愈者睒摩經云如來過去為凡夫時侍
盲父母於山修道二十餘年採果汲水敬侍無怠
子披鹿皮衣遇王游獵毒箭中[(曷-曰)/月]垂死難援父母
念子敦孝寧自殞身於是口吸其毒手拔箭鋒不
可得脫感釋梵王以神藥灌睒口中毒箭皆除還
活如故父母驚喜兩目俱開王誓不殺持五戒善
慈心童子者心論云慈童女長者欲辭其母深海
採寶母不容往因摘下母一髮至海洲上見熱鐵
輪從空中下臨於頂上即發誓云願法界苦皆集
我身以誓願力火輪遂落從茲捨命生第六天荊
溪云逆母損髮成地獄心發誓願屬佛界善。○三
明能得勝果。
孝順至道之法。
【疏】能得勝果謂至道之法。
【註】藏疏云謂至極之道莫先此法又以此道能至
於果故云至道。○四結名字。
孝名為戒亦名制止。
【註】藏疏云行此孝行即是順教無違名為持戒故
云孝名為戒制御三業止滅諸惡故云亦名制止。
<pb n="58"/>
○二放光表瑞。
佛即口放無量光明。
【疏】瑞者信也欲說大事前須放光故稱為瑞光是
色像之勝放勝光明召有緣眾同來聽戒戒是諸
善最勝能滅惡生善口放者表釋尊今日宣說大
乘菩薩戒法。
【註】熙鈔云此中三義一表信二表色像之勝三表
口宣妙法。△三敘大眾願聞為三一總敘大眾二
別敘四眾三時眾樂聞。○今初。
是時百萬億大眾。
○二別敘四眾。
諸菩薩十八梵天六欲天子十六大國王。
【疏】一菩薩二十八梵三六欲天四十六國王十六
國者名出長阿含一史伽二摩竭提三迦尸四拘
薩羅五䟦祇六末羅七支提八䟦沙九尼樓十槃
闍羅十一阿濕波十二婆蹉十三蘇羅十四乾陀
羅十五劒浮沙十六阿槃提西土諸國甚多略舉
此耳機應聞聲自然雲集也。○三時眾樂聞。
合掌至心聽佛誦一切諸佛大乘戒。
【疏】合掌下即第三時眾樂聞也。△二釋迦自說亦
三階一舉我自誦二釋放光因緣三勸物遵學即
准前諸佛序中三事亦成經家三意前舉譬讚歎
此釋放光即是讚歎也此三階各兩別初階兩者
一序我自誦二勸餘人。○今初。
佛告諸菩薩言我今半月半月自誦諸佛法戒。
【註】疏舉譬讚歎者即前譬如月月珠等歎戒體也
告誥音亦梏音告上曰桔發下曰誥今乃發下重
言半月半月者刪補鈔云即黑白二半也白定十
五黑或十四十五若一日一次則繁猒若一月一
說則賖遠懈怠故今半月一說離於懈怠不敬之
過。○二勸餘人誦。
汝等一切發心菩薩乃至十發趣十長養十金剛十
地諸菩薩亦誦。
【疏】勸餘人中凡舉五位人一發心謂共地菩薩二
十發趣謂初十心依梵網列名一捨二戒三忍四
進五定六慧七願八護九喜十頂心三十長養謂
中十心一慈二悲三喜四捨五施六好說七道八
同九定十慧四十金剛後十心一信二念三迴向
四達五圓六不退七大乘八無相九慧十不壞心
五十地謂登地已上一體性平等地二體性善方
便地三體性光明地四體性爾炎地五體性慧照
地六體性華光地七體性滿足地八體性佛吼地
九體性華嚴地十體性入佛界地。
【註】共地者熙鈔云大乘行門初舉通地也頂山記
云有云通教初心入別圓者此違當經也既云發
心恐指別教十信良以十信通伏五住通乃共義
也或圓十信與前教斷惑共也謂同徐四住同即
共爾此之二釋熙不及齊華嚴部旨既只別圓疏
文會通同華嚴席安得以通教共地而言之耶故
此五位且附別教地位而說實別圓二教之行位
也發心菩薩且附別教十信位也亦兼五品十信
義以通教共地言之則妨前云頓教常住一乘妙
旨之文也齊以同除釋共此又不可。△中階釋放
光因緣亦兩別一直緣二列因緣。○今初。
是故戒光從口出。
△二列因緣於中為兩一表得果二表行因各三
句。○今初。
有緣非無因故光光非青黃赤白黑非色非心非有
非無非因果法。
得果三句。
【疏】得果三句者一非青黃色心二非有無三非因
果法。
【註】藏疏以故光光非青黃則以二字連讀頂山亦
<pb n="59"/>
然熙鈔云經有緣非無因故光者標起也意以故
光為句今從熙鈔此乃譯者各有文體如上卷云
師子座上盧舍那佛放光光（句）告千華上佛又云舉
身放不思議光（句）光皆化無量佛此二處文不可
以光光連讀也藏疏云以無量數多為光光意以
光光即戒戒者非譯者文體也果中三句藏疏謂
一非色心者戒性非質礙色非緣慮心又於思種
上建立用思種為體故非青等色於思種上假立
為色故非心二非有無者謂緣起之戒決無自相
永不是有故非有然不無此不有之戒不同兔角
故非無又非所執故非有非緣起故非無三非因
果者以稱性之戒離能所生故非因果也又戒能
成彼大菩提果故非果法也藉菩提心起故非因
法也據此解釋消文甚細說義無歸以他不得教
旨所攝直云戒體甚深真性戒體對下因三句云
戒用宏廣則上三句為戒體者是何等體若所發
體屬無作假色乃是事體若云真性乃是理體還
屬所依定體失旨若得今宗前文所示性為所依
色為當體中道妙光體具理性正屬所依體超十
界表離一切相三皆雙非以非六道慮知之心形
段之色故曰非色非心又非二乘緣生之有偏真
之空故云非有非無又非菩薩有作之因佛界取
證之果故云非因果法故知真體不落凡夫之境
亦非二乘之鄉亦絕修證之地於下結偈云計我
著相者不能生是法滅壽取證者亦非下種處欲
長菩提苗光明照世間應當靜觀察諸法真實相
實相之光普照一切即談八不與今三雙義旨一
矣此乃中道實相而談妙光乃戒所依體皆屬真
諦下文行因三句為本源根本者即屬當體所發
戒色乃為俗諦故知從性而起修自真而立俗雖
非色心即無作假色為體雖非三乘之境不妨離
惡趣之鄉故云一切戲論惡悉由是處滅諸佛薩
婆若悉從是處出故知妙戒之極一切究竟大寂
滅海終歸於空故上三句悉皆雙非修因之始依
無作境立一切行故下三句皆為本源吾五祖引
其真俗二諦言深意遠真有旨哉他宗無此釋義
無歸。○二行因。
是諸佛之本源行菩薩道之根本是大眾諸佛子之
根本。
【疏】行因三句者一諸佛本源二菩薩根本三大眾
根本或言表真俗兩諦。
【註】諸佛是已成之本菩薩乃今成之本眾生乃當
成之本三世雖殊莫不以戒為根本也真則一法
不立俗則萬行俱修修俗諦之因證真常之果雖
因果之乍二實真俗之一如以性奪修諸行無作
也。△後階亦兩別一標四勸二釋四勸。○今初。
是故大眾諸佛子應受持應讀誦善學。
【疏】標者一勸受二勸持三勸讀誦四勸學。
【註】文中從略以二應字貫之。○二釋四勸。
佛子諦聽若受佛戒者國王王子百官宰相比丘比
丘尼十八梵六欲天子庶民黃門婬男婬女奴婢八
部鬼神金剛神畜生乃至變化人但解法師語盡受
得戒皆名第一清淨者。
【疏】但釋勸受一事餘皆略也。
【註】藏疏云機差別者有二十眾變化人者如龍女
為人藏謂二十眾今文略去優婆塞優婆夷也刪
補云國者域也有限域故小[邱-丘+(看-目)]曰[邱-丘+(看-目)]大國曰國王
者往也人皆歸往又三陽並列一氣貫中易曰君
王得一以治天下百司之官總舉其數如云百性
非只百人官者觀察人情決斷是非也比丘翻為
乞士也尼者女也女比丘也庶眾也黃門者古之
宮門以黃塗之守門之官故曰黃門身屬於人曰
奴沒官從嫁曰婢八部者一天欲色二界也二龍
<pb n="60"/>
興雲致雨也三藥叉舊云夜叉此云勇徤亦名暴
惡飛行空中食啖生類四乾闥縛舊云乾闥婆此
云尋香行尋香作樂以求食故五阿脩羅此云非
天性多諂曲無天行故六迦樓羅此云金翅翅羽
嚴麗禽中勝故七緊那羅此云歌神隨佛所說能
歌詠故又天帝細樂神八摩睺羅迦此云大腹亦
腹行之類頭生一角餘分同人又曰疑神令人疑
故古名此為人非人或以人非人結上八部鬼歸
也死而歸之多懷怖畏劣弱者無神變有福者具
有神變中下品曰鬼上品曰神金剛力士執金剛
杵之神也六畜之類亦曰傍生水陸空行收之罄
盡利根解人言者取亦可受戒天龍等現身為人
求受戒故云變化雜類猶多略列如上故云乃至
已上所引諸類皆可受戒不同小乘貶之為難但
解法師語者非以形類評乎優劣但取解語皆得
受戒熙鈔云准釋籤云復有生得通如鬼畜等有
報得通如諸天等有修得通如諸聲聞及諸外道
等此中或是生得如鬼神修羅及龍金翅鳥王皆
能變化求受戒法亦有精靈木石變恠等能解法
師語者問畜生那能解語答牛羊之眼豈別方隅
今准乘戒四句有善機也犬不過中食鵝能隨僧
行道等如昔江南有宮亭湖神能興雲雨禍福交
至害人甚眾有僧入廟誦金剛經神現大蟒身遂
乃敬伏求受戒法云伏願和尚為弟子受菩薩戒
其僧即為授戒後捨蟒身不敢為害又如天台智
者駕錫臨海屈母龍王化宅來迎求受戒法龍眾
逸目即今湫水所載刪補云石壁引佛性論說有
二種清淨一性清淨本無惑染二相清淨對治離
障今約初義故云第一謂能受持戒故因此得顯
本性清淨鈔云由具戒故垢染清淨故名此人是
第一清淨即前第二義今謂若獨言理淨則一切
飛走何常不淨其柰未論受持妙戒現坐煩惑今
正論受持防止修染修染獲除理淨因顯性相俱
淨事理一如名第一清淨石壁云初中十戒一一
皆為防三毒三毒不有七支自無三惑不生此亦
非犯依慈悲起即犯為持不約內心是非何據若
定配三業則無殊小乘達士詳之足見臧否鈔云
嗔癡煩惱如蛇如蠍毒為名也三毒是惑七支是
業惑若不生業亦不作況依等慈即以犯律儀戒
是持攝善法戒并攝眾生戒如華嚴中和須密多
女示行婬行善財遇之得離欲際解脫門無猒足
王示行嗔行善財遇之得如幻解脫門勝熱婆羅
門示行癡行善財遇之得般若解脫門但若所犯
從慈悲起即是持戒從三毒起即名犯戒不約此
明之即持犯是非無以為據序分竟。
△二正說段文為二先明十重次四十八輕初三
章一總標二別解三總結也。○今初總標。
註菩薩戒經卷上之三

<sarticle>註菩薩戒經卷中一</sarticle>

天台　智者大師　疏
門人　灌頂　錄
東掖白蓮沙門　與咸（入疏箋經加註釋疏）
佛告諸佛子言有十重波羅提木叉若受菩薩戒不
誦此戒者非菩薩非佛種子我亦如是誦一切菩薩
已學一切菩薩當學一切菩薩今學已略說菩薩波
羅提木叉相貌應當學敬心奉持。
【疏】若受菩薩戒下揀非我亦如是誦下顯是亦名
舉果勸因一切菩薩下經明三世意令思齊以勸
受者略說木叉即頓戒之相貌偈歎戒體豈逾斯
矣勸應當學敬心奉持。△二別解為十。
【註】今於十前採聚眾釋聊示大旨所以重中談此
<pb n="61"/>
十者一者由三毒所生二者制三業所起三者約
三聚所攝初意者一切罪犯莫不皆由三毒因生
此十重者如半偈云殺盜婬妄酒說毀慳嗔謗應
約橫竪以明其相橫則一一皆具三毒只如殺或
因貪殺或因嗔癡殺既如此餘九例然竪則以十
配對三毒以辯其相於中貪心造婬盜慳三種之
過夫言貪者乃有二種一者貪色二者貪財貪色
則犯婬故制婬戒貪財者二一者自己之財二者
他人之財貪己財慳而不施則制慳戒貪他人財
不與而取則制盜戒亦云財有已未已得之財貪
惜不施則慳未得之財貪而取之則盜故此二種
從貪毒起所以色唯一而財分二者財有求取有
施與取之成盜不施成慳色唯取而無與故只一
義也嗔心所起亦有三種謂殺毀嗔此約嗔法應
在三業嗔之在身則殺戮嗔之在口則毀罵嗔之
在心則恚怒故此三種從嗔毒造癡亦有三謂酒
妄謗夫言癡者有因有果酒是癡因妄謗是果蓋
因飲酒起無明業此亦多種今云妄謗最屬愚癡
所以分二者有自他故以自無德妄稱己德即非
聖為聖他三寶之境堪為福田謗言毀之聖說非
聖故分二種說過一戒乃通三毒由茲防制三毒
所起相貌唯十故成十重也。次三業所起者殺
盜淫酒由身業起故智論云酒及前三俱屬身戒
此約四義分別一約自他殺盜淫屬自害沽酒屬
害他以他因酒能起大罪故二約依正盜即依報
殺淫正報酒通依正沽為他物屬依飲昏自性屬
正三約違順殺盜屬違情淫屬順情酒通違順恣
迷快意屬順取其價直屬違四約因果殺盜乃取
財斷命苦果中極故俱成重淫酒順迷種苦因極
故亦成重故古德云淫為生死本酒為過患源又
妄說毀謗此四從口業起即四種語一妄語二離
間語以說過令佗心離故三綺語以讚毀無義故
四惡言謗讟故又慳嗔二戒從意業起即貪嗔二
心也所以不言癡者癡徧諸戒故。三約三聚攝
者若從勝為論此十皆是制止三業身口意中不
作諸惡悉是律儀戒若從通論皆具三聚此十一
一不犯律儀戒也修彼對治十罪之法攝善法也
經論中有十種善行即十種戒謂一慈悲行（不殺）二
少欲行（不盜）三淨梵行（不淫）四諦語行（不妄）五施明慧行
（不酒）六護法行（不說）七忍惡推善行（不毀）八財法俱施行
（不慳）九忍辱行（不嗔）十讚三寶行（不謗）此十悉屬善法戒
也若以此教他令他獲利即攝眾生戒也故此十
戒皆具三聚天台疏鈔無此細揀佗疏揀之甚詳
故此預敘其次入文大旨可曉。○初殺戒者。
【疏】第一殺戒十重之始若聲聞非梵行在初者人
多起過故地繫煩惱重故制之殺雖性罪出家人
起此罪希亦易防斷淫既易起制之當初大論云
聲聞戒消息人情多防起邊所以輕者多起是故
重制重者起希輕罪制之淫欲非性罪殺是性罪
大乘制之當初也今言殺斷佗命故五陰相續有
眾生而今斷此相續故云殺也大經云遮未來相
續名之為殺道俗同制如五戒八戒之類也大士
以慈悲為本故須斷也七眾菩薩同犯聲聞五眾
大同小異同者同不許殺異者略三事一開遮異
二色心異三輕重異開遮異者大士見機得殺聲
聞雖見不許殺色心異者大士制心聲聞制色三
輕重異者大士害師犯逆聲聞非逆又大士重重
於聲聞重也。
【註】藏疏云聲聞戒初不同此者此以救生為先彼
以自行為首又彼要待犯已方制淫戒初犯故殺
不先僧祇律云佛成道五年制淫第六年制盜及
殺菩薩不爾約十業道此為初故三世本戒非新
制故淫非性罪者在家但制邪淫出家亦屬性罪
<pb n="62"/>
故聲聞初篇大士十重皆性戒止觀云言性戒者
不問受與不受犯即是罪持即是善若受戒持生
福犯獲罪不受無福不犯無罪如伐草害畜罪同
對首懺二罪俱滅大論云違無作罪同滅耳而償
命猶在故知受得之戒與性戒有⿱巳廾荊溪釋云如
伐草下略出性遮同異之相如草畜俱有違制之
罪作單提悔二罪俱滅然於害畜仍有性愆故引
論償命猶在言五陰相續者一色四心心由色存
若害一色四心俱滅斷彼相續名之為殺大士見
機者如仙豫殺五百等諸例非一忘犯濟物聲聞
不許色心者大乘瞥爾起心必結正罪小乘不爾
心起但結遠方便玄文云菩薩持性重譏嫌等無
差別自求佛道性重則急為化眾生譏嫌則急小
乘自調性重則急不度佗故譏嫌則寬菩薩具持
二種名大乘戒。△文為三先標人謂若佛子二序
事謂中間所列三結罪名波羅夷。○初標人。
若佛子。
【註】有本云佛言佛子頂山釋云若約能傳須該三
佛就結集言之且指釋迦為能告佛此甚疎謬如
前已斥然經本之異此雖無害亦須揀定今據大
師疏文既云謂若佛子故此為正一一皆云若者
篇韻訓汝也如也今對告之人佛欲與之說其戒
法必先提起是人令其聳聽當為汝說應訓汝也
餘之若字如云若受菩薩戒等即應訓如也對告
之人皆稱佛子者纔稟戒者從佛口生從法化生
皆名佛子也又藏疏釋之甚細疏云問未知菩薩
至何位得佛子名答諸聖教說有多種一約絕功
用不行同佛作用名為佛子如楞伽八地菩薩最
名勝子二約證得佛法分名為佛子如佛地論初
地名佛子三約不退佛法名為佛子如瓔珞等經
說十住名佛子四約入大乘發菩提心受菩薩淨
戒即名佛子如此經說五約人佛法縱入小乘亦
名佛子如四分律序今此通前四諸位同持戒故
亦通收五收小回大故。△二就序事有三一不應
二應三結就不應中三別初六句明殺事次有四
句成業後一句舉輕況重。○初六句。
自殺教人殺方便殺讚歎殺見作隨喜乃至呪殺。
【疏】一自殺謂自害佗命凡三種法內色外色內外
色並皆犯也二教佗佗亦是殺大論云口教是殺
罪非作瘡律部分別甚多條緒教佗遣使等三方
便殺者即殺前方便所謂束縛繫等四讚歎殺亦
得罪也五隨喜者獎勸令命斷亦犯也六呪殺謂
毗陀羅等雖假餘緣亦皆同犯律中明殺十五種
謂優多頭多摾弦撥毗陀羅等如律廣明（云云）。
【註】內色等者十誦云用手足及餘身分等外色者
不用手足但使計謀令木石刀矟弓等內外色者
謂手捉木瓦石刀等持物殺死也教佗殺者頂山
云二義一教佗自殺二教佗殺生大論云口教出
語非作瘡疣陳平之戮范增等皆片舌為之古云
舌上有龍泉殺人不見血復兼遣使何所不為呪
殺毗陀羅者西土有呪法呪死屍令起謂使鬼去
殺人半毗陀呪作鐵人令去殺佗優多者律中作
無烟火坑以土覆上令人陷死頭多者掘地為坑
埋人或以二木作孔械杻手足令象踏或牛馬虫
嚙等害摾弦撥者摾字疏鈔皆悞應作弶字其尚
切即施弶於道假以殺物也弦謂施弓弩以殺也
撥謂推撥令人嶮陷也藏疏云一名能殺位有四
種一自殺二教佗殺三方便讚歎殺四見作隨喜
殺二明殺相差別乃至呪殺謂於上四位所作或
刀斫或杖打乃至呪殺以殺相眾多呪殺最稀故
云乃至也如呪龍入鑊等當知此釋不及天台。○
次四句成殺業。
殺因殺緣殺法殺業。
<pb n="63"/>
【疏】殺業已下三重中第二成業之相也三業成殺
自動用者正身業也教佗及呪口業造身業心念
欲殺鬼神自宣遂者意業造身業也三階於緣中
造作皆是業義殺法謂刀劒坑摾等（摾應作弶）皆有法
體故稱為法殺因殺緣者親疎二途正因殺心為
因餘者助成故為緣親者造作來果為業四者一
是眾生二眾生想三殺害四命斷一是眾生者眾
生雖多大為三品一者上品謂諸佛聖人父母師
僧害則犯逆三果人兩解一云同逆以聲聞害時
已是重中之重故二云犯重大經明三種殺殺三
果人但入中殺不在上殺故知非逆菩薩人以取
解行已上大經云畢定菩薩同上科今取不作二
乘為畢定位或取七心已上皆可為斷也養胎母
一云無逆一云犯逆大士之重重於聲聞也中品
即人天害心犯重三下品四趣也兩解一云同重
大士防殺嚴重故文云一切有命者故不得殺即
其證也二云但犯輕垢在重戒中兼制以非道器
故文云有命者舉輕況重耳三殺心有兩一自身
殺心二教佗殺心自身殺心有二一通心二隔心
通心者如漫作坑弶漫燒煑等通三性皆犯若緣
此為彼於彼上起害心皆屬通心既自對境又命
不復續雖所為不稱悉皆正犯隔心者作坑止為
此無心在彼彼死亦犯彼邊不遂輕垢若此路本
是此道眾人行往今作坑止為此而彼死亦重以
此殺具體能通害以具緣心還屬通心也若斫東
人悞中西人西人上都無殺心此屬隔心四命根
斷有兩時一此生二後生此生有二句一有戒時
犯重二無戒時斷當戒去時結不遂輕垢命斷時
結罪同前聲聞臨終時未結捨具戒作五戒等結
也後生為戒自復兩種一自憶二不自憶自憶者
若任前勢若更加方便命斷瘡重以前後皆自憶
故不自憶者若任勢死犯重已死時有戒故若加
方便當知前犯不死後方便時不憶但犯輕垢也
而言命根者數論別有非色非心為命根成論及
大乘無別非色非心為命根也祇取色心連持相
續不斷為命耳大論亦然六入六識得相續生假
名為命。
【註】熈鈔云經多先列因緣法業居後准疏應先業
次法後因緣下皆准此頂山云經文似倒合先云
殺業此鈔記家迷文之失緣此不曉近有四明戒
本皆改經文先殺業殺法後方因緣今為辯之疏
云初六句明殺事次四句成業故疏中舉其科云
殺業已下也非謂舉經文中殺業在前為句初也
然則釋義皆從義便故先釋業盜戒亦云盜業下
皆是舉其科也若謂須此為准皆先業者只如酒
戒何故却云酤酒因下明成業四句故知或舉科
語或舉經文隨意無害不可謂之定先列業也以
此四句皆是成業故通舉其成業之科記鈔不達
何其甚乎自宣遂者記云我已領旨去殺事成為
遂如呪殺等雖兼口說心念最強鈔引優婆塞戒
經云是十業道一一事中各有三一若有佗想及
眾生想若以癡心斷其命根若動作想說殺是名
根本二求刀磨利置毒藥作索是名方便三殺已
手觸稱量捉持若自食噉若與人食得物等是名
成已又云弑父則輕弑母則重弑阿羅漢重於母
出佛身血重於羅漢破僧復重於出佛血又有四
句一物重意輕如無惡心害父母二物輕意重如
以惡心殺眾生三俱重如極惡心害父母四俱輕
如輕心害生彼約小乘福田強弱今大乘中一槩
犯重三果人下既云兩解是則一解同逆又重乃
三果亦羅漢向之數故二云犯重此文乃見七逆
與十重不同下文七逆現身不得戒十重猶通懺
淨得受則知第二之說乃據大經不在上殺故知
<pb n="64"/>
非述覽者更詳菩薩人取解行者別三十心也七
心者應如止觀師別信第七心不退為凡下即名
畢定位也斷（去聲）判也養胎母者儒服以養母同所
生母制其禮最重又云拾遺棄而養母其恩最重
中品人通一切但除父母天云何害正法念經云
天與脩羅戰天被斬手足則再復唯去首必死今
戒通諸道故通制耳下品者除人天外餘四趣皆
下品攝頂山記云疏闕眾生想四分律云實人作
人想殺夷罪人非人想非人人想或兼疑心皆蘭
罪彼約小乘今乃頓戒或實人人想或異類作異
類想依上三品結之通心中三性者惡性謂三毒
如屠獵等貪心也以冤報冤嗔心也戲為癡心也
善性者或為善緣致殺如為三寶種植田園或拙
土築壇結界等有所傷者乃善心殺也或琴碁偶
因工巧等殺生者無記心也隔心乃以意不在彼
而令命斷者也有戒無戒者約稟受者說或云所
殺之人者非也無戒者捨戒時也聲聞捨戒者或
作學人退者論云淫欲盛者許捨戒還家欲飽復
本初果人也恐依小乘初心制耳傍通暖等也如
捨具戒有犯依五戒結罪也後生者熙鈔云別時
事遂故曰後生非謂隔世加方便時以後望前故
曰後生蓋前次後次之謂也不自憶者前瘡不殞
事已忘心若任勢死既不憶知云何為重釋曰己
死時有戒還是犯重若不憶前事彼又不死方便
心微故屬輕垢然菩薩以慈心為本不問憶不憶
宜自戒慎豈得論此憶不憶邪命根者數論雖別
立非色非心還在相應行攝此乃論計不同成論
及大乘論不立第三聚只是色心也與大論既同
今天台依大論只是六入六識色心和合相續而
生假名為命根也豈別有法今疏引大論意在色
心不立第三聚也明矣鈔記迷此徒費和會後一
句舉輕況重。
乃至一切有命者不得故殺。
【疏】乃至一切有命下第三舉輕況重。
【註】前文以下唯四趣通兩解一云同重即以此文
為證二云但犯輕垢在重戒中兼制以非道器故
舉輕況重耳今以舉況為科者意亦少別以謂四
趣殺之尚乃結罪況重者耶故大士防制意地為
先一切有命殺之皆重故同制也故一切之言總
攝有情不間巨細殺之皆重以性皆等也十善戒
經云若見殺生者如刀刺其心又曰一切愛眼目
愛子亦復爾受壽命無極是故不殺生名為梵行
最又云噉肉者多病短命自莊嚴當行大悲心奉
持不殺戒。○二明應。
是菩薩應起常住慈悲心孝順心方便救護一切眾
生。
【疏】生第二階明應有三句一常住慈悲心兩解一
云應學常住佛起慈悲二云心恒應常住慈悲之
地二孝順心秉戒不惱佗三方便救護非直已不
惱乃應涉事救解。
【註】孝順不惱佗乃同一切作父母想然應不應亦
三攝意攝律儀即止善屬不應也應作是行善即
攝善攝生二種也自行攝善化佗攝生下去諸戒
意皆例爾。○三結不應。
而反自恣心快意殺生者。
【疏】結不應故成罪亦三句一恣心謂貪心殺二快
意謂嗔心殺三殺生謂舉殺事有此三故墮不如
意罪。○三結罪名。
是菩薩波羅夷罪。
【註】波羅夷此翻極惡又翻墮不如意處又云佗勝
虞緣理持戒當得佛果名自勝處毀禁墮獄名佗
勝處或毀戒墮獄此處最劣為佗一切處之所勝
故云佗勝處也此不殺戒今更撮括經論及諸家
<pb n="65"/>
所解優義兼釋以示於後一約法門釋二約事相
釋初應具三一約教旨二約觀智三約果用一者
此經既為華嚴結經部兼圓別旨唯在圓別人初
心知能造心體是佛性未能即理但是緣理發心
依理受戒次第兼三賢位十行橫學必＆M062425;該藏通
別圓四種不殺攝九界有情及次第三諦諸波羅
蜜期心登地破十二品無明成別報佛圓人不爾
了所持戒無非心性一剎那心持一切不殺戒攝
十界有情具無作四諦所修善法更非前後修性
不二隨功歷位破四十二品無明成圓報佛今此
正約圓心雖兼別教既開顯已捨別從圓依圓秉
持乃此戒之旨也二約觀智者今明圓人所修觀
智了知性具諸法本來無念離於殺相一切眾生
本有佛性體達此性靈明照徹照性成修性本普
徧法法全真以不了故性外有法取之則著舉心
取法名為犯戒今知此性性外無法全體即是無
法可離名持不殺戒意在背塵合覺忘情契性稱
性持戒持無持相即境是觀境既三諦一體觀乃
三智一心境觀相冥修性不二故圓頓教體障即
德不待轉除不殺之觀既成不盜不淫下去諸戒
照性亦爾故知前教雖持不殺破九顯一望於圓
觀持反成犯唯圓頓教體障即德不動絲毫名不
殺觀故云觀察真實相不生亦不滅等又起信云
了知法性本無染礙隨順法性行尸波羅蜜等即
其意也三約果用者觀智乃修因之行修之不已
則能證果是故圓人初心一念契性而照性能發
修依境而發菩提心啟止觀巧安乃至涉位無法
可愛十觀成就兼六度行能成五品觀照愈明麤
垢自遣或相似解發或六根互用進觀精持無有
闕犯即能破無明入圓初住真證不殺戒體轉明
成波羅蜜現諸神通忘犯濟物彌殺彌慈如僊豫
大王犯即是持不殺既爾不盜不淫終至不謗十
法皆爾已至眾輕戒戒皆爾在自行邊從初稟戒
無捨失緣終至果成絲毫不犯究竟持戒究竟清
淨故曰唯佛一人持淨戒是故盧舍那云我已百
劫修行是心地法門號吾為盧舍那殆乎果成必
以此果復利於他轉授千釋迦千百億釋迦轉授
菩薩各化有緣普令眾生皆成佛道然此果化雖
曰果用實由初心能照此用以此極果為初心發
觀之體故云當以上品寂光而為觀體苟不如此
則因果敻殊成別次第故知圓觀持戒之相當須
善解方曰契性無持無犯得此三意貫於諸戒方
是圓人持戒之相此等妙意佗宗疏鈔全不知旨
學天台宗雖行鈔記亦罕能到唯法真教主刪補
鈔中不失其旨覽者知之。
二約事相釋者此約七意一約命謂一切有生之
命例皆犯重二約報謂人重以有道器故畜輕以
非道器故三約德謂殺一切發菩提心者不問人
畜皆重四約心如前所謂通心隔心等今更細明
不過三心謂善惡無記善心者如見長病極苦眾
生不忍其苦遂以慈心斷命根又如律中父犯死
罪比丘語膾子乞一刀等此皆業道雖輕亦犯重
戒又有經說善心行殺具多功德如瑜伽戒本并
涅槃經謂如菩薩見劫盜賊為貪財故欲殺多生
或復欲害大德聲聞獨覺菩薩或復欲造多無間
業見已思惟我若斷彼惡眾生命當墮地獄如其
不斷彼命無間業成多受大苦我寧殺彼受地獄
罪終不令他受無間苦如是菩薩意樂思惟或以
善心而斷彼命於菩薩戒無所違犯此同忘犯利
物菩薩之行也二惡心此中有三謂貪嗔癡貪下
嗔次癡重如飢荒外至貪火內逼雖了業道不能
自制貪彼皮肉以自濟軀遂斷彼命故非極重二
雖亦自能了知因果嗔怒難制而斷彼命業猶過
<pb n="66"/>
前三不信因果將謂無罪恣心殺生復勸佗殺如
婆娑云虎豹豺狼蜈蚣蛇等傷害於人殺之無罪
父母衰老及遭疾病若能殺之得福無量又殺生
祠天以希福德如婆藪仙多劫受苦此等皆是癡
因最為重也善生經云貪心殺生輕嗔心次癡心
重此之謂也更有三毒或平等起皆犯重罪三無
記心或不成犯以無記不成業故或亦有業以還
得報故如山居比丘推石殺蟻蟻受猪身亦還推
石害彼比丘各無記心冥然受報此則於戒雖為
不犯然殺事如斯安可不慎五約業即三業論殺
身業殺者以自身分及加刀杖或現相令怖墮壑
或示相教人令成殺等或作書令殺或作坑穽羅
網射發毒藥授殺具等水陸空飛有因致死皆屬
重罪二語業殺或以善言勸厭身死或教人令殺
或呪殺或如壯夫喝咄令死此乃初一輕次中後
二重也三意業殺者如唯識論說仙人嗔殺三國
眾生一時死乃至草木亦死不生故知意業最為
重也於此三業或兼或具義並可知六約報優婆
塞戒經云因殺生故現在獲惡色惡力惡名短命
財物耗散眷屬分離賢聖呵責人不信用他人作
罪橫羅其殃是名現在惡業之報捨此身已當墮
地獄多受苦惱飢渴等此名後世惡業之果依十
地論對法論等得三種果一異熟果謂墮三惡道
二等流果謂若生人中多病短命三增上果謂所
感外物皆少光澤不久住故智論中佛語難提迦
殺生有十種罪一者心常懷毒世世不絕二者眾
生增惡眼不喜見三者常懷惡念思惟惡事四者
眾生畏之如見虵虎五者睡時心怖覺亦不安六
者常有惡夢七者命終之時狂怖惡死八者種短
命業九者命終墮泥犁中十者若出為人常當短
命獲報如此可不誡之七約感如昔二比丘過夏
參佛一亡一達佛問達者汝伴何在答云為不飲
虫水在路身亡某恐不得見佛遂犯虫水存命至
此佛即出金色臂令看云汝不持戒見我何益其
在路亡者先已至此聞法得果又如鵝珠比丘護
眾生命不惜身命又如菩薩鹿王代鹿命事或以
身為橋以濟群獸或割乳濟彼以救新產或濟魚
救虎或代鴿捉髮等並往因所感皆驗在於前後
賢可不習誡者哉。△第二盜戒。
【疏】謂不與取灼然不與取名劫潛匿不與取名盜
盜彼依報得罪此戒七眾同犯聲聞五眾有同有
異同者皆不應盜異者有三一開遮異如見機得
不得等或復謂見機盜以無盜心大士為物種種
運為皆得聲聞自度必依規矩大士不畏罪但令
前人有益即便為之聲聞人佛滅後盜佛物輕菩
薩恒重又本應與佗財寶而反取豈是大士之心
耶。
【註】公灼示威強奪曰劫隱覆潛密私竊曰盜且約
財物故曰依報亦有強劫妻子眷屬義通正報得
不得者得即開不得即遮大士可通利物亡犯。○
初標人。
若佛子。
例前已釋。△二序事有三謂不應應結不應也三
中各三不應三者就十一句判三也初六次四後
一應中亦三如文文句同前殺戒。○不應中三初
六句明盜事。
自盜教人盜方便盜呪盜。
【疏】不應中三如前。
【註】此中但略具應有六有本以呪盜在成業四句
之後此不應爾寫者悞之爾疏既云初六次四驗
知呪盜應在初六也准殺亦應有讚歎盜隨喜盜
文無者略故知經本差悞脫漏古今例然既云於
十一句判驗經本或具或闕也讚歎隨喜例殺說
<pb n="67"/>
之。○次四句成業。
盜因緣盜盜法盜業。
【疏】盜業下第二別明成業之相有四句同前運手
取佗物離本處成盜業業是造作為義重物謂五
錢也律云大銅錢准十六小錢其中錢有貴賤取
盜處為斷菩薩之重重聲聞二錢已上便重有人
作此說者今不盡用取五錢為斷是重離處盜業
決在此時也。
【註】疏既有牒盜業下之文有本故以業為初如前
已辯此乃牒科語也五大銅錢十六小錢者十誦
律頂山引云五錢者古時大銅錢也犯重若小錢
八十文當其一疏云十六未詳結成盜業約物離
本處即成業也細如下辯。○三一句舉輕況重。
乃至鬼神有主劫賊物一切財物一針一草不得故
盜。
【註】疏科為後一句者句通長短此約長句而科也
五趣唯除地獄從人天下至非人故云乃至也一
針一草最輕尚不應盜況重物耶盜皆結重。○二
明應。
【註】此中亦三一孝順心二慈悲心三方便心即助
人也下結中亦三例前今文略爾。
而菩薩應生佛性孝順心慈悲心常助一切人生福
生樂。
【疏】第二階明應也與前大同小異前明應學常住
佛行慈悲今言孝順行慈悲也菩薩應學此等事
故言應也不應者不應為偷盜及殺生等事此即
誡勸二門也誡勿令殺盜勸令行善慈悲孝順及
學常住佛慈悲行行等皆是善法而為孝順也佛
性者一切眾生皆有當果之性性是不改為義耳。
【註】凞云愽地雖具全體在迷故云當果。○三結不
應。
而反更盜人財物。
【註】而反下第三結不應也解三寶物如律說。○三
結罪名。
是菩薩波羅夷罪。
【註】約法門釋如前殺戒可以例知約事相釋今當
詳述盜戒心境最細難持疏文既略更採集眾釋
備明重輕持犯之相初示物二示心三示報初者
先明無主物次明有主物何謂無主物善見論云
子作惡事父母逐去後時父母死者是物名無主
用時無罪薩婆多論云二國中間兩邊封相其間
空地有物是名無主若國破王走後王未統其中
有物亦名無主取用無罪二有主物者有二一三
寶物二別類物三寶物者疏中只云如律說佗疏
甚詳一釋相二明互三待賓四輕重初中先明佛
物有云盜佛物非重以佛於物無我所心故如涅
槃中得偷蘭者是若善生經望護主結重有說一
切俱重以侵損劣位尚結重罪況尊位物天人供
養非理損盜豈得輕罪塔有神守非無護主依菩
薩戒一切皆重涅槃約小乘說若盜佛像及舍利
等不作偷心者無犯依薩婆多論說為淨心供養
自作念言彼主亦弟子我亦弟子如是意者無犯
又作偷心取犯重。二法物者一切皆重若盜經
論佛語無價計紙墨結重五百問云不得口吹經
上塵（像塵亦同）若燒故經得重罪如燒父母若不知有
罪者犯輕准借佗經論疏鈔等不還皆重若有損
私還不令主知亦重正法念經云盜佗秘方犯重
准此是私讀記憶或私抄寫雖不損本以方法直
物故皆結重問淨心取像既不犯重淨心取經亦
應無犯答不例以像可遙敬法要親讀故結重也
若本造經通為一切淨心取計亦無犯又若造像
情局不通取已生惱計亦應犯。三僧物有二一
廣大二限局初中有二一十方常住僧物謂眾僧
<pb n="68"/>
寺舍常住穀麥果子等體通十方不可分用故云
常住但盜一毫已上俱重大集經中盜眾僧田宅
園林奴畜等物是名破戒失比丘法是波羅夷非
沙門不得與如法眾僧共住應當擯出又善見論
云不打鐘食僧食者犯盜又設打鐘閉門計亦應
犯此二十方現前僧物謂如僧得施及亡僧物未
作法前通十方有取分義故云十方現前僧物取
一毫已上十方一一僧邊各一波羅夷二限局者
亦二一眾僧物謂即此亡比丘物等已作法竟屬
現在僧等及有施主持物施與現在僧或一七二
七等並未分之二別人物謂一比丘物及如上物
已分者等俱重善生經云盜亡比丘物若未羯磨
從十方僧得罪若已羯磨望現前僧得罪若臨終
時隨亡者囑授物盜者隨約所與人結罪。
○二明互用有二一三寶互二當分互初者如僧。
祇寺主摩摩帝互用佛法僧物謂言無罪佛言波
羅夷今有撿校造塔像經等者取僧食糧乘僧畜
生役僧淨人一毫俱重又於僧房院地內造佛堂
塔及於塔院地中取井水等俱重又准寶梁經云
佛法二物不得互用由無人為佛法物作主復無
可咨白不同僧物所以常住招提互有所須營事
比丘和僧說欲行籌和合者得用若欲用僧物修
治佛塔依法取僧和合得用不和合者勸俗人修
治若佛塔有物乃至一錢以施主重心故捨諸天
及人於此物中應生佛想塔想乃至風吹雨爛不
得貨寶供養以如來塔物無人作價若准此文僧
物得和作佛法用佛法物無有僧用義又佛堂內
設僧席僧房內置經像妨僧受用並成互用由三
寶位別故若暫安或不礙用理亦無犯又五百問
事云本非佛堂設像在中比丘如法共宿作隔障
者不犯由佛在時亦與弟子同房宿故又薩婆多
論云四方僧地僧不和合者不得作佛塔及為佛
種華果若僧中分得者得聽隨意供養華果多無
限者隨用供養若經荒餓三寶園田無有分別無
可問處者若僧和合隨意處分若屬塔水用塔功
力者僧用得重若功力由僧當籌多少莫令過限
過則結重若施主通施三寶者皆全用俱得無犯。
二明當分互先辯佛物有六種一是佛寶物應
懸塔中供養故多論云佛在世時若施主供養佛
即色身受用若佛滅供養佛寶即色身不得受用
應著爪髮塔中施心供養法身以法身長在故二
佛受用物謂佛堂帳座等及佛衣鉢等但曾經佛
及像受用皆不得易以一切人天敬如塔故如前
寶梁經說又五百問云不得賣佛身上繒與佛作
衣又佛堂柱壞施主換訖故柱施僧僧不得用准
此文佛堂基土及泥木金石曾作佛像及受用者
並合供養不得轉用三屬佛物謂入施佛許令出
息等十誦云以佛塔物出息佛言聽之五百問云
佛物得賣作供養具供養又准後分涅槃上卷云
佛告阿難若佛現在所施佛物僧眾應知若佛滅
後一切信心所施佛物應用造佛形像及造佛衣
七寶幡蓋買諸香油寶華以供養佛餘不得用用
者犯盜佛物罪四供養佛物供養佛華多聽轉賣
買香燈油故多者轉賣著佛無盡財中五百問云
佛幡多欲作餘事者問施主不許不得五獻佛物
四分律云供養佛塔食治塔人得食善見論云佛
前獻飯侍佛比丘得食若無比丘白衣侍佛亦得
食六局佛物如本造釋迦像復改作彌陀等善見
云欲供此像乃供養彼像得少罪准此望境理實
義通但違施主心得互用罪若用作僧像及菩薩
天神理宜結重若施心通擬侍佛供養理亦無犯
五百問云用佛彩色作鳥獸形得罪除在佛前為
供養故若檢校佛物於上六位應善分別勿令有
<pb n="69"/>
互用。二法物亦六種一法寶物應著塔中供養
多論云若施法寶者應懸塔中不得作經及與說
戒人等二法受用物如軸帙箱巾函帕等類准前
不得餘用三施法物多論云若直言施法應分作
二分一分與讀誦經人一分與經准前亦得出息
等四供養法物五獻法物並准佛知之六局法物
若本寫大品改作涅槃理應非重若改寫論及人
集偽經決判得重若無施通寫理亦無犯。三僧
物有五一僧寶物若施僧寶凡夫僧聖人僧不得
取分以施僧寶故此物應還付施主若無施主應
著塔中供養第一義僧若言施僧眾者聖僧凡僧
俱得取分准此受者施者須善知通塞二常住僧
物摩得勒伽論云持此四方僧物盜心度與餘寺
得少罪以還為僧用故不犯重准此若將僧食不
與餘寺出界而食不還犯重雖打鐘亦不免盜以
處攝定故又五百問云若為僧乞白僧聽將食在
道若僧不許或不白行還須償不者犯重准此若
為僧使路無乞食處聽和僧將食未必鳴鐘若僧
家莊磑鳴鍾得食不須和僧若將餘寺淨人畜等
食此寺物准前伽論得少罪若為此寺作役理亦
無犯若私用一毫已上俱重若有請食至房非時
安然而食正當犯重也三十方現前僧物將入常
住亦重比見知事存好心者方便迴施現前僧物
供常住用將為益僧皆正犯重四眾僧物如亡比
丘作如法羯磨竟屬現前一眾或非分賤買或分
了不均或不和僧別賞餘人等俱重五辯局僧物
如本施此寺現前僧迴將餘寺等或維那執疏越
次差僧或別人得疏私自獨受以施主情該僧次
故違犯重。
○三明待瞻者准下文有大乘法師來迎接禮敬。
黃金百味等供給十誦云以此人贊補我處故須
供給不言用何物供須准應是現前僧物可和用
故五分律云若白衣入寺僧不與食便起嫌心佛
言應持與又惡器盛食又生嫌心佛言好器與之
准此應是惡人覔僧過者不識業道之類也若在
家二眾及識達正士須說僧物難消即不應與故
大集云但是眾僧所食之物不得輙與一切俗人
亦不得云此是我物別眾而食然於眾僧有損益
者聽與僧祇云若損者益者應與損者謂賊來詣
寺索種種食若不與者或能燒劫等如有惡人從
知食比丘索食比丘言為僧故辯不與汝等便捉
一比丘手脚截腰斷之諸比丘白佛佛言若有如
是怖畏處若乞少少與若半乞半與若全乞都與
莫以是因緣故得大衰惱益者若治僧房巧匠及
撩理眾僧物事者應與四重輕此門約境三位俱
重以遮性具故於中分別三種寶物及佛法受用
常住僧物理應最重大集經云若四方僧物現前
僧物篤信擅那重心施物或畢果等物一切所須
私自費用弗與日用或持出外乞與知識親里白
衣此罪重於阿鼻地獄所受果報又方等經華聚
菩薩云五逆四重我亦能救盜僧物者我所不救。
二明別類物又二初明主差別二辯物種類於
初中有十一守護主如善見云比丘為三寶別人
守護財物若謹慎守護堅鎻藏戶而賊從孔中來
竊取或逼迫強取非是護主能禁之限者不合徵
守護人（若徵犯罪）若懈而不勤掌錄為賊所偷者守物
比丘必須償之不償結犯又好心悞破不須償惡
心破故須償今有好心為他洗鉢悞破索倍隨得
皆重二賊物施不應受心賊為施故盜即盜緣也
義准若彼改過而施許亦應受又悲敏彼亦應受
但不從彼乞恐更盜將施故若小乘戒但有主施
皆受三奪賊物有二一為自二為他一者有四句
一自未作捨心賊未作得想奪取不犯重五分云
<pb n="70"/>
有比丘為賊所剝爭得衣物生疑問佛佛言不犯
若大乘戒應犯輕垢以順慳貪違悲惠故二自未
作捨心賊已作得想奪亦成重以賊已作得想物
已屬賊賊業成竟奪則自成賊律謂賊奪賊物三
自心已捨賊未作得想取亦成重以違本想故謂
已作捨心物非己有多論云先心已捨正使己物
亦不得取取計成重准此若未覺失物賊已偷將
於外著用後見本物奪取犯重已四已作捨想賊
已作得想奪之成重無疑准此若失物已後知埋
藏處等亦不得留意擬取乃告人等賊因致死便
犯二夷毗柰耶云若失物官人奪得還比丘者得
取無犯二為他有二一若於賊起嗔於物起貪為
自親知奪賊同前四句二若起慈心護三寶等物
奪取無犯四盜施物如已捨物與人復還取者犯
重亦在伽論五盜官物律云比丘無輸稅法不同
白衣官稅俗人物比丘為他隱認者得重僧祇云
官稅比丘物方便自免者不犯重問山中柴竹等
既屬國王何因取時而不犯盜答王意本捨擬給
百姓故隨取佔即為主也若山中伏藏及諸寶物
王不捨者故取便犯六盜狂人物伽論云狂人邊
取不知父母所在自持物施比丘得取父母等知
不自手與不可取七盜畜生物多論云一切鳥獸
食殘取者得吉羅准此戒得重如田中掘鼠藏等
亦重八盜神物僧祇云外道塔物神祠物等得重
此戒云乃至鬼神物等可以義准若欲從鬼神乞
知與不與者應擲卜辯捨恡等九盜鬼物十盜天
物並准可知。二辯物種類極其所盜之物通情
無情非情之物者約六塵六界言之罄無不盡六
塵者明了論中說盜色極多且約六根起非法行
者如諸仙人是行蛇毒藥師有人蛇螫作仙人
書見者皆愈然須價直比丘被害偷看亦愈不問
損不捐看即犯准此秘方要術不許人見偷看亦
重盜聲者如誦呪治病欲學須直密竊犯重又盜
聽耆婆藥鼓得病差等香味等准例可知盜法者
若秘方要術病者心緣得差不與直者犯重約六
界者謂地水火風空識也地謂非分取田地水者
或為佛僧或為自己盜壞彼渠得越入田或器用
等蘭滿即犯重火者如取僧厨火令釜冷等風者
如了論中有呪藥塗扇比丘偷搖不與直者空者
若於界墻起閣臨他空界妨佗起造等識者是智
慧也了論中人有伎倆不空度比丘就學不與其
直故名盜識此約無情若有情之物如四足之物
二足之物走獸飛禽等是也若因獵而殺生即犯
殺盜二戒以律中盜空中鳥雖無主以鳥身自為
主亦盜也如盜乘馬等又盜人奴婢掠良人作奴
婢誘人逃父母而為弟子或但圖功力而不教訓
等並犯盜有情也此等雖俱犯重然草葉等物少
損道業理應輕反此皆重二示心諸論各說盜心
不同今依四分有十種賊心一黑闇心謂癡心是
愚於教行不肯修學隨作結重如摩摩帝互用僧
物等二邪心謂貪心規利詐現實德邪命說法曲
順前人而得財利名盜心也三曲戾心謂與少嫌
恨現嗔多索或示威怒得即成盜四強恐心謂迫
喝取或說地獄惡報取或以王官勢力取五常有
盜心謂恒懷規奪以得物為任六決定取謂內心
籌慮方便已成因必克果動物成犯七寄物取或
全拒抵或以少還或寄新還故八恐怯取或示身
口令畏敬而與物九見便取謂伺求佗慢見穩便
時而取也十倚托取或假名聞威德或示親友勝
人或假托官人或傳他名字或恃己言辯等如是
諸文明在律論然並意地細犯護淨戒者當審思
之。
○三示報十地論有三種果一異熟果謂墮三惡。
<pb n="71"/>
趣中受極苦三等流果謂人中乏財三增上果謂
於外苗稼遭霜雹等依優婆塞戒經第四云若人
樂偷是人亦得惡色惡力惡名短命財物耗散眷
屬分離佗人失物於己生疑人不見信賢聖呵責
是名見在惡業之報捨此身已入於地獄受得惡
色惡力惡名飢渴苦惱受命長遠名為後世惡業
之報若得人身貧於財物雖得隨失不為父母兄
弟妻子之所愛念身常受苦心懷愁惱如諸經論
中明示罪報極多如迦葉佛時有一比丘田中行
見糓甚好取七粒穀安著口中生墮牛中以力償
之智論中以盜五六粒粟後受牛形五百身已修
道得阿羅漢猶自牛呞即牛呞比丘是也今之修
行欲務人身而入道者可不深誡哉然菩薩之人
當於行已起十種行一持律儀戒乃至夢中尚無
草葉許不與取想何況其事二持攝善法戒時乃
至身命念念捨與一切眾生何況有盜三持攝眾
生戒時慈悲方便常念饒益何容得有損盜之事
四習少欲行謂見佗財物無量百千無所欲心況
有盜事五知足行謂身雖貧乏心恒自足終不餘
求經云知足之人雖臥地上猶為安樂六無貪行
謂縱自有百千財物並為眾生無有一念向己之
心七頓捨行謂於一眾生一念頓捨恒沙世界財
寶身命如是念念盡未來劫意猶不足如一眾生
一切亦爾八歡喜行謂若見眾生求離貧苦財富
百千歡喜無盡勝得天樂九深悲行謂見貧苦眾
生悲徹心腑流淚不止十殊勝行謂設一切人天
富樂及二乘涅槃授與眾生非以為足要令當得
無上菩提方為究竟將欲修行如是等行何容得
有盜劫之事唯茲盜戒細而難持今見學者但謂
不偷佗物名持盜戒殊不細究心境之中動而易
犯故今撮彼藏疏及諸鈔示心示境以備於此後
賢可不審而行之。

菩薩戒經卷中之一

<sarticle>菩薩戒經卷中之二</sarticle>

△第三婬戒。
疏名非梵行鄙陋之事故言非淨行也七眾同犯
大小乘俱制而制有多少五眾邪正俱制二眾但
制邪婬與聲聞同異大略同前為三。○初標人。
若佛子。
△二序事三階一不應二應三結。
【疏】婬事出家不應為也應學佛菩薩淨行如前殺
門不異初不應有三別第一三句舉婬事中四句
成業後三句舉輕況重文少差互不次耳。
【註】文少差互例諸戒應以乃至一切女人之語安
四句成業之後此既在前即差互也。○初舉婬事。
自婬教人婬乃至一切女人不得故婬。
○二四句成業。
婬因婬緣婬法婬業。
【疏】此戒備三因緣成重一是色二婬心三事遂或
備五緣一是眾生二眾生想等。○三後三句舉輕
況重亦云舉劣結過。
乃至畜生女諸天鬼神女及非道行婬。
【疏】自妻非道非處產後乳兒妊娠等大論皆名邪
婬優婆塞戒經云六重以制邪婬戒中復制非時
非處似如自妻非時不正犯重教人婬自無迷染
但犯輕垢或言菩薩則重今釋聲聞同耳不與殺
盜例也人畜鬼神男女黃門二根但令三道皆重
餘稱歎摩觸出不淨皆是此戒方便悉犯輕垢。○
第二明應。
而菩薩應生孝順心救度一切眾生淨法與人。
<pb n="72"/>
【註】敬一切如上位起孝順心念一切令離苦起慈
悲心與淨戒法令修梵行即佛性心三心亦足。○
第三結不應。
而反更起一切人婬不擇畜生乃至母女姉妹六親
行婬無慈悲心。
【疏】而反下第三結此中所制皆不應為為即犯罪
故結不應。○三結罪。
是菩薩波羅夷罪。
【註】約法門釋例前殺戒更事相釋今採集佗疏鈔
義備詳于此一約境二約心三約法四約果初者
婬境有十一死屍未壞二與鬼交通三畜生四人
五諸親六婬女七在家二眾持五戒八戒等八出
家二眾具大戒等九父母十聖人如犯羅漢尼等
此等所犯皆前輕後重二約心一貪心謂貪心猛
盛於父母前而無羞耻或雖具羞耻而戀著極深
二嗔心謂嗔彼人故作婬事以辱之三癡心如謂
欲不障道而故作之三約法有二有犯法有治法
犯者或極私竊或少避人或公然行或以勢凌逼
或取媚貪求種種婬事皆犯重罪或有畏禁戒者
未能忘心謂摩觸漏失麤語媒嫁言語嘲調根境
戲笑皆犯輕罪或為境強逼雖與女合如嚙指等
禁心不受樂即不犯罪如雖強逼而心受樂者還
同正犯治法者菩薩應先凡有愛境即作尿屎不
淨等想如不淨觀壞爛等想以此治心無不去者
作毒蛇想作羅剎想如以自根置毒蛇口十誦云
寧以男根置毒蛇口中終不近女人以毒蛇唯損
一生女害多生故蛇害不入地獄女害入地獄故
蛇害肉身女害法身諸有智者深自戒慎四約果
十地論有三種果一異熟果墮三惡趣受極苦惱
二等流果謂於人中受二妻相競及婦不貞良三
增上果謂人中所感多有怨競又優婆塞戒經第
四云若復有人樂著邪婬是人不能護自佗身皆
生疑所作之事妄語在先於一切時常受苦惱心
常散亂不能修善喪失財物所有妻子心不戀慕
壽命短促是名邪婬現在惡果捨此身已處在地
獄受惡色身飢渴長命無量苦惱是名後世惡業
果報若得人身惡業惡口人不喜見不能守護妻
妾男女是一惡人因緣力故一切外物不得自在
又大菩薩藏經云若有眾生味著男女妻妾諸女
色欲當知即是味著利刀之刃即是味著大熱鐵
團即是味著生熱鐵床即是味著熱鐵梯橙當知
婦女滅聖慧眼又真偽沙門經云比丘有二事墮
鑊湯中一者常念愛欲心二者喜交結知友聖言
如此起念尚墮鑊湯中況復以身造諸愛事乃至
語言戲笑嘲調動觸等耶可不慎哉可不慎哉然
此戒經不問在家出家菩薩俱絕婬欲是故文中
不簡邪正一切皆斷問若爾何故在家菩薩有妻
子耶答在家者有二類若初心人即未有嗣息許
有妻子若約得位已去為化眾生現有妻子是方
便力故華嚴十行菩薩持淨戒時有無量魔女惱
亂菩薩菩薩不生一念欲心心淨如佛除其方便
教化眾生又如瑜伽戒本許在家菩薩為化眾生
方便從欲者謂心淨如佛而行方便。△第四妄語
戒。
【疏】妄是不實之名欺凡罔聖回惑人心所以得罪
此戒七眾同犯大小乘俱制與聲聞同異大略同
前殺戒為三。○初標人。
若佛子。
△二序事三段不應中三別初三句明妄語等事
次四句明成業後三句舉輕況重。○今初。
自妄語教人妄語方便妄語。
【疏】自妄語言得上人法教佗者教說或教佗自說
方便妄語如蜜塗樹眾蜂悉來。
<pb n="73"/>
【註】頂山云以蜜潛塗其樹以物掩之眾蜂奔集詐
言得神通爾或問三性之義以不解故妄云我今
日不入定故不能答皆方便妄語之相理亦應有
隨喜讚歎文無者略例前應具。○次四句成業。
妄語因妄語緣妄語法妄語業。
【疏】此戒備五緣成重一是眾生二眾生想三欺誑
心四說重具五前人領解一是眾生者謂前三品
境上品境中向父母師僧妄語犯重向諸佛聖人
兩解一云入重內二云此人不惑又能神力遮餘
人令不聞但犯輕垢聖人有大小有佗心智者有
不得者今從多例羅漢及解行已上向說罪輕除
此或得佗心或不得者例悉同重向中品境人天
等同重正是惑解防道之限向下品境四趣或言
同重今釋輕垢二眾生想有當有疑有僻大略同
前有言妄語心通本向此說此不聞而彼聞說亦
同重今釋不重於彼無心故三欺誑心是業主若
避難及增上慢皆不犯地持云菩薩味禪名染污
犯當知菩薩起增上慢亦輕垢遣使有兩解一云
教佗說我是聖人亦重以土無珪璧談者為價傍
人讚說勝自道教佗道是聖名利不入我非重也
二云聖法冥密證之在我必須自說方重佗說坐
輕四說重具謂身證眼見若說得四果十地八禪
神通若言見天龍鬼神悉是重具若說得證性地
一云既是凡法罪輕垢五前人領解結罪時節多
少兩解一云隨人二云隨語結此戒既制口業理
應隨語遠為妨損必應通人小妄語戒應隨人人
復隨語若增上煩惱犯則失戒者後說但犯性罪
若對面不解且結方便後追思前言忽解者則壞
輕結重十重皆有因緣今且釋四重餘可例知。
【註】有當有疑僻等者頂山云有當者灼然是眾生
也有疑者或是疑非或非疑是有僻者執也或執
非為是或執是為非更無改轉皆犯十重皆有因
緣今且釋四者熙鈔云恐大師講時餘六因緣不
釋但例知而已若據後復列釋恐別時亦具明之
或可以餘六成業後不別示重輕至此復云若增
上煩惱犯則失戒故今謂下雖諸戒皆有因緣之
解但分科而已不及此中詳備故此指之也。○後
三句舉輕況重。
乃至不見言見見言不見身心妄語。
【疏】直出為言宣述為語論述有所表明能詮理事
名為語也。
【註】輔行亦言直言為言論議曰語藏疏云於中有
三業初語業中約六識與六境各有成妄語今但
論見略餘故云乃至身妄語者如律中有問誰得
羅漢果者起著脫僧伽梨有非羅漢應言著脫雖
不發言身成妄語又如善生經云身作口業者是
也心妄語者謂虗誑心亦如上覆見等。○二明應。
而菩薩常生正語正見亦生一切眾生正語正見。
○三明結不應。
而反更起一切眾生邪語邪見邪業。
○三結罪名。
是菩薩波羅夷罪。
【註】法門例前事釋有四一約境二約法三約心四
約報初有三一誑恩境謂尊上人等二多人謂大
眾等三於佗極惱等理應犯重二約法亦三一約
出世法言得勝等多論云自言是佛不成重以佗
不信故二約淨法言得禪等三約世事法不見言
見等三約心者亦三一由妄語得聖名利及見為
功德常行不息二為欲得世名利廣多無量故三
為避免苦惱災害所以誑佗故四約報者妄語之
罪亦令眾生墮於地獄畜生餓鬼若生人中得二
種果報一多被誹謗二恒被多人所誑智論中妄
語有多罪一口氣臭二善人遠之非人得便三雖
<pb n="74"/>
有實語人亦不信四智人謀議常不參預五常被
誹謗醜惡之聲周聞天下智論又云妄語之人先
自誑身然後誑人以實為虗以虗為實虗實顛倒
不受善法譬如覆瓶水不得入妄語之人心無慚
愧閉塞天道涅槃之門又云實語之人其利甚廣
實從己出甚為易得亦易解脫其心端直易得免
苦譬如稠林曳木直者易出佛子羅云其年幼穉
未知慎口人來問云世尊在否說言不在或不在
時詭言在有人語佛佛語羅云澡槃取水與吾洗
足洗已語云覆此澡槃如勑即覆佛言以水注之
注已問言水入中否答言不入佛告羅云無慚愧
人妄語覆心道法不入亦復如是文殊問經云但
起一念妄語想犯波羅夷菩薩之人應離四過離
於妄語常作實語諦語時語是菩薩乃至夢中不
起覆見忍見無心欲作誑佗語何況故妄語但妄
語居初其實皆離四種語故唯除菩薩有利益事
或為有情免種種難雖說妄語終不犯罪後學菩
薩正宜質直其心易入道故可不慎之。△第五酤
酒戒。
【疏】酤即貨貿之名酒是所貨之物此酒是無明之
藥令人昏迷大士之體與人智慧以無明藥飲人
非菩薩行大論明酒有三十五失所以制此為菩
薩十重中攝也七眾同犯大小乘俱制大小同異
者同不應酤菩薩以利物故重聲聞止不應作犯
七聚貨賣但犯第三篇是販賣戒所制菩薩若在
婬舍或賣肉犯輕垢以招呼引召不能如酤酒故
也。
【註】三十五失者大論結為頌云財虗招病諍（三）裸
露醜名彰（二）無智得者失（二）說匿廢事業（二）醒愁
身少力（二）色壞慢父母（二）沙門婆羅門（二）及伯叔
尊長（二）不敬佛法僧（三）黨惡遠賢善（二）破戒無慚
愧（二）不守情縱色（二）人憎親屬棄（二）行惡捨善法
（二）智人所不信（一）遠涅槃狂癡（二）命終墮惡道（一）
若得人常騃（一）酒失三十五大論之所明石壁疏
引十輪經說十壓油坊罪等一婬妨罪十婬坊罪
等一酒坊罪文為三。○初標人。
若佛子。
△二序事三階初明不應有三。○初二句舉事。
自酤酒教人酤酒。
【疏】文句同前酤者求利教人者令人為我賣酒亦
同重教人自酤罪輕。
【註】酤音顧賣也篇云賣酒也此通三字皆從酉正
應去聲若作平聲韻中云酤酒字亦通用若作上
聲胡古切篇云一宿酒也若作沽從水者亦通三
音平聲水名出高密篇出漁陽上聲韻云屠沽亦
賣酒者去聲韻云上同篇云音顧意亦水名也篇
韻異出字雖通用正應從酉去聲。○二四句成業。
酤酒因酤酒緣酤酒法酤酒業。
【疏】酤酒因下明成業四句業者運手法者是酤酒
方便法用也因緣者備五也一是眾生二眾生想
三希利貨貿四真酒五授與前人眾生謂前三境
上品無醉亂者輕是醉亂者重重中品境謂人天
正是所制故重下品四趣亂道義弱酤與罪輕眾
生想有當有疑有僻同前若隔心亦重希利貨賣
亦重以欲得多售故真酒者謂依醉亂人者藥酒
雖希利貨不亂人貨無罪二云待飲時隨人數結
重如小兒來酤彼竟不飲於誰結重耶。
【註】此中既牒科云酤酒因下此乃舉經文以牒科
也前文已辯文從便釋又先釋業以此驗前皆舉
科矣熙鈔迷此反以今為悞一可疎謬中品正制
人則可爾天云何醉正法念經云諸天有酒非麴
米所成皆從樹上華果中生或云池流此亦事酒
飲之昏亂在天報中亦應戒慎但不同人中果報
<pb n="75"/>
之昏亂耳有當疑僻例前可解真酒者正由飲之
能醉昏於人者大論三種糓酒是今所制若藥酒
者不昏亂人非此中制小兒來沽（沽應平聲）乃沽取之
義據此似開若荊溪所禁據優婆塞戒經時人造
食犯一露珠尚自不許何容此開貪心為因麴米
為緣醞釀為法得直為沽即業。○三舉輕況重。
一切酒不得酤是酒起罪因緣。
【註】智論云酒有三種一糓酒二果酒三藥草木等
酒若乾若濕若清若濁不得酤乃至一毛頭滴皆
不得酤故云一切。○二明應。
而菩薩應生一切眾生明達之慧。
○三結不應。
而反更生一切眾生顛倒之心。
○三結罪。
是菩薩波羅夷罪。
【註】法門例前事釋有三一約法二約心三約報初
者所以酤酒入十重中者但飲酒損己一身過未
深故屬下輕垢酤損多人故令制重又為菩薩二
利之中利佗為最但乖益生以為非理況乃損眾
故非所宜故未論飲先制授佗二約心者心通三
性若善心與酒為作和諍等又慜其病乏及寒苦
等與飲猶輕若無記心謂心弱境強犯猶次之若
惡心與作損害事此為最重又心通三毒貪心有
二一為不自濟恐命不存暫作應輕二資緣不闕
貪嗜無厭故最重嗔心亦二一以有嫌恨授與令
其昏癡稱順本心二起上品嗔令造惡妨善以快
本心此其重也癡心亦二一自謂非重念言此既
水米所作但令情不昏醉理應無罪是以常作不
休二見有勝德謂將為得色得力能益眾生令多
歡喜縱令多飲有得無失執此惡見自作教人理
應最重三約報如經中有三初酒河地獄是釀酒
家罪二酒池地獄是酤酒家罪三灌口地獄是飲
酒人罪然飲酒過失無量成他惡業昏醉無知無
惡不造乃至能作五逆等罪智論所說過失如此
朋黨惡人疎遠賢善財物耗竭以醉人心無節限
費用無度裸露無耻醜名惡聲人所不敬伏匿之
事盡向人說身力小多失禮儀開過患門引起煩
惱如律中伏龍比丘醉臥吐地蝦蟇口邊食吐佛
言此人能伏毒龍今乃不能伏一蝦蟇也酒之過
失說不窮盡秉戒菩薩可不慎乎而石壁疏云若
為益自醞佗益求之既可酤也荊溪引教一滴不
容未審石壁何據而開儒云作法於涼其弊猶貪
可不戒之。△第六說四眾過戒。
【疏】說是談道（音導）之名眾謂同法四眾過者七逆十
重也一以抑沒前人損正法故得罪此戒七眾同
犯大小乘俱制大士掩惡揚善為心故罪重也上
者第二篇中者第三篇下者第七聚聲聞法如此
與菩薩有異也。
【註】一以抑沒熙改一為所齊剩一字今從齊說去
之乃便齊頂山云第二篇恐指十三中以無根波
羅夷法謗欲壞彼清淨也第三篇恐指九十中知
而妄語等第七聚未敢的指皆約心顯上中下也
更詳又此與妄語戒何揀頂山云前妄語自得上
人法為正謗他為傍今說過毀佗為正自炫為傍
熙鈔云與上妄語雖同口業此約眾別謗辱同法
又復過謂逆重若實若虗皆犯故別為一戒然若
據不實亦在妄攝今約境別過異今謂鈔記分別
不明妄語是不實之名疏云欺凡欺聖無實事妄
說己高欲希利養也說過是聞佗有過說揚令知
大士之心當為人掩惡揚善豈可聞人小過說而
揚之故疏云抑沒前人損正法故此與妄語不同
妄語是全無實事說過是聞人有過非妄說故虗
實自異若兼下讚毀與謗揀者讚毀兼二事自有
<pb n="76"/>
微德當隱密進修不應自讚而反讚己德見他小
過當遮護勿揚反加毀辱故云讚毀戒疏釋云自
稱己功德譏他過惡備二事故重菩薩與直於佗
引曲向己何容舉我毀佗疏文自明此約實事故
非妄語兼稱己德與說過異甄揀甚明若謗三寶
乃是邪說謂三寶法不如外道法或淺僻解義等
皆謗三寶自與前異雖一等口業四相須分藏疏
引論說四種語一妄語二離間語以說過令離故
三綺語以讚毀無義故四惡口以惡言謗讟故格
彼鈔記還成混濫石壁云前四同律中聲聞四重
後四同瑜伽菩薩四重中間更加酤說說細於酤
所以相次分三。○初標人。
若佛子。
△二序事三謂不應應結不應。○初不應中二初
明成事二明成業此中開舉況故只開二科下去
例然鈔記不明。○初成事。
口自說出家在家菩薩比丘比丘尼罪過教人說罪
過。
○二明成業。
罪過因罪過緣罪過法罪過業。
【疏】此戒備六緣成重一是眾生二眾生想三有說
罪心四所說罪五所向人說六前人領解一是眾
生者上中二境取有菩薩戒者方重以妨彼上業
故無菩薩戒正有聲聞戒及下境有戒無戒悉輕
垢此戒兼制以妨業緣文云在家菩薩即是清信
士女出家菩薩是十戒具戒又言比丘比丘尼一
云猶是道出家菩薩具戒者耳亦云是聲聞僧尼
若說此人重過亦犯重此是行法勝者亦損深法
故二眾生想有當有疑有僻大意同前三說過者
有兩陷沒心欲令前人失名利等二謂治罰心欲
令前人被繫縛此等二心皆是業主必犯此戒若
獎勸心說及被差說罪皆不犯四所說過謂七逆
十重稱犯者名字在此戒正制若謂治罰心在四
十八破法戒制若說出佛身血破僧依律部本制
向僧說是謗僧知出血等事希故輕此戒正制向
無戒者說故得重若重罪作重名說是事當義作
輕名說是謂當則失當義但令心重事重悉同犯重
此是名僻若事僻者實輕謂重則犯重實重謂輕
則罪輕以其心謂輕重故若作書遣使一云同重
一云罪輕然犯七逆十重前前人戒失戒後說但
輕垢五向人說謂上中二境無菩薩戒者向說犯
重損法深故為下境悉輕毀損不過深文云菩薩
聞外道二乘說佛法過應慈悲教化而反自說即
是向彼人說損辱為甚六前人信解己所說口業
事遂據此時結罪結罪多少一云隨人二云隨口
業也。
【註】十戒具戒者十戒即受十重戒具戒即具足戒
乃小乘戒也或先大後小或先小後大意兼大小
二戒者故云也又言等者既已云出家何又云二
眾故此釋出二解皆通也依律部者二皆輕也當
疑僻此三義今文甚詳應貫諸戒皆此意義消釋
也熙鈔云事實尚然況虗搆是非抑沒前人損壞
正法招過極重不肖之徒或匿名傳謗豈拘有戒
無戒但恨不知儒典云聞人之過如聞父母之名
耳可聞而口不可道況大士掩惡揚善為心也頂
山引大慈經云出家人左手抱男右手抱女從一
酒家至一酒家賢劫後佛當般涅槃敬請佛子不
應說過。○二明應。
而菩薩聞外道惡人及二乘惡人說佛法中非法非
律常生悲心教化是惡人輩令生大乘善信。
○三結不應。
而菩薩反更自說佛法中罪過。
○三結罪。
<pb n="77"/>
是菩薩波羅夷罪。
【疏】法門例前事亦有四一約境二約言三約心四
約報境有所說境有所對境所說有六一見地上
菩薩為物逆行謂非而說二見三賢菩薩四果聖
人微失而說三約自和尚阿闍梨之過四說傳法
住持人過五說同類淨戒人過六說破戒無戒人
過此六皆初重次輕所對境者有五一對國王大
臣說其過令彼捨信毀壞三寶二對外道惡人同
求過者增彼邪見誹謗佛法三對信心白衣說壞
其信心此三境初重後輕四對自眾快意說得方
便罪五為眾中舉過呵責及說向彼師令彼教誨
等此不犯也二約言或以極鄙惡言磣切而說二
以汎言而說重輕可知若作書與人亦可例知三
約心心有三毒或以癡心謂說為德不懼破戒等
或以嗔心酬彼怨說以暢己情或以貪心貪利養
名聞故說佗過令為利向己又心通三性惡性如
上善性者謂調伏佗故說令有所畏而不作此則
不犯無記性者率爾輕心妄念而說不能無犯四
約報說僧尼菩薩罪過業報極重如正法念經中
入拔舌地獄耕其舌等又如不思議菩薩經中說
饒財菩薩說賢天菩薩過故九十一劫常墮婬女
腹中生生已棄之為狐狼所食一言之失苦惱如
是足為龜鑑是故菩薩常應讚歎一切眾生所有
功德況於菩薩及內僧尼無行經云若見破戒人
不說其過惡應當念彼人久久亦得道智論引涅
槃經云若彼眾生全無善可讚當念佛性之善而
讚歎之自說其過以自污心除諸菩薩以慈悲心
舉罪呵擯或因說彼惡行調伏等或借王等力方
便調伏等此則無犯反此乃至起一念嫌心而說
人過者悉犯重罪誡之誡之。△第七自讚毀佗戒。
【疏】自讚者自稱己功德毀他者譏他過惡備二事
故重菩薩與直於佗引曲向己何容舉我毀佗故
得罪七眾同犯大小乘俱制但菩薩利安為本故
讚毀罪重聲聞不兼物毀佗犯第三篇自讚犯第
七聚。○初標人。
若佛子。
△二序事三初不應二。○初明成事。
自讚毀佗亦教人自讚毀佗。
○二明成業。
毀佗因毀佗緣毀佗法毀佗業。
【疏】文句同前此戒備五緣成重一是眾生二眾生
想三讚毀心四說讚毀具五前人領解一是眾生
者一云毀上中二境犯重毀下犯輕二云上中二
境有菩薩戒者方重惱彼妨深故若無戒及下境
有戒悉輕惱妨淺故二眾生想有當有疑有僻大
意同上三讚毀心謂揚我抑佗欲令彼惱若折伏
非犯自非心正是業主教佗兩解一云同重二云
罪輕四說讚毀具者此經漫云佗人受毀辱依律
部有八事云云五前人領解者彼人解讚毀之言
隨語語結重增上犯已失戒後但性罪前戒制向
佗說彼過止八事中犯事以向無戒人故重。
【註】自非心者頂山云即自讚毀佗心乃業主也自
即自讚非即毀佗也漫云者意乃通途云佗人也
熙鈔云漫水敗物若借用此義自讚毀佗之業水
敗大乘性戒之善根此釋何據疏但通云他人受
毀辱業相甚廣八事在律須者撿之增上後但性
罪者頂山云若依前文後字改為復字則復說也
前戒者指向說過戒也。○二明應。
而菩薩應代一切眾生受加毀辱惡事自向己好事
與佗人。
【註】藏疏云以諸菩薩法合代佗受於加毀若不代
受非菩薩行況更加毀違害誠深故結重文意如
此非理凌欺名毀令其耻𧹞名辱。○三結不應。
<pb n="78"/>
若自揚己德隱佗人好事令佗人受毀者。
○三結罪名。
是菩薩波羅夷罪。
【疏】法門例上事釋又五一約法二約境三約言四
約心五約報初者菩薩現宜密行內蘊讚揚佗德
稱己毀佗更招罪業前戒以佗有過依過而說尚
乃入重況今越過加毀為失猶重說過與毀他二
似相濫但前以依過而說此乃無過加毀所以異
爾二約境同前此中加自讚之境也三約言如有
德言無是德言過多德言小無罪言有少罪言多
等皆是毀佗巧令佗信也自讚之言如自言得聖
無戒具戒無學具學等於三學中有一言具等善
見論中說五種大賊一者犯七聚自言清淨此中
應與妄語揀但以自讚之意即入此中也然妄語
亦是非聖說聖此中因讚己而毀佗所以異耳四
約心一若為令佗起信心故自讚毀佗此亦無犯
二若由放逸無記心犯若於佗愛恚等犯亦未入
此中三為貪名聞利養欲令佗恭敬等是此中制
重也以貪癡心如十輪經說毀傳法人令一方佛
法不行此罪最重然諸經論誡此甚細皆明佛法
內人並於貪癡心中起種種罪總有四種謂三學
并雜行一戒學中有二種謂一矯異者如比丘雖
不破戒性非質直依邪思計現異威儀眩耀世間
以求名利二淺識者自非深智恃己戒行凌乘急
者聞空恐怖此皆是阿蘭若賊也二約定學亦二
類一約貪誑者謂性樂名利久在山中心少證靜
現得定相眩耀世人招大名聞普抑餘人無此相
者悉以為非亦是阿蘭若賊出華手經又經云衲
衣在空閑自稱阿練若等二約邪慢者謂性非多
聞依山習定鬼神加令心念定有見佗不善覺知
即恃此起慢當大名聞蔑滅餘人悉以為非傷害
佛法此是魔黨大賊也出起信論及華手經三慧
學亦二種一約淺者謂性少聰利學無次第名利
衝心急預講說己見臆斷非毀古今唯求名利元
無出意恃自無行亦輕侮戒定此是賣佛法賊當
招大苦出華嚴經魔業中此一種罪近世多有學
佛法者貪慕名利以此照心可不自誡二約深者
謂性少明辯雖於二乘三藏文義少通然由未得
佛意既當傳法唯讚名利以勸後學非毀古今顯
自獨絕恃此為德起慢凌雲然但誦法藥而不滅
病已負深𠎝况更於佛法中起病甚不可也水中
出火以何滅之此是害佛法之賊出佛藏十輪經
等四約雜行中亦有二種一約福行謂性非質直
苟為姦計共崇奇福眩耀世人招引重䞋意在以
少呼多用此活命既遂其所求即恃此起慢凌滅
餘人無利養者悉以為非利養既爾名聞亦然此
亦賣佛法賊出迦葉經二約餘行謂非性慧悟隨
學一法即便封著眩此所學以招名利撥餘所修
皆非究竟此亦愚人蠹害佛法賊也勸諸後學常
自省察勿令自心墮此諸賊損菩提意請讀寶積
寶梁迦葉佛藏等經深以為誡故藏疏中明治行
菩薩應當於過自顯不作一念覆藏之心恐增長
故慮難滅故於己功德常不顯說不起一念耀己
之心恐耗損故慮不增故菩薩常應於佗有情不
見其惡唯見其善是故忍惡攝己推善於人心唯
清淨此為常行彼又揀云問若自無惡而忍若佗
無善而推豈非諂曲妄語也答自居不足安得無
失謂無失者唯佛一人以累盡故又佗無餘善由
有佛性即是真善若意如此而忍而推非直無諂
亦無妄語止觀安忍中云卑如江海穢濁歸之屈
如橋梁人馬踐之當耐勞苦猶如箭垛眾箭湊之
無恨無怨如此忍辱豈更讚己毀佗也是故菩薩
比丘常應省察於名聞起處多利養處則不居之
<pb n="79"/>
以傷害故莊嚴論云利養如霜雹能損功德苗如
法得之尚須遠避况復於此起種種過寧不自慎
五約報如上無過毀他非分自讚貪求名利邪命
自居佛法中賊必墮地獄具受眾苦如論廣說又
護國菩薩經云菩薩有四種墮落法一不恭敬佗
二背恩諂曲三多求利養名聞四詐善揚德四種
墮落地獄也若別約毀論報如謗佛經中有十人
毀謗積辯法師遂令當處佛法少分凌遲此十人
後墮地獄經無量劫受拔舌等苦後多生無目末
後逢釋迦佛出家多時苦行竟無所得復使還俗
廣說如經若別約自讚者如扇提等五人四人在
林間坐一人於聚落唱云林中有羅漢遂大得供
養後墮地獄備受眾苦出已為人復為本施主作
擔轝持穢器者廣如律文故知自讚毀佗其過彌
大。△第八慳惜加毀戒。
【疏】慳惜是愛悋之名加毀是身口加辱前人求財
請法慳悋不與復加毀辱頓乖化道故得罪此戒
七眾同犯大小不全共菩薩不揀親疎求者皆施
不與加辱皆犯以本誓兼物故聲聞唯弟子不教
法犯第七聚不與財不制尼家二歲內不與財法
犯第三篇二歲外不與犯第七聚加毀隨事各結
不全為重。
【註】尼家二歲內鈔引論云制二歲學戒受六法故
當與財法二歲外已是大尼不與但犯第七聚為
三。○初標人。
若佛子。
△二敘事三初不應二。○初明成事。
自慳教人慳。
二成業。
慳因慳緣慳法慳業。
【疏】此戒備五緣戒重一是眾生二眾生想三慳毀
心四示慳相五前人領解一是眾生者謂上中二
境犯重下境輕二眾生想如前三慳毀心謂惡真
悋惜財法而加打罵是犯若彼不宜聞法得財宜
見呵辱皆不犯自慳自毀自正是業主犯輕垢以
前人教不犯戒故四示慳相或隱避不與財法或
言都無或手杖驅斥或惡言加罵等皆名示相或
自身示作或使人打罵皆重若彼遣使求財請法
對使人慳惜或惡言呵罵皆應不重既非對面損
惱彼輕故決定毗尼經云在家菩薩應行二施一
財二法出家菩薩行四施一紙二墨三筆四法得
忍菩薩行三施一王位二妻子三頭肉皮骨當知
凡夫菩薩隨宜惠施都杜絕故犯也五前人領解
知悋惜之相領納打罵之言隨事隨語結重此戒
亦一例結重也。
【註】眾生相亦有當疑僻例前鈔引釋論云依隨經
法廣立文字而為作義名為法施領納打罵積憾
惱佗所損為大但隨力量當行布施慳因者通於
三毒石壁云存己不施貪為因也憎彼不捨嗔為
因也此之外不行捨施癡為因也緣者或內自讚
己或宿有嫌恨等法即護惜便宜業即務成肥富。
○二明應。
而菩薩見一切貧窮人來乞者隨前人所須一切給
與。
【註】頂山云一切貧窮等此該二意財貧法貧或寡
聞無慧必須法施也隨前人所須者愛法不樂財
愛財不樂法或二種皆愛財有多少貴賤法有大
小偏圓或求貴與賤或求圓與偏或都不與皆犯
一切言之隨有所須意甚該愽。○三結不應。
而菩薩以惡心嗔心乃至不施一錢一針一草有求
法者不為（或作與字）說一句一偈一微塵許法而反更罵
辱。
【註】此亦可名舉輕況重前是況財有求下況法一
<pb n="80"/>
句者句有長短如一四句偈有通有別三結罪。
是菩薩波羅夷罪。
【註】法門例前事釋有四一約物二約心三約境四
約報初中有三謂財與法及無畏也財有內外外
財有十一食等二藥等三衣等四財等五畜生六
奴婢七名聞八王位九妻妾十男女皆前前不與
重後後不與輕內財有五一暫請王位二取髮爪
等三將作奴婢四取支節血肉五全取身命亦前
前不與重後後不與輕。○二法施有三一世法二
二乘法三菩薩道法三無畏施亦三一捨怨二拔
苦三救命。○二約心有三毒所起因以致慳等如
前疏釋。○三約境有應與境而不與者犯重有不
應與境而宜不與勿犯且應與境有四一恩境謂
父母師主等二德田謂三寶等三悲田謂飢窮眾
生等四苦田謂困厄眾生等有所求乞宜應施與
而不與者皆犯重罪次不應與者瑜伽論有三十
種不施無犯今略撮彼示十意一若知種種內外
施物於彼眾生唯令安樂不作利益或非安樂非
利益皆不與無犯二若有來求不詳為伴欲作非
理逼迫損害誑惑於佗不應施與三菩薩正作利
益眾生事或有來求自身支節或魔事壞亂欲乞
身分支節及眾生癡狂心亂來求身分支節皆不
應與四若有人或為害佗來求毒藥火刀等不應
施與五若有人來求種種戲樂能引無義之物捕
獵等具為媒妁等皆不應與六若有怨家來求讎
隙為欲呵打縛鎻等報皆不應與七若有病者來
求非量非宜飲食不應施與八如有來求奴婢妻
子亦以善言勸喻令其歡喜生樂欲心終不強逼
令其憂惱仍不施與怨家羅剎等九菩薩終不侵
奪父母妻子奴婢僕使親戚眷屬所有財物持用
布施十菩薩於來求者終不施與不合儀物謂殘
宿飲食穢變吐唾等施出家者又不食葱肉酒者
施與此等雜染之施又如上所說諸不施者菩薩
不忍直言我不施汝要當方便曉喻發遣謂諸菩
薩所畜一切資財之具為作淨施故先以捨與十
方諸佛菩薩如苾蒭作淨施法若觀來求者施時
稱理應作是念諸佛菩薩無有少物於諸眾生而
不施者如是知已取物施之若觀施時不稱正理
即應念先作淨施法告言此物是佗所有不許施
汝軟言喻曉方便遣發。○四約報慳心所報經論
甚多略說十種一生餓鬼中如目連母等二或餘
趣受苦如疥癩野干形乃至無一毛可以覆身等
三於人中受貧窮苦困四損減宿世善根五失於
菩薩檀波羅蜜六由慳法故世世常受愚癡善生
經云若有於財法食生慳當知是人於無量世得
癡貧報七由匿法眼恒無眼目八由不施無畏生
生常懷恐怖無暫安穩九恒為怨家而得其便十
令三檀六度俱不成就又菩薩當於財物修十種
念宜應布施一思惟己身及以財物皆是無常磨
滅之法一旦散壞非惜能留是故慳惜都無所益
二況此並是王賊水火惡子等分彼既未侵速應
捨施置堅牢藏令永屬己三若慳不施則種世世
貧窮之業以隨自身四由我前世不慣習施故今
有財慳而不施若我今者不勵力施此習不破後
更增長能障大施今應勵意違慳而行惠施五又
若自貧乏恐不存濟而慳不施則當思惟貧是施
障為此破障應當忍苦勵力行施我因宿業曾受
種種飢渴等苦不能饒益於一眾生我今饒益於
佗設使受苦乃至殞命終不令乞者空回況當猶
有餘藥草等可以活命是當忍苦而行布施六若
於身命及所重財而不能捨即當思惟我於三界
大師前發大菩提心時一切內外皆已捨訖如何
今者乃違本誓孤負眾生七又便令我犯波羅夷
<pb n="81"/>
罪即為欺誑十方諸佛甚為不可八我今捨此不
堅固物臭穢之身令我當得清淨法身永得堅固
此既益我若不行施即失大利九此身及財是虗
妄物尚不能捨滿眾生願何能常以無上菩提饒
益眾生十我常觀察一切法定無我我所而今於
此虗妄身財慳恡不捨何能證入平等法性是故
菩薩常應以此十心觀察一切即應常施具如華
嚴智論瑜伽等論說又菩薩亦應有當慳者謂乞
戒浮囊纖塵不與乃至小罪猶懷大懼也此等論
議佗宗甚備天台既闕今引而伸之幸詳而裨補。
△第九嗔心不受悔戒。
【疏】不受悔謝乖接佗之道故得罪此戒七眾同犯
大小乘不全同菩薩本接取眾生嗔隔犯重聲聞
自利犯第七聚。○初標人。
若佛子。
△二敘事三初明不應三。○初成事。
自嗔教人嗔。
○二成業。
嗔因嗔緣嗔法嗔業。
【疏】二文句同前此戒具五緣成重一是眾生二眾
生想三相隔嗔心四示不受想五前人領解一是
眾生者上中境重下境輕也二眾生想有當有疑
有僻等同上三隔嗔心者不欲和解犯重知彼未
堪受悔不犯四示不受相或關閉斷隔發口不受
五前人領解知彼不受身口加逼之苦隨身口業
多少結重。
【註】頂山云嗔通三業身則現威口出麤語意乃兼
之諸戒皆增上緣為因唯此嗔怒乃親生因也教
佗意則動念口遂教佗身在其間。○二示應。
而菩薩應生一切眾生（有本有中字）善根無諍之事常生
（有本有慈字）悲心孝順心。
○三結不應。
而反更於一切眾生中乃至於非眾生中。
【註】情無情也無情境上如風雨雹雪嫌其過度輙
生罵詈等豈不念虗舟觸人乎。
以惡口罵辱加以手打及以刀杖意猶不息前人求
悔善言懺謝猶嗔不解者。
【註】石壁云以惡口下三業皆具然反更之言有六
重事謂合慈不慈一也更加嗔恚二也及以口罵
三也又以手打四也兼行刀杖五也懺謝不解六
也過犯重重故云反更。○三結罪。
是菩薩波羅夷罪。
【註】法門例前事釋有四一約境二約事三約相四
約報約境者餘戒有可不可之境唯此嗔戒一切
皆不應嗔有十種境一聖賢二二師三父母四傳
法人五眾僧六俗人七己弟子男女八奴婢九畜
生十非情此等諸境皆不應起嗔二約事一違己
見解二違己情欲三侵己名利四損己眷屬五無
辜致罵六枉被打縛七刀解支節八將斷其命九
害其父母十毀滅三寶因此十事起嗔皆前重後
輕三約相亦十一念動起嗔顏無異色二顏色變
異三舉身戰動四兼成打罵五於上所起暫知即
悔六經宿方悔七多時不捨八前人暫謝悔即解
九前人多時求悔方解十多時求悔亦不解皆前
輕後重四約報智論并善戒經及華嚴中明嗔罪
招報最重由嗔入地獄由嗔墜餓鬼畜生若生人
中得二種果報一常為一切求其長短二常為眾
人之所惱害身常醜陋人不喜見失上界樂違解
脫法菩薩當應修十種念令嗔不起一思惟一切
眾生皆我父母親眷但應慈孝何得有嗔二思惟
無常瑜伽論說彼諸有情皆是無常命念念斷嗔
之極者無過斷命智者不應於生死中復欲更斷
而不應起有染濁心況當以手杖加害三思惟苦
<pb n="82"/>
論云又自佗身一切皆以性苦為體我應方便令
離其苦不應更增其苦四思惟業緣謂我無過被
橫打罵必由往業資糧論偈云打罵恐殺縛終不
怨責佗皆是我自罪業報故來現五思苦增多謂
由我昔惱佗今我不忍則種當來大苦因緣六思
憫愚智論云若被酒醉人及鬼著打罵即不嗔之
眾生亦爾無明酒醉煩惱鬼著為之驅使不得自
在不應嗔佗七復自思惟我在穢土法應受惱但
應調伏以求出離而生淨土如入𣗥林法應被刺
但求免出不應嗔刺八思惟發菩提心普救一切
設地獄苦尚為佗受況此小苦便違本誓九思學
菩薩行中忍行若無彼惱此行未成彼人施我大
行應須媿謝不謝則背恩何可嗔佗反為深𠎝如
提婆達多是大善知識也十思惟因緣無性經云
因手刀杖及因我身故得成打我今不應橫嗔於
佗由彼成打則嗔彼者亦由我有打何不自嗔又
打從緣起必無自性故畢竟空能打所打既無所
有忍尚不立何得有嗔思益經偈云設節節解身
其心常不動知心不在內亦不在於外諸法念念
滅其性常不住於中無罵辱亦無有恭敬如此十
法宜應常習故知嗔戒最宜持秉經云一念嗔起
障百法明門又菩薩亦有嗔法謂呵諸煩惱除此
法門外唯此戒無開以障道深故。△第十謗三寶
戒。
【疏】亦云謗菩薩法戒或云邪見邪說戒謗是乖背
之名絓是解不稱理言不審實異解說者皆名為
謗也乖己宗故得罪七眾同犯大小俱制大士以
化人為任今邪說亂正故犯重聲聞異此三諫不
止犯第三篇。
註絓音卦又音[書-曰+(且-二+人)]凡是亦背也頂山云謗佛者是
佗非佗是己非己兩亦雙非執皆成謗況於三身
定執有無縱依祖話亦成謗也謗法者頓漸權實
偏圓大小四悉三語無通見者皆為謗也謗僧者
權實賢聖四種八輩塞而不融況見持毀三學差
別莫究深旨咸犯斯罪。○初標人。
若佛子。
△二敘事三初明不應二。○初成事。
自謗三寶教人謗三寶。
○二成業。
謗因謗緣謗法謗業。
【疏】文句同前此戒備五緣成重一是眾生二眾生
想三欲說心四正吐說五前人領解一是眾生謂
上中二境若菩薩若聲聞若外道向說犯重二眾
生想有當有疑有僻如上三欲說心者運意作欲
向說之意四正說者發言向佗自對犯說若令佗
傳說悉重五前人領解納受邪言隨語語結重若
作邪說經者欲令人解隨彼披覽發解者隨語語
重。○二明應。
而菩薩見外道及以惡人一言謗佛音聲如三百鉾
刺心。
【註】鉾者長二丈建於兵革極利也三百即表三毒
各具諸惡總以三百言之刪補云惡人者但以貪
嗔為因非理謗者名為惡人當與外道異故云及
以石壁云不言法僧者有二意故一文不便故二
以本該末故謂法是佛所說僧是佛弟子藏疏云
問華嚴云菩薩聞讚佛毀佛於佛法中心定不動
云何此中乃云如鉾刺心答有四類眾生一聞毀
佛生喜以邪見故二無喜無憂以佛法外人故三
聞即生痛以是初心弟子故四聞即無憂無喜以
是不退菩薩故知佛功德不可毀故毀所不到故
彼經據不退位此約初心故不同也若是初心強
同後位而不痛傷者是愚癡人順本惡見忍受此
事故不可也問諸法皆空何須強痛答真空不壞
<pb n="83"/>
緣起業果是故尊卑宛然若壞此為空是惡有取空
外道見也如涅槃經云五百婆羅門謗云一切皆
空何處有佛菩提等由此謗故王殺彼類得福無
罪汝今豈欲同彼類也此釋有補於人故兼錄之。

註菩薩戒經卷中之二

<sarticle>註菩薩戒經卷之中三</sarticle>

○三舉況。
況口自謗不生信心孝順心而反更助惡人邪見人
謗。
【疏】邪見推畫條緒乃多略有四種一上邪見二中
三下四雜上邪見者撥一切都無因果如闡提中
邪見者不言都無因果但謂三寶不及外道有兩
相一法相異謂三寶不如此是痤陋之心計成失
戒二非法相知三寶為勝口說不如既不翻歸戒
善不失隨所出言犯重亦此戒所制下品邪見不
言三寶不及外道但於中棄大取小心中謂二乘
勝大乘不及若計未成犯輕垢下自有背大向小
此戒中廣明雜邪見有四種一偏執二雜信三繫
念小乘四思義僻謬偏執有二一執大謗小二偏
謗一部執大謗小者計云唯有大乘都無小乘非
佛所說此謗聲聞藏犯輕偏謗一部者於方等中
偏言一部非佛說若計成犯輕垢既不頓違經教
犯輕垢不失戒二雜信謂心中不背因果及三寶
大乘但言外道鬼神有威力遂奏章解神或勸佗
悉犯輕垢三暫信小乘知大乘高勝且欲斷煩惱
取小果後更修大此名念退若計成犯輕垢四思
義僻謬如即今人義淺三五家釋此應非罪是我
智力不及非作意強撥也復有知義輕輙解復有
知佗為是強欲立異皆邪畫之流所犯輕垢。
【註】上邪見闡提此云信不具謂六師外道等鈔云
昔師云魯人尚不信東家丘邪見豈信有西方佛
偏執唯大無小內教之人不無墮此荊溪云執實
迷權尚失於實況執權迷實則權實並亡斯復甚
矣刪補云見謗不已是一非而復助彼故云反更
不生信心則同外道不生孝順心則同惡人上文
云孝順父母師僧三寶至道之法今既生謗即是
不孝三寶至道之法亦是不孝父母師僧以因謗
損物故奏章解神者解即獻也邇世往往有之可
不深誡。○三結罪。
是菩薩波羅夷罪。
【註】法門解者當了自性本清淨之心離諸戲論即
性本具不謗之戒隨順法性如上所辯一毫不犯
次體能持之心非內非外離諸性計亡四絕百一
剎那中遍攝遍具八萬細行無不具足此一剎那
即是法界法界體空離於增謗具足諸戒離於減
謗非空非有離有無謗雙照有無離戲論謗究盡
謗源本性清淨亦無能離及與所離純是法性不
一不異理惑雙亡此外皆泯究竟清淨成佛菩提
從因至果以此為自行亦以此為化佗故曰自行
唯在空中一法不立諸戒本淨化佗三千赴物法
法不失諸戒宛然前於殺戒約教約觀廣示此意
以貫諸戒戒戒皆爾今於謗戒復明此義以結諸
戒諸戒咸然請持者誦者善解斯旨會此諸戒常
自照心念念炳明方免數寶之責事解有四一約
境二約心三約法四約報境謂外道惡人佛法中
始行檀信有力貴人等謗說三寶故心有上中下
或貪利名欲信己勝故或嗔彼勝境高於己故或
不識不知愚癡重故發言有麤細等法謂三寶各
有法理佛有真應法有半滿僧有權實謗佛者於
佛三身或起執見定有違於圓別定勝違於藏通
<pb n="84"/>
定大違於丈六八尺定小違於藏塵滿空定有不
契無相定空減損佛德定一乖於應用定多不符
本體隨起一中皆成謗佛也謗法者佛不說法或
四悉被物或三語赴機人所不曉隨言成計四悉
世界悉檀即歡喜益世界即差別不同悉檀此云
徧施或宜聞空歡喜如來鑒機隨為說法皆令歡
喜故有異說不解此意執有非無執無謗有皆成
謗法為人悉檀即生善益或有聞空戒慧宿善增
長或聞有增長或聞中增長對治悉檀即破惡益
或聞有破惡或聞無聞中破惡等第一義悉檀即
入理益或聞空入理或聞有聞中入理皆是如來
鑒機所宜為作異說人所不了執之成謗也三語
者一隨自意語二隨他意語三隨自佗意語榮鈔
說三種意語隨自意者如涅槃各說身因五百比
丘或云無明是身因或云無明愛是身因各各不
同佛言一一所說無非正說我為欲界眾生說父
母是身因如是等經名隨自意語如𣏌吒羅長者
問佛知幻否若知幻者即是大幻人若不知者非
一切智佛言我是知幻之人名為幻人也長者言
如是佛言如汝知波斯匿王有旃陀羅名氣＆CB18186;否
答言我久知矣佛言汝知久者可得是旃陀羅也
長者言我雖知非旃陀羅佛言汝知旃陀羅既非
栴陀羅我今何故不得知幻而非幻乎乃至若說
非幻之人名為幻人得無量罪長者言我今所有
悉以相上幸莫令波斯匿王知我此事佛言是罪
因緣不必失財乃多因是墮三惡道長者聞言心
生恐怖我當云何得脫惡道佛為說四真諦法長
者得果是名隨佗意語一切世間智人說有我亦
說有智人說無我亦說無智人說有常樂我淨等
名隨自佗意語此是佗宗釋三種語天台自有解
釋引此令知佗宗又有四種意趣一別時意趣如
聲聞得記現雖獲成果在當意在別時也亦如涅
槃毒皷法華繫珠華嚴八難頓超之說為邪定者
作遠因緣皆名別時也二別義意趣世尊於法華
前雖廣開權意在顯實亦如將說法華一乘先說
無量義等亦此意趣也三平等意趣如法華唯為
一大事因緣常不輕云汝等皆當作佛圓覺云有
性無性齊成佛道即其意也四隨眾生意趣即隨
他意語也亦如釋迦本迹壽量長短皆隨眾生之
所欣樂也法既四悉三語隨機意樂種種異說不
解此意各執一端而相是非皆成謗法此中三語
四趣亦法門中一端不可不知故備引于此謗僧
者僧有權實逆順不同略四種一權實二逆順三
內外四事理十地菩薩通權實順化逆化內證外
現種種不同又如提婆達多曾作三逆出佛身血
破轉法輪僧拳打華色比丘尼眼出此為遮眾生
起惡業故現此權身名逆外事鶖子已斷惑證理
常隨佛化生名順內理又滿慈內秘名內理外現
名外事內實外權唯順非逆又三乘聖者剃髮染
衣名為外事見諦證真名為內理是實是順非權
非逆復有聖人內證真理進趣菩提外現事相錯
亂學此乃實身名為內順理權身名逆外事如是
聖賢無量差別若不了知而妄說者皆謗僧也約
報者謗三寶之報皆墮地獄如有威儀法師謗大
乘墮地獄經多劫後生人中常盲如無行經等說
又如[鬱-山+止]頭藍弗等常在地獄故知應生至信之心
信慧相導於三寶境淨信堅固寧捨身命經百千
劫終不生於一念疑謗毀破佛法而墮地獄也上
來十重採集眾釋義優者存之闕釋者補之以助
天台釋疏之備也。
【疏】善學十重第三段總結有三章一先舉所持法
二誡勸三指後說此三中各二段初二者。○一舉
人。
<pb n="85"/>
善學諸人者。
【疏】謂歎美之辭。
【註】有本作此仁字刪補云善學即能學之人諸仁
者即所學也即已學菩薩也仁忍也已學者善惡
能忍曰仁今謂義理雖通今應作人以疏為據。○
二舉法。
是菩薩十波羅提木叉。
【疏】菩薩波羅提木叉此言保得解脫解脫是果戒
是因因中說果也。△應當下第二誡勸犯持亦二。
○初勸學持。
應當學於中不應一一犯如微塵許何況具足犯十
戒。
【註】藏疏云具二意一謂一戒中尚不應犯塵許況
全犯戒二謂十中尚不許犯一何況犯十今謂文
意正應於一一戒皆不應犯微塵許況具犯十也
微塵者如護浮囊微塵不與。△二別舉得失又二
初舉得失二勸學儀初又二。○初失。
若有犯者不得現身發菩提心亦失國王位轉輪王
位亦失比丘比丘尼位亦失十發趣十長養十金剛
十地佛性常住妙果一切皆失。
○二明得對失論得得惡報也。
墮三惡道中二劫三劫不聞父母三寶名字以是不
應一一犯。
○二勸學儀。
汝等一切菩薩今學當學已學如是十戒應當學敬
心奉持。
○三指後說。
八萬威儀品當廣明。
【疏】第三總結指後說懸指大本後分八萬威儀品
當說。
【註】荊溪云但護篇聚於梵網八萬威儀未為持相
八萬者熙鈔云准三千威儀經有二卷在猶字函
世高譯約二百五十戒各有四威儀合為一千指
三世轉為三千威儀配身口七支為二萬一千又
對三毒等分則成八萬四千諸文舉其大數但云
八萬威儀然今大乘頓戒恐不應以篇聚增數釋
之彼文約少可爾更請詳之前云各二段但前二
科一一科中各有二段此中第三只一段文盖通
舉耳。
【疏】四十八輕類前三段。
【註】即前十重初云三章一總標二別解三總結也
今亦例前應為三初總標即佛告下二別解即四
十八戒三總結即諸佛子至今誦。○今初總標（亦結
前生後意）。
佛告諸菩薩言已說十波羅提木叉竟四十八輕今
當說。
【註】十重結前四十八輕生後然眾輕戒佗宗疏記
辯釋亦詳此疏既略採彼補釋不無其益先示重
輕次明開合初者藏疏於輕戒中有六戒兼重云
一謂國使殺生戒為使故入此篇殺生故帶重罪
二放火焚燒戒中焚燒故入此篇隨所損物故為
犯重三依官強乞戒恃官勢故入此篇強取物犯
重四為主戒中為主失儀故入此篇損三寶物亦
犯重五違禁行非戒中詐現親附故入此篇自謗
三寶故又犯重又殺盜故犯重又六齋三長月作
非入此篇六畜作非法戒中輕秤小㪷等入此篇
取人財物故犯重榮鈔又加一戒謂無慈報冤戒
中無慈報冤犯輕兼有殺嗔犯重次開合者依藏
疏乃約十種戒內開出三十五種兼前六戒有重
者言之總有七十九戒榮鈔於兼重之外約十四
戒開出成七十九戒此又詳細今依榮鈔錄出示
之輕慢師長戒中有二一不感恩德二不供所須
匿非同住戒中有四一不教懺悔二共住三同利
<pb n="86"/>
養四共布薩販賣招嫌戒中有三一賣良人奴婢
二販賣六畜三販賣死具不救眾生戒中有二一
不救餘生二不救尊親輕新求學戒中有二一受
戒非儀二不好答法待賓乖式戒中有二一祇迎
乖式二受請非儀惡伎多損戒中有六一賣男女
色二作食舂磨三雜占辯胎四呪術工巧五調鷹
方法六合諸毒藥違禁行非戒中有四一通致婬
色二殺生三劫盜四破齋犯戒畜諸非法戒中有
六一畜賣殺器二輕秤小㪷三因官取物四繫縛
求財五破壞成功六畜養猫狸等觀聽作惡戒中
有五一觀鬪競二聽音樂三技戲四行邪術五為
賊使入諸難處戒中有二一應作不作二應止不
止應講不講戒中有二一不化物安僧二不講經
救難不受眾生戒中有二一受戒失儀二不與授
戒無德作師戒中有三一為利養二為名聞三為
弟子已上十四戒開成四十五并餘三十四共成
七十九榮云大疏中釋此略作八門即指藏疏以
石壁疏無此等釋既又與藏疏不同者即更細開
甚詳故今錄之讀者詳焉。△二別解即四十八戒
依經五段三十二九今疏通釋為四十八。
【疏】第一不敬師友戒慠不可長妨於進善故制七
眾同犯大小乘俱制自下諸戒皆有三章一標人
謂若佛子二序事謂中間所列三結罪名謂輕垢。
【註】不敬師友如和尚闍梨師也同學同行友也慠
不長語出儒典七眾大小乘同制與十重同前文
已釋。○初標人。
若佛子。
△二序事。
【疏】序事中或差降不同三階一勸受二明應三明
不應與十重無異前明勸受是結戒遠緣此階三
別。○一舉所勸人。
欲受國王位時受轉輪王位時百官受位時。
【疏】凡舉三位人為勸恐在憍奢縱誕不修戒行故
偏勸王雖秉法行殺有罪有福如聖所說若受得
戒非人防護福善增多。
【註】熙鈔云有福者大經聖行品云昔仙豫豫王深
重大乘故十二年中事婆羅門後勸發菩提心婆
羅門曰菩提之性是無所有大乘經典亦復如是
大王云何令人同於虗空王恐增長佗人邪見遂
殺之作來報益以此而知為宣通故雖殺亡犯反
為後福。○二正勸令受。
應先受菩薩戒。
○三明受制利。
一切鬼神救護王身百官之身諸佛歡喜。
【疏】下悅鬼神上匡佛法有人言此文屬總勸受戒
若是總勸何簡高下偏勸王官者制令恭敬恐王
憍奢故舉為言先也。
【註】頂山作釋伏疑消疑云依職受位受不受何損
益也答受者戒法在身神護佛喜也。△既得已下
第二明應應行敬事也亦有三別。○一序已得戒
善。
既得戒已。
○二應生孝敬。
生孝順心恭敬心。
○三出所敬之境。
見上座和尚阿闍梨大同學同見同行者應起承迎
禮拜問訊。
【註】石壁云孝順心感其恩故恭敬心欽其德故榮
鈔云不知指何名為上座引五分佛云上無人者
名為上座一座一眾最居尊上故此經先受戒者
在前餘經或有指文殊彌勒或陳如或舍利弗為
上座或為長老皆有以也和尚此云近讀弘明集
云和尚非是天竺之言但外國謂比丘為和尚此
<pb n="87"/>
云力生依止此人道力生故亦名知罪福以此示
人故寄歸傳云梵語鄔波駄（去聲）也此云親教師與
近讀義相近也古云和尚訛也阿闍梨者正云阿
遮梨耶此云軌範師荊溪云豈有上智於師不敬
若不敬師則失大利也大同學年德長故同見同
行解行同故。○三不應。
而菩薩反生憍心慢心癡心嗔心不起承迎禮拜一
一不如法供養以自賣身國城男女七寶百物而供
給之。
【疏】而菩薩下第三不應生慢也前明應應行謙卑
敬讓師友自下諸戒皆有此意。
【註】自貴曰憍凌佗曰慢此二屬貪對嗔癡成三毒
心憍慢反前恭敬嗔癡反前孝順一一者有兩謂
一一師處或一一供養事賣身者石壁云或曰禮
敬隨時人皆所致貧富不等供養如何故次云自
賣身國城男女等此蓋語其貧無所有賣身給之
或表鄭重未必全然賣身通在家出家二位賣國
城男女約在家者言國城約王位男女約本誓所
統曰國所據為城此通四輪兼於粟散七寶有二
種一輪王寶謂一輪寶二象三馬四珠五女六主
兵臣七主藏神此出正法念經二小王七寶佛地
論云一金二銀三吠琉璃四水精五𤥭𤦲六瑪瑙
七赤真珠隨方所樂重之百物言其大數尊者曰
供卑者曰給刪補云學者應知當茲叔世善須觀
時不可一向坐邀王臣如賓頭盧迎王七步稠師
善知進否或因禍福於道有損善須精察。○三結
罪。
若不爾者犯輕垢罪。
【註】言輕垢者石壁云體非重過名輕點污淨行名
垢所以制者為護微細惑業增長三聚方便成於
十重戒故律中名突吉羅翻為惡作惡說作說非
理即身口之過也善戒經云又名失意罪失本持
戒善淨意故只如師友若不恭敬心慢身慠則須
獲罪然口啞不能問心昏不能起貧不能供身無
人買甚欲供養將如之何但不憍慢事出於實亦
無所犯云為十重方便者榮鈔云如不得畜刀杖
弓箭等是方便成於不殺戒不得販賣輕秤小㪷
等是方便成於不盜戒不得販賣男女色是方便
成於不婬戒等餘准應知然此輕戒例前應作法
門事相二解法門者如此不敬師友戒中當了心
性具一切法經云諸佛所師所謂法也以法為師
心性在我既具諸法即得為師在佗所具亦爾一
切眾生心性之中具一切佛法以法常故諸佛亦
常故常不輕敬一切人皆如佛如師如兄如友並
當作佛隨順此性持不慢戒即空假中事理不二
自因至果亡自亡他平等供養遍一切處皆持此
戒也此戒既爾下去眾輕隨義作觀悉皆例此事
釋者一約境謂上中下三品師為上品友為中品
同類下品二約心亦三嫌恨心恚惱心犯上品二
憍慢心癡心是中品三懈怠妄念是下品三約報
以今世不恭敬供養如扇提等（云云）此之二釋戒
戒例然或書不書可以意得。△第二飲酒戒。
【疏】酒開放逸門故制七眾同犯大小乘俱制唯咽
咽輕垢三。○初標人。
若佛子。
△一序事三階一明過失二制不應三舉非結過。
○初明過失。
故飲酒而酒生過失無量。
【註】藏疏引四分律飲酒有十過失一顏色惡二少
力三眼眎不明四現嗔恚相五壞資生法謂田業
等六增致疾病七益鬪訟八無善名稱惡名流布
九智慧減少十身壞命終當墮地獄又如娑伽陀
比丘先能降毒龍後由飲酒不能伏蝦蟇等又大
<pb n="88"/>
愛道比丘尼經云不得飲酒甞酒不得嗅酒不得
鬻酒不得以酒飲人不得言有疾欺飲藥酒不得
至酒家不得與酒客共語夫酒為毒藥毒水毒氣
眾失之源眾惡之本殘毀聖制敗亂道德輕毀致
殃立禍根本四大枯朽去福就罪靡不由之寧飲
洋銅不飲酒味餘如大論三十六失前制酤酒軆
能通害故在重中今制自飲開放逸門咽咽輕垢
也。
若自身手過酒器與人飲酒者五百世無手何況自
飲。
【疏】過酒器與人二解一云執杯酒器令相勸二云
止過空器令斟酌尋下況語應如後釋過器尚爾
況自飲乎所以結戒有五五百一五百在醎糟地
獄二五百在沸屎三五百在曲蛆蟲四五百在蠅
蚋五五百在癡熟無知蟲今之五百或是最後與
人癡藥故生癡熟蟲中。
【註】藏疏引杜順釋云以俱是脚故云無手即畜生
也石壁云然亦兼人類但無手爾大論云南天竺
國有法師高座為說五戒眾中多有外道來聽是
時國王難曰若如所說有人施酒及自飲得癡狂
報今世應狂者多正者少何故正多狂少時外道
云王難甚善頺高座必不能答是時法師以手指
諸外道王語外道法師將護汝故不以言說向者
指汝等是狂狂不少以塗身裸形無耻以人髑
髏盛糞而食豈非是狂此等縱出人世何異無知。
○二制不應。
亦不得教一切人飲及一切眾生飲酒況自飲酒一
切酒不得飲。
【疏】不得教此第二制不應教人及非人并自飲皆
制。
【註】一切眾生應該畜生等如象及猩猩皆有好飲
酒者亦不應令失正也一切酒必該糓草藥木等
多種酒也。○三舉非結過。
若故自飲教人飲者犯輕垢罪。
【疏】若故下第三段舉非結過自作教佗悉同輕垢
必重病宣藥及不為過患悉許也未曾有經末利
飲酒此見機為益不同恒例。
【註】熙鈔云選云軆以行和藥以勞宣註云以和其
軆以宣其藥宣即通也分別功德論云祇園有比
丘病經六年優波離往問所須答唯思酒語曰待
我問世尊遂往問佛言我所制法除病苦者波離
索酒令飲平復重為說法得羅漢果佛讚波離使
病差又便得道末利夫人王欲殺厨子王與夫人
飲酒以救此皆為益亡犯也。△第三食內戒。
【疏】斷大慈心大士懷慈為本一切悉斷聲聞漸教
初開三種淨肉等後亦皆斷文云當知斷現肉義
大經四相品廣明三種九種十種也。
【註】三種者一不見二不聞三不疑涅槃後分經第
四云迦葉菩薩白言世尊云何如來不聽食肉善
男子夫食肉者斷大慈悲種又言如來何故先聽
比丘食三種淨肉佛告迦葉是三種淨肉隨事漸
制迦葉復白言何緣十種不淨乃至凡種清淨而
復不聽佛言亦是因事漸次而制當知即是斷現
肉義（云云）我從今日制諸弟子不聽復食一切肉
（經文）荊溪因釋妙經肴饍飲食云不穀而食曰餚若
作餚者噉也古師皆以餚為肉或云是肉未制之
前斯言更謬大乘頓制一切皆斷何論楞伽前後
制故知不應以肴為肉梁帝尚乃深誡况出家流
十種者大經中謂人蛇象馬驢狗師子猪狐獼猴
等又九種委如彼經。○文為三初標人。
若佛子。
△二序事三階一明過失二制不應三舉非結過。
○今初。
<pb n="89"/>
故食肉一切眾生肉不得食夫食肉者斷大慈悲佛
性種子一切眾生見而捨去。
【註】有本云一切眾生肉不得食又有本云斷大慈
悲佛性種子即多眾生二字并一佛字經本互有
脫剩亦不失義理此有二過一者斷慈悲種二者
眾生畏見藏疏引涅槃云畜生見食肉人頭上有
血光念言我身有肉彼人食肉彼若得我要當食
我我遂怕怖而走又入楞伽云食肉之人眾生聞氣
悉驚怖逃走乃至如畏羅剎無異問性與種子何
別答石壁揀云積習成性對於現行性即是種或
性是現行熏成種故又云所以童子修慈鴈與爭
路比丘帶殺鳥為分岐榮鈔云昔有一僧好修慈
行教一童子繼師習之一日路逢群鴈師曰吾與
汝久修慈行未知功力如何吾今先行汝當後步
師衝鴈鴈遂避路分岐鴈雖不驚表是修慈之力
分岐道表怖心未除童子繼至鴈乃擁步爭前以
表慈行殊勝良由童子殺心久盡旅鴈挨衝比丘
殺習未除群鴻避路。○二制不應。
是故一切菩薩不得食一切眾生肉。
○三舉非結過。
食肉得無量罪。
【註】古頌云肉生自然生皆由斷命得若人不斷肉
則是劫命賊。○三結罪名。
若故食者犯輕垢罪。
【疏】若有重病飲藥能治准律得啖或應不制。
【註】律為治病故開或為重慈輕命故不制天台百
錄云其大僧小戒近行遠行寺內寺外悉不得盜
啖魚肉辛酒非時而食察得實不同止除重病篤
瞻病用醫語出寺外投治不罸嚴制若此可不遵
之。△第四食五辛戒。
【疏】葷臭妨法故制七眾大小如前菩薩小重發色
故也。
【註】辛辣也有辛而非葷如薑芥等葷而非辛如臭
菜等今之所制是葷是辛葷故臭不可聞辛故發
色動恚所以須制云發色者楞嚴經云（第八）是五種
辛熟食發婬生噉增恚如是世界食辛之人縱能
宣說十二部經十方天仙嫌其臭穢咸皆遠離諸
餓鬼等因彼食次䑛其唇吻常與鬼住福德日消
長無利益是食辛人修三摩提菩薩天仙十方善
神不來守護（彼經）前食肉戒其有命之害此五辛制
其無命之葷此中應三。○初標人。
若佛子。
△二序事三階一明單辛不應食二明雜飲食亦
不應三舉非結過。○今初。
不得食五辛大蒜茖葱慈葱蘭葱興渠是五辛。
【疏】舊云五辛謂䔉葱興渠韮薤此文止蘭葱足以
為五兼名苑分別五辛大䔉是胡荾（音雖）茖葱是薤
慈葱是葱蘭葱是小䔉興渠是蒠蒺生熟皆臭悉
斷經云五辛能葷悉不食之。
【註】五辛諸文互出不同今備錄之經一大蒜（音筭）俗
作䔉廣韻云葷菜也張騫使西域得大蒜胡荽荽
亦作荾此似二物疏云䔉是胡荾似此同之二曰
茖葱或作革字非應作此茖字音格篇韻皆云山
葱三曰慈葱或單云葱疏云慈葱是葱篇韻葷菜
四曰蘭葱疏云蘭葱是小䔉石壁云是家葱經釋
音云慈葱是家葱蘭葱是小䔉五曰興渠梵音訛
轉正應云形具疏云蒠蒺篇韻蒠音息蕪菁菜也
以興渠為蒠蒺未詳所出釋音引慈慜三藏傳云
五辛此土但四即大䔉等若興渠者于闐國有之
其根白葉如蔓菁臭如䔉榮鈔以為阿魏藏疏或
云⿱卄考荖皆無所據今據僧傳所引乃正。○二雜食
亦不應。
一切食中不得食。
<pb n="90"/>
○三舉非結過。
若故食者犯輕垢罪。
【疏】必有重病藥餌不斷如身子行法菩薩亦應不
制。
【註】為病故開毗尼母云舍利弗因風疾醫令服䔉
佛聽僧祇律云七日不得臥僧床褥過是應淨澡
落又經云食五辛人觸穢三寶死墮屍糞地獄出
作野狐猪狗等若得人身其體腥臭人所惡賤噫
每見學佛者不以為誡葷污招報略不知之愚癖
而欲恣無漸心受重殃苦者良可憫嗟況飲食無
數苦欲違制犯戒招大殃禍者何也哀哉誡之。△
第五不教悔罪戒。
【疏】以朋惡長過故制出家二眾全犯餘三眾及在
家雖未有僧事利養見過不令悔亦犯輕垢大小
同制文為三。○初標人。
若佛子。
△二序事三階一出犯事二明應三明不應。○初
出犯事。
見一切眾生犯八戒五戒十戒毀禁七逆八難一切
犯戒罪。
【疏】犯事者謂犯八戒五戒十戒大小乘皆有小乘
八戒即八齋法大乘八戒謂地持八重小乘五戒
清信士女優婆塞戒經所明小乘五逆大乘七逆
七逆如下文。
【註】八戒謂五戒加三於第五不飲酒并不食肉五
辛等六不歌舞不香鬘塗身七不陞高廣大床八
不過中食此亦名八齋以不過中食是齋故總云
八齋文云八關關即閉義如菩薩處胎經云八關
齋戒謂閉禁八罪故大乘八者疏指地持八重具
在論文大乘七逆加和尚闍梨下文自出十戒者
疏文不釋此有二種一沙彌十戒於八中第六開
為二謂不歌舞不華鬘衣并加不得執金銀錢生
像寶物等共成十也二菩薩十戒如此經十重例
此應知五戒八戒亦各有二八戒二者小乘八戒
如成寶論說菩薩八戒如文殊問經說五戒亦二
小乘五戒如常說大乘五戒如善生經說知者應
撿毀禁者通語諸戒如比丘二百五十尼五百等
八難即三塗為三四生佛前佛後五諸根不具六
邪見攝世智辯聰七邊地攝北洲八長壽天即無
想天此八難處也或謂此屬果報今取破戒為八
處之因也一切犯戒即總結前所犯諸戒也。○二
明應。
應教懺悔。
【疏】應教悔第二明應凡大小乘人犯上諸罪必有
三根應須舉處教悔。
【註】三根謂見聞疑惑上中下如闍王即上根也舉
處教悔者即懺悔處也光明疏釋懺悔品有懺悔
之處即實相法性為懺悔處引行處近處等故知
處字即諸佛菩薩所住境界永盡惑染究竟秘藏
今既應教犯戒之者懺悔所犯之罪若不識懺悔
處如何滅罪光明云願為我等作懺悔處故今疏
中略云舉處教悔深有所以非佗記所知。○三明
不應。
而菩薩不教懺悔同住同僧利養而共布薩一眾說
戒。
【疏】而菩薩下三明不應不應有三句一不應同住
二不應同利三不應同法凡上來所制若一往見
犯不舉是一罪不可同住者復默與同住復加一
罪不可同利養者復差與利施復加一罪。
【註】鈔謂疏中闕二不字謂不可同住者不可同利
養者然加之似稱文體例亦應更云不可與同法
而默與同法復加一罪文無者闕有經本一眾下
有同字此似不用加之却繁。○三舉過結罪。
<pb n="91"/>
而不舉其罪不教悔過者犯輕垢罪。
可見。△第六不供給請法戒。
【疏】喪染習資神之益故制七眾同犯大小乘不全
共大士見有解者常應供給啟請以欲善無厭故
聲聞有解廣略布薩法應供給五歲內未及解五
法法應啟請不者犯第七聚。
【註】喪染資神之益者鈔云染習資神之益莫若求
法法之所尊豈逾敬師二事既乖故曰喪染敬師
樂法故曰資神之益疏文緊略即由不敬師友乃
是喪其染習資神之益也五歲內未解五法者十
誦云一不知犯二不知不犯三不知輕四不知重
五不知誦廣戒又云受戒多歲不知五法須盡形
壽依止。○初標人。
若佛子。
△二序事中二初序大乘師來二明應。○今初。
見大乘法師大乘同學同見同行來入僧房（有本作坊）舍
宅城邑若百里千里來者。
【疏】言大乘同見同行揀小乘。
【註】藏疏云大乘法師是總舉下別辯同於大法同
見是解勝同行是行勝入僧坊約出家菩薩舍宅
約在家城邑約王等。△二明應又二。○初應供給。
即起迎來送去禮拜供養日日三時供養日食三兩
金百味飲食牀座醫藥供事法師一切所須盡給與
之。
【疏】應二事所謂應供給請法言三兩金極勢語若
有咨請當應捨三兩金。
【註】為法重故所以捐財以三金為言蓋極勢之語。
○二應請法。
常請法師三時說法日日三時禮拜不生嗔心患惱
之心為法滅身請法。
【疏】如雪山一偈為此殞軀况小供給三時者中前
中後初夜請益。
【註】有本於請法下有不懈二字有無無害三業求
法常請之言口業也禮拜身業也不生嗔惱意業
也滅身請法疏引雪山童子捨身求偈涅槃十四
云如來過去世佛日未出為婆羅門修菩薩行住
於雪山唯食草菓繫心坐禪忽於林中見一羅剎
說過去佛所說半偈云諸行無常是生滅法大仙
聞已歡喜羅剎須身血肉許已復說半偈云生滅
滅已寂滅為樂聞已即於若樹若石書此全偈即
上高樹投身樹下施與羅剎爾時帝釋還復釋身
即於空中接取乃至云我愛惜如來大法故相嬈
惱菩薩初聞半偈問云大士於何處得此半如意
珠三世諸佛開空法道即全如意珠經文甚廣荊
溪云彼經半偈詮於半教恐准追說半教尚然況
涅槃圓常。○三結罪名。
若不爾者犯輕垢罪。
可見。△第七懈怠不聽法戒。
【疏】制意與前同。○初標人。
若佛子。
△序事三段一有講法處二應三不應。○今初。
一切處有講法毗尼經律大宅舍中有講法處。
【疏】言毗尼經律者大乘毗尼經律非三藏中毗尼
也大乘經有滅惡義故稱毗尼。○二明應。
是新學菩薩應持經律卷至法師所聽受諮問。
○三不應。
若山林樹下僧地房中一切說法處悉至聽受若不
至彼聽受諮問者。
【疏】傍人已請在彼講說法應往聽而懈怠不去日
日輕垢地持有講法處不聽不往嗔慢心得罪優
婆塞經相去一由旬為限。
【註】以不至者顯上諸處應而不應乃當犯罪由旬
多釋明了論上品八十中品六十下品四十俱舍
<pb n="92"/>
頌計十六里為一由旬以此為定光明云百由旬
內滿中盛火應從中過此一由旬且約制限耳。○
三結罪。
犯輕垢罪。
△第八背大向小戒三。○初標人。
若佛子。
△二敘二初背大二不應。○今初。
心背大乘常住經律言非佛說。
【疏】乖大故制七眾同犯大小乘不共所習各異直
制猶豫未決是下邪見之方便若決謂大劣小勝
計成失戒若心邪[書-曰+(且-二+人)]未成輕垢同此戒制今舉背
大向小為語以凡夫菩薩多行此事故若彰言說
則有兩種若法相說善戒已謝止犯性罪若非法
相說犯第十重。○二不應。
而受持二乘聲聞外道惡見一切禁戒邪見經律者。
【疏】而受持二乘者是欲受外道惡見兩解一云二
乘望大乘悉是外道二云若背大乘而受六師法
計未成是邪見方便犯輕垢此戒制。
【註】二乘已攝聲聞而復云者石壁云二乘是第二
乘即緣覺也故再言聲聞以諦緣別故此釋疎遠
無此文體不曾以二乘為第二乘也熙鈔云有本
加聲聞二字此亦不害文中雖通舉二乘更別言
聲聞耳六師者四念處云執倒有三種六師初一
切智六師故六臣白王言我是一切智王若見者
罪垢消滅此執世性大論云得宿命智見八萬劫
事二神通六師修得神通停河在耳十二年變釋
為羊等三韋陀六師解星文地理十八大經知吉
凶等是也此三雖知世性無神通是小知世性通
是次知三種足是大六師阿毗曇明三種念處對
破此三種外道。○三結罪。
犯輕垢罪。
△第九不看病戒。
【疏】乖慈故制七眾同犯大小乘不全共大士一切
應看聲聞止在師友同法共房及僧尼此外不制
以其本不兼物故。○初標人。
若佛子。
△二序事又三初舉病人二明應三不應。○今初。
見一切疾病人。
○二明應。
常應供養如佛無異八福田中看病福田是第一福
田。
【註】有本無是字或無下福田二字。
若父母師僧弟子病諸根不具百種病苦惱皆供養
令差。
【疏】序事三重一舉病人是勝福田二應三不應言
供養病人如佛極敬為語此明在心不在田如阿
難分飯與餓狗以此心明好故與佛一等菩薩見
一切病人隨力所能皆應看視文中舉父母師弟
子從近為始也末云城邑曠野凡是病皆救即知
通一切也。
【註】阿難緣未見智論云舍利弗施佛一鉢飯佛還
施與狗佛問誰福田多答曰佛也以心不同境界
勝故（至）觀佛意亦等八福田者下二十七戒疏中
自列藏疏有人云一造曠路義井二水路橋梁三
平治險路四孝事父母五供養沙門六供養病人
七救濟危厄八設無遮會未見出何聖教有云供
養三寶為三四父母五師僧六貧窮七病人八畜
生等亦未見教賢愚經云施五人得福無量一知
法人二遠行來人三遠去人四飢餓人五病人足
之以三寶亦為八種既言如佛無異復言八中第
一明知非前後二種八此應是中八之內方為第
一天台戒疏所列不指經論必見所出既云是第
一福田則知如佛無異也佗疏雖有多種似不及
<pb n="93"/>
天台所列也又有三田一敬田即三寶二恩田即
國王父母三悲田即貧病人與八廣略之異供養
二字供應平聲養應上聲謂供給養育令差也若
輔行中云以下薦上曰供以卑資尊曰養並作去
聲者此約恩敬二田言之今在悲田應作平上二
聲也。○三明不應。
而菩薩以瞋恨心不看乃至僧房城邑曠野山林道
路中見病不救濟者。
【疏】若瞋心捨置隨人結輕垢若力不及起慈念心
不犯其細碎如律部也。
【註】律中甚詳律燈鈔云佛為病人洗除大小便利
掃治臥處令淨敷衣與臥立制云自今已後應看
病比丘應作瞻病人若供養我者應供養病人隨
病藥食看守令差不然則死調治令差即為施命
得大功德然出家人見眾有病應當給養熙鈔引
五分因頗[鞥-合+(白-日+田)]啟請聽律五法與病人衣物一知病
人可食不可食二不惡賤病人大小便利三有慈
憫心與衣物四能經理湯藥至死若差五為病者
說法律中明受藥食皆有法制出家者不得不知
今錄律文示之律燈又云出家五眾有病無病所
受藥食有四一者時藥謂麨飯等名正食蔓菁根
等名不正食一切米汁乳酪等名時漿已上三類
從旦至中食之午後不開若東方明相現時得喫
粥二者非時藥謂雜漿等對病而設時外許服謂
豆夌等煑之頭不破者取汁飲之若酥油石蜜種
種果漿以水作淨得非時飲仍須漉去滓澄如水
服之若有濁汁與時漿雜咽咽犯波逸提（翻為墮十誦云
墮燒煑地獄也）三者七日藥謂酥油生酥石蜜當食藥以
水和之非時得食然不得輙食唯五人得食一遠
行人二病人三食不足人四不得食人五施水處
得和水飲又云飢渴二時得和水飲舍利弗風病
醫人教服五種脂謂熊羆猪獹魚脂也無時食氣
得一時受七日服之若至第八日明相出時名不
淨殘藥四者盡形藥有二一盡藥形二盡病形三
盡報形若有身必有患雖少差損後必重病發加
其口法任終而受為椒蓽蕟等無時食氣頓受病
比丘終身服之一切醎苦辛甘等不任時者盡形
服之堪作時者不得食之若病服七日藥隨病為
量病差須捨若終身藥比丘有病長服防護一期
報身若無客病又不飢渴非時不得服之明了論
云土水屎尿此五名大開量不須限受隨意取
服是世間所棄非惜故四分須受土等明了中
立五種量土等屬大開量也然毗尼母云大界
內無淨地一切宿食不得食乃至藥草亦爾須於
結界淨地安置須者取之結淨地自別有法然若
非時等藥加於口法口仰手受之安置淨地須者
自取應對一比丘執藥云大德一心念我比丘某
甲今為渴病因緣此是薑湯非時藥為欲夜分已
來服故今向大德邊受三說已置淨地或云為風
病因緣此是烏麻油七日藥為欲七日經宿服故
今向大德邊受三說或云為氣病因緣此是鼈甲
散盡形藥為欲共宿長時服故今於大德邊受三
說若時藥七日藥遇緣不得與盡形藥一時受應
加法云今為氣病因緣此是鼈甲散盡形紫苑藥
分為欲共宿餘詞如前餘一切藥准例加法應知
律部明制於此甚詳近來㳂習不以為事易致犯
罪故備于此。○三結罪。
犯輕垢罪。
【註】看病福田更引事證經律異相大月上童女因
入隣家見新產婦羸瘦無食割乳房以濟之子母
俱存由慈心故彼乳如故貯乳之處曰房律云毗
舍佉母夏分之中請僧就家供養有一比丘瘦悴
不食母敬問之僧曰我患勞瘦我聞得生人肉為
<pb n="94"/>
藥即差母聞已遂入室割股肉奉僧令食食已病
愈母以慈敬心故身瘡如故本行經說佛於過去
為王太子父王有病國醫不差一醫師曰須得不
瞋人肉食之即差王勅求之皆無太子自思我從
生來不曾瞋恚遂入宮內割一䏶肉以進父王奏
曰我今求得不瞋人肉請王食之王既食之旬日
疾愈孝感如此此例甚多爾時太子以慈孝力不
覺身瘡如故。△第十畜殺眾生具戒。
【疏】以傷慈故制七眾同犯大小俱制為三。○初標
人。
若佛子。
△二序事三重一不應畜二引況三舉過結非。○
今初。
不得畜一切刀杖弓箭矛斧鬪戰之具及惡網羅罥
殺生之器一切不得畜。
【註】藏疏云略列十種一刀是割截義二杖是捶打
義三弓是送箭義四箭是中害義五鉾是傷刺義
六斧是斫伐義七鬪戰具謂甲弩等一切俱是戰
具此七通害人畜八惡羅網是捕魚鳥九殺生之
器是通舉坑穽等十總結畜（刃六切）又通作蓄詩云
我有肯蓄鄭玄曰蓄聚美榮以御冬月之無時也
又通許六切養也非今所用罥（古法切）有本無此罥
字。○二引況。
而菩薩乃至殺父母尚不加報况殺一切眾生不得
畜殺眾生具。
【疏】父母之仇尚不思報況畜殺具欲害眾生罾繳
羅網等道俗皆制刃槊弓箭舊開國王王子等。
【註】熈鈔引六度集云昔有王棄身令彼得償臨喪
語太子長生曰違父遺誨含懷毒慍於重怨連
禍萬載非孝子矣其文甚廣此不加報之誡也然
父母被害不報者豈孝子之心耶答儒有復讎之
行佛垂慈救之心父母遇害夙與有怨當運普慈
解之令脫若更殺彼怨業轉增父母何由解脫此
讎於昔讎畢自休以無報心成解脫本與儒不同
又此文乃是舉况耳舊開等者如涅槃經云親附
國王持弓帶箭摧服惡人亦許優婆塞不受五戒
執持刀杖為護正法乃名大乘罾音曾字應從矢
繳音灼生絲縷也謂箭上加縷而射也。○三舉非
結過。
若故畜者（有本有刀杖字）。
犯輕垢罪。
【註】前疏中云自下諸戒皆有三章一標人謂若佛
子二序事謂中間所列三結罪名謂輕垢至後別
釋或存或沒如云三舉過結非即結罪名已在其
中矣讀者知之。○第一段總結。
如是十戒應當學敬心奉持下六品中廣明。
【疏】此十戒總結如下六品所明。
【註】此不開科以一一十後各有結指之文合在三
十二九中也。

註菩薩戒經卷中之三

<sarticle>註菩薩戒經卷下之一</sarticle>
天台　智者大師　疏
門人　灌頂　錄
東掖白蓮沙門　與咸（入疏箋經加註釋疏）
△第十一國使戒。
【疏】夫為敵國使命必覘候盈虗矯誑䇿略邀合戰
陣情存勝負以乖本慈文云國賊七眾同犯大小
俱制。
○初標人。
若佛子。
△序事中三一不應二引況三舉非結過。○今初。
<pb n="95"/>
不得為利養惡心故通國使命軍陣合會興師相罰
殺無量眾生。
【疏】序為利惡心揀除和合。○二引況。
而菩薩尚不得入軍中往來況故作國賊。
【疏】不得入軍中軍中喧雜非佛子所行處興師相
罰殺乖慈不應為矣此使命為相害因緣故制。
【註】萬二千人曰軍今通稱軍。○三舉非結過。
若故作者犯輕垢罪。
△第十二販賣戒。
【疏】希利損物乖慈故制大小同犯七眾不全共。
【註】在家為生或於物無損不犯若准涅槃十六惡
律儀及今惡心希售等理應悉制。○初標人。
若佛子。
△序事三一不應二舉況三舉過結非。○今初。
故販賣良人奴婢六畜市易棺材板木盛死之具。
【疏】夫販賣者謂口生六畜或度賣良人多有眷屬
分張之苦若販賣棺材則惡心希售故道俗俱斷。
○二舉況。
尚不應自作況教人作（有本無應字）。
○三舉過結非。
若故自作教人作者犯輕垢罪。
【疏】若自作若教佗為我或教佗自作悉犯輕垢若
偷度生口賣畜生令殺呪令人死欲得棺材售此
別犯盜罪殺罪。
△第十三謗毀戒。
【疏】陷沒前人傷慈故制大小乘俱制七眾同犯別
取天人已上同有菩薩戒者說其七逆十重或陷
沒或治罸莫問有根無根但令向異法人說悉犯
重前說四眾過戒已制若向同法人說莫問境高
下有戒無戒陷沒人者此戒同犯輕垢。○初標人。
若佛子。
△序事有三一舉謗事二應三不應。○今初。
以惡心故無事謗佗良善人法師師僧國王貴人言
犯七逆十重。
○二明應。
於父母兄弟六親中應生孝順心慈悲心。
【疏】言父母兄弟者舉大士之心心常想一切如父
母六親應生孝順心慈悲心。
【註】六親者父母兄弟妻子也。○三不應。
而反更加於逆害墮不如意處者。
【疏】而今反加謗害聲聞向同戒同見同行四重無
根者僧殘餘如律部廣說。○三結罪。
犯輕垢罪。
△第十四放火燒戒。
【疏】傷損有識故制七眾同犯大小乘俱制文為三。
○初標人。
若佛子。
△序事三重一放火事二遠有焚燒三舉非結過。
○今初。
以惡心故放大火燒山林曠野四月乃至九月放火。
【疏】有人言殺鬼畜犯重初戒已制此戒但不得燒
林木遠損害義今釋殺鬼畜既不犯重今燒林木
而死者與此戒同制四月至九月多生蟲類此時
道俗同制不得燒林木遠有損害義在家菩薩為
業燒者不制出家菩薩為妨害眾事亦應開許者
若不慎燒犯輕垢罪。○二遠有焚燒。
若燒佗人家屋宅城邑僧房田木及鬼神官物一切
有生（有本作王字）物不得故燒。
【疏】一切有生物謂有生命有言生誤應言有主物
若燒有主物何但四月九月當知作有生也。
【註】佗本皆作有主藏疏科此為二段山林等是無
主物屋宅等是有主物然作此釋義似不便山林
奚甞一向無主故大師云若有主物何但四月九
<pb n="96"/>
月。○三舉過結非。
若故燒者犯輕垢罪。
△第十五僻教戒。
【疏】使人失正道故制七眾同犯大小乘不共以所
習異故為三。○初標人。
若佛子。
△序事三階一舉所應教人二明應三明不應。○
今初。
自佛弟子及外道惡人六親一切善知識。
【疏】自佛弟子謂內眾外道謂外眾六親善知識通
內外。○二明應。
應一一教受持大乘經律應教解義理使發菩提心
十發趣心十長養心十金剛心於三十心中一一解
其次第法用。
【疏】應教大乘經律令發菩提心十心者十發越心
起金剛心謂十金剛略不說十長養此三十是始
行者急須為開示故。
【註】熙鈔云略不說下舊經本闕是知明識位次意
令階之故曰始行者急。○三明不應。
而菩薩以惡心瞋心橫教佗二乘聲聞戒經律論外
道邪見論等。
【疏】不應惡心教二乘外典等若見機益物不犯。○
三結罪。
犯輕垢罪。
△第十六為利倒說戒。
【疏】乖訓授之道故制七眾同犯大小乘俱制前戒
隱大示小今戒雖為說大而希利靳固隱沒義理
犯輕垢。
【註】靳居忻切固也謂固執須利後方為說法藏疏
以此戒為惜法規利亦善。○初標人。
若佛子。
△序事三階一先應自學二為後來具說三明不
應為利隱沒。○初應先自學。
應好心先學大乘威儀經律廣開解義味（有本作義理）。
○二為後來具說。
【註】天台戒疏於此戒經但作三科科其大略佗疏
却詳今用藏疏細科令易見。△佗從見後下科為
令教後進為二。○初新學來求。
見後新學菩薩有從百里千里來求大乘經律。
△二正教為說二先說苦行令堅其志二說正法
令增慧悟初又二。○初總標。
應如法為說一切苦行。
○二別辯。
若燒身燒臂燒指若不燒身臂指供養諸佛非出家
菩薩乃至餓虎狼師子一切餓鬼悉應捨身肉手足
而供養之。
○二為說正法令增慧悟。
然後一一次第為說正法使心開意解。
【疏】就文易見有師言此中所列苦行制令救物不
爾輕垢又解是舉沒況之辭大士當應捨身施人
然後具為說法況今止為說法而希利隱沒耶。
【註】刪補引左傳云有威可畏有儀可象經詮定學
眾善威儀律詮戒學軌範威儀曠云先為說其苦
行意在重法輕生非謂即捨身命燒身臂指若即
捨身為誰說法此與疏列第二解同。○三明不應。
而菩薩為利養故應答不答倒說經律文字無前無
後謗三寶說者。
【疏】後階示三文相易見。
【註】言示三者一為利養二應答不答三倒說經律。
○三結罪。
犯輕垢罪。
△第十七恃勢乞求戒。
【疏】惱他故制七眾同犯大小乘俱制。○初標人。
<pb n="97"/>
若佛子。
△序事有三一為利親附二非理告乞三舉非結
過。○今初。
自為飲食錢財利養名譽故親近國王王子大臣百
官。
○二非理告乞。
恃作形勢乞索打拍牽挽橫取錢物一切求利名為
惡求多求教佗人求。
【註】榮鈔引五百問云昔有比丘多乞積聚不肯為
福又不修道命終之後作一肉駱駝山廣數十里
時世飢荒一國中人日日取食隨割隨生有佗國
人見而取之駱駝大喚人問其故答云吾本是道
人貪財不施負此國債以肉償之我不負卿物是
故大喚佛告諸比丘貪為大患應當捨之。○三舉
非結過。
都無慈心無孝順心。
【疏】乍因倚威勢乞書屬置打拍乞索若自及教佗
為我皆犯此戒。○三結罪。
犯輕垢罪。
△第十八無解作師戒。
【疏】無解強授有悞人之失故制出家二眾同犯大
小乘俱制三眾及在家無師範義未制聲聞師德
在七法誦受戒法所制菩薩法師必須十歲五法
如初釋。
【註】熈鈔云地持云必須戒德嚴明善解三藏方能
發彼敬心故知自行暗於妙宗何殊無目而導聲
聞七法如律明五法如前引。○初標人。
若佛子。
△序事三重一應誦解義二明不應三舉非結過。
○今初。
應學十二部經誦戒者（有本闕應十二部經五字者非）日日六時（有本
作日夜）持菩薩戒解其義理佛性之性。
【疏】應誦戒解義亦是所制日日六時晝夜各三一
云誦未通利必須六時已通利未必恒爾二云恒
應六時。
【註】十二部經如妙玄諸文中具明。○二明不應。
而菩薩不解一句一偈及戒律因緣詐言能解者即
為自欺誑亦欺誑佗人。
【疏】不誦不解不應作師一乖己心則自欺誤前人
則欺佗也。○三舉非結過。
一一不解一切法不知而為佗人作師授戒者（授者本作
受者非）。
○三結罪。
犯輕垢罪。
△第十九兩舌戒。
【疏】遘扇彼此乖和合故制七眾同大小俱制。○初
標人。
若佛子。
△序事兩階一舉人二不應。○今初。
以惡心故見持戒比丘手捉（一作執）香爐行菩薩行。
【疏】一舉所鬪遘人謂持戒菩薩比丘手捉香爐聊
舉善行一事。○二不應。
而鬪遘兩頭謗欺賢人無惡不造。
【疏】不應鬪遘兩頭持此過向彼說故言兩頭謗欺
賢人道其無惡不造兩舌之醉實語兩舌亦犯此
戒舉虗遘為語故言謗欺過字或作遇字文語以
鬪言值遇二邊皆消文或言應作＆CB17554;字文誤也。
【註】經文無過字亦無遇字想古本必有以＆CB17554;字為
過字者或為遇字者故有此文既已改之反閑其
文遘或作訟字者非。○三結罪。
犯輕垢罪。
△第二十不行放殺戒。
【疏】見危不救乖慈故制菩薩行慈悲為本何容見
<pb n="98"/>
危不救大士見危致命故也七眾同犯大小乘不
俱制大士一切普度聲聞止在眷屬此制自度。○
初標人。
若佛子。
△二序事三重一非親應度二是親應度三舉非
結過。
【註】預註疏意於初非親應度中更應開三一想念
如親二令憶慈觀三資神之益疏下文云准前亦
應有三即此三意。○今初想念如親。
以慈心故行放生業一切男子是我父一切女人是
我母我生生無不從之受生故六道眾生皆是我父
母。
○二令憶慈觀。
而殺而食者即殺我父母亦殺我故身一切地水是
我先身一切火風是我本體故常行放生生生受生
常住之法教人放生。
○三資身之益。
若見世人殺畜生時應方便救護解其苦難常教化
講說菩薩戒救度眾生。
【疏】初重可解前明想念如親即制令憶慈觀如大
經明習九品七品等第一使上怨等於上親大士
應與資身之益及資神之利在文易見。
【註】用此疏文引出經意顯然易見九品七品已上
怨上親者如大涅槃疏明七周行慈或九周等於
上品怨與上親等與上品樂非此可具疏但略提
而已。○二是親應度。
若父母兄弟死亡之日應請法師講菩薩戒經律福
資亡者得見諸佛生人天上。
【疏】大士前人後己故親在後准前亦應有三今止
明資神之益。
【註】亦應有前三意於佗人邊尚作親想況自親親
世世生生幾番受生恩德莫量即初意也於佗尚
爾於自親親應教放生常住之法即次意也經中
見文即第三意也此意甚顯佗之疏鈔或作異解
皆非文意。○三舉過結非。
若不爾者犯輕垢罪。
○十後總結。
如是十戒應當學敬心奉持如滅罪品中廣明一一
戒。
【疏】如是下第三總結指滅罪品中廣明。
【註】此總結文疏云第三三字必誤若以為分科之
三且何文是初只有十條戒文并此結文不應分
三科也准下第四段中結云如是九戒下第四段
總結既有段字即應改此三字為二乃第二段之
總結也明矣。△第二十一瞋打報仇戒。
【疏】既傷慈忍方復結怨故制也外書有二途一是
禮之所許二是法之所禁漸教故也今內經悉禁
七眾同犯大小俱制。○初標人。
若佛子。
△序事三階初制不應報仇二舉況三舉過結非。
○今初不應。
以瞋報瞋以打報打若殺父母兄弟六親不得加報
若國主為佗人殺者亦不得加報殺生報生不順老
道。
【疏】謂以瞋打報瞋打非謂應以德報怨。
【註】此與論語以直報怨以德報德異者何也盖由
儒行立世禮法故許報怨復讎今運出世普慈乃
欲怨親平等故唯應以德報怨也疏前文外書一
是禮之所許也殆彼法之所禁亦乃不許故知外
書亦有二途也經云不順孝道則與彼世禮孝道
相違也今之孝道者前經文云孝順至道之法孝
名為戒以戒為孝方曰至順豈容殺生又儒但據
今見生釋乃業通三世以此怨境未必前世非己
<pb n="99"/>
父母若以殺報即殺我父母豈是孝道故云不順
孝道也殺父母不報如前第十戒已辯。○二舉況。
尚不畜奴婢打拍罵辱日日起三業口罪無量況故
作七逆之罪。
【疏】奴婢出家菩薩不得畜在家得畜而不應非理打
拍。
【註】大經云有說如來許畜奴婢僕使舌則墮縮戒
文經文不容畜僕蓋以乞自活一己尚猶外物畜
婢豈是持戒自有淨侍之人以為給奉也今之享
用以富貴夸耀者可不誡之經言口罪無量者打
拍身業罵辱口業意在其中於三業中口罪偏多
也有本口字為得字意謂日日起三業尚乃得罪
無量何況殺命為七逆也意亦優長今且從見文
也言七逆者以於一切人作父母想故。○三舉非
結過。
而出家菩薩無慈心報酬乃至六親故報者。
【註】獨言出家應在家不犯耶藏疏云雖二眾同犯
然出家由深故別重舉以捨俗親緣修慈故奧疏
云發菩提心通是出家二疏皆有理通意由長。○
三結罪。
犯輕垢罪。
△第二十二憍慢不請法戒。
【疏】慢如高山法水不住有乖傳化之益故制七眾
同犯大小不全共大士常應諮請聲聞是應請之
內懷憍慢不請方犯輕失。○初標人。
若佛子。
△序事三階一自恃憍慢二出慢之境三舉非結
過。○今初自恃憍慢。
初始出家未有所解而自恃聰明有智或恃高貴年
宿或恃大姓高門大解大福大富饒財七寶以此嬌
慢而不諮受先學法師經律。
【疏】自恃嬌慢即是兼制言始出家者染法未深多
有自舉解者未有正解自恃聰明者於餘事有知。
【註】藏疏奧疏以十慢釋此云一聰明慢恃自聰明
散動高舉二世智慢恃有世智輕於深法三高貴
慢恃曾任官四耆年慢恃己年長不知虗老五大
姓慢恃己剎利諸大姓等六高門慢恃上代簪貴
七解慢恃解世法或小乘外典八福慢己曾作諸
大福行九富慢恃己富有十寶慢恃家有金寶等
此等經中依科易解。○二出慢之境。
其法師者或小姓年少卑門貧窮下賤諸根不具而
實有德一切經律盡解。
【疏】小姓卑陋所以起慢實自有解是故不應。
【註】有本無下賤二字諸聖亦散影於貧賤歸佛一
化如跡水入海豈存洿淺尚德而不尚皃大莊嚴
經中難陀有僕優波離投佛出家先得戒不禮佛
言佛法如海容百川皆同一味但據受戒前後不
在貴賤本無吾我當思聖法勿生憍慢難陀去自
貢高便禮藏疏云五事一小姓二年幻三卑門四
貧窮此並翻上十中四位五諸根不具形殘醜陋。
○三舉非結過。
而新學菩薩不得觀法師種姓而不來諮受法師第
一義諦者。
【疏】第一義者菩薩勝法皆名第一義此戒與前第
六戒同制不請法以心為異前制懈怠不請此制
嬌慢不請若慢心不往聽應同此戒。
【註】略舉種姓之一餘亦不應觀奧疏云童子求於
羅剎天帝跪於野干皆為慕法情殷不觀形皃鈔
云童子即雪山童子野干者未曾有經云毗摩國
徒陀山有一野干為師子所逐墮在井中經於三
日自說偈云一切皆無常恨不飼師子奈何危厄身
身貧困無功死無功已可恨復汙人中水懺悔十方
佛願垂照我心前代諸惡業現償皆令盡從是值
<pb n="100"/>
明師修行盡作佛帝釋聞之與八萬天眾到其井
所謂曰不聞聖教久處幽冥向說非凡願更宣說
野干曰法師在下自處上位初無修敬而問法要
帝釋以天衣接之令出扣頭懺悔廣如彼經又如
弊惡之炬足以明途炬雖麤惡發光□照久闇即
明亦猶法師雖風皃不揚解第一義妙言一出利
益頗深豈可以炬之麤弊而棄光明也獨言第一
義諦者其實二諦皆求一者以真攝俗二者世諦
易知約難為請。○三結罪。
犯輕垢罪。
△第二十三憍慢避說戒。
【疏】乖教訓之道故制七眾同犯大小俱制。
【註】熈鈔為憍慢僻說今詳舉過經文既云以輕慢
心不好答問應作僻字避則無理疏文為悞。○初
標人。
若佛子。
△二序事中三階一求法人來問二師師相授三
舉過結非。
【註】疏只科其大略私更細開令經意顯序事為二
初通示新學受戒法式二正制為師舉非結過於
初又二初示相二重釋初又為二初自誓受二從
師受此皆不失疏中科意。○今初自誓受。
佛滅度後欲以好心受菩薩戒時於佛菩薩形像前
自誓受戒當以七日佛前懺悔得見好相便得受戒
若不得好相應以二七三七乃至一年要得好相得
好相已便得佛菩薩形像前受戒若不得好相雖佛
像前受戒不名得戒。
○二從師受。
若先受菩薩戒法師前受戒時不須要見好相。
△二釋相又二。○初釋從師相。
何以故是法師師師相授故不須好相是以法師前
受戒即得戒以生至重心故便得戒。
○第二釋自誓相。
若千里內無能授戒師得佛菩薩形像前自誓受戒
而要見好相。
△二正制為師舉非結過文二。○初明自倚非。
若法師自倚解經律大乘學戒與國王太子百官以
為善友。
○二舉非結過。
而新學菩薩來問若經義律義輕心惡心慢心不一
一好答問者。
【疏】一求法之人遠來問道文中具序初新學菩薩
已受戒竟遠來聽法法主言非己師恃解恃勢輕
慢心不好答問使義隱沒顛倒法相故犯若千里
內無師於佛像前自誓受必須見好相方得二師
師相授不假見相生重心故若法師此第二法師
自恃所以興慢而新學下舉非結過第三句也彼
遠來問義倚恃憍不好酬對故犯。
【註】今疏中但舉其大槩科經說其制意爾細詳應
如此科經文自顯疏文熈鈔云多却此二法師四
字除之亦便。○三結罪。
犯輕垢罪。
△第二十四不習學佛戒。
【疏】不務所務務所不應學者乖出要之道故制七
眾同犯大小不全共菩薩常應大乘在先不限時
節聲聞五歲未滿五法未明若學失所非急犯第
七聚此外不制以自修自滿故。
【註】五法如前釋。○初標人。
若佛子。
△序事三階初明應二不應三舉非結過。○初明
應學而不學。
有佛經律大乘法正見正性正法身而不能勤學修
習。
<pb n="101"/>
【疏】有佛經律大乘法者通舉菩薩藏正見者謂萬
行之解正性者謂正因性正法者謂正果性修萬
行從因至果此是要知而今反不勤學。
【註】菩薩藏攝大乘法也正法即正法身文脫身字
以法身為正果也。○二明不應。
而捨七寶反學邪見二乘外道俗典阿毗曇雜論一
切書記。
疏而反學二乘外道數論等。
【註】藏疏云反學反倒而學也有八一邪見是總句
二二乘者就執著乖大故三僧佉等論異說乖真
故云外道四世俗詩書習彼妨道五阿毗曇此云
對法即小乘諸部諍論相違損害大乘六小乘外
道及以世典雜糅成論故云雜論七書者謂躭學
書點以失光儀八記者謂學算數記穀聚之多少
等若詳經意亦可邪見是總舉一切書記是總結
藏疏中有經無一切字乃開八種此亦無礙若宿
德飽道為化佗故作引導緣學亦無犯律亦許三
時中一分習外。○三舉非結過。
是斷佛性障道因緣非行菩薩道。
【疏】是斷佛性此第三舉非結過習小助大不犯為
伏外道讀其經書亦不犯菩薩若撥無二乘亦名
為犯若學二乘法為欲引化二乘令入大乘不犯。
【註】熈鈔云大品云譬如狗不從大家求食反從作
務者索然所習學具兼大小定慧並行內外兼美
者實難其人戒制妨道若為利益習亦無妨榮鈔
引華嚴三十六金剛藏菩薩說難勝地云菩薩為
利眾生故世間技藝靡不該習所謂文字算數圖
書印璽地水火風種種諸論咸所通達善知方藥
救療諸病顛狂鬼魅悉能除斷文筆讚詠等但於
眾生有利益故咸悉開示令住佛法。○三結罪。
若故作者犯輕垢罪。
△第二十五不善和眾戒。
【疏】自損損佗故制出家二眾同犯大小俱制三眾
及在家既未持眾不制。○初標人。
若佛子。
△序事三階一出眾生二明應三不應。○初出眾
生。
佛滅度後為說法主為行法主為僧坊主教化主坐
禪主行來主。
【疏】凡五種人以初句為兩方便成六人律中有十
四人如律中說此略舉六人。
【註】說法主行法主義開為兩故成六人有本脫行
法主藏疏只開五人是闕行法一人也僧坊主者
謂身任綱維為眾當苦務者也教化主謂導引檀
越修治塔寺等坐禪主者謂善授止觀令伏煩惱
行來主者領眾游方令善攝諸根不毀禁戒故。○
二明應。
應生慈心善和鬪訟善守三寶物莫無度用如自己
有。
【疏】應生三事一事慈心謂欲與眾生樂二善和諍
訟謂如法滅諍諍有四毗尼有七應如法除滅不
得差違三善守三寶物應事施用不得差互。
【註】諍有四者一言諍二覓諍三犯諍四事諍律中
上三開九品事諍復九品共十八品毗尼有七者
謂七滅諍一現前二憶念三不癡四自言五多人
語六罪處所七如草覆地委如四分律今意在滅
諍三寶物如前盜戒委明。○三不應。
而反亂眾鬪諍恣心用三寶物。
○三結罪。
犯輕垢罪。
△第二十六獨受利養戒。
【疏】僧次請僧不問客舊等皆有分而舊人獨受不
以分客乖施心貪利故制此戒出家二眾同犯大
<pb n="102"/>
小俱制三眾及在家未知僧事不制。○初標人。
若佛子。
△序事三階初有客來二應三不應。○今初。
先在僧房中住後見客菩薩比丘來入僧房舍宅城
邑若國王宅舍中乃至夏坐安居處及大會中。
【疏】文中雖道菩薩比丘若聲聞僧預利養分亦同
其例。
【註】藏疏云略舉五處一僧房者是伽藍中出家菩
薩所在二舍宅是在家菩薩所住三國王宅舍是
王宮內城邑通前二位四乃至夏坐安居處位者
五大會中。△二明應又二。○初應迎接。
先住僧應迎來送去飲食供養房舍臥具繩牀木牀
事事給與若無物應賣自身及男女身割自身肉賣
供給所須悉以與之。
○二應僧次。
若有檀越來請眾僧客僧有利養分僧坊主應次第
差客僧受請。
【疏】應有二事一禮拜迎接給僧臥具等二應依次
差僧言賣身供給舉況之辭。○三明不應。
而先住僧獨受請而不差客僧者僧坊主得無量罪
畜生無異非沙門非釋種姓。
【疏】不應中但舉不次差僧據後以兼前若不與僧
物分不迎接亦同此制若知僧次的至彼人不差
而奪但犯輕垢以臨差時界外或有來者未專有
分故差竟而奪與餘人餘人知爾能差及所差並
是盜方便後得施家食䞋五錢入手各結重畜生
無異或云此為不差僧次戒差僧次有六種如律
中說。
【註】藏疏云畜生下呵責結犯先以三事呵一愚癡
故同畜生二無聖果故非沙門三無彼因故非釋
種熙鈔云六種者曾詢律宗亦未詳榮鈔引寄歸
傳云佛昔在日客比丘至唱言善來西方寺制凡
見新來比丘無論客舊及弟子等舊人須迎前唱
曰莎揭多（此云善來）客云窣莎揭多（云極善來）若不唱者一
違寺制二准律有犯。○三結罪。
犯輕垢罪。
△第二十七受別請戒。
【疏】各受別請則施主不請十方僧使施主失平等
心功德十方僧失常利施故制出家五眾同犯在
家二眾無此利未制大小乘不同菩薩僧一云凡
齋會利施悉斷別請若請受戒說法見機或比智
知此人無我則不營功德如此等不制二云從四
人已上有一僧次不犯都無者被制文意似前解。
【註】受別請有三種過一壞如來僧次之法二損施
主無限之福三累自身取此不應受之物熙鈔云
嗟乎像運營世利為己能棄教法為末事多般結
托曉日驅馳又凡於信施須召門僧兼邀親屬實
乖平等福利尤虧等是為善請依佛制。○初標人。
若佛子。
△序事三階初標不應二釋不應意三結不應。○
今初。
一切不得受別請利養入己。
○二釋不應意。
而此利養屬十方僧而別受請即是取十方僧物入
己。
【疏】施主修福法應廣普當知利施本通十方由汝
別受故十方不得遠有奪十方之義是故不應。
【註】十方僧現前僧如盜戒中辯此屬十方現前僧
耶藏疏云問如亡比丘輕物亦屬十方現前僧豈
得僧次受耶答雖屬十方然制法有異彼以羯磨
為約此以僧次為限各依本法受之無互。○三結
不應。
及八福田中諸佛聖人一一師僧父母病人物自己
<pb n="103"/>
用故。
【疏】八福田並有應得僧次義如佛應迹為僧等八
福田者一佛二聖人三和上四闍梨五僧六父七
母八病人然三藏中佛恒受別請而不名犯一佛
是上福田不滅等心之福二此土只有一佛無有
奪餘佛義。
○三結罪。
犯輕垢罪。
△第二十八別請僧戒。
【疏】分別是田非田如大經德王品當知是心則為
狹劣失平等心七眾同犯大小乘不全共道俗菩
薩請僧齋會一云都不得別請悉應僧次的請一
人便犯二云一食處莫問人數多少止請一僧次
便不犯都無則制若悉請者益善文意似如前解。
【註】大經二十四云何菩薩不觀福田及非福田云
何福田外道持戒上至諸佛是名福田當知是心
是為狹劣菩薩悉觀一切眾生無非福田雖有二
解文意如前即依初釋。○初標人。
若佛子。
△序事三初標應二釋應意三不應。○今初標應。
有出家菩薩在家菩薩及一切檀越請僧福田求願
之時應入僧坊問知事人今欲請僧求願知事報言
次第請者即得十方賢聖僧。
【註】此戒對前前制所請今制能請。○二釋應。
而世人別請五百羅漢菩薩僧不如僧次一凡夫僧。
【疏】明次請雖得凡僧有勝的請聖僧也佗云五百
羅漢不及一凡僧此就心遍不論田也。○三不應。
若別請僧者是外道法七佛無別請法不順孝道。
【疏】不應同外道異法不隨佛教即乖孝道七佛者
並在此土應化迹在百劫之內長壽天皆所曾見
故多引七佛證義欲使信者易明過去九十劫初
有一佛名毗婆尸亦維衛中間諸劫無佛至三十
一劫有兩佛一名尸棄二名毗舍婆亦言隨葉此
第九十一劫名賢劫千佛應出四佛已過一拘留
孫二拘那含牟尼三迦葉四釋迦牟尼也。
【註】阿含經云師子長者別請五百羅漢佛言不如
僧次一人福不可量如飲大海則飲眾流五百羅
漢人數雖多但是現前一類僧數其猶江水但一
味爾若僧次一人雖少便具十方僧數如海一滴
便具百川若以田有濃瘠凡不及聖如六度集云
百世孝親不如飯一辟支佛飯百辟支不如飯一
佛今取心平等故云不論田長壽天光明疏云報
在六天極長者九百二十六億七千歲上天倍增
藏疏云問彼所別請僧亦十方僧中人何得非十
方攝答別請注心在所欲之人非是普該十方僧
也僧次不爾情無別注心該一切故廣。○三舉非
結過。
若故別請僧者犯輕垢罪。
△第二十九邪命自活戒。
【疏】大論云貪心發身口名為邪命文列七事例同
者皆犯乖淨命也。
【註】佗宗立名惡伎損生戒不及天台。○初標人。
若佛子。
△序事三階一惡心為利揀見機益物二列七事
三舉非結過即是無慈故犯。○今初。
以惡心故為利養。
○二列七事。
販賣男女色（一）自手作食自磨自舂（二）占相男女解
夢吉凶是男是女（三）呪術（四）工巧（五）調鷹方法（六）和
合百種毒藥千種毒藥蛇毒生金銀毒蟲毒（七）。
【疏】聲聞邪命凡有四食方仰及下等四此中五事
通前四食一販賣男女色二手自作食制道開俗
三相吉凶俗人如相以自活不犯道一向制四呪
<pb n="104"/>
術五工巧六調鷹方法此三事於物無侵如法自
活在家不制出家悉斷若淨治醫無所希望不犯
出家亦開七和合藥毒殺人犯罪。
【註】佗疏所釋與天台有異藏疏云惡事雖眾略舉
十三一賣色謂居婬肆賣女色與男或賣男色與
女據教佗婬邊理實犯重今約衒賣邊更結輕垢
是得二罪也二自手作食者自惡＆CB18196;非法也律云
世之譏嫌妨修出世諸事業故內蘊勝法外行亦
勝如世貴人安坐受食尚不執作況佛弟子佛令
弟子現大人相令近事男近事女作食供給三自
磨舂是壞生及惡觸亦世譏嫌四占相男女者占
卜男女婚嫁相宜又解其夢有吉凶等五是男是
女者占胎辯男女也六呪者為呪咀等又以惡呪
呪龍等七術者厭禱符書等八工巧者匠傭作以
求利等九調鷹法者縫眼等既熟已令殺眾生十
和百種毒藥者以百種毒合成此藥千毒亦爾既
數有少多理應毒有緩急十一蛇毒者以五月五
日蛇合和毒藥又以毒藥擗蛇等十二生金銀者
合假金銀以誑惑人舊鈔云以生金銀合成假以
和藥害人故又有云毒藥名生金銀也又有云如
以水銀藥入爐中化成金銀以毒之如砒之類十
三蠱毒者亦蛇及猫鬼等損害眾生有云七月七
日蜘蛛五月五日午時晴蛇十二月猫兒共置甕
中閉之多日唯有一在即成其毒又相傳云取百
種蛇置甕中相食強者即毒最也疏既但存大略
故以佗疏兼釋之詳而易解。○三舉過結非。
都無慈憫心犯輕垢罪。
△第三十不敬好時戒。
【疏】三齋六齋並是鬼神得力之日此日宜修福善
過餘日而今於好時虧慢更犯隨所犯事隨篇結
罪此時此日不應不知加一戒一云七眾俱制皆
應敬時二云但制在家年三長齋月六齋齋本為
在家出家盡壽持齋不論時節。
【註】三長月即正五九此三月從南洲為始即二三
四月對餘三洲此准智論六齋者月內六日也如
常辯譬喻經云天王帝釋勅四天王以六齋日案
行天下伺求人間所造善惡奏聞上帝又淨度經
云一日六奏一歲四覆。○初標人。
若佛子。
△序事三階一總舉犯戒二所敬之時三舉犯結
過。○今初。
以惡心故自身謗三寶詐現親附口便說空行在有
中經理白衣為白衣通致男女交會婬色作諸縛著。
【疏】凡有所犯皆言行相違乖反正真皆謗三寶。
【註】經理白衣有本脫此一句謂詐親附佛實謗三
寶亦犯一重口詐說空行實執有或通致男女為
成媒妁豈學道之人所作也。○二所敬之時。
於六齋日年三長齋月。
【疏】所敬之時謂六齋三長齋月等皆如前釋。○三
舉犯結過。
【疏】更舉所犯結過殺生劫盜略舉初二重破齋者
謂非時食等優婆塞戒云三齋月受八戒持齋在
家菩薩應行此事。
【註】殺生劫盜已屬前重於長月齋日不知而犯者
又加此一戒方在此中所制爾故前疏云此時此
日不知加一戒。○三結罪。
犯輕垢罪。
○第三總結。
如是十戒應當學敬心奉持制戒品中廣解。
【疏】如是十戒第三總結也。
△第三十一不行救贖戒。
【疏】見有賣佛菩薩形像不救贖損辱之甚非大士
行應隨力救贖不者犯罪故制七眾同大小不全
<pb n="105"/>
共菩薩應贖聲聞見父母不贖犯第七聚經像不
見制。○初標人。
佛言佛子。
【疏】藏疏云佛言者是別品之首故標斯語今謂亦
可二九之初標斯以別。△序事三。○初能賣。
佛滅度後於惡世中若見外道一切惡人劫賊。
○二所賣。
賣佛菩薩父母形像及賣經律販賣比丘比丘尼亦
賣發菩提心菩薩道人或為官使與一切人作奴婢
者。
【疏】先能賣之人謂劫賊所賣即佛菩薩形像此有
父母有大慈故。
【註】父母二解一見有賣所生父母之形像者二佛
菩薩即是法中父母疏意語略似用次解。○三正
明救贖。
而菩薩見是事已應生慈悲心方便救護處處教化
取物贖佛菩薩形像及比丘比丘尼發心菩薩一切
經律。
【疏】而菩薩下第三正應救贖也。
【註】此中不言父母者有云以及字兼之今謂以此
照之前應用次解故此合不言父母也。○三舉過
結罪。
若不贖者犯輕垢罪。
△第三十二損害眾生戒。
【疏】此有六事遠防損害乖慈故制七眾同犯大小
乘俱制。○初標人。
若佛子。
△序事文列六事。
不得販賣（佗本云畜）刀杖弓箭畜（佗本云販賣）輕秤小㪷因官
形勢取人財物害心繫縛破壞成功長養猫貍猪狗。
【疏】凡列六事一販賣殺具二畜輕秤小㪷丈尺短
者亦從此例三因官形勢求覓錢財四害心繫縛
五破壞成功六畜養猫貍此等六物皆有損害不
應畜損傷之事也。
【註】經本皆云畜刀杖販賣輕秤前第十戒已云不
得畜刀杖弓箭此何再制據疏中科方見經文悞
也科云一販賣殺具二畜輕秤小㪷故應改上畜
字為販賣改下販賣為畜方見前制戒畜今制販
賣則不繁重鈔記從來失於考較一至於此。○三
結罪。
若故養者犯輕垢罪。
△第三十三邪業覺觀戒。
【疏】凡所運為皆非正業思想覺觀有亂真道故制
大小同犯七眾不全同。○初標人。
若佛子。
△序事三階前標惡心二列事三總結。○今初。
以惡心故。
【疏】不前標應惡心揀去見機。
【註】藏疏云明犯之因有三類心一觀相鬪因此快
彼無揮解意二將此為戲悅己狂心三發暢害心。
△二列事大列成五。○第一兩事不同觀看。
【註】同字應作得字。

註菩薩戒經卷下之一

<sarticle>註菩薩戒經卷下之二</sarticle>

觀一切男女等鬪軍陣兵將劫賊等鬪。
【疏】道俗同制。
【註】一男女等鬪俗謂相罵相打等謂等餘不說者
二軍兵等鬪軍謂軍旅古制軍萬有二千五百人
為一軍周禮夏官曰王六軍大國三軍次國二軍
小國一軍兵謂五兵弓刀槊戈＆CB18181;（音殊）長一丈二兩
<pb n="106"/>
刃戟有柄槊矛也。○第二十事不得娛樂。
亦不得聽吹貝鼓角琴瑟箏笛笙篌歌呌妓樂之聲。
【疏】若為自娛道俗同不得作不得聽若供養三寶
道俗同開。
【註】此中十事不自娛一吹貝即螺貝也海中介虫
二皷角行軍則用亦有大小禪于梅華之調或開
此為二皷即樂中之皷今從合說三琴白虎通曰
琴禁也以禁婬邪令正心也四瑟世本曰包義造
瑟本五十九絃黃帝使素女皷瑟哀不自勝遂破
之留三十五絃五箏似琴十三絃六笛竹之樂器
七孔風俗通云武帝時丘仲所作或黃帝時伶倫
造七笙禮記女媧造笙簧釋名曰笙生也象物貫
地而生也八篌即箜篌也釋名云師延所作靡靡
之音出桑間濮上續漢書云靈帝胡服作箜篌也
九歌呌即歌唱之聲呌或作噭通謂呼呌之聲榮
鈔別開為二即以呌是呌子應和歌聲若以呼呌
之聲則非樂器若為樂聲應作此器字即大塤也
爾雅云大塤謂之器塤者說文曰樂器也以土為
之六孔釋名曰塤喧也聲濁喧然呌子即無所出
若開此為二即妓樂乃通結也若合此為一則第
十乃妓樂之聲女妓也字應從女從手者非。○第
三八事不得雜戲。
不得摴蒲圍棊波羅塞戲彈棊六愽拍毱擲石投壺
牽道八道行城。
【註】云八事熙鈔釋云一摴蒲或曰西域異道多作
是戲愽物誌云老子入胡度關作又云其骰齒謂
五木形如棗核半黑半白今謂即呼盧也晉書載
記劉毅與劉裕摴蒲挼五木四子俱黑一子轉未
定裕厲聲袒之即成盧又慕容寶因摴蒲誓曰世
云摴蒲有神若富貴可期願三盧果三擲盧盧黑
也古以木為子五黑五白為勝亦云呼五百今以
錢愽五胡五字為勝呼盧摴蒲皆方言難究二圍
棊今著棊是白氏云堯造圍棊以教丹朱說文云
變圍棊此儒書皆云變棊也三波羅塞戲釋音云
梵語波羅塞此翻兵即兵戲也即今以板[書-曰+(且-二+人)]路中
間界之以河各設十六子卒砲車馬象等俗謂象
基者是也藏疏云是西域兵戲法謂二人各執二
十餘子至或象或馬於局道所爭得要路以為勝
也釋音家亦用此解熙鈔云波羅梵語塞戲華言
塞音賽與圍棊合為一此釋不可而涅槃疏引梁
武帝為雙陸者古來亦有先用骰子擲采為先也
四彈棊榮鈔云以石為局以玉為面隆其四隅宮
人仕女多為之熙鈔云此起魏宮糚奩戲葛洪西
京雜記云漢成帝時群臣獻之五六博藏疏云即
雙陸也熙鈔引楚詞云篦蔽象棊有六博說文云
局戲六著（音筋）十二棊也榮鈔云以圍中左右各[書-曰+(且-二+人)]
六路謂之雙陸又如以六隻骰子賭采博戲下至
六夾之戲皆是六博之類也今詳諸解以六博為
雙陸者是也又云局戲十二棊以圖六路等者各
有所以雙陸乃骰子之博古來以棊局布子擲骰
子以數取之謂之取棊以此為博後來博者不用
棊子直以骰子爭來為博故雙陸有多種此皆一
類戲也廣韻骰字解云骰子博陸采又博字解云
六博棊類故以此為正唐書武后夢雙陸不勝為
無子之兆也六拍毱音菊釋音云趯毬也亦通毛
丸為毱趯弄者皆類也七擲石投壺此應合為一
種投壺乃禮記古法籌長赤二十二隻象十二月
三步之外投籌或通以石作籌首鋒者故云擲石
投壺也若如佗鈔云擲石謂之飛石十二斤為機
發行三百步者此乃兵中戰具砲石也非以此為
戲法故不用此解八八道行城有本無牽道二字
故知此即一種戲也涅槃經云八道行城一切戲
笑悉不應觀榮鈔云八[書-曰+(且-二+人)]為道以棊子行之似行
<pb n="107"/>
城法熙鈔云若依瑞應經云二月八日是四天王
捧太子馬足踰城出家因此有行城之法為追太
子馬迹表戀聖之情復有濫設斯法與此恐別戒
中多有事相惑人不得不辯。○第四六事不得卜
筮。
爪鏡著（或作芝）草楊枝鉢盂髑髏而作卜筮。
【疏】六事不得卜筮為利此道俗等俱制也。
【註】藏疏云五事一爪鏡者承聞西域術師以藥塗
爪甲呪之即於中見吉凶等事熙鈔云經但五事
今准涅槃經云終不占相手足面目此經恐闕茲
一節二爪鏡等今謂熙鈔以佗經足此為六不可
也應開爪鏡為二一爪二鏡三蓍草四楊枝五鉢
盂六髑髏即六事也爪謂以藥塗爪鏡謂以藥作
鏡令人見其吉凶等事今時見有以鏡為卜者或
以幻呪加其照子照影於壁間而卜吉凶者如今
行扣召法或謂童子照者皆此類也耆草易卜揲
蓍也楊枝榮鈔云墨狄子五行傳云當端五日午
時至柳樹下仰視有折者柳枝取刻作人形置於
靜室以香華酒脯祭之仍以呪呪之有能知人休
咎呪詞如彼傳鉢盂西土外道呪一切器物令人
於中卜吉凶此以鉢盂為言即器也此方亦有呪
水椀以卜者皆此類髑髏如輔行引外道聽髑髏
聲謂之得俗帝少分此等事相搜諸異釋詳註于
此。○第五使命。
不得作盜賊使命。
【註】據成盜業教佗盜等應犯重今取為使約不應
作故入此制。○三總結。
一一不得作。
○三舉非結罪。
若故作者犯輕垢罪。
△第三十四暫念小乘戒。
【疏】乖本所習故制七眾同犯大小不共以習各異
欲背大向小心計未成犯前第八背大向小戒計
成失戒在第十重戒中說此戒所制不欲背大正
言小乘易行且欲斷結然後化生。○初標人。
若佛子。
△序事有兩一應二不應初應中又三一護大乘
戒二生大乘信三發大乘心。○今初。
護持禁戒行住坐臥日夜六時讀誦是戒猶如金剛
如帶持浮囊欲渡大海如草繫比丘。
【疏】應念大乘略舉三事一護大乘戒凡舉兩譬一
金剛取堅義二浮囊如大經草繫出因緣經。
【註】金剛明持心堅固浮囊語絲毫不犯是持心清
淨以草繫比丘因緣比之今持戒者當如草繫之
無犯也浮囊緣出涅槃草繫者莊嚴論云有諸比
丘曠野中行為賊劫掠剝脫衣裳復欲殺之賊中
一人先曾出家語同伴云不須盡殺比丘之法不
許傷草以草繫之彼畏傷草終不能起四向馳告
諸賊依之諸比丘等被草繫縛恐犯禁戒不敢挽
絕身無衣服為日所炙蚊蟲蠅蚤之所咂食從旦
至暮夜行蟲獸交橫馳走甚可怖畏有老比丘說
偈誡云若有智慧者能堅持禁戒求人天涅槃稱
意而獲得伊鉢羅龍王以其毀禁戒傷損諸業命
今故墮龍中是諸比丘為苦所逼恐傷草命不敢
動轉即說偈言我曾往昔來造作諸惡業或得生
人中竊盜婬佗妻王法受刑戮計筭不能數復受
地獄苦如是亦難計假使此日光暴我身命乾我
要持佛戒終不中毀犯假使遇惡獸爴裂我身首
終不敢毀犯釋師子禁戒我寧持戒死不願犯戒
生比丘等各正其身不動不搖時彼國王游獵遙
見疑是露形尼乾子等遣使往看知是比丘王疑
怪親往問之曰看時似無病肥壯有多力如何為
草繫日夜不轉側比丘答言此草甚危脆斷時豈
<pb n="108"/>
有難但為佛世尊金剛戒所制玉聞歡喜即為解
草而說偈言善哉能堅持釋師子所說寧捨己身
命護法不毀犯我今亦歸命如是顯大法歸依離
熱惱牟尼解脫尊堅持禁戒者我今亦歸命持小
戒尚爾何況大乘禁戒也。○二生大乘信。
常生大乘善信自知我是未成之佛諸佛是已成之
佛。
○三發菩提心。
發菩提心念念不去心。
○二不應。
若起一念二乘外道心者。
【疏】不應一念起自度之想外道者指二乘為外道
若權入此道為化非所制也。○三結罪。
犯輕垢罪。
△第三十五不發願戒。
【疏】菩薩常應願求勝事緣心善境將來因此克遂
故制七眾同大小異所習不同故。○初標人。
若佛子。
△序事三重一出願軆二應三不應一願軆有十。
○一願孝父母師僧。
常應發一切願孝順父母師僧（有本有三寶二字）。
○二願得好師。
願得好師。
○三願得勝友同學。
同學善知識。
○四願教我大乘經律。
常教我大乘經律。
○五願解十發趣。
十發趣。
○六願解十長養。
十長養。
○七願解十金剛。
十金剛。
○八願解十地。
十地。
○九願如法修行。
使我開解如法修行。
○十願堅持佛戒。
堅持佛戒。
○二明應。
寧捨身命念念不去心。
○三明不應。
若一切菩薩不發是願者。
【疏】寧捨下第二應應發此心若一切下第三不應
不應不發此心。
【註】藏疏作五願科經云初制願成孝行即孝順父
母等二願勝師友即願得好師等三願聞大法即
常教大乘至十地等四願依解起行即使我開解
等五願行堅持即堅持佛戒等如此釋者後戒文
指已發十願何在榮鈔通指十重為十又失也應
如天台科釋為優。○三結罪。
犯輕垢罪。
△第三十六不發誓戒。
【疏】誓是必固之心願中之勇烈意始行心弱宜須
防持若不發心作意亦生違犯故制七眾同犯而
用不必皆盡大小乘不共二乘不制心易防持。○
初標人。
若佛子。
△序事有三初標勸二應三不應。○初標勸。
發是十大願已持佛禁戒。
【疏】初一句標勸以發一願下應發誓持戒後一句
結不發為過中間十三復次正明誓軆。△二明應
有十三大願今依藏疏各開誓目。○初對所犯戒
<pb n="109"/>
立火坑刀山誓。
作是願言寧以此身投熾然猛火大坑刀山終不毀
犯三世諸佛經律與一切女人作不淨行。
【註】天台但科大略佗疏甚詳只十大願文不細指
出以之為失輔行云梵網發十大願十三誓等故
須此解火坑但壞色身女色能壞法身所以此況
下去諸誓藏疏以為從婬戒立十二大誓餘戒准
知此亦不無其理經文既於初誓戒其女色次諸
誓中皆云終不以此破戒之身等故知即以婬戒
為始於殺盜等例皆如此義亦可取。○二對信施
衣立熱鐵纏身誓。
復作是願寧以熱鐵羅網千重周匝纏身終不以此
破戒之身受於信心檀越一切衣服。
【註】藏疏云為三義故立此諸誓一如此信施是淨
戒人受今若犯戒則為盜受二諸施主等信佛語
故捨妻子糇糧為福施之今若毀禁則為欺誑既
誤施主復累如來三如來大慈分毫相功德與遺
法弟子令得四事何容食佛福而毀佛戒下去一
一皆爾。○三對信施食立鐵圓猛火誓。
復作是願寧以此口吞熱鐵圓及大流猛火經百千
劫終不以此破戒之口食於信心檀越百味飲食。
○四對信施床立臥熱鐵地誓。
復作是願寧以此身臥大流猛火羅網熱鐵地上終
不以此破戒之身受於信心檀越百種牀座。
○五對信施藥立三百鉾刺誓。
復作是願寧以此身受三百矛刺身一劫二劫終不
以此破戒之身受於信心檀越百味醫藥。
○六對信施房舍立投熱鐵鑊誓。
復作是願寧以此身投熱鐵鑊經百千劫終不以此
破戒之身受於信心檀越千種房舍屋宅園林田地。
○七對信心恭敬立鐵鎚碎身誓。
復作是願寧以鐵鎚打碎此身從頭至足令如微塵
終不以此破戒之身受於信心檀越恭敬禮拜。
○八對視好色立熱鐵挑目誓。
復作是願寧以百千熱鐵刀矛挑其兩目終不以此
破戒之心視佗好色。
○九對聽好聲立千錐劖耳誓。
復作是願寧以百千鐵錐徧身劖刺耳根經一劫二
劫終不以此破戒之心聽好音聲。
○十對嗅諸香立千刃割鼻誓。
復作是願寧以百千刃刀割去其鼻終不以此破戒
之心貪嗅諸香。
○十一對食味立千刃斷舌誓。
復作是願寧以百千刃刀割斷其舌終不以此破戒
之心食人百味淨食。
【註】前文已戒此重云食者蓋前約三業此約六根
所制雖同能犯小異口約妄語舌約貪味。
○十二對好觸立利斧斬身誓。
復作是願寧以利斧斬破其身終不以此破戒之心
貪著好觸。
○十三常願眾生在己先成佛。
復作是願願一切眾生悉得成佛。
○三明不應即後一句結不發為過。
而菩薩若不發是願者。
【註】此諸誓願不出四弘願眾生成佛即初誓決不
破禁戒即次誓願學大乘經律十發趣等即第三
誓自知我是未成之佛即第四誓在文顯見。○三
結罪。
犯輕垢罪。
△第三十七冐難游行戒。
【疏】始行菩薩業多不定且人身難得堪為道器不
慎遊行致有夭逝在危生念所喪事重以不慎故
制七眾同大小俱制。○初標人。
<pb n="110"/>
若佛子。
△序事二重。
【疏】一明游止所應是制戒之緣在先兼制更有三
初游止二時十八物自隨。
【註】三重者謂應不應結過今初應中疏科甚略今
更細科疏中大節三科謂初明游止二時二辯十
八物三明自隨初私為二初游行二止住故疏云
游止。○今初游行。
常應二時頭陀。
【疏】二時頭陀者遊行時也春秋二時調適遊行化
物無妨損也頭陀有十二大論廣明食有五一不
受別請二常一食三中後不飲漿四一坐食五節
量食住處有五一阿練若處二常坐不臥三冢間
住四樹下坐五露地住衣止有兩一但畜三衣三
常著衲衣。
【註】律疏云舊云頭陀新云杜多此飜洗除亦洗浣
亦抖擻大小乘皆行所出名目雖小異大體無別
百錄云吾少嬰勤苦乃至云唯著一納三十餘年
冬夏不釋體故知吾祖誠堪師範今傳道者但以
畜衣盂為務獨不媿於心乎。○二止住。
冬夏坐禪結夏安居。
【疏】冬寒夏熱游行多妨損故制若不依制犯輕垢。
【註】梵語禪那此云功德叢林又云思惟修百錄云
依堂坐禪此為恒務寄語後學常應以此為急務
若多散而不靜真所謂空喪自己靈光也安居南
山云形心攝靜曰安要期在住曰居安居法式具
在律文不得不識此是疏三科中初游止科竟。△
二十八物。○一物。
常用楊枝。
【註】涅槃經云晨朝嚼楊枝佛言有五利一能除黃
熱二能除涎癊三口無息氣四能消食五眼目明
淨寄歸傳云齒木長十二指短不減八指大如小
指使一頭緩熟嚼良久淨揩牙關能堅牙香口去
癊用之半月口氣頓除痛齒憊三旬即愈。○二物。
澡豆。
【註】十誦云大小豆迦提婆草作仍有八種豆謂胡
豆大豆蓽豆小豆豌豆山豆䕪豆鵲豆用此淨身
淨口然不得著香在內大威儀請問經云若不用
澡豆水洗手把經卷香爐者死墮不淨地獄昔有
見提比丘六十年持齋秪得一日功德佛言為汝
常用水𠻳口曾於一日以澡豆水𠻳口所獲功
德無量。○三物。
三衣。
【註】通名袈裟後文自釋。○四物。
缾。
【註】鈔引寄歸傳云凡水分淨觸缾有二枚淨者用
瓦瓷觸者任用銅鐵出觸以觸水洗入淨以淨水
洗沙彌經云若無淨水盥手淨草亦得。○五物。
鉢。
【註】梵語鉢多羅此云應器律云用瓦鐵為之如律
說。○六物。
坐具。
【註】律云為護身護衣護僧臥具故制梵云尼師壇
此云隨坐衣。○七物。
鍚杖。
【註】杖者依也依倚此杖除惡進善鍚者明也束也
不迴也求出不迴故。○八物。
香爐奩。
【註】盛香器也或云爐并奩乃二事也或本無奩字
亦可。○九物。
漉水囊。
【註】亦名濾水羅天竺用白疊作此土用熟絹作以
濾水漉虫近送本池遠即別置放生盆三重濾之
<pb n="111"/>
猶有不去者捨去日日諦眎無蟲得用無漉水囊
用袈裟一角路行同伴都無者舉眾得罪寧可忍
渴死不得飲蟲水廣如律說。○十物。
手巾。
【註】律中許畜拭手巾拭脚巾汗巾面巾淚巾等。○
十一物。
刀子。
【註】相承呼為護戒刀楞伽經云為截袈裟故聽畜
四寸刀頭如月刃。○十二物。
火燧。
【註】取火具或木或鏡或珠等。○十三物。
鑷子。
【註】四分云比丘鼻中毛俗譏嫌故佛令畜銅鐵者
榮鈔云西天多跣足擬之拔刺未知何出。○十四
物。
繩牀。
【註】律制曲脚直脚等隨處修觀說法用。○十五物。
經。
○十六物。
律。
○十七物。
佛像。
○十八物。
菩薩形像。
【註】經律顯修行依定慧法故佛像不忘本師故菩
薩像常觀善友故前十四物是修道之緣後之四
種是依止之處藉此修道故已上乃疏中大科第
二十八物。△第三自隨私又二一遊行自隨二止
住自隨初又二初正釋頭陀二兼明布薩。○今初。
而菩薩行頭陀時及遊方時行來百里千里此十八
種物常隨其身頭陀者從正月十五日至三月十五
日八月十五日至十月十五日是二時中此十八種
物常隨其身如鳥二翼。
【註】前是春時次是秋時此二時不寒不熱正宜行
行。○二兼明布薩。
若布薩日新學菩薩半月半月布薩誦十重四十八
輕戒若誦戒時當於諸佛菩薩形像前誦一人布薩
即一人誦若二人若三人乃至百千人亦一人誦誦
者高座聽者下坐各各披九條七條五條袈裟。
【註】布薩此翻淨住遵佛弟子出家在家當每半月
常行布薩布薩法式行籌舉事今別錄卷末幸須
秉行九條袈裟等者衣有三種一僧伽梨有九種
九條至二十五條此翻之名從義而立或云伏眾
衣伏外道眾故或云重衣雜碎衣等或從用名入
王宮聚落衣二[鬱-山+止]多羅僧義翻上衣以在五條上
著故或云中價衣今為入眾衣也三安多會或安
陀會此謂道行衣或云作務衣此最帖身衣[鬱-山+止]多
羅僧即七條安多會即五條故此三衣一不可闕
製造當用布然圓其頂必方其袍乃僧之形相為
有法之製近有二種人不曾介懷經中說身不披
三衣者鬼得隨跡天不護持諸聖見之目為無法
無慚愧者一者自謂通達大道不拘小節謂拘拘
衣制是小乘行恣其侈心用羅綾華飾二者不識
戒檢村愚之流只知頭圓衣方而已不知所謂衣
者是何等法恣用紗絹但欲成之良可悲憫雖欲
遮人眼目披挂在身諸天諸聖冥空見之只一禿
頭俗人爾鬼神得以輕侮奉勸諸僧製造三衣秉
持無失非但為聖所訶亦且自招殃禍問布薩既
通在家出家二眾同會若在家者云何亦云著袈
裟耶答律有單縫衣專為俗制方等經云亦如比
丘法修淨行具三法衣入道場者單縫三衣荊溪
云單縫者不許却刺恐濫大僧受持之衣却刺者
即鳥足刺也單縫即直刺或摺或貼俱通三衣長
<pb n="112"/>
短條相相似但不同大衣三重等色亦同也乃至
雖制三衣非出家服吾祖智者獻晉王椿皮袈裟
云布薩時著正此衣也斯表國主尊教粗成道服
使遵方等也。○二止住自隨。
若結夏安居時亦應一一如法。
【疏】有人云菩薩立誓安居五月下半至八月上半
文云此時不復頭陀是安居之限。
【註】此釋前來止住時也不語坐禪者略也。△二不
應私更為二初遊行不應二止住不應。○今初。
若行頭陀時莫入難處若惡國界若惡國王土地高
下草木深邃師子虎狼水火風難及以劫賊道路毒
蛇一切難處悉不得入頭陀行道。
【疏】遊行冐難皆是制限。
【註】藏疏云十二難處一國難惡王者彼國王不信
三寶頭陀不得入彼界中二地有高下三草深林
密四黑師子噉人五虎六狼七水八火九風十賊
十一毒蛇所行之路十二總結一切難處國難者
謂水旱兵革也熙鈔云問前十六輕云乃至餓虎
狼悉應施身肉手足何與此相違答前明事施恐
性地已上備能行之此准始行須慎難處蓋凡夫
菩薩業多不定。○二住止不應。
乃至夏坐安居時是諸難處皆不得入。
【註】此中亦應語坐禪故以乃至兼之。○三舉過結
非。
若故入者犯輕垢罪。
△第三十八乖尊卑次序戒。
【疏】乖亂失儀故制七眾同大小俱制。○初標人。
若佛子。
△序事三一應次不應三總結應不應。○今初。
應如法次第坐先受戒者在前坐後受戒者在後坐
不問老少比丘比丘尼貴人國王王子乃至黃門奴
婢皆應先受戒者在前坐後受戒者次第而坐。
○二不應。
莫如外道癡人若老若少無前無後坐無次第如兵
奴之法。
【疏】即不應亂次。○三總結。
我佛法中先者先坐後者後坐而菩薩一一不如法
次第坐者。
【疏】總結應不應義聲聞次序出律部臥具法以戒
為次乃至大須臾時皆名上座通道俗九眾一比
丘二比丘尼三六法尼四沙彌五沙彌尼六出家
七出家尼八優婆塞九優婆夷此九眾有次第不
得亂如律部說。
【註】須臾者俱舍云三十須臾為晝夜十誦云先受
大戒乃至須臾時是人應先受水先受飲食輔行
云若先小後大則開小夏以成大夏若先受大後
受律儀在小則依小在大則依大理雖若是方土
不同此土僧徒不擇大小西方一向永隔然四依
出世必大小並弘但隨物機緣通局在彼六法尼
即式叉摩那學六法者如前已辯又云出家出家
尼者尼即女也初出家之男女。○三結罪。
犯輕垢罪。
△第三十九不修福慧戒。
【疏】福慧二莊嚴如鳥二翼不可不修乖出要之道
故制七眾同大小乘不全共菩薩攝一切善應修
聲聞夏分自誓應修福業餘時不制。○初標人。
若佛子。
△序事三階一修福二修慧三結過。○今初。
常應教化一切眾生建立僧坊山林園田立作佛塔
冬夏安居坐禪處所一切行道處皆應立之。
【疏】自作教佗文中略序七事一僧坊二山林三園
四田五塔六冬夏坐禪安居處七一切行道處凡
此流類悉應建立力若不及者不犯。
<pb n="113"/>
【註】營福之務學佛者要在日用聞不忘即二嚴備
矣大論四句象身七寶絡此有福無慧句羅漢應
供薄即有慈無福句餘則准知故知福慧二嚴如
鳥二翼也七事應離邪命自活如遺教不許安置
田宅畜養人民如此令作蓋聲聞自行應離邪命
今大士所行務在建立三寶其功莫量過德顯矣。
○二修慧私又五一救苦難。
而菩薩應為一切眾生講說大乘經律若疾病國難
賊難父母兄弟和尚阿闍梨亡滅之日及三七日四
五七日乃至七七日亦應講說大乘經律。
○二救災厄難。
一切齋會求願行來治生大火所燒大水所漂黑風
所吹船舫江河大海羅剎之難亦讀誦講說此經律。
【註】一切齋會或科在上今是修慧不應營齋經意
謂欲營福時遇難故令講說以救災厄也。○三救
罪報難。
乃至一切罪報三惡八難七逆。
○四救牢獄難。
杻械枷鎻繫縛其身。
○五救三毒難。
多婬多嗔多愚癡多疾病皆應講此經律。
【疏】而菩薩下第二應修智慧亦自作教人。○三舉
非結過。
而新學菩薩若不爾者。
○三結罪。
犯輕垢罪。
○第四總結。
如是九戒應當學敬心奉持梵檀品當廣說。
【疏】如是九戒下第四段總結梵檀品廣明。
【註】梵檀者藏疏云此翻默擯良以非理違犯不受
調伏以此治之。△第四十揀擇受戒戒。
【疏】有心樂受悉皆應與若瞋惡揀棄乖於勸獎故
制出家二眾同犯餘無師範者未制大小不全共
菩薩本兼物聲聞若許而中悔是犯不許不犯。○
初標人。
若佛子。
△序事有三初不應揀釋二應三舉過結非。○今
初。
與人受戒時不得揀擇一切國王王子大臣百官比
丘比丘尼信男信女婬男婬女十八梵六欲天無根
二根黃門奴婢一切鬼神盡得受戒。
△二應揀擇有兩一身形不如應揀擇二業障不
如應揀擇爾。○今初。
應教身所著袈裟皆使壞色與道相應皆染使青黃
赤黑紫色一切染衣乃至臥具盡以壞色身所著衣
一切染色若一切國土中國人所著衣服比丘皆應
與其俗服有異。
疏衣中聲聞用青泥𣝕菩薩亦應用依此文意似
不必盡備但與俗艶不同便名如法一云道俗受
戒皆須服壞色二云是可壞色處道俗同制文云
與俗服有異當知出家菩薩必用壞色。
【註】𣝕音箋香木文出十誦律應𣝕或作棧非。○二
業障不如應揀擇。
若欲受戒時師應問言汝現身不作七逆罪不（不字有本
作耶字者非問辭故不可）菩薩法師不得與七逆人現身受戒七
逆者出佛身血殺父殺母殺和尚阿闍梨破羯磨轉
法輪僧殺聖人若具七遮即現身不得戒餘一切人
盡得受戒。
△第三私又二初誡禮俗二舉非結過。○今初。
出家人法不向國主禮拜不向父母禮拜六親不敬
鬼神不禮。
【註】熈鈔去經似語倒應移六親二字於上意云不
向父母六親禮拜下句即云不敬鬼神頂山云或
<pb n="114"/>
移六親二字今皆不用父母不禮如淨飯王六親
不敬但不可禮敬非無崇敬也鬼神不禮禮有九
種但不可稽首上禮非無餘禮作敬而已但敬而
不著今從頂山若如熈鈔又却下句剩不禮二字。
○二舉非結過。
但解法師語有百里千里來求法者而菩薩法師以
惡心嗔心而不即與授一切眾生戒者。
○三結罪。
犯輕垢罪。
△第四十一為利作師戒。
【疏】內無實解外為名利輙爾強為有悞人之失故
制出家二眾同大小不俱制三眾及在家無師範
義不制。○初標人。
若佛子。
△序事三階一明解二不解三舉非結過。
【註】疏中大科甚略今於初明解中私更細科為三
初標教授師二示所教事三結教授解。○今初標
教授師。
教化人起信心時菩薩與佗人作教戒法師者。
【疏】解此故堪為師兼制不解則犯。△二示所教事
又二初教請二師二二師問遮。○今初。
見欲受戒人應教請二師和尚阿闍梨。
【註】此中明師經文甚顯鈔記不曉前文已辯故知
正明受戒唯在一師即教授師而教授師見彼欲
求戒者先應教請二師為問遮懺罪緣令罪淨故
方堪為受二師者即和尚阿闍梨師也二師但為
犯逆有遮者設非謂正受戒為得戒也得戒只在
教授一師此若不明如何解經非但解經不明亦
乃與人受戒而請二師如何設法。△二二師問遮
又為三即疏中三科也初七逆遮二十重遮三眾
輕遮。○今初先問七逆遮。
二師應問言汝有七遮罪不若現身有七遮罪者師
不應與受戒若無七遮者得與受戒。
【疏】問遮道遮道有三一七逆二十重三四十八輕
如是三事皆應一一好解不欲受者不得逼憎受
之罪。
△二問十重遮私更分二初總問所犯二教示懺
悔。○今初總問所犯。
若有犯十戒者。
△二教示懺悔又三一示方法二須見相三得受
戒。○今初示方法。
應教懺悔在佛菩薩形像前日夜六時誦十重四十
八輕戒苦到禮三世千佛。
○二明見相。
得見好相若一七日二三七日乃至一年要見好相
相者佛來摩頂見光見華種種異相。
△三得受戒又二初見相得二增益得。○今初。
便得滅罪若無好相雖懺無益是人現身亦不得戒。
【註】滅罪之言含於深意懺有二種方法即作法懺
見相即取相懺滅之一字即無生懺若非妙理罪
云何滅理顯罪亡見寂滅處如云因滅會真一者
泯淨曰滅二者寂絕曰滅含此二意故契無生此
文乃以過顯德若無好相則不得戒反顯纔得好
相住寂滅理諸戒皆復。○二增益得。
而得增益受戒。
【註】有本無益字前見好相舊戒復全約見好相便
名得戒不須再受若不得好相者如是懺悔功勤
行全當如何耶故為此人開增益受即許於師前
再如受戒法而重受者名增益受若爾犯重既通
再受何妨恣犯復受雖然當須懺悔如法日數以
至一年如不見好相者而得增戒若不如此勤苦
懺悔亦不名得戒豈容犯已更受開放逸門問今
此開懺是為犯十重者設前犯七逆何故無此懺
<pb n="115"/>
悔又前戒云不得與七逆人現身受戒是則犯七
逆人永不容受耶答頂山以五義揀七逆十重同
異云一約三根前云若見七逆八難應教懺悔及
七逆應講此經者前約上根易淨此約中下難度
者說二約悔有輕重三約影略互顯四約名異義
同五約與奪等文相徒繁義無決判須者讀之自
見其意今謂重逆須異不可全濫疏中自分如前
殺戒三品上品諸佛聖人父母師僧則犯逆中品
人天犯重下品四趣或輕或重以非道器屬輕等
分此三品甚自分明又前疏明三障中揀障非障
云七逆一云懺滅非障二云犯一悔與不悔悉皆
是障十重有三釋第三云不悔悉障悔已非障文
七逆十重各有多釋雖無去取皆以後釋為正七
逆悔不悔皆障與重已別據此等文重逆須分如
何以名異義同一向無揀固不可也故知受戒問
遮兼問重重猶可懺遮實不容故文顯云不得與
七逆人現身受戒明制若此何得固迷犯重者懺
得滅罪可以受戒犯逆者現身決無容受之文若
謂七逆亦通得戒何制現身或曰前戒許容懺悔
及應講此經何故一向不容得戒答此須精揀懺
悔與得戒不同昔人迷此所以亂倫前疏釋三果
人妄改疏文緣不曉此犯逆之人造罪既深許容
懺悔故前文云應教懺悔以得漸淨無墮地獄也
只此現身不得受戒經既無文通受人情安可私
容記家徒多義目公然違相背經其可得乎熈齊
鈔記疎闕處多率皆類此不能備辯。○三眾輕遮。
若犯四十八輕戒者對首懺悔罪便得滅不同七遮。
上來多文皆屬釋所教事。○三結教授解。
而教戒師於是法中一一好解。
△已上皆於初科私細開竟。○第二明不解。
若不解大乘經律若輕若重是非之相不解第一義
諦習種性長養性性種性不可壞性道種性正法性
其中多少觀行出入十禪支一切行法一一不得此
法中意。
【疏】若不解大乘下第二不解此而作師亦是兼制。
【註】不解有四節不解大乘教也不解第一義理也
不解習等位也不解其中多少行也習種性等對
別五十二位如前疏文雖少不同亦可意得其中
多少者智斷不同亦可自行隨用一門為少化佗
橫學諸門為多出入者亦可竪入橫出空入假出
十禪支者如初禪五支覺觀喜樂一心也二禪四
支內淨一支餘三名同三禪五支捨念慧三支餘
二支名同四禪四支不苦不樂餘三名同今略標
實故但十支謂初五二一三三四一共有十支也
一切行法總結也此等一一皆不曉了不得其意
也。○三舉過結非。
而菩薩為利養故為名聞故惡求多求貪利弟子而
詐現解一切經律為供養故是自欺詐亦欺詐佗人
故與人受戒者。
○三結罪。
犯輕垢罪。
△第四十二為惡人說戒。
【疏】凡未受菩薩戒者皆曰惡人若預為說後受不
能慇重故制七眾同大小制。○初標人。
若佛子。
△序事三階一不得輙說二責不受者三舉非結
過。○今初。
不得為利養故於未受菩薩戒者前若外道惡人前
說此千佛大戒邪見人前亦不得說除國王餘一切
不得說。
【疏】唯除國王外道惡人即九十五種。
【註】千佛者千佛所同誦持之戒與下七佛教戒意
同律中亦許國王布薩。○二責不受者。
<pb n="116"/>
是惡人輩不受佛戒名為畜生生生之處不見三寶
如木石無心名為外道邪見人輩木頭無異。
【疏】不受皆為惡人空生空死同畜生。○三舉非結
過。
而菩薩於是惡人前說七佛教戒者。
○三結罪。
犯輕垢罪。
△第四十三無慚受施戒。
【疏】當分犯已自結罪不思慚愧而冐當利施無愧
故制出家五眾同大小俱制以枉當福田故文云
信心出家毀正戒者在家未當田任未制。○初標
人。
若佛子。
△序事三重一不得受施二人鬼所毀二舉非結
過。○今初。
信心出家受佛正戒故起心毀犯聖戒者不得受一
切檀越供養亦不得國王地上行不得飲國王水。
【疏】一帶罪無愧不得受施國王本以地水給有德
之人無有德行不得受用。○二人鬼所毀。
五千大鬼常遮其前鬼言大賊若入房舍城邑宅中
鬼復常掃其脚迹一切世人咸皆罵言佛法中賊一
切眾生眼不欲見犯戒之人畜生無異木頭無異。
【疏】帶罪無愧人鬼所毀。
【註】藏疏云一供施無一毫分二大地無一足分三
飲水無一滴分問供施無分可爾王之水土眾生
同感何故亦無分答白衣無戒食王水土皆有輸
稅出家不稅良為戒行今既二種俱無豈有其分
無分而用豈非是賊四鬼遮罵賊無戒神所不護
鬼即罵之五世人罵佛法中偷形相賊六眾生不
欲見其賊七同畜生是罪身故八同木頭是無知
故此釋灼然後賢可鑒。○三舉非結過。
若故毀正戒者犯輕垢罪。
△第四十四不供養經典戒。
【疏】三寶皆應供養若不修者乖於謹敬之心故制
七眾同大小不全共菩薩應修五事聲聞五篇輕
重法應誦持餘事不制。○今初。
若佛子。
△序事三階一標勸二列勸事三舉非結過。○今
初。
常應一心。
【註】心與心性妙戒相應理一心也心與所制戒中
五事相應事一心也持戒之人常宜自照。○二列
有五事。○今初受持。
受持。
○二讚。
讀。
○三誦。
誦大乘經律。
○四書寫。
剝皮為紙刺血為墨以髓為水折骨為筆書寫佛戒
木皮糓紙絹素竹帛亦悉書持。
【註】熈云恐約得忍菩薩方能如此須知此是舉況
若剝皮為紙折骨為筆尚應書寫況木皮絹素竹
帛等豈不為也木皮即貝多葉紙也。○五供養。
常以七寶無價香華一切雜寶為箱囊盛經律卷。
【疏】解脫已在上三十九中。○三舉非結過。
若不如法供養者。
【疏】經典是佛母應供養不者犯罪。○三結罪。
犯輕垢罪。
△第四十五不化眾生戒。
【疏】菩薩發心為物見有識之類應須教化令得悟
解若不能者乖大士之行故制七眾同犯大小不
共大士化眾生是正行小乘自度不化非犯。○初
<pb n="117"/>
標人。
若佛子。
△序事三重一勸起大悲二列悲心事三舉非結
過。○今初。
常起大悲心。
【疏】勸起大悲不起兼制悲能拔苦大士恒願眾生
離苦。△二列悲心事有三一見人令發心二見畜
令發心三隨所至令發心。○今初。
若入一切城邑舍宅見一切眾生應當唱言汝等眾
生盡應受三歸十戒。
○二見畜令發心。
若見牛馬豬羊一切畜生應心念口言汝是畜生發
菩提心。
○三隨至令殺心。
而菩薩入一切處山林川野皆使一切眾生發菩提
心。
○三舉非結過。
是菩薩若不發教化眾生心者。
【註】藏疏節是菩薩三字在上科意謂發心即是菩
薩亦自有意。○三結罪。
犯輕垢罪。
△第四十六說法不如法戒。
【疏】強為解說彼此有慢法之失故制出家五眾同
大小俱制在家不全為法主止說一句一偈不如
法亦犯。
【註】頂山以不全為法主為句似非文意謂在家者
今戒不全制只制出家五眾爾白衣無說法之制
以出家人若為說法主一句一偈說不如法即犯
也。○初標人。
若佛子。
△序事三重一常應大悲二為四眾說三舉非結
過。○今初。
常行教化起大悲心。
【註】例前應開勸起大悲科文無者略。
若入檀越貴人家一切眾中不得立為白衣說法應
在白衣眾前高座上坐。
【疏】常應大悲教化即是兼制也不得立示說法儀
則為白衣說不得倚立法應同坐若相與立亦非
過此中舉立為語若人臥法主坐立或復覆頭捉
杖悉不得。
【註】舉立為語者或人臥立說或人坐立說或人坐
臥立說皆非儀也或覆頭者謂非禮也捉杖者倚
杖而自恃也皆非禮敬之皃故失儀則。○二為四
眾說。
法師比丘不得地立為四眾說法若說法時法師高
座香華供養四眾聽者下坐如孝順父母敬順師教
如事火婆羅門。
【疏】為四眾說亦不得立莫言僧尼有道而倚立為
說亦是輕法為犯也。
【註】藏疏云非儀有三一人坐己立二人高已下三
人在座己在非座此中高座具三也事火婆羅門
榮鈔云伽耶迦葉計執火能變壞萬物有大功能
由是多不敢用今敬法師之教由彼之敬火也。○
三舉非結過。
其說法者若不如法說。
○三結罪。
犯輕垢罪。
△第四十七非法制限戒。
【疏】既見善事法應隨喜而今制網障閡乖善之義
故制在家二眾同犯出家五眾無其自在之訓脫
立閡善制限亦同此制大小同犯。○初標人。
若佛子。
△序事三階一標受戒者二正制限事三舉非結
<pb n="118"/>
過。○今初。
皆以信心受佛戒者。
【疏】兩釋一云標被制之人佛子欲信心受戒而制
限障閡不聽彼受二云標能制之人佛子始以信
心受戒未便立非法制限是故示應。
【註】第二釋多未字更詳。△二正制限事疏科甚略
私更為三初指自恃人二制破滅事三誡不應作。
○今初。
若國王太子百官四部弟子自恃高貴。
△二制破滅事又二。○初示三寶。
破滅佛法戒律明作制法制我四部弟子不聽出家
行道亦復不聽造立形像佛塔經律。
○二追釋僧寶。
立統官制眾使安籍記僧菩薩比丘地立白衣高座
廣行非法如兵奴事主。
○三誡不應作又二初誡出家眾二誡在家眾。○
今初。
而菩薩正應受一切人供養而反為官走使非法非
律。
○二誡在家眾。
若國王百官好心受佛戒者莫作是破三寶之罪。
【疏】若國王二正制限事不聽出家斷僧寶也不聽
四部出家者謂居士居士婦童男童女不聽造立
形像斷佛寶也不聽書寫經律斷法寶也。
【註】藏疏經本從佛塔經律下即接是破三寶之罪
中間闕脫六十三字不審古有此本耶寫者之脫
耶已上於第二正制限事科中私開諸科竟。○三
舉非結過。
若故作破法者犯輕垢罪。
△第四十八破法戒。
【疏】內眾有過依內法治問乃向白衣外人說罪令
彼王法治罰鄙辱清化故名破法乖護法之心故
制出家五眾同犯大小乘俱制。○初標人。
若佛子。
△序事。
【疏】序事三重第一不應破法第二明護法從若受
佛戒已去文是也第三舉過結非從教人破法已
去文是也或名此戒為令佗得損惱戒也。
【註】疏科大略今更細開令經易見於初私為三初
示邪心二作邪事三結邪人。○初示邪心。
以好心出家而為名聞利養。
○二作邪事。
於國王百官前說佛戒者橫與比丘比丘尼菩薩戒
弟子作繫縛事如獄囚法如兵奴之法如師子身中
蟲自食師子肉非餘外蟲。
△三結邪人。
如是佛子自破佛法非外道天魔能破。
【註】蓮華面經云佛告阿難如師子命終若空若地
若水若陸所有眾生不敢食彼師子身肉唯師子
身自生諸蟲還自噉食師子之肉阿難我之佛法
非餘能壞是我法中諸惡比丘破我三大阿僧祇
劫積行勤苦所集佛法。○二護法私又為二初護
而不忘二聞而傷痛。○今初。
若受佛戒者應護佛戒如念一子如事父母不可毀
破。
○二聞傷痛又三一聞謗音二喻傷痛三舉況結。
○今初。
而菩薩聞外道惡人以惡言謗破佛戒之聲。
○二喻傷痛。
如三百矛刺心千刀萬杖打拍其身等無有異。
○三舉況結。
寧自入地獄經於百劫而不一聞惡人以惡言謗破
佛戒之聲而況自破佛戒。
<pb n="119"/>
已上私開諸科竟。○第三舉過結非。
教人破法因緣亦無孝順之心若故作者。
○第三結罪名。
犯輕垢罪。
○第五段總結。
如是九戒應當學敬心奉持。
△諸佛子下第三總結有三一標數二勸持三勸
誦。○今初。
諸佛子是四十八輕戒。
○二勸持。
汝等受持。
○三勸誦。
過去諸菩薩已誦未來諸菩薩當誦現在諸菩薩今
誦。
【疏】一標數即四十八輕汝等受持即第二勸秉持
在心第三勸誦舉三世菩薩誦為勸。
△諸佛子聽下第三大段流通就此中大分為兩
一流通此戒制輕重二流通此品就第一流通此
戒輕重復有四意一明誦二正流通三流通得益
四大乘奉持就此四更各有三別第一誦中三者
一標名二三世諸佛誦三我釋迦亦誦。○今初標
名。
諸佛子聽十重四十八輕戒。
【疏】第一標名數十重四十八輕事也。○二三世諸
佛誦。
三世諸佛已誦當誦今誦。
【疏】第二三世佛尊重此戒誦持勸也。○三我釋迦
亦誦。
我今亦如是誦。
【疏】我今亦誦第三我釋迦亦誦為流通勸物。△汝
等一切大眾此四階中第二正流通亦有三一勸
流通人二流通相三流通事。○今初。
汝等一切大眾若國王王子百官比丘比丘尼信男
信女受持菩薩戒者。
【疏】流人通者即時座大眾也。○二流通相。
應受持讀誦解說書寫。
【疏】流通相五種之法師也。○三流通事。
佛性常住戒卷流通三世一切眾生化化不絕。
【疏】流通事者以此戒法流通三世化化不絕。△得
見千佛下此是四重中第三階流通得益得見千
佛是益事也就此文為三一值聖二離苦三得樂。
○今初。
得見千佛為佛佛授手。
【疏】值聖者見千佛也三世千佛悉見今舉千佛一
世爾佛佛授手者非即舉手更授也明秉戒如法
與佛相隣次不遠故義言授手也。○二離苦。
世世不墮惡道八難。
○三得樂。
常生人道天中。
【疏】世世不墮離苦也常生得樂也所離所得豈止
於此且舉凡情所欣猒以之為勸爾。○第四大眾
奉持。
【註】疏前開科云就四更各三別但開三科各有三
別第四不開今私例前亦為三別初付囑奉行二
指廣三時眾歡喜。○今初。
我今在此樹下略開七佛法戒汝等大眾當一心學
波羅提木叉歡喜奉行。
○二指廣。
如無相天王品勸學中一一廣明。
○三時眾歡喜。
三千學士時坐聽者聞佛自誦心心頂戴歡喜受持。
【疏】我今在此樹下付囑奉行此下不更開也。
【註】疏雖不開今亦准例有云前第五總結中圖指
<pb n="120"/>
廣至此方云無相天王品廣明也今謂不然今乃
流通指勸學之文非謂明戒相也三千學士曠云
即三千世界學戒之士非三千人數也然以三千
為人數故太少也以三千為世界者千百億樹下
所化之眾何止三千界也亦是促靈鳳於鳩巢也
大師疏末追釋云三千者三千威儀也乃學三千
威儀之士也此解甚善若據藏中有序文亦云三
千人聽什所誦學此戒亦云三千學士與此相類
恐是翻譯之時三千學士則不應作經文也可作
註字自序一時之事若爾應改佛字為什字耶後
來傳寫易致訛錯今從疏釋。
【疏】爾時釋迦第二章總流通一品一卷戒本亦有
缺者是抄不盡耳亦四階一偏結說心地品二略
舉總結十處說三所說之法四大眾奉行初階兩
別一明此釋迦說竟二明餘釋迦說竟。○今初。
爾時釋迦牟尼佛說上蓮華臺上世界盧舍那佛所
說心地法門品中十無盡戒法品竟。
○二明餘釋迦說竟。
千百億釋迦亦如是說。
△二略舉總結十處說又二一舉此釋迦說二舉
餘釋迦說。○今初。
從摩醯首羅天王宮至此道樹下十住處說法品為
一切菩薩不可說大眾受持讀誦解說其義亦如是。
○二舉餘釋迦說。
千百億世界。
【疏】從摩醯第二總結十處說竟亦兩一舉此釋迦
所說十處出上卷二舉餘釋迦所說餘釋迦文末
闕亦如是學。
【註】十住處具在卷初長行細列既指出上卷又以
之為驗也文末闕亦者應云千百億世界亦如是。
○第三舉所說法又二六句別一句總。○今初。
蓮華藏世界微塵世界一切佛心藏地藏戒藏無量
行願藏因果佛性常住藏。
○二後一句結。
如是一切佛說無量一切法藏竟。
【疏】第三階舉所說法凡七句亦兩前六是別後一
是總。
【註】熈鈔六前六是別謂蓮華藏世界下六句並云
包攝無盡故經如是一切佛有本云如如一切佛
或作亦如一切佛此文既云所說法前六是別此
一是總應云如是一切佛為正也頂山云前別後
總者於七句中前六別也後一總也蓋將因果佛
性貫前六句不出此藏也蓮華所依也微塵能喻
也皆顯此經含容法門乃斯經異名爾一切佛心
等將非總舉當品之目心藏地藏即心地二字也
戒藏即法門也無量行等即果人因人稟斯品而
修行願也因果佛性總包初後也如是一切等又
總結上句也鈔記所釋總別之句各自不同若依
頂山將因果佛性句為總則見如如一切佛下句
文閑剩而云又總結上句甚非文意故不可用今
取熈鈔消文乃便也。△千百億世界中下第四大
眾奉行亦兩初千百億眾二指餘處。○今初。
千百億世界中一切眾生受持歡喜奉行。
○二指餘處。
若廣開心地相相如佛華光王七行品中說。
【疏】前明千百億世界中眾生各各皆說各各奉行
二指餘處廣說華光王品應是大本中也本不同
三千者是菩薩應學三千威儀三年者聲聞五年
菩薩三年三事者戒定慧爾。
【註】古經本有作三年者有作三事者寫者之訛也
今本當云三千例如前釋後有偈文疏鈔不解今
詳此偈恐是什於大本餘文誦出于此非品內文
吾祖不解舊經亦有存不存者既是經文兼錄與
<pb n="121"/>
人習誦何妨今既流行因而私釋以助解者總分
三節。△初讚戒功勳二斥非顯是三誡勸結歸於
初中又三初標讚二正讚三結讚。○今初標讚。
 明人忍慧彊  能持如是法  未成佛道間 
 安獲五種利 
【註】唯高明人能行忍慧堅持無犯雖未成佛安然
獲利。○二正讚。
 一者十方佛  憫念常守護  二者命終時 
 正見心歡喜  三者生生處  為諸菩薩友 
 四者功德聚  戒度悉成就  五者今後世 
 性戒福慧滿 
【註】五種利作種種對當解釋無不可者今但以因
果言之前四讚因後一讚果或分或極皆從此生
也。○三結讚。
 此是佛行處  智者善思量 
△二斥非顯是又二先斥非次顯是。○今初。
 計我著相者  不能生是法  滅盡取證者 
 亦非下種處 
【註】斥二種非一者凡位六凡是取著之境則有我
相人相不能生實相之法二者二乘住沉空偏證
之境滅於法身慧命之壽故非佛種之田此皆非
之。△二顯是又三一示實相光二明八不果三顯
所行因。○今初。
 欲長菩提苗  光明照世間  應當靜觀察 
 諸法真實相 
【註】前文佛即口放光明因此放光故經釋之即有
因緣非色心等今此光明既觀實相即同法華疏
釋放光表說實相故前註嘗引此為證也。○二明
八不果。
 不生亦不滅  不常復不斷  不一又不異 
 不來亦不去 
【註】六凡著生滅之境外道起常斷之見三乘有一
異之修偏佛成去來之相今實相妙戒佛果之體
離此八過故談八不前二句以六凡外道言之義
則易曉後之二句何以明之一者如也二乘見三
界為如菩薩見三界亦如亦異出假在異且舉一
邊故知此句對破三乘故云不一又不異也出釋
氏宮去也來成正覺來也法華疏揀縱橫如來尚
非今義況藏通偏果又中論偈及法華涌塔皆約
八不方顯圓常又不生故不異不常不來也不滅
故不一不斷不去也為成初二故列餘六止觀為
成無生門故作此釋。△三顯所行因又三一菩薩
根本二佛子根本三諸佛本源並以會同前疏行
因三句也。○今初菩薩根本。
 如是一心中  方便勤莊嚴  菩薩所應作 
 應當次第學 
【註】即前經云行菩薩之道根本也。○二佛子根本。
 於學於無學  勿生分別想 
【註】即前是大眾諸佛子之根本。○三諸佛本源。
 是名第一道  亦名摩訶衍  一切戲論惡 
 悉從是處滅  諸佛薩婆若  悉由是處出 
【註】即前諸佛之本源作此科釋與疏前文校照會
通義甚符合。△三誡勸結歸又二初誡勸二結歸。
○今初誡勸。
 是故諸佛子  宜發大勇猛  於諸佛淨戒 
 護持如明珠  過去諸菩薩  已於是中學 
 未來者當學  現在者今學 
○二結歸。
 此是佛行處  聖主所稱歎  我已隨順說 
 福德無量聚  迴以施眾生  共向一切智 
 願聞是法者  悉得成佛道 
【註】歸於涅槃三德佛道或曰此偈誰說釋者有二
一據我已隨順說即知是佛說也二云上句有聖
<pb n="122"/>
主所稱歎不應佛自稱也蓋是什師誦譯時作此
偈以為歎戒而言我者什師自謂也此戒既是聖
主之所稱歎我今依佛半月半月常說是戒云隨
順說即順聖主世尊之所說也今以經本不來難
以考驗更請詳之藏疏解釋止於前段流通爾時
釋迦已下長行及偈頌皆不解釋榮鈔云准下經
本更有十行長行十四行偈頌一切經本皆悉有
之今不釋者緣此經文是經家敘致古德讚揚義
非緊急略不釋之今謂榮師無識之甚經家乃結
集家若是經家故不釋者前文稍有經家之辭例
不釋耶既是結集經家又安得與古德讚揚為類
何不詳之如此。
註菩薩戒經卷下（終）
<talk>No. 678-B</talk>

戒經誦習者多解釋亦眾而經疏抗行至於無疏
之處其間所難曉者無以決釋咨詢與咸每欲以
疏入經註釋搜求諸家疏鈔考詳雖石壁藏疏各
有註本又且不入天台閫域事相雖備理義未端
今用智者疏為綱格註入經文之下兼採摘諸家
鈔記及石壁藏疏有事相可用義解優長者錄而
兼明貴乎誦習者展卷有疑滯處駐目之間頓然
曉了不俟後時也戒經令半月布薩學佛者忽之
不以為遵承而喪其良訓實可嗟憫今得古本行
布薩法式仍將四分所行參校錄示于此伏望諸
方有力量大人不忘佛訓提唱宗乘遵稟習行庶
使正教清規復振于季運與法界有情同游華藏
直達道場者矣。

<ps>半月布薩法式</ps>（白月十五日黑月大盡十五日即三十日也小盡十四日即二十九日也）。
<ps>一鳴鐘集眾</ps>（眾集已定同聲說聞鐘偈云。
 降伏魔力怨  除結盡無餘  露地擊犍椎 
 比丘聞當集  諸欲聞法人  度流生死海 
 聞此妙響音  盡當雲集此 
（偈畢即次第入堂各依坐位前合掌立）。
<ps>二作禮說布薩偈</ps>（立定各展坐具三拜胡跪說偈）。
 持戒清淨如滿月  身口皎潔無瑕穢 
 大眾和合無違諍  爾乃可得同布薩 
（偈畢𠬧坐具起各就座跏趺坐）。
<ps>三法事僧出眾秉白行事</ps>（用一人維那秉白四人行法事備香湯淨水手巾二
條列于拜席之前維那跪於中四人次第各出說偈）。
淨水偈云。
 八功德水淨諸塵  灌掌去（上聲）垢心無染 
 執持禁戒無闕犯  一切眾生亦如是 
香湯偈云。
 香湯熏沐澡諸垢  法身具足五分充 
 般若圓照解脫滿  群生同會法界容 
四人起各執淨水手巾行于大眾維那起白槌。
<ps>四維那鳴槌曰眾警念發願</ps>（即平聲白不用唱）。
敬白諸佛子合掌志心聽各隨聲作念此南閻浮
提某州某伽某僧伽藍所我本師釋迦牟尼佛遺
法弟子出家在家菩薩等自惟生死長劫乃由不
遇無上慈尊今生若不發出離心恐還流浪故於
是日同崇三寶渴仰大乘眾共宣傳菩薩戒藏以
此功德資益龍天八部威光自在。
皇帝陛下聖化無窮太子諸王福延萬葉師僧父
母常保安寧隨喜見聞宿障氷泮三塗四趣罪業
雪銷某等誓出娑婆與法界有情同生安養國（白竟
鳴槌一下）。
<ps>五白未發心者出</ps>（唱云）。
諸佛子諦聽此菩薩戒藏三世諸佛菩薩同學眾
中未發菩提心未受菩薩戒者出（三唱畢鳴一下）。
<ps>五問持</ps>（唱云）。
<pb n="123"/>
諸佛子諦聽此中未發未受者已出汝等從今身
至佛身於其中間能捨邪歸正發菩提心斷惡修
善持菩薩戒行菩薩行否（眾答云能行）。
<ps>六問小護</ps>（唱云）。
諸佛子諦聽眾中誰小小者收護（三唱鳴一下）。
<ps>七問清淨入</ps>（唱云）。
諸佛子諦聽外有清淨大菩薩摩訶薩入（三唱鳴一下）。
 八結問行籌  先行出家籌 
諸佛子諦聽眾中小者已收護外有清淨大菩薩
已入內外寂靜無諸難事堪可行籌廣作布薩我
菩薩比丘某甲為眾行籌作布薩事眾當一心念
作布薩願上中下座各次第如法受籌（從願上中下座下三
唱鳴一下行籌）大眾受籌各念偈云。
 金剛無礙解脫籌  難得難遇如金果 
 我今頂戴歡喜受  一切眾生亦如是 
<ps>九行在家籌</ps>（唱云）。
諸佛子諦聽次行在家菩薩籌（三唱鳴一下行籌）受籌偈
如前。
<ps>十結唱籌數</ps>（唱云）。
諸佛子諦聽此一住處一布薩出家菩薩若干人
在家菩薩若干人都若干人各於佛法清淨秉持
和合布薩上順佛教中報四恩下為含識（各念阿彌陀佛）。
<ps>十一請上座說戒</ps>（維那至上座前三禮平聲白云）。
上座慈悲為眾說戒（如上座自誦即默而許之或別差僧即平聲白云）。
半月說戒坐次合當但以言辭濁鈍恐惱大眾眾
中有某菩薩能誦往彼告云為眾說戒（維那即往彼僧前合
掌問平聲告云）。
上座告云為眾說戒（眾中有音聲者請之作梵維那往其前問訊請之）。
<ps>十二請說戒</ps>（鳴一下唱云）。
諸佛子諦聽眾差菩薩比丘某甲為眾說戒梵音
某甲戒師陞高座。
<ps>十三戒師陞座</ps>（誦戒僧出眾前具儀燒香展坐具三禮跪白云）。
我比丘某甲稽首和南敬白大眾眾差誦戒三業
不勤恐有忘失願同誦者指授（白已起陞座。
<ps>十四梵音</ps>（誦戒僧陞座已坐定鳴槌一下梵音僧唱。
<ps>十五燒香散花</ps>（行法事僧起行散花舉偈云）。
 散花莊嚴徧十方  散眾寶花以為帳 
 散眾寶花徧十方  供養一切諸如來 
（維那於眾前執手爐燒香跪唱舉云）。
 戒香定香解脫香  光明雲臺徧法界 
 供養十方無量佛  見聞普熏證寂滅 
<ps>十六誦戒</ps>（梵音聲絕鳴一下）。
誦戒。
<ps>十七誦畢梵唱</ps>（梵音僧唱云）。
處世界如虗空如蓮花不著水心清淨超彼岸稽
首禮無上尊（或唱五通梵亦得）。
<ps>十八戒師禮謝</ps>（誦戒僧下座於眾前三拜跪白云）。
我比丘某甲稽首和南敬謝大眾眾差誦戒多不
如法惱亂大眾願眾慈悲布施歡喜。
<ps>十九三歸</ps>（大眾起展坐具三禮維那鳴槌唱云）。
自歸於佛當願眾生體解大道發無上意。
自歸於法當願眾生深入經藏智慧如海。
自歸於僧當願眾生統理大眾一切無礙上來說
戒功德散霑法界和南聖眾。
<ps>二十大眾慶快</ps>（拜已跪說偈云。
 諸佛出世第一快  聞法奉行安隱快 
 大眾和合寂滅快  眾生離苦解脫快 
偈訖各散。

<article id="n679">梵網菩薩戒經義疏發隱</article>

<talk>No. 679-A
 梵網經心地品菩薩戒義疏發隱序</talk>
<pb n="124"/>

聞夫心佛眾生。一而已矣。生本即佛。佛本即心。心自
不生。戒將焉用。自迷心而起於惑海。浩爾難窮。乃因
心而建以法門。茫乎無量。然而法必有紀。事斯可循。
繇是無量而約以恒沙。恒沙而約以八萬又約之則
從萬而千。又約之則從百而十。又約之則六度張其
大目。又約之則三學總其宏綱。而復融會乎三。捃束
為二。雙配故云定慧。單舉則號毗尼。斯蓋遡流及源。
全歸此戒。緣名覓體。惟是一心。心攝也。遊念斂而湛
寂生。心寂也。定力深而慧光發。三學既備。六度自修。
無量法門。皆舉之矣。大哉戒也。其一切法之宗歟。顧
本其類也。有小乘。有大乘。而別其戒也。曰聲聞。曰菩
薩。一則清修外慎。而身絕非為。一則正觀內勤。而心
無慝念。一則守己便名無犯。澤匪旁兼。一則利他方
表能持。道非有我。一則隨事設匡維之制。漸就良模。
一則當時陳畫一之規。頓周善法。一則精嚴分齊。局
為僧尼。一則剖破藩籬。統該緇素一則依制止稱制
止。遵故轍而明近功。一則即律儀超律儀。運神機而
樹偉績。體既如是。用胡不然。其滅惡也。或如朝曦。泮
冰。遲久而堅凝未動。或如紅爐點雪。剎那而影迹無
存。其生善也。或如嬰兒學語。片言而蹇吃連朝。或如
大造回春。萬卉而萌芽一旦。其度生也。或如流螢燭
地。光生跬步。而僅為蟻徑之資。或如杲日麗天。暉暎
虗空。而普作人寰之益。霄壤不足評其勝劣。日劫何
所喻其高卑。故知欲入如來乘。必應先受菩薩戒。繇
此戒而發舒萬行。則普賢願王。繇此戒而廓徹孤明。
則文殊智母。諸佛所同揚之標幟。千賢所共履之康
莊。大哉菩薩戒也。其一切戒之宗歟。是以舍那面授。
妙海親聞。千華之上慈尊。枝枝衍秀。七佛而來譯主。
字字傳音。惜乎雖具全經。未彰妙疏。緬惟智者。始創
微言。洎我愚夫。重披隱義。曠劫波靈臺之秘典。何幸
躬逢。數聖人道岸之芳塵。深慚踵接。惟冀流通授受。
拂古鏡以維新。遞互承繩。續先燈而廣照。各各悟惟
心之佛。而恒以戒攝心。人人了是佛之生。而竟以生
成佛。若僧若俗。是人是神。不簡惡道幽途。無論異形
殊類。但知聞法。齊登梵網法門。凡厥有心。盡入舍那
心地云爾。時
萬歷十五年歲次丁亥二月八日菩薩戒弟子杭雲
棲寺比丘袾宏謹識

<other>梵網經心地品菩薩戒義疏發隱凡例</other>
第一卷頂格書者。天台疏文。
第二卷至末卷頂格書者經文。低一字者天台
疏文。標發隱者今解。
諸經科作別本。今撮略貼附經文。自為一法。
諸經疏鈔。各分經科疏科。今不立疏科。間有一
二。融會和合。以省煩細。
諸本字句相違。種種不一。南北藏本。亦不盡同。
純據藏文。亦未為當。良繇每朝革命。藏必重刊。
頗有去取。開元目錄。傳至今時。空題無經。十有
三二。況藏外之本。或反在前。何可知也。乃參古
酌今。評量較計。惟觀大意。或小差殊。不必拘也。
今所據本。以合疏故。如食五辛戒。茖葱茖字。放
火焚燒戒。有生物生字。兩舌戒。鬬遘遘字。損害
眾生戒。販賣二字居首。經疏相合。則知今本正
當隋時。去秦譯師不遠。斷應依從。無可疑者。
此經所重在菩薩戒。故疏中雖廣列菩薩位分。
發隱但略釋而已。欲詳知者。自考天台全書。
疏中間有文義難通者。或恐傳寫脫誤。雖從臆
解。未敢謂是。姑存以俟高明正之。

<other>No. 679</other>
<sarticle>梵網經心地品菩薩戒義疏發隱卷
<pb n="125"/>
第一</sarticle>

陳隋天台　智者大師　說
明雲棲寺沙門　袾宏　發隱
總釋經疏大文分二　初經前演義。二正解經文。
○初經前演義（四）　初總明大意。二標顯說人。三
略釋經題。四詳解疏目。
○初總明大意。
發隱。天台疏經。每有五重玄義。此經不說。雖有經
前演義。止是解釋經疏題目。今仍其舊。亦無妨礙。
此經本名梵網。卷有上下。今單出下卷。時所刊刻。
安名不同。或云菩薩心地。則遺崇律之名。或云菩
薩戒本。又濫別師之譯。而單名梵網。類彼全經。又
不可也。況加疏文。為名復別。今所據者。以疏主先
釋梵網經名。次釋心地品名。次釋菩薩人名。次釋
本戒法名。則經品人法明如指掌。況此疏本名菩
薩戒義疏。今合而目之曰梵網經心地品菩薩戒
義疏。次第渾成。無容異議矣。
○二標顯說人。
陳隋天台智者大師說
發隱。陳。隋。二國名。陳大建中。師弘道瓦棺。既而宣
帝請住光宅。隋開皇中。煬帝方在東宮。請師授菩
薩戒。道復大顯。兩朝帝主。乃至臣民。靡不尊崇。稱
陳隋也。天台。山名。師以夢符手接。瑞感鍾鳴。魑魅
望德而消。梵僧從空而禮。弘經螺水。示寂石城。緣
著茲山。稱天台也。智者。號也。煬帝受戒於師。因奉
斯號。以經中說智者方堪作授戒師。美師之德。稱
智者也。師諱上智下顗。今不書者。以師號人所樂
聞。故仍舊也。大師者。四眾收宗。萬代咸仰。如佛出
世。稱大師也。說者。比撰小異。撰繇筆作。說或口出。
門人記也。疏主盛德大業。靈應休徵。具載本傳。及
與別錄。茲取梗槩。不暇繁引。
○三略釋經題（二）　初讚戒。二釋題。
○初讚戒（三）　初為益之大。二所被之廣。三結廣
大意。
○初為益之大。
菩薩戒者。運善之初章。却惡之前陣。直道而歸。生源
可盡。
發隱。善功廣大。創其首事為難。惡魔熾盛。破其先
銳為難。此心地戒。非善非惡。而實以行善止惡為
用。依持此戒。然後行善有方。止惡有道。故開通展
布一切善功。此為初章。降伏破滅一切惡魔。此為
前陣。經云。因戒生定。因定發慧。蓋三世諸佛化導
之常軌也。夫塵劫受生。源源不竭。良繇謬行邪道。
迷背忘歸故耳。今從此戒。止惡行善。是繇於正直
之道。而息妄歸真也。豈不能枯愛河之流注。乾苦
海之汪洋。而了證無生耶。至此。則善惡雙亡。正本
來心地之真戒也。
○二所被之廣。
聲聞小行。尚自珍敬木叉。大士兼懷。寧不精持戒品。
內外二途。咸皆敬奉。王家眾庶。委質虔恭。
發隱。戒有如上大益。故所被者廣。內學外學。貴族
賤族。罔弗遵之。聲聞者舉況。良以自利小乘。尚先
持戒。況大乘兼利之道乎。題名菩薩戒。良有以也。
委質者。委身為質。一心向服之謂也。
○三結廣大意。
斯乃趨極果之勝因。結道場之妙業。
發隱。繇戒成佛。故曰極果勝因。運善意也。仗戒降
魔。故曰道場妙業。却惡意也。厥功如是。一切咸遵
不亦宜乎。
○二釋題（二）　初明多品。二釋本經。
○初明多品（二）　初原戒不同。二繇機有異。
○初原戒不同。
<pb n="126"/>
然經論所載。戒相有於多種。記傳所辨。受法不無同
異。
發隱。承上戒雖益大被廣。然經載之相不同。人受
之法亦異。
○二繇機有異。
良以機悟偏圓。宜聞詳略。辭無雙舉。事不並行。
發隱。所以然者。誠繇人之機悟有偏有圓。是以相
之示陳有詳有略。隨機逗教。安得混然雙舉。漫爾
並行乎。
○二釋本經（二）　初出名。二釋義。
○初出名（二）　初明大部。二明單本。
○初明大部。
今謹按什師所述法相。出自梵網經律藏品。什師。秦
弘始三年。來達漢境。光顯大乘。匡維聖教。傳譯經論
三百餘卷。
發隱。什師者。鳩摩羅什師也。此云童壽。以年沖德
邵。故符秦始請。纔及中途。姚興續秦。迎師歸國。以
其兩通華梵。博極羣經。號三藏法師。古云七佛以
來譯經師也。言今所述者。按肇序。秦弘始三年。什
師於長安草堂寺。及義學沙門三千人。手執梵本。
口翻解釋五十餘部。言三百卷者。五十部中有卷
三百也。此梵網經一百一十二卷。六十一品。即其
時所譯也。
○二明單本。
梵網一本。最後誦出。誓願弘宣。是故殷勤。一言三復。
發隱。按肇序。此心地品。當第十品。于時道融道影
等三百餘人。受菩薩戒。各誦此品。遂書八十一部。
以廣流通。今云一本。即此一品也。三復。言誦出之
慎。語云。南容三復白圭。是也。
○二釋義（三）　初出意。二明題。三舉品。
○初出意。
特為文義幽隱。旨趣深玄。所以指掌曉示。令後生取
悟為易。
發隱。所以殷勤三復者。特為幽隱深玄。是故叮嚀
煩悉。即後生之易悟。知先德之難忘矣。言指掌者。
佛云觀大千世界。如觀手掌。儒云。如視諸斯。指其
掌。皆明顯易見意也。
○二明題。
經稱梵網者。欲明諸佛教法不同。猶如梵王網目。
發隱。詳見後釋題中。彼兼說世界。此惟言教法者。
因世界起教法。而諸佛利生。教法為重。且舉重以
釋也。
○三舉品。
品言心地者。菩薩律儀。徧防三業。心意識。體一名異。
三業之中。意業為主。身口居次。據勝為論。故言心地
也。
發隱。戒律徧防三業。本合兼稱。身口咸屬一心。故
惟單舉。以勝該劣。名心地品也。言體一名異者。初
惟一真凝寂之體。繇集起有心之名。繇籌量有意
之名。繇了別有識之名。究其根源。無二體也。
○四詳解疏目（三）　初釋名。二出體。三料簡。
○初釋名（三）　初明人名。二辨法號。三明階位。
○初明人名（二）　初表有多名。二出其得名。
○初表有多名。
天竺梵音。摩訶菩提質帝薩埵。今言菩薩。略其餘字。
譯云大道心成眾生。亦云開士。亦云大勇心。亦云善
美。隨行為名。
發隱。梵語菩薩。正譯大道心成眾生。言大道心已
成之眾生。亦言以大道心成彼眾生也。隨行立名。
復有多種。開士者。內能開廣己智。外能開導他心
也。大勇心者。被弘誓鎧。紹隆佛種。震攝魔軍。勇徤
之至也。善美者。積德立行。人所讚說也。上皆隨行
稍殊。而名亦異也。
<pb n="127"/>
○二出其名。
以其運心廣普。因斯立號。大品緣明此人有大道心。
不可沮壞。猶如金剛。從初發心。終至等覺。皆名菩薩
也。又稱佛子。以紹繼為義。三乘皆從佛生解。盡是子
義。法華云。若如我子。大士紹繼為勝。稱為真子。又三
乘同皆修道。盡有此義。二乘自通至小果。狹而且短。
大士廣長。自通通他。故受斯稱。大經偈云。初發已為
天人師。勝出聲聞及緣覺。故言大心。
發隱。如上名號。皆因運心廣普。即所謂大道心也。
次引經以證。大品者。摩訶般若。言從初心以至成
佛。大心更不沮壞。故淺深雖殊。總名菩薩。又稱佛
子者。當繼佛位。有子義也。三乘同紹一佛。而菩薩
獨擅其稱者。以所紹者一乘無上之嫡種也。三乘
同修一道。而菩薩獨專其美者。以所修者人己兼
通之大道也。故初發心時。己師天人。勝二乘矣。何
待成佛乎。云大心者此也。
○二辦法號（二）　初總標戒義。二詳陳戒相。
○初總標戒義。
法號即是戒義。梵音尸羅。大論云。秦言性善。亦云清
涼。以其能止破戒熱惱。從能得名。亦云波羅提木叉。
譯云保解脫。亦云淨命。亦言成就威儀。無所受畜。未
來生處離三惡道。淨土受形。能止邪命。防非止惡。亦
言戒是約義。訓義。復言勒義。禁義。並是隨義立名。大
經云。如佛禁無常。汝猶說者。即破佛禁。舌則墮落又
云。是人所有禁戒皆不具足。尚不能得二乘菩提。況
無上道。
發隱。梵語尸羅。秦言性善者。大智度論譯自什師。
故曰秦言。性善者。言性本自善。無所染污。戒體然
也。隨義立名。復有多種清涼者。破戒之人。欲火炎
燒。戒能止之也。保解脫者。保持三業。離諸縛也。淨
命者。清淨自活也。成就威儀者。威嚴可畏。儀軌可
則也。無受畜者。不貪求而妄受。不吝嗇而多畜也。
未來生處者。報盡必離惡趣。生淨土也。止邪命者。
能止不淨命。不以邪業自活也。防非止惡者。防閑
過非使不侵。止息罪惡使不作也。約者。約束不放
縱義。訓者。訓教。善規誡義。勒者。如馬受勒。自調服
義。禁者。如王禁勅。靡敢違義。或云勒當作勤。勤修
三業。其義亦通。勒字為勝。如佛禁者。但釋禁字以
例其餘。佛禁汝說。招墮舌報。如王禁汝犯。自取誅
戮也。以上皆有戒義。故云隨義立名也。
○二詳陳戒相（三）　初略標多種。二結歸三聚。三
會通三諦。
○初略標多種。
今言戒者。有律儀戒。定共戒。道共戒。此名原出三藏。
律是遮止。儀是形儀。能止形上諸惡。故稱為戒。亦曰
威儀。威是清嚴可畏。儀是軌範行人。肅然可畏。亦曰
調御。使心行調善也。定是靜攝。入定之時。自然調善。
防止諸惡也。道是能通。發真以後。自無毀犯。初果耕
地。蟲離四寸。道共力也。此二戒法既是心上勝用。力
能發戒。道定與律儀並起。故稱為共。
發隱。律儀三義。遮止。正身也。威儀。化物也。調御。制
情也。定共者。心寂則諸惡不行。道共者。心明則羣
妄自息。但修道定。戒即圓成。故曰與律僧並起。並
者。共也。
薩婆多說律儀戒。禪戒。無漏戒。此名雖出三藏。今菩
薩戒善亦有此三。若要誓所得。名曰律儀。若菩薩定
共道共。皆止三業。通稱戒也。
發隱。律儀同前。禪即定義。無漏即道義。要誓者。凡
舉大事。必先立要。要者。期也。願也。
若攝律儀。攝善法。攝眾生。此三聚戒名出方等地持。
不通三藏。大士律儀。通止三業。今從身口相顯。皆名
律儀也。攝善者。於律儀上起大菩提心。能止一切不
修善事。勤修諸善。滿菩提願也。攝生者。菩薩利益眾
<pb n="128"/>
生有十一事。皆是益物。廣利眾生也。
發隱。戒兼三業。今律儀似偏屬身口者。從相顯也。
戒以止惡為義。而曰攝善者。僅能免惡。無善可稱。
安曰菩提大心。即止惡處眾善奉行。故曰律儀上
起菩提心也言十一事者。一眾生饒益事悉與同
事。二看病。三說法。四報恩。五救苦難。開解憂惱。六
給貧。七以德畜眾。八安慰眾生。九稱有德。十折伏
過惡令改。十一神通示現過惡。令人畏避也。
○二結歸三聚。
戒品廣列菩薩一切戒竟。總結九種戒。皆為三戒所
攝。律儀能令心住。攝善自成佛法。攝生成就眾生。此
三攝大士諸戒盡也。瓔珞經云。律儀戒。謂十波羅夷。
攝善。謂八萬四千法門。攝生。謂慈悲喜捨。化及眾生。
令得安樂也。
發隱。地持第十品明九種戒。一曰自性戒。二曰一
切戒。一切戒中出三聚名。末結云。如上自性等九
種戒。當知三戒所攝三戒指三聚也。復引瓔珞者。
彼經以十重為律儀。萬行為善法。無量四心為度
生。亦不出三聚耳。觀此。則定道禪無漏等種種諸
戒無不統括也。
○三會通三諦。
大論戒品列十種戒。一不缺。二不破。三不穿。四不雜。
五隨道。六無著。七智所讚。八自在。九隨定。十具足。義
推此十。不缺者。持於性戒。性重清淨。如護明珠。若毀
犯者。如器已缺。佛法邊人也。不破者。持於十三。無有
破損也。不穿者。波夜提等。若有所犯。如器穿漏。不堪
受道也。不雜者。持定共戒。雖持律儀。念破戒事。名之
為雜。定共持心。欲念不起。大經云。言語嘲調。壁外釧
聲。男女相追。皆污淨戒也。隨道者。隨順諦理。能破見
惑也。無著者。見真成聖。於思惟惑無所染著。此兩約
真諦持戒也。智所讚戒。自在戒。約菩薩化他。為佛所
讚。於世間中而得自在。此約俗諦論持戒也。隨定具
足兩戒。即是隨首楞嚴。不起滅定。現諸威儀。示十法
界像。導利眾生。雖威儀起動。任運常淨。故名隨定戒。
前來諸戒。律儀防止。名不具足。中道之戒。無戒不備。
故名具足。用中道慧。徧入諸法。故名具足。此是持中
道第一義諦戒也。
發隱。缺者已全廢壞。故屬根本。破者損而未壞。故
屬僧殘。穿者漏而未損。故屬波夜。從麤至密也。身
心俱攝。名曰不雜。則三失皆免矣。入理破見。純真
滅思。真諦戒也。允可佛心。縱橫世法。俗諦戒也。滅
定現示。則即真而俗。起動常淨。則即俗而真。隨定
戒也。如是之戒。攝一切戒。又復入一切法。靡不周
備。靡不圓融。故云具足。故云中道戒也。
○三明階位（二）　初略標四教。二備釋四教。
○初略標四教。
釋尊一化所說教門。準義推尋。具明四教。謂藏通別
圓。如大論引迦旃延明六度齊限。尸毗代鴿。是檀滿。
須摩提王不妄語。是尸滿。忍辱仙人。歌利王割。其心
不動。是忍滿。大施抒海。是進滿。尚闍黎鳥巢。是禪滿。
劬嬪大臣分地息諍。是等智滿。偏菩薩也。大品明有
菩薩發心。與薩婆若相應。通菩薩也。有菩薩發心。遊
戲神通。淨佛國土。淨名中不思議解脫。變身登座。而
復受屈被呵者。別菩薩也。發心即坐道場。成正覺。轉
法輪。度眾生。圓菩薩也。
發隱。委在教義。大意勤修六度。銖積寸累而成者。
藏也。不曰藏而曰偏菩薩者。以藏中具有聲聞菩
薩二門。而此經屬菩薩戒。故獨表菩薩。藏教菩薩。
偏而未全。故曰偏菩薩也。前通藏。後通別圓。或鈍
但見偏空。或利則發心與種智相應。徹上徹下者。
通也。下別藏通。上別於圓。離二。故變身登座。未圓。
故受屈被呵。別為一教者。別也。初發心時。便能成
佛度生者。圓也。問。六度滿相。行所難行。功德如斯。
<pb n="129"/>
云何屬小。答。此是事六度。漸行漸滿。有齊限故。尸
毗割肉飼鷹。行施而至身分血肉。施斯極矣。普明
視死如歸。以全其信。捨身不捨戒。戒斯極矣。羼提
仙人忍支解。心不動搖。忍斯極矣。大施太子以失
珠故。抒海欲乾。心無退倦。進斯極矣。尚闍黎入定。
而鵲巢頂上。出定乃知。禪斯極矣。劬嬪均分閻浮
提城邑山川為七分。諸國息諍。智巧方便而至於
此。慧斯極矣。然不出因果生滅之法。故屬小也。
○二備釋四教（四）　初藏教。二通教。三別教。四圓
教。
○初藏教（二）　初旦舉聲聞。二次論菩薩。
○初且舉聲聞。
四菩薩中行位深淺。今當說。最初三藏正為小乘。聲
聞有七賢聖。外凡有三。一五停。二別相念處。三總相
念處。次入內凡。有四善根。第四煖法。五頂法。六忍法
七世第一法。過此入聖位。一隨信行。二隨法行。三信
解。四見得。五身證。六時解脫。七不時解脫。聲聞如此。
發隱。身居有漏。聖道未生。皆號曰凡。外凡則未見
法性。尚在理外。內凡則漸見法性。心遊理內故也。
外凡三者。五停以調伏為義。如不淨停貪。數息停
亂。慈悲停瞋。因緣停癡。念佛停障也。別念者。身念
不淨。受念是苦。心念無常。法念無我也。總念者。念
身不淨。亦念受不淨。心不淨。法不淨也。次三念例
此。內凡四者。即四加行。亦云四善根也。煖者。從總
相念。生煖善根。具觀四諦。修十六行。發相似解。伏
煩惱惑。得佛法氣分。如鑽木先熱。將春先和。名曰
煖也。頂者。用觀同前。轉更明朗。如登高遠視。名曰
頂也。忍者。堪忍。又忍可義。分下中上。下忍遍觀八
諦。修三十二行。中忍漸減。乃至上忍。惟有一行二
剎那在。名曰忍也。世第一者。從上忍二剎那心。一
剎那盡。餘一剎那。猶在忍位。更一剎那心盡。即入
世第一。有漏名世。世間最勝。名第一也。此七方便。
入聖之階。過此則聖位。教義聖位分三。曰見修無
學。今分七。隨信乃至不時解脫是也。配之。則隨信
隨法屬見道。信解見得身證屬修道。時解脫不時
解脫屬無學。蓋隨信為鈍根。依他而起故。隨法為
利根。自以智入故。隨信。故信解時解脫。隨法。故見
得不時解脫。唯身證則雙具利鈍。而為證各別也。
問。此云菩薩中行位深淺。何舉聲聞。答。三藏正為
小乘。傍為菩薩。又下云準望小乘而作深淺。故須
先舉。
○二次論菩薩。
菩薩不論階位。不斷煩惱。惟修六度。若論次位。祗可
準望小乘作深淺耳。從初發心。起慈悲誓願。觀察四
諦。以道諦為初門。專修六度。檀破餓鬼。尸救地獄。忍
濟畜生。進拔脩羅。禪靜人中。慧照天眾。從釋迦至罽
那尸棄。名初僧祇。得五種功德。一不生三惡道。二不
生邊地。三諸根完具。四不受女身。五常識宿命。而自
不知作佛不作佛。準望位在五停別總念處也。從尸
棄至然燈。名二僧祇。爾時雖自知作佛。而口不說。準
望位在煖法性地。既有證法之信。必知作佛。修六度
行。心未分明。口不向他說也。從燃燈至毗婆尸。三僧
祇滿。是時內心了了。自知作佛。口自發言。準望在頂
法位中。修行六度。四諦解明。如登山頂。了見四方。故
口向他說。若過三僧祗。種三十二相業。準望此是下
忍之位。若坐道場。位在上忍。後一剎那入真。三十四
心斷結。得三菩提。則為佛也（罽那四教義作罽那。存考）。
發隱。聲聞之法。怖怕生死。速求解脫。瑣瑣焉計階
位。遑遑乎厭煩惱。菩薩不以階位為慕。不以煩惱
為憂。廣大其心。慵慨其志。銳然但知修行六度。救
濟眾生而已。而亦有自然位次與小乘相望。道諦
為初者。不專為自身避苦。故先道諦。即勤修六度
等也。檀屬餓鬼者。慳貪獨食。不肯施故。尸屬地獄
<pb n="130"/>
者。十惡五逆。不持戒故。忍屬畜生者。強弱吞＆CB18018;。不
能忍故。進屬脩羅者。貢高自負。不修進故。乃至人
習攀援。失定意故。天迷欲樂。喪慧心故。故各以六
度分度之也。初僧祗不知作佛者。未有證法信。位
準外凡。聖凡太隔故。二僧祗心知作佛。口不言作
者。已有證法之信。信己是佛。位準煖處。雖信未了
不決定故。三僧祗心知作佛。口稱作佛者。信分已
極。位準頂處。見極明了。更無疑故。下忍上忍者。即
忍位分三。不言中忍者。意含上下。六度種相好因。
準下忍。登補處至坐道場。準中忍。一剎那準上忍。
又一剎那入世第一。發真無漏。三十四心。頓斷見
思結習。得三菩提也。
○二通教。
通教菩薩。即三乘共十地。一乾慧地者。事相名同三
藏。觀行心別。體陰界入如幻如化。總破見愛八倒。名
身念處。心受法亦如是。住是觀中。修正勤如意根力
覺道。雖未得煖法相似理水。總相智慧深利。故稱乾
慧地。二性地者。得過乾慧地。得煖法已。能增進初中
後心。入頂法。乃至世第一法。皆名性地。得無漏性水。
故言性地也。
發隱。名同觀異。體折別故。體色即空。故五陰十八
界六入。皆如幻化也。總破者。對下別破。見愛者。即
見思也。見思二惑共有八倒。皆總破也。八倒不行。
正四念處。故曰住是觀中。繇是備修助道三十七
品。斯則已具智慧。但未入理性之水。乾有其慧。云
乾慧地。猶蛟龍已具變化。未乘雲雨。猶在土也。以
上號外凡位。齊藏教五停總別也。進此入煖法。精
勤不休。得入無漏性水。故云性地。頂至第一。皆屬
性地。但淺深異耳。以上號內凡位。齊藏教四善根
也。
三八人地者。三乘信行法行。體見假發真斷惑。在無
間三昧中。八忍具足。智少一分。名八人地也。四見地
者。三乘同見第一義無生四諦之理。同斷見惑八十
八使盡。五薄地者。體愛假發真。斷欲界思。證第六解
脫。煩惱薄也。六離欲地者。三乘體愛假即真。斷欲界
五下分結。身見戒取疑貪瞋。故言離欲地也。七已辨
地者。三乘之人。體色無色愛即真。發無漏斷五上分
結。掉慢癡色染無色染七十二盡。三界事惑究竟。故
云已辦地也。
發隱。人者忍也。八人即八忍也。體見假發真者。體
見即空而發起真理也。無間三昧者。三四二地以
斷見之初後分。二地聯絡難間。云無間也。忍智斷
見。分類分法各有其八。今忍周智缺。故智少一分。
單名八忍地。見地者。通前八人地。斷八十八見。惑
盡。名見地。齊藏教初果也。薄地者。體愛即空而發
真。斷思惑六品。齊藏教二果也。離欲地者。體欲界
受即真。斷欲界五下分結。九品思惑。故云離欲。齊
藏教三果也。已辨地者。體色無色愛即真。斷五上
分結七十二品。見思惑至此竭盡。所作已辨。無復
煩惱。名已辦地。齊藏教四果也。
八辟支佛地者。緣覺發真無漏功德力大。能除習氣
也。九菩薩地者。從空入假。道觀雙流。深觀二諦。進斷
習氣。色心無知。得法眼道種智。遊戲神通。淨佛國土。
成就眾生。學佛十力四無所畏。斷習氣將盡也。十佛
地者。大功德力以資智慧。一念相應慧觀真諦究竟。
習亦無餘。如劫火燒木。無復炭。香象渡河。到於邊
底。雖佛菩薩名異二乘。通觀無生體法。同是無學。共
歸斷。證果處一。稱為通也。
發隱。聲聞但斷正使。不侵習氣。漸除習氣者。支佛
也。將盡習氣者。菩薩也。除習已盡者。如來也。道觀
雙流。謂化道與空觀雙流。正從空入假也。色心無
知者。染污不染污無知。今菩薩斷色心二種無知
愚也。法眼照萬法。道種通俗諦。神通助化導。言淨
<pb n="131"/>
國度生者。如是乃能莊嚴國土利眾生也。雖佛菩
薩二乘名異而通者。言皆觀無生。體法即空。皆無
學。皆斷。所謂同斷見思。同出分段。同證偏真也。
故云通也。又其中但見空者。齊藏教極果。故通前
兼見空不空者。受別圓接。故通後。又二中進位不
同。及真似被接迥異等。委在教義。文繁不錄。
○三別教（二）　初位次。一料簡。
○初位次。
別教階位五十二地。一外凡十信。一信。二念。三進。四
慧。五定。六不退。七回向。八護法。九戒。十願。第二。內凡
習種性。十住。一發心。二持地。三修行。四生貴。五方便
具足。六正心。七不退。八童真。九法王子。十灌頂。盡三
十心。皆名解行位。悉是內凡。盡名性地。第三。性種性。
十行。一歡喜。二饒益。三無恚恨。四無盡。五離癡亂。六
善現。七無著。八尊重。九善法。十真實。第四道種性。十
回向。一救護一切眾生離眾生相。二不壞。三等一切
諸佛。四徧至一切處。五無盡功德藏。六隨順一切堅
固平等善根。七隨順等觀一切眾生。八真如相。九無
縛無著解脫。十法界無量。第五聖種性。十地。一歡喜。
二離垢。三明。四炎。五難勝。六現前。七遠行。八不動。九
善慧。十法雲。第六等覺地。名金剛心菩薩。亦名無垢
地。鄰真極聖。眾學之頂也。第七妙覺地。即見性究竟
佛菩提果。了了見性。稱妙覺也。
發隱。此教獨菩薩法。故前別藏通。因歷次第。故後
別圓教。名為別也。五十二位出瓔珞經。諸經惟瓔
珞最詳。故用之也。束為七科。始信終妙。信為外凡。
住行向為內凡。地等妙為聖位。信者。隨順常住。信
之不疑。名信。住者。會理之心。又師言信立之後。慧
住於理。得位不退。名住。此為習種性者。信與住皆
研習空觀故也。行者。前既發真悟理。從此進趣名
行。此為性種性者。行中分別十界差別種性也。回
向者。回事向理。回因向果。回己功德向眾生。名回
向。此為道種性者。回向能通中道故也。地者。住持
佛智。荷負眾生。名地。此為聖種性者。地地證入聖
境故也。等覺者有二義。一云與佛無間。一云猶去
一等。今兼之。言雖齊等。未極於妙。猶稍隔一等也。
妙覺者。朗然大覺。妙智窮源。無明習盡。翛然無累。
寂而常照。名妙覺地也。以上諸位名相。或與華嚴
一二差別。名殊而實同也。詳解具見教義。
○二料簡（三）　初性習相先。二解行詳辨。三習種
不退。
○初性習相先。
性習二性。若據位分。習種在前。性種在後。若據行論。
性習同時。故前後不定。依體起用。先明性種。後明習
種。尋用取體。先習後性。與教證二道相似。就位以論。
教道在前。證道在後。據行論之證教同時。前後不定。
依體起用。先證後教。尋用取體。先教後證也。
發隱。據位則先住後行。故習在先。性在後。據行。則
體用互相先。故不定。依體起用者。依中道理。起觀
行用。則性先。尋用取體者。從自行用。取中道體。則
習先。教證者。引喻也。據位則繇教入證。故教在先。
證在後。如習性也。據行亦同前不定。依體起用者。
因望證道體。乃起教道用。故證先。尋用取體者。繇
尋教道用。乃證中道體。故教先也。若通古難。則地
前習種。登地性種。用地持意。
○二解行詳辨。
就解行中。復有四種。一名解行。二名發心。三名回向。
四名道種。於出世道解而勤行。故名解行。於大菩提
起意趣求。故名發心。用己善法趣向菩提。故名回向。
當分之中。如觀道立。故名為道。望後佛果能生曰種
也。習種性能生報佛。性種性能生法佛。
發隱。道種者。現前則依中觀之道而立。望後則生
妙覺之果為種也。自行修習生報佛。自體證性生
<pb n="132"/>
法佛也。
○三習種不退。
舊云。法才王子六心中退。即云十住第六心。難云。十
住云性地。性以不改為義。云何退作二乘。其由。一答
性是不作一闡提。不妨退大向小。終是難通。止觀師
說是十法信中六心退耳。比釋論師。及金剛般若論
師。皆作此解。是信習十心中六心耳。七心以上。永離
二乘。爾時設為利弘經。不無輕漏。而度物心不失。恒
有菩薩之名也。
發隱。此承上接下。言習種以去。能生佛果。焉得退。
故法才退心。或難非住位六心也。其繇者。揆厥所
繇。一師言性本不作闡提。不妨退作小果。此意終
強。而南嶽止觀師云。是法信六心。及釋論諸師亦
云信習十心。則此信者。是六堅中信堅。習者。是六
性中習種性。六定中習相定耳。三俱正當住位。則
法才之退。是住六心明矣。本業瓔珞經廣明見思
惑等。恐繁不引。言為利弘經者。正明輕漏不失大
心。在七住始然。而所謂習種不退。乃習種七心。非
六心也。良以別住非圓比故也。今人宜應自反。已
登習種七心。則逆順弘經。無不可者。如或不然。菩
薩之名未必恒有。可弗慎諸。
○四圓教（二）　初明位。二證成。
○初明位（二）　初列五品。二明七位。
○初列五品。
別教五十二位。次第修行。圓教圓修。一心具萬行。異
於次第行也。外凡五品位。一初隨喜心。若人宿植深
厚。或值善知識。或從經卷圓聞妙理。一法一切法。一
切法一法。非一非一切。不可思議。起圓信解。信一心
中具十法界。如一微塵有大千經卷。欲開此心。而修
圓行。圓行者。一行一切行。略言為十。謂識一念平等
具足。不可思議。傷己昏沈。慈及一切。又知此心常寂
常照。用寂照心。破一切法。即空。即假。即中。又識一心
諸心若通若塞。能於此心具足道品。向菩提路。又解
此心正助之法。識己心。及凡聖心。又安心不動。不墮
不退不散。雖識一心無量功德。不生染著。十心成就。
其心念念悉與諸波羅蜜相應也。
發隱。此明隨喜者。妙悟圓理。該羅圓行。非偏聞淺
信之謂也。一多相即。不可思議者。中道圓理也。於
此信解。是為圓信解。則知一念具十法界。十復具
十。成百法界。一界具三十種世間。百界成三千世
間。故曰。介爾有心。三千具足。推之無盡。不離一心。
微塵大經。又何疑哉。依此而修。豈非圓行。且圓心
雖不可分。略舉亦有十種。一解平等心。二傷己愍
物。三知心寂照。四妙觀破惑。五知心通塞。六具足
道品。七明曉正助。八了達聖凡。九安心堅固。十不
著知見。此十心成就。豈不念念皆圓。度一切苦厄
耶。初心順理。慶己慶人。故名隨喜。此十心亦名十
乘觀法。詳見止觀教義。
二誦誦者。圓信始生。善須將養。涉事紛動。令道芽破。
惟得內修理觀。外則讀誦大乘。聞有助觀之力。內外
相藉。圓信轉明。十心堅固。如日光照。見種種色也。
發隱。此明讀誦者。外假薰聞。內資理觀。非文字口
耳之謂也。圓心乍發。力尚尫羸。若非聖教冥資。恐
為動境惑亂。相藉者。繇心契教。假教明心。麗澤交
滋。云相藉也。前雖喜悅在懷。孤明未廣。今則見聞
增益。開闡無窮。日光喻聖教。見種種色。喻法法皆
明也。世有小獲輕安。大縱歡喜。撥置聖教。碓守癡
禪。盲瞽一生。誠可歎矣。又或偏耽卷帙。不復禪思。
估畢終身。空數他寶。大集月藏第一。經云。若有眾
生。惟依讀誦。欲求阿耨菩提。是人多喜著於世俗。
尚不能調己心煩惱。何能調伏他人煩惱。是故善
星比丘誦十二部經。提婆達多誦六萬法聚。而此
二人不修方便道中真佛性觀四念處等。起大逆
<pb n="133"/>
罪。俱入地獄。此又讀誦者所當知也。
三說法者。內觀轉強。外資又著。圓解在懷。弘誓薰動。
更加說法。如實衍布。但以大乘法答。設以方便。終令
悟大。隨說法淨。則智慧淨。說法開導。是前人得道全
因緣。化功歸己。十心三倍轉明也。
發隱。此明說法者。廣演大乘。普積功德。非無解謬
說之謂也。本圓解以說法。故如實相理開衍流布。
彼以小來。此以大答。縱有時答小。乃逗機方便。權
為按引。終令捨小得悟大也。然說法利人。何關自
己。良以說法淨。則智慧淨。純說大乘。無有雜說。名
說法淨。夫人心口往往相資。辨論日益精明。則知
見日益增長。外宣妙義。內照靈心。互相資也。聞說
得道。雖屬聽人。以法成人。功歸說主。是則誦教明
心。已超隨喜。弘經利物。彌益光輝。過前二位。故曰
十心三倍轉明也。問。止觀誡勿領徒。台衡皆曰損
己。今之說法。何以成益。答。有師言三軌具足。方許
領徒。四安樂行。乃可說法。此固一義。但南嶽天台
恐狂愚妄效。借己警人。未可以是而少二師。而說
法一端。自分二種。一者證理而說。二者解理而說。
末法未必盡證。要在說者何如耳。如其內守觀心。
自當獲益。設使外貪名利。必有重愆。其害不可勝
言。豈特為他損己。正法念處三十一。經云。不以善
心為人說法。惟為財利。不能自身如說修行。如是
法施。縱生天上。作智慧鳥。口說偈頌。是名下施。為
名聞故。為勝他故。為欲勝餘大法師故。如是法施。
生人天中。得中果報。是名中施。以清淨心。不為財
利等事。惟欲眾生住於正法。增長智慧。如是法施。
自利利人。無上最勝。乃至涅槃。其福不盡。是名上
施。又大威德陀羅尼經。謂求食說法。名為販賣佛
語。願說法者擇於上中下三。母為販賣。戒之戒之。
四兼行六度。上來前熟觀心。未遑涉事。今正觀稍明。
即傍兼利物。能以少施。與虗空等。使一切法趣檀。檀
為法界。事相雖少。運懷甚大。理觀為正。事行為傍。故
言兼行。事福資理。十心彌盛也。
發隱。此明兼行六度者。事偏心圓。行一該萬。非傍
門小道之謂也。內觀之時。無暇外涉。故云未遑。今
正觀稍明。堪宜涉事。惟明也。不可不利物。惟稍明
也。不可全利物。故曰兼行也。般若謂離相布施。福
如虗空。故小施能等大空也。當爾之時。一切法皆
趣於檀。蓋法界為萬法所歸。施既等空。施即法界。
是故以戒趣即曰捨戒。捨諸毀犯故。以忍趣即曰
捨忍。捨諸剛暴故。以進趣即曰捨進。捨諸懈怠故。
餘各例此。以大懷運少施。如飯犬投醪是也。正行
理觀。傍兼事相。則前惟講說其言。今乃踐履其實。
理得事彰。十心彌盛也。
五正行六度。圓觀稍熟。事理欲融。事不妨理。理不隔
事。具行六度。權實二智。空了通達。治生產業。皆與實
相不相違背。具足解釋佛之知見。而於正觀如火益
薪。力用光猛也。
發隱。此明正行六度者。理事圓通。權實無礙。非有
為事相之謂也。事理欲融者。以圓觀稍熟。故事理
欲融。言雖未能渾化。而其勢兩相和合。將融會為
一也。是以涉事則百為紛若。而一理恒如。與理何
妨。入理則一念湛然。而萬法俱備。與事何隔。其於
六度。非少分兼行。乃全體具足。言施則三輪空寂。
財法無畏。身肉手足。三界依正。一切捨故。言戒則
不見戒相。性遮止作。五部重輕。威儀細行。悉無犯
故。餘各例此。是則終日世法。終日實相。佛之知見
通達無礙也。前兼行如火始然。今正行如火大熾。
前之十心至此。則資力強盛。妙用輝⿰光皇。功德巍巍。
故曰光猛也。
○二明七位。
第一內凡十信。圓聞圓信。修於圓行。善巧增益。五倍
<pb n="134"/>
深明。因此圓行。得入圓位。善修平等法果。即入信心。
善修慈愍。即入念心。善修寂照。即入進心。善修破法。
即入慧心。善修通塞。即入定心。善修道品。即入不退
心。善修正助。即入回向心。善修凡聖。即入護心。善修
不動。即入戒心。善修無著。即入願心。是名圓教鐵轉
十信位。圓教似解。六根清淨也。
發隱。圓聞圓信。而修圓行。此五品位也。繇此增進。
倍位深明。得入圓位。圓位。十信也。前隨喜十心。正
解已具。特未善修。是故一念平等。不可思議第一
心也。善修此心。便能常住法界。純真無妄。即入信
心。善修云者。非別有作為。即此圓心方便滋培。權
巧磨鍊耳。此初信與藏教初果齊。通教八人見地
齊。別教初住齊。證位不退也。善修慈愍者。大悲貫
徹。能於三世憶念不忘。故入念心。善修寂照者。止
觀雙運。進趣中道。無所雜糅。故入精進心。善修破
法者。以妙止觀。雙破有無。妄盡純智。故入慧心。善
修通塞者。別識心體。隨宜闔闢。寂妙常凝。故入定
心。善修道品者。道品具足。速入菩提。有進無退。故
入不退心。善修正助者。緩急主賓。妙得其宜。回佛
慈光。向佛安住。故入回向心。善修凡聖者。知佛眾
生。體同位別。保持不失。故入護法心。善修不動者。
對境常寂。安住無為。得無遺失。故入戒心。善修無
著者。於法不染。一切自在。能於十方。所去如願。故
入願心。言鐵輪者。借輪王統御之大小。喻菩薩階
位之淺深。此信位正配鐵輪也。似解者。凡聖交際。
相似解生。彷彿欲同。猶未真實。故曰相似。六根清
淨者。雖未得天耳眼等。即父母所生六根。清淨無
染。具諸功德也。此名道種智。與別教向位齊。行不
退也。
第二聖位。前明十任。真中智也。初發心住。發時三種
心發。一緣因善心發。二了因慧心發。三正因理心發。
即是境智行妙三種開發。緣因心發。即是住不可思
議解脫首楞嚴定。了因心發。即摩訶般若畢竟空也。
正因心發。即是住實相法身中道第一義諦也。華嚴
云。初住所有功德。三世諸佛歎不能盡。初發心時。便
成正覺。了達諸法真實之性。所有聞法。不由他悟。淨
名云。知一切法。是坐道場。亦是入不二法門。大品從
初發心。即坐道場。轉法輪。度眾生。謂如佛阿字門。一
切法初不生也。
發隱。聖位。承上內凡今始入聖也。前明者。先明住。
後及行向也。住次信者。從信趣入。生如來家。依無
住智。永不退還。名之曰住。真中智者。祕密不定二
教。以藏通別圓為當體體。真中為所依體。今則以
對似言真。對偏言中。圓修言智。良繇此十住乃入
聖始事。位位證一分真如中道。智能證此體。曰真
中智也。境智行妙者。正因理心屬境。了因慧心屬
智。緣因善心屬行。三心圓發。故稱妙也。緣因發者。
眾生無量劫來。低頭合掌。彈指散華。發菩提心。慈
悲誓願。布施持戒忍辱精進禪定等善心。一時開
發。一心具足諸波羅蜜。一心具萬善。故曰不思議
解脫首楞嚴定也。了因發者。眾生無量劫來。聞大
乘經。乃至一句一偈。受持讀誦。解脫書寫。觀行修
習所有智慧。一時開發。成真無漏。真無漏智成。故
曰摩訶般若畢竟空也。正因發者。眾生無始以來
佛性真心。常為無明之所隱覆。緣了兩因力。破無
明暗。朗然圓顯也。佛性真心圓顯。故曰住實相中
道也。便成正覺者。初發心時。成佛已竟。一位具一
切位也。不繇他悟者。自心自悟。無假於外。是真悟
也。即坐道場者。證即成正覺也。一切法不生者。阿
字義也。四十二字。初阿後茶。以阿字表初住。此初
住斷一品無明。證一分三德。名發心住。念不退也。
次從二住至十住。各斷各證。與別教十地齊也。此
九住義。備見華嚴楞嚴等經。恐煩不釋。行向準此。
<pb n="135"/>
第三明十行者。即是十住後實相真明。不可思議。更
十番智斷。破十品無明。一行一切行。念念進趣流入
平等法界海。諸波羅蜜任運生長。自行化他。與虗空
等也。
發隱。行次住者。即此實相體上自然明覺。具足不
可思議妙用。更加以十番智慧斷惑。便能繁興萬
行。自利利人。以修圓行。一行一切行者。如修一行
即通萬行。故名圓行。以此為因。是以念念趣入平
等果海。如百川勢向東流。必涓涓趣入滄海也。任
運者。猶自然也。與虗空等者。廣大無盡也。此皆圓
行致之也。清凉云。隨緣順理造修名行。亦此意也。
此經中又名十長養。以長養五根故。故云初行與
別教等覺齊。二行與別教妙覺齊。三行以去。別教
之人不知名字矣。何況伏斷。
第四十回向者。十行之後。無功用道。不可思議。真明
念念開發。一切法界願行事理。自然和融。回入平等
法界海。更證十番智斷。破十品無明。故名回向也。
發隱。向次行者。十行以去。任運設施。無功用道也。
此道廣大。猶如虗空。不可思議。其中真明。自然念
念開發。令其所作願行事理。悉皆和融。流入法界。
斯乃更以十番智斷。破十分無明。故能回真向俗。
回智向悲。使真俗圓融。智悲不二。到於菩提實際
名回向也。
第五十地者。即是無漏真明。入無功用道。猶如大地。
能生一切佛法。荷負法界眾生。普入三世佛地。又證
十番智斷。破十品無明也。
發隱。地次向者。言此十地。即是前十向中無漏真
智之明任運而入。積集廣厚如大地也。生起佛法
則無窮。荷負眾生。則無盡。普入三世諸佛一切智
地。又十番證智破惑。深而又深也。問。十品十品次
第而斷。圓義安在。答。孩子頓具百骸。何妨歲歲增
長。歲有所增。似存次第。生時具足。焉得非圓也耶。
第六等覺地者。觀達無始無明源底。邊際智滿。畢竟
清淨。斷最後窮源微細無明。登中道山頂。與無明父
母別。是名有所斷者名有上士也。
發隱。等覺次十地者。上來雖破無明。猶有纖存。是
未盡其源。未窮其底。雖云證智。未圓滿也。雖云清
淨。未究竟也。茲復觀察了達無始無明。窮盡源底。
於是智極邊際。靡不圓滿。體極清淨。無復染污。所
以然者。以其斷最後至微細之無明故也。夫斷一
分無明。證一分中道。今則登中道之頂巔。別無明
之父母矣。有所斷者。言此斷惑已極。何以不名妙
覺。良繇既有所斷。是乃見有惑在。我從斷之。故為
等覺。名有上士。蓋等者。比擬之辭。未能為一。猶有
上也。
第七妙覺地者。究竟解脫。無上佛智。故言無所斷者。
名無上士。此即三德不縱不橫。不並不別。究竟後心
大涅槃也。一切大理。大誓願。大莊嚴。大智斷。大徧知。
大道。大用。大權實。大利益。大無住。即是十觀成乘圓
極。竟在於佛。過茶無字可說。盧舍那名淨滿。一切皆
滿也。南獄師云。四十二字門是佛密語。何必不表四
十二位。諸學人執釋論無此解。多疑不用。但論本文
千卷。什師九倍略之。何必無此解。深應冥會。何者。經
云。初阿後茶。中間四十二字門。具諸字功德。華嚴云。
從初一地。具足諸地功德。此義即同阿字門。諸法初
不生故。此豈非圓教初住。初得無生忍。過茶無字可
說。豈非妙覺無上無過。廣乘品明一切法皆是摩訶
衍竟。即說四十二字門。豈非圓菩薩從初發心。得諸
法實相。具一切法。至妙覺地。窮一切法底。此義與圓
位甚是分明。
發隱。妙次等者。言究竟於一切解脫。窮極於最上
佛智。無惑可斷。天中天。聖中聖無上士也。此即一
心三德。縱之莫知其前後。橫之不辨其東西。並之
<pb n="136"/>
忽見其非同。別之難析其為異。蓋究竟金剛後心。
深入大涅槃海。至妙至玄。不可復加之極果也。問。
此圓妙覺方名盡斷無明。云何教義別妙覺中亦
曰無明習盡。答。彼習盡者。十二品無明習盡。非今
教四十二品無明也。別教斷至十二。其斷已極。無
復更斷。各就所極。皆稱盡也大理者。一念即空假
中也。大誓者。發無作四弘誓也。大莊嚴者。寂照安
心也。大智斷者。一心三觀斷諸惑也。大徧知者。諸
法通塞無不達也。大道者。無作道品。一一調停。隨
宜而入也。大用者。善修事助。以開圓理驅魔障也。
大權實者。知位次不增上慢也。大利益者。遇境不
動。䇿進五品而入六根也。大無住者。不住十信相
似之道也。繇此十觀。成就圓乘。至此則一切滿。更
無虧少。故名舍那也。千卷九略者。釋論卷有百千
今十存一。此四十二字配位之說。安知不在所略
中耶。始阿字門表初住。終茶字門表妙覺。此明釋
論與經合。故云與圓義甚自分明。廣乘品。釋論品
名也。問。天台論圓教以十信為內凡。十住即為聖
位。論別教以十信為外凡。住行向為內凡。謂之三
賢。至十地乃名聖位。而華嚴五十二位正與別同。
遂有以別議華嚴者。夫清涼贊天台四教。曰理致
圓備。而己所宗。則賢首小始終頓圓五教也。五教
之終。正準四教之別。奈何繇終而頓而圓。地位遠
隔。而反同於別乎。若以賢聖行布為別。則華嚴初
發心時便成正覺。住位也。何礙賢之不聖。凡夫心
中有如來安坐不動。凡聖尚融。何礙賢之不聖。大
師止謂華嚴兼別。未嘗以兼別病華嚴之不圓也。
別議華殿。失大師意矣。
○二證成。
次發趣品明別教十地。後明三乘共十地。三教階位。
其文現也。
發隱。此言論中復明別教所歷十地。三乘所共十
地。即三教位。知圓獨勝。皆詳顯可證也。問。四教分
屬諸經。此經四教並陳。當是何教所屬。答。此經名
菩薩戒。不問偏圓淺深。一切菩薩所共學也。若單
約。則文中座起次第而說。屬別教攝。若約五教。則
文中受佛戒即入佛位。屬頓教攝。又一舍那化千
百億。千百億即舍那本身。屬圓教攝。蓋別也。頓也。
而兼乎圓者也。判教者毋拘焉。
○二出體（二）　初明無作。二明止行。
○初明無作（六）　初無無作。二有無作。三折諍論。
四明定道。五論興廢。六出三聚。
○初無無作。
戒體者。不起而已。起即性。無作假色。經論互說。諍論
有無。一云都無無作。色心假合。共成眾生。善惡本繇
心起。不應別有頑善頑惡。皆是指心。誓不為惡。即名
受戒。瓔珞經云。一切聖凡戒。盡以心為體。心無盡故。
戒亦無盡。或言教為戒體。或云真諦為戒體。或言願
為戒體。無別無作。大經聖行觀析無常。阿闇世王觀
析境界。但明色心。不道無作。五陰名教通大小乘。惟
有一色四心。小乘引接小根。恐其輕慢因果。權言重
惡口能別生。一法無作牽報。善法須行。惡法須止。行
一則有兩力。豈可不慎。方便假說。適會一時。直如論
主一生成四果法。勝別有凡夫法。豈可依此便是實
耶。若因中別有頑善共為佛因。佛地亦別有此善共
為佛果。當知心為因果。更無別法。
發隱。而己之而訓則。言此戒體不起則已。起師是
性。性起交成。所謂全性是修。全修是性。故有無作。
而此無作須假色法以為之表見也。所以者何。蓋
戒雖非形礙之物。而止持作犯亦屬色法故也。以
互諍無作有無。不得不辨。今先舉無無作者言也。
頑善頑惡者。言戒即是心。更無頑然善惡制為止
行而名曰戒也。權言重惡者。言經中止說色心。並
<pb n="137"/>
無無作。小乘以惡口為戒者。為防輕慢而權言之
耳。行一兩力者。言行善兼能止惡。此一時方便之
說。非真實語。假如論主身證四果。自謂權法。差勝
凡夫。安可依此言便為實耶。論主。或云指慈氏也。
頑善佛因者。言頑善既可作佛因。亦可作佛果矣。
明不然也。故曰心為因果。更無別法。安得離心更
有無作。
○二有無作。
二云大小乘經論盡有無作。皆是實法。何者。心力巨
大。能生種種諸法。能牽果報。小乘明此別有一善。能
制定佛法。憑師受發。極至盡形。或依定依道品別生。
皆以心力勝用有此感發。成論有無作品。云是非色
非心聚。律師用義亦依此說。若毗曇義。戒是色聚。無
作是假色。亦言無教非對眼色。
發隱。此明小乘有無作也。心力能生諸法牽果報。
非單恃一心也。如無無作。何云生諸法牽果報耶。
別有一善者。指無作。此無作戒力。能制定佛法不
廢壞也。此戒或憑師受發。或依定道別生。皆因心
力巨大。有此勝用。安得無無作也。成論以無作屬
非色非心聚。則亦言有。古今律師多同此說。明可
信也。亦言無教者。此無作亦名無教也。非對眼色
者。非與眼相對之色。明與常色不同。
大乘所明戒是色法。大論云。多少思是心數。云何言
多少耶。觀論意以戒是色。即問此是數義。大乘云何
而用數義解云。若用非色非心。復同成實。還是小乘。
今言數自家是數。色大乘色。何關數家。中論云。語言
雖同。其心則異。今大乘明戒是色聚也。大乘情期極
果。憑師一受。遠至菩提。隨定隨道。誓修諸善。誓度含
識。亦以此心力大。別發戒善。為行者所緣。止息諸惡。
優婆塞戒經云。譬如有面有鏡。則有像現。如是因作
便有無作。大論解戒度云。罪不罪不可得。具足尸羅。
此是戒度正體復云。云何名戒。以心生口言。從今受
息身口惡法。是名為戒。既有能持所持。則別有法。即
無作也。地持戒品云。下輭心犯後四重。不失律儀。增
上心犯。則失律儀。若不捨菩提願。不增上心犯。亦不
失律儀。若都無無作。何得言失。梵網大本即大乘教。
下文云。若不見好相。雖佛菩薩前受。不名得戒。又云。
若有七遮。雖發心欲受。不名得戒。若直以心為戒。發
便是戒。何故言不得。大經云。非異色因果。又念戒中
雖無形色。而可護持。雖無觸對。善修方便。可令具足。
又如刀析汁。脚足橋梁。若即心為戒。何假言無形
色無觸對。故知別有無作能持戒心以為真戒。聖行
與世王中。不道觀析無作。直舉色心者。是易觀者耳。
亦不言無無作。小乘說四果。大乘開之是權法。勝說
凡夫法。䟦摩明其非有。未有大乘經開無作是權。又
即頑義作佛因。此自非妨。如無常善亦作常善因。即
其例也。
發隱。此明大乘有無作也。戒是色法者。大論雖舉
心數。意在色法。故言非色非心及數者二俱未是
何以故。非色非心。仍屬小乘。數自屬數家。今是大
乘。其所恐自在色。何關數家。蓋大乘說戒是色法。
不說戒是數法也。語同心異者。就使大乘說數。心
異何妨。況今大乘自明戒是色聚耶。面鏡者。喻因
緣和合而有像生。像不以無因生。戒亦如是。必因
作得。則有無作明矣。大論先言罪不罪不可得。似
無無作。既而言以心口受息惡法。則心口為能持。
息惡法為所持。安得無無作也。下輭增上者。凡犯
戒。所犯之罪為小。能犯之心為大。重心犯輕戒罪
重。輕心犯重戒罪輕也。又捨戒不捨大願。破戒不
破正見。斯人終得復還清淨也。無觸對者。非如眼
色耳聲之類也。然人猶有視於無形。聽於無聲者。
善修方便。豈不能令戒體具足。且如涅槃諸喻。刀
劍能令斷物。汁繇之浣污。脚足賴以行趣。橋梁
<pb n="138"/>
可使濟渡。世事亦資方便。戒體何獨不然。安得無
無作也。聖行品闍王品所以不說觀析無作者。是
舉色心之易觀者言耳。非謂無無作也。四果權法
者。言大乘開四果為權。䟦摩故云非有。又焉有開
無作是權之理乎。頑善佛因者。言無常善可作常
善因。則色法頑善而為佛因。亦何礙也。
○三折諍論。
然此二釋。舊所諍論。言無於理極會。在文難愜。言有。
於理難定。在文極便。既皆有文。何者當道理耶。然理
非當非無當。當無當皆得。論理教義。若言無者。於理
為當。若言有者。於教為當。理則為實。教則為權。在實
雖無。教門則有。今之所用。有無作也。
發隱。此揀定諍論。斷其必有無作也。理者超情離
見理無是。故非當。理無非。故非無當。當亦可。無當
亦可。故云皆得也。理既如是。故單言理。則有無非
所論。雙言理教。則言無合理。言有合教。理無為而
教有迹也。實須假權以行。無必因有而顯。弘法利
生。彰軌化物。焉得終無而已乎。故今所用者。有無
作也。非無無作也問。既是無作何更云有。若有無
作。還同有作。答。心雖無為。戒雖無像。而以無為心。
受無像戒。豈得云無。然前云如是因作。便有無作。
則一作之後。任運止惡。任運持善。功德自然增長。
無作而作。作實無作也。
○四明定道。
次明道定。皆以無作為體。定共於定心中發無作。無
復諸惡。道共者。見諦道中所發無作。與心上勝道俱。
故言道共也。止觀師釋。未必見道所發無作是道共
戒。祇取中道正觀心中發此無作。有防非止惡義。故
云道共。大經云。一心法戒。二受世教戒。菩薩得心法
戒。謂道共戒。得此戒者。終不為惡。不從師受。故稱為
得。中道心中發得此戒也。受世教戒。謂白四羯磨然
後乃得。必假憑師。故稱為受。差別約示。故言世教也。
定共道共通大小乘。大乘道定入攝善法戒。有師言。
惟入禪定能發無作。欲界定不發無作。惟假空解能
發無作。有言但令證此定道。隨能止伏麤品成就。便
發無作。欲界定。念處前。皆能發戒也。
發隱。定共者。因入定故。此無作戒與心上禪寂俱
時發也。道共者。因見道故。此無作戒與心上智慧
俱時發也。未必見道云者。言不必是見道所發無
作方名道共。但中道觀心所發無作便名道共也。
蓋方習觀時雖未見道。而注心在道。道斯在焉。正
觀之中。離非離惡。即道共也。如習射者。雖未中的。
注心在的。的斯在焉。亦猶是耳。然二共中道共為
勝。是故較量心法世教。以道共屬心法也。但令證
此定道者。承上有言上界定始發無作欲界不能。
有言得空解始發無作。未解不能。有言但證此定
道二共。能止伏麤品成就。便發無作。欲界定內。四
念處前。有何阻礙。豈必上界定與空解而後發耶。
按經稱八念。初念三寶。第四念戒。解者曰。戒。謂律
儀定共道共也。律淨身口。定遮煩惱。道破無明。如
是。則戒兼定慧。學一得三。戒之時亦大矣。
○五論興廢。
初菩薩律儀方便求受。其體則興。若捨菩提願。若增
上煩惱犯十重。其體則廢。若無此二緣。至佛乃廢。定
道兩戒。得定得道為因。初念定道未與戒俱。具足前
心為因。第二念心方與戒俱。爾時是興。出定出道。最
後一念。爾時即廢。二言入定入道時。戒與心俱。是時
名興。出定出道時。戒與故心俱謝。是時名廢。俱稱心
俱戒也。三言一發之後。出入恒有。後入勝定勝道。隨
從勝受名。爾時恒興。退定退道。三藏盡壽。菩薩至菩
提。爾時即廢。攝善攝生與律儀同。隨受則興。二緣則
廢也。
發隱。承上戒體無作。而有興廢。其事多種。求受則
<pb n="139"/>
興。捨犯則廢。此律儀戒體興廢之大端也。若據道
定兩戒而論。得定道後戒俱名興。出定道後戒不
俱名廢者。此以難興難廢論興廢也。入定道戒心
即俱名興。出定道戒心即謝名廢者。此以易興易
廢論興廢也。若夫一發之後。出入恒有。入定道如
是。出定道亦如是。中間更無廢緣。必退定道。及聲
聞盡壽。菩薩成佛後廢者。此以常興鮮廢論興廢
也。又上且舉攝律儀戒。若攝善攝生。興廢亦同此
例。如前求受則興。捨犯二緣則廢也。二因字者。上
言定道為戒因。下明所以為戒因者。以初念止是
定道。未與戒俱。今據初念。故曰因也。
○六出三聚。
次三聚戒體者。律儀者。法戒儀則。規矩行人。令入道
也。又云。律者埒也。如世馬埒。令馬調直。律亦如是。調
直行人。不令作惡。大士誓心。不過止惡興善。若不動
身口。即是止惡發戒。防動不動。即是律儀戒。若應動
身口。即是興善。今發此戒。防其不動。攝善攝生。即是
應動涉事。故開為兩。取䇿勵眾善。依六度門稱善法。
起心兼物。依四弘門稱攝眾生。即是為人故動。下化
眾生。中修萬善。上歸佛果也。律儀多主內德。攝生外
化。攝善兼於內外。故立三聚戒也。
發隱。承上論無作戒體。今正明三聚戒法。此中不
動應動。即止行也。馬埒者。短坦圍馬曰埒。如戒律
守護身心。令不放逸也。風俗通云。虞舜造律。律訓
詮。訓法。谷響云。律者詮也。詮量輕重犯不犯等。如
世律法也。防動不動者。言防其動使不動也。律儀
主止惡。故云不動。若攝善攝生。一則䇿勵眾善故
應動。一則起心兼物故應動。夫兼物則下化。䇿善
則中修。諸惡淨盡。豈不上歸佛果耶。攝善兼內外
者。內以善修己。外以善導人也。
○二明止行（四）　初善惡。二道定。三小大。四料簡。
○初善惡。
次論止行二善。如百論。息惡不作。名之為止。信受修
習。名之為行。佛教雖多。止行收盡。諸惡莫作。即是誡
門。眾眾奉行。即是勸門。無作義該善惡。善惡無作。義
總止行。今先明善。善戒不起而已。起則伐惡。皆是止
義。皆有進趣。皆是行義。逐其強弱。故有止行差別者。
逐興心止惡無作。是止善。興心修善無作。是行善。如
造井橋梁。禮佛布施。是善無作。如造漁獵等網。是惡
無作。
發隱。止惡行善。戒之大端。然而無作義兼善惡。善
惡各有止行。以善言之。善戒之體。不起則已。起即
伐惡趣善。此善中止行二義。意例伐善趣惡為惡
中止行二義也。所以然者。善強惡弱。則行善止惡。
惡強善弱。則止善行惡。其勢然也。故有止行善惡
差別。止惡無作。修善無作。即善正行也。惡止行者
例上可知。橋梁漁獵。舉一二以例其餘也。
○二道定。
道定二無作有行有止。道定二戒。義判為止。道定二
心。義判為行。尋無作從因緣息。從止緣息後生無作。
是止善。從行緣息後生無作。名為行善。又誡門是止
善。勸門悉屬行善。又解行惟是作。止惟無作。又云止
行二善皆有無作。
發隱。此言道定有止行二義也。戒判止。戒能防制
故。心判行。心能運用故。尋者。究也。究此無作何緣
息後生也。止緣後生無作者。惡盡而不動之體見
也。行緣後生無作者。善極而無為之道成也。行惟
作。止惟無作者。別是一說。非無作本義。止行皆有
無作。重明上義為正也。
○三小大。
聲聞七眾戒。皆是律儀戒體。但止身口二惡。菩薩律
儀。備防三業。復申之至佛。長短闊狹為異。無作義從
緣。增上心發。下劣不發。無記心劣。不發無作。如欲界
<pb n="140"/>
修道。惑有九品。前六品發無作。後三品不發。故云斯
陀含出無作表。阿那含出不善表。羅漢出無記表。
發隱。此言小大有止行二義也。聲聞身口有止無
行。極之惟證小果。菩薩三業。止行雙備。申之乃至
佛乘。是聲聞菩薩戒有長短闊狹之異也。此之無
作增上心發者。以志願高勝。慧解精明故耳。下劣
不發者。弱也。無記不發者。昏也。欲界思惑前六品
發者。此屬上中惑。惑強。則斷惑之心猛。如精兵戰
勍敵。必奏大功。故無作發。後三品屬下惑。惑微。則
斷惑之心弱。如田單不能下狄邑。神堯子孫不能
以天下取河北是也。三果所出。或言陀含正斷後
三品惑。已出無作之外。那含羅漢。出益遠矣。據文
勢。則無作之發當在初果。或言陀含不發無作。後
二果亦發。於文似通。於理未順。
○四料簡。
善惡無作。對心為論。各有四句。善四句者。一是戒非
無作。息惡之心能止。故名戒也。二是無作非戒。謂造
井橋梁。隨事隨用無作等。不能止惡。非是戒也。三是
戒是無作。謂善律儀等。四非戒非無作者。謂餘善心
也。惡家四句。一是戒非無作。謂息善之心。二是無作
非戒。謂殺盜等事。隨用無作也。三是戒是無作。謂惡
律儀等。四非戒非無作。謂餘惡心也。惡戒二種。一十
六惡律儀。二外道邪戒惡律儀。如大經。外道惡戒九
十五種。各有戒法。或苦行為戒。持牛馬等。事火服風。
常翹一脚。赴火投崖等。以此為戒。即是邪戒。運心長
短。皆是惡戒也。
發隱。上明戒有無作。今以戒與無作二相簡別。各
即善惡而分四句。善四句者。蓋以息惡不行為戒。
作善無所希望為無作。故上二句各專其一。第三
句善律儀者。且息惡。且任運為善也。第四句餘散
善心。既非專主息惡。又非無所希望之善也。惡四
句者。蓋以息善不行為戒。以作惡無所顧忌為無
作。故上二句亦各專其一第三句惡律儀者。且息
善。且任運為惡也。第四句餘散惡心。既非專主息
善。又非無所顧忌之惡也。十六惡律儀者。一屠兒。
二魁劊。三養豬羊。四捕魚。五獵師。六網鳥。七捕蛇。
八養雞狗。九呪龍。十作賊。十一捕賊。十二獄史。十
三婬女家。十四酤酒家。十五洗染家。十六壓油家。
此謂顯惡。人易見也。九十五種外道邪戒者。或持
牛馬。啖水草故。或持雞狗。甘食穢故。或事火。奉火
為師。如迦葉事火龍故。或服風。吸外氣故。或翹脚
自謂精進故。或五熱炙身。坐薪燔體。自謂苦盡得
樂故。或投崖。自謂捨穢軀得淨身故。乃至塗臥
棘裸形等事。不可悉數。降而末代。或復水齋。自謂
滌除五濁故或復餓七。自謂空寂四大故。或復赤
脚隆冬。囊髮盛夏。自謂寒暑不侵故。此謂隱惡。似
善實惡。人所難見也。上二惡戒。雖運心長短稍有
優劣。皆名惡戒。
○三料簡（三）　初須信心。二無三障。三人法緣。
○初須信心。
信心者。依三藏門略舉三種。一信因果善惡必有所
招。二信觀諦得道。我能觀諦。必得聖道。三信有戒是
觀諦入道初門。依方等戒。故宜備此三信。復加三種。
一信自他心識皆有佛性。二信勤行勝善必能得果。
三信所得果常樂我淨。
發隱。招善果在觀諦得道。觀諦得道在持戒。故當
戒信心持也。又三種者。一信心本是佛。二信繇心
是佛。故因必得果。三信繇心是佛。故果必證佛。無
此正信。戒不可得。故曰須信心也。
○二無三障（三）　初煩惱障。二業障。三報障。
○初煩惱障。
眾生障礙乃有三種。煩惱常有。故不說障。
發隱。不說為障者。蓋障而非障。以煩惱者眾生常
<pb n="141"/>
有故也。天常有雲霧。空界不動。海常有波濤。水性
不動。人常有煩惱。覺體不動。是知煩惱雖障。其障
輕微。故不說障。明煩惱障不障戒也。
○二業障。
業障乃有輕重。重業障戒。防因之義。謂七逆十重。現
身有此。是則為障。前身非復可知。隔生事遠。七逆。一
云懺滅非障。二云犯一悔與不悔悉皆是障。十重。一
云前四性罪事同七逆。悔與不悔悉障。後六悔者非
障。不悔則障。二云前四須悔。見相非障。後六不悔亦
不障。三云十重不悔悉障。悔已悉非障。
發隱。防因者。重業障戒。因地不生。故須防也。隔生
事遠者。出前身不知之繇。前身不知者。表現身乃
成障也。殺盜婬妄法爾是戒。根本之罪。故曰性罪。
不同下六佛制乃成戒也。或云悔非障。或云不悔
亦非障。或云悔不悔俱障。或云不悔成障悔已非
障。語不同而各具一義。言障者。所以寒頑夫之膽。
威折義也。言非障者。所以廣遷善之門。慈攝義也。
統而論之。後義為正。
○三報障。
報障者。地獄餓鬼二道重苦自隔。從多例判不說為
因。非人畜生但能解語。皆得受戒。非人。是鬼神脩羅。
龍是畜生。人中男女。黃門二根。天。從六欲天上至十
八梵。皆說為因。四空處既能聽法。亦應得戒。但業報
虗妙。故略不說。非想倒執。脫若迴心慕善。亦能得戒。
經說三塗長壽天邊地為難地。據不能修道義耳。薩
婆多記云。龍等受八齋。止是得善。不得名齋。今依文
準理。五戒既是菩薩戒根本。又不表定。佛法。五戒菩
薩戒。許四道皆得。從八戒以上至具足戒。既是出家
表定威儀。惟人中三天下能感。餘道悉非因也。大論
龍即得八齋戒。
發隱。此明報障惟地獄餓鬼。見餘並非障也。四空
虗妙。縱來受而莫知。非想雖沈。設迴心而亦得。經
不許三塗長壽等者。豈真不許哉。據彼不能修道
而言耳。若能起修道心。何礙得戒。故彼經所說。非
今經義也。龍等不得名齋者。此薩婆多義。今非之。
言戒體不一。有表定者。有不表定者。表定者。拘軌
儀。嚴禁拒。不泛授也。故諸佛常法。五戒菩薩戒兼
容四道。八戒比丘律。止許人中。今屬菩薩戒。云何
龍不得戒。經稱有一金翅入海取龍而莫能得。龍
受戒故。此其證也。又大論云。五百賈客航海採寶。
將入摩竭魚王復中。惶怖號呼。稱南無佛。是魚先
世曾受佛戒。即自悔責合口不吸。眾得免難。魚既
念戒。云何龍不得戒。又海龍王經云。於是世尊脫
身袈裟告龍王言。以是袈裟分與諸龍。值一縷者。
金翅鳥王不能犯觸。龍分佛衣。終莫能盡。諸龍大
悅。同聲說言。吾等今日奉受禁戒。永護佛法。云何
龍不得戒。引大論龍即得八齋戒。正破薩婆多義
也。
○三人法緣（二）　初人緣。二法緣。
○初人緣（三）　初諸佛。二聖人。三凡師。
○初諸佛。
諸佛有兩。一真佛。如妙海王子從盧舍那佛受菩薩
戒。二像佛。金銅泥木等。千里內無師。許求得好相。自
誓受也。舍利髮爪鉢杖牙齒皆起重敬。盡可為緣。而
舍利真偽難知。或是小聖。敬重如佛。便可憑對。次大
乘經卷也。三釋。一云不許。二云與佛像差次為授。千
里無師。許對佛像。千里無像。許對經卷。三云莫問。有
佛無佛。對大乘經卷即得為緣。大乘經典所在。如佛
塔無異也。
發隱。像代佛。經代像。為千里內無師者通權變也。
不可恃此而忽師範。佛塔者。金剛經云。是經所在。
即為有佛。佛塔。如佛在塔也。
○二聖人。
<pb n="142"/>
聖人亦二。一真聖。二像聖。真者。謂十地等大士。對此
為緣。故宜發戒。像聖者。謂金銅等作菩薩像。此經亦
云於佛菩薩前自誓受戒。恐單菩薩像則成遊漫。如
凡夫發心是菩薩。作此人像。不能發戒。言佛菩薩者。
是佛邊有菩薩。地持但言佛像。不道菩薩也。
發隱。此明佛得單對像受。菩薩不得。須佛像菩薩
像雙在始得。所以者何。佛為主。菩薩為伴。主得兼
伴。伴不得兼主故。如世君臣。亦復如是。千里無師。
欲對像受。慎毋苟簡。
○三凡師（二）　初論人。二論德。
○初論人。
凡師者。有內凡外凡。並以真人為緣。不許形像。經中
稱為智者。人數多少。地持瓔珞並止一師。梵網受法
亦止一師。下制戒中。道和尚闍黎。故成七逆。亦不見
請和尚法。有言和尚者。請諸佛為和尚。文又云。二師
應問言汝有七遮罪否。似非指佛。雖有現前智者。猶
應共在佛像前。若經卷前。助為發起。爾時智者在佛
像前。若有智者。無經像。不應得戒。具十八物中制。佛
像經典。恒應相隨故也。
發隱。以真人不以形像者。聖具天眼他心。乃可像
授。凡非聖比。效則慢法。故不許也。成七逆者。第四
十戒中。兼二師共成七逆也。二師問言者。舉能問
證真人也。此經前文中說一師。後制戒中說二師。
故二義皆得也。雖有智者。猶應在佛前。言有真人
為緣。亦不可自尊。必在佛前也。謂在佛前。則佛在
上。師從傍為眾授戒耳。若背佛高座而坐。是不主
佛而僧獨尊矣。夫僧為佛傳戒。而可以背佛。臣為
君宣勅。亦可以昔君乎。金口良謨。疏主明訓。不可
忽也。若講演經論自宜建立法堂。如無法堂。而借
坐佛殿。但勿高座過佛。切宜戒之。
○二論德。
次論德業。梵網經中。言為師必是出家菩薩。具足五
德。一持戒。二十臘。三解律藏。四通禪思。五慧藏窮玄。
什師所傳。融師筆授。流傳至今。此其正說。次地持云。
必須戒德嚴明。善解三藏。堪能發彼敬心。方可從受
不爾得罪也。
發隱。持戒者。既受之後。服之在膺。履之在躬。如執
至寶而臨深淵。如秉明燭而入大闇。是謂持也。十
臘者。受戒以來。十歷寒暑。今云僧臘幾許。正指戒
臘。非生年也。解律藏者。律有大有小。有性有遮。有
道有定。有世間有出世間。有解脫有別解脫。有止
作持犯。有僧俗男女。乃至有三有五。有八有十。至
三千八萬。其藏廣大。不可窮盡。無不通曉也。禪思
者梵語禪那。此云思惟修。即靜慮也。而云通者。則
是不但周知戒相。實能繇戒攝心。虗寂內凝。靈明
返照。善曉出入。巧達沈浮。止觀安心。離諸昏散也。
慧藏者。慧含萬法。喻如庫藏。有少慧者。不名窮玄。
今則若心若境。若理若事。若凡若聖。若顯若幽。無
不探其本原。究其極則。洞燭其細微曲折。貫徹其
本末始終。故云慧藏窮玄也。此五德者。貴乎兼備。
或戒具而臘卑。或臘高而解寡。或解通經法。而定
力荒蕪。或見落枯禪。而慧心不朗。皆非全德也。什
傳融受。賢聖流通。胡可勿信。今此經者。是其正說。
無謬偽也。地持所明。文似缺略。然可以戒該臘。以
慧該定。亦或末世五德難全。有戒無臘。德亦可師。
猶勝徒老無知。不能誨人也。有慧無定。解亦可師。
猶勝枯定啞羊。不能說法也。不爾得罪者。傳揚戒
法。厥任匪輕。無知罔行。獲罪非小。授者受者。均不
免焉。慎之重之。
○二法緣（七）　初總論。二梵網。三地持。四高昌。五
瓔珞。六新撰。七制旨。
○初總論。
道俗共用。方法不同。略出六種。一梵網本。二地持本。
<pb n="143"/>
三高昌本。四瓔珞本。五新撰本。六制旨本。優婆塞戒
經。偏受在家。普賢觀受戒法。多似高位人自誓受法。
今不具列。
發隱。優婆塞戒。及普賢觀。俱有受戒法。所以不列
者。以其偏於在家。非道俗共用故也。
○二梵網本。
梵網受法。是盧那佛為妙海王子受有戒法。釋迦從
舍那所授誦。次傳與逸多菩薩。如是二十餘菩薩。次
第相付。什師傳來。出律藏品。先受三歸云。我某甲從
今身至佛身。於其中間。歸依常住佛。歸依常住法。歸
依常住僧（三說）。次三結已（三說）。次悔十不善業（更起三拜）。次讚
歎受約勅諦聽（三說）直說十重相問能持否（次第答能）。然後
結撮。讚歎。發願。餘所未解。問戒師。便散。後文言欲受
戒者。應香火請一師至佛前受。師應問能忍十事否。
割肉餧鷹投身餓虎等。恐性地以上方能此制。亦云
千里內無師。許佛像前自誓受三歸懺悔。說十重如
前無異。出口為別耳。
發隱。妙海先受。迦文次傳。又次傳彌勒。又次傳二
十菩薩。其來久矣。餧鷹飼虎。皆世尊為菩薩時所
修苦行。而言等者。等取剜肉燃燈。敲髓濟病。破脊
而全逐鹿。碎形而飯饑民。以至捨國城妻子一切
苦行也。然此須性地以上。已得無生慧解善巧。方
堪忍此。非初心凡夫所及。師雖問此十事。蓋是發
起其心。使生勝慕。非強其必爾也。出口為異者。明
自誓受亦無異辭。但出師口及出己口為不同耳。
○三地持本。
地持經相傳是彌勒說。原本是燈明佛說。蓮華菩薩
受持。次第三十餘菩薩傳化。後有伊波勒菩薩應跡
託化。傳來此土。然地持是曇無讖所譯。疑讖即是伊
波勒。第四戒品出受戒法。若菩薩發無上菩提願已。
於同法菩薩已發願者。有智有力。善義能誦能持。於
此人所。先禮足已。作是言。我某甲從大德乞受菩薩
戒。大德於我不憚勞苦。哀憫聽許（三說）。次起禮十方諸
佛。更請師云。惟願大德授我某甲菩薩戒（三說）。次生念
不久。當得無盡無量大功德聚。師應問言。汝是菩薩
否。已發菩提願未。問竟。應言法弟聽。汝欲於我受一
切菩薩戒。謂律儀戒。攝善法戒。饒益有情戒。此戒是
過去未來現在一切菩薩所住戒。過去一切菩薩已
學。未來一切菩薩當學。現在一切菩薩今學。汝能受
否。答能（三說）。師應起自禮佛竟。作是言。某甲菩薩。於我
某甲菩薩前。三說受菩薩戒。我為作證。一切十方無
量諸佛。第一無上大師。於一切眾生。一切諸法。現前
現學者。證知某甲菩薩。於我某甲菩薩前。三說受菩
薩戒（三說）。然後結撮讚歎。便散席。依經本受法如此。
發隱。燈明可喻舍那。蓮華猶彼妙海。波勒迦文之
侶。無讖羅什之流。今古聯輝。後先繼美。真萬世模
楷也。中載五事。有智則窮玄。有力則住定。善義則
解律。能誦則臘久。能持則有戒。亦前五德意也。
○四高昌本（二）　初受法儀文。二題名所以。
○初受法儀文。
高昌本。或題暢法師本。原宗出地持。而作法小廣。先
請師云。族姓大德。我某甲今從大德乞受菩薩戒。惟
願大德忍許聽受。憐愍故（三說）。次乞戒云。族姓大德。今
正是時。願時與我受菩薩戒（三說）。次問遮法。凡十問。師
應起為白諸佛。唱言。一切諸佛。及大地諸菩薩僧聽
此某甲菩薩。欲從諸佛菩薩僧乞受菩薩戒。此某甲
已是真實菩薩。已發菩提願。能生深信。已能捨一切
所有。不惜身命。惟願諸佛菩薩僧憐愍故。施與某甲
菩薩戒（三說）。次問受戒者言。汝某甲聽。一切諸佛菩薩
僧受菩薩戒。律儀戒。攝善法戒。攝眾生戒。是過去未
來現在一切菩薩所住戒。如過去菩薩已學。未來菩
薩當學。現在菩薩今學。汝如是學。汝能持否。答能（三說）。
次白竟。唱言。此某甲菩薩。於一切佛菩薩前。從我某
<pb n="144"/>
甲菩薩邊。已第二第三說受菩薩戒竟。我某甲菩薩
為作證人。此受戒菩薩名某甲。復白十方無量諸佛。
第一勝師。及柔和者。一切眾生輭覺者。此某甲菩薩。
於某甲菩薩前。已三說受一切菩薩律儀戒竟（三說）。次
說十重相竟。結撮讚歎便散。
發隱。曰第一勝師矣。次曰柔輭者何。夫剛柔妙合。
慈威並運斯中道也。何取於柔輭。譬諸金鑛。銷鎔
既極。則體自湻和。夾雜未融。則性猶麤梗。必精金
乃能利物。非至德何以度生。輭而名覺。則輭亦善
矣。焉可忽諸。上勝師指佛。下柔輭指僧。
○二題名所以。
自齊宋以來。多用此法。所以題作高昌本者。尋地持
是曇無讖於河西所譯。有沙門道進。求讖授菩薩戒。
讖不許。且令悔過。七日七夜竟。詣讖求授。讖大怒。不
許。進自念正是我障業未消耳。復更竭誠禮懺。首尾
三年。進夢見釋迦文佛授己戒法。明日詣讖。欲說所
夢。未至數十步。讖驚起唱善哉。已感戒矣。我當為汝
作證。次第於佛像前更說戒相。時有道朗法師。是河
西高足。當進感戒之時。朗亦通夢。乃自卑戒臘。求為
法弟。於是從進受者千有餘人。河西王。沮渠蒙遜子
景環。後移據高昌。既奉進為師。進亦隨往。值高昌荒
餓。進生割己身以救饑者。因此捨命。進弟子僧遵。姓
趙。高昌人。傳師戒法。復有比丘曇景。亦傳此法。宗出
彼郡。故名高昌本。又元嘉末有玄暢法師。從魏國度
在荊囑之門。宣授菩薩戒法。大略相似。不無小異。故
別有暢法師本。此出曇無讖。而小廣地持。恐讖誓願。
發起人情。有此重復也（按荊囑之門。囑疑蜀字。門疑間字。存以備考）。
發隱。夢中感戒。非進之精誠莫致。非讖之神明莫
識也。有宋高僧傳十四卷云。釋真表者。苦到懺悔。
志求戒法。誓願彌勒親授。夜倍日功。心心無間。經
七晝夜。見地藏菩薩手搖金錫。為作戒前䇿發。加
復勇猛。二七日滿。有大鬼推表巖下。魔相百出。至
三七日。感兜率天主儀衛陸離。來遶石壇。慈氏徐
至。垂手摩頂曰。善哉大丈夫。求戒如是。蘇迷盧可
手攘而却。爾心終不退也。乃為授法。躬付三衣瓦
鉢。賜名真表。尋發天眼焉。又寄歸內法傳云。尼慧
木者。母老無齒。嚼餔飴母。為口不淨。不敢受戒。悲
號日夜。懺悔乞戒。忽見戒壇與天皆黃金色。舉頭
仰視。南見一人。衣亦金色。語木云。我已授汝戒。按
此二事。與進相類。皆精誠之極。故能感戒。非偶然
之故也。今人一呵而退。掉頭長往矣。何以堪此。捨
身求偈。斷臂安心。遐思古風。曷勝痛淚。得與戒者。
可弗重歟。言河西高足者。朗亦讖弟子。猶目連身
子等稱世尊神足。又顏曾等稱孔門高弟是也。沮
渠蒙遜。河西王名。言景環者。經譯河西。而本號高
昌。以環移據高昌。奉進彼地故也。言玄暢者。暢自
有別本。今本是讖師所出故也。荊囑無出。或地名
也。言小廣地持者。仍地持之舊本。而稍廣其文也。
○五瓔珞本。
瓔珞經受菩薩戒法。前禮三世三寶。次受四不壞信。
歸依佛。歸依法。歸依僧。歸依戒（三說）。次懺悔十惡五逆
等（三說）。次說十重戒。犯者失四十二賢聖法。問能持否。
答能。然後結撮三歸。重騰前十重戒。讚歎發願。言受
菩薩戒者。超度四魔。越三界苦。生生不失。常隨行人。
乃至成佛。若不受戒。不名有識。畜生無異。常離三寶
海。非菩薩。是邪見外道。不近人情。勸化人受戒。功德。
勝造八萬四千寶塔。有戒犯者。勝無戒不犯。若真佛
菩薩前受者。名上品戒。若佛滅後。千里內無法師。從
佛菩薩像前自誓受者。名下品戒。
發隱。四魔者。欲魔。身魔。死魔。天魔也。繇依此戒。永
斷於欲。無欲則無身。無身則無死。無三者。則波旬
不得便。云超四魔也。越三界者。或疑戒善止合生
天。焉能遽越三界。前云菩薩大戒。兼定兼慧。學一
<pb n="145"/>
得三。斷煩惱。破無明。何慮三界而不能越。言生生
不失者。大戒持心。宿因不昧。常隨清淨行人修至
佛地也。故知諸修行人。儻今生不蒙解脫。當來之
世。生死海中。護持出家正因。培植菩提聖果。端於
戒賴焉。戒可輕乎哉。言不名有識。而畜生有識。乃
云畜生不異者。正以不受佛戒。頑冥不靈。如畜生
雖有識而無識也。犯戒勝無犯者。昔繇有受。今乃
有犯。繇知犯戒。則有愧心。暫時聖教薰心。終成作
佛種子。夫受戒豈小因緣耶。優婆塞戒經云。阿那
邠底長者子。雖為五百金錢受戒。亦得無量功德。
況自至心為解脫者。有戒犯。勝無戒不犯。不為過
語矣。雖然。此抑揚其辭。極言戒之當受云爾。恃此
故犯。猶誇勝人。無羞無慚。為天下笑。則醍醐毒藥
實惟自害。佛何尤哉。
○六新撰本。
新撰本者。是近代諸師所集。凡十八科。第一。師初入
道場禮佛。在佛邊就座坐。第二。弟子入道場禮佛。胡
跪。第三。師持三寶。第四。令起心念三寶。如在目前第
五。懺悔十不善業。第六。請諸聖作師。第七。請現前師。
第八。師讚歎弟子能發勝心。第九。正乞是戒。第十。教
發菩薩心。第十一。問遮法（有十五問）。第十二。想念得戒。第
十三。發戒時立誓。第十四。受菩薩三歸（亦以三歸發戒）。第十
五。師起唱羯磨（<bz>〔亦以羯磨發戒〕</bz>）第十六。結竟。第十七。師還坐
勸學。第十八。說十重相。結撮讚歎。作禮便去。
發隱。在佛邊就座。不背佛明矣。
○七制旨本。
制旨受戒。備有在家出家方法。廣不列也。
發隱。制旨者。制勅之旨。國王所立儀法。使四眾咸
得受戒。如今之萬善戒壇是也。故知國家本有大
恩僧徒自宜報德。而或故違聖訓。肆作非儀。穢德
彰聞。善事沮革。一惡而污連同類。積愆而禍及法
門。是乃國不負僧。僧自負國。可悲也夫。
問。前云五重玄義。此經不說。亦無妨礙。無礙云何。
答。此意有三。一者義例昭然故。二者他宗融會故。
三者本自絕言故。云義例昭然者。若依名體宗用
教相。則此乃兼人法喻為名。實相心地為體。執持
心戒為宗。滅惡生善為用。最初乳味為教相。其義
彰顯。不言自見。故今不說亦無礙也。云他宗融會
者。據賢首般若五門。謂教起。藏攝。宗趣。釋題。解文
也。教起者有十。一傳揚諸佛授受常法故。二標示
眾生入道根本故。三發明心地出生大戒故。四略
開菩薩廣大行願故。五廣顯戒門普納含靈故。六
護持菩薩必不退墮故。七激勵小乘令學大乘故。
八直指凡夫信己是佛故。九預扶末法作大導師
故。十流通聖戒展轉無盡故。藏攝者。三藏之中。毗
尼藏攝。二藏之中。菩薩藏攝。權實教中。實教所攝。
宗趣者。總則心地大戒。止惡行善為宗。別則毗尼
教相為宗。令悟心地妙義為趣。教義對也。又以心
地真境為宗。令以智慧善持為趣。境智對也。又以
善持心戒正因為宗。克成佛果為趣。因果對也。釋
題則菩薩戒者。所詮之義。經者。能詮之教。教義對
也。戒為法。梵網等為喻。法喻對也。心戒為體。止惡
行善為用。體用對也。以融今疏。則宗趣之中。具體
宗用。宗兼體。趣兼用也。名相隨宗。自不待論。解文。
則隨文銷釋。各就彼經而已。是知二宗名殊旨一。
兩可通用。故今不說亦無礙也。云本自絕言者。實
相中道。逈出有無。法界一真。泯然絕待。展之則萬
有不窮。五奚能盡。卷之則一亦不立。又何五焉。心
不可思。言不可議。故今不說亦無礙也。達本源之
一致。略枝末之殊科。倏起諍端。俱成戲論而已。

梵網經心地品菩薩戒義疏發隱卷一

<pb n="146"/>
半月誦戒儀式
戒序
諸佛子等合掌至心聽。我今欲說諸佛大戒序。眾集
默然聽。自知有罪當懺悔。懺悔即安樂。不懺悔罪益
深。無罪者默然。默然故。當知眾清淨。諸大德。優婆塞
優婆夷等諦聽。佛滅度後。於像法中。應當尊敬波羅
提木叉。波羅提木义者。即是此戒。持此戒時。如闇遇
明。如貧人得寶。如病者得瘥。如因繫出獄。如遠行者
得歸。當知此則是眾等大師。若佛住世無異此也。怖
心難生。善心難發。故經云勿輕小罪。以為無殃。水滴
雖微。漸盈大器。剎那造罪。殃墮無間。一失人身。萬劫
不復。壯色不停。猶如奔馬。人命無常。過於山水。今日
雖存。明亦難保。眾等各各一心勤修精進。慎勿懈怠
懶惰。睡眠縱意。夜即攝心存念三寶。莫以空過。徒設
疲勞。後代深悔。眾等各各一心謹依此戒。如法修行。
應當學。
歸命盧舍那。十方金剛佛。亦禮前論主。當覺慈氏尊。
今說三聚戒。菩薩咸共聽。戒如大明燈。能消長夜闇。
戒如真寶鏡。照法盡無遺。戒如摩尼珠。雨物濟貧窮。
離世速成佛。唯此法為最。是故諸菩薩。應當勤護持。
諸大德。春分四月日為一時（此依西域。一年分三時。一時有四月。從臘月十
六至四月十五。為春分。從四月十六至八月十五。為夏分。從八月十六至臘月十五。為冬分。今且標春分。應隨
三時改之）。半月日已過（臘月盡為半月。正月十五為一月。正月盡為一月半。二月十五為兩
月。二月盡為兩月半。三月十五為三月。三月盡為三月半。四月十五為四月。餘夏分冬分。準此改之）。少一
夜。餘有一夜。三月半在（三月日在。兩月半在。兩月日在。一月半在。一月日在。半月
日在）。老死至近。佛法欲滅。諸大德。優婆塞。優婆夷為得
道故。一心勤求精進。所以者何。諸佛一心勤求精進。
故得阿耨多羅三藐三菩提。何況餘善道法。各聞強
健時。努力勤修善。如何不求道。安可須待老。欲何樂
乎。是日已過。命亦隨減。如少水魚。斯有何樂。
僧集否（答云僧集）。和合否（答云和合）。僧集和合。何所作為（答云說戒
布薩）。此中未受菩薩戒。及不清淨者。出否（此有二類。一者未受菩薩
戒人。二者是曾受而犯未懺悔者。此二類不應共作布薩。有者遣出。無者答無）。不來。囑受菩
薩有幾人。說欲及清淨（謂眾中或有為三寶父母疾病等緣不能來者。當囑知事
人。或同伴於上座處。說欲及清淨。言說欲者。受囑者云。有某淨欲來布薩。有某事緣。不能親來。令某代說。言清
淨者。彼某甲如法僧事。無見聞疑罪）。眾當一心聽。
持戒淨身口。攝心正憶念。多聞生實智。斯繇戒為本。
戒為妙法藏。亦為出世財。戒為大舟船。能渡生死海。
戒為清涼池。澡浴諸熱惱。戒為無畏術。消伏邪毒害。
戒為究竟伴。能過險惡道。戒為甘露門。眾聖之所遊。
持戒心不高。專精不放逸。不取正戒相。亦無邪念心。
是名清淨戒。諸佛所稱讚。持戒心不悔。所願亦成就。
戒為法城塹。能遮煩惱賊。戒為勇猛將。摧伏魔軍眾。
戒為如意珠。能與商人寶。戒為妙樓觀。遊戲諸三昧。
持戒為平地。禪定為屋宅。能生智慧光。次第得明照。
定慧力莊嚴。萬行為具足。乃至成佛道。悉繇戒為本。
是故有智人。堅心守護戒。寧喪失身命。慎勿有所犯。
合十指爪掌。供養釋師子。我今欲說戒。眾當一心聽。
乃至小罪中。心應大怖畏。有罪一心悔。後更不復犯。
心馬馳惡道。放逸難禁制。佛說切誡行。亦如利轡勒。
佛口說教戒。善者能信受。是人馬調順。能破煩惱軍。
若不受教勅。亦不愛樂戒。是人馬不調。沒在生死軍。
若人守護戒。如氂牛愛尾。繫心不放逸。亦如猴著鎖。
日夜常精進。求實智慧故。是人佛法中。能得清淨命。
諸大德。今（白黑）月十五日。作布薩說菩薩戒。眾當一心
善聽。有罪者發露。無罪者默然。默然故當知諸大德
清淨。堪說菩薩戒。已說菩薩戒序竟（向下問罪。有者懺悔。無者默然）。
今問諸大德。是中清淨否（三問三答）。諸大德。是中清淨默
然故。是事如是持。
誦戒之前。昇座師白眾云。某甲稽首和南。敬白大
眾。僧差誦戒。恐有錯誤。願同誦者慈悲指示。
誦戒畢。下座謝眾云。某甲敬謝大眾。僧差誦戒。三
業不勤。戒文生澁。坐久延遲。令眾生惱。望眾慈悲。
<pb n="147"/>
布施歡喜。
半月誦戒儀式

<sarticle>梵網經心地品菩薩戒義疏發隱卷第二</sarticle>
姚秦三藏法師　鳩摩羅什　譯
陳隋天台　智者大師　疏
明雲棲寺沙門　袾宏　發隱
○二正解經文（三）　初重釋題。二標譯人。三解經
義。
○初重釋題。
此經題名梵網。上卷文言佛觀大梵天王因陀羅
網。千重文綵。不相障閡。為說無量世界猶如網目。
一一世界各各不同。諸佛教門亦復如是。莊嚴梵
身。無所障閡。從譬立名。總喻一部所證。參差不同。
如梵王網也。品名菩薩心地者。亦是譬名。品內所
明大士要用。如人身之有心。能總萬事。能生勝果。
為大士所依。義言如地也。
發隱。重釋者何。前中大部別本之意居多。梵網心
地之意未悉。故重釋也。梵網者。以喻得名。因陀羅
者。此云天帝。又云天赤珠。今兼用之。言大梵天王
赤珠羅網。紅光互射。寶色交輝。文彩千重。不相障
閡也。引此以明十方世界安立無量。亦復如是。十
方諸佛教門施設無量。亦復如是。十方諸菩薩依
教修證。參差無量。亦復如是。莊嚴梵身者。諸佛本
源清淨心體名曰梵身。列之為無量世界。開之為
無量教門。化導之為無量修證。所以莊嚴此身。猶
梵王之以珠網為華飾也。心地者。亦喻。言人身百
骸並集。必有主宰之心。菩薩眾德交修。必有要妙
之用。要用者。即本源心體戒也。萬事因之統總。猶
地之承載一切也。勝果因之發生。猶地之長養一
切也。經名梵網品名心地者以此。
○二標譯人。
姚秦三藏法師鳩摩羅什譯
發隱。姚秦與陳隋異。上姓下國。別符秦也。
○三解經義（二）　初一經首序。二三分列科。
發隱。自爾時盧舍那佛。至本源自性清淨。此長行
一段經文。原本無科。一本有科。以經後載澤山咸
法師數語。人遂疑咸師所科。今就其科稍為更定。
所以然者。諸經入文即屬序正流通。此經疏主判
偈文方為序分。則首列長行無可安頓。或疏本原
無。或傳寫脫失。未可知也。而詳上下文義。似長行
是序。偈乃重宣耳。茲不改天台舊文。但并以長行
作序。兩無妨礙。理或通焉。至於疏之。或缺或略者。
仍為補釋。補釋經文。則發經之未疏。補釋疏文。則
發疏之未鈔。故名發隱。隱者含而未露。特為發揮
而已。非敢曰有所加也。
○初一經首序（二）　初總陳廣略。二別明真化。
○初總陳廣略（二）　初正明。二顯證。
○初正明。
爾時盧舍那佛。為此大眾。略開百千恒河沙不可說
法門中心地。如手頭許。
盧舍那者。寶梁經翻為淨滿。以諸患都盡。故稱為
淨。眾德悉圓。名為滿也。
發隱。諸患盡則無妄不消。止惡果也。眾德圓則無
美不集。行善果也。此大眾者。指千華上佛也。恒沙
無盡。毛頭至微。於無窮盡之法門。開一絲毫之心
地。廣中舉略。似拈撮土於泰山。用一滴於滄海。以
少況多。極言法門之廣大也。
○二顯證。
是過去一切佛已說。未來佛當說。現在佛今說。三世
菩薩已學當學今學。
發隱。承上今所說法雖云少分。實三世如來所同
說。三世菩薩所同學也。萬聖傳無異辭。千賢受無
<pb n="148"/>
二法。可勿遵歟。
○二別明真化（二）　初明真佛垂勅。二明化佛傳
通。
○初明真佛垂勅（二）　初舉自修證。二令轉誨人。
○初舉自修證。
我已百劫修行是心地。號吾為盧舍那。
發隱。先表此心地法門乃自己已試之成法。明可
信也。
○二令轉誨人（二）　初略標。二廣述。
○初略標。
汝諸佛轉我所說。與一切眾生開心地道。
發隱。轉者。傳佛語而及眾生。上承而下布之謂也。
開心地道者。本來心地。平直虗通。無始妄情。壅塞
滯礙。制之以戒。則壅去礙除。蕩然平直。而廓爾虗
通矣。植立眾德。荷負眾生。皆繇是起。喻如地也。此
一經之要旨也。問。攝心為戒。云何名開。答。小乘之
戒。僅收攝而自守。大乘之戒。兼開通而利生。故攝
之義狹。開之義廣也。
○二廣述。
爾時蓮華臺藏世界。赫赫天光師子座上盧舍那佛
放光。光告千華上佛。持我心地法門品而去。復轉為
千百億釋迦。及一切眾生。次第說我上心地法門品。
汝等受持讀誦。一心而行。
釋迦牟尼者。瑞應經譯為能儒。亦云能仁。又能忍。
亦直林。牟尼者。身口意。或云度沃焦。此是異說。華
嚴名號品或名盧舍。或名釋迦。今明不一不異。機
緣宜開耳。
發隱。蓮華臺藏者。華藏世界也。光告者。華嚴雲臺
等皆說法也。千百億者。西域億有四種。十萬百萬
千萬萬萬。今千百億。謂千華上百億。取千萬為億。
稱大千之數也。轉為連下句。言兼為諸佛眾生也。
儒者和柔。仁者慈慧。忍者容耐。直林者。住直樹林。
以林為姓。又林者生長也。皆釋迦義。身口意者。三
業寂靜也。是牟尼義。度沃焦者。焦石乾眾水而不
溢。喻凡夫渴五欲而無厭。今能度之。兼釋迦牟尼
義也。約華嚴。則舍那即是釋迦。分勝劣故非一。融
本迹故非異。今乃逐機隨緣。在化度門理應開耳。
○二明化佛傳通（二）　初總舉諸界多佛。二別顯
此界一佛。
○初總舉諸界多佛（二）　初惟明一界。二辨說餘
類。
○初惟明一界（三）　初受法將辭。二旋皈本界。三
遵勅利生。
○初受法將辭。
爾時千華上佛。千百億釋迦。從蓮華臺藏世界赫赫
師子座起。各各辭退。舉身放不可思議光。光皆化無
量佛。一時以無量青黃亦白華供養盧舍那佛。受持
上說心地法門品竟。
發隱。千佛化為千百億。千百億復化無量。表心地
戒法出生無窮盡也。身放光。光化佛者。表法身具
無量智慧。所化之佛皆佛慧也。以無量妙華供佛
者。表無量妙法從舍那心地中出。今還以妙華供
本佛。表還以妙法嚴本性也。
○二旋歸本界。
各各從此蓮華臺藏世界而沒。沒已。入體性虗空華
光三昧。還本源世界閻浮提菩提樹下。
發隱。體性三昧者。體性繇來本空。華光任運自現。
如太虗遼闊。雲霰日月。走飛草木。萬類紛紜。起滅
隱顯。並行不悖。故佛於此定或入或出。隨心自在
也。
○三遵勅利生（二）　初出三昧。二說法門。
○初出三昧。
從體性虗空華光三昧出。
<pb n="149"/>
發隱。承上入。今言出也。
○二說法門。
出已。方坐金剛千光王座。及妙光堂說十世界海。復
從座起。至帝釋宮說十住。復從座起。至𦦨天中說十
行。復從座起。至第四天說十迴向。復從座起。至化樂
天說十禪定。復從座起。至他化天說十地。復至一禪
中說十金剛。復至二禪中說十忍。復至三禪中說十
願。復至四禪中摩醯首羅天王宮。說我本源蓮華臺
藏世界盧舍那佛所說心地法門品。
釋迦在第四禪摩醯首羅宮說此心地品。尋文始
末。有千釋迦。與千百億釋迦。各接有緣。皆至舍那
所受菩薩戒藏。然後各坐道場。示成正覺。覆述說
法凡有十處。一在妙光堂說十世界海。二在帝釋
宮說十住。三在夜摩宮說十行。四在兜率陀天說
十迴向。五在化樂天說十禪定。六在他化天說十
地。七在初禪說十金剛。八在二禪說十忍。九在三
禪說十願。十在四禪說心地品。第十會。總更說前
三十心十地。皆約無相義為解。
發隱。此明釋迦千百億身。皆先於舍那前受戒。乃
於十處說法。而此心地法門在最後說者。表萬法
至心而極也。皆約無相者。上來歷陳名相。恐人執
相昧心。故明相本自空。因緣故有。即相無相也。
○二辨說餘類。
其餘千百億釋迦亦復如是。無二無別。如賢劫品中
說。
發隱。一百億世界佛如是覆述說法。推而例之。千
百億皆然也。賢劫品見大本。後倣此。
○二別顯此界一佛（四）　初天上降魔。二人間利
物。三普勸受持。四重說標結。
○初天上降魔。
爾時釋迦牟尼佛。從初現蓮華臺藏世界東方來入
天王宮中。說魔受化經已。
發隱。前所說法徧指諸世界之一佛。今所說法。專
指此世界之一佛。故語似重復。而實不濫。東方者。
言此界當華藏中東也。問。魔受化經。與梵網同在
天宮說。何一傳一泯。答。魔是一期嬈亂。受化即休。
戒乃千佛流通。傳應無盡。一傳一泯。無足異也。
○二人間利物（三）　初下生成道。二傳法利生。三
生所獲益。
○初下生成道。
下生南閻浮提迦夷羅國。母名摩耶。父字白淨。吾名
悉達。七歲出家。三十成道。號吾為釋迦牟尼佛。
發隱。此敘釋迦下生之世界國邑。父母姓氏。出家
修道。成佛度生之大略也。下生者。佛本行集經云。
護明菩薩住兜率天。滿四千歲。為彼諸天顯示法
相。又以天眼觀察下界。見其造業。受苦逼惱。為欲
拔濟安樂。教化眾生。下生人間。出家成道。故下生
也。閻浮提。此云勝金。河出金沙。樹流金汁。南天下
也。四天下中惟此有三事勝。故佛出南洲也。迦夷
羅。此云黃髮。昔有黃色仙人於此修道。大千世界
此為最中。故佛於南洲生迦夷也。摩耶。此云大幻。
以大幻術母諸佛也。白淨。梵語閱頭檀也。悉達。此
云頓吉。亦云一切義成。生而吉祥。萬善畢具也。七
歲三十。義極難辨。夫十九離宮。六年苦行。娶妃在
室。生子羅云。今古共傳。經律具載。茲曰七歲出家。
則童幻未應納配。三十成道。則苦行過歷多年。按
普集經亦說三十成道。或謂苦行之後。尚有五年
遊歷。正合三十。而因果經稱牧女獻糜。莊嚴經載
諸天奉浴。皆即在六年之後。未見有遊歷之文。且
本行云八歲而學書論。普曜云長大而觀耕犁。則
知七歲出家尤為不順也。又未曾有因緣經云。佛
遣目連度羅睺羅。耶輸答曰。如來為太子時。取我
為妻。未滿九年。逃入山澤。六年成佛。今復來求我
<pb n="150"/>
子出家。抑何酷也。則十九出家亦復不合。不止是
耳。只如生時亦復多說。有云夏桀時者。有云商末
時者。有云周昭王穆王平王桓王惠王等者。即如
宣律師之問天人。終亦遷就不定。劉德威之咨琳
老。止得誕滅二時。夫以大藏經譜文各稍殊。而疏
主於斯又無明釋。或謂大聖示現。何有常規。現相
差殊。無足疑者。不知既已現同凡身。烏容變幻不
一。大千界內。同日出家。百億國中。一時成佛。曾少
異耶。當知此文或傳寫之訛耳。問。若云訛者。則昔
賢何以因仍。天台曾不改定。答。古人慎重闕疑。不
敢輕舉。使人人恣意筆削。不出百年。古聖經律全
脫舊模矣。五十學易。不敢更文。而微意陳諸解註。
八十雜華。不敢增數。而普賢號曰別行者此也。然
則竟誰從乎。約事。則十九六年。於事為近。吾從眾
約見則機不一。見佛出家成道亦不一。吾從機。
○二傳法利生（二）　初應機垂化。二大願重來。
○初應機垂化（二）　初橫指處會。二豎明往復。
○初橫指處會。
於寂滅道場。坐金剛華光王座。乃至摩醯首羅天王
宮。其中次第十住處所說。時佛觀諸大梵天王網羅
幢。因為說無量世界猶如網孔。一一世界各各不同。
別異無量。佛教門亦復如是。
釋迦從初蓮華藏世界。入天宮。下閻浮提成道。號
釋迦。始於道場說法。乃至十處。
發隱。此明次第周徧。說法教化。一佛與前多佛同
也。十住非十住法。乃所住十處也。觀諸梵網者。正
經所繇名。觀梵網萬目重重。各異無量。因知佛世
界亦如是各異無量也。因知佛教化亦如是各異
無量也。千百億國。有千百億釋迦宣揚佛化。故名
梵網也。
○二豎明往復。
吾今來此世界八千返。為此娑婆世界坐金剛華光
王座。乃至摩醯首羅天王宮。為是中一切大眾略開
心地法門竟。
發隱。金剛座者。三世諸佛坐斯成道。無少變壞。即
實相心地也。為此者。乃為此界眾生坐道場成正
覺弘法化也。此是總說一代時教。摩醯宮中。為是
中大眾。則正說此心地戒也。嗟惟世尊之為眾生
也。悲願弘深。度化無盡。追思返此。歷數八千。且人
臣覲君咫尺。尚有常期。明主巡狩國中。猶稽年載。
今乃經世界之無量。勞往返於萬迴。不為自求。憫
我等故。云何我等覩此大恩。恬不知報。良可嗟夫。
○二大願重來。
復從天王宮。下至閻浮提菩提樹下。為此地上一切
眾生凡夫癡暗之人。說我本盧舍那佛心地中。初發
心中常所誦一戒。光明金剛寶戒。是一切佛本源。一
切菩薩本源。佛性種子。一切眾生皆有佛性。一切意
識色心。是情是心。皆入佛性戒中。
復從天宮下至菩提樹下。為此眾生說盧舍那初
發心所誦戒。即是十重四十八輕。華嚴所說。文來
未盡。止有七處八會。多道不起本座。不道在化樂
天說法。而此經多道座起復至餘處。在化樂天說
十禪定。又諸地多不相應。前後席或復同異。良繇
聖迹難思隨機異說耳。於三教中即是頓教。明佛
性常住一乘妙旨。所被之人惟為大士。不為二乘。
華嚴云。二乘在座。不知不覺。以大士階位非二乘
所行。制戒輕重非小乘所學。大小乘戒。制法不同。
菩薩一時頓制五十八事。聲聞待犯。隨犯隨結。理
論關機宜。事論凡有三義。一大士深信。頓聞不逆。
聲聞淺信。頓聞則不受。二者大士不恒侍左右。無
有隨事隨白。故一時頓制。聲聞恒得隨侍。可有小
欲白佛。故待犯方制。三者梵網所制。起盧舍那為
妙海王子受菩薩戒。爾時諸大士法須說此五十
<pb n="151"/>
八種。故一時頓制也。
發隱。初發心者。三世諸佛皆先受菩薩戒為初因
也。一戒猶言此戒。又此戒是最上第一戒也。故疏
云即是十重等。光明金剛寶戒者。讚此一戒破黑
暗如光明。碎煩惱如金剛。具足法財功德如寶也。
如來果海。此戒為本源也。菩薩因地。亦此戒為本
源也。佛性種子者。言此戒是佛性德戒。而佛性乃
眾生悉具。則此戒不獨如來菩薩本源。亦一切眾
生從菩薩因至如來果之木源也。意識色心而等
之以一切。蓋言不論是情是心。皆入佛性戒中。正
明眾生皆有佛性也。佛性云戒者。此戒為佛性種
子故也。華嚴不動而徧周。此經起座而次歷。地不
相應者。如化樂不證。前後異席者。如定地參差。莫
因小殊。輙生疑議。當知圓融行布。妙用隨宜。時實
時權。神機罔測。信受而已。三教中頓者。此戒惟明
佛性。專顯一乘。依此戒修。超越小果。所謂眾生受
佛戒。即入諸佛位。故名頓也。言三教者。光統三教。
曰漸頓圓。南中三教。曰漸頓不定。然天台自有化
儀四教。今言三者。名同南中而義異也。理論事論
者。據理本無分別。自關本人具大機宜耳。據事則
多種差別。故有三義也。一信有深淺故。二隨有久
暫故。三受法本然故。小欲白佛者。小事欲白佛即
得。以常隨故也。起盧舍那者。此戒起舍那授妙海。
而菩薩戒法五十八篇一時頓說。古制應爾。不可
變也。問。座起不起雖殊。皆明釋迦應身說法。但華
嚴言釋迦以境本定身現起舍那。此經言舍那說。
釋迦受。則先有舍那。後授釋迦。舍那又非釋迦現
起者矣。二說差異。云何會通。答。釋迦證清淨法身。
及報應身。而法身無形。報身有象。故現起舍那說
此戒法。復以應身流布無盡。是知據迹。則華嚴乃
釋迦現起舍那。梵網又舍那授法釋迦。原本。則釋
迦舍那雖交相現授。而法身則本自常定。未嘗動
也。要之佛證三身。非三非一。常一常三。可後可先。
誰先誰後。不可思議者也。何言其異。
○三生所獲益。
當當常有因故。當當常住法身。
發隱。承上佛為眾生說此戒法。當有何益。當常有
因。當常住法身也。蓋此戒既佛性種子故受之者
當永為成佛正因。不墮邪因也。當永住於清淨法
身。不為色身諸欲所染也。重言當者。決當獲如是
大益也。
○三普勸受持。
如是十波羅提木叉出於世界。是法戒。是三世一切
眾生頂戴受持。
發隱。專言十重。舉重以攝輕也。出於世界者。世所
難值而今出焉。宜生慶幸。母空過也。法戒者。此戒
既佛性種子。是乃眾生法則之戒。故當頂戴受持。
頂戴。尊之至也。受持。執之固也。
○四重說標結。
吾今當為此大眾。重說無盡藏戒品。是一切眾生戒
本源自性清淨。
梵網大本一百一十二卷。六十一品。惟第十菩薩
心地品。什師誦出。上下兩卷。上序菩薩階位。下明
菩薩戒法。從大本出。序及流通皆缺。即別部外稱
菩薩戒經。
發隱。重說者。戒為道本。不厭頻宣。故諸佛半月自
誦。宣公十遍為期。今之重說。未為多也。無盡藏者。
此戒含攝無盡。廣之則無量戒法皆具足也。一切
眾生戒者。此戒上傳千佛。下被羣生。僧俗同歸。鬼
畜得與。非如聲聞戒之局也。本源自性者。此戒是
佛菩薩之本源。本源者。即一切眾生同然之自性
也。性本清淨。無有汙染。此戒乃復其本淨之體。非
有加於自性之外也。疏舉大本者。以經說無盡戒
<pb n="152"/>
品。因明此戒是梵網經多品中之一品。又一品中
之下卷。例法華普門華嚴行願之類是也。既從大
本單出另行。則序正流通自備大本。今亦科三分
者。細析之。亦自成首尾故也。
○二三分列科（二）　初約義分科。二隨科釋義。
○初約義分科。
就文為三。從初偈長行。訖清淨者為序。次十重。訖
現在菩薩今誦為正說。餘盡卷為勸說流通也。就
序中。初偈明舍那發起。長行明釋迦勸發。偈中大
意。四戒三勸。四戒者。一舍那戒。二釋迦戒。三菩薩
戒。四眾生戒。舍那為本。傳授釋迦為迹。釋迦得此
戒復授諸菩薩。諸菩薩得此戒復傳授凡夫眾生
也。三勸者。一勸受。二勸持。三勸誦。此四品戒。得之
有繇。根本冥傳。自下授作佛記。所以勸凡夫受。既
受須持。既持須誦。欲使相傳不斷也。一言三序是
三佛各說。二言初序是舍那自說。餘二是此土釋
迦說。今言三序悉是此土釋迦說。雜有經家之辭。
發隱。此總明大科。後乃細列。舍那本。釋迦迹。展轉
相傳。則本迹遞互無盡也。勸凡夫者。此戒根本則
上傳千聖。授記則下及凡夫故也。夫既受須持。既
持須誦。而半月誦戒。千載不行。我何人斯。毅然舉
復於久湮之後。譬諸蜻蛉捧柱。而欲救殿閣之將
頹。蟭螟引繩。而欲活艨艟之在涸。所賴有力大人
共為維持云爾。三序者。偈中三科。初明舍那授釋
迦。二明釋迦授諸菩薩。諸菩薩授眾生。三明勸信
受持是也。三佛者舍那千華百億也。今從第三說
者。以釋迦即舍那也。中間敘事。是經家之辭耳。
○二隨科釋義（三）　初序分。二正宗分。三流通分。
○初序分（二）　初明舍那發起。二明釋迦勸發。
○初舍那發起（三）　初舍那始授。二釋迦轉授。三
勸信受持。
○初舍那始授（二）　初明本迹。二明人法。
○初明本迹（三）　初舍那本身。二釋迦迹佛。三總
結本迹。
○初舍那本身。
 我今盧舍那  方坐蓮華臺 
上句明舍那本身。下句明舍那本土。此即依正兩
報。佛身四種。一謂法身。二謂真應。三謂法報應。毗
盧徧耀正法為身。舍那行滿報果為身。釋迦應迹
赴感為身也。舍光攝論名法應化。若更四身者。應
身受純陀供。化身受大眾供。我今者。八自在我也。
舍那者。無明塵垢永盡。智慧功德圓備。如淨滿月。
以名表德也。方坐蓮華下句明依報。方者正也。安
住正法。故云坐也。何故坐蓮華臺。世界形相似蓮
華。故云連華藏。華嚴云。華在下擎。蓮華二義。處穢
不汙。譬舍那居穢不染也。藏者。包含十方法界悉
在中也。臺者。中也。表因能起果。故譬臺也。又以本
佛坐於華臺。又表戒是眾德之本。
發隱。舍光攝論。攝論多本。言舍光以別也。佛有四
身。舉一曰法。舉二曰真曰應。舉三曰法曰報曰應。
而今云四身者。以應化分二身故。地持云。佛有二
色身。實色修感。化色現形。即應化二身也。故云現
同始終曰應。無而倐有曰化。既以現身受純陀最
後之供。又有身別受大眾之供。則一應一化也。八
自在我者。涅槃云。第一。能示一身多身。乃至第八。
身如虗空。存沒隨宜。如是之我。非情見我相之我
也。如淨滿月者。塵垢永盡。如無雲之淨月。功德周
圓。如既望之滿月也。蓮華二義者。一處濁義。二不
汙義譬舍那不居淨土居穢土。又居穢土而不染
也。藏者。華含法界。表戒含萬法也。臺者。臺以中位
為因而成華。表戒以中道為體而成聖也。本佛者。
舍那坐於華臺而為諸佛之主。表戒法原於心地
而為眾德之本也。
<pb n="153"/>
○二釋迦迹佛（三）　初明迹中之本。二明迹中之
迹。三明本迹俱成。
○初明迹中之本。
 周帀千華上  復現千釋迦 
周帀千釋迦。望百億國釋迦。千為本。百億為迹。故
兩重本迹。千華者。人中華有十餘葉。天華百葉。佛
菩薩華千葉。一葉有一佛世界。故有千佛淨土。表
十地十波羅蜜圓因。起應果之本地。觀千釋迦一
葉一淨土。即是一佛世界。起圓應身。又一世界中
一佛國土。此猶略說。華嚴微塵世界也。十方方各
一百也。
發隱。兩重本迹者。舍那為本。千釋迦為迹。千釋迦
為本。百億為迹也。喻如國王為本。百官為迹。百官
為本。萬民又為迹也。葉者。華瓣。十百千葉。據功德
小大而成。今從千佛。且說千葉。細推。則自萬而億。
亦應無量也。十地者。言淨土表十地。十地諸度。以
圓因而起圓應之果。則度復含度。度度不窮。即淨
土一佛。以圓心而起圓應之身。亦身復分身。身身
不盡也。言略說者華嚴重重無盡世界如微塵然。
乃名廣說。今猶略耳。十方方各一百者。十百為千。
證千釋迦也。
○二明迹中之迹。
 一華百億國  一國一釋迦 
一葉一世界。有百億國土。娑婆百億國。是一葉之
上耳。
發隱。一華即一葉。非全華也。上明一葉上一釋迦。
今明一葉之上復有百億國。則有百億釋迦。前迹
為本。復生後迹。故云迹中迹。猶賓中賓也。
○三明本迹俱成。
 各坐菩提樹  一時成佛道 
發隱。本佛迹佛。不分前後。一時成佛。表體用無二
道也。
○三總結本迹。
 如是千百億  盧舍那本身 
初句結迹身。下句結本身。明千百億皆以舍那為
本。
發隱。雖名本迹。勿生二想。千百億身。即舍那一身
耳。千江散影。長空止見孤輪。萬口傳聲。空谷曾無
二響。應化無窮。法身不動。亦猶是也。
○二明人法（二）　初明人。二明法。
○初明人（三）　初明能接。二明所接。三結能所接。
○初明能接。
千百億釋迦。
能接之人。是千百億釋迦也。
發隱。自覺已圓。力能覺他。名能接人。千百億釋迦。
是也。
○二明所接。
各接微塵眾。
接者。取有緣之義也。微塵者。聽眾多也。
發隱。各接者。千百億佛。接千百億塵眾也。接取有
緣。揀無緣不接也。問。接靳無緣。何名普度。答。青帝
慈仁。無以芽焦核。越人神聖。不能生死人。無緣可
以盡度。今日當無眾生矣。故曰取有緣也。
○三結能所接。
俱來至我所。
俱至舍那所聽戒也。
發隱。我者。舍那自我。能所俱至。表體用歸一心也。
○二明法（二）　初說戒。二欺戒。
○初說戒。
聽我誦佛戒。
誡菩薩聽也。誦佛戒者。問。何故誦。不道說耶。答。此
是三世十方諸佛之法。非始自作。故祗得稱誦。不
得道說。
<pb n="154"/>
發隱。說者創陳己見。誦者讀習前言。猶述而不作
意也。三界大師躬親誦戒。況其餘乎。
○二歎戒。
甘露門即開。
甘露門者。譬服甘露。令人長壽不死。要因此戒得
至涅槃常樂我淨。教能通理。譬之如門。又戒能濟
拔。免離生死。譬如甘露。服得命長。大經云。有山從
四方來。惟當持戒布施也。
發隱。服持聖戒。而安住涅槃。喻如飲甘露者輕身
不死也。依繇聖戒。而進趣佛境。喻如得其門者身
入樓閣也。戒能濟拔下。文似濫前。然前云長壽。自
永處涅槃之極位言也。如平時服之得仙道故。後
云濟拔。自暫離生死之苦果言也。如病患服之得
痊可故。故不相濫。
○二釋迦轉授（三）　初序釋迦傳授緣繇。二明釋
迦授諸菩薩。三勸菩薩授諸眾生。
○初序釋迦傳授緣繇。
 是時千百億  還至本道場  各坐菩提樹 
 誦我本師戒 
三句明千百億佛各還本處。然法身無在。今初明
迹傳本戒。則本為迹師。以迹誦本故也。
發隱。本道場表本心。菩提樹表覺體。言以本心覺
體持本戒也。法身無在。言法身雖無在。以迹誦本。
亦有在也。
○二明釋迦授諸菩薩（三）　初戒體。二戒用。三勸
持。
○初戒體。
十重四十八。
發隱。此一句攝全部戒法。奉持之要。良在於斯。故
云體也。
○二戒用。
 戒如明日月  亦如瓔珞珠 
持此戒能除罪霧。譬之於日。使得清涼。喻之若月
富有善法。如瓔珞珠。又日能長萬物。戒亦如是。能
生長萬善。又如瓔珞能差貧窮。戒亦如是。能差眾
生貧。長善法財。又如日月麗天。無不瞻仰。持戒在
體。無不歸崇。瓔珞在身。莊嚴第一。持戒離醜。如端
正也。
發隱。開罪障霧。滅煩惱火。止惡益也。富有萬法。生
長萬善。行善益也。差貧離醜。乃至歸崇。亦止行意
離醜有二。一者以身心言。繇此戒故。內無邪念。離
心醜也。外無過動。離身醜也。二者以因果言。今生
持戒。來生當得相好端嚴。離報醜也。
○三勸持（二）　初能授人。二所受人。
○初能授人。
 微塵菩薩眾  由是成正覺  是盧舍那誦 
 我亦如是誦 
如人渡海。必假舟航。若渡生死。要因於戒。大經云
如憑船筏。又喻浮囊。
發隱。微塵菩薩者。言無量賢聖繇受此戒成佛。況
凡夫乎。故云勸持。持必繇授。能授者何。舍那自誦
我亦隨誦。況諸菩薩乎。舟筏浮囊。濟川之具。喻持
戒得超生死海。至涅槃岸也。浮囊。或革或脬或木。
中空外浮。駕之而涉江湖。則不沈溺。故有羅剎乞
浮囊之喻也。
○二所受人。
 汝新學菩薩  頂戴受持戒 
發隱。始聞戒者。皆名新學。上言微塵菩薩繇茲成
佛。則新學可知。舍那釋迦佛佛自誦。則餘人可知。
○三勸菩薩授諸眾生。
 受持是戒已  轉授諸眾生 
三十心菩薩。轉授外凡發大乘心也。
發隱。三十心者。據別教住行向為內凡。十信為外
<pb n="155"/>
凡。則此眾生指信位也。推而極之。先聞戒者轉授
未聞。則次第無盡也。
○三勸信受持（二）　初出所誦法。二勸人信受。
○初出所誦法。
 諦聽我正誦  佛法中戒藏  波羅提木叉 
此戒簡異外道雞狗等戒。淨戒為因。木叉為果。
發隱。簡異者。簡別佛法中戒異於外道中戒也。波
羅提木叉者。此云保解脫。保衛三業得解脫也。亦
云別解脫。持一事得一解脫。別別不同故也。因果
者。依戒法因。至解脫果故也。
○二勸人信受（三）　初勸信。二勸受。三結勸。
○初勸信。
 大眾心諦信  汝是當成佛  我是已成佛 
 常作如是信  戒品已具足 
所以爾者。信是入道初門。大論云。信為能入。我持
此戒得成正覺。汝亦應爾。
發隱。諸佛已成。眾生當成。則生佛畢竟非殊。持戒
定可作佛。當諦信如是事。勿懷疑也。戒已具足者。
一念信心萬惑俱遣。防非止惡。盡在於斯。何待遮
難重詢。羯磨三舉。然後為戒乎。佛唱善來。即成沙
門。正此意也。是知放下屠刀。千佛一數。為有信故。
毀訾不輕。千劫墮落為無信故。信為入道之門。豈
虗言哉。
○二勸受。
 一切有心者  皆應攝佛戒  眾生受佛戒 
 即入諸佛位  位同大覺已  真是諸佛子 
凡有心者。皆得受菩薩大乘常樂等。明眾生有心
所有佛性要當作佛。須受三戒。
發隱。有心者。言惟除木石無心則已。六道含靈皆
應受戒。攝者。納義。外聞內納。永持而勿失也。佛位
至遠。云何受戒即入。蓋此戒是千佛相傳心地。佛
佛繇此成佛。受佛戒者。豈不即入佛位耶。大乘常
樂等者。明佛戒是大乘常樂我淨之大戒也。三戒
者。三聚大戒也。有佛性者皆當作佛。此三聚戒成
佛正因。安得不受。是故惡無不除。善無不備。生無
不度者。佛也。攝律儀。攝善法。攝眾生者。受戒所以
入佛位也。問。位既同佛。何不名佛。而纔名佛子。答
位雖同佛。功德未圓。如儲君決當正位。今在東宮。
則灌頂王子也。名之王子。必紹王位。名之佛子。必
紹佛位。豈細故哉。
○三結勸。
 大眾皆恭敬  至心聽我誦 
上句結。下句誡聽。總明諸佛傳授戒法。發起序竟。
發隱。佛自重戒。故勅大眾至心。今誦戒於千載之
下。可不如對佛面。如聞佛語乎。恭者外肅。敬者內
虔。內外精誠。是名至心。心地戒品。若非至心。何繇
得入。
○二釋迦勸發（二）　初經家敘辭。二釋迦自說。
○初經家敘辭（三）　初佛欲結戒。二放光表瑞。三
大眾願聞。
○初佛欲結戒（四）　初標化主。二指處所。三明得
道。四出戒法。
○初標化主。
爾時釋迦牟尼佛。
化主。大聖釋尊也。
發隱。化主者。先標人。大聖釋尊者。次表德也。居聖
位之極果。故云大聖。為釋子之共宗。故云釋尊。化
導之主。非此其誰能之。
○二指處所。
初坐菩提樹下。
樹下得道。因名道樹。亦曰思惟。梵音貝多也。
發隱。今初字。聯後文初字為意。初成道果。即最初
結戒。急先務也。菩提此云道。道即思惟。思惟者。梵
<pb n="156"/>
語貝多也。道即思惟者。禪思不亂。乃道體也。
○三明得道。
成無上正覺已。
即正徧知號。
發隱。法無有差曰正。智無不周曰徧。破生死夢曰
覺。合之。則所覺者既正且徧也。今曰正覺。正中自
具正徧二義。無上者。此覺雖眾生同具。未至於佛
猶為有上。成妙覺佛。智盡獨尊。曰無上也。
○四出戒法（四）　初標所結名。二能成勝因。三能
得勝果。四正結名字。
○初標所結名。
初結菩薩波羅提木叉。
發隱。標菩薩者。簡非聲聞。是大乘菩薩波羅提木
叉也。初竟見上。
○二能成勝因。
孝順父母師僧三寶。
寶藏經云。孝事父母。天主帝釋。在汝家中。又能行
孝。大梵尊天。在汝家中。又能盡孝釋迦文佛。在汝
家中。睒魔菩薩親服患愈。慈心童子火輪速滅。即
其靈應。爾雅云。善事父母為孝。孝即順也。太史叔
明用順釋孝。孝經鉤命訣云。孝字訓究竟。是了悉
始終色養也。亦可訓度。度是儀法。溫清合宜也。
發隱。承上初結菩薩戒法。而戒雖萬行。以孝為宗。
故曰孝順父母師僧三寶。言帝釋等者。天心佛心
皆欲人孝順而已。善事父母。謂奉養無方。服勤有
道孝之始也。帝釋臨焉。又能行者。凡是孝道。無不
舉行。孝之中也。梵王臨焉。又能盡者。現生父母。前
生父母。歷生父母。無不酬報。孝之終也。釋迦臨焉。
天能聽卑。佛徧一切。簡在冥加。理有之也。故睒魔
割目救父。而沈疴愈於一朝。慈心發願代苦。而火
輪消於頃刻。至行動天。真誠感佛。正猶是耳。恐世
不信。謂云何天佛得在爾家。故引二事以證之也。
爾雅。叔明訓孝以順。鉤命訓孝。目有五義。摘其二
者。曰究曰度。然彼書以究屬士。度屬諸候。今取其
文。不用其意。略為三義。一曰順者。承顏養志。無所
違忤。如曾參閔損之類是也。二曰究竟者。了悉始
終。一心無間。現柔和色。務悅其親。如大舜萊子之
類是也。三曰度者。昏定晨省。夏清冬溫儀度周備
如文王薛包之類是也。師僧者。是己和尚。非泛僧
也。例寶藏義亦可分三。事者。奉養師身也。行者。遵
循師調也。盡者。傳揚師道。普利眾生也。三寶亦然。
事者供養三寶。未必能行。行者依從三寶。未必能
盡。盡者紹隆三寶。上承下化。功德周隆也。經舉三
種孝因。疏惟釋一者。父母於人最為切近。舉一以
例餘也。又師僧三寶亦名父母。法身繇和尚教誨
之力而生。即法身父母也。慧命繇三寶薰修之力
而得。即慧命父母也。
○三能得勝果。
孝順至道之法。
發隱。戒之為義。固在孝順。而此孝順人將謂是庸
行之常。不知孝順之法乃至道之法也。至道者。至
極之道。即無上正覺是也。此道清淨廣大猶如虗
空。體絕過非。用無違礙。順之至也。孝順之心。正合
此道。故云至道。又父母者本覺義。師僧者先覺義。
佛者滿覺義。法者顯覺義。僧者合覺義於此隨順。
不背不逆。豈非如來所證無上覺正之妙道耶。道
而曰至。揀非徧淺。故云勝果。蘭盆疏云。大孝釋迦
尊。累劫報親恩。積因成正覺。勝因勝果。此之謂也。
仲尼贊孝曰至德要道。又謂聖人之德無以加於
孝。而程子亦以性命孝悌為一事。孝曰至道。其誠
然乎。一說例上三種以成四境。言當孝順此至道
之法。則是因非果。故今不用。
○四正結名字。
<pb n="157"/>
孝名為戒。亦名制止。
是制戒也。
發隱。承上因勝果勝。此結而斷之。直以孝名戒也。
法苑云。戒即是孝。謂眾生皆吾父母。不殺不盜。是
即為孝。意正同此。然是戒名為孝。未是孝名為戒。
今明孝順自具戒義。如孝順父母。則下氣怡聲。言
無獷逆。是名口戒。定省周旋。事無拂逆。是名身戒。
深愛終慕。心無乖逆。是名意戒。順止惡義。恐辱其
親。名律儀戒。順行善義。思顯其親。名善法戒。順兼
濟義。拾椹回兇。捨肉悟主。鍚類不匱。名攝生戒。師
僧三寶亦復如是。以要言之。但能孝順。自然梵行
具足。戒之得名良以此耳。舍孝之外寧有戒乎。優
婆塞戒經云。受持戒已。不能供養父母師長者得
罪。正言孝是戒也。亦名制止者。言制止亦以孝名
也。制為戒法。以止其惡。謂之制止。今惟孝順。自不
造惡。豈非制止。孝經云。孝親者非法不言。非道不
行。亦止惡意也。上戒字泛指戒體。下制止則指所
列戒品。如十重四十八輕是也。只一孝字可槩戒
義。故下制戒中。十重第一第二第三第四。以至第
九第十。皆曰孝順心。輕垢第一。即曰孝順心。而十
三十七二十九三十五四十八。亦皆曰孝順心。至
於餘戒。多舉父母為言。則是貫徹乎十重之始終。
聯絡乎四十八輕之首尾。一孝立而諸戒盡矣。復
次孝順非特名戒。名制止。亦名三藏諸教。一切法
門。攝無不盡。問。法門無量。未易悉數。只如淨土往
生。一法門耳。此經之中。言所不及。云何孝順貫一
切法。答十六觀經云。欲生彼國。當修三福。一者孝
養父母。奉事師長。慈心不殺。修十善業。二者受持
三歸。具足眾戒。不犯威儀。乃至三者發菩提心等。
夫養父母。事師長。受三歸。非孝順父母師僧三寶
乎。曰不殺。曰十善。曰眾戒。曰威儀。而戒無弗備矣。
是知戒不離孝。諸經互出。以孝為因。乃得往生。則
此經實該淨土法門。但人自不察耳。是故念佛修
淨土者。不順父母。不名念佛。父母生育。等佛恩故。
不順師長。不名念佛師長教誨。同佛化故。不順三。
寶。不名念佛。所寶雖三。統一佛故。盡理而言。順淨
覺心。而不逆以濁染。是孝名念佛。順慈惠心。而不
逆以慳貪。是孝名布施。順和柔心。而不逆以瞋恚。
是孝名忍辱。順堅剛心。而不逆以懈怠。是孝名精
進。順寂靜心。而不逆以散亂。是孝名禪定。順靈知
心。而不逆以愚癡。是孝名智慧。類而推之。一切不
逆。則萬法俱成矣。大哉孝也。豈獨名戒而已哉。
○二放光表瑞。
佛即口放無量光明。
瑞者。信也。欲說大事。前須放光。故稱為瑞。光是色
像之勝。放勝光明。召有緣眾。同來聽戒。戒是諸善
最勝。能滅惡生善。口放者。表釋尊今日宣說大乘
菩薩戒法。
發隱。前須放光者。良繇勝事欲興。休徵先現。況此
心地戒。道傳千佛。化被羣生。事莫大於此者。安得
前無瑞應耶。色像之勝者。小則甘露醴泉。大則雨
花動地。乃至放光。皆色像所攝。有形之瑞也。而惟
放光獨勝者。以其有揚輝破闇之功。具滅惡生善
之義。見之者發菩提心。觸之者離生死苦。諸瑞之
中。此為最勝。喻戒為諸善最勝也。口放者二義。一
者表此戒法金口敷宣。二者表此戒法菩薩聽受
而成勝果。從佛口生也。
○三大眾願聞（三）　初總敘大眾。二別敘四眾。三
時眾樂聞。
○初總敘大眾。
是時百萬億大眾。
發隱。人天共會。凡聖交羅。故云大眾。
○二別敘四眾。
<pb n="158"/>
諸菩薩。十八梵天。六欲天子。十六大國王。
一菩薩。二十八梵。三六欲天。四十六國王。十六國
者。名出長阿含。一史伽。二摩竭提。三迦尸。四拘薩
羅。五䟦祗。六末羅。七支提。八䟦沙。九尼樓。十槃闍
羅。十一阿濕波。十二婆蹉。十三蘇羅。十四乾陀羅。
十五劒浮沙。十六阿槃提。西土諸國甚多。略舉此
耳。機應聞聲。自然雲集。
發隱。前敘大眾。今舉勝也。菩薩對聲聞為勝。梵天
對欲天為勝。欲天對人間為勝。國王對臣民為勝。
彰此戒法為凡聖人天殊勝之高會也。
○三時眾樂聞。
合掌至心。聽佛誦一切諸佛大乘戒。
發隱。合掌。身業淨也。至心。意業淨也。耳聽。則心專
而言自寂。口業淨也。聽法者當如是矣。
○二釋迦自說（三）　初舉我自誦。二放光因緣。三
勸物習學。
○初舉我自誦（二）　初序自誦。二勸人誦。
○初序自誦。
佛告諸菩薩言。我今半月半月。自誦諸佛法戒。
發隱。此萬世誦戒立法之始也。半月半月者。望日
晦日也。月勤二誦。恐遺忘也。又白月黑月。喻善業
惡業應自考也。
○二勸人誦。
汝等一切發心菩薩。乃至十發趣。十長養。十金剛。十
地諸菩薩亦誦。
凡舉五位人。一發心。謂共地菩薩。二十發趣。謂初
十心。依梵網列名。一捨。二戒。三忍。四進。五定。六慧。
七願。八護。九喜。十頂心。三十長養。謂中十心。一慈。
二悲。三喜。四捨。五施。六好說。七益。八同。九定。十慧
四十金剛後十心。一信。二念。三迴向。四達。五圓。六
不退。七大乘。八無相。九慧。十不壞心。五十地。謂登
地以上。一體性平等地。二體性善方便地。三體性
光明地。四體性爾炎地。五體性慧照地。六體性華
光地。七體性滿足地。八體性佛吼地。九體性華嚴
地。十體性入佛界地。
發隱。共地菩薩者。十信發心。與佛共地。一云即三
乘共十地也。發趣長養金剛。分初中後。名三十心。
初十心即住位。一捨心。內外法一切捨也。二戒心
一道清淨也。二忍心。一切法如忍。相不可得也。四
進心。以無生入世諦。無二相也。五定心。念念寂滅。
三界一切性皆因定滅而生也。六慧心。修不可說
觀。入中道一諦也。七願心。初發心求中間修道行
願滿故。一切行之本源也。八護心。護三寶一切功
德。空無相無作也。九喜心。見他得樂。常生喜悅。不
入有為緣一切法也。十頂心。一道最勝。不受六道
果。必不退佛種也。中十心即行位。一慈心。於無我
智中樂相應觀。使一切眾生得慈樂果也。二悲心。
於空見一切法如實相。怨三品中與上樂也。三喜
心。悅喜無生。使眾生入正信捨邪見背六道苦。故
喜也。四捨心。自他體性不可得也。五施心。內身外
身國城男女皆如如相。受者施者無合無散也。六
好說心。以聖法語教諸眾生也。七益心。現行六道
無量苦事不以為患。惟益人為利也。八同心。入諸
六道。一切事同空同無生同無我等也。九定心。見
一切我人內外眾生種子。皆無合散集成起作也。
十慧心。觀諸邪見結患等無決定體性也。後十心
即向位。一信心。空一切法。心心空故。信信寂滅。名
無相信也。二念心。六念常覺常施。第一義空無著
無解。生住滅相不動不到不去來也。三迴向心。入
法界常寂滅也。四達心。忍順一切實性。法達義達。
辭達教化達。三世因果。眾生根行。如如不合不散
也。五圓心。直照入無生智。教化十方眾生。皆入薩
婆若也。六不退心。不入一切凡夫地。不起諸見。不
<pb n="159"/>
起集因也。七大乘心。解一空故。任一切眾生度三
界河。趣入佛海也八無相心。一切結業三世法。如
如一諦。而行於無生。一切佛我師。一切賢聖我侶
皆同無生也。九慧心。一切法魔說佛說。皆分別入
二諦處。非一非二。非有陰界入也。十不壞心。入聖
地智。近解脫位。得修正門。明菩提心。八魔不動。眾
聖摩頂。諸佛勸發。得金剛三昧。入一切行門也。十
地。平等地至入佛界地。即歡喜至法雲十地是也。
一平等地。從一佛土入無量佛土。從一劫入無量
劫。常入二諦。而在第一義中也。二善方便地。清淨
明達一切善根慈悲喜捨等法也。三光明地。以三
昧解了智。知三世諸佛法門。現六道身。一音中說
無量法品也。四爾炎地。不斷不常。即生即住即滅
修行無量功德。行行皆光明。教化一切眾生使見
佛性也。五慧照地。以十力智知自修因果。亦知一
切眾生因果。以淨國土為惡國土。以惡國土為淨
國土也。六華光地。十神通明智示一切眾生種種
變化也。七滿足地。欲足。進心足。念心足。智慧足。解
脫足。六通足。於一切佛國示現作佛也。八佛吼地。
入法王地三昧。其智如佛。以法藥施一切眾生。為
大法師。為大導師。百千陀羅尼門三昧門金剛門
神通門解脫門。如是百千虗空門平等門中而大
自在。劫說非劫。非劫說劫等。無不如意也。九華嚴
地。以佛威儀。如來三昧出入無時。百億四天下一
時成佛。現無量身口意說無量法門。而能轉魔界
入佛界。佛界入魔界。一念心中現無邊神用也。十
佛界地。空空復空。如虗空性。平等智十功德品具
足。有不可說奇妙法門品。奇妙三明三昧門陀羅
尼門。非下地所知。惟佛佛無量身口心可盡其源
也。地地經中皆言無量功德。今姑舉少分。如毫毛
許耳。此三十心十地。與華嚴諸經名小不同。其實
則一。亦誦者舉況之辭。菩薩尚誦。何況凡小。問此
言共地。與善戒中分十二住為七地。六菩薩地。一
菩薩如來共地。同異何如。答。彼要其終。以果言也。
謂菩薩修行至此同如來故。此原其始。以因言也。
謂初發心即同如來故。又此經以心地為宗。此三
十心正心地種種法門。十重四十八輕皆三十心
中戒心中出。如制戒中所明。問十地何不言心。答
三十心是十地之因。至十地則所發心成就圓滿。
上荷佛法。下載眾生。有地之象。故易心言地。實心
外無地也。
○二放光因緣（二）　初直說緣。二列因緣。
○初直說緣。
是故戒光從口出。
發隱。口能出光名緣。必有繇致名因。今言光自口
出。直說緣未說因也。
○二列因緣（二）　初表得果。二表行因。
○初表得果。
有緣非無因故光。光非青黃赤白黑非色非心。非有
非無。非因果法。
得果有三。一非青黃色心。二非有無。三非因果法。
發隱。意謂有緣必有因故光。光是所得之果。必有
因以致之也。非青黃色心。不墮妄境妄情凡小之
果也。非有無。不墮執斷執常偏見之果也。非因果
不墮有修有證權乘之果也。此心地戒本自超情
境離斷常絕修證。故其得果如是。問。既曰有因。曰
得果。又曰非因果法何也。答。有此二義。一者非世
間之因果。二者非因非果。乃所以為正因正果也。
○二表行因。
是諸佛之本源。行菩薩道之根本。是大眾諸佛子之
根本。
行因三者。一諸佛本源。二菩薩根本。三大眾根本。
或言表真俗兩諦。
<pb n="160"/>
發隱。諸佛正徧知海汪洋無盡。此心地戒為之本
源也。菩薩萬行開敷。成就妙果。此心地戒為之根
本也。一切眾生生生不窮。乃至後當作佛者。亦此
心地戒為之根本也。徹聖通凡。咸因此戒。戒因清
淨。淨極光通。有自來矣。或言真俗二諦者。佛是出
世間法。真諦也。眾生是世間法。俗諦也。菩薩上趣
聖果。下順凡情。真俗雙顯也。
○三勸物習學（二）　初標四勸。二釋四勸。
○初標四勸。
是故大眾諸佛子。應受持。應讀誦。應善學。
一勸受。二勸持。三勸讀誦。四勸學。
發隱。受者領納不拒。持者操執不忘。讀誦者口演
其文。善學者力行其事。聞而不受。則聽不關心。受
而不持。則已領還失。持而不誦。則守愚不諳其詳。
誦而不學。則空言終何所益。功貴兼全。故曰四勸
也。然總標云四戒三勸。止是受持讀誦而已。不說
善學。舊本善學上無應字。連下文佛子為句。似為
穩當。何者。以十重結文中有善學諸仁者句。與此
正合。今標四勸。或恐後人之訛。未必出疏主意。覽
者詳之。
○二釋四勸。
佛子諦聽。若受佛戒者。國王王子。百官宰相。比丘比
丘尼。十八梵天。六欲天子。庶民黃門。婬男婬女奴婢。
八部鬼神。金剛神。畜生乃至變化人。但解法師語。盡
受得戒。皆名第一清淨者。
但釋勸受一事。餘皆略也。
發隱。黃門者。內宦之通稱也。金剛神者。有大威力。
能捍外魔。護佛法。喻如金剛也。變化人。如非來所
作化人。應是天龍鬼畜變化而成者也。以要言之。
王類臣類。僧類尼類。天類人類。鬼類神類。畜類化
類。乃至一切種類。皆可作戒器。但欲其能解法師。
語耳。云解。則揀不解者。但解語者便得受戒。但受
戒者便得清淨。蓋未受戒前容有淨染。既受戒後
俱成淨器。如百川入海同一鹹味也。此文與第四
十輕中大同。但彼不列畜生。此不列無根二根。蓋
彼文一切中攝畜生。此文黃門中攝無根二根也。
但釋勸受者。繇受乃有持誦。故釋勸受以兼其餘
也。問。聲聞戒重難輕遮。稽防特甚。菩薩戒婬賤鬼
畜容納無遺。豈小果乃皆良器。大士反雜非人也
耶。答。聲聞稟佛剃染。若不揀擇。恐損正法故。菩薩
專主利生。若不兼容。化度有限故。但普度中亦自
有別。後四十八輕垢中詳辨。茲不煩說。

梵網經心地品菩薩戒義疏發隱卷第二

<sarticle>梵網經心地品菩薩戒義疏發隱卷第三</sarticle>
姚秦三藏法師　鳩摩羅什　譯
陳隋天台　智者大師　疏
明雲棲寺沙門　袾宏　發隱
○二正說分（二）　初十重。二四十八輕。
○初十重（三）　初總標。二別解。三總結。
○初總標。
佛告諸佛子言。有十重波羅提木叉。若受菩薩戒。不
誦此戒者。非菩薩。非佛種子。我亦如是誦一切菩薩
已學。一切菩薩當學。一切菩薩今學已略說菩薩波
羅提木叉相貌。應當學。敬心奉持。
發隱非菩薩者。失現在大乘之名。非佛種者。失當
來極位之果。相貌者。戒雖無形。有可持守。亦云相
貌。
○二別解（十）　初殺戒（至）十謗三寶戒。
●第一殺戒（二）　初舉略。二入文。
○初舉略。
十重之始。若聲聞非梵行在初者。人多起過故。地
<pb n="161"/>
繫煩惱重。故制之。殺雖性罪。出家人起此罪希。亦
易防斷。婬既易起。制之當初。大論云。聲聞戒消息
人情。多防起邊。所以輕者多起。是故重制。重者起
希。輕罪制之。婬欲非性罪。殺是性罪。大乘制之當
初也。今言殺。斷他命故。五陰相續有眾生。而今斷
此相續。故云殺也。大經云。遮未來相續。名之為殺。
道俗同制。如五戒八戒之類也。大士以慈悲為本。
故須斷也。七眾菩薩同犯。聲聞五眾大同小異。同
者同不許殺。異者略三事。一開遮異。二色心異。三
輕重異。開遮異者。大士見機得殺。聲聞雖見不許
殺。色心異者。大士制心。聲聞制色。三輕重異者。大
士害師犯逆。聲聞非逆。又大士重。重於聲聞重也。
發隱。非梵行者。不淨行也。地繫者。住地繫縛煩惱
偏重也。消息者。猶酌量也。酌量人情起婬多故。婬
乃首制。又婬者生死之原。聲聞不起大悲。惟怖生
死。故婬先。殺者慈悲之敵。大士不怖生死。大悲普
度。故殺先也。性罪者。法爾性中有罪。非律始禁故。
也。七眾者。比丘。比丘尼。沙彌。沙彌尼。式叉摩那。優
婆塞。優婆夷也。五眾者。揀在家。二眾。純舉出家也
見機得殺者。見有當殺機宜。則行殺無害。如殺一
人而救多人。斷色身而全慧命。乃大士之洪規。非
聲聞力量所及。故菩薩開。聲聞遮也。制心則併絕
殺心。制色則僅除殺事。害師者。師能長養法身。是
佛種子。故大士害之犯逆。聲聞無望成佛故輕。一
云孩子弑母亦不為逆。以其愚騃無心也。若聲聞
恃此而故害師。則出於有心。必墮無間。不可不慎。
又此三異者下諸戒多有之。自可例推。無待悉舉。
○二入文（三）　初標人。二序事。三結罪。
○初標人。
佛言。若佛子。
發隱。受佛大戒。即佛所生。行當紹隆佛種。有子之
義。毋自輕也。
○二序事（三）　初不應。二明應。三結不應。
○初不應（三）　初明殺事。二成業相。三舉輕況重。
○初明殺事。
若自殺。教人殺。方便殺。讚歎殺。見作隨喜。乃至呪殺。
一自殺。謂自害他命。凡三種法。內色。外色。內外色。
並皆犯也。二教他。他亦是殺。大論云。口教是殺罪。
非作瘡。律部分別。甚多條緒。教他遣使等。三方便
殺者。即殺前方便。所謂束縛繫等。四讚歎殺。亦得
罪也。五隨喜者。獎勸令命斷。亦犯也。六呪殺。謂毗
陀羅等。雖假餘緣。亦皆同犯。律中明殺十五種。謂
優多。頭多。𣚦。弦。撥。毗陀羅等。如律部廣明云云。
發隱。顯色論指內色為識。外色為根。今取識去色
壞為害命也。而云內外色者。總上成三。三皆成犯
名害命也。一云內外色。息也。識內根外。息為中交
也。非作瘡者。非止瘡傷。明已死也。讚歎者。彼未必
殺。而我乃稱譽以助其成也。隨喜者。彼欲行殺。而
我即順從以悅其意也。殺前方便者。繇束縛繫等。
而後能殺也。毗陀羅者。惡呪名。假餘緣者。雖非全
用呪殺。而惡心魘魅。呪為之主也。十五種殺。姑舉
一二。優多者。火坑也。頭多者。地陷類也。𣚦者。木檻
詐取也。弦者。弓也。撥者。弩石也。毗陀羅者。用死人
呪人死也。以上皆取殺遂身死結重。
○二成業相。
殺因。殺緣。殺法。殺業。
成業之相。三業成殺。自動用者。正身業也。教他及
呪。口業造身業。心念欲殺。鬼神自宣遂者。意業造
身業也。三階於緣中造作。皆是業義。殺法。謂刀劍
坑𣚦等。皆有法體。故稱為法。殺因殺緣者。親疏二
塗。正因殺心為因。餘者助成故為緣。親者造作來
果為業。四者。一是眾生。二眾生想。三殺害。四命斷。
一是眾生者。眾生雖多。大為三品。一者上品。謂諸
<pb n="162"/>
佛聖人。父母師僧。害則犯逆。三果人兩解。一云同
逆。以聲聞害時。已是重中之重故。二云犯重。大經
明三種殺。殺三果人但入中殺。不在上殺。故知非
逆。菩薩人以取解行以上。大經云畢定菩薩。同上
科。今取不作二乘為畢定位。或取七心以上。皆可
為斷也。養胎母一云無逆。二云犯逆。大士之重。重
於聲聞也。中品即人天。害之犯重。下品。四趣也。兩
解。一云同重。大士防殺嚴重故。文云。一切有命不
得殺。即其證也。二云但犯輕垢。在重戒中兼制。以
非道器故。文云有命者。舉輕況重耳三殺心。有兩。
一自身殺心。二教他殺心。自身殺心有二。一通心
二隔心。通心者。如漫作坑𣚦。漫燒煑等。通三性皆
犯。若緣此為彼。於彼上起害心。皆屬通心。既自對
境。又命不復續。雖所為不稱。悉皆正犯。隔心者。作
坑止為此。無心在彼。彼死亦犯。彼邊不遂。輕垢。若
此路本是此道眾人行往。今作坑止為此。而彼死。
亦重。以此殺具體能通害。以具緣心。還屬通心也。
若本斫東人。誤中西人。中西人上。都無殺心。此屬
隔心。四命根斷。有兩時。一此生。二後生。此生有二
句。一有戒時犯重。二無戒時斷。當戒去時。結不遂
輕垢。命斷時結罪同前。聲聞臨終時未結聲聞捨
具戒。作五戒等結也。後生為戒自復兩種。一自憶。
二不自憶。自憶者。若任前勢。若更加方便命斷。坐
重。以前後皆自憶故。不自憶者。若任勢死。犯重。以
死時有戒故。若加方便。當知前瘡不死。後方便時。
不憶。但犯輕垢也。而言命根者。數論別有非色心
為命根。成論及大乘無別非色非心為命根也。祗
取色心連持相續不斷為命耳。大論亦然。六入六
識得相續生。假名為命。
發隱。先釋業者。一云有本先業。一云是成業相。意
歸重業。故倒釋也。鬼神宣遂者。人有心起殺念。殺
鬼隨從。為彼人宣達。得遂其殺也。三階造作者。因
緣法總成殺事也。親疏者。本起殺心。的感當來果
報。如形影然。故親緣者助成。如世律為主為從。亦
分輕重。故曰疏也。四者二字文亦有缺。四下當有
緣字。例下此戒備幾緣成重故。犯逆犯重者。重是
波羅夷。逆者。更增以下殺上大逆不道罪也。三果
兩解者。其義各得。一以聲聞害三果已稱極重。況
菩薩慈救下凡。而乃害及賢聖。一以三果名逆。乃
至如來。罪將奚結。所謂取長陵土何以加罪者也。
菩薩攝聖人中凡有三。或取解行以上。或取七心
以上。或但不作二乘者即名畢定。畢定者。決定不
退轉也。殺此皆犯逆也。養胎者。乳母也。殺乳母同
三果。殺四趣者亦二說一重。一非重。觀疏中大士
重重於聲聞。則意在言重者為是也。隔心通心者
無心殺。有心殺也。三性者。一說或為貪。或為瞋。或
為癡。一說善惡無記三性也。緣此為彼者。雖緣此。
實為彼。故曰於彼起害心也。對境者。我為能害。彼
為所害也。所為不稱者。如是有心害物。雖事不稱
其心亦犯重。況稱心乎。以此殺具者。言作坑在此。
雖無心害彼。然此坑穽本能通害一切。爾知而故
作。則爾心具有殺緣。惡得無罪。故亦制屬通心也
必若斫東誤中西。乃可謂無心耳。無戒時斷者。言
有戒時斷命。犯重明矣。無戒時斷如何。無戒時者。
當戒去時也。斯時也。結未遂殺事之罪則輕垢。結
已成斷命之罪則同前也。聲聞止說殺。未說斷。臨
終如何結罪。若或當捨戒時。則所謂戒去時也。結
罪自入五戒例矣。憶者。知宿命也。知此人是怨。任
前怨之勢殺之致死。或未死。復加方便致死。此前
後俱憶。故犯重。不憶者。初時有知。任勢殺死亦重。
或未死。復加方便時。實出不知。是前憶後不憶。不
憶則無心。故輕。彼數論以非色心為命根。然色心
連持者。識息相交。正命根也。若離連持。則色屬質
<pb n="163"/>
礙。心屬渺茫。兩不相關。何處見命根耶。析衷諸說。
明必斷此連持色心方成殺也。因緣法業四者。大
意一念本起殺心為因。多種助成其殺為緣。殺中
資具方則為法。正作用成就殺事為業也。
○三舉輕況重。
乃至一切有命者。不得故殺。
發隱。乃至者。從上及下之辭。自諸佛聖人。乃至蜎
蝡微流。四生六趣。但有如上所說色心命根。皆不
得殺。言故者。揀誤殺也。若極言大士廣大慈悲。雖
有色無心。但具生氣。亦不忍殺。如結草護戒折柳
諫君者是也。何況有命。
○二明應。
是菩薩應起常住慈悲心。孝順心。方便救護一切眾
生。
常住慈悲心兩解。一云應學常住佛起慈悲。二云
心恒應常住慈悲之地。二孝順心。秉教不惱他。三
方便救護。非直爾不惱。乃應涉事救解。
發隱。應有三。謂慈悲孝順救護也。殺事逆天悖理。
即是不孝不順。又一切眾生皆多生父母。惱害之。
即惱害吾父母。直者。但也。但能不惱。差可免愆。若
不救護。何名大士。故不殺仍應救生。不盜仍應布
施。後皆例此。
○三結不應。
而反自恣心快意殺生者。
不應故成罪亦三句。一恣心謂貪心殺。二快意。謂
瞋心殺。三殺生。謂舉殺事。有此三。故墮不如意罪。
發隱。貪殺者。因市利而宰牲為圖財而劫命之類。
是也瞋殺者。忍心害物酷刑虐民之類是也。不言
癡者。貪瞋二心出自愚癡故。智不能窒欲故貪。慧
不能懲忿故瞋也。
○三結罪。
是菩薩波羅夷罪。
發隱。先標菩薩者。表此是菩薩波羅夷。非聲聞波
羅夷也。波羅夷此云極惡。又云棄。言極惡罪大。永
為棄物。僧祗律三義。一退沒義。道果喪失故。二不
共住義。法眾不容故。三墮落義。死入地獄故。據此
犯殺。則大悲之種已斷。弘度之願何施。暴惡兇殘。
是羅剎之侶。魁劊之徒也。尚得為菩薩乎哉。問沙
門專慈悲之業。王臣主生殺之權。有罪不誅。何以
為國。答。菩薩戒本云。菩薩見劫賊為貪財故。欲殺
多生。或復欲害大德聲聞等。發心思惟。我若斷彼
惡眾生命。當墮那落迦。如其不斷。無間業成。寧自
入地獄。終不令彼受無間苦。如是殺害。無所違犯
生多功德。此正前見機得殺義也。然則有罪而殺
殺何犯焉。虞舜之誅四兇。周公之戮二逆。即斯義
也。況復斷死必為流涕。三覆然後行刑。是乃即殺
成慈。雖殺非殺。法既不廢。恩亦無傷。國政佛心兩
無礙矣。問。人可見機。物應無論。是以太牢享帝。大
烹養賢。云何王臣制殺畜類。答。人惟犯惡而服上
刑。物誠何罪而就死地。且神享克誠。不妨禴祭。孔
甘蔬水。豈必牲牷。宴享用牲。蓋佛法未入中國之
權教耳。執權教而為常法可乎。故知梁武帝麫為
犧牲。乃祀先之禮既成。又殺生之戒不破。萬世有
國之良法也。而昧者非之。且象人以葬。孔子謂其
無後。則象牲以祀。君子尚不滿焉。而今以為非。是
必欲祀者之用真牲。亦併欲葬者之用真人乎。願
無狃於熟習。幸平氣而思之。問牛羊犬豕可弗殺
矣。豺狼當道。虎豹食人。則將如之何。答。猛獸懷德
而渡河。鱷魚感誠而遠徙。果能如是。安用殺為。其
或不然。捕蝗斬蛟。除害為民。等國常刑。應所不禁。
●按此戒。菩薩心地法門戒心中慈心悲心及孝
順心所出也問。何故用三十心出戒。答。心地法門
無盡。三十姑舉大綱。此三十統貫萬行。而初十中
<pb n="164"/>
第二正當戒心。此戒心又具足三十。及餘無量。善
心故。今且舉義意相近。隨而附之。實則心心互融
一即一切。又前文謂此經略說心地法門如毛頭
許。今三十心所取。是則毛頭之上復取毛頭。為取
愈微。為益彌廣。餘餐香飯。飽及萬夫。半滴天河。雨
霑六合。心地法門其利博哉。
●第二盜戒（二）　初舉略。二入文。
○初舉略。
謂不與取。灼然不與取。名劫。潛盜不與取。名盜。盜
彼依報得罪。此戒七眾同犯。聲聞五眾有同有異。
同者皆不應盜。異者有三。一開遮異。如見機得不
得等。或復謂見機盜。以無盜心。大士為物。種種運
為皆得。聲聞自度。必依規矩。大士不畏罪。但令前
人有益。即便為之。聲聞人。佛滅後盜佛物輕。菩薩
恒重。又本應與他外命而反取。豈是大士之心耶。
發隱。開遮同前。非菩薩至公無我。大慈利物。不得
見機輒開也。盜佛物聲聞輕菩薩重者。良繇聲聞
止為一身。菩薩紹隆三寶。則於佛物應護持所有。
增益所無。而反取之。是監守自盜也。豈不倍常人
一等。本應與外命者。言財物本當捨彼。乃反取耶
財物養身。故云外命。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（三）　初舉盜事。二成業相。三舉輕況重。
○初舉盜事。
自盜。教人盜。方便盜。呪盜。
發隱。方便者。盜前方便。窬牆發鑰之類是也。呪盜
者。有惡呪師。能以術攝取彼物也。缺隨喜讚歎者。
殺事多可面陳。盜謀必須密議。讚歎隨喜事希。故
略之也。
○二成業相。
盜因。盜緣。盜法。盜業。
四句同前。運手取他物離本處成盜業。業是造作
為義。重物。謂五錢也。律云。大銅錢準十六小錢。其
中錢有貴賤。取盜處為斷。菩薩之重重聲聞。二錢
以上便重。有人作此說者。今不盡用。取五錢為斷
是重。離處盜業決在此時。
發隱。下文言一針一草皆盜。疏何得取五錢為斷。
蓋針草判盜。五錢判重也。離處成盜業。未離處猶
在盜法也。大意一念本起盜心為因。多種助成其
盜為緣。盜中資具方則為法。正作用成就盜事為
業也。
○三舉輕況重。
乃至鬼神。有主劫賊物。一切財物。一針一草。不得故
盜。
發隱。乃至者。從重至輕。故曰舉況。一鬼神物。二但
係有主物。三劫賊物。四一切物也。問。取劫賊物云
何犯盜。答。此有二義。若劫是我物。我已作失想。若
劫是他物。他與我無與。皆不與取也。
○二明應。
而菩薩應生佛性孝順心。慈悲心。常助一切人生福
生樂。
明應也。與前大同小異。前明應學常住佛行慈悲。
今言孝順行慈悲也。菩薩應學此等事。故言應也
不應者。不應為偷盜及殺生等事。此即誡勸二門
也。誡勿令殺盜。勸令行善慈悲孝順。及學常住佛
行行等。皆是善法而為孝順也。佛性者。一切眾生
皆有當果之性。性是不改為義耳。
發隱。孝順者。盜彼財物。令彼窮乏。逆天悖理。皆不
順也。又眾生皆多生父母。即惱害父母也。當果之
性者。當來佛果。性本同然。背性習惡。自戕善本。言
<pb n="165"/>
當發佛性中孝慈之心。不可行盜損物。自甘忤逆
毒害也。
○三結不應。
而反更盜人財物者。
解三寶物如律說。
發隱。盜人財物已犯盜。盜三寶可知矣。輕重之科。
詳具律藏。
○三結罪。
是菩薩波羅夷罪。
發隱。菩薩戒本云。菩薩見劫盜奪他財物。起憐愍
心。逼而奪取。勿令受用如是財物。受長夜苦。雖不
與取。而無違犯。生多功德。然此或給本主。或作福
事。則誠為功德。不然。難免過罪。●按此戒。菩薩心
地法門戒心中慈心悲心益心及孝順心所出也。
●第三婬戒（二）　初舉略。二入文。
○初舉略。
婬名非梵行。鄙陋之事。故言非淨行也。七眾同犯
大小乘俱制。而制有多少。五眾邪正俱制。二眾但
制邪婬。與聲聞同異大略同前。
發隱。邪正俱制名多。但制邪婬名少。出家五眾竟
斷婬欲。在家二眾止禁其邪。能順佛制。俱名淨行
也。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（三）　初舉婬事。二明成業。三舉輕況重。
○初舉婬事。
自婬。教人婬。乃至一切女人。不得故婬。
出家人不應為也。
發隱。此乃至。謂從自至他人中一切女也。出家不
應者。言出家槩禁。揀在家者分邪正也。問亦有呪
婬。如摩登伽先梵天呪是也。今何不制。答。婬事易
就。非殺盜比。何待呪術。故略之也。
○二明成業。
婬因。婬緣。婬法。婬業。
此戒備三因緣成重。一是道。二婬心。三事遂。或備
五。一是眾生。二眾生想等。
發隱。備五。詳如後妄語戒中釋。大意一念本起婬
心為因。多種助成其婬為緣。婬中資具方則為法。
正作用成就婬事為業也。
○三舉輕況重。
乃至畜生女。諸天鬼神女。及非道行婬。
舉劣結過。自妻非道非處產後乳兒妊娠等。大論
皆名邪婬。優婆塞戒經云。六重以制邪婬。戒中復
制非時非處。似如自妻。非時不正犯重。教人婬。自
無迷染。但犯輕垢。或言菩薩則重。今釋聲聞菩薩
同爾。不與殺盜例也。人畜鬼神男女黃門二根。但
令三道皆重。餘稱歎摩觸出不淨。皆是此戒方便。
悉犯輕垢也。
發隱。此乃至。從人趣至餘趣中一切女也。六重三
道等。猥⿰犭枼不必具陳。
○二明應。
而菩薩應生孝順心。救度一切眾生。淨法與人。
應學佛菩薩淨行。如前教門不異。
發隱。觀眾生皆吾父母。息滅邪心。是名孝順心也。
又邪婬逆理。亦不順故。
○三結不應。
而反更起一切人婬。不擇畜生。乃至母女姊妹六親
行婬。無慈悲心者。
此中所制。皆不應為。為即犯罪。故結不應也。
發隱。此乃至。從疏至親也。
○三結罪。
<pb n="166"/>
是菩薩波羅夷罪。
發隱。不言見機者。上云大略同前。則非盡同也。若
佛度婬女。是遣化人耳。未能現化。而輒欲效嚬。入
地獄如箭射。●按此戒。菩薩心地法門戒心中定
心護心慈心悲心及孝順心所出也。
●第四妄語戒（二）　初舉略。二入文。
○初舉略。
妄是不實之名。欺凡罔聖。迴惑人心。所以得罪。此
戒七眾同犯。大小乘俱制。與聲聞同異大略同前。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（三）　初明妄語。二成業相。三舉況。
○初明妄語。
自妄語。教人妄語。方便妄語。
直出為言。宣述為語。論述有所表明。能詮理事。名
為語也。自妄語者。言得上法。教他者。教說。或教他
自說。方便妄說。如蜜塗樹。眾蜂悉來。
發隱。教他二義。一教說我得上人法。二教說彼自
得上人法也。蜜塗者。塗蜜引蜂。詐言我能召蜂以
誑人也。
○二成業相。
妄語因。妄語緣。妄語法。妄語業。
此戒備五緣成重。一是眾生。二眾生想。三欺誑心。
四說重具。五前人領解。一是眾生者。謂前三品境
上品境中是父母師僧。妄語犯重。向諸佛聖人兩
解。一云入重因。二云此人不惑。又能神力遮餘人
令不聞。但犯輕垢。聖人有大小。有他心智者。有不
得者。今從多例。羅漢及解行以上向說罪輕。降此
或得他心。或不得者。例悉同重。向中品境人天等
同重。正是惑解妨道之限。向下品境四趣等。或言
同重。今釋輕垢。二眾生想。有當有疑有僻。大略同
前。有言妄語心通。本向此說。此不聞而彼聞。說亦
同重。今釋不重。於彼無心故。三欺誑心。是業主。若
避難。及增上慢。皆不犯。地持云。菩薩味禪名染汙
犯。當知菩薩起增上慢亦輕垢。遣使有兩解。一云
教他說我是聖人亦重。以土無圭璧。談者為價。傍
人讚說勝自道。教他道是聖。名利不入我。非重也。
二云聖法冥密。證之在我。必須自說方重。他說坐
輕。四說重具。謂身證眼見。若說得四果十地八禪
神通。若言見天龍鬼神。悉是重具。若說得登性地。
一云既是凡法。罪輕垢。五前人領解。結罪時節多
少兩解。一云隨人。二云隨語結。此戒既制口業。理
應隨語。遠為妨損。必應通人。小妄語戒隨應人。人
復隨語。若增上煩惱犯則失戒者。復說但犯性罪。
若對面不解。且結方便。後追思前言忽解者。則壞
輕結重。十重皆有因緣。今且釋四重。餘可例。
發隱。從多例者。言不論得他心與否。但對羅漢解
行以上則輕。降此則重。亦此二以上不惑有神力。
降此不然故也。眾生想者。前三戒疏無釋文。今始
出之曰當疑僻。其義未詳。意者律有凡夫作羅漢
想羅漢作凡夫想等文。今就此三自分輕重。假令
有羅漢於此。當者。作是想言。當是羅漢。對之妄語。
其罪則輕。疑者。作是想言。是羅漢耶。非羅漢耶。對
之妄語。其罪稍重。僻者。作是想言。實非羅漢。對之
妄語。其罪更重。有凡夫於此。或作想言。當是凡夫。
其罪則重。是凡夫耶。非凡夫耶。其罪稍輕。實非凡
夫。其罪更輕。前之三戒亦復例此。未知是否。俟高
明更詳之。心通者。妄語亦分通心隔心也。業主者。
言乃心聲。欺誑心正妄語業之主也。後諸戒多倣
此。染汙者。引例輕垢。言味禪自憍者犯染。則知增
上起慢者犯輕也。增上慢者。非明知己不是聖。故
<pb n="167"/>
言是聖以誑眾生。特繇小有所得。生增上想。將謂
是聖。不自覺知。故止輕垢。凡地者。言性地猶在凡
法。非自言證聖比也。前人領解者。明結罪時有二。
一隨人為多少。二隨語為多少也。良以戒本制口。
但應隨語。而有語止片辭。傳揚無盡者。又當通人
也。小妄語。語無大失。應隨人。而本若默然。咎從何
起。又當兼語也。增上心犯失戒者。失戒則但是性
上之罪。非今例也。又語出而人不解。則未成語禍。
且結輕垢。至後解時。則改輕入重也。大意一念本
起妄語心為因。多種助成其妄為緣。妄語中資具
方則為法。正作用成就妄語為業也。
○三舉況。
乃至不見言見。見言不見。身心妄語。
發隱。不見言見等。小妄語也。妄言證聖名大妄語。
故舉以況。妄語屬口。云何身心。內作念。外發言。故
併說身心也。問。佛見兔入。何言不見。答。為救兔故。
權巧見機。所謂無所違犯。生多功德者是也。
○二明應。
而菩薩常生正語正見。亦生一切眾生正語正見。
發隱。外正語。內正見。合上身心不妄語也。是不敢
道非。凡不敢道聖。皆正語正見也。
○三結不應。
而反更起一切眾生邪語邪見邪業者。
發隱。菩薩當化一切眾生正其三業。今反導彼以
邪心發邪語。遂至造作邪業而招苦報。豈大士之
體乎。
○三結罪。
是菩薩波羅夷罪。
發隱。忍昧獨知之天。稱凡作聖。使初學彷徨失守。
迷亂不前。正謂欺凡罔聖。迴惑人心者也。上干諸
佛。下誤眾生。是故犯重。●按此戒。菩薩心地法門
戒心中定心好說心及正直心所出也。
●第五酤酒戒（二）　初舉略。二入文。
○初舉略。
酤即貨貿之名。酒是所貨之物。所貨乃多種。酒是
無明之藥。令人惛迷。大士之體。與人智慧。以無明
藥飲人。非菩薩行。大論明酒有三十五失。所以制
此為菩薩十重中攝也。七眾同犯。大小乘俱制。大
小同異者。同不應酤。菩薩以利物故重。聲聞止不
應作。犯七聚。貨賣但犯第三篇。是販賣戒所制。菩
薩若在婬舍。或賣肉。犯輕垢。以招呼引召。不能如
酒故也。
發隱。智論三十五失。始於現生虗乏。終於來世愚
癡。又四分明三十六失。始於不孝父母。不敬三寶。
終於落水失火。凍死熱亡。故知酒者。大則喪失慧
命。小復傷殘色身。安可貨賣也。犯第三篇者。犯小
乘七聚中第三篇。正對此輕垢中販賣戒也。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（三）　初舉酤事。二成業相。三舉況。
○初舉酤事。
自酤酒。教人酤酒。
酤者求利。教人者。令人為我賣酒。亦同重。教人自
酤罪輕。
發隱。教人為我賣。則利歸己。教人自賣。則利歸人。
故結罪輕重與前文準。
○二成業相。
酤酒因。酤酒緣。酤酒法。酤酒業。
因緣者。備五也。一是眾生。二眾生想。三希利貨貿。
四真酒。五授與前人。眾生。謂前三境。上品無醉亂
者輕。是醉亂者重。中品境謂人天。正是所制。故重。
<pb n="168"/>
下品四趣。亂道義弱。酤與罪輕。眾生想。有當有疑
有僻同前。若隔心亦重。希利貨賣亦重。以欲得多
集故。真酒者。謂依醉亂人者。藥酒雖希利貨。不亂
人貨無罪。一云待飲時隨人數結重。如小兒來酤。
彼竟不飲。於誰結重耶。法者。是酤酒方便法用也。
業者運手。
發隱。亂道義弱者。鬼畜等飲。比之人天。其惑亂道
心之義輕也。問。人天因醉而亂則誠然。云何上品
亦有亂者。答。此有二義。一則師僧父母未必是聖。
二則小聖亦有亂者。義見後解。如降龍羅漢之類
是也。隔心宜輕。今云亦重者。雖飲彼出於無心。醉
則害人等耳。故重。待飲時者。言授與人即當結重。
必待飯時隨人以結。則小兒雖酤不飲。將於誰人
結重耶。大意一念本起酤酒心為因。多種助成其
酤為緣。酤酒中資具方則為法。正作用成就酤酒
事為業也。
○三舉況。
一切酒不得酤。是酒起罪因緣。
發隱。一切酒者。酒有多種。一穀造。二菓造。如甘蔗
葡萄棗等。三藥造。諸香樹花葉等。又乳熱者亦可
作酒。諸酒醉人力有強弱。俱不得酤。故云舉輕況
重起罪者。出其繇也。大莊嚴論云。佛說身口意。三
業之惡行。惟酒為根本。惡行根本。正起罪因緣也。
○二明應。
而菩薩應生一切眾生明達之慧。
發隱。簡是別非。無所昏蔽。曰明。趣是背非。無所滯
礙。曰達。菩薩應啟發眾生如是智慧。令捨迷途。登
覺岸。乃大士之體也。
○三結不應。
而反更生一切眾生顛倒之心者。
發隱。承上酤酒與人。使人顛倒。是非不辨。趣背乖
宜。迷惑錯亂。名顛倒也。
○三結罪。
是菩薩波羅夷罪。
發隱。問。飲酒犯輕。酤酒未必飲。云何犯重。答。繇酤
乃有飲。飲之害有限。酤之禍無窮。故儀狄造酒。禹
輒疏焉。菩薩犯之。安得不招棄罪。●按此戒。菩薩
心地法門戒心中慧心達心所出也。
●第六說四眾過戒（二）　初舉略。二入文。
○初舉略。
說。是談道之名。眾。謂同法四眾。過者。七逆十重也。
一以抑沒前人。損正法。故得罪也。此戒七眾同犯
大小乘俱制。大士掩惡揚善為心。故罪重也。上者
第二篇。中者第三篇。下者第七聚。聲聞法如此。與
菩薩有異也。
發隱。聲聞分罪輕重。菩薩咸重者。以大士慈物為
心。但有所說。皆傷慈也。有譽不有毀。過仁不過義。
正猶是也。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（二）　初明說事。二成業相。
○初明說事。
口自說出家在家菩薩比丘比丘尼罪過。教人說罪
過。
發隱。此所謂同法四眾也。既云同法。若遇有過。應
當三諫殷勤。密令悔改。內全僧體。外護俗聞。而乃
恣口發揚。貽羞佛化。豈大士之心耶。問。師於弟子
可說過否。答。始則善誨。義同三諫。終不率教。擯而
絕之。幸勿泥此。姑息含容。養成巨惡。不教悔罪戒
中當廣明也。
○二成業相。
<pb n="169"/>
罪過因。罪過緣。罪過法。罪過業。
此戒備六緣成重。一是眾生。二眾生想。三有說罪
心。四所說罪。五所向人說。六前人領解。一是眾生
者。上中二境。取有菩薩戒者。方重。以妨彼上業故。
無菩薩戒。止有聲聞戒。及下境有戒無戒。悉犯輕
垢。此戒兼制。以妨業緣。文云在家菩薩。即是清信
士女。出家菩薩。是十戒具戒。又言比丘比丘尼。一
云猶是出家菩薩具戒者耳。亦云是聲聞僧尼。若
說此人重過亦犯重。此是行法勝者。亦損深法故。
二眾生想。有當有疑有僻大意同前。三說過者有
兩。一陷沒心。欲令前人失名利等。二謂治罸心。欲
令前人被繫縛等。此二心皆是業主。必犯此戒。若
獎勸心說。及被差說罪。皆不犯。四所說過。謂七逆
十重。稱犯者名字。在此戒正制。若謂治罰心在第
四十八破法戒制。若說出佛身血。破僧。依律部。本
制向僧說是謗僧。如出血等事希。故輕。此正制向
無戒者說。應得罪。若重罪作重罪名說。是事當義。
作輕名說。是論則失當義。但令心重事重。悉同犯
重。此是名僻。若事僻者。實輕謂重則犯重。實重謂
輕則罪輕。以其心謂輕重故。若作書遣使。一云同
重。二云罪輕。然犯七逆十重。前人失戒。失戒後說
但犯輕垢。五向人說。謂上中二境無菩薩戒。向說
犯重。損法深故。為下境悉輕。毀損不過深。文云。菩
薩聞外道二乘說佛法過。應慈悲教化。而反自說
即是向彼人說。損辱為甚。六前人信解己所說。口
業事遂。據此時結罪。結罪多少。一云隨人。二云隨
口業。
發隱。妨業緣者。聲聞及下境說其過。亦妨彼道業
因緣也。在家出家者。五戒十戒具戒菩薩也。比丘
比丘尼有二。或出家菩薩。則說其過犯重。或聲聞
僧尼亦犯重者。以行法勝。損彼勝法故。陷沒治罰。
俱出惡心。是以犯重。獎勸說者。匡救為懷。溫言化
導。出慈心故。被差說者。僧法所遣。教使責問。出公
心故。是以不犯。然治罰心在破法戒輕制者何。良
繇此戒以稱名說七逆等成重。今出血破僧既不
恒有。況向僧說。不向異眾。故輕耳。又說罪兩僻。一
名僻者。重罪說重名非僻。重罪說輕名為僻。然必
以陷沒治罰而說重者。心事俱重則重也。二事僻
者。輕罪說重。心重故重。重罪說輕。心輕故輕也。所
向人與所說人反對成罪。上中境無菩薩戒者重。
有戒及下境皆輕也。或言僻。是前當疑僻義。而此
屬第四所說過。彼是第二眾生想。故不用。
○二明應。
而菩薩聞外道惡人。及二乘惡人。說佛法中非法非
律。常生慈心。教化是惡人輩令生大乘善信。
發隱。二乘何以稱惡。以大對小。亦得名惡。以其不
發大心。缺於慈悲故也。
○三結不應。
而菩薩反更自說佛法中罪過者。
發隱。尚教化他人莫說。而反自說。慈心安在乎。信
心安在乎。
○三結罪。
是菩薩波羅夷罪。
發隱。問。菩薩說外道之過。不令惑眾。犯重否歟。答
經言佛法中。則揀非佛法矣。此之說過。正大士摧
邪顯正之大權也。焉得犯。問。菩薩說惡比丘之過
不令眾效其所為。犯重否歟。答。疏開獎勸被差。則
惟除惡心私心耳。此之說過。正大士勸善懲惡之
大機也。焉得犯。問。菩薩而作言官。說百寮之過。不
令天下受其害。犯重否歟。答。經舉四眾。則揀非四
眾矣。此之說過。正大士忠君報國之大義也。焉得
犯。●按此戒。菩薩心地法門戒心中慈心信心護
心好說心所出也。
<pb n="170"/>
●第七自讚毀他戒（二）　初舉略。二入文。
○初舉略。
自讚者。自稱己功德。毀他者。譏他過惡。備二事故
重。菩薩與直於他。引由向己。何容譽我毀他。故得
罪。七眾同犯。大小乘俱制。但菩薩利安為本。故讚
毀罪重。聲聞不兼物。毀他犯第三篇。自讚犯第七
聚。
發隱。備二事者。明單自讚單毀他者不犯重也。聲
聞讚毀分屬三七。所以輕者。本不兼物故也。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（二）　初明讚毀。二成業相。
○初明讚毀。
自讚毀他。亦教人自讚毀他。
發隱。教人亦二。一者教人讚我毀他。　者教人自
讚彼身毀他人也。
○二成業相。
毀他因。毀他緣。毀他法。毀他業。
此戒。備五緣成重。一是眾生。二眾生想。三讚毀心。
四說讚毀具。五前人領解。一是眾生者。一云毀上
中二境犯重。毀下犯輕。二云上中二境有菩薩戒
者方重。惱彼妨深故。若無戒。及下境有戒。悉輕。惱
妨淺故。二眾生想。有當有疑有僻大意同上。三讚
毀心。謂揚我抑他。欲令彼惱。若折伏非犯。自讚毀
心正是業主。教他兩解。一云同重。二云罪輕。四說
讚毀具者。此經漫云他人受毀辱。依律部有八事
云云。五前人領解者。彼人解讚毀之言。隨語語結
重。增上犯已失戒後但性罪。前戒制向他說彼過。
止八事中犯事。以向無戒人故重。
發隱。讚毀心。謂有心揚我抑彼。故犯。折伏非犯者
憫彼過咎。示威折伏。欲令悔改故。雖自讚毀他不
犯。八事者。僧祇止開七事。一毀他種姓。二毀他業。
三毀他相貌。乃至七毀他結使。以皆令彼人慚羞。
故名毀辱。又闡陀異語惱他有八事。亦其類也。向
他說彼過。制在八事中。非兼讚毀。似可從輕。而前
戒制重。以向無戒故。
○二明應。
而菩薩應代一切眾生受加毀辱。惡事向自己。好事
與他人。
發隱。代受眾生毀辱。意含不奪受眾生讚譽也。惡
事向己者。明不毀他而反自毀也。好事與人者。明
不自讚而反讚人也。善則稱君。過則稱己。正此義
也。
○三結不應。
若自揚己德。隱他人好事。令他人受毀者。
發隱。菩薩善戒經云。若菩薩為人所讚。言是十住
若阿羅漢等。默然受者得罪。據此。則受人讚亦不
可。何況自讚而兼毀他耶。
○三結罪。
是菩薩波羅夷罪。
發隱。問世尊謂天上天下惟我獨尊。而彈㡿二乘。
排斥外道。不幾於自讚毀他否耶。答。讚毀者。謂其
以我人勝負為懷。惟知利己。不念損人耳。今世尊
任己是佛。欲眾生成佛也。斥他是邪。恐眾生入邪
也。全體大悲。何名讚毀。使其執卑己尊人之小節。
則眾生莫知從違。萬古如長夜矣。所得者少。所失
者多。豈大士之體乎。●按此戒。菩薩心地法門戒
心中護心喜心好說心所出也。
●第八慳惜加毀戒（二）　初舉略二。入文。
○初舉略。
慳惜。是愛悋之名加毀。是身口加辱前人。求財請
<pb n="171"/>
法。慳悋不與。復加毀辱。頓乖化道。故得罪。此戒七
眾同犯。大小不全共。菩薩不揀親疏。求者皆施。不
與加辱皆犯。以本誓兼物故。聲聞惟弟子不教法
犯第七聚。不與財不制。尼家二歲內不與財法犯
第三篇。二歲外不與犯第七聚。加毀隨事各結。不
合為重。
發隱。二歲內者。出家未及二年也。二歲外者出家
已及二年也。蓋以初始出家。未能自立。全仰賴師。
財法宜急。出家二歲。稍能自立。與或可緩。亦無害
也。聲聞不與財不制。尼雙制者。以女乞財法兩俱
不易故。慳毀二事不相合成重者。言各結罪。不同
讚毀例也。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（二）　初明慳悋。二成業相。
○初明慳悋。
自慳。教人慳。
發隱。教人慳者。或教令慳祕財法勿施。或復教令
加毀也。
○二成業相。
慳因。慳緣。慳法。慳業。
此戒備五緣成重。一是眾生。二眾生想。三慳毀心。
四示慳相。五前人領解。一是眾生者。謂上中二境
犯重。下境輕。二眾生想如前。三慳毀心。謂惡瞋悋
惜財法。而加打罵。是犯。若彼不宜聞法得財。宜見
訶辱。皆不犯。自慳自毀。正是業主。犯輕垢。以前人
教不犯我故。四示慳相者。或隱避不與財法。或言
都無。或手杖驅斥。或惡言加罵等。皆名示相。或自
身示作。或使人打罵。皆重。若彼遣使求財請法。對
使人慳惜。或惡言呵罵。皆應不重。既非對面。損惱
彼輕故。決定毗尼經云。在家菩薩應行二施。一財
二法。出家菩薩行四施。一紙。二墨。三筆。四法。得忍
菩薩行三施。一王位。二妻子。三頭目皮骨。當知凡
夫菩薩隨宜惠施。都杜絕故犯也。五前人領解。知
悋惜之相。領納打罵之言。隨事隨語結重。此戒亦
一例結重也。
發隱。不宜聞法者。或根劣非器。或聞反生謗之類
是也。不宜得財者。或用財造惡。或因財得禍之類
是也。宜見訶辱者。或頑愚因懲治而改悔。或豪傑
繇折挫而興起之類是也。如斯慳毀。正是成就彼
人。何犯之有。以前人教者。言自慳毀則犯重。若犯
輕垢者。以前人教使之然。非己自犯故也。一云以
教前人不犯我故。
○二明應。
而菩薩見一切貧窮人來乞者。隨前人所須。一切給
與。
發隱。身貧乞財。施之以財。心貧乞法。施之以法。隨
其所須。無不滿願。故云一切給與。優婆塞戒經云。
見乞者多少隨宜給與。空遣還者得罪。按此。則知
在家尚宜布施。況出家菩薩學大悲者耶。
○三結不應。
而菩薩以惡心瞋心。乃至不施一錢一針一草。有求
法者。不為說一句一偈一微塵許法。而反更罵辱者。
發隱。反上不為給與。反加罵辱。是慳毀雙具也。問。
自理未明。無法誨彼。當如之何。答。此制有而不施
者。如其無法。自應實對。不可誑妄說法。疑悞前人
反取深咎。
○三結罪。
是菩薩波羅夷罪。
發隱。●按此戒。菩薩心地法門戒心中捨心慈心
悲心施心益心所出也。
<pb n="172"/>
●第九瞋心不受悔戒（二）　初舉略二入文。
○初舉略。
不受悔謝。乖接他之道。故得罪。此戒七眾同犯。大
小乘不全同。菩薩本接取眾生。瞋隔犯重。聲聞自
利。犯第七聚。
發隱。霜之雪之。昊天非害物也。正所以培生育之
原。責之治之。聖人非絕人也。正所以闢自新之路。
瞋心縱而不休。眾生隔而不接。豈大士之體乎。聲
聞本無大慈。止犯七聚。非今例也。
○二入文（三）　初標人。二序事。三結罪。
○初標人。
若佛子。
○二序事（三）　初不應。二明應。三結不應。
○初不應（二）　初明瞋事。二成業相。
○初明瞋事。
自瞋。教人瞋。
發隱。問。瞋非樂事。云何教人能令彼聽。答。人固有
本性兇暴。教以忍則不喜。教以瞋則樂從者。秦皇
之賢逐客。漢主之悅智囊是也。
○二成業相。
瞋因。瞋緣。瞋法。瞋業。
此戒具五緣成重。一是眾生。二眾生想。三隔瞋心。
四示不受相。五前人領解。一是眾生者。上中境重。
下境輕也。二眾生想。有當有疑有僻等同上。三隔
瞋心者。不欲和解犯重。知彼未堪受悔不犯。四示
不受相。或關閉斷隔。發口不受。五前人領解。知彼
不受身口加逼之苦。隨身口業多少結重。
發隱。不欲和解者。決志不解。知未堪受者。以彼悔
心未切而不解也。身口加逼者。身捶打口罵詈也。
○二明應。
而菩薩應生一切眾生善根無諍之事。常生慈悲心。
孝順心。
發隱。心地平等。本自無諍。此眾生善根也。當生起
眾生善根中如是美事。而乃自處瞋恚鬬諍之地
可乎。慈悲者。觀諸眾生如保赤子。不忍傷也。孝順
者。觀諸眾生如己父母。不忍逆也。
○三結不應。
而反更於一切眾生中。乃至於非眾生中。以惡口罵
辱。加以手打。及以刀杖。意猶不息。前人求悔。善言懺
謝。猶瞋不解者。
發隱。非眾生有二。一真化對。謂變幻化作者是也。
二聖凡對。則諸佛聖人是也。
○三結罪。
是菩薩波羅夷罪。
發隱。菩薩戒本云。不犯者。欲方便調伏彼故。若不
如法謝者。不其其謝。亦無違犯。●按此戒。菩薩心
地法門戒心中忍心喜心慈心悲心及孝順心所
出也。
●第十謗三寶戒（二）　初舉略。二入文。
○初舉略。
亦云謗菩薩法。或云邪見邪說戒。謗是乖背之名。
絓是解不稱理。言不審實。異解說者。皆名為謗也。
乖己宗故得罪。七眾同犯。大小俱制。大士以化人
為任。令邪說亂正故犯重。聲聞異此。三諫不止。犯
第三篇。
發隱。絓是二字疑誤。據文勢。經中應有絓字。而今
無之。又絓訓止。訓懸。於義無取。或曰當作總是。理
恐然也。解不稱理者。邪僻之見。不合正理而謬說
也。言不審實者。疑似之事。不考真實而妄說也。異
說者。外聖賢不易之定論而別為一說也。一云妙
玄屢用絓字。更詳。
○二入文（三）　初標人。二序事。三結罪。
○初標人。
<pb n="173"/>
若佛子。
○二序事（三）　初不應。二明應。三結不應。
○初不應（二）　初明謗事。二成業相。
○初明謗事。
自謗三寶。教人謗三寶。
發隱。世有著作謗辭。傳播後代。初學淺識。隨而和
之。此則自謗教他實兼備焉。取快目前。遺殃累劫
矣。
○二成業相。
謗因。謗緣。謗法。謗業。
此戒備五緣成重。一是眾生。二眾生想。三欲說心。
四正吐說。五前人領解。一是眾生。謂上中二境若
菩薩若聲聞若外道向說犯重。二眾生想。有當有
疑有僻如上。三欲說心者。運意作欲向說之意。四
正說者。發言向他。自對他說。若令他傳說。悉重。五
前人領解。納受邪言。隨語語結重。若作邪說經者。
欲令人解。隨彼披覽發解者隨語語重。
發隱。是眾生當有上中下境。此缺下境者。文誤脫
也。欲說心者。心欲說而口未說。未犯重也。隨語語
結重者。一語一重也。又言隨語者。上是自出邪言。
下是以邪見謬作聖經也。
○二明應。
而菩薩見外道及以惡人一言謗佛音聲。如三百矛
刺心。
發隱。心外求法。皆名外道。非必極邪也。心捨大乘。
皆名惡人。非必巨慝也。
○三結不應。
況口自謗。不生信心。孝順心。而反更助惡人邪見人
謗者。
邪見推畫。條緒乃多。略有四種。一上邪見。二中。三
下。四雜。上邪見者。撥一切都無因果如闡提。中邪
見者。不言都無因果。但謂三寶不及外道。有兩相。
一法相異。謂三寶不如。此是痤陋之心。計成失戒。
二非法相。知三寶為勝。口說不如。既不翻歸。戒善
不失。隨所出言犯重。亦此戒所制。下品邪見不言
三寶不及外道。但於中棄大取小。心中謂二乘勝。
大乘不及。若計未成。犯輕垢。下自有背大向小此
戒中廣明。雜邪見有四種。一偏執。二雜信。三繫念
小乘。四思義僻謬。偏執有二。一執大謗小。二偏謗
一部。執大謗小者。計云惟有大乘。都無小乘。非佛
所說。此謗聲聞藏。犯輕。偏謗一部者。於方等中偏
言一部非佛說。若計成。犯輕垢。既不頓違經教。犯
輕垢。不失戒。二雜信者。謂心中不背因果及三寶
大乘。但言外道鬼神有威力。遂奏章解神。或勸他。
悉犯輕垢。三繫念小乘。知大乘高勝。且欲斷煩惱。
取小果。後更修大。此名念退。若計成。犯輕垢。四思
義僻謬。如即今人義淺。三五家釋。此應非罪。是我
智力不及非作意強撥也。復有知義輕輒解。復有
知他為是。強欲立異。皆邪畫之流。所犯輕垢。
發隱承上不忍耳聞。況口自謗。不敢自謗。況助人
謗。故得罪也。不翻歸者。心猶知勝。未是翻正歸邪。
故不失戒。謗聲聞乘犯輕垢者。以計非佛說故。夫
三世諸佛。皆說三乘。人天福田。咸資四果。安可謗
耶。新學小生特宜謹此。毋逞淺解。自取愆尤。或復
蔑棄具戒謂不須受。亦謗類也。奏章解神者。今有
身為釋子。而效彼黃冠。符牒表章。奏解鬼神也。三
五家釋者。言智力淺。非敢擅己撥置。故無罪。知義
輕輒解者。任己輕淺。臆度差謬。忽略罪也。知他為
是者。他說本是。曲為排斥。欲彰己勝。憍慢罪也。畫
者思惟籌畫不正之畫名邪畫也。
○三結罪。
是菩薩波羅夷罪。
發隱。紹隆三寶。菩薩法也。今反謗焉寧不犯重。●
<pb n="174"/>
按此戒。菩薩心地法門戒心中護心信心念心及
孝順心所出也。
○三總結（三）　初舉所持法。二誡勸犯持。三總指
後說。
○初舉所持法（二）　初舉人。二舉法。
○初舉人。
善學諸仁者。
善學諸仁者。是歎美之辭。
發隱。一本作諸人者非是。蓋人泛而仁切。仁者慈
悲孝順。利濟為懷。正善學戒者之稱也。猶世言厚
德之士也。
○二舉法。
是菩薩十波羅提木叉。
此言保解脫。解脫是果。戒是因。因中說果也。
發隱。今方學戒。未能解脫。後必解脫。是當因說果
也。
○二誡勸犯持（二）　初總勸學持。二別舉得失。
○初總勸學持。
應當學。於中不應一一犯如微塵許。何況具足犯十
戒。
發隱。極言十重之不可犯也。
○二別舉得失（二）　初舉得失。二勸學持。
○初舉得失。
若有犯者。不得現身發菩提心。亦失國王位。轉輪王
位。亦失比丘比丘尼位。亦失十發趣。十長養。十金剛
十地。佛性常住妙果。一切皆失。墮三惡道中二劫三
劫。不聞父母三寶名字。以是不應一一犯。
發隱。持戒如平地。佛果如妙種。菩提心如芽。心地
戒虧。雖育佛種。不生芽矣。現身者言。他生未可知。
此生必不發也。國王轉輪王者。世間尊貴亦繇戒
得也。心地端嚴。本尊貴故。比丘比丘尼者。出世間
高尚亦繇戒得也。心地清淨。本高尚故。發趣長養
金剛者。菩薩三十心亦繇戒得也。心地不遷於惡
即住。心地能為諸善即行。心地慈愍眾生即向故。
十地者。菩薩極位亦繇戒得也。心地發生無量。具
足諸地大功德故。佛性常住妙果者。等妙覺果亦
繇戒得也。心地本來是佛。今圓滿故。若犯十重。則
永失如上大益也。按彌沙塞羯磨本云。犯波羅夷。
名壞根本。析石斷命。豈更生全。大乘懺中雖云除
滅。然於宗法永無僧用。此既本禁。不類餘愆。特須
謹剋。碎身堅護。但凡情易起。對境容虧。若無一念
覆藏。律中許其改悔。止可清其犯業。僧法豈得預
哉。
○二勸學持。
汝等一切菩薩今學。當學。已學。如是十戒應當學。敬
心奉持。
發隱。已學則既奉持。云何復勸。良繇心地無盡。菩
薩學心地法門亦無盡。佛自半月誦。況菩薩耶。
○三總指後說。
八萬威儀品當廣明。
懸指大本後分八萬威儀品當說。
發隱。大本。即百二十之本也。

梵網經心地品菩薩戒義疏發隱卷第三

<sarticle>梵網經心地品菩薩戒義疏發隱卷第四</sarticle>

姚秦三藏法師　鳩摩羅什　譯
陳隋天台　智者大師　疏
明雲棲寺沙門　袾宏　發隱
○二四十八輕（三）　初總標。二別解。三總結。
○初總標。
佛告諸菩薩。已說十波羅提木叉竟。四十八輕今當
<pb n="175"/>
說。
發隱。不但曰十波羅夷。而曰木叉者。犯之則極惡。
依之則解脫也。
○二別解（四十八）　初不敬師友戒。四（至）十八破
法戒。
●第一不敬師友戒（二）　初舉略。二入文。
○初舉略。
傲不可長。妨於進善。故制。七眾同犯。大小乘俱制。
發隱。禮云。傲不可長。欲不可縱。志不可滿。樂不可
極。世間四禁。以傲為先。今四十八輕戒亦首戒乎
傲。故修道者賴師而教。資友而輔。善果所繇進也。
敢不敬歟。
○二入文（三）　初標人。二序事。三結罪。
○初標人。
若佛子。
○二序事（三）　初勸受。二明應。三不應。
○初勸受（三）　初所勸人。二勸令受。三明受利。
○初所勸人。
欲受國王位時。受轉輪王位時。百官受位時。
前明勸受。是結大戒遠緣。凡舉位人為勸。恐王憍
奢縱逸。不修戒行。故偏勸王。雖秉法行殺。有罪有
福。如聖所說。
發隱。結遠緣者。先勸受。是導之令入大戒善中也。
有罪福者。言持戒則積善。不持則增惡。故罪福生
焉。豈以秉法行殺。而可憍奢放縱不畏罪福乎。明
當依聖言。受聖戒也。夫大戒本通道俗。而文中獨
舉王官。所以者何。出家以師友為父兄。理自應敬
不待言故。又僧尼無位。慠慢難生。王官有勢。憍倨
易起。故意普而辭偏也。豈曰僧尼可以不敬師友
乎。疏云七眾。義自明矣。
○二勸令受。
應先受菩薩戒。
發隱。受戒在先。受位在後。聖主良臣繇此其出也
問。唐虞三代之君。禹稷伊周之佐。不聞受菩薩戒
何也。答。佛法未入中國故也。問。隋煬帝為太子。嘗
受戒於天台矣。荒淫暴虐。無惡不造。戒果何益乎。
答。此正謂有受而無持。始勤而終退。不行者之過。
非戒之過也。且文帝亦請經法師受菩薩戒。而仁
慈恭儉。號稱治平。豈非行與不行之故歟。使煬帝
以東宮之心而南面。慎終如始。受持不易。是妙海
重生也。安知其不躋堯舜而嫓成康耶。又續高僧
慧約傳云。梁帝築壇禁中。延釋慧約。發弘誓心。受
菩薩戒。暫屏袞服。恭受田衣。當受戒時。有一鵲二
孔⿱少隹歷階而昇。驅斥不去。至於戒畢。然後飛騰。此
帝王之盛節。有國之祥徵也。而人以臺城之釁議
之。噫。御宇而歷年半百。處世而壽命八旬。求之古
今。斯亦罕矣。況乎持律則一食而休。勤民或漱水
以過。又帝之素行耳。至於遇難安命。却食攝心。正
不負所受之戒。非煬帝所能及也。而乃誣以餓死。
好事者之為是言也。其真忍心哉。
○三明受利。
一切鬼神救護王身。百官之身。諸佛歡喜。
若受得戒。非人防護。福善增多。下悅鬼神。上匡佛
法。有人言此文屬總勸受戒。若是總勸。何簡高下。
偏勸王官者。制令恭敬。恐王憍奢。故舉為言先也。
發隱。承上戒應受者。以有此益故。鬼神救護者。五
戒尚有二十五神擁護。況菩薩戒乎。庶人持戒。鬼
神亦護。況王官乎。諸佛歡喜者。此戒千佛流通。惟
期普度。今能受持。寧不歡喜。鬼神護。則身心康豫
國界安寧。陰陽調。風雨時。慶之至也。諸佛喜。則福
田彌廣。慧海增深。見生至德高隆。當來妙果成就。
善之至也。
○二明應（三）　初已得戒善。二應生孝敬。三出所
<pb n="176"/>
敬境。
○初已得戒善。
既得戒已。
○二應生孝敬。
生孝順心。恭敬心。
發隱。師生我法身。有父道焉。當孝順故。友助吾進
修。有兄道焉。當恭敬故。又師友不可逆不可慢。俱
當孝敬故。
○三出所敬境。
見上座和尚阿闍黎大德。同學同見同行者。應起承
迎。禮拜問訊。
發隱。毗婆沙論云。有三上座。一生年上座。即尊長
耆舊也。二世俗上座。即知法大財大位大族大力
大眷屬也。三法性上座。即阿羅漢也。毗尼母云。出
家二十臘。至四十九臘。為上座。和尚此云力生。法
身功德師力生故。阿闍黎此云軌範。軌儀模範賴
教授故。和尚即本師。闍黎上座。師之次也。大德。贊
辭。同學。宗同一師也。同見。心同一解也。同行。身同
一業也。將至承迎。迎已禮拜。禮已問訊。皆孝敬之
道也問。三公三孤。小學大學。王官之師友也。今曰
和尚闍黎者何耶。答。彼是世間之師友。此是出世
之師友也。繇世間之師友而德廣業崇。繇出世之
師友而斷惑證智。蓋並行而不悖。當兼敬而弗遣
者也。昔賢有言臣已受孔子戒。蓋未諳此意。
○三不應。
而菩薩反生憍心。慢心。癡心。瞋心。不起承迎禮拜。一
一不如法供養。以自賣身國城男女七寶百物而供
給之。
不應生慢也。前明應。應行謙卑。敬讓師友。自下諸
戒皆有此意。
發隱。憍者亢己。慢者忽人。癡者當賢聖而不知。瞋
者宜親愛而反嫉。且承迎禮拜。接見之常儀耳。進
此猶當如法供養。竭誠盡力。故曰賣身。如常啼賣
心肝而學般若是也。國城男女等例此可知。
○三結罪。
若不爾者。犯輕垢罪。
發隱。問。不爾賣身國城等物以為供養。便名犯罪。
或幾言難以阻人之進乎。答。此要其誠敬之極而
言之耳人非至貧。寧無微物可充供養。為法忘軀。
志當如是。非必然也。●按此戒。菩薩心地法門戒
心中信心念心及孝順心恭敬心所出也。
●第二飲酒戒（二）　初舉略。二入文。
○初舉略。
酒開放逸門。故制。七眾同犯。大小俱制。惟咽咽輕
垢。
發隱。咽咽者。一咽一輕垢也。
○二入文（二）　初標人。二序事。
○初標人。
若佛子。
○二序事（三）　初明過失。二制不應。三舉非結過。
○初明過失。
故飲酒。而酒生過失無量。若自身手過酒器與人飲
酒者。五百世無手。何況自飲。
過酒器與人二解。一云執杯酒器令相勸。二云止
過空器令斟酌。尋下況語。應如後釋。過器尚爾。況
自飲乎。所以結戒有五五百。一五百在鹹糟地獄。
二五百在沸屎。三五百在曲蛆蟲。四五百在蠅蚋。
五五百在癡熟無知蟲。今之五百。或是最後。與人
癡藥。故生癡熟蟲中也。
發隱。文勢謂佛子故犯戒飲酒。而不知酒生過失
無量。故勿飲也。一本作生酒。解者謂故飲酒。而生
酒中過失。文似不順。今依古文。過失無量者。非但
三十五失。三十六失。律中又明十過。一顏色惡。二
<pb n="177"/>
少力。乃至九智慧減損。十身壞命終。墮三惡道。更
餘經傳所明過失不可勝舉。具降龍之力。伏地無
知。導攘雞之非。諸戒盡喪。乃至威雄炮烙。而牛飲
滅宗。功者澶淵。而漏言失事。過之生也。寧有量乎。
古人寧棄酒不棄身者。蓋為此也。問。飲酒之戒。昔
犯必多。無手之人。今見何尠。答。無手者。不必盡是
人中無兩手也。蛇蚓鰍鱔之屬皆無手報。故初鹹
糟。而最後五百名曰癡熟。癡蠢酣熟。頑然無知。即
無手報也。問。沈湎之流。理應無手。云何過器。便獲
斯殃。且如君父之壽。臣子稱觴豈得誠敬之心。反
招惡劣之報。答。凡言罪者。皆為有菩薩戒者言也。
已受菩薩大戒。當行菩薩大道。發大心。證大果。乃
所以壽吾君親。而杯酒之敬。敬之小者也。然而無
手之報非此類所感。彼感報者。蓋是慣持癡器。常
貯癡藥。獎誘癡人。成就癡業耳。豈比夫稱觴君父。
雖不名大敬。終不失為誠敬之心乎。無手之報加
於此等。則忠臣孝子必有所憤惋而不平者。吾故
表而出之。
○二制不應。
亦不得教一切人飲。及一切眾生飲酒。況自飲酒。一
切酒不得飲。
教人及非人并自飲皆制。
發隱。非人指一切眾生。人狹而眾生廣也。一切酒
者。酒之類廣。如前十重中釋。
○三舉非結過。
若故自飲。教人飲者。犯輕垢罪。
自作教他。悉同輕垢。必重病宣藥。及不為過患。悉
許也。未曾有經。末利飲酒。此見機為益。不同恒例。
發隱。重病。揀輕疾也。宣藥。言以酒導藥。煎煑調和。
酒味已變。是藥非酒。是故得飲。諸經要集第十七
經云。佛言酒多過失。開放逸門。飲如葶藶。犯罪已
積。若消疾苦。非先所制。述曰。不得見前文開。籠通
總飲。必須實病。重困臨終。餘藥莫治。要須酒和得
瘥者。方可開也。不為過患者。酒惟生過無量。故言
能免斯過者則許也。末利飲酒者。波斯匿王夫人
末利受菩薩戒。因王欲殺厨官置。酒宴王。相共勸
飲。為解厨官。遂得不死。詣佛首罪。佛言。如斯犯戒。
利莫大焉。末利女人而有丈夫之作。見機行權。正
大士之體也。安可以常法拘之。如無末利之心。妄
希末利之迹。獲罪如律。害莫大焉。慎之慎之。問。出
家禁飲。無待論矣。漢書云。酒者享祀祈福。故有國
家者以酒合歡。以酒成禮。云何世間而得禁飲。答。
夏禹以前。不聞有酒。唐虞之治。禮備樂和。酒之可
去。明亦甚矣。問。疏開不為過患者何也。答。此正明
免於過患者難也。誠使百拜而禍弗侵。無量而亂
不及。文忠終身不醉。思遠醉勝醒人。能如是者。疏
文開許。意有在焉。如其不能。禁絕為上。●按此戒。
菩薩心地法門戒心中明心達心及不放逸心所
出也。
●第三食肉戒（二）　初舉略。二入文。
○初舉略。
食肉斷大慈心。大士懷慈為本。一切悉斷。聲聞漸
教初開三種淨肉等。後亦皆斷。文云。當知斷現肉
義。大經四相品廣明三種九種十種也。
發隱。初開者權。後斷者實。如楞嚴楞伽等所明是
也。三種者。見聞疑也。九種者。合前三更加自死鳥
殘等六事也。
○二入文（三）　初標人。二序事。三結戒。
○初標人。
若佛子。
○二序事（三）　初明過失。二制不應。三舉非結過。
○初明過失。
故食肉。一切眾生肉不得食。夫食肉者。斷大慈悲。佛
<pb n="178"/>
性種子。一切眾生。見而捨去。
發隱。故食肉者。明非誤食。正指過也。見而捨去。如
鷗去海翁之機。鴿搖羅漢之影。微細如斯。重可知
矣。問。經稱食肉之人。入於山林。虎狼師子皆來集
會。今云一切眾生見而捨去者何。答。捨去者。驚其
殺心而遠離也。來集者。嗅其同氣而相求也。或去
或來。皆惡因緣也。
○二制不應。
是故一切菩薩。不得食一切眾生肉。
發隱。一切菩薩者。從初發心以至位滿。皆不得食
肉也。今人有得少知見。便謂逆行無礙。恣意食啖。
厥罪可勝言哉。問。求那䟦摩之對宋主也。曰帝王
所修。與匹夫異。出一嘉言。則士庶咸悅。布一善政。
則神人以和。刑不夭命。役不勞力。則風雨時。寒暑
調。百穀茂。如此持齋。齋亦大矣。如此不殺。戒亦至
矣。豈在輟半日之餐。全一禽之命。然後為弘濟耶。
斯言與戒似不相合。然歟否歟。答。此隨緣順機。變
通不滯。正大士之體也。是故遇崇道之君。則將順
其美。勢不可為。則求那所論。乃旁行曲運之微權。
默導潛移之妙術也。非天下之大智。其孰能與於
此。
○三舉非結過。
食肉得無量罪。
發隱。楞伽經。佛告大慧。有無量因緣不應食肉。如
云。眾生從本以來。常為六親故。不淨氣分所生長
故。眾生聞氣。悉生恐怖。如旃陀羅。狗見驚吠故。慈
心不生故。呪術不成故。諸天所棄故。夜多惡夢故。
虎狼聞香故。文多不錄。又楞嚴亦云。食肉之人。縱
得心開。似三摩地。皆大羅剎。云何食眾生肉名為
釋子。得無量罪。不其然哉。問。蠶之害亦慘矣。制食
肉不制衣帛者何。答。文互見故。煑繭斷命。十重殺
中攝。鑊湯鏁車。殺具中攝。例養六畜。損害眾生中
攝。為利資身。邪命自活中攝。而首楞巖經亦禁綿
絹。是知僧號衲子。士稱布衣。無待論矣。若夫王臣
則惡衣服。美黻冕。自有古人之成訓在。
○三結罪。
若故食者。犯輕垢罪。
若有重病。飲藥能治。準律得噉。或應不制。
發隱。重病同前。揀非小疾。能治或可從權。無功不
必強食。或應不制者。或者疑辭。疑此或不犯戒也。
●按此戒。菩薩心地法門戒心中慈心悲心所出
也。
●第四食五辛戒（二）　初舉略。二入文。
○初舉略。
葷臭妨法。故制。七眾大小如前。菩薩小重。發色故
也。
發隱。葷辛之氣。能發色身諸欲。聲聞智淺。但知制
欲。菩薩智深。應制所以發欲者。故小重也。小。猶少
也。
○二入文（二）　初標人。二序事。
○初標人。
若佛子。
○二序事（三）　初單辛不應。二雜食不應。三舉非
結罪。
○初單辛不應。
不得食五辛。大蒜。茖蔥。慈蔥。蘭蔥。興渠。是五辛。
舊云五辛。謂蒜蔥興渠韭薤。此文止蘭蔥。是以為
五。兼名苑分別五辛。大蒜是胡蔥。茖蔥是薤。慈蔥
是蔥。蘭蔥是小蒜。興渠是蒠蒺。生熟皆臭。悉斷。經
云。五辛能葷。悉不食之。
發隱。韭薤。類同而小異者也。止。足也。舊文缺於小
蒜。今文足以蘭[葸-十+夕]。故為五也。興渠云蒠蒺者。蒠是
蕪菁。或云此地無之。戒云胡荽。或云阿魏。大抵臭
<pb n="179"/>
菜。猥細不足辨也。
○二雜食不應。
一切食中不得食。
發隱。上明單食。今言一切食中有此相雜亦不應
食。楞嚴經謂食有五失。一生過。二天遠。三鬼近。四
福消。五魔集。西域記云。家有食者。驅令出郭故云
不得食也。
○三舉非結罪。
若故食者。犯輕垢罪。
必有重病。餌藥不斷。如身子行法。菩薩亦應不制。
發隱。身子登廁。土洗淨。如法精嚴。外道感化。有
病食辛。若能如是。亦奚不可。故云菩薩亦應不制。
律云。有病食辛。當處別室。葷氣已絕。方得詣佛。問。
飲酒昏神。食肉害物。其過宜矣。五辛於神不昏。於
物無害。經開五失。不已甚乎。答。食辛雖不害物。其
究亦能昏神。良以穢濁之氣助發欲心。辛烈之味
增長恚性。欲恚覆心。頓忘明覺。非昏而何。故宜戒
也。盡理而言。存心染污。意食辛也。出言醜惡。口食
辛也。躬行鄙陋。身食辛也。例前二戒。則慘刻之心。
意食肉也。[离-禸+几]殘之語。口食肉也。毒害之事。身食肉
也。妄識紛紜。喪其靈鑒。意飲酒也。謬言顛倒。淆於
辨別。口飲酒也。冥行舛錯。乖乎義理。身飲酒也。例
前十重。則不必殞形然後為殺。無慈無悲。背生物
心。悉名殺也。不必穿窬然後為盜。聞聲見色。生取
著心。悉名盜也。婬妄酤酒。至謗三寶。亦復如是。極
而言之。甘小道之穢雜。而失大乘法身清淨之香。
皆食辛也。飽二乘之獨善。而捨大乘法喜兼利之
味。皆食肉也。醉聲聞之愚法。而昧大乘多聞明達
之智。皆飲酒也。乃至滅身心。而戕諸佛之慧命。
皆殺也。窺觀徑履。而竊化城之近寶。皆盜也。先後
重輕。五十八篇亦復如是。但以初心菩薩。宜先事
戒而後入理。所以者何。理戒深玄。苟非其人。執理
廢事。為害滋廣。今於問及。乃一陳之。以明心地戒
中即事即理。即偏即圓。睟盤具列。存乎其人焉耳。
●按此戒。菩薩心地法門戒心中護心及清淨心
所出也。
●第五不教悔罪戒（二）　初舉略。二入文。
○初舉略。
怙惡長過故制。出家二眾全犯。餘三眾及在家雖
未有僧事利養。見過不令悔。亦犯輕垢。大小同制。
○二入文（三）　初標人。二序事。三結罪。
○初標人。
若子佛。
○二序事（三）　初出犯事。二明應。三不應。
○初出犯事。
見一切眾生犯八戒五戒十戒毀禁。七逆八難一切
犯戒罪。
犯事者。謂犯八戒五戒十戒。大小乘皆有。小乘八
戒即齋法。大乘八戒。謂地持八重。小乘五戒。清信
士女優婆塞經所明。小乘五逆。大乘七逆。七逆如
下文。
發隱。一切眾生。兼六趣也。毀禁者。總上諸戒也。八
難非罪。繇犯戒故。致斯難也。地持八重者。地持中
八重。及善戒中亦以殺盜婬妄毀惱瞋謗為八重
當小乘八戒也。五逆少和尚阿闍梨。八齋五戒常
知。故不釋。
○二明應。
應教懺悔。
凡大小乘人犯上諸罪。必有三根。應須舉處教悔。
發隱。三根者。犯罪或從身根。或從舌根。或從意根。
應隨所犯處令如法懺悔。菩薩善戒經云。菩薩入
僧中。見非法戲笑不呵責者。得罪。據此。則小事皆
教懺悔。况犯戒如上事耶。冥祥記云。沙門慧達。於
<pb n="180"/>
地府見觀世音菩薩。言沙門白衣。見身為過。及宿
世罪。種種惡業。能於眾中盡自發露。勤誠懺悔。罪
即消滅。觀此。則知懺悔功德不可稱量。菩薩於幽
顯中皆教人悔罪也。
○三明不應。
而菩薩不教懺悔。同住。同僧利養。而共布薩一眾說
戒。而不舉其罪。不教悔過者。
不應有三句。一不應同住。二不應同利。三不應同
法。凡上來所制。若一往見犯不舉。是一罪。是不可
同住者。復默與同住。復加一罪。不可同利養者。復
差與施利。復加一罪。
發隱。布薩。此云相向說罪。半月舉罪懺悔。如是住
者。皆淨清聚。故云淨住。復加一罪者。不舉。同住。同
利。共三罪也。目連問佛經云。迦葉佛時。有比丘度
弟子不教誡。多作非法。命終生龍中。龍法七日一
受對。火燒其身。肉盡骨在。尋後還復。復則更燒。不
能堪苦。即觀宿命。自見本作沙門。不持禁戒。師亦
不教。便瞋本師。念欲傷害。後師與五百人渡海。龍
來捉船。眾問何為捉船。答言。汝等下此比丘。放汝
使去。問。此比丘何預汝事。都不索餘人而獨索此。
答言。本是我師。不教誡我。今受苦痛。是故索之。眾
見勢不可已。將捉比丘以著水中。比丘言。我自入
水。不須見捉。投水喪命。眾乃得全。以此驗之。不教
悔罪。為害非細。又優婆塞經云。寧受惡戒。一日中
斷無量命根。終不畜養弊惡弟子。不能調伏。菩薩
善戒第四經云。旃陀羅等。及以屠兒。雖行惡業。不
能破壞如來正法。不必定墮三惡道中。為師不能
教呵弟子。則破佛法。必墮地獄。又薩婆多云。受具
戒人。不堪教誨者。驅出。涅槃經云。若善比丘見壞
法者。置不訶責。驅遣舉處。是人佛法中怨。若能責
遣。是我弟子。歷考經文。混居清眾。誠為不可。主法
者毋順人情。自取深咎也。
○三結罪。
犯輕垢罪。
發隱。問。教而不改。應免罪否。答。世儒有言。訓教不
嚴。師之惰也。學問無成。子之罪也。教而不改。教者
何尤焉。●按此戒。菩薩心地法門戒心中慈心悲
心好說心益心所出也。
●第六不供給請法戒（二）　初舉略。二入文。
○初舉略。
喪染資神之益。故制。七眾同犯。大小乘不全共。大
士見有解者。常應供給啟請。以欲善無厭故。聲聞
有解廣略布薩法。應供給。五歲內及未解五法。法
應啟請。不者犯第七聚。
發隱。云共則同犯。又云不全共者。輕重不共也。大
士常供常請無時。聲聞止於五歲供請解廣略戒
法。指所應供請者也。五法者。一信成。二戒成。三聞
成。四捨成。五慧成也。
○二入文（三）　初標人。二序事。三結罪。
○初標人。
若佛子。
○二序事（二）　初序來。二明應。
○初序來。
見大乘法師。大乘同學。同見。同行。來入僧坊舍宅城
邑。若百里千里來者。
言大乘同見同行。簡小乘。
發隱。法師者。不必是講經論師。凡通達大乘法。能
化導眾生使入佛地者。皆是也。大乘同學等者。先
言大乘師。次言大乘友。皆當供請。
○二明應（二）　初應供養。二應請法。
○初應供養。
即起迎來送去。禮拜供養。日日三時供養。日食三兩
金。百味飲食。牀座醫藥。供事法師。一切所須盡給與
<pb n="181"/>
之。
言三兩金。極勢之語。若有諮請。當應捨三兩金。如
雪山一偈。為此殞驅。況小供給。
發隱。此為徒言。師服此藥。厥病彌甚。
○二應請法。
常請法師三時說法。日日三時禮拜。不生瞋心患惱
之心。為法滅身。請法不懈。
三時者。中前中後初夜請益。
發隱。中前中後。即己未二時分也。瞋心者。瞋彼法
師而生退心。患惱者。患已侈費而生退心。
○三結罪。
若不爾者。犯輕垢罪。
發隱。菩薩戒本云。不犯者。謂遭重病。或心狂亂。或
睡眠。他生覺相而來親附。或欲方便伏彼。●按此
戒。菩薩心地法門戒心中信心念心所出也。
●第七懈怠不聽法戒（二）　初舉略。二入文。
○初舉略。
制意與前同。
發隱。制意同前。但前屬菩薩詣我。我請說法。今屬
菩薩在彼。我往聽法。
○二入文（三）　初標人。二序事。三結罪。
○初標人。
若佛子。
○二序事（三）　初講處。二明應。三不應。
○初講處。
一切處有講法毗尼經律。大宅舍中有講法處。
言毗尼經律者。大乘毗尼經律。非三藏中毗尼也。
大乘經有滅惡義。故稱毗尼。傍人已請在彼講說。
法應往聽。而懈怠不去。日日垢輕。地持有講法處。
不聽不往。瞋慢心得罪。優婆塞經。相去一由旬不
限。
發隱。經律併稱毗尼者。以大乘經力能滅惡。義同
律也。地持不開遠近。優婆塞開由旬不犯。則知出
家制遠。在家制近也。蓋出家者以聽法為事。憚遠
不往。是慢法故。在家者世法拘身。遠聽不能。亦非
慢故。
○二明應。
是新學菩薩。應持經律卷至法師所聽受諮問。若山
林樹下僧地房中一切說法處。悉至聽受。
發隱。問。上言一切處。又言大宅舍中。今又言山林
樹下一切處。此何所別。答。初一切處。泛指僧俗處
所也。次大宅舍。專指王官有勢力之家也。後山林
樹下一切處。專指僧寺伽藍之地也。
○三不應。
若不至彼聽受諮問者。
發隱。童子南詢百郡。衲僧徧歷千山。乃至投子三
登。洞山九上。竄身伍隊。行脚八旬。剋志參師。忘身
問道。比比然也。惜乎以此為訓。猶有法音交於咫
尺而若罔聞。聖迹現於比鄰而不及見者。哀哉。
○三結罪。
犯輕垢罪。
發隱。菩薩戒本云。不往無犯者。若病。若無氣力。若
知倒說。若知彼所說是數所聞。若自多聞。具足聞
持。若修禪定。不欲暫廢等。如是不往。皆無違犯。問。
王者上有宗社之司。下有臣民之寄。往聽不可。則
如之何。答。神交尚可通於千古。代問豈不達於四
方。中宗致詔曹溪。仁祖手書明教。身居朝宇。心詣
道場。千里面談。此之謂也。其聽法不已至乎。●按
此戒。菩薩心地法門戒心中進心信心念心所出
也。
●第八背大向小戒（二）　初舉略。二入文。
○初舉略。
直制猶豫未決。是下邪見之方便。若決謂大劣小
<pb n="182"/>
勝。計成失戒。若心邪畫未成。犯輕垢。同此戒制。今
舉背大向小為語。以凡夫菩薩多行此事故。若彰
言說。則有兩種。若法相說。戒善已謝。正犯性罪。若
非法相說。犯第十重。
發隱。猶豫。多疑獸名也。背向未決猶屬輕。背向已
成則失戒。凡夫菩薩者。明聖地無此事也。法非法
解見前文。蓋背向在心。失惟屬己。言辭外顯。害及
他人。是以重也。
○二入文（三）　初標人。二序事。三結罪。
○初標人。
若佛子。
○二序事（二）　初背大。二向小。
○初背大。
心背大乘常住經律。言非佛說。
發隱。背大乘言非佛說。罪亦重矣。云何入輕垢。蓋
心背而口未宣播。此言字是內自評論也。若有謗
聲。屬第十重。
○二向小。
而受持二乘聲聞。外道惡見。一切禁戒邪見經律者。
受持二乘者。是欲受。外道惡見兩解。一云二乘望
大乘悉是外道。二云若背大乘。欲受六師法。計未
成。是邪見方便。犯輕垢。此戒制。
發隱。欲受者。承上心背意。謂心欲受也。兩解。一是
背大欲受二乘。一是背大欲受六師也。計未成。正
言欲受也。昔天親菩薩造五百論。明小斥大。後遇
無著。悔悟己過。欲自截舌。無著教令以舌還讚大
乘。天親受教。剋心向大。弘傳廣演。卒成聖果焉。改
過不吝。真萬世法也。
○三結罪。
犯輕垢罪。
發隱。菩薩善戒經云。讀世典文頌書疏不犯者。為
破邪見故。為知外典是虗妄。佛法真實故。為知世
事。不為世人所輕慢故。●按此戒。菩薩心地法門
戒心中願心頂心信心念心向心大乘心所出也。
●第九不看病戒（二）　初舉略。二入文。
○初舉略。
乖慈故制。七眾同犯。大小乘不全共。大士一切應
看。聲聞止在師友。同活。共房。及僧尼。此外不制。以
其本不兼物故。
發隱。師友者。本師及友。僧尼。則一切緇流也。同房
者。密邇親侶。同活。則泛同煙爨也。舉此四種。明所
看有限故。
○二入文（三）　初標人。二序事。三結罪。
○初標人。
若佛子。
○二序事（三）　初舉病人。二明應。三不應。
○初舉病人。
見一切疾病人。
是勝福田。
發隱。一切者。兼親疏通道俗而言也。勝者。即第一
之謂也。
○二明應。
常應供養如佛無異。八福田中。看病福田。是第一福
田。若父母師僧弟子病。諸根不具。百種病苦惱。皆供
養令差。
言供養病人如佛。極敬為語。此明在心不在田。如
阿難分飯與餓狗。以此心明好故。與佛一等。菩薩
見一切病人。隨力所能。皆應看視。文中舉父母師
弟子。從近為始也。末云城邑曠野。凡是病皆救。即
知通一切也。
發隱。問。八福田中諸佛最尊。云何看病乃為第一。
答。佛是敬田。不兼乎悲。惟茲病人。佛囑我滅度後。
應好供養。其中多有諸佛賢聖。則是敬田。百骸痛
<pb n="183"/>
苦。四大交煎。起動無繇。須人為命。則是悲田。況諸
佛道尊。人天普供。苦中之苦。無越病人。福中之福。
宜歸看病矣。巖老躬處癘坊。而吮洗無忌。寬公輿
歸病者。而僧俗不分。可謂供養如佛者矣。
○三不應。
而菩薩以瞋恨心不看。乃至僧坊城邑曠野山林道
路中。見病不救濟者。
若瞋心捨置。隨人結輕垢。若力不及。起慈念心。不
犯。其細碎如律部也。
發隱。優婆塞戒經云。行路之時。見病人不住瞻視。
為作方便。付囑所在。而捨去者。得罪。蓋謂有力則
自為救療。無力則轉託他人。邈然如不見聞。慈悲
之心安在。故得罪也。言瞋心者。嫌嫉病人。不生慈
念也。若力不及看。而有慈念心。則亦不犯。細碎者。
如菩薩善戒經云。若自有病。若自無事力。廣勸有
事力者。若彼病者多有宗親。若自急修無上善法。
是皆不犯。
○三結罪。
犯輕垢罪。
發隱。前疏開瞋心與力不及。則此結罪正指瞋心
者。非兼謂力不及者。力不及而不起慈念者乃犯。
●按此戒。菩薩心地法門戒心中慈心悲心及孝
順心所出也。
●第十畜殺眾生具戒（二）　初舉略。二入文。
○初舉略。
以傷慈故制。七眾同犯。大小俱制。
○二入文（三）　初標人。二序事。三總結第一段。
○初標人。
若佛子。
○二序事（三）　初不應。二引況。三舉非結過。
○初不應。
不得畜一切刀杖弓箭矛斧鬪戰之具。及惡網羅罥
殺生之器。一切不得畜。
發隱。矛者。長槍也。罥者。羈足掩取禽獸也。鬪戰之
具傷人。殺生之器傷物也。
○二引況。
而菩薩乃至殺父母尚不加報。況殺一切眾生。不得
畜殺眾生具。
父母之仇尚不思報。況畜殺具欲害眾生。罾繳羅
網等道俗皆制。刃槊弓箭。舊開國王王子等。
發隱。父母之仇不報。詳解見後。繳者。生絲繫矢而
射。罾繳羅網。皆漁獵之具也。槊亦槍屬刃槊弓箭
開國王王子者。衛國以兵。不在制限。餘人無國。故
不應也。罾繳等不開者。禽獸無罪而加傷殺。道俗
貴賤皆不宜也。解合圍之網。折射鹿之弓。成治成
仙。其亦有道矣。
○三舉非結過。
若故畜者。犯輕垢罪。
發隱。問。德山棒。石鞏弓。將無犯戒與否。答。此護生
善棒。救死神弓也。何處有殺具在。如使中無實得。
外學虗頭。瞎棒橫施。癡弓亂舉。妄談般若。疑誤後
人。准律明文。獲罪無量。●按此戒。菩薩心地法門
戒心中慈心悲心所出也。
○三總結第一段。
如是十戒應當學。敬心奉持。下六品中廣明。
此十戒總結。如下六品所明。
發隱。大本中六品。廣明如上十戒。今略之也。後倣
此。
●第十一國使戒（二）　初舉略。二入文。
○初舉略。
夫為敵國使命。必覘候盈虗。矯誑䇿略。邀合戰陣。
情存勝負。以乖本慈。文云國賊。七眾同犯。大小俱
制。
<pb n="184"/>
發隱。覘候者。窺伺也。矯誑者。奸欺也。窺伺虗實以
為進止。奸欺謀䇿而後行事也。言賊者。孟軻氏云。
我能為君約與國。戰必克。今之所謂良臣。古之所
謂民賊也。
○二入文（二）　初標人。二舉事。
○初標人。
若佛子。
○二舉事（三）　初不應。二引況。三舉非結過。
○初不應。
不得為利養惡心故。通國使命。軍陣合會。興師相伐。
殺無量眾生。
為利惡心。揀除和合。
發隱。通使有二。鬬爭則損國殃民。和合則安[邱-丘+(看-目)]恤
眾。故應揀也。問。若爾。衍儀秦代之屬。各擅從衡。果
一善一惡歟。答。據彼本意。則從人固犯興師。衡者
亦無善意。同歸於罪而已。細分。則衡之為害。正謂
薄乎云爾。必也談仁義而罷秦楚之兵。却獻納而
成南北之好。如斯國使。其所謂生多功德者乎。
○二引況。
而菩薩尚不得入軍中往來。況故作國賊。
不得入軍中。軍中暄雜。非佛子所行處。興師相伐。
起殺乖慈。不應為也。此使命為相害因緣。故制。
發隱。賊。害也。相害故制。明無害不制也。隱峯飛鍚
止兵。圖澄占鈴息難。二老之在軍中。奚不可之有。
○三舉非結過。
若故作者。犯輕垢罪。
發隱。大士者。當為如來使。以普安三界眾生。而乃
故作國賊。寧不犯過。●按此戒。菩薩心地法門戒
心中慈心悲心所出也。
●第十二販賣戒（二）　初舉略。二入文。
○初舉略。
希利損物。乖慈故制。大小同犯。七眾不全共。
發隱。我利則人害。故曰乖慈。七眾不全共者。貿易
世俗之常。在家當不禁也。
○二入文（二）　初標人。二序事。
○初標人。
若佛子。
○二序事（三）　初不應。二舉況。三舉非結過。
○初不應。
故販賣良人奴婢六畜。市易棺材板木盛死之具。
夫販賣者。謂生口六畜。或度賣良人。多有眷屬分
張之苦。若販賣棺材。則惡心希售。故道俗俱斷。
發隱。言人畜棺材者。明此道俗俱斷。揀尋常貿易
道俗不俱斷也。
○三舉況。
尚不應自作。況教人作。
若自作若教他為我為。或教他自作。悉犯輕垢。若
偷度生口。賣畜生令殺。呪令人死。欲得棺材售。此
別犯盜罪殺罪。
發隱。教他分二。教他代我作一也。教他自作二也。
偷度生口。揀前明賣非偷。如買婢之類是也。畜生
令殺。揀前貨賣非殺。如耕牛之類是也。呪死售棺。
揀前待死市棺。非呪殺也。如犯三事。自在殺盜二
波羅夷。非輕垢攝。
○三舉非結過。
若故自作。教人作者。犯輕垢罪。
發隱。問。上古棄野。後聖易棺。送死之儀。號稱大事。
云何棺槨而亦制耶。答。此制惡心希售。非曰制棺
槨而不用也。如治生必資販賣。則巫匠之誡昭然。
若造設而施貧窮。則功德自應無量。●桉此戒。菩
薩心地法門戒心中慈心悲心所出也。
●第十三謗毀戒（二）　初舉略。二入文。
○初舉略。
<pb n="185"/>
陷沒前人。傷慈故制。大小乘俱制。七眾同犯。刪取
天人以上。同有菩薩戒者。說其七逆十重。或陷沒。
或治罰。莫問有根無根。但令向異法人說。悉犯重。
前說四眾過戒已制。若向同法人說。莫問境高下。
有戒無戒陷沒人者。此戒同犯輕垢。
發隱。刪取。猶截取也。截取謗毀天人以上。同有大
戒者也。或陷沒其名。或治罰其身。不問彼所謗有
根無根。但向異法人者。彰播而禍無窮。向同法人
者。隱密而害未廣。故一屬重一屬輕也。
○二入文（三）　初標人。二序事。三結罪。
○初標人。
若佛子。
○二序事（三）　初舉謗事。二明應。三不應。
○初舉謗事。
以惡心故。無事謗他良人善人法師師僧。國王貴人
言犯七逆十重。
發隱。惡心。或貪或瞋。無事。本無實也。問。前言自讚
毀他。及謗三寶。俱在十重。今之謗毀。云何墮輕。答。
毀他兼自讚成重。今無自讚。三寶兼佛法得名。今
止謗僧。又疏中自開異法同法。此蓋指同法也。
○二明應。
於父母兄弟六親中。應生孝順心。慈悲心。
言父母兄弟者。舉大士之心。心常想一切如父母
六親。應生孝順慈悲心。
發隱。疏具二義。一者實己六親。二者於一切眾生
作六親想。孝順者不敢謗。慈悲者不忍謗。不孝不
慈。何所顧忌。
○三不應。
而反更加於逆害。墮不如意處者。
今反加謗害。聲聞向同戒同見同眾四重無根者。
僧殘。餘如律部廣說。
發隱。承上不生孝順而反加逆。不生慈悲而反加
害。必戕賊彼使不得其所。故云墮不如意處也。四
分律。聲聞妄言比丘犯四重不實者僧殘。未云同
法。菩薩智深不惑。故向同法罪輕。聲聞智尚未深。
故向同法稍重。無根者。有枝葉無根本也。
○三結罪。
犯輕垢罪。
發隱。●按此戒。菩薩心地法門戒心中護心喜心
慈心悲心及孝順心所出也。
●第十四放火焚燒戒（二）　初舉略。二入文。
○初舉略。
傷損有識故制。七眾同犯。大小乘俱制。
發隱。有識。揀草木無情也。雖本意燒山。無心害物。
然物必被傷。所謂城門失火。殃及池魚者也。
○二入文（二）　初標人。二序事。
○初標人。
若佛子。
○二序事（三）　初明放火事。二遠有焚燒。三舉非
結過。
○初明放火事。
以惡心故。放大火燒山林曠野。四月乃至九月放火。
有師言殺鬼畜犯重。初戒已制。此戒但不得燒林
木。遠損害義。今釋殺鬼畜既不犯重。今燒林木而
死者。與此戒同制。四月至九月多生蟲類。此時道
俗同制。不得燒林木。遠有損害義。在家菩薩為業
燒者不制。出家菩薩為妨害眾事。亦應開許者。若
不慎燒犯輕垢。
發隱。前十重明有命不得故殺。今言殺鬼畜不犯
重者。以無心殺也。燒林木而害生。亦意在林木也。
故與前同制。在家為生業。出家為除害。亦所不禁。
但應謹慎防護。委曲成全。不爾者犯。恐開此禁。恣
意焚燒。故疏言慎。問。此中禁四月至九月。則十月
<pb n="186"/>
至三月不制明矣。而十月未盡無蟲。二月正當起
蟄。此而可燒。焉得無損。答。此為苦寒之地言也。若
東南溫煖。恐非所宜。止可臘月嚴凝。霜雪屢降之
後耳。善會文者自應得意。或云鬼畜不犯重。取前
十重中非道器也。此順疏文。未順經義。
○二遠有焚燒。
若燒他人家屋宅城邑僧坊田木。及鬼神官物。一切
有生物不得故燒。
一切有生物。謂有生命。有言生誤。應言有主物。若
燒有主物。何但四月九月。當知作有生也。
發隱。前文止說山林。今兼城邑以及一切。故曰遠
有焚燒也。
○三舉非結過。
若故燒者。犯輕垢罪。
發隱。故燒有二。縱貪瞋而燔城邑。越時限而焚山
林。皆故也。言故。揀無心也。●按此戒。菩薩心地法
門戒心中護心慈心所出也。
●第十五僻教戒（二）　初舉略。二入文。
○初舉略。
使人失正道故制。七眾同犯。大小乘不共。以所習
異故。
發隱。僻者。偏也。邪也。二乘外道皆是。
○二入文（三）　初標人。二序事。三結罪。
○初標人。
若佛子。
○二序事（三）　初舉所教。二明應。三不應。
○初舉所教。
自佛弟子。及外道惡人。六親一切善知識。
自佛弟子謂內眾。外道為外眾。六親善知識通內
外。
發隱。自。從也。對及而言。學佛法名內眾。習餘法名
外眾。惡人者。外正道。即名不善人也。善知識。識熟
交友之類。非得道善知識也。通內外者。此六親知
識有學佛者。有學外道者。故曰通也。
○二明應。
應一一教受持大乘經律。應教解義理。使發菩提心。
十發趣心。十長養心。十金剛心。於三十心中。一一解
其次第法用。
應教大乘經律。令發菩提心。十心者。十發趣心起。
金剛心。謂十金剛。略不說十長養。此三十是始行
者急。須應為開示故。
發隱。解義發心者。二不可偏廢也。不解義理。則所
發者邪心。不發大心。則所知者空解。故須兼也。文
中有十長養。疏云不說。或他本無故。今以有者為
正。以前後文中皆有十長養故。始行者。住行向三
十心是佛道始行。非餘不急。故應開示。不可後也。
○三不應。
而菩薩以惡心瞋心。橫教二乘聲聞經律。外道邪見
論等。
不應惡心教二乘外典等。若見機益物。不犯。
發隱。惡心者。本自立心不臧。惟欲人入於偏邪也。
瞋心者。有所觸而生惱。故教之入於偏邪也。橫者。
枉也。不當教而教也。見機者。見機所宜。權教利物。
明非惡心瞋心。乃委曲引誘。何犯之有。
○三結罪。
犯輕垢罪。
發隱。●按此戒。菩薩心地法門戒心中好說心達
心圓心大乘心所出也。
●第十六為利倒說戒（二）　初舉略。二入文。
○初舉略。
乖訓授之道。故制。七眾同犯。大小乘俱制。前戒隱
大示小。今戒雖為說大。而希利靳固。隱沒義味。不
令顯示。聲聞教訓他人。隱沒義理。犯輕垢。
<pb n="187"/>
發隱。靳。惜也。固。密也。靳惜固密。不為正說。希利故
也。無私賄而不傳真法。有所獲而方罄所知。是商
賈之道也。豈大士弘度之心乎。言聲聞犯者。明大
小俱制故。
○二入文（三）　初標人。二序事。三結罪。
○初標人。
若佛子。
○二序事（三）　初先應自學。二為後來說。三不應
隱沒。
○初先應自學。
應好心先學大乘威儀經律。廣開解義味。
發隱。好心者。明始學之初。即發上求下化之心。絕
希利故。今纔學佛法。先懷利養。非好心也。先儒有
言。今人讀書。自上大人時便錯了也。意正如此。威
儀經律者。一是大乘化導之軌範。一是大乘修進
之門戶。皆有義理趣味。應先開解。始可度生。
○二為後來說。
見後新學菩薩。有從百里千里來求大乘經律。應如
法為說一切苦行。若燒身燒臂燒指。若不燒身臂指
供養諸佛。非出家菩薩。乃至餓虎狼師子一切餓鬼。
悉應捨身肉手足而供養之。然後一一次第為說正
法。使心開意解。
有師言此中所列苦行。制令救物。不爾輕垢。又解
是舉況之辭。大士當應捨身施人。然後具為說法。
況今止為說法。而希利隱沒耶。後階示三。文相易
見。
發隱。先明苦行。以大其心志。堅其誓願。乃為次第
說法。如三十心等。此明正說順說。不顛倒說。疏列
二義。前義為正。文中言如法為說一切苦行。是舉
義以示彼。言菩薩行應當如此。非必捨身以供彼
也。
○三不應隱沒。
而菩薩為利養故。應答不答。倒說經律文字。無前無
後。謗三寶說者。
發隱。此不應中後階三文也。一為利養故。應正理
答而故不答。別為一答。是悋說隱沒。二為利養故。
擅以經義改易前後。是倒說隱沒。三為利養故。逆
佛本懷。背法本義。違一切賢聖本宗而答者。是謗
說隱沒。皆不應也。
○三結罪。
犯輕垢罪。
發隱。問。謗三寶說。云何不入十重。答。十重專言謗
者。是撥無三寶。故重。此則謬解妄論。名為謗說。非
撥無也。故輕。●按此戒。菩薩心地法門戒心中慈
心好說心達心所出也。
●第十七恃勢乞求戒（二）　初舉略。二入文。
○初舉略。
惱他故制。七眾同犯。大小乘俱制。
○二入文（二）　初標人。二序事。
○初標人。
若佛子。
○二序事（二）　初為利親附。二非理告乞。三舉非
結過。
○初為利親附。
自為飲食錢財利養名譽故。親近國王王子大臣百
官。
發隱。為飲食等。揀非為道也。自為。揀非為眾也。出
家不得親近王臣。正為此等輩耳。如其為眾忘身。
為道忘利。則三朝貴寵。七帝尊崇。夫誰曰不可。
○二非理告乞。
恃作形勢。乞索打拍牽挽。橫取錢物。一切求利。名為
惡求多求。教他人求。
倚勢乞書屬置。打拍乞索。若自及教他為我。皆犯
<pb n="188"/>
此戒。
發隱。乞書屬置者。因倚豪勢。借重書勅。屬託處置。
打拍示威。乞索財物也。牽挽者。牽繫挽曳。皆威逼
之而橫取也。如此一切求利。是名惡求多求也。惡
對善求。多對寡求。威逼名惡。無厭名多也。
○三舉非結過。
都無慈心。無孝順心者。犯輕垢罪。
發隱。慈則常思惠濟。慮彼貧窮。孝則供養眾生。如
己父母。尚何忍橫取之耶。●按此戒。菩薩心地法
門戒心中慈心及孝順心無求心所出也。
●第十八無解作師戒（二）　初舉略二。入文。
○初舉略。
無解強授。有悞人之失。故制。出家二眾同犯。大小
乘俱制。三眾及在家無師範義。未制。聲聞師德在
七法。誦受戒法所制。菩薩師法。必須十歲五法如
初釋。
發隱。三眾者。沙彌。沙彌尼。式叉摩那也。沙彌未授
具。式叉學戒女。無為人師義。故不制。聲聞七法者。
律中謂一受具足法。二布薩法。三自恣法。四安居
法。五皮革法。六醫藥法。七衣法。又誦戒受戒皆宜
熟習也。菩薩五法。據疏如初釋。即前五德。別釋。則
一信。二戒。三聞。四捨。五慧。又一十歲。二具戒。三多
聞。四能除憂。五能拔邪。亦與五德略相似也。
○二入文（二）　初標人。二序事。
○初標人。
若佛子。
○二序事（三）　初應誦應解。二不解不誦。三舉非
結過。
○初應誦應解。
應學十二部經。誦戒者。日日六時持菩薩戒。解其義
理佛性之性。
日日六時。晝夜各三。一云誦未通利。必須六時。已
通利。未必恒爾二云恒應六時。
發隱。言為戒師者。先應廣學諸經。熟誦戒律。解戒
中所說義理。又窮原極本。妙悟性宗。言佛性之性
者。揀此性是佛性之性。非聲聞外道所計性也。即
菩薩心地也。六時舉二義者。明雖已通利。六時亦
非過也。
○二不解不誦。
而菩薩不解一句一偈。及戒律因緣詐言能解者。即
為自欺誑。亦欺誑他人。
一乖己心則自欺。誤前人則欺他也。
發隱。一句一偈。對上十二部經不解也。不言誦者。
攝戒律因緣中。
○三舉非結過。
一一不解。一切法不知。而為他人作師授戒者。犯輕
垢罪。
發隱。一一。指戒律。一切法。指諸經也。問。作師授戒。
誠難其人。而以律名世。師有幾乎。答。古解律師不
可悉數。姑舉一二。則始集毗尼。優波離其祖也。魏
嘉平中。西天竺曇柯羅出僧祗戒本。晉義熈中。中
印度佛陀那舍出十誦律。嗣後魏聰律師。光統律
師。雲輝律師。樂淇律師。隋淇遵律師。智首律師。唐
宣律師。文綱律師。道岸律師。大亮律師。曇一律師。
道澄律師。慧欽律師。乃至宋允堪律師。靈芝律師。
或帝主之所尊崇。或天人之所供養。或闡明律疏。
或建立戒壇。當萬世模範也。可弗敬歟。●按此戒。
菩薩心地法門戒心中慧心信心達心所出也。
●第十九兩舌戒（二）　初舉略。二入文。
○初舉略。
遘扇彼此。乖和合故制。七眾同犯。大小俱制。
○二入文（三）　初標人。二序事。三結罪。
○初標人。
<pb n="189"/>
若佛子。
○二序事（二）　初舉所鬬遘。二不應鬪遘。
○初舉所鬪遘。
以惡心故。見持戒比丘。手捉香爐。行菩薩行。
謂持戒菩薩比丘。手捉香爐。聊舉善行一事。
○二不應鬪遘。
而鬪遘兩頭。謗欺賢人無惡不造者。
持此過向彼說。故言兩頭。謗欺賢人。道其無惡不
造。兩舌之辭。實語兩舌亦犯。此戒舉虗遘為語。故
言謗欺。遘字或作遇字。文語以鬪言值遇二邊。皆
消文。或言應作遘字。文誤也。此戒名嫉善戒。直憎
嫉善人。說其道惡。於兩頭之語小不便。今言嫉善。
此戒兼制。繇以鬬於彼此也。
發隱。無惡不造者。謗彼賢人為造惡也。實語亦犯
者。鬬遘兩頭。縱實亦犯。況今是虗語乎。遘或作遇
者。文中語意。亦可說以𩰖扇言辭值遇二邊。則遘
遇兩義皆得。故曰皆消文也。單言嫉善。缺兩頭意。
今明鬪遘中兼制嫉善。良繇以此鬪彼。使善類不
安。即嫉義也。此戒不但鬪遘比丘。推之則讒亂人
君臣。離間人骨肉者。皆是類也。始知洛黨朔黨。非
程蘇之本意。而猶有議圓悟高菴為黨者。夫黨之
事世之君子不為。而況明道如二老者耶。蓋鬪遘
自是一時徒眾耳。於二老何與哉。
○三結罪。
犯輕垢罪。
發隱。律云。破彼惡人和合欲行惡事。故為兩舌以
散之。不犯。●按此戒。菩薩心地法門戒心中善心
同心所出也。
●第二十不行放救戒（二）　初舉略。二入文。
○初舉略。
見危不濟。乖慈故制。菩薩行慈悲為本。何容見危
不救。大士見危致命故也。七眾同犯。大小乘不俱
制。大士一切普度。聲聞止在眷屬。此制自度。
發隱。子張曰。士。見危致命。註。致。委也。授也。謂見危
棄命。今不取此義。致者盡其極也。如事君致身之
致。謂盡命竭力以救危難也。聲聞發心止在眷屬。
故不普救不犯。菩薩兼利。故制自度。言自度不顧
他人則犯制也。
○二入文（三）　初標人。二序事。三總結第二段。
○初標人。
若佛子。
○二序事（三）　初非親應度。二是親應度。三舉非
結過。
○初非親應度（二）　初想念如親。二令憶慈觀。
○初想念如親。
以慈心故。行放生業。一切男子是我父。一切女人是
我母。我生生無不從之受生。故六道眾生皆是我父
母。
發隱。問。墨子兼愛。號為異端。云何眾生皆我父母。
答。儒道止談今世。佛法乃論前身。受身既歷多生。
託胎必徧諸趣。六道眾生皆我父母。豈不然乎。惟
拘近跡不審遠緣等之異端。奚足為怪。
○二令憶慈觀。
而殺而食者。即殺我父母。亦殺我故身。一切地水是
我先身。一切火風是我本體。故常行放生。生生受生
常住之法。教人放生。若見世人殺畜生時。應方便救
護。解其苦難。常教化講說菩薩戒救度眾生。
前明想念如親。即制令憶慈觀。如大經明習九品
七品等。第一使上怨等於上親。大士應與資身之
益。及資神之利。在文易見。
發隱。而殺而食。兼人畜言。殺生者。非獨殺己父母。
亦復殺己自身。所以者何。以眾生同稟四大為身。
殺他即是殺己故也。問。四大外物。何關己身。答。眾
<pb n="190"/>
生顛倒。迷真常身。認物為己。攬彼地水。及與火風。
為我自身血肉暖息。繇此四大和合而生。散滅而
死。惟除變易。自餘分段。終無離此而有身也。問。自
他同稟四大。則應氣脈流通。云何割他。痛不及己。
答。自身他身。亦同亦別。語其別也。喻如千華共樹。
為質自殊。折一華時。何與羣蕊。是以羅漢之食。不
飽眾夫。慈兄之灸。不分弟痛。若言其同。則噬指而
孝子惕心。斫像而亂臣墮首。銜梅自彼。我口流酸。
臨崖在人。己身起粟。氣脈之通。亦有然者。問。物既
同體。勢必相投。地得地增。水與水入。終不體同。而
反違悖。云何此身土坌則埋。水漂則溺。火燔則。
風凜則戰。答。此有二義。一者互相刑剋義。二者自
相損滅義。言互剋者。土壅風隔。風猛土揚。火熾水
乾。水盛火熄。外之四大。與內四大。各以敵對而互
相制。亦復如是。言自滅者。一撮之土。泰山所頺。則
覆滅故。一勺之水。海濤所激。則衝滅故。一星之火。
燎原所及。則掩滅故。一竅之風。剛颶所吹。則蕩滅
故。外之四大。與內四大。即以本體而自相害。亦復
如是。故知四大全體虗妄。與吾真常了不交涉。而
一迷為身。牢不可破。身身皆然。豈不殺他即殺己
也。良繇即是殺己。故常行放生。正以生生無不繇
此四大受生。則生生當行放救。此放生即是常住
不易之法也。一說法性萬古常存。愚人妄行殺戮。
教人放生。使彼悟生生不息之理。而得金剛無量
壽之身也。前明想念者。承上文想念眾生猶己父
母。今即教令用此想念憶慈心觀。習慈之品。或七
或九。九則親冤各分三品。第一上冤與上親平等
者。正慈觀之力也。解難資身之益。法乃資神也。又
方便救護指臨時言。教化講說通平時言。
○二是親應度。
若父母兄弟死亡之日。應請法師講菩薩戒經律。福
資亡者。得見諸佛。生人天上。
大士前人後己。故親在後。準前亦應有三。今止明
資神之益。
發隱。問。親親仁民愛物。推恩之次第也。先他人而
後己親。得無所厚所薄倒置而逆行耶。答。先己後
人者。雖知利物。而猶分爾我也。慈悲之常道也。先
人後己者。惟知利物。而不知有己也。慈悲之至極
也。言講演之福得見諸佛者。以此戒是三世諸佛
之本源。戒之所在。即佛在故。佛滅度後。戒為師故。
生人天上者。此戒是眾生諸佛子之根本。五戒生
人。十善生天。今此戒中悉兼備故。是故從一佛而
遞傳多佛自天宮而徧播人寰。講之。則重宣諸佛
之光。開闢人天之路也。未亡而歷彼耳根。己死而
導其冥識。豈不資之得見諸佛生人天乎。亦應有
三者。準前例。亦先應令憶本親。次應資身之益。末
乃資神之利也。上為眾生。今為己親。皆云講說此
菩薩戒。而三十九戒亦復云然。則講演功德其大
可知。且講律始於元魏法聰法師。而唐新羅國僧
統律師。於本國皇龍寺講菩薩戒七日七夜。天降
甘露。祥雲密靄。覆所講堂。四眾驚歎。得未曾有。至
於今日。寥寥無聞。惜哉。
○三舉非結過。
若不爾者。犯輕垢罪。
發隱。通結上文。危難不與生全。死亡不知講演。皆
犯輕垢也。●按此戒。菩薩心地法門戒心中慈心
悲心護心及孝順心所出也。
○三總結第二段。
如是十戒應當學。敬心奉持。如滅罪品中廣明一一
戒。
指滅罪品中廣明。
●第二十一瞋打報讎戒（二）　初舉略。二入文。
○初舉略。
<pb n="191"/>
既傷慈忍。方復結冤。故制也。外書有二途。一是禮
之所許。二是法之所禁。漸教故也。今內經悉禁。七
眾同犯。大小俱制。
發隱。禮許者。記曰。君父之讎不與共戴天。兄弟之
讎不反兵。交遊之讎不同國。禮應報也。法禁者。約
始三章。殺人者死。律垂諸代。斷命必償。法應報也。
然此乃權漸之教。未是真實。故世道行之。內經悉
禁。
○二入文（二）　初標人。二序事。
○初標人。
若佛子。
○二序事（三）　初不應。二舉況。三舉非結過。
○初不應。
不得以瞋報瞋。以打報打。若殺父母兄弟六親。不得
加報。若國主為他人殺者。亦不得加報。殺生報生。不
順孝道。
謂以瞋打報瞋打。非謂應以德報怨也。
發隱。言佛意止謂不當以瞋打還報瞋打。非欲人
更以恩德報瞋打也。孔子答或人之問意正如此。
故知儒釋立教皆近人情。不矯枉過正而使民難
行也。大般若二十一經云。菩薩當鬬爭瞋恚罵詈。
便自改悔。我當忍受一切眾生履踐如橋梁。如聾
如啞。云何以惡語報人。我不應壞是甚深無上菩
提。又般若五百二十經云。菩薩設被斫截手足身
分。亦不應起瞋恚惡言。所以者何。我求無上菩提。
為拔有情生死眾苦令得安樂。何容於彼翻為惡
事。正此意也。問。君親乃人世大倫。梵網號王臣共
受。輕讎不報。理或無妨。坐視戴天。心胡安忍。是則
佛法行而人道廢。毗尼起而忠孝亡。亦何取於戒
也。答。此有三義。具含經疏。參合明之。其意自見。一
者經明孝義。二者疏明漸義。三者會經疏義。一明
孝者。今人報讎。豈不以子伸父恨。大孝斯稱而不
知殺生報生。不順孝道。孝既不順。安用報為。所以
者何。良繇天地以生物為心。而父母乃有生之類。
彼傷吾親之生。吾復傷彼親之生。殺一生。報一生。
於我之生無益。於彼之生有損。生彌寡而殺彌眾。
乖天地之和。傷化育之原。是焉得為孝乎。二明漸
者。報讎雖禮法所開。而禮法非真實之教。蓋是權
為近軌。暫制頑民。所以者何。良繇實際理地不見
內身外身。真如體中何有能殺所殺。一味平懷。泯
然自盡。安得無冤起冤。非殺成殺。太平而興戈戟。
平地而作波濤乎。三會經疏義者。按疏則槩標七
眾為名。似應同制。原經則止制出家菩薩。不禁臣
民。經疏不同者。或甲本與乙本差殊。或豕亥與魯
魚淆亂。又或大師權巧。故補經文。誠恐熾然成風。
冤冤無盡。然而經文廣布。金口炳然。理合依憑。外
護名教。讎不應報。自屬出家。不說在家頓忘君父。
假使孔子而受菩薩戒。豈可討陳恒而便破毗尼。
趙盾而與梵網流。安得不討賊而讚為持律。通會
經疏。要當以經文為正耳。
○二舉況。
尚不畜奴婢。打拍罵辱。日日起三業。口罪無量。況故
作七逆之罪。
奴婢出家菩薩不得畜。在家得畜。而不應非理打
拍。
發隱。曰三業。而止標口罪者。罵辱已罪無量。況打
拍乎。奴婢且然。況作七逆乎。皆舉輕況重也。出家
在家異制者。出家持鉢支命。畜此何為。而長憍奢。
別良賤。宛同世諦。敗滅慈風。雖多財力。不可為也。
在家則日用治生不免須人。故得畜。而云不得非
理打拍者。揀合理也。舉一奴婢。餘者可知矣。故合
理則刑惟加於有罪。非理則罰不及於無辜。此大
中至正之道也。人曰佛法偏慈。不可以施之家國。
<pb n="192"/>
其殆未考諸此。
○三舉非結過。
而出家菩薩無慈心報讎。乃至六親中故報者。犯輕
垢罪。
發隱。此見出家菩薩讎無大小悉皆不報。獨舉出
家。不及在家。意陳如上。●按此戒。菩薩心地法門
戒心中慈心忍心及平等心所出也。
●後二十二憍慢不請法戒（二）　初舉略。二入文。
○初舉略。
慢如高山。法水不住。有乖傳化之益故制。七眾同
犯。大小不全共。大士常應諮請。聲聞是應請之內。
懷憍慢不請。方犯。
○二入文（二）　初標人。二序事。
○初標人。
若佛子。
○二序事（三）　初自恃憍慢。二出慢之境。三舉非
結過。
○初自恃憍慢。
初始出家。未有所解。而自恃聰明有智。或恃高貴年
宿。或恃大姓高門。大解。大福。大富。饒財七寶。以此憍
慢。而不諮受先學法師經律。
恃憍慢即是兼制。言始出家者。染法未深。多有自
舉。解者未有正。自恃聰明者。於餘事有知。
發隱。多有自舉者。多己所有而輙自高舉也。未有
正者。狂解未入正理也。餘事有知。明本分無知也。
此中七恃。一恃多智。二恃多位。三恃多年齒。四恃
多門族。五恃多見解。六恃多福德。七恃多富饒。恃
此生慢。雖逢知識。藐。不參請。哀哉。一說自舉者。自
舉所見也。
○二出慢之境。
其法師者。或小姓年少。卑門貧窮下賤。諸根不具。而
實有德。一切經律盡解。
小姓卑陋。所以起慢。實是有解。是故不應。
發隱。小姓對上大姓。年少對上年宿。卑門對上高
門。貧窮對上富饒。下賤對上高貴。諸根不具對上
聰明智解。而實有德有解。對上未有所解。
○三舉非結過。
而新學菩薩不得觀法師種姓。而不來諮受法師第
一義諦者。犯輕垢罪。
第一義者。菩薩勝法皆名第一義。此戒與前第六
戒同制。不請法以心。為異。前制懈怠不聽。此制憍
慢不請。若慢心不往聽。應同此戒。
發隱。勝法皆名第一者。明不必定是說空假中方
名第一也。疏主自不執法解經。後人乃有凡遇一
切文字盡勒作三諦者。欲高其說。而不知反失其
宗。故今發明疏義。隨文順理。不限套格。引懈怠不
聽者。見一怠一憍一聽一請為別。故云慢心不聽。
意含怠心不請皆同罪也。●按此戒。菩薩心地法
門戒心中進心願心喜心信心所出也。
●第二十三憍慢僻說戒（二）　初舉略。二入文。
○初舉略。
乖教訓之道。故制七眾同犯。大小俱制。文中具序
初新學菩薩已受戒竟。遠來聽法。法主言非己師。
恃解恃勢。生輕慢心。不好答問。使義理隱沒。顛倒
法相。故犯。
發隱。非己師。言不於己師。明他人弟子也。
○二入文（二）　初標人。二序事。
○初標人。
若佛子。
○二序事（三）　初無師自受。二師師相授。三舉非
結過。
○初無師自受。
佛滅度後。欲以好心受菩薩戒時。於佛菩薩形像前
<pb n="193"/>
自誓受戒。當以七日佛前懺悔。得見好相。便得戒。若
不得好相。應二七三七。乃至一年。要得好相。得好相
已。便得佛菩薩形像前受戒。若不得好相。雖佛像前
受戒。不名得戒。
發隱。必得好相。無師自受乃可證也。而相中魔事
多種。行者宜慎之。
○二師師相授。
若先受菩薩戒法師前受戒時。不須要見好相。何以
故。是法師師師相授。故不須好相。是以法師前受戒
時即得戒。以生至重心故。便得戒若千里內無能授
戒師。得佛菩薩形像前自誓受戒。而要見好相。
不假見相。生重心故。
發隱。據前疏。合是先請一師受戒。後請一師求講。
第二師不與好答問故。下節若法師下屬第二師。
今味經文。一師為順。且依經意直解。不假見相者。
以有真師。便如對佛。何須更見別相。
○三舉非結過。
若法師自倚解經律大乘學戒。與國王太子百官以
為善友。而新學菩薩來問若經義律義。輕心惡心慢
心。不一一好答問者。犯輕垢罪。
此二法師自恃。所以興慢。遠來問義。倚恃憍慢。不
好詶對。故犯。
發隱。承上文無師佛像前受。得戒如此之難。有師
面面相承。得戒如此之易。則師之所係誠大。而求
師者當敬之如佛可也。為師者宜體此意。慈悲指
示。而待之如子可也。乃內倚所學。外挾所交。起大
憍慢。不好答問耶。此解似順經文。而疏主所云。亦
是一義。恐凡夫師道不普。故師於己。則教乃傾心。
屬他徒。則有言不盡。正今疏所呵也。輕者藐物。故
不好答。惡者無慈。故不好答。慢者自高。故不好答。
不好答者。正前所謂隱沒顛倒也。菩薩善戒經云。
不犯者。若知前人是惡邪見。求覓罪過。若知不說
令彼調伏。若知前人不能敬順。若知鈍根。聞深義
已。生於邪見。若知聞已向惡人宣說。破壞正法等。
●按此戒。菩薩心地法門戒心中慈心好說心達
心及敬重心所出也。
●第二十四不習學佛戒（二）　初舉略。二入文。
○初舉略。
不務所務。不應學者。乖出要之道。故制。七眾同犯。
大小不全共。菩薩常應大乘在先。不限時節。聲聞
五歲未滿。五法未明。若學失所非急。犯第七聚。此
外不制。以自修自滿故。
發隱。言菩薩常學大乘。故制他學。聲聞則五歲未
滿五法未明者制。已滿已明者不制。繇聲聞不學
大乘。惟以自修者自滿也。若學大乘。道大難滿。何
暇他學。五歲者。經云。五夏以前。專精戒律。五夏以
後。方乃聽教參禪。況復他學耶。
○二入文（二）　初標人。二序事。
○初標人。
若佛子。
○二序事（三）　初應學不學。二明不應學。三舉非
結過。
○初應學不學。
有佛經律大乘法。正見。正性。正法身。而不能勤學修
習。
有佛經律大乘法者。通舉菩薩藏。正見者。為萬行
之解。正性者。謂正因之性。正法者。謂正果之性。修
萬行從因至果。此是要知。而今反不勤學。
發隱。正見者。對邪解說。離行之解。是為邪解。今此
見是萬行之解。理事融徹。故曰正見。正性對邪因
說。繇邪見故。迷真實性。發起邪因。今此性是諸佛
本源因地。故曰正性。正法身者。對邪果說。繇邪因
故。昧真常身。復結邪果。今此法身是如來成就果
<pb n="194"/>
德。故曰正法身。要知者。不可不知之要務也。
○二明不應學。
而捨七寶。反學邪見二乘。外道俗典。阿毗曇雜論。一
切書記。
而反學二乘外道數論等。
發隱。七寶二義。一者殊勝。超出一切諸教偏駁下
劣故。二者利濟。能與一切眾生功德法財故。邪見
者。通二乘以下。見既邪。因性果法邪可知矣。二乘
墮偏空。外道執謬計。俗典談世務。毗曇者。此云分
別慧。亦云無畏。亦云總相別相。大意所說煩瑣。非
純一大乘故。雜論者。等一切小乘五明諸論。書記
者。等一切世間書籍傳記。起二乘止此。雖所得有
淺深優劣。對佛大乘經律皆邪見也。皆瓦礫泥沙
也。不知取舍。擇法之眼安在。
○三舉非結過。
是斷佛性。障道因緣。非行菩薩道者。若故作者。犯輕
垢罪。
習小助大不犯。為伏外道。讀其經書。亦不犯。菩薩
若撥無二乘。亦名為犯。若學二乘法。為欲引化二
乘令入大乘。不犯。
發隱。斷佛性者。二乘枯寂。焦菩提芽。外道斷常。刳
正覺種。餘可例知。障道者。此邪見等內惑正解之
因。外亂正修之緣。遮障聖道。無繇前進也。菩薩戒
本云。不犯者。為論義故。為破於邪見故。為知外典
虗妄佛法真實故。為知世事故等。又云。若起如是
見。作如是語。菩薩不應以聲聞乘相應法教。不應
修學。不應受持。是染違犯。何以故。菩薩尚於外道
書論精勤研究。況於佛語為令一向習小法者捨
彼欲故。作如是說。地藏十輪第六經云。三乘皆應
修學。不應憍慠。妄號大乘。謗毀聲聞獨覺乘法。我
先惟為大乘法器堅修行者說如是言。惟修大乘
能得究竟。是故今昔說不相違。據此。則知今戒恐
人習小棄大故加禁制。非謂聲聞可輕鄙也。新學
淺知。慎無忽焉。問。前云背大向小戒。次云僻教。此
云不習。後云暫念。四戒似濫。答。一以志向乖違。二
以教導偏僻。三以安然習小而不思學大。四以權
時習小而徐圖學大。故不相濫。問。輔行云。若外學
者。小乘許十二時中為伏外道一時習外。若大乘
中初心菩薩一向不許。且令進行。至六根淨位學
應不難。小乘許學而大乘反制者何。答此有二義。
一者小乘智劣。不習外不能伏外。菩薩智勝。未習
外時先能伏外。故不必急學也。二者菩薩學佛一
切智智。證智則得本。得本則兼末。亦不必急學也。
且令進行為大。安可先事其餘。彼聲聞無心成佛。
不使之學。則終於孤陋寡聞矣。●按此戒。菩薩心
地法門戒心中願心頂心信心念心不退心大乘
心所出也。
●第二十五不善知眾戒（二）　初舉略。二入文。
○初舉略。
自損損他。故制。出家二眾同犯。大小俱制。三眾及
在家。既未持眾。不制。
發隱。三眾及在家。謂沙彌沙彌尼。式叉摩那。及在
家二眾也。上三眾雖出家。未執叢林事。故不制。
○二入文（三）　初標人。二序事。三結罪。
○初標人。
若佛子。
○二序事（三）　初出眾主。二明應。三不應。
○初出眾主。
佛滅度後。為說法主。<bz>〔為行法主。〕</bz>為僧坊主。教化主
坐禪主。行來主。
眾主凡五種人。以初句為兩方便。成六人。律中有
十四人。如律中說。此略舉六人。
發隱。一本說法主下有行法主。今據疏。是說法中
<pb n="195"/>
具行法意。即五而六也。說法行法者。口說身行。知
眾中佛法事也。僧坊主。知眾中安居事也。教化主
知眾中勸率事也。坐禪主。知眾中習定事也。行來
主。知眾中乍到事也。律開十四。言六足兼。故略舉
也。
○二明應。
應生慈心。善和鬪訟。善守三寶物。莫無度用。如自己
有。
應有三事。一事慈心。謂欲與眾生樂。二善和諍訟。
謂如法滅諍。諍有四。毗尼有七。應如法除滅。不得
差違。三善守三寶物。應事施用。不得差互。
發隱。四諍事。謂評論諍。非言諍。犯罪諍。作事諍。七
毗尼。即四分律應與現前憶念不癡等七事。應事
施用者。三寶物必應所當為之事而施用之。不可
差互也。差互有二。一就三中不可互用。如佛物不
可僧用是也。二就一中亦不可互用。如飯僧物作
僧堂。而墮火枷地獄是也。今人有謂造佛殿物可
飯僧。飯僧物不可造佛殿。謬也。若爾。則僧尊於佛。
佛不及僧耶。慎之。問。造殿造像有餘財。當云何用。
答。佛殿餘作佛像得。佛像餘作佛前供器得。但不
可以佛殿餘作菩薩殿。以佛像餘作菩薩像。降下
可知矣。
○三不應。
而反亂眾𩰖諍。恣心用三寶物者。
但舉後兩句。不舉不生慈心。此二事即是無慈。
發隱。慈心向下。必護安大眾故。慈心向上。必善守
三寶物故。
○三結罪。
犯輕垢罪。
發隱。●按此戒。菩薩心地法門戒心中慈心護心
益心所出也。
●第二十六獨受利養戒（二）　初舉略。二入文。
○初舉略。
僧次請僧。不問客舊等皆有分。而舊人獨受。不以
分客。乖施主心。貪利故制。此戒出家二眾同犯。大
小俱制。三眾及在家未知僧事。不制。
○二入文（三）　初標人。二序事。三結罪。
○初標人。
若佛子。
○二序事（三）　初客至。二明應。三不應。
○初客至。
先在僧坊中住。後見客菩薩比丘來入僧坊。舍宅城
邑。若國王宅舍中。乃至夏坐安居處。及大會中。
文中雖道菩薩比丘。若聲聞僧預利養分。亦同其
例。
發隱。國王宅舍者。國王造宅舍安僧也。
○二明應（二）　初應禮接供給。二應依次差僧。
○初應禮接供給。
先住僧應迎來送去。飲食供養。房舍臥具。繩牀木牀。
事事給與。若無物。應賣自身。及男女身。割自身肉賣。
供給所須。悉以與之。
言賣身供給。舉況之辭。
發隱。事鈔云。僧食十方普同。而人情用心不等。或
有閉門限礙客僧者。不亦[山/一/虫]乎。違諸佛之教。損檀
越之福。傷一時眾情。塞十方僧路。佛藏經云。如來
白毫相中一分光明。供一切出家弟子亦不能盡。
可憂乏少而獨食哉。問。出家無子。不畜奴婢。焉得
有男女可賣。答。僧尼若有徒眾未剃髮者。皆得稱
男女也。
○二應依次差僧。
若有檀越來請眾僧。客僧有利養分。僧坊主應次第
差客僧受請。
發隱。一切外來十方行脚。皆名客僧。俱應次第差
<pb n="196"/>
赴。
○三不應。
而先住僧獨受請。而不差客僧者。僧坊主得無量罪。
畜生無異。非沙門。非釋義姓。
不應中但舉不次差僧。據後以兼前。若不與僧物
分。不迎接。亦同此制。若知僧次的至彼人。不差。而
舊但犯輕垢。以臨差時。界外或有來者。未專有分
故。差竟。而舊與餘人。餘人知爾。能差及所差。並是
盜方便。後得施家食䞋五錢入手各結重。畜生無
異。
發隱。明知僧次至彼。而不差赴。舊住但得輕垢。所
以者何。以臨差時。恐界外更有十方僧至。向的至
或應讓彼。未有專分。故不差罪但止輕垢。若界外
無人更來。是差已竟。應差的至。而舊主乃不與彼。
故與餘人。與者受者明知故犯。雖非正盜。準盜前
方便。得䞋五錢之後則成重矣。知有利不知有義。
是畜生而已矣。沙門云乎哉。釋種云乎哉。按佛在
世日。王臣居士詣佛精舍請佛及僧。或普請。或限
請。限請。故依次差僧。今無此事。但檀越所施若食
若衣若䞋。普同舊住十方平等不二。即合佛制。如
主厚而客薄。或內有而外無。則畜生之誡。佛言昭
灼。杲如日星。可不畏歟。
○三結罪。
犯輕垢罪。
或云此為不差僧次戒。差僧次有六種。如律中說。
發隱。不差即獨受。但不差狹而獨受廣。故以獨受
標名也。此結罪該前不差僧次不與僧物言也。●
按此戒。菩薩心地法門戒心中喜心慈心同心及
平等心所出也。
●第二十七受別請戒（二）　初舉略。二入文。
○初舉略。
各受別請。則施主不請十方僧。使施主失平等心
功德。十方僧失常利施。故制。出家五眾同犯。在家
二眾無此利。未制大小乘不同。菩薩僧。一云凡齋
會利施悉斷別請。若請受戒說法。見機或比智知
此人無我則不營功德。如此等不制。二云從四人
以上。有一僧次不犯。都無者被制。文意似前解。
發隱。菩薩僧可受別請有二義。一者或請我為弘
揚戒法。或見此人機宜必得我乃能成就所作功
德。俱不犯也。二者所請四人內。有一人合於僧次。
亦不犯也。似前解。言前解於文意為正也。或比智
三字疑當在前。言以智比度。見其機宜也。
○二入文（三）　初標人。二序事。三結罪。
○初標人。
若佛子。
○二序事（三）　初標不應。二釋不應。三結不應。
○初標不應。
一切不得受別請。利養入己。
發隱。種種別請皆不可受。而納利入己。
○二釋不應。
而此利養屬十方僧。而別受請。即是取十方僧物入
己。
施主修福。法應廣普。當知利施本通十方。繇汝別
受。故十方不得。遠有奪十方之義。是故不應。
發隱。承上文所以不可受者。此利養雖出施主。而
施主修福之法不應偏私。則一切利養皆十方眾
僧所共之物。安可擅取。
○三結不應。
及八福田中諸佛聖人一一師僧父母病人物。自己
用故。
八福田並有應得僧次義。如佛應迹為僧等。八福
田者。一佛。二聖人。三和尚。四闍黎。五僧六父。七母。
八病人。然三藏中佛恒受別請而不名犯。一佛是
<pb n="197"/>
上福田。不減等心之福。二此土祇有一佛。無有奪
餘眾義。
發隱。及字承上。此利養不但取十方僧物。亦取八
福田物也。並有僧次義者。出其繇也。言此八人俱
有入僧次之理。如佛亦可應化作僧。餘應例知也。
等心者。請佛即請一切也。此土一佛者。佛如王。普
天之下。莫非王物。豈有奪餘人物之義耶。
○三結罪。
犯輕垢罪。
發隱。●按此戒。菩薩心地法門戒心中慈心施心
益心同心及孝順心平等心所出也。
●第二十八別請僧戒（二）　初舉略。二入文。
○初舉略。
分別是田非田。如經德王品。當知自心則為狹劣。
失平等心。七眾同犯。大小乘不全共。道俗菩薩請
僧齋會。一云都不得別請。悉應僧次。的請一人便
犯。二云一食處。莫問人數多少。止請一僧次便不
犯。都無則制。若悉請者益善。文意似如前解。
○二入文（三）　初標人。二序事。三經罪。
○初標人。
若佛子。
○二序事（三）　初標應。二釋應。三不應。
○初標應。
有出家菩薩。在家菩薩。及一切檀越請僧福田求願
之時。應入僧坊。問知事人。今欲請僧求願。知事報言
次第請者。即得十方賢聖僧。
發隱。即得賢聖有二義。一者聖凡難測。不揀擇即
得揀擇即不得。二者但依僧次請。即凡夫僧是名
賢聖。
○二釋應。
而世人別論五百羅漢菩薩僧。不如僧次一凡夫僧。
明次請雖得凡僧。有勝的請聖僧也。他云五百羅
漢不及一凡僧。此就心邊。不論田也。
發隱。四十二章經。自飯惡人。乃至如來。福德勝劣
天壤。此論田也。今經所云。是論心也。隨時取重。不
相礙故。然此聖不如凡。論平等設供耳。非論求師
也。求師則趨明捨闇。親賢遠愚。具眼參方。何可不
擇。
○三不應。
若別請僧者。是外道法。七佛無別請法。不順孝道。
不應同外道異法。不隨佛教。即乘孝道。七佛者。並
在此土應化。跡在百劫之內。長壽天皆所曾見。故
多引七佛證義。欲使信者易明。過去九十劫。初有
一佛名毗婆尸。亦言維衛。中間諸劫無佛。至三十
一劫有兩佛。一名尸棄。二名毗舍婆。亦言隨比。第
九十一劫名賢劫。千佛應出。四佛已過。一拘留孫。
二拘那含牟尼。三迦葉。四釋迦牟尼也。
發隱。不隨佛教者。依僧次請。七佛定法。不遵佛教。
是忤逆也。又平等視僧。皆應恭敬。有所揀擇。是猶
敬父慢母。豈不乖於孝道。
○三結罪。
若故別請僧者。犯輕垢罪。
發隱。●按此戒。菩薩心地法門戒心中信心無相
心及平等心所出也。
●第二十九邪命自活戒（二）　初舉略。二入文。
○初舉略。
大論云。貪心發身口。名為邪命。文列七事。例同者
皆犯。乘淨命也。
發隱。貪起於心。本也。發於身。則妄為資身之䇿。發
於口。則曲為餬口之計。皆邪命自活也。淨命者。一
深山草菓。二常行乞食。三檀越送供。四隨大眾食。
以此活命。無所染汙。故曰淨命。違背此法。乖淨命
也。
<pb n="198"/>
○二入文（二）　初標人。二序事。
○初標人。
若佛子。
○二序事（三）　初明惡心。二列七事。三舉非結過。
○初明惡心。
以惡心故。為利養。
揀非見機益物。
發隱。先明作此邪命者以何心為何事。今言是以
惡心為利養也。則知以善心為善事者不犯矣。故
曰揀非見機益物也。
○二列七事。
販賣男女色。自手作食。自磨自舂。占相男女。解夢吉
凶。是男是女。呪術工巧調鷹方法。和合百種毒藥。千
種毒藥。蛇毒生金銀毒。蟲毒。
發隱。分析解釋。見下文疏中。
○三舉非結過。
都無慈憫心。無孝順心。若故作者。犯輕垢罪。
即是無慈故犯。聲聞邪命。凡有四食。方仰及下等
四。此中五事通前四食。一販賣女色。二手自作食。
通制道俗。三相吉凶。俗人如相以自活不犯。道一
向制。四呪術五工巧。六調鷹方法。此三事於物無
侵。如法自活。在家不制。出家悉斷。若淨治救。無所
希望。不犯。出家亦開。七和合藥毒殺人。犯罪。
發隱。慈憫則視物猶己。何忍以活己身故而損物。
孝順則視眾生猶吾父母。何忍以活子身故而傷
親。無慈孝心。但知自活。安所顧念。疏止云無慈故
犯者。順上憫下。總名慈也。聲聞四邪命者。智論中
目連乞食。答梵志女淨目所問。一方口食。謂干謁
四方。二維口食。謂種種術數。三仰口食。謂仰觀星
宿。四下口食。謂栽植田園。皆非僧食正命也。三事
於物無侵者。蓋呪術通乎濟難。工巧兼乎醫藥。調
鷹止是遊戲。故云如法。若以呪助邪。以藥傷人。以
鷹畋獵。則非法矣。當有大過。豈得不犯。出家亦開
者。如上事清淨治救。益物為務。無求利心者。亦開
許也。又智論云。五種邪命。以無漏智慧捨離。是為
正命。一為利養故。詐現奇特。二為利養故。自說功
能。三為利養故。占相吉凶。四為利養故。高聲現威。
令人畏敬。五為利養故。稱說所得供養以動人心。
邪因緣活命。是為邪命。●按此戒。菩薩心地法門
戒心中慈心及孝順心清淨心所出也。
●第三十不敬時戒（二）　初舉略。二入文。
○初舉略。
三齋六齋。盡是鬼神得力之日。此日宜修善。福過
餘日。而今於好時虧慢更犯。隨所犯事。隨篇結罪。
此時此日。不應不知。加一戒。一云七眾俱制。皆應
敬時。二云但制在家。年三長齋。月六齊。本為在家。
出家盡壽持齋。不論節時。
發隱。年三月者。正五九也。毗沙門天王分鎮南贍
部洲之月也。月六日者。初八二十三天王使者。十
四二十九天王太子。月望月晦天王自身。遞相巡
狩之日也。考較善惡。良在於斯。故云鬼神得力也。
好時不知。忽慢之甚。故加一戒。又此戒本在家所
持。出家盡壽持齋。何分月日。
○二入文（三）　初標人。二序事。三總結第三段。
○初標人。
若佛子。
○二序事（三）　初總舉犯戒。二所敬之時。三舉非
結過。
○初總舉犯戒。
以惡心故。自身謗三寶。詐現親附。口便說空。行在有
中。經理白衣。為白衣通致男女。交會婬色。作諸縛著。
凡有所犯。皆言行相違乖反正真。皆謗三寶。
發隱。惡心者。在三寶中不生好心。假現親從。實懷
<pb n="199"/>
毀謗。發言則口口談空。素履則時時行有。交通白
衣。不恥穢業。此等犯戒之人。於諸好時。應當瞥起
慚惶。稍自修戢。而復漫不介意。如下所云。一本謗
作傍。
○二所敬之時。
於六齋日。年三長齋月。
謂六齋三長齋等。
發隱。等者。等取餘好時。如佛示生成道歡喜自恣
等。
○三舉非結過。
作殺生劫盜。破齋犯戒者。犯輕垢罪。
略舉初二重。破齋者。謂非時食等。優婆塞戒云。六
齋日。三齋月。受八戒持齋。在家菩薩應行此事。
發隱。問。殺盜是波羅夷罪。云何此犯輕垢。答。是重
罪上更犯輕罪。譬如犯死刑人別有餘惡。法不容
貸。復加捶楚也。●按此戒。菩薩心地法門戒心中
信心念心及恭敬心所出也。
○三總結第三段。
如是十戒應當學。敬心奉持。制戒品中廣明。

梵網經心地品菩薩戒義疏發隱卷第四

<sarticle>梵網經心地品菩薩戒義疏發隱卷第五</sarticle>

姚秦三藏法師　鳩摩羅什　譯
陳隋天台　智者大師　疏
明雲棲寺沙門　袾宏　發隱
●第三十一不行救贖戒（二）　初舉略。二入文。
○初舉略。
見有賣佛菩薩形像。不救贖。損辱之甚。非大士行。
應隨力救贖。不者犯罪。故制。七眾同犯。大小乘不
全共。菩薩應贖。聲聞見父母不贖。犯第七聚。經像
不見制。
發隱。聲聞急其近而緩其遠。故制父母而不制經
像。
○二入文（三）　初標人。二序事。三結罪。
○初標人。
佛言佛子。
○二序事（三）　初能賣。二所賣。三應贖。
○初能賣。
佛滅度後。於惡世中。若見外道一切惡人劫賊。
發隱。惡世者。明佛世人善。無如是事。惟惡世有之。
菩薩當於惡世興善事也。
○二所賣。
賣佛菩薩父母形像。及賣經律。販賣比丘比丘尼。亦
賣發菩提心菩薩道人。或為官使。與一切人作奴婢
者。
此有父母。有大慈故。
發隱。父母兼我人父母而言。孝子敬其親及人之
親。況大士乎。此有父母者。謂三寶中何以有父母。
以父母於我有大慈。等於三寶故也。或疑父母之
像賣與何人。意古人或有以沈檀珍寶作像者。故
可賣。
○三應贖。
而菩薩見是事已。應生慈悲心。方便救護。處處教化
取物贖佛菩薩形像。及比丘比丘尼。發心菩薩。一切
經律。
發隱。教化取物者。若己無能贖之資。應廣勸他人
發心。不得坐視也。
○三結罪。
若不贖者。犯輕垢罪。
發隱。●按此戒。菩薩心地法門戒心中護心慈心
悲心信心及孝順心所出也。
<pb n="200"/>
●第三十二損害眾生戒（二）　初舉略。二入文。
○初舉略。
此有六事遠妨損害。乖慈。故制。七眾同犯。大小乘
俱制。
○二入文（三）　初標人。二序事。三結罪。
○初標人。
若佛子。
○二序事（六）　初殺具（至）六貓貍。
○初殺具。
不得販賣刀杖弓箭。
發隱。損害眾生身命。故制。
○二秤斗。
畜輕秤少斗。
丈尺短者亦從此例。
發隱。損害眾生資用。故制。此舉用出。如其用入。重
大可知。丈尺短者。亦用出也。
○三勢取。
因官形勢。取人財物。
發隱。損害眾生財物故制。或用自官勢。或假他官
勢也。
○四繫縛。
害心繫縛。
發隱。損害眾生肢體。故制。若繫縛罪人。應不在此
限。
○五破壞。
破壞成功。
發隱。損害眾生成業。故制。謂欲就之業。還使廢壞
也。
○六貓貍。
長養貓貍豬狗。
發隱。此令眾生損害眾生。又畜養終歸損害。故制。
如貓狗傷物。令損害也。豬等養而殺食。終損害也。
優婆塞戒經云。畜貓貍者得罪。養豬羊等者得罪。
養蠶者得罪。俗制如斯。僧可知矣。
○三結罪。
若故養者。犯輕垢罪。
此等六物。皆有損害。不應畜損傷之事也。
發隱。養字姑承上句。實舉一該六。皆犯此制。●按
此戒。菩薩心地法門戒心中慈心悲心益心所出
也。
●第三十三邪業觀覺戒（二）　初舉略。二入文。
○初舉略。
凡所運為。皆非正業。思想覺觀。有亂真道。故制。大
小同犯。七眾不全同。
發隱。覺觀有正有邪。思惟出世真道者。正也。思惟
世間雜事者邪也。初心乍思名覺。細心沈思為觀。
○二入文（二）　初標人。二序事。
○初標人。
若佛子。
○二序事（三）　初惡心。二列事。三總結。
○初惡心。
以惡心故。
揀去見機。
發隱。見機所宜。示同邪業。志在導邪。使返歸正。則
非惡心也。故揀。
○二列事（五）　初諍鬬（至）五使命。
○初諍鬬。
觀一切男女等鬬。軍陣兵將劫賊等鬬。
第一兩事不同。觀看道俗同制。
發隱。兩事者。一交愽鬬。俗中男女爭鬬也。二交刃
鬬。軍中步騎戰鬬也。故曰兩事。
○二娛樂。
亦不得聽吹貝鼓角。琴瑟箏笛箜篌。敷叫妓樂之聲。
<pb n="201"/>
第二若為自娛。道俗同不得作。不得聽。若供養三
寶。道俗同開。
發隱。吹貝鼓角。言吹貝螺。擊鼓。鳴角也。琴瑟笛可
知。箏及箜篌。皆竹身而弦。箏十三弦。箜篌二十四
弦。上數事假物成聲。歌叫妓樂。則男女自音唱咏
也。問。疏開供養三寶。而國家作樂。非因三寶。則如
之何。答。疏中自具二義。前別七眾。已揀在家。今開
三寶。雙許道俗。況復黃鍾大呂。清廟明堂。昭德象
成。化民成俗。有國之盛典也。之周觀樂。令瞽誦詩。
援琴而却敵解圍。鼓瑟乎春風沂水。聖賢之高德
也。又何礙乎。惜乎玉樹增悲。霓裳肇亂。聽鄭衛而
忘倦。傳鸚鵡以傷心。是則為可歎耳。若乃為僧者。
無供養之心。習世俗之樂。而欲以畜笛自娛者為
口實。嗟夫。
○三雜戲。
不得摴蒱。圍棊波羅塞戲。彈棊。六博。拍毱。擲石投壺。
牽道八道行城。
第三八事。不得雜戲。
發隱。摴蒱。今博錢也。圍棊。今十九路大棊也。波羅
塞戲。上梵下華。今象棊也。彈棊。漢宮人妝匳戲也。
六博。魏陳思王雙陸戲也。拍毱今擊毬戲也。擲石
投壺者。投壺古用石。今用矢也。牽道八道行城。縱
橫各八路。以棊子行之。西域戲也。問。世傳堯作圍
棊以教丹朱。古聖所遺。奕應無害。答。書稱丹朱佚
遊是好。堯教以奕。是益其佚遊也。誣聖惑人。智者
勿信。況無供養三寶之義。故不開也。投壺載於禮
記。內正外直。略同射禮。俗應無禁矣。
○四卜筮。
爪鏡。蓍草。楊枝。鉢盂。髑髏。而作卜筮。
第四六事。不得卜筮為利。此道俗俱制也。
發隱。爪鏡者。藥塗楮上。或爪上。呪之光明如鏡。能
於鏡光現種種事。今人作圓光法是也。蓍草者。羲
文墓出蓍草。叢必滿百。莖必長丈。上覆雲氣。下守
靈龜。用之則四十九䇿。分二掛一。揲四歸奇。三變
成爻。十八變成卦。以占休咎也。楊枝者。師巫祭樟
柳。久而發靈。能報吉凶也。鉢盂者。水注盂中。攪之
令定。以斷事也。髑髏者。取新亡髑髏。祭鍊禁呪。能
從人耳報災祥也。卜筮者。筮即蓍草。卜者龜卜。鑽
之七十有二。能以雨霽蒙驛克之兆兆事端也。問。
楊枝髑髏。誠可制絕。至如卜筮者。圖書呈於河洛。
卦疇衍於羲箕。乃天地陰陽之大端。非毀瓦占鷄
之小術。今併制之何也。答。疏稱七眾不全同。則知
釋子委運大化。宜莫留情。世俗賴斯指迷。固所不
禁。但貴斷以義命。毋膠執焉。斯名達士矣。疏明為
利。蓋有別也。
○五使命。
不得作盜賊使命。
發隱。為賊作使通書也。
○三總結。
一一不得作。若故作者。犯輕垢罪。
發隱。諍鬪起兇惡心。娛樂起淫泆心。雜戲起散亂
心。卜筮起惑著心。使命起詐罔心。事事亂道。不應
作也。例而推之。可之能詩。而感白癩。解之工畫。而
墮泥犁。乃至貫休智永之輩。皆邪業也。可不戒歟。
●按此戒。菩薩心地法門戒心中定心慧心及清
淨心所出也。
●第三十四暫念小乘戒（二）　初舉略。二入文。
○初舉略。
乘本所習。故制。七眾同犯。大小不共。以習各異。欲
背大向小。心計未成。犯前第八背大向小戒。計成
失戒。在第十重戒中說。此戒所制。不欲背大。正言
小乘易行。且欲斷結然後化生。
發隱。帶結而能利物。大士之弘懷。斷結而後化生。
<pb n="202"/>
小乘之淺計。又前云向小。泛舉所修之因。今之念
小。專指所持之戒。背向二義。辭猶稍寬。暫亦不宜。
意彌切矣。
○二入文（二）　初標人。二序事。
○初標人。
若佛子。
○二序事（三）　初明應。二不應。三結罪。
○初明應（三）　初護大乘戒。二生大乘信。三發大
乘心。
○初護大乘戒。
護持禁戒。行住坐臥。日夜六時。讀誦是戒。猶如金剛。
如帶持浮囊。欲渡大海。如草繫比丘。
凡舉兩譬。一金剛。取堅義。二浮囊。如大經。草繫出
因緣經。
發隱。言此大乘戒當隨處隨時受持不捨也。金剛
者。萬物莫能碎。而能碎萬物。喻此戒諸惡莫能破。
而能破諸惡也。浮囊者。解見前文。客持浮囊渡海。
羅剎從乞。毅然不許。乃至乞半。乞一絲毫。皆悉不
與。喻持戒者。在生死海中。遇煩惱羅剎欲壞重戒。
乃至輕垢一微塵許。不可得也。草繫者。昔佛在世。
有諸比丘為賊劫掠。恐其追獲。以草繫之。佛制比
丘不壞生草。繇此安坐。不敢動作。王過見之。乃得
解釋。如是持戒。所謂寧有戒死。不無戒生也。
○二生大乘信。
常生大乘善信。自知我是未成之佛。諸佛是已成之
佛。
發隱。承上雖能護戒。若無正信。則戒止散善而已。
今知生佛本無二心。眾生定當作佛。特已成未成
為別。實先佛後佛何殊。所謂能作如是信。戒品已
具足者也。二乘繇無此信。故無望作佛。亦無望一
切眾生作佛。大士於此諦信不疑。故能自度度人。
同成正覺也。
○三發大乘心。
發菩提心。念念不去心。
發隱。承上雖有正信。而不發心。則信為徒信而已。
今知我心即諸佛心。故上求諸佛無上菩提。我心
即眾生心。故下化眾生同成正覺。剎那心中不捨
此念。曰念念不去心也。
○二不應。
若起一念二乘外道心者。
不應一念起自度之想。外道者。指二乘為外道。若
權入此道為化。非所制也。
發隱。不應一念自度者。昔舍利弗往古劫中發菩
提心。行大布施。有婆羅門從之乞眼。舍利弗言。眼
在我身。其用甚大。施與汝者。極為無用。婆羅門堅
固索眼。舍利弗剜眼與之。婆羅門得眼。視而擲之。
擲而唾之。口稱穢惡。脚踏而去。舍利弗言。向為汝
說此眼無用。汝堅欲得。今復賤棄。眾生頑劣。殆不
可化。不如早求自度。遂退大心。還習小法。至釋迦
佛時始證羅漢。一念自度。失大善利。可不慎歟。二
乘為外道者。離菩提心。捨菩提願。即名外道。故等
二乘曰外道也。權入為化者。菩薩示現外道。故與
同事。默行教化者。非所制也。
○三結罪。
犯輕垢罪。
發隱。●按此戒。菩薩心地法門戒心中護心頂心
信心念心不退心大乘心不壞心所出也。
●第三十五不發願發（二）　初舉略。二入文。
○初舉略。
菩薩常應願求勝事。緣心善境。將來因此克遂。若
不發願。求善之心難遂。故制。七眾同。大小異。所習
不同故。
○二入文（三）　初標人。二序事。三結罪。
<pb n="203"/>
○初標人。
若佛子。
○二序事（三）　初出願體。二明應。三不應。
○初出願體（十）　初願孝順。（至）十結願持戒。
○初願孝順。
常應發一切願。孝順父母師僧。
發隱。一切願者。該下十句也。孝順解見前文。孝名
為戒。故第一願即云孝也。
○二願得師。
願得好師。
發隱。承上酬報二親。紹隆三寶。皆賴師教。故願得
好師。曰好者。謂智行雙備。有智無行。何以成吾德。
有行無智。何以開吾迷。故弟子雖具信心。不逢良
導。美材拙匠。遂成廢器。誠可歎也。十願之中。得師
最要。問。上云師僧。此又云好師。意似重復。答。上是
奉師之孝。此是擇師之明。自不相濫。
○三願得友。
同學善知識。
發隱。雖逢良導。不偶賢朋。有聞乏辯難之資。欲行
鮮夾輔之益。相觀無自。德業安成。臨濟激發於座
元。昌棃得入於侍者。參師重矣。取友急焉。
○四願善教。
常教我大乘經律。
發隱。願上師友教我大乘經律。不墮二乘。及諸外
道。
○五願修住。
十發趣。
發隱。承上何謂大乘。繇三十心至十地以證妙覺
是也。發趣者。發起大心。趣入妙道。有住義故。
○六願修行。
十長養。
發隱。滋長培養。積累日成。有行義故。
○七願修向。
十金剛。
發隱。順入法界。堅固不動。有迴向義故。
○八願修地。
十地。
發隱。解見前文。從發趣至此。皆從師友而得也。
○九總願修行。
使我開解。如法修行。
發隱。如上大乘之法資於師友。願隨法開解。如法
修行也。華嚴信解行證為入道始終。今不言信證
者。以解必繇信故。行必終證故。
○十結願持戒。
堅持佛戒。
發隱。結願持戒者。此經本旨惟祗是重。戒匪堅持
心地已失。賢聖道果。何繇發生。夫孝名為戒。始乎
孝順。終乎持戒。戒乃貫諸願而成始成終者也。何
也。一者戒即孝順父母師僧三寶。前已釋故。二者
佛在世日。以佛為師。佛滅度後。以戒為師。戒即好
師故。三者以戒為伴。將護身心。得過險道。戒即善
知識故。四者此戒非但名律。上符千佛傳心之妙。
下合羣生制心之宜。契理契機。戒即大乘經故。五
者繇於此戒。進入大道。發即十發趣故。六者保持
此戒。培植法身。戒即十長養故。七者善巧持戒。無
能動搖。戒即十金剛故。八者依此心地大戒。優登
聖位。戒即十地故。九者以戒攝心。頓明心地。如實
履踐。戒即開解修行故。是知此戒統諸大願。無所
不該。故云結也。
○二明應。
寧捨身命。念念不去心。
應發此心。
發隱。於前十願。念念常存。一切時中。乃至失命因
<pb n="204"/>
緣。終不棄捨。誓不貪身命故離於此戒。
○三不應。
若一切菩薩不發是願者。
不應不發此心。
發隱。不發大願魔所攝持。志既不堅。行將墮落。可
不慎歟。
○三結罪。
犯輕垢罪。
發隱。●按此戒。菩薩心地法門戒心中進心願心
頂心信心念心向心不退心大乘心所出也。
●第三十六不發誓戒（二）　初舉略。二入文。
○初舉略。
誓是必固之心。願中之勇烈意。始行心弱。宜須防
持。若不發心作意。亦生違犯。故制。七眾同犯。而用
不必皆盡。大小乘不共。二乘不制。心易防持。
發隱。妄心意不可有。正心意不可無。若誓願心意
不發。道何繇成辦乎。增一阿含三十八。經云。比丘
不發誓者。終不成佛道。誓願之福。不可稱計。得至
甘露滅盡之處。故願後必須發誓也。問。聲聞執身。
今反云心易防持者何也。答。菩薩心大難持。聲聞
心小易治。譬諸禦河海之滔天。則金隄千里。止行
潦之在地。則捧土成崖。其為難易審矣。
○二入文（二）　初標人。二序事。
○初標人。
若佛子。
○二序事（三）　初標勸。二發誓。三結過。
○初標勸。
發是十大願已。持佛禁戒。作是誓言。
發隱。期其志而必到者。願為之先導也。堅其願而
不退者。誓為之後驅也。故疏稱誓為顧中勇烈意。
十願雖發。若無大誓。安克有終。故繼以不發誓戒。
○二發誓（五）　初欲染之誓。二供養之誓。三恭敬
之誓。四六根之誓。五度生之誓。
○初欲染之誓。
寧以此身投熾然猛火。大坑刀山。終不毀犯三世諸
佛經律。與一切女人作不淨行。
發隱。首誓欲染者。良以身生於欲。欲成於女。濬恩
愛海。牢生死根。無過女色矣。故首誓之。寧以者。較
量之辭也。若其汙染女色。寧將此身受烈火𦦨中
焚燒之苦。大坑穽中陷沒之苦。刀劍山頭刺割之
苦。萬苦交攢。吾寧忍之。終不忍違背聖經。共諸女
人作不淨行。良以紅爐白刃。壞色身於一時。花箭
蜜鋒。沈慧命於萬劫。苦中較苦。苦有重輕。寧忍此
而不為彼。誓要決絕至極之語也。昔有比丘坐禪。
魔化美女。說偈誘惑。比丘答曰。無羞敝惡人。說此
不淨語。水漂火焚之。不欲見聞汝。魔乃歎曰。海水
可竭。須彌可傾。彼上人者。秉志堅貞。堅貞者。勇烈
也。學人誦戒至此。尚其寒心切骨而力持之。下文
倣此。
○二供養之誓。
復作是願。寧以熱鐵羅網千重周帀纏身。終不以此
破戒之身。受於信心檀越一切衣服。復作是願。寧以
此口吞熱鐵丸。及大流猛火。經百千劫。終不以此破
戒之口。食於信心檀越百味飲食。復作是願。寧以此
身臥大流猛火。羅網熱鐵地上。終不以此破戒之身。
受於信心檀越百種牀座。復作是願。寧以此身受三
百矛刺身。經一劫二劫。終不以此破戒之身。受於信
心檀越百味醫藥。復作是願。寧以此身投熱鐵鑊。經
百千劫。終不以此破戒之身。受於信心檀越千種房
舍屋宅園林田地。
發隱。前文作是誓言。今仍云作是願者。作願如是。
正所謂願中勇烈意也。衣服飲食。臥具醫藥。宅舍
田園。信心檀越所以供養我者。為求福也。我無戒
<pb n="205"/>
德。何以堪之。故設重誓以自防護。大寶積八十九。
經云。佛告迦葉。我常說言。寧燒鐵鍱為衣。不以破
戒之身而著袈裟。寧吞熱鐵。不以破戒之口食人
信施。正此意也。
○三恭敬之誓。
復作是願。寧以鐵鎚打碎此身。從頭至足。令如微塵。
終不以此破戒之身。受於信心檀越恭敬禮拜。
發隱。先德有言。屈身而禮。直立而受。苟非有己利
之德。其害非細。此藥石之論也。今人謂供養受人
之施。猶或生慚。以禮拜無損他財。恬不知愧。嗚呼。
惜哉。
○四六根之誓。
復作是願。寧以百千熱鐵刀矛挑其兩目。終不以此
破戒之心。視他好色。復作是願。寧以百千鐵錐劖刺
耳根。經一劫二劫。終不以此破戒之心。聽好音聲。復
作是願。寧以百千刃刀割去其鼻。終不以此破戒之
心。貪嗅諸香。復作是願。寧以百千刃刀割斷其舌。終
不以此破戒之心。食人百味淨食。復作是願。寧以利
斧斬破其身。終不以此破戒之心。貪著好觸。
發隱。六根染塵。如猿得樹。若非重誓。自立良難。是
故物而曰刀矛。刀矛而曰熱鐵。熱鐵而曰百千。苦
痛之極。胡可云喻。寧受此苦。不視好色。以此要心。
抑何勇猛而激烈也。耳鼻五根亦復如是。問。受食
一節。前後言之。意似相濫。答。前以四事類說。蓋主
不堪應供而言。後以六根類說。蓋主不能制情而
言。故不相濫。問。六根止舉其五。不及意根何也。答。
五根皆含意字。故文云破戒之心。又意非形體。不
可等五為喻。
○五度生之誓。
復作是願。願一切眾生悉得成佛。
發隱。前四自度。今一度人。自利利他。俱成正覺也。
若無此誓迴向佛道。前來諸誓。止是人天福報。或
二乘小果而已。問。願生成佛。慈悲心耳。較諸猛火
熱鐵等喻。前後語義似不相類。云何名誓。答。若非
矢志決心。何繇廣度羣品。地獄未空。誓不成佛。其
勇烈何如也。安得不謂之誓。
○三結過。
而菩薩若不發是願者。犯輕垢罪。
發隱。問。願多期望之語。誓類呪詛之辭。修行本擬
出離。云何動稱地獄。答。誓。願中之勇烈意也。呪詛。
怨中之毒害意也。奈何以願為怨。以勇烈為毒害
乎。世有魔師。教授魔種。閉門塞竇。險語以堅其信
根。惡呪以閑其外問。終身蔽錮。累劫牢籠。而莫之
能出也。哀哉。●按此戒。菩薩心地法門戒心中忍
心進心定心願心頂心信心念心不退心不壞心
所出也。
●第三十七胃難遊行戒（二）　初舉略。二入文。
○初舉略。
始行菩薩。業多不定。且人身難得。堪為道器。不慎
遊行。致有夭逝。在危生念。所喪事重。以不慎故制。
七眾同。大小俱制。
發隱。人身難得。如投鍼透孔之喻是也。堪為道器
者。如裴丞相所謂六道之中可以整心慮趣菩提
者。惟人道為能耳。是知染心所就。雖號革囊。聖道
攸資。實為重器。應須貴之保之。而乃不慎遊行。甘
心夭逝。輕拋難得之身。橫傷致道之器耶。忍力未
充。臨危之際。生大苦惱。因墮惡處。故曰所喪事重
也。今新學僧。有不禁夜行者。不遵王法者。不謹天
時風寒者。不避地氣陰溼者。動云委命龍天。實則
毫無見處。夭逝之禍。疏有明文。可不慎歟。問。臨淄
尚曰肩摩。十室即有忠信。則得者必多。失者必少。
而謂人身之難。至比之投鍼透孔者何也。答。佛言
吾憶往身。鬼獄二趣且置勿論。畜生道中。為雜類
<pb n="206"/>
形亦置勿論。為狗身時。雜色狗形亦置勿論。純記
白狗。吾所積骨猶如須彌。何況雜色之狗。及餘畜
類。今得人身。不亦難乎。又佛過瓜田。顧阿難言。瓜
上之土。大地之土。孰為多少。阿難對言。瓜土至微。
大地無盡。佛言得人身者如瓜上之土。失人身者
如大地之土。又須達為佛營立精舍。蟻子在地。佛
告須達。七佛以來。皆汝於此營室供養。此蟻毗婆
尸佛時已在此地。今經七佛。恒受蟻身。尚未能脫。
繇此觀之。人身難得如瓜上土。寧不信然。所以者
何。經云。五戒堅持。方得人身。五戒不持。人天路絕。
持戒難。則人身不易明矣。又云一失人身。萬劫不
復。而乃不貴五戒之修。不虞萬劫之遠。輕棄其身
可乎。是徒知舉目見人類之多。而不知惡道之類
多多無盡也。是徒知隨在有忠信之人。而不知忠
信者未必其持戒也。人身難得。豈不誠然乎哉。一
說爪上之土。爪。指甲也。
○二入文（三）　初標人。二序事。三結罪。
○初標人。
若佛子。
○二序事（三）　初應遊止時。二應遊止事。三不應
遊止。
○初應遊止時。
常應二時頭陀。冬夏坐禪。
二時頭陀者。遊行時也。春秋二時調適。遊行化物。
無妨損也。頭陀有十二。大論廣明。食有五。一不受
別請。二常乞食。三中後不飲漿。四一坐食。五節量
食。住處有五。一阿練若處。二常坐不臥。三塚間住。
四樹下坐。五露地住。衣上有兩。一但畜三衣。二常
著衲衣。冬寒夏熱。遊行多妨損。故制。若不依制。犯
輕垢。有人言菩薩立誓安居。五月下半。至八月上
半。又云此時不復頭陀。是安居之限。遊行冐難。皆
是制限。
發隱。無妨損有二。一則慎時不傷己身。二則護生
不傷他命也。一坐食者。一坐食畢。不二坐也。阿練
即阿蘭。此云遠離處也。離市井而間居。離居而塚。
離塚而樹。離樹而露。表離障者離之又離。以至於
解脫也。
○二應遊止事（二）　初十八種物。二半月誦戒。
○初十八種物。
結夏安居。常用楊枝。澡荳。三衣。缾。鉢。坐具。鍚杖。香爐
匳。漉水囊。手巾。刀子。火燧。鑷子。繩牀。經。律。佛像。菩薩
形像。而菩薩行頭陀時。及遊方時。行來百里千里。此
十八種物常隨其身。頭陀者。從正月十五日至三月
十五日。八月十五日至十月十五日。是二時中。此十
八種物常隨其身。如鳥二翼。
發隱。十八物常隨者。楊枝淨口。澡荳潔身。超俗染
則三衣蔽形。斷邪妄則一鉢支命。具開聖地。缾注
法泉。鍚杖豎賢聖之標。香爐示清淨之體。漉囊救
物。巾布拂塵。刀用降魔。燧資破暗。鑷子拔除煩惱。
繩牀脫略貢高。經契一心。律規三業。如來表果。菩
薩明因。如是十八物果可以剎那去身耶。世有受
菩薩戒者。漫於戒義略不留心。汲汲乎惟十八物
是辦而已。肩荷隨身。便為了畢。而或執著鉢盂。不
隨眾食器者。執著繩牀。不隨眾坐席者。膠彼瑣儀。
忘其大義。居然菩薩。藐爾傍僧。作犯止持尚猶未
悉。復何論上求下化之弘規耶。噫。弊也久矣。
○二半月誦戒。
若布薩日。新學菩薩。半月半月常布薩。誦十重四十
八輕戒。若誦戒時。當於諸佛菩薩形像前誦。一人布
薩。即一人誦。若二人三人至百千人。亦一人誦。誦者
高座。聽者下座。各各披九條七條五條袈裟。若結夏
安居時。亦應一一如法。
發隱。一人布薩者。單丁住也。百千人亦一人誦者。
<pb n="207"/>
一誦多聽則不亂也。結夏安居者。九旬禁足。不言
結冬者。省文也。九條者。大衣分上中下。各三成九。
自九條以至二十五條也。今用初者。表半月誦戒。
出三界二十五有之初門也。袈裟者。此云間色服。
即壞色衣也。此四色立名。又云去穢。又云離著。又
云消瘦服等。此從義立名。加法者。當如法誦戒也。
問。文稱新學。蓋為初心。久修菩薩。似不必誦。答。爾
不憶前文乎。佛言是盧舍那誦。我亦如是誦。又言
三世諸佛菩薩皆如是誦。況今日凡夫耶。言新學
者。恐新學不知。故特舉勸。若舊學者自應熟習。何
待言也。夫半月誦戒。千佛恒規。久廢不行。人罕知
者。今錄往事以為明誡。續高僧傳。釋僧雲者。四月
十五。臨說戒時。眾僧並集。雲居上首。乃白眾曰。戒
本防非。人人誦得。何煩數舉。可令一僧豎義。使後
生開悟。雲氣格當時。無敢抗者。咸從之。訖於夏末。
遂廢說戒。七月十五日眾集。忽失雲。四出追覓。乃
於三里許古塚中得之。血流徧體。如刀割者。問之。
云一丈夫執刀。厲色責我。何得改變布薩。妄充豎
義。因劊我身。痛苦難忍。眾舁還寺。竭情懺悔。經于
十載。說戒布薩。以為常業。永不敢廢。臨終之日。異
香迎焉。
○三不應遊止。
若行頭陀時。莫入難處。若惡國界。若惡國王。土地高
下。草木深䆳。師子虎狼。水火風難。及以劫賊。道路毒
蛇。一切難處悉不得入。頭陀行道。乃至夏坐安居。是
諸難處皆不得入。
發隱。惡國界者。安身非地難也。惡國王者。護法非
人難也。高下者。地形險阻難也。深䆳者。山林恐怖
難也。師子等者。毒獸傷害難也。水火等者。天災流
行難也。劫賊者。寇盜抄掠難也。一切者。兼例其餘。
此悉妨修道業。若行若住皆不應也。一本作國難
惡王。文義不順。今依古本。
○三結罪。
若故入者。犯輕垢罪。
發隱。問。菩薩同流九界。乃至入地獄度眾生。所謂
難行能行難忍能忍是也。今見難而避。則何以異
於二乘凡夫耶。答。初心菩薩。忍力未充。涉險投危。
徒死何補。俟彼智舟堅密。仍堪苦海遊行。但其有
利眾生。必不避難苟免。●按此戒。菩薩心地法門
戒心中慧心護心信心所出也。
●第三十八乖尊卑次序戒（二）　初舉略。二入文。
○初舉略。
乖亂失儀。故制。七眾同。大小俱制。
○二入文（三）　初標人。二序事。三結罪。
○初標人。
若佛子。
○二序事（三）　初明應。二不應。三總結。
○初明應。
應如法次第坐。先受戒者在前坐。後受戒者在後坐。
不問老少。比丘比丘尼。貴人國王王子。乃至黃門奴
婢。皆應先受戒者在前坐。後受戒者次第而坐。
發隱。文中不問老少為句。言佛法中坐法。無論生
年。惟計戒臘。如比丘一類。不問某比丘老。某比丘
少。但以先戒比丘先坐。後戒比丘後坐也。比丘尼
等例此。一說不問老少僧尼道俗良賤。但依戒次。
則男女混淆。君臣錯雜。云何此法可通國家。
○二不應。
莫如外道癡人。若老若少。無前無後。坐無次第。如兵
奴之法。
發隱。莫學外道坐法。若老若少。一眾之中。不論戒
次。前後失當。混如兵奴。我佛法中。不應有此。
○三總結。
我佛法中。先者先坐。後者後坐。
<pb n="208"/>
聲聞次序出律部臥具法。以戒為次。乃至大須臾
時皆名上座。通道俗九眾。一比丘。二比丘尼。三六
法尼。四沙彌。五沙彌尼。六出家。七出家尼。八優婆
塞。九優婆夷。此九種有次第。不得亂。如律部說。
發隱。一比丘。乃至九優婆夷。此略言有此九眾。皆
當各依戒次論坐。非謂起一比丘。而二而三而四
為次也。若爾。則論位分。非論戒次矣。各類自有受
戒先後。宜如前說。六法尼者。即式叉六法。自染心
相觸以至不飲酒也。出家者。出家優婆塞也。出家
尼者。出家優婆夷也。
○三結罪。
而菩薩一一不如法次第坐者。犯輕垢罪。
發隱。此犯有二。一是令坐者。一是坐者。兩俱得罪。
問。普超三昧經云。阿闍世王請文殊。文殊讓迦葉
前行。曰。大迦葉久為沙門。世間所有羅漢皆從仁
後。仁當前行。迦葉云。計於法律。不以年歲而為尊
長。法律所載。智慧為尊。神智聖達乃為可尊。博聞
才辯乃為可尊。諸根明徹乃為可尊。文殊乃前行。
據此。不幾於乖尊卑次第耶。答。闍王之請。意在文
殊。不在迦葉。如天帝釋請華嚴法師。而置座五百
應真之上。即其類也。文殊始讓迦葉。不敢違古佛
之恒規。迦葉終遜文殊。所以順請主之本意。準前
例。則見機得坐是也。反常合道。應變隨宜。正大士
之妙用。又何過焉。故知先戒先坐。此崇戒則禮然。
無定法也。孟子曰。朝廷莫如爵。鄉黨莫如齒。輔世
長民莫如德。言隨時各有所尊也。喻如孔門弟子。
尚齒則先李路。品德則右顏淵也。又如周室勳臣。
約姓則魯為宗長。開國則齊為功首也。七歲講經
二旬首眾。亦何礙也。吾恐末世有挾才而藐視耆
宿者。有恃臘而輕忽妙德者。故通以此。識者詳之。
●按此戒。菩薩心地法門戒心中慧心及恭敬心
所出也。
●第三十九不修福慧戒（二）　初舉略。二入文。
○初舉略。
福慧二嚴。如鳥二翼。不可不修。乖出要之道。故制。
七眾同。大小乘不全共。菩薩攝一切善應修。聲聞
夏分自誓應修福業。餘時不制。
發隱。出要之道者。福慧雙修。出離生死捷要之道
也。福輕則恒羅障緣。慧淺則多行錯路。故曰乖出
要之道。夏分自誓者。坐夏則修。修則有限。非若菩
薩無時不修也。
○二入文（三）　初標人。二序事。三總結第四段。
○初標人。
若佛子。
○二序事（三）　初修福。二修慧。三舉非結過。
○初修福。
常應教化一切眾生。建立僧坊。山林園田。立作佛塔
冬夏安居。坐禪處所。一切行道處皆應立之。
修福。自作教他。文中略序七事。一僧坊。二山林。三
園。四田。五塔。六冬夏坐禪安居處。七一切行道處。
凡此流類。悉應建立力若不及者不犯。
發隱。自作教他者。作此七事教化眾生。是自作。教
化眾生令作此七事。是教他也。七事者。僧坊以聚
集大眾。山林以覆蔭大眾。園使眾得棲息。田使眾
得膳養。佛塔立。則眾瞻依有所。安居定。則眾禪那
易修。一切行道處。統論大眾修進道業之處也。作
如是事其福可知。按要集第十。經云。佛言爾時道
俗訛替。競興齋講。強抑求財。營修塔寺。依經不合。
反招前罪。蓋言非理募化。而自附營修。以公濟私。
誣因昧果。所謂天堂未就。地獄先成。如是修福。不
如避罪。學者又不可不明辨也。
○二修慧。
而菩薩應為一切眾生講說大乘經律。若疾病國難
<pb n="209"/>
賊難。父母兄弟和尚阿闍黎亡滅之日。及三七日。四
五七日。乃至七七日。亦應講說大乘經律。一切齋會
求願。行來治生。大火所燒。大水所漂。黑風所吹船舫。
江河大海羅剎之難。亦讀誦講說此經律。乃至一切
罪報。三惡八難七逆。杻械枷鎖繫縛其身。多婬多瞋
多愚癡多疾病。皆應講此經律。
修智慧。亦自作教人。
發隱。疾病者。此經律能療眾生無明宿患故。國難
者。此經律能守護心王故。賊難者。此經律能摧破。
惡魔故。父母師長亡滅者。此經律能資導冥識故。
齋會求願者。此經律能滿足行願故。行來治生者
此經律能具足法財故。大火者。此經律能滅除煩
惱𦦨故。大水者。此經律能枯竭恩愛河故。黑風所
吹者。此經律能於苦海作大舟師。渡諸眾生故。一
切罪報者。此經律能於地獄作大赦書。蠲諸業障
故。三惡八難七逆者。此經律能化惡為善。轉難為
祥。返逆為順故。杻械枷鎖者。此經律能解脫身心
內外諸縛著故。多婬多瞋多癡者。此經律能消滅
三毒。發生清淨心慈悲心智慧心故。以要言之。戒
能止惡行善。廣度眾生。亦何往而不利。何求而弗
得耶。
○三舉非結過。
而新學菩薩若不爾者。犯輕垢罪。
不修為失。
發隱。除前疏云力不及者不犯。若力及而不修。其
失大矣。故曰不修為失也。●按此戒。菩薩心地法
門戒心中慈心悲心慧心施心所出也。
○三總結第四段。
如是九戒。應當學。敬心奉持。梵壇品當廣明。
●第四十揀擇受戒戒（二）　初舉略。二入文。
○初舉略。
有心樂受。悉皆應與。若瞋惡揀棄。乖於勸獎。故制。
出家二眾同犯。餘無師範者未制。大小不全共。菩
薩本兼物。聲聞若許而中悔是犯。不許不犯。
發隱。許而中悔者。聲聞道狹。來求法者有許不許。
本不許者不犯。惟許而復悔斯有過耳。大士普度
為懷。來者不拒。何容私意有許不許。而揀擇行事
也。
○二入文（二）　初標人。二序事。
○初標人。
若佛子。
○二序事（三）　初不應揀。二應揀。三舉非結過。
○初不應揀。
與人受戒時。不得揀擇。一切國王王子。大臣百官。比
丘比丘尼。信男信女。婬男淫女。十八梵天。六欲天子。
無根二根。黃門奴婢。一切鬼神。盡得受戒。
發隱。不得揀擇四字為句。國王解見前。王子得受
者。如貞觀二年。詔法師玄琬入宮。為皇太子諸王
妃嬪受菩薩戒之類是也。則男女可知矣。大臣得
受者。如周建德元年。詔禪師僧瑋至京。令公卿咸
受十善。乃至唐宰相裴休房融俱受菩薩戒之類
是也。則百官可知矣。鬼神得受者。如嵩嶽帝受戒
於元珪禪師。廬山神受戒於曇邕禪師。高王降祝
請聰法師授菩薩戒之類是也。則諸天可知矣。後
秦弘始十年。卑摩羅叉製內外禁二卷。正明不揀
擇一切道俗同受之戒也。又開元十四年。鑒真律
師附舶日本。王乃請真授皈戒。夫人羣臣以次稟
受。亦復不揀一切夷夏同受之戒也。又元豐元年。
杭州慧才法師。為靈芝元照及僧千人授菩薩戒
於雷峰寺。方羯磨。觀音像放光。貫徹講堂。燈炬皆
為暎奪。此又一切大會受戒之瑞事也。所以然者。
良繇此心地中非尊非卑。非道非俗。非男非女。非
穢非淨。非天非人。非全非缺。非良非賤。非顯非幽。
<pb n="210"/>
一味平等。無二無別。何所去取而生揀擇。是故陽
春擇物而生。則其生必寡。滄溟揀流而納。則其納
幾何。大士春育海涵。無眾生不度。一切得受。不亦
宜乎。
○二應揀。
應教身所著袈裟。皆使壞色。與道相應。皆染使青黃
赤黑紫色。一切染衣。乃至臥具。盡以壞色。身所著衣。
一切染色。若一切國土中。國人所著衣服。比丘皆應
與其俗服有異。若欲受戒時。師應問言。汝現身不作
七逆罪否。菩薩法師不得與七逆人現身受戒。七逆
者。出佛身血。弑父。弑母。弑和尚。弑阿闍黎。破羯磨轉
法輪僧。弑聖人。若具七逆。即現身不得戒。餘一切人
盡得受戒。
應揀擇者有兩一身形不如。應揀擇。二業障不如。
須揀擇。衣中聲聞用青泥𣝕。菩薩亦應用。依此文
意。似不必盡備。但與俗豓不同。便名如法。一云道
俗受戒。皆須服壞色。二云是可壞色處。道俗同制
文云與俗有異。當知出家菩薩必用壞色。
發隱。皆染使青黃等。真諦云。青。銅青也。黑。雜泥也。
舍利弗問經云。摩訶僧祇部。勤學眾經。宣說其義
處本居中。應著黃色。曇無德部。通達理味。表法殊
勝。應著赤色。薩婆多部。博通敏達。善能化導。應著
黑色。迦舍部。勇猛護生。應著木蘭色。彌沙塞部。禪
思入玄。究暢幽密。應著青色。據此則成五彩。云何
名壞。然彼文中。每色下有青非東方之青等句。則
知就壞色中。自有五別以表五部。非世間五麗色
也。故耆域初至洛陽。見比丘衣服華豓。歎曰。大違
戒律。非佛意也。身形不如。謂不衣壞色。外貌不如
法也。業障不如。謂干犯重罪。內心不如法也。青泥
𣝕者。𣝕。香木。可染衣者。與青泥和合作壞色也。不
必盡備者。如上青黃赤黑等不必確定分別。但與
俗服有別則已。可壞色處者。可作壞色處。僧俗俱
宜同作。不可壞色處。俗即隨便。惟僧則必以壞色
也。不可壞色者。或土地所不便是也。末是疏主總
結前說。斷必用壞色。為出家定制也。法滅盡經云。
法欲滅時。袈裟自然變白。當知衣白法滅之相。此
中制白衣高座。則知道俗以緇白別。不可不慎也。
湘山錄載宋王文正公旦遺命剃髮。著壞色衣。用
火葬禮。楊大年以公位宰相。當袞服以斂。乃具染
衣置柩中焉。七逆。出佛身血者。言不必害命。但傷
體出血即犯逆。如調達碎石。迸傷佛足。生陷地獄
之類是也。羯磨轉法輪者。集眾布薩。代佛揚化。正
所謂和合僧也。弑此人則佛法滅。豈不犯逆。非漫
爾羣居情識相比者。可冐和合之名也。又凡能弘
法利生者皆名轉法輪也。聖人。即羅漢也。多小乘
和尚闍黎。故云七逆也。問。小乘害和尚非逆。雖前
文已解。猶未釋然。願更明之。答此經中重逆二字。
有別有犯重不犯逆者。有兼重與逆者。聲聞害師
已犯重。特不云逆耳。蓋逆是重上復加逆罪也。問
下弑上皆逆也。云何聲聞害師非逆。答。佛法中重。
對世法逆。佛法中逆。加世法逆一等。聲聞害師犯
重。已是世間逆罪。而菩薩所謂逆者。則更加重。故
疏云菩薩重重於聲聞重也。
○三舉非結過。
出家人法。不向國王禮拜。不向父母禮拜。六親不敬。
鬼神不禮。但解法師語。有百里千里來求法者。而菩
薩法師以惡心瞋心。而不即與授一切眾生戒者。犯
輕垢罪。
發隱。君親天地等不禮敬者。言出家之法。已於國
王父母六親鬼神不修世間禮儀恭敬。則今日授
戒。不當復問其是貴是賤是親是疏是人是神。惟
觀意之誠否耳。遠來求法。誠意可知。止除七逆。餘
但解法師語者。即當與戒。何得起惡心瞋心而不
<pb n="211"/>
即與。竟拒曰不與。遲延曰不即與。若此者。苟非圖
利養而販賣佛法。必其乏慈悲而獨善己身。是以
得罪。若察其意未誠而不與。欲成就彼。如無讖之
於道進。則大權化導。功德無量。勿等視也。問。六親
鬼神且置弗論。云何君父而不禮敬。答。此有二義
一者薙髮之日。已拜辭故。其言曰。專精拜辭。後不
拜也。二者出家之人禮拜君父。非恭敬故。所以者
何。帝釋天主不欲五戒者禮拜。慮或損福。故出家
者當精進行道。報君父恩。不當以擎跽匍匐小節
為恭敬也。斯乃忠臣孝子愛其君父而不禮拜。是
名大恭敬。豈曰桀驁乎哉。問。揀擇授戒。既犯輕垢。
今為是一味普授更無分別。為復亦有差等與。答。
訝子之問遲也。凡閱聖教。當具二義。一者善會。二
者博通。匪善會。則失其意而徒泥其文。匪博通。則
知其一而不知其二。今言揀擇犯過。指不應揀者。
不言應揀者亦犯過也。菩薩善戒經云。菩薩摩訶
薩先當具足學優婆塞戒。沙彌戒。比丘戒。若言不
具優婆塞戒得沙彌戒者。無有是處。不具沙彌戒
得比丘戒者。無有是處。不具如是三種戒得菩薩
戒者。亦無有是處。譬如重樓四級。不繇初級至二
級者。無有是處。不繇二級至於三級。不繇三級至
四級者。亦無是處。又云不成就三種戒者。亦不得
聽說菩薩戒。聽者得罪。而清涼解華嚴梵行。亦引
善戒如上等文。夫華嚴掃除。尚嚴斯義。今經建立。
奚可輕心。奈何知者過之。欲直受菩薩戒。不受具
戒。彼蓋據經中婬賤鬼畜俱得受戒。及惟除七逆
等語。遂謂無不可受。不知此語止是發明聲聞之
戒但許人倫。菩薩之戒兼収諸趣。特表其道有廣
狹云爾。至於受法。則必須依經次第。何得躐等。問。
經言百里千里來求而不與授犯輕垢罪。使彼缺
三戒而未受。輕千里而來求。乃弗與授。寧不犯過。
答。以惡心瞋心不與者犯。不言無惡無瞋而不與
者亦犯也。夫不與者非終不與。欲其合佛明制而
後與也。何罪之有。問。前文背大向小戒。不習學佛
戒。暫念小乘戒。或不許習二乘經。或不許受二乘
律。或不許發二乘心。然則直受菩薩戒豈不正合
經意。答。不許習學受持者。為已受菩薩戒者言也。
已受其大。復從其小。倒行反墮。烏得無罪。若未受
大。既無所受。又何所背。而曰背大向小等耶。且徧
閱大藏。曾無一言不許受聲聞戒而直受菩薩戒。
亦何所據而云然乎。問。法華稱十六王子曰菩薩
沙彌。豈非沙彌直受之一證歟。答。菩薩有二。一者
實德菩薩。二者入道善人槩名菩薩。如鬼神齋戒
者號菩薩神。俗士齋戒者號在家菩薩是也。非必
盡受菩薩之戒者稱菩薩也。即如沙彌亦有二種。
已受十戒曰法同沙彌。未受十戒曰形同沙彌。未
受十戒之沙彌。與未受大戒之菩薩正相類也。十
六王子。以其年少可稱沙彌。以其大心可稱菩薩。
豈必如妙海王子實受舍那之戒比耶。問。沙彌不
得受菩薩戒。則沙彌不及鬼畜等及在家二眾歟。
何彼得受此反不得。答。在家與出家體制自別。在
家者必受五戒方得受菩薩戒。出家剃染者必受
比丘戒。方得受菩薩戒。鬼畜男女等得受者。是已
有五戒者也。五戒未受者。不得與沙彌未受具者
準也。夫三寶之名。因比丘戒而成。沙彌未得與三
寶流也。果若而言。沙彌俱直受大戒。則比丘之戒
廢矣。比丘戒廢則僧寶廢。僧寶廢則三寶缺矣。一
舉而缺三寶。其失可勝言哉。且今剃髮染衣。聲聞
相也。既不屑聲聞之戒。應不作聲聞之相。即世俗
相行菩薩道亦奚不可。而乃甘心剃染作聲聞相。
獨不肯受其戒。是猶繫籍章縫。而復恥號儒生。欲
直行宰相事。三尺童子知其不可矣。又經云天人
常自感慕。我何時當得為人。於佛法中得受具足
<pb n="212"/>
戒。則比丘戒法人間天上之所貴重。焉可忽耶。首
楞嚴云。先持聲聞戒。執身不動。後持菩薩戒。執心
不起。先後二字金口炳然。故聲聞直禁不殺。而菩
薩見機宜。雖斷命不為殺。聲聞直禁不盜。而菩薩
興利濟。雖奪取不為盜。聲聞不得捉金銀錢物。而
菩薩行施。可畜一切財寶。聲聞不得近非親里比
丘尼。而菩薩已視一切眾生皆其親里。如是者。必
其具大人之作略。開弘誓之胷懷。權實雙融。悲智
並運。然後可以語此耳。初機淺學而欲直受。吾恐
循規踐跡。猶且多愆。破格越常。豈能無過。六物之
名尚昧。而垂任公之鉤。匹雛之勝未能。而攘馮婦
之臂。功無所就。害已隨之。所謂賊夫人之子者此
也。故知直授之說。雖是慈悲普度。惟欲頓挈凡夫。
速成菩薩。泯除小果。純一大乘。豈非美事。而此過
量豪傑。千百人中鮮見一二。苟非其人。徒美虗名。
曾無實益。諸佛未許汝在。問。疏稱七眾。豈非沙彌
不受具戒之直受耶。經云婬男婬女。豈非白衣不
受五戒之直受耶。答。此大有說。一者經文止有比
丘比丘尼。曾無七眾。唯疏舉七眾耳。二者即沙彌
白衣才堪直受。亦必須一會之頃。沙彌先受具戒。
白衣先受五戒。而隨受菩薩戒。則不次第而未嘗
不次第也。略似世間聯登科甲者比也。欲存此一
類。故言七眾。非謂不受具戒之沙彌。不受五戒之
白衣。而成菩薩戒七眾也。乘雖貴乎頓超。戒何妨
於漸受。願觀此者平氣虗懷。委細審察。母泥揀擇
有過之文而不會其意。毋執揀擇之一義而不信
餘經。則庶幾哉上符佛旨。而下利羣生也已。●按
此戒。菩薩心地法門戒心中慈心悲心同心圓心
及平等心所出也。
●第四十一為利作師戒（二）　初舉略。二入文。
○初舉略。
內無實解。外為名利。輒爾強為。有悞人之失。故制。
出家二眾同。大小不俱制。三眾及在家無師範義。
不制。
發隱。佛藏第四。經云。雖是凡夫。清淨持戒。不貪利
養。多聞廣喻。猶如大海。惟說清淨第一實義。所說
如是。亦如是行。舍利弗。如是說者。我聽說法。今貪
利養為利作師。豈得不犯。夫名利在我。浮雲之過
太虗也。其得甚微。邪解入人。早黑之汙素帛也。其
害甚大。以己小利。誤彼信心。彼若墮落。師與同墮。
可弗慎乎。
○二入文（二）　初標人。二序事。
○初標人。
若佛子。
○二序事（三）　初明解。二不解。三舉非結過。
○初明解。
教化人起信心時。菩薩與他人作教誡法師者。見欲
受戒人。應教請二師。和尚阿闍黎。二師應問言。汝有
七遮罪否。若現身有七遮罪者。師不應與受戒。若無
七遮者。得與受戒。若有犯十戒者。應教懺悔。在佛菩
薩形像前。日夜六時。誦十重四十八輕戒。苦到禮三
世千佛。得見好相。若一七日。二三七日。乃至一年。要
見好相。好相者。佛來摩頂。見光見華。種種異相。便得
滅罪。若無好相。雖懺無益。是人現身亦不得戒。而得
增益受戒。若犯四十八輕戒者。對首懺悔。戒便得滅。
不同七遮。而教誡師於是法中一一好解。
解此故堪為師。兼制不解則犯。問遮道。遮道有三。
一七逆。二十重。三四十八輕。如是三事。皆應一一
好解。不欲受者不得逼。增受之罪。
發隱。十戒。一本作重戒。今謂十波羅夷也。三世千
佛。三世各有千佛也。佛摩項者。佛昔以百福莊嚴
兜羅緜手摩捋病人。病即除愈。今來摩頂。罪豈不
滅。光者明照義。黑業消之相。華者開敷義。結縛解
<pb n="213"/>
之相。增益受戒者。無此好相。雖今不得戒。亦增長
向後得戒因緣也。對首者。猶云對面懺悔。罪即消
滅。犯輕故不須好相也。又此好相不作聖心。名罪
滅境。若生聖解。即墮羣邪。魔入於心。莫可救療。不
得逼者。無求強與。是未堪受而受。增上受也。與者
受者皆罪也。亦補前揀擇意。言雖不可拒。亦不可
強也。一說對首者。相對首罪也。
○二不解。
若不解大乘經律若輕若重是非之相。不解第一義
諦。習種性。長養性。性種性。不可壞性。道種性。正法性。
其中多少觀行出入。十禪支。一切行法。一一不得此
法中意。
不解此而作師。亦是兼制。
發隱。輕重是非者。此心地戒淺犯而輕。深犯而重。
云何是犯。云何非犯。明析二途。秩然不亂者。戒之
相也。第一義諦者。此心地戒非重非輕。低昂宛爾。
無非無是。黑白顯然。逈出二邊。不可思議者。戒之
理也。相不解。則疑悞初學。理不解。則鈍置利根。習
種性。長養性。研習增長。日益堅固。通屬住位也。性
種性。不可壞性。從性出生。俗諦建立。故不可壞。通
屬行位也。道種性正修中道。屬向位也。正法性正
入聖位。通屬地等妙位也。多少觀行出入者。禪定
中隨人智斷不同。巧拙之異也。十禪支者。即是修
四禪中一覺二觀。乃至十不苦不樂也。一切行法。
總結修行一切法門也。此法中意微妙無窮。一一
不知。譬如不諳病源。不明脈理。不通藥性。不解處
方。云何乃敢貪利療人。以致夭折。今不解一切法。
云何貪利妄治眾生法身諸疾。以傷慧命。故曰有。
悞人之失也。此中兼制者。例上文解則不犯也。問。
第一義諦。前二十二中雖已剖示。顧天台之為教
也。法崇三觀。名擅一家。此經所具諦觀之義更願
詳說。答。若陳其義。有總有別。總說。則心地戒中天
然三觀法爾具足。無俟更論。別說。則舍那本身是
名空義。千百億迹是名假義。非本非迹。常迹常本。
名第一義。未起座先。無法可說。是名空義。從座而
起。周徧說法。是名假義。起即不起。不起而起。名第
一義。內觀其心。不得殺心。及戒殺心。是名空義。外
見諸事。禁止殺事。常行善事。是名假義。無有心事。
心事歷然。名第一義。若盜若婬。乃至輕垢。亦復如
是。究極而言。餘宗所明亦通三觀。一家所建亦會
餘宗。本自圓融。惟忌偏執而已。
○三舉非結過。
而菩薩為利養故。為名聞故。惡求多求貪利弟子。而
詐現解一切經律。為供養故。是自欺詐。亦欺詐他人。
故與人授戒者。犯輕垢罪。
發隱。問。此中亦有不解大乘經律等文。與第十八
無解作師何別。答。彼專無解。此兼為利。意重為利。
故與前別。●按此戒。菩薩心地法門戒心中定心
慧心好說心及真實心所出也。
●第四十二為惡人說戒戒（二）　初舉略。二入文。
○初舉略。
凡未受菩薩戒者皆曰惡人。若預為說。後受不能
殷重。故制。七眾同。大小俱制。
發隱。渴而後飲。則水之味甘。暗而後燃。則燈之用
大。故云預說則心輕也。
○二入文（二）　初標人。二序事。
○初標人。
若佛子。
○二序事（三）　初所不說境。二出不說故。三舉非
結過。
○初所不說境。
不得為利養故。於未受菩薩戒者前。若外道惡人前。
說此千佛大戒。邪見人前亦不得說。除國王。餘一切
<pb n="214"/>
不得說。
惟除國王。外道惡人即九十五種。
發隱。除國王者。率土之濵。皆王臣故。佛法外護。囑
國王故。興滅三寶。惟其意故。民無二王。即世尊故。
問。父母云何亦不可說。答。父母所親。可理喻故。國
王所尊。情難達故。一切有部目得迦經云。尊貴之
人。雖無敬信。亦應為說。貧窮之人。兼不敬信。雖樂
欲聞。不應為說。尊貴。指國王也。十誦毗尼序云。波
斯匿王詣佛。時正布薩。諸比丘言大王出。我等當
作法事。王言欲聽。諸比丘白佛。佛言從今日聽在
諸王前說戒。又經云。一沙彌伏牀下。盜聽眾僧說
戒。金剛力士以杆擬之。沙彌驚懼。懺悔得免。
○二出不說故。
是惡人輩。不受佛戒。名為畜生。生生之處。不見三寶。
如木石無心。名為外道。邪見人輩木頭無異。
不受戒皆為惡人。空生空死。同畜生也。
發隱。畜生雖具佛性。今報昏迷。木石正屬無情。頑
然罔覺。是惡人輩。有耳不聞戒名。有目不見戒光。
有鼻不嗅戒香。有舌不餐戒味。有身不踐戒地。有
心不知戒相。六根冥窈。與畏生木石何殊焉。向之
說法。非惟不曉。復生謗訕。故不應也。
○三舉非結過。
而菩薩於是惡人前說七佛教戒者。犯輕垢罪。
發隱。前戒揀擇。今戒惡人。所謂不揀擇中甄別自
明。悲智雙行之道也。若執不揀。泛濫說戒。甚非所
宜。應須生重法心。慎勿示之以易。令彼愚頑倍增
藐忽。●按此戒。菩薩心地法門戒心中慧心護心
達心所出也。
●第四十三無慚受施戒（二）　初舉略。二入文。
○初舉略。
當分犯。已自結罪。不思慚愧。而冐當利施。無愧故
制。出家五眾同。大小俱制。以枉當福田故。文云信
心出家毀正戒者。在家未當田任。未制。
發隱。當分犯者。當戒分中有犯。罪已結矣。尚無慚
愧。濫叨信施。其罪不益深乎。未當田任者。在家未
當福田之任。無受施事也。
○二入文（二）　初標人。二序事。
○初標人。
若佛子。
○二序事（三）　初受施不宜。二人鬼所毀。三舉非
結過。
○初受施不宜。
信心出家。受佛正成。故起心毀犯聖戒者。不得受一
切檀越供養。亦不得國王地上行。不得飲國王水。
帶罪無愧。不得受施。國王本以地水給有德之人。
無有德行。不應受用。
發隱。地水者。舉況也。地水且然。況他物乎。阿毗達
磨俱舍釋論云。犯根本罪者。於大眾食及住處。佛
不許此人噉一段食。踐一脚跟地。觀此。則知破戒
比丘。天地雖寬。無處可著。檀那雖眾。滴水難消。可
不懼哉。
○二人鬼所毀。
五千大鬼常遮其前。鬼言大賊。若入房舍城邑宅中。
鬼復常掃其脚迹。一切世人。皆罵言佛法中賊。一切
眾生眼不欲見。犯戒之人。畜生無異。木頭無異。
帶罪無愧。人鬼所毀。
發隱。持戒之人。善神衛體。破戒之輩。惡鬼隨身。何
也。善惡氣分自然相感。如世貴人。輿馬僕從之所
呵護。如世因犯。杻械兵卒之所防禁也。此諸惡鬼
存日障其前途。故威德日消。所作不利。死時引入
地獄。故身心痛苦。神識昏迷。又掃其脚迹者。經言
賢聖誦經行道之處。其地皆為金剛。今此惡人遊
行之處。其地皆悉穢染。鬼安得不掃其脚迹耶。佛
<pb n="215"/>
法中賊者。破戒惡人。所謂偷佛衣。盜佛飯。在佛法
中反害佛法。非大賊而何。
○三舉非結過。
若故毀正戒者。犯輕垢罪。
發隱。寶積經云。自知犯戒。受信施。是名第四微細
煩惱。出家之人具此煩惱。如負重擔入於地獄。●
按此戒。菩薩心地法門戒心中信心念心及慚愧
心所出也。
●第四十四不供養經典戒（二）　初舉略。二入文。
○初舉略。
三寶皆應供養。若不修者。乘於謹敬之心。故制。七
眾同。大小不全共。菩薩應修五事。聲聞五篇輕重
法應誦持。餘事不制。
發隱。菩薩五事具後。聲聞五篇。第一四重。第二僧
伽。第三合尼薩波逸。第四提舍尼。第五突吉羅。
○二入文（二）　初標人。二序事。
○初標人。
若佛子。
○二序事（三）　初標勸受持。二別列勸事。三舉非
結過。
○初標勸受持。
常應一心。
發隱。一心者。無二心也。一心不亂。始名持誦也。按
一心念佛有事有理。此亦應爾。事一心者。以心守
戒。持之不易。誦之不忘。無背逆意。無分散意。心不
違戒。戒不違心。名一心也。理一心者。心冥乎戒。不
持而持。持無持相。不誦而誦。誦無誦相。即心是戒。
即戒是心。不見能持所持。雙融有犯無犯。名一心
也。
○二別列勸事。
受持讀誦大乘經律。剝皮為紙。刺血為墨。以髓為水。
析骨為筆。書寫佛戒。木皮穀紙。絹素竹帛。亦悉書持。
常以七寶無價香花。一切雜寶為箱囊。盛經律卷。
勸事凡五種。一受持。二讀。三誦。四書寫。五供養。解
說已在上三十九中。
發隱。剝皮刺血等有二義。一者身分血肉命根所
關。世間至寶重者。是捨其身命而流通慧命也。二
者四大虗假終歸朽敗。世間至無用者。是捨其無
用而成就大用也。穀字從𣪊從木。或從禾作穀者
非。穀者禾實。今穀是楮樹。可造紙故。下列可書三
種。一紙。二絹。三竹。古用竹。故曰簡袠。又曰汗青也。
漢始有赤蹏紙。後蔡倫復以魚網木皮造紙。而紀
載流通繇是無盡矣。言五種者。意倣法華五種法
師也。
○三舉非結過。
若不如法供養者。犯輕垢罪。
經典是佛母。應供養。不者犯罪。
發隱。三世諸佛皆從經中出。故云佛母。忽慢父母
而不供養。是不孝也。尚得名為戒乎。●按此戒。菩
薩心地法門戒心中願心護心信心念心及恭敬
心所出也。
●第四十五不化眾生戒（二）　初舉略。二入文。
○初舉略。
菩薩發心為物。見有識之類。應須教化。令得悟解。
若不能者。乖大士之行。故制。七眾同犯。大小不共。
大士化眾生是正行。小乘自度。不化非犯。
發隱。大士犯小乘不犯者。一夫不獲。以天下為己
任者曰。時予之辜。彼飲牛荷蕢之徒。則何辜之有。
○二入文（二）　初標人。二序事。
○初標人。
若佛子。
○二序事（三）　初勸起悲心。二列悲心事。三舉非
結過。
<pb n="216"/>
○初勸起悲心。
常起大悲心。
不起兼制。悲能拔苦。大士恒願眾生離苦。
發隱。兼制例前。言起。兼制不起者犯過也。不言慈
者。慈與樂。悲拔苦。拔苦急於與樂也。又苦去即樂。
悲兼慈故。是以贊佛曰大悲世尊。贊觀音曰大悲
菩薩。良以大小乘所繇分別正在於此。學菩薩者
不可頃刻而忘此心。故曰常起也。
○二列悲心事（三）　初見人令發心。二見畜令發
心。三隨方隨見令發心。
○初見人令發心。
若入一切城邑舍宅。見一切眾生。應當唱言。汝等眾
生。盡應受三歸十戒。
發隱。眾生該乎六道。今專屬令人發心者。以下有
牛馬豬羊等文。今且就人言也。按菩薩善戒經云。
菩薩至白衣家。不能說法開示令供養三寶者得
罪。折伏羅漢經云。初利天子壽命欲終。當受豬身。
詣佛求救。佛教皈命佛法僧寶。於是七日七夜精
勤三歸。得免豬胎。為長者子。又木槵子經云。佛告
琉璃王。穿木槵子。稱三寶名。當斷結業。得無上果
故知三寶一切眾生皈依處也。不曰五戒而曰十
戒者。五戒人天之因。十戒菩薩之道也。
○二見畜令發心。
若見牛馬豬羊一切畜生。應心念口言。汝是畜生。發
菩提心。
發隱。汝是畜生者。先示其果報之名。發菩提心者。
後教以出離之要。菩提心者。廣大清淨本然之覺
體。即自性三歸心地十戒是也。迷此心故。隱而不
發。輪轉三途。無有窮已。發起此心。靈覺洞然。暗蔽
愚癡。倏爾消滅。焉有所謂畜生者哉。
○三隨方隨見令發心。
而菩薩入一切處山林川野。皆使一切眾生發菩提
心。
悉令發心。是出要之急。故須此三。通制道俗。
發隱。令人發心。一也。令畜發心。二也。隨方隨見令
發心。三也。出家在家菩薩盡應如此。故云通制。
○三舉非結過。
是菩薩若不發教化眾生心者。犯輕垢罪。
發隱。問。說法對人。人猶未信。發心向畜。畜則何知。
答。性在含靈。不可思議。安期畜類。終無覺心。蛤之
生天。鵬之敬律。虎之弭耳避地。蟒之垂淚革心。海
魚之再世而興崇法門。飛鳥之次生而還為弟子。
如斯比類。枚舉曷勝。縱彼業重無知。行者自當獲
福。故應教化無間人畜也。●按此戒。菩薩心地法
門戒心中願心慈心悲心益心大乘心所出也。
●第四十六說法不如法戒（二）　初舉略。二入文。
○初舉略。
強為解說。彼此有慢法之失。故制。出家五眾同。大
小俱制。在家不全為法主。止說一句一偈不如法。
亦犯。
發隱。彼此者。說聽兩俱得罪也。不全為者。亦有時
乎說法也。句偈雖非全文。而不如說法儀式。亦犯
罪也。在家說法。如淨名談不二於毗耶。雙林講涅
槃於梁殿是也。然此大權菩薩。巧現居士之身。非
今外道白衣。謬膺說法之任。或妄稱三教之祖。或
偽造五部之書。或密授十六字經。或祕傳七箇字
佛。或身中運氣存神而號公案。或暗夜聞聲見物
而作奇徵。或本無悟入而誑說禪宗。或撥無因果
而誹謗正法。千科萬徑。莫可具陳。據座稱師。無少
謙讓。身為俗士。徒反緇流。一瞽眾盲。同歸陷溺而
已。斯則片時法主。半字邪辭。皆地獄種子也。願講
者至此。不悋慈悲。力為救援。
○二入文（二）　初標人。二序事。
<pb n="217"/>
○初標人。
若佛子。
○二序事（三）　初總明普說。二別為四眾。三舉非
結過。
○初總明普說。
常應教化起大悲心。若入檀越貴人家。一切眾中。不
得立為白衣說法。應在白衣眾前高座上座。
常應大悲教化。即是兼制也。不得立。示說法儀則。
為白衣說。不得倚立。法應同坐。若相與立亦非過。
此中舉立為語。若人臥。說法坐立。或復覆頭捉杖
悉不得。
發隱。相與立者。己與人同立說法不犯。此中舉立
者。且獨舉立為例耳。高座上坐。非云於高座之上
坐也。是二等座。或高座。或上座。高座。低昂言之。上
座。大小言之也。臥及覆頭等。四分開除病不犯。此
亦應爾。菩薩大悲利物。為病人故。豈泥常法也。
○二別為四眾。
法師比丘。不得地立為四眾說法。若說法時。法師高
座。香花供養。四眾聽者下坐。如孝順父母。敬順師教。
如事火婆羅門。
為四眾說亦不得立。莫言僧尼有道而倚立為說。
亦是輕法為犯也。
發隱。上專為俗。今兼四眾也。一本四眾上有白衣
二字。言四眾。則攝在家二眾。何必更云白衣。事火
者。婆羅門事火致敬盡禮。故借為喻。欲其以事邪
法之心事正教也。莫言僧尼有道者。言縱令有道
可尊。終難以道廢法。高座下座之制。毋以僧尼故
而捨置不行也。
○三舉非結過。
其說法者。若不如法說。犯輕垢罪。
發隱。不如法說者。失說法之儀式故。非謂法說非
法。非法說法也。蓋彼自屬倒說僻法戒。●按此戒。
菩薩心地法門戒心中護心好說心達心所出也。
●第四十七非法制限戒（二）　初舉略。二入文。
○初舉略。
既見善事。法應隨喜。而今制網障閡。乖助善之義。
故制。在家二眾同犯。出家五眾無其自在之制。脫
立閡善制限。亦同此制。大小同犯。
發隱。脫。儻也。出家雖無自在權勢。儻即眾中立為
制限。不容修福作善。亦與在家同罪。如前僧雲欲
廢布薩。即其事也。
○二入文（二）　初標人。二序事。
○初標人。
若佛子。
○二序事（三）　初標受戒人。二明制限事。三舉非
結過。
○初標受戒人。
皆已信心受佛戒者。
標受戒者兩釋。一云標被制之人。佛子欲信心受
戒。而制限障閡。不聽彼受。二云標能制之人。佛子
始以信心受戒。未便立非法制限。是故示應。
發隱。未便立法制限者。言受戒未幾。豈便作限閡
事。故預示應。
○二明制限事。
若國王。太子。百官。四部弟子。自恃高貴。破滅佛法戒
律。明作制法。制我四部弟子。不聽出家行道。亦復不
聽造立形像佛塔。經律。立統官制眾。使安籍記僧。菩
薩比丘地立。白衣高座。廣行非法。如兵奴事主。而菩
薩正應受一切人供養。而反為官走使。非法非律。若
國王百官好心受佛戒者。莫作是破三寶之罪。
不聽出家。斷僧寶也。不聽四部出家者。謂居士居
士婦童男童女。不聽造立形像。斷佛寶也。不聽書
寫經律。斷法寶也。
<pb n="218"/>
發隱。仁王般若經云。佛告波斯匿王。吾滅度後。正
法欲滅。此經三寶。付諸國王。建立守護。大王。後五
濁世國王王子大臣。自恃高貴。破滅吾教。制我弟
子。不聽出家。造佛塔寺。從今以後。廣度比丘比丘
尼。造佛塔寺經像。此經所云。與今制戒意正合也
安籍記僧者。安設簿書。記僧名字。使多寡有數。不
得增益。夫僧遊世外。宜放令自如。而乃定之版圖。
擬諸編氓可乎。惜乎末世少見為王官者入僧寺
故造僧籍。多見為僧尼者置民產自入民籍耳。悲
哉。至於地立走使。亦僧之過。非王官過也。翹首而
高參鳥窠。泥塗逈絕。三詔而不回信祖。趣步無蹤。
地立走使。非僧自取而何哉。
○三舉非結過。
若故作破法者。犯輕垢罪。
發隱。問。會昌沙汰。宣和改更。破法之愆。誠不免矣。
然或僧尼背佛違法。暴橫無禁。則將任之乎。答。貞
觀九年。詔天下諸州有寺之處。各度僧尼。務取德
行精明者。其有溺於流俗。或假託鬼神。妄傳妖怪。
或謬稱醫巫。左道求利。或灼鑽膚體。駭俗驚愚。或
造詣官曹。囑致臟賄。凡此等類。大虧聖教。朕情在
護持。必無寬貸。宜令所司。依附內律參以金科。明
為條制。此則雖有所制。不犯今戒。所以者何。僧尼
暴橫。滅法之繇。司世道者從而抑之。佛法乃得久
存而無弊。是正以安僧。非以病僧也。況詔以內律
金科參用。則非純任王法也。如文皇者。真可謂得
大士之善權。而非凡量可測矣。嗟乎。使為僧者人
人奉佛明誨。精心力行。王官豈不加敬。聖天子。賢
宰相。文武百執事。必不負靈山之囑也。惟在吾徒
勉之。●按此戒。菩薩心地法門戒心中護心喜心
益心所出也。
●第四十八破法戒（二）　初舉略。二入文。
○初舉略。
內眾有過。依內法治問。乃向白衣外人說罪。令彼
王法治罰。鄙辱清化。故名破法。乖護法之心。故制。
出家五眾同犯。大小乘俱制。
發隱。依內法治問者。僧內俗外。僧有過。依僧法罰
治責問。不宜用外刑辱內眾也。唐書顯慶元年五
月。勅天下僧尼有犯法者。以僧律治之。不得與民
同科。王官護法如此。而僧反破法可乎。
○二入文（三）　初標人。二序事。三總結第五段。
○初標人。
若佛子。
○二序事（三）　初不應破法。二明應護法。三舉非
結過。
○初不應破法。
以好心出家。而為名聞利養於國王百官前說佛戒
者。橫與比丘比丘尼菩薩戒弟子作繫縛事。如獄囚
法。如兵奴之法。如師子身中蟲。自食師子肉。非餘外
蟲。如是佛子。自破佛法。非外道天魔能破。
發隱。一本作不以好心出家。據文勢無不字為順。
言出家受佛大戒。初本好心。而後為名利。失其本
志。良繇此中犯者。俱是先曾受戒。後乃犯故。於國
王百官前說佛戒者。蓋是王官素所崇敬。凡有言
說。彼皆聽用。威福自在。故得作繫縛事。言師子者。
師子出而百獸伏。則百獸不能食師子。食師子者
內身之蟲耳。佛法立而羣魔消。則羣魔不能破佛
法。破佛法者內教之人耳。興言至此。可不悲哉。
○二明應護法。
若受佛戒者。應護佛戒。如念一子。如事父母。不可毀
破。而菩薩聞外道惡人以惡言謗破佛戒之聲。如三
百矛刺心。千刀萬杖打拍其身。等無有異。寧自入地
獄經於百劫。而不一聞惡人以惡言謗破佛戒之聲。
而況自破佛戒。
<pb n="219"/>
發隱。如念一子。一者。等也。如父母以等一視子。無
二心也。問。待子待父母云何等喻。答。此特舉極親
極愛為言。不必以上下尊卑泥之。又上句即慈悲
心。下句即孝順心也。矛曰三百。刀杖曰千萬。地獄
曰百劫。極言以明其不可也。云破佛戒者。一者已
受佛戒而不護法。是名破佛戒。二者僧受佛戒而
我辱之。是名破佛戒。
○三舉非結過。
教人破法因緣。亦無孝順之心。若故作者。犯輕垢罪。
或名此戒為令他得損惱戒也。
發隱。云何專以教人破法結罪。以此戒是令彼王
臣治辱僧故。不知護法而反破法。忤逆三寶。孝順
安在。故得罪也。問。有惡僧焉。顯諫之則不從。默擯
之則不喻。于世綱常。冐國憲典。不可以內法治者。
則如之何。答。此在權其事宜。不可執一。執於護法。
反至滅法者有矣。與其全一人而殃連三寶。孰若
全三寶而殃止一人。況文中橫與比丘比丘尼等。
橫之一字。明無辜也。若真罪人。應所不制。或名此
戒者。此戒本名破法。亦可名為令他得損惱戒也。
●按此戒。菩薩心地法門戒心中慈心悲心及孝
順心所出也。
○三總結第五段。
如是九戒。應當學。敬心奉持。
○三總結（三）　初標數。二勸持。三勸誦。
○初標數。
諸佛子。是四十八輕戒。
○二勸持。
汝等受持。
秉持在心。
發隱。曰在心者。明受戒者必把秉於[(曷-曰)/月]懷而不散
亂。執持乎志念而不失忘也。
○三勸誦。
過去諸菩薩已誦。未來諸菩薩當誦。見在諸菩薩今
誦。
舉三世菩薩誦為勸。
發隱。上明四十八輕垢竟。
○三流通分（三）　初流通本戒。二流通本品。三總
讚流通。
發隱。疏科無第三總讚流通。以長行後無有偈文
故也。今本有之。諸本不同。未知孰是。而偈中無非
讚觀持戒之語。存之何害。因為補第三科云。
○初流通本戒（四）　初明當誦。二正流通。三流通
益。四大眾奉持。
○初明當誦（三）　初標名數。二諸佛誦。三釋迦誦。
○初標名數。
諸佛子聽。十重四十八輕戒。
○二諸佛誦。
三世諸佛已誦當誦今誦。
○三釋迦誦。
我今亦如是誦。
○二正流通（三）　初流通人。二流通相。三流通事。
○初流通人。
汝等一切大眾。若國王王子百官。比丘比丘尼。信男
信女受持菩薩戒者。
即時座大眾也。
發隱。兼舉一時在座之眾。該道俗男女等也。
○二流通相。
應受持讀誦解說書寫佛性常住戒卷。
五種法師也。
發隱。言佛性常住者。此戒是心地法門本來佛性。
常住不變。非小乘戒卷也。五種解見前文。
○三流通事。
流通三世一切眾生。化化不絕。
<pb n="220"/>
以此戒法流通三世。化化不絕。
發隱。繇現在故。知過未然。起舍那而千佛而百億
而菩薩而眾生。化復傳化。展轉相因。理應無盡。
○三流通益（三）　初值聖。二離苦。三得樂。
○初值聖。
得見千佛。為千佛授手。
三世千佛悉見。今舉千佛。一世耳。佛佛授手者。非
即舉手更授也。明秉戒如與佛相鄰次不遠。故義
言授手。
發隱。鄰近比次。不隔遠故。授手猶言聯手。非必實
舉手授我也。
○二離苦。
世世不墮惡道八難。
發隱。此心地戒。却惡之前陣也。世世為之護持。焉
得墮惡道八難。
○三得樂。
常生人道天中。
所離所得豈止於此。且舉凡情所忻厭以之為勸
耳。
發隱。此心地戒。運善之初章也。世世為之引導。焉
得不生人道天中。言豈止此者。曰離曰得。姑順凡
情耳。極而言之。究盡所離。則離三塗。離六道。離二
乘。離權位菩薩。究盡所得。則得人得天。得羅漢。得
菩薩。得如來。如是乃至離無所離。得無所得。故云
豈止。但以凡情淺近。未解深聞。俯就曲成。且隨忻
厭云爾。本來心地了無苦樂之相。又何所容其離
與得哉。
○四大眾奉持。
我今在此樹下略開七佛法戒。汝等大眾當一心學
波羅提木叉。歡喜奉行。如無相天王品勸學中一一
廣明。三千學士時座聽者。聞佛自誦。心心頂戴。歡喜
受持。
發隱。略開具二義。一者能說之人不止七佛。所謂
三世諸佛所同說也。二者所說之戒非止十重四
十八輕。所謂如毛頭許者是也。一心見前解。無相
天王品同前例。三千學士即在會諸菩薩。三千者。
義見後解。
○二流通本品（四）　初徧結。二略舉。三所說。四奉
行。
○初徧結（二）　初此釋迦說竟。二餘釋迦說竟。
○初此釋迦說竟。
爾時釋迦牟尼佛。說上蓮華臺藏世界盧舍那佛所
說心地法門品中。十無盡戒法品竟。
發隱。舉十重不舉四十八者。此十戒義含無盡。舉
十。則一切戒悉皆攝盡。況四十八耶。
○二餘釋迦說竟。
千百億釋迦亦如是說。
發隱。如王渙汙大號。從於一郡歷於百郡。一郡喻
此釋迦。百郡喻餘釋迦也。
○二略舉（二）　初此釋迦所說。二餘釋迦所說。
○初此釋迦所說。
從摩醯首羅天王宮。至此道樹下。十住處說法品。為
一切菩薩不可說大眾。受持讀誦解說其義亦如是。
發隱。此與上文似濫非濫。上是徧結此釋迦說戒
法竟。此則略舉其所說十處也。
○二餘釋迦所說。
千百億世界。蓮華藏世界。微塵世界。
文末闕亦如是學。
發隱。上是徧結餘釋迦說戒法竟。此則略舉其所
說微塵世界也。如是學。一云當作如是說。
○三所說（二）　初別。二總。
○初別。
一切佛心藏。地藏。戒藏。無量行願藏。因果佛性常住
<pb n="221"/>
藏。
凡七句。亦兩。前六是別。後一是總。
發隱。一切佛者。如下所列諸藏。十方三世一切如
來之所同有也。一心藏者。本覺心體。含裹虗空。包
羅法界。一切萬法悉備其中。如寶藏然。故云藏也。
二地藏者。心體平等不二名地。而出生一切諸善
功德。故云藏也。三戒藏者。心體離過絕非名戒。而
止持作犯纖悉具足。故云藏也。四行願藏者。心體
發之為善事曰行。存之為善念曰願。而無量行門
如大海不可窮。無量願門如虗空不可盡。故云藏
也。五因果藏者。心體始之所修曰因。終之所證曰
果。而因該果海。因地無邊。果徹因源。果海無限。故
云藏也。六佛性常住者。心體不生不滅。無去無來。
天真佛性。湛然常住。而自性該凡聖。彌古今。廣大
周徧。不可測量。故云藏也。一曰心。二曰地。三曰戒。
正明此戒是心地戒也。而大行大願繇此戒生。正
因正果繇此戒得。常住佛性繇此戒證。大哉戒也。
斯其至矣。
○二總。
如是一切佛說無量一切法藏竟。
發隱。承上文如是無量無邊一切諸佛。說無量無
邊一切法藏。蓋不止六種而已。以此攝盡。故云總
也。
○四奉行（二）　初百億。二餘處。
○初百億。
千百億世界中一切眾生受持。歡喜奉行。
眾生各各皆悅。各各奉行。
○二餘處。
若廣開心地相相。如佛華光王七行品中說。
佛華光王品。應是大本中也。本不同。三千者。是菩
薩應學三千威儀。三年者。聲聞五年。菩薩三年。三
事者。戒定慧耳。
發隱。略說百億如上。若廣說餘處。則如光王品中。
而今無此品。故云應是大本也。相相者。戒是心地
之相。戒相總別重重無盡。故云相相。今品所明。舉
槩而已。本不同下追疏前文。言本不同者。三千學
士有作三千者。三年者。三事者。隨文解之。各有一
義。義俱通也。千。年。事。如烏焉馬傳寫易訛故。五年
三年。學戒期也。
○三總讚流通（三）　初讚持戒益。二序學戒事。三
發度生願。
○初讚持戒益（二）　初總讚。二五種。
○初總讚。
明人忍慧強。能持如是法。未成佛道間。安獲五種利。
發隱。明人者。言此大戒非愚人所能持也。以具忍
慧故曰明。忍者心之操守。其忍至堅曰忍強。慧者
心之靈通。其慧至利曰慧強。忍強則能永持。而終
始不移。慧強則能善持。而圓融不滯。如是之人。英
敏特達。超出凡夫二乘。非明人而何。未成獲利者。
能持此法。決定成佛。然不待成佛。於其中間先獲
五利。極讚持戒之益以勸導令持也。安獲者。五種
勝利任運自得。非強求也。
○二五種。
一者十方佛。憫念常守護。二者命終時。正見心歡喜
三者生生處。為諸菩薩友。四者功德聚。戒度悉成就。
五者今後世。性戒福慧滿。此是諸佛子。
發隱一諸佛護持利。此戒是一切諸佛之心地也
眾生持戒則佛法興。眾生毀戒則佛法滅。持戒之
人。佛豈不以慈悲憫念。威神加護。令彼所作畢竟
成辦。二臨終歡喜利。毀戒之人。死墮惡道心生怖
懼。持戒而終。正見炳然。自知死已必生佛前。豈不
歡喜。三伴侶菩薩利。此戒一切菩薩所持。持戒者
即菩薩儔類也。生生世世。在在處處。豈不與觀音
<pb n="222"/>
偕行普賢共住。於菩提中同為眷屬。四眾善成就
利。戒為諸善功德之本。持戒則一切功德集聚不
遺。如功德有無量波羅密門。試舉其一。持戒度毀
犯。如是戒度今已成就。餘度成就可例知矣。五福
慧雙修利。心地之戒即佛性也。佛性本體離過絕
非。故名性戒。此性戒中福慧皆具。繇性善故。萬行
齊修。繇性靈故。萬法俱朗。曰福慧滿也。問。福足慧
足名兩足尊。此佛果也。今未成佛。焉得云滿。答。文
中曰今後世。則今生植其勝因。後世成其極果也。
如是持戒獲五利者。真是佛子。當紹佛位。即前受
佛戒入佛位之意也。
○二序學戒事（二）　初觀察戒因。二護持戒相。
○初觀察戒因。
智者善思量。計我著相者。不能生是法。滅壽取證者。
亦非下種處。欲長菩提苗。光明照世間。應當靜觀察。
諸法真實相。不生亦不滅。不常復不斷。不一亦不異。
不來亦不去。如是一心中。方便勤莊嚴。菩薩所應作。
應當次第學。於學於無學。勿生分別想。是名第一道。
亦名摩訶衍。一切戲論惡。悉從是處滅。諸佛薩婆若。
悉由是處出。
發隱。是法。即此戒法也。以此戒是眾生本源心地。
而此心地不屬有無。計我身而著於幻相。執有者
也。滅壽命而取證寂滅。執無者也。斯皆焦芽敗種。
妙善戒法何繇而生。故令智者善思之也。智者即
前明人。善思有二。一者正思。二者審思。起真正慧。
復諦審觀。知前妄計皆非菩提種子。誠欲滋長道
苗。使光明煥發。照耀無方。則不須向外馳求。惟在
靜觀諸法真實不虗常住之相。言靜觀者。探珠宜
浪靜。動水取應難也。言實相者。生滅斷常等相。皆
幻妄不真。虗假不實者也。此真實相本來無物。不
生也。不生則滅。而亦了了常知。不滅也。剎那無住。
不常也。不常則斷。而復萬古恒如。不斷也。類殊難
合。不一也。不一則異。而又同體難分。不異也。迎之
莫知其所自至。不來也。不來則去。而亦追之莫知
其所向往。不去也。如是一心。至玄至妙。不可思議。
當以巧慧方便而莊嚴之。此莊嚴是菩薩所應作。
次第而學固其宜矣。而學無學莫作分別。所以者
何。以學言。萬行紛然。一念叵得。實相心地毫無增
故。以無學言。一念不生。全體具足。實相心地毫無
欠故。此心地中但無生滅斷常一切諸相。即是莊
嚴。即是學。故學無學縱欲別之。亦無可別。無分別
處。中道宛然。是名第一道。纔有分別即二義故。亦
名摩訶衍。纔有分別即二乘故。又此實相心地如
大火聚。世間所謂執有執無。計彼計我。萬類千家。
諸戲論薪。至於此中消滅無餘故。又此實相心地
如大滄海。如來所有智慧辯才。神通三昧。一切種
智。功德法財。皆於此中出生無盡故。至是則繇菩
提苗。結菩提果。智光慧𦦨。普照何窮。三世古今十
方世界一切眾生。莫不如盲得視。如闇得燈。故曰
光明照世間也。非大明人。曷能善思心地之中如
是妙義。
○二護持戒相。
是故諸佛子。宜發大勇猛。於諸佛淨戒。護持如明珠。
過去諸菩薩。已於是中學。未來者當學。現在者今學。
此是佛行處。聖主所稱歎。
發隱。承上繇此實相心地而出淨戒。故不可不持。
而戒品難持易失。故持之不可不勇猛也。明珠三
義。一者潔淨義。護持弗使汙染。二者圓滿義。護持
弗使殘缺。三者光明義。護持弗使昏暗。淨滿光明。
即盧舍那惡盡善周而生無不度也。此非但三世
菩薩之所共學。亦復恒沙諸佛之所同行。聖主稱
歎豈偶然而已哉。聖主即佛也。聖中之聖。云聖主
也。
<pb n="223"/>
○三發度生願。
我已隨順說。福德無量聚。迴以施眾生。共向一切智。
願聞是法者。悉得成佛道。
發隱。隨者不背。順者不逆。從上諸佛菩薩皆崇此
心地大戒。我亦隨順而說此戒。所集福德廣大無
量矣。然此福德不為自求。盡以迴施一切眾生。然
此迴施不向二乘。盡以迴向一切智智。又願但聞
此法者無一不成佛。一歷耳根。永為道種。依法修
行。終成正覺也。至是則若重若輕無量無邊之戒
品同會心源。若道若俗無窮無盡之眾生咸歸一
性。然後知我今盧舍那不是外來佛。心地法門極
於是矣。問。文中云即入諸佛位。又云未成佛道間。
又云悉得成佛道。即者頓得佛因。未者終趨佛果。
悉者普皆成佛也。持戒功德明顯如是。奈何講者
禪者猶置喙焉。講者曰。佛旨玄奧。在脩多羅。楞嚴
謂持犯但束身。非身無所束。故知當學教。戒淺近
不足學。然歟否歟。答。楞嚴論四根本戒。而懇懇乎
蒸砂漏巵等喻。是教即戒也。律稱諸惡莫作。眾善
奉行。自淨其心。是諸佛教。則戒即教也。又云五夏
以前。專精戒律。五夏以後。方乃聽教參禪。則戒宜
先教宜後也。毀戒而談教。是猶身膺五木。口誦六
經。脫罪辜而未能。何文藝之足道。問。禪者曰。古德
云戒急乘緩。不如戒緩乘急。故知當務乘。戒瑣末
不足學。然歟否歟。答。爾知取乘急而戒緩者。何苦
而不取乘戒俱急者。如耳目然。取目明而耳聵者。
何苦而不取耳目雙全者。昔曹溪謂心地無非自
性戒。則乘即戒也。初祖謂心如牆壁可以入道。則
戒即乘也。溈山謂毗尼法席。曾未叨陪。了義上乘。
豈能通曉。則亦戒在先乘在後也。棄戒而言乘。是
猶生從負販。出駕鑾輿。不旋踵而刑誅。尚何論乎
榮寵。且夫戒者。佛及眾生本源之心地也。教所以
明此。世尊一期說法。說心地也。乘所以證此。達磨
西來付法。付心地也。既云心地。則奧淺緩急先後
俱不可得。戒相教相禪相亦不可得。併所謂心地
者亦不可得也。尚何諍哉。

梵網經心地品菩薩戒義疏發隱卷第五（終）

<article id="n680">梵網菩薩戒經義疏發隱事義</article>

No. 680
<sarticle>戒疏發隱事義</sarticle>

後學雲棲寺沙門　袾宏　述
<other>△卷第一</other>
畫一之規
漢曹參代蕭何為相。舉事無所變更。一遵何約束。百
姓歌曰。蕭何為政。較若畫一。曹參代之。守而勿失。畫。
直也。明也。又整齊也。
陳隋
陳時。大師於瓦官寺開法華經題。講大論等。於光宅
寺講仁王般若。隋文帝開皇十一年。太子於金城殿
從師受戒。
夢符手接
大師年十八。出家湘州果願寺。一日夢巖崖萬重。雲
日在側。滄海在下。山頂一僧。招手喚上。接引令登。覺
以語人。曰。此天台山也。師遂往。遇定光禪師。光謂師
云。憶昔年招手相接時否。
瑞感鍾鳴
又聞鍾聲滿谷。眾咸怪異。光謂師云。鍾是召集有緣。
爾當住此之祥也。
魑魅望德而消
師往華頂。獨靜頭陀。忽於後夜大風拔木。雷震動山。
<pb n="224"/>
魍魎千羣。一形百狀。而能安心湛然空寂。又作父母
師僧之形。師唯深念實相。尋復消滅。強輭二緣所不
能動。
梵僧從空而禮
師講淨名。忽見空中有三道寶階。跨似虹橋。梵僧數
十。皆手擎香爐。從階而下。入堂敬禮。
弘經螺水
佛隴山北。螺溪之源。地平泉清。處所閒敞。師乃止焉。
有神人具疏云。請師於此行道。
示寂石城
隋帝屢詔請。師不獲已。行至石城。乃云大王召吾。吾
不負言而來。今知命在此。不須前進也。於是示寂。
智者
大師為煬帝授戒竟。乃云大王紆遵聖禁。名曰總持。
王曰。大師傳佛法燈。稱為智者。
委質虔恭
左傳云。䇿名委質。委質。言屈膝也。委身也。豫讓曰。既
已委質為臣。孟子曰。庶人不傳質為臣。質讀曰至。質
者當也。委其身以質當於君。非己有也。又質者贄也。
執贄而奉君。是就臣列也。一說委其形質曰委質。
羅什法師
師在龜茲。前秦符堅。遣驍騎將軍呂光伐龜茲請師。
至涼州。聞堅已歿。後秦姚興又伐涼。遂迎師至長安。
師少時。日誦三萬二千言。隨母出家。徧遊西域。淹貫
羣籍。尤善大乘。後居秦國。大闡經論。秦主師事之。優
寵特甚。
指掌
論語云。或問禘之說。子曰。不知也。知其說者之於天
下也。其如視諸斯乎。指其掌。指掌。言明且易也。
尸毗代鴿
昔有菩薩為大國王。號薩婆達。布施眾生。恣其所索。
帝釋欲試之。乃命邊王化鴿。己身化鷹逐之。鴿怖。投
王足下。云大王哀哉。吾命窮矣。王曰莫恐。吾今活汝。
鷹至。向王說曰。鴿足吾食。願王相還。王曰鴿以相歸。
已受其歸。吾自足爾。鷹曰惟欲得鴿。不以餘肉。若王
慈惠。必哀眾生者。割王肌肉令與鴿等。吾欣而受。王
即自割髀肉稱之。令與鴿等。鴿肉逾重。割身肉盡。猶
未與等。命近臣曰。爾疾殺我。稱之令與鴿等。吾奉佛
戒。濟眾生苦厄。雖有眾邪之惱。猶若微風。焉能動太
山乎。鷹照王懷。守道不移。各復本形。稽首於地。令天
醫神藥傅王身瘡。斯須霍然都愈。二王右遶三匝。歡
喜而去（輔行敘佛昔作王名尸毗。天變鴿以試。按薩婆達即尸毗）。
普明全信
昔有國王曰普明。慈惠光被。十方歌懿。隣國有王名
曰駁足。常好食人。誓取千王以賽山神。普明王出。察
民苦樂。為駁足所執。王大啼哭。恨生來實語。許民救
濟。而今乖信。駁足放之。還國大施。王安立太子。仍往
就死。駁足感悟。
歌利割截
昔有菩薩號忍辱仙人。山中修道。歌利王入山畋獵。
疲倦而寢。妃共禮仙人。王覺。尋至仙所。問得四果否。
皆答言不得。王乃割截菩薩支體。仙人忍受。略不起
瞋。反生慈憫。
大施抒海
大施太子求如意珠。雨寶濟貧。得珠墮海。抒海取之。
曰。筋骨斷壞。終不懈廢。諸天助抒。海水減半。龍恐海
乾。送珠還之。
尚闍鳥巢
尚闍黎得第四禪。出入息斷。鳥謂為木。於髻生卵。定
起欲行。恐損其卵。即更入禪。鳥去方起。
分地息諍
劬賓大臣分閻浮提城邑山川為七分。平均各足。曾
無缺欠。繇是息諍。
<pb n="225"/>
二中進位
中道二種。謂但不但。若見但中。別教來接。若見不但
中。圓教來接。又受接人三根不同。若上根。三地四地
被接。中根。五地六地。下根。七地八地。所接之教。真似
不同。若似位被接。別十迴向。圓十信。若真位受接。別
初地。圓初住。
麗澤交滋
易兌卦象曰。麗澤兌。君子以朋友講習（兩澤相麗互相滋益。朋友
講習。其象如此）。
止觀誡勿領徒
摩訶止觀云。若被名譽羅羂。利養毛繩。眷屬集樹。當
早推之。莫受莫著。
台衡皆曰損己
天台曰。吾不領眾。必淨六根。為他損己。止登五品耳。
南嶽云。一生望入銅輪。領徒太早。祇獲六根清淨位
耳。
三軌四行
入如來慈悲室。著如來忍辱衣。坐如來法空座。是名
三軌。身行。口行。意行。慈悲行。名四安樂行。
飯犬
人有以飯上佛。佛分飯與餓狗。佛言此二功德平等
不異。
投醪
越王伐吳。有饋醇醪者。命投於河。令軍士下流飲之。
一軍皆醉。
邊際智滿
妙宗云。達無明底。到諸法邊。名邊際智。不思議權智
也。今發隱另出一說。達無明源底邊際為句。雖小不
同。大意則一。
八念
一念佛。二念法。三念僧。四念戒。五念捨。六念天。七念
入出息。八念死。
狄邑不能下
田單將攻狄。往見魯仲連。仲連曰。將軍攻狄。不能下
也。田單攻狄。三月不克。乃問仲連。連曰。將軍之在即
墨。坐別織簣。立則杖鍤。為士卒倡。當此之時。將軍有
死之心。士卒無生之氣。所以破燕也。今將軍東有夜
邑之奉。西有淄上之娛。黃金橫帶。而騁乎淄澠之間。
有生之樂。無死之心。所以不勝也。
不能以天下取河北
神堯。唐高祖也。以一旅之小取天下。傳至代宗時。河
北叛。終不能平。故曰不能以天下之大取河北。言姑
息不振也。
投身飼虎
昔有菩薩逝心。恒處山澤。專精念道。行索果蓏。道逢
乳虎乏食。欲食其子。菩薩心悲。四顧無物可以飼虎。
遂投身飼之。
破脊全鹿
昔者菩薩身為鹿王。普覆羣鹿。牧人以聞。王率士眾
合圍逼之。鹿王垂泣謂羣鹿言。吾將沒命。濟爾羣小。
鹿王就索下前兩足。云登吾踊出。羣鹿如之。咸獲免
焉。鹿王身肉決裂。血流滿地。
碎形飯民
昔有饑世。菩薩化為大魚。令諸饑民割肉食之。謂諸
人言。汝但勿斷吾命。若斷命者。身肉腐爛。難久濟爾。
不斷命者。吾肉久存。可濟爾等至禾熟時也。
<other>△卷第二</other>
南洲三事勝
一斷婬力。二念力。三精進力。一云三佛皆生此故。
五十學易
子曰假我數年。五十以學易。可以無大過矣。註云五
十字似是卒字。蓋孔子此時年已六十。
佛性種子
<pb n="226"/>
佛性雖含靈普具。繇戒發生。亦可稱種子。如佛種從
緣起是也。
地不相應
華嚴化樂不說。此經說。華嚴普光明殿說十忍。此經
二禪中說。
前後異席定地參差
華嚴再會普光說十定。先地而後定。此經他化天說
十定。先定而後地。
南中三教同異
南中諸師也。彼無漸教。以央掘六年即說大故。歸不
定。今不為此。以唯為大士。
境本定身
境本定者。不變不動也。什迦已證三身。重復現起報
身。舍那說戒。而應身什迦受戒。則與此經舍那說什
迦受不相違背（什。疑釋。存考）。
八自在我
一能示一身多身數如微塵。二以塵身滿大千界。三
以大身輕舉遠到。四現無量常居一國。五諸根互用。
六得一切法如無想。七說一偈經無量劫。八身如虗
空。存沒隨宜不窮。
青帝慈仁
春屬東方。其色青。主春生者名為青帝。
越人神聖
扁鵲。春秋時渤海郡人。姓秦。名越人。神聖者。醫經云。
望顏色而知之謂神。聞聲而知之謂聖。問證而知之
謂工。切脈而知之謂巧。
有山從四方來
涅槃云。如我昔告波斯匿王。有四大山從四方來。欲
害人民。王設何計。王言世尊。設有此來。無逃避處。唯
當專心持戒布施。我即讚言善哉大王。我說四山。即
是眾生生老病死。
羅剎乞浮囊
涅槃云。如世有人欲渡大海。得一浮囊。專心保守。有
羅剎言。如是浮囊。可全乞我。彼人不從。乞半。乞如手
許。乞如指許。乞一微塵許。皆不從之。比丘保守淨戒
浮囊亦復如是。乃至不與煩惱羅剎一微塵許破戒
因緣。若有少損。則不能渡生死大海。
遮難重詢
來受具足戒者。先問十三重難。十六輕遮。無者方授。
放下屠刀
涅槃云。波羅奈國有屠兒名曰廣額。於日日中殺無
量羊。見舍利弗。迴心受戒。放下屠刀。自言我是千佛
一數。
毀訾不輕
常不輕菩薩見諸四眾常語之言。我不輕於汝。汝等
皆當作佛。諸人聞已。輕毀罵詈。以是因緣。墮阿鼻獄。
奉養無方
禮記曰。事親有隱而無犯。左右就養無方。無方者。在
在處處時時刻刻皆當奉養。有何方所。
簡在
書曰。惟簡在上帝之心（簡。閱也。人有善。簡閱於天心也）。
冥加
孝衡云。加護有二種。一顯加。謂現身語讚。印其所作。
二冥加。謂潛垂覆攝。不現身語。
＆CB17785;魔救父
睒魔王子父有疚。醫謂唯人目可許。遂割目救父。
慈心代苦
慈心童子偶斷母髮一莖。墮火輪地獄。見諸罪者受
苦無量。即立誓言。彼之所受。我悉代之。發是誓已。火
輪即滅。
曾參閔損
孟子曰。曾子養曾晳。必有酒肉。將徹。必請所與。問有
餘。必曰有。曾晳死。曾元養曾子。必有酒肉。將徹。不請
<pb n="227"/>
所與。問有餘。曰。無矣。將以復進也。此所謂養口體者
也。若曾子。則可謂養志。閔損。字子騫。早喪母。父娶後
妻。生二子。衣以緜絮。衣損以蘆花。父令損御車。體寒
失靷。父察知之。欲出後母。損曰。母在一子寒。母去三
子單。母聞悔改。
大舜萊子
虞舜。父頑母嚚象傲。克諧以孝。蒸蒸又。不格姦。老萊
子孝奉二親。行年七十。恐親以老為憂。乃身著五色
斑斕之衣。作嬰兒戲。嘗取水上堂。詐跌仆地。為小兒
啼。弄雛於親側。欲親之喜。忘其老也。
文王薛包
文王之為世子。朝於王季日三。雞初鳴。至寢門外。問
內侍曰。今日安否何如。內豎曰安。文王乃喜。及日中
又至亦如之。及暮又至亦如之。其有不安。文王色憂。
行不能正履。○薛包好學篤行。父娶後妻。憎包。分出
之。包日夜號泣。不能去。至被毆杖。不得已。廬於舍外。
旦入而灑掃。父怒。又逐之。乃廬於里門。晨昏不廢。積
歲餘。父母慚而還之。
贊孝
仲尼曰。先王有至總要道以順天下。民用和睦。上下
無怨。又曰。甚哉孝之大也。聖人之德。又何以加於孝
乎。
性命孝悌為一事
論語云。夫子言性。不可得而問也。命者夫子所罕言
也。然堯舜之道。孝悌而已矣。性命之外無孝悌也。
四境
孝衡云。父母有生育之恩。故須孝順。師僧有訓導之
恩。故順孝順。三寶有拔濟之恩。故須孝順。至道之法。
真如法性也。離過契合。故名孝順。故開四境。今不用。
下氣怡聲
內則曰。父母有過。下氣怡色。柔聲以諫。諫若不入。起
敬起孝。
定省周旋
曲禮曰。凡為人子之禮。冬溫而夏清。昏定而晨省。
深愛
曲禮曰。孝子之有深愛者。必有和氣。有和氣者。必有
愉色。有愉色者。必有婉容。
終慕
孟子曰。人少則慕父母。知好色則慕少艾。有妻子則
慕妻子。仕則慕君。不得於君則熱中。大孝終身慕父
母。五十而慕者。子於大舜見之矣。
恐辱其親
樂正子春曰。一舉足而不敢忘父母。一出言而不敢
忘父母。是故惡言不出於口。忿言不反於身。不辱其
身。不羞其親。可謂孝矣。
思顯其親
孔子曰。立身行道。揚名於後世。以顯父母。孝之終也。
拾椹回兇
漢蔡順。少孤養母。值王莽亂。天下大荒。順拾桑椹。赤
黑二器盛之。赤眉賊見而問之。順曰。黑者奉母。赤者
自食。賊乃感悟。
捨肉悟主
左傳。鄭莊公怨其母姜氏。幽置之。誓曰。不及黃泉。無
相見也。頴考叔見莊公。公賜之食。食捨肉。公問之。對
曰。小人有母。皆嘗小人之食。未嘗君之食。請以遺之。
公曰。爾有母遺。我獨無也。曰。何謂也。公語之故。且告
之悔。對曰。君何患焉。若掘地及泉。隧而相見。其誰曰
不然。公從之。遂為母子如初。

<other>△卷第三</other>
命根
唯識開蒙云。云何為命根。答。依業所引第八種子。連
持色心不斷功能。假立命根。
<pb n="228"/>
取長陵土
漢文帝時。人有盜高廟座前玉環。張釋之奏當棄市。
上欲致之族。釋之言法如是足也。今盜宗廟器而族。
假令愚民取長陵一抔土。陛下且何以加其法乎。高
帝墓曰長陵。
結草護戒
昔佛在世。有諸比丘為賊劫掠。恐其追獲。以草繫之。
佛制比丘不壞生草。繇此安坐不敢動作。王過見之。
乃得解釋。
折柳諫君
宋程頤為崇正殿說書。哲宗戲折柳枝。頤諫曰。方春
發生。不可無故摧折。
舜誅四兇
書云。舜流共工於幽州。放驩兜於崇山。竄三苗於三
危。殛鯀於羽山。四罪而天下咸服。
周公戮逆
周公居冢宰。以成王年幼。代王當國。南面負扆以朝
諸侯。管叔蔡叔霍叔（皆文王子）流言曰。公將不利於孺子。
奄君武庚與管叔等同反。周公乃作大誥。奉王命討
武庚管叔誅之。
斷死流涕
梁武帝斷重罪。則終日不懌。或謀反事覺。亦泣而宥
之。
三覆行刑
唐太宗謂侍臣曰。朕以死刑至重。故令臨刑三覆奏。
無疑。然後行刑。
物誠何罪
齊宣王坐於堂上。有牽牛而過堂下者。王見之。曰牛
何之。對曰將以釁鐘。王曰舍之。吾不忍其觳觫。若無
罪而就死地。
神享克誠
書曰。神無常享。享於克誠。
孔甘蔬水
孔子曰。飯蔬食飲水。曲肱而枕之。樂亦在其中矣。不
義而富且貴。於我如浮雲。
麫為犧牲
梁天監十六年四月。詔以宗廟用牲牢。有累冥道。宜
皆以麫為之。
象人以葬
孔子曰。始作俑者。其無後乎。為其象人而用之也。
虎北渡河
漢劉昆為弘農太守。先是殽澠驛道多虎。行旅不通。
昆為政三年。仁化大行。虎皆負子渡河。
鱷魚遠徙
韓文公知潮州。州有鱷魚為害。公作文祭而遣之。魚
遂遠去。
捕蝗斬蛟
唐開元間。山東大蝗。姚崇奏遣捕而瘞之。盧懷慎以
為殺蝗太多。恐傷和氣。姚崇曰。昔楚莊吞蛭而愈疾。
叔敖殺蛇而致福。奈何不忍於蝗。而忍人之饑死乎。
若使殺蝗有禍。崇請當之。周處不修細行。州里患之。
慨然有改勵之志。謂父老曰。今時稔歲豐。何為不樂。
父老曰。三害未除。何樂之有。處曰。何為三害。曰。南山
白額猛虎。長橋下蛟。并子為三害。處曰。吾能除之。乃
入山射殺虎。投水搏殺蛟。遂勵志好學。心存義烈。言
必忠信克己。期年。州縣交辟。
聲聞三篇
說極重過犯僧殘篇。說次重罪犯波逸篇。說輕罪犯
惡作篇。
有譽不有毀過仁不過義
孔子曰。吾之於人也。誰毀誰譽。如有所譽者。其有所
試矣。古云。仁可過也。義不可過也。
義同三諫
<pb n="229"/>
四分律云。九戒初犯。餘至三諫。書云。父母有過。三諫
不聽。則號泣而隨之。人臣三諫不聽。則去之。
秦皇賢逐客
秦宗室大臣諫曰。諸侯人來仕者。皆為其主耳。請一
切逐之。於是大索逐客。楚人李斯亦在逐中。行且上
書曰。臣聞泰山不讓土壤。故能成其大。河海不擇細
流。故能就其深。王者不却眾庶。故能明其德。王乃召
李斯復其官。卒用李斯之謀兼天下。
漢主悅智囊
漢＆CB21016;錯以才辯得幸。景帝號曰智囊。美其智之廣也。
析石斷命
若比丘犯非梵行。譬如有人刀斷其頭。終不得活。若
妄語。譬如大石破為二分。終不還合。

<other>△卷第四</other>
公孤
書曰。太師太傅太保曰三公。少師少傅少保曰三孤。
受孔子戒
元廉希憲。世祖常令受帝師八思馬戒。希憲對曰。臣
已受孔子戒。世祖曰。汝孔子亦有戒耶。對曰。為臣當
忠為子當孝是也。
常啼
□□□□□□□□□□□□□□□□□□□□
□□□□□□□□□□□。
律明十過
一顏色惡。二少力。三目視不明。四現瞋恚相。五壞田
業資生。六致疾病。七益鬬訟。八惡名流布。九智慧減
少。十死墮惡道。
伏地無知
佛世一羅漢能降龍。後因悞飲如水色酒。醉臥於地。
蝦蟆戲於頥側。如來與阿難遊行見之。謂阿難曰。汝
識此人否。能降惡龍。今不能搏蝦蟆。酒不可不戒也。
諸戒盡喪
昔有優婆夷。因飲酒醉。隣有雞至其家。攘而殺之。人
為索雞。又從而婬。復妄言不取。為一飲故。五戒盡喪。
牛飲滅宗
商王紂作酒池。一鼓而牛飲者三千人。懸肉為林。男
女相逐於其間。終至亡國。
漏言失事
宋寇萊公準。當真宗有疾。事決於后。準以為憂。一日
請問曰。皇太子人所屬望。願陛下思宗廟之重。傳以
神器。擇方正大臣羽翼之。丁謂錢惟演乃[佞-二+〦]人也。不
可以輔少主。帝然之。準密令楊億草表。請太子監國。
且欲億輔政。已而準被酒漏言。謂聞之。竟以是罷。
棄酒不棄身
齊桓公飲管仲以酒。仲半棄。公曰。棄酒可乎。仲曰。臣
聞飲酒者言失。言失者身棄。臣寧棄酒不棄身也。
末利飲酒
波斯匿王嘗欲殺廚人。時末利后即辦酒肉。沐浴莊
嚴。將諸妓女來至王所。王見后飲宴。嗔心乃息。后遣
人詐傳王勅。勿殺廚人。明日詣佛懺罪。佛言如是犯
者。得大功德。何以故。為利益故。
百拜禍弗侵
樂記曰。先王為酒禮。一獻之禮。賓主百拜。終日飲酒
而不得醉焉。此所以備酒禍也。
無量亂不及
孔子惟酒無量。不及亂。
終身不醉
蔡文忠公少縱酒。登第後。友人贈詩云。聖君寵重龍
頭選。慈母恩深[鴳-女+隹]髮垂。君寵母恩俱未報。酒如成疾
悔何追。公遂終身飲不至醉。
醉勝醒人
晉孔思遠性嗜酒。居官常醉。而政事不廢。時謂遠一
<pb n="230"/>
月有二十九日醉。勝餘人常醒也。
九種
一不為己殺。二不見殺。三不聞殺。四不疑為己殺。五
自死。六鳥殘。七生乾。八不期遇。九前已殺。
十種
人蛇象馬驢狗獅子狐豬獼猴十不可食。
鷗去海翁之機
列子云。海上之人好鷗者。每旦之海上。從鷗鳥遊。鷗
之至者百數之止。其父曰。吾聞鷗鳥皆從汝遊。取來
吾玩之。明日之海上。鷗鳥舞而不下。
鴿搖羅漢之影
昔有鴿為鷹所逐。趣避於舍利弗之影。猶載慄不已。
遷於佛影。方乃釋然。繇羅漢尚有殺之習氣。未能如
佛大慈悲也。
惡衣
孔子曰。禹吾無間然矣。菲飲食而致孝乎鬼神。惡衣
服而致美乎黻冕。卑宮室而盡力乎溝洫（衣服。常服。黻。蔽膝也。
以韋為之。冕冠也。智祭服也）。
晬盤
世俗孩子盈週歲。以百物列前。試其所取。名曰晬盤。
八齋
一不殺。二不盜。三不婬。四不妄語。五不飲酒。六不坐
高廣大牀。七不著香華鬘及香油塗身。八不自歌舞
及往觀聽。八者助成不過中食之齋。
雪山殞軀
昔菩薩雪山修道。帝釋欲往試之。化為夜叉。口說半
偈云。諸行無常。是生滅法。菩薩求說後之半偈。夜叉
曰。我腹饑虗。何暇為說。菩薩問欲得何食。答曰。吾所
食者。人血肉耳。曰。願為說之。捨身供養。即敷座請說。
夜叉曰。生滅滅已。寂滅為樂。菩薩以偈徧書於山石
樹木之間。登樹捨身。夜叉以手接之。復其本形。作禮
而去。
南訽百郡
華嚴經。善財童子展轉南行。求善如識。經一百一十
城。今但舉大數。
徧歷千山
唐大隨法真禪師。有僧問劫火洞然。這箇壞也不壞。
答云壞。僧云。恁麼則隨他去也。答云隨他去。其僧疑
之。尋師參叩。徧歷山川。至於萬里。古所謂一句隨他
語。千山走衲僧者是也。
三登九上
雪峰存禪師。為大事未明三登投子九上洞山。
竄身伍隊
慈明。瑯琊。谷泉。大愚。結伴參汾陽。當西北用兵。遂易
衣混火隊中。
行脚八旬
古云趙州八十猶行脚。只為心頭未悄然是也。
致詔曹溪
唐中宗請安秀二師宮中供養。萬機之暇。每究一乘。
二師曰。南方有能禪師。密受忍大師衣法。可就彼問。
因遣內侍薛簡馳詔迎請。祖上表辭。願終林麓。
手書明教
宋仁宗時。明教嵩禪師進傳法正宗輔教篇。上覽之
大喜。手書賜號明教。
外道六師
一富蘭那迦葉。說諸法不生不滅。二末伽黎拘賖黎
子。說眾住苦樂皆自然。三刪闍多毗羅胝子。說眾生
時熟得道。如縷丸所投。極則停住。四阿耆多翅舍欽
婆羅。說眾生當受苦行。苦盡得涅槃。五迦羅鳩陀迦
旃延。說諸法亦有亦無。六尼犍陀若提子。說皆繇業
定無逃避處。
躬處癘坊
唐智巖。於石頭城置癘人坊。為其說法。吮膿洗穢。無
<pb n="231"/>
不曲盡。永徽中。終於癘所。顏色不變。異香經旬。
輿歸病者
唐智寬。性慈惠。好贍病人。不計道俗。及路遠近。無人
治者。即輿來房中。躬自經理。有患癰。膿不能出。口為
吮之。遂獲痊可。
解網
商王成湯。出遇獵人布四面網。祝曰。從天來者。從地
來者。從四方來者。皆入吾網。湯為去三面。止留其一。
改祝曰。欲左者左。欲右者右。欲上者上。欲下者下。不
用命者乃入吾網。
折弓
許真君少好畋獵。一日射中一鹿。鹿母為䑛瘡痕。良
久不活。鹿母亦死。真君剖其腹視之。膓寸寸斷。乃大
恨悔過。折弓矢。入山修道。後證仙品。
德山棒
德王宣鑒禪師嘗示眾曰。道得也三十棒。道不得也
三十棒。
石鞏弓
石鞏慧藏禪師本以弋獵為務。因逐鹿。從馬祖菴前
過。聞祖開示。擲弓箭。投祖出家。師住後。常以弓箭接
機。
各擅縱衡
公孫衍張儀蘇秦蘇代等。蘇秦為合縱之計。合六國
以拒秦。張儀為連衡之計。連六國割地以事秦。
談仁義
宋牼曰。吾聞秦楚搆兵。將說而罷之。言其不利也。孟
子曰。何必曰利。先生以仁義說秦楚之王。悅於仁義
而罷三軍之師。是三軍之士樂罷而悅於仁義也。
却獻納
宋富弼使契丹議增幣。契丹曰。南朝既增我歲幣。其
辭當曰獻。弼曰。南朝為兄。豈有兄獻於弟乎。曰。然則
為納字。弼曰亦不可。契丹主曰。南朝既以厚幣遺我。
是懼我也。則於二字何有。弼曰。本朝兼愛南北。何名
為懼。或不得已而至於用兵。則當以曲直為勝負。非
使臣之所知也。契丹主不能奪。
飛錫止兵
鄧隱峰禪師詣五臺。路淮西。屬吳元濟阻兵拒命。官
軍與賊交鋒未決勝負。師乃擲錫空中。飛身而過。兩
軍將士仰視空中。鬪心頓息。
占鈴息難
石晉佛圖澄。占殿閣鈴聲。能知鈴語而占吉凶。趙王
石勒奉事如神明。勒好殺。賴師保全甚眾。
棄野易棺
周易云。古之葬者。厚衣之以薪。葬之中野。不封不樹。
喪期無數。後世聖人易之以棺槨。
巫匠之誡
孟子曰。矢人豈不仁於函人哉。矢人惟恐不傷人。函
人惟恐傷人。巫匠亦然。故術不可不慎也。巫者為人
祈祝。利人之生。匠者作為棺槨。利人之死。
三朝貴寵
南陽忠國師。歷唐肅宗代宗德宗。靡不崇奉。
七帝尊崇
清涼國師諱澄觀。會稽人。生於唐玄宗開元。示寂於
文宗開成。凡歷九朝。為七帝師。
洛黨朔黨
宋程頥為崇正殿說書。在經筵多用古禮。蘇軾謂其
不近人情。深嫉之。遂成隙。有洛黨蜀黨朔黨之語。洛
黨程頥為首。而朱光庭賈易為輔。蜀黨蘇軾為首。呂
陶等為輔。朔黨劉光世為首。而輔者尤眾。
圓悟高菴
妙喜曰。昔圓悟住雲居。高菴退東堂。愛圓悟者惡高
菴。同高菴者異圓悟。繇是叢林紛紛然有圓悟高菴
之黨。
<pb n="232"/>
不飽眾夫
楞嚴云。佛告阿難。汝觀比丘一人食時。諸人飽否。阿
難答言。是諸比丘雖阿羅漢。軀命不同。云何一人能
令眾飽。
不分弟痛
宋太祖弟晉王嘗病。醫為之灸。王覺痛。帝取艾自灸。
以分其痛。
噬指惕心
蔡順少孤養母。嘗出求薪。有客卒至。母望順不還。乃
噬指。順即心動。棄薪馳歸。
斫像墮首
唐臣有與安祿山謀叛者。其人先為閬守。有像在焉。
明皇幸蜀見之。怒。以劒擊其首。時閬守居陝西。首忽
墮地。
約始三章
漢高祖始人關。召諸父老謂曰。父老苦秦苛法久矣。
誹謗者族。偶語者棄市。吾約法三章。殺人者死。傷人
及盜抵罪。餘悉除去。
答或人問
或曰。以德報怨何如。子曰。何以報德。以直報怨。以德
報德。
孔討陳恒
陳成子弑簡公。孔子沐浴而朝。告於哀公曰。陳恒弑
其君。請討之。
趙不討賊
晉君被弑。太史書曰。趙盾弑其君。盾不服罪。曰。子為
正卿。亡不越境。反不討賊。弑君非子而誰。
外道數論
演義鈔云。梵音僧佉。此翻為數。數即慧數。數度從數
起論。所談二十五諦。
五明論
一聲明。二因明。三醫方明。四工巧明。五內明。
七毗尼法
四分律云。應與現毗尼（云云）。
僧物作僧堂
人天寶鑑云。湖南雲葢山智禪師夜坐丈室。忽聞焦
灼氣枷鎖聲。視之。乃有荷火枷者。枷尾倚於門閫。智
驚問曰。汝為誰。答曰。前住當山守某也。不合將供僧
物造僧堂。故受此苦。望為估值僧堂。填設僧供。乃可
免耳。智如其言為償之。一夕夢顒謝曰。賴師力獲免
地獄。生人天中。三生後復得為僧。今門閫燒痕猶存。

<other>△卷第五</other>
黃鐘大呂
禮記。六律。黃鐘太簇姑洗蕤賓夷則無射為陽。大呂
應鐘南呂林鐘仲呂夾鐘為陰。
清廟明堂
清廟以供先祖。明堂以朝諸侯。
昭德象成
樂記謂樂以昭德。指先王之德行也。又曰。夫樂以象
成。指先王之治功也。
化民成俗
樂記曰。樂行而倫清。耳目聰明。血氣和平。移風易俗。
天下皆寧。
之周觀樂
周景王元年。吳使季子聘於魯。請觀周樂。魯人為奏
六代之樂。按六代樂。謂黃門。黃帝樂也。咸池。堯樂也。
大韶。舜樂也。大夏。禹樂也。大濩。湯樂也。大武。武王樂
也（黃帝曰雲門。又曰咸池。堯曰大章。存以備考）。
令瞽誦詩
列女傳曰。古者婦人妊子。寢不側。坐不邊。立不蹕。不
食邪味。割不正不食。席不正不坐。目不視邪色。耳不
聽淫聲。夜則令瞽誦詩。道正事。如是。則生子形容端
<pb n="233"/>
正。才過人矣。
援琴解圍
孔子遊於匡。宋人圍之數匝。而絃歌不輟。無何。將甲
者進曰。以為陽虎也。故圍之。今非也。請辭而退。
鼓瑟春風
曾點言志曰。暮春者。春服既成。冠者五六人。童子六
七人。浴乎沂。風乎舞雩。詠而歸。夫子喟然嘆曰。吾與
點也。
玉樹增悲
陳後主每飲宴。選宮女千餘人。習新聲而歌之。分部
迭進。其曲有玉樹後庭花臨春樂等。因以亡國。
霓裳肇亂
唐明皇溺於聲色。作霓裳羽衣曲。啟安祿山范陽之
亂。乘輿走蜀。幾至滅亡。
鄭衛忘倦
魏文侯問於子夏曰。吾端冕而聽古樂。則惟恐臥。聽
鄭衛之音則不知倦。敢問何也。
鸚鵡傷心
王湻妾善琵琶。湻擊板。鸚鵡即呼琵琶。妾隨呼而至。
後妾死。偶擊板。鸚鵡呼琵琶。公感傷為詩曰。鸚鵡言
猶在。琵琶事已非。傷心漢江水。同度不同歸。遂成疾
而卒。
畜笛自娛
宋太微禪師扄門念佛。精進不怠。常縱步後山。忽聞
笛聲。豁然開悟。因畜一笛自娛。
投壺
禮記有投壺篇。又有射義。射義曰。射者進退周旋必
中福。內志正。外體直。然後持弓矢審固。此可以觀德
行矣。故投壺與射同意。
丹朱佚遊
書曰。無若丹朱傲。惟慢遊是好。
河圖洛書
龍馬負圖而出於河。伏羲因之畫八卦。神龜負書而
出於洛。箕子以是陳九疇。
詩感白癩
可公躭於吟詩。老宿勸誦法華。可讀竟。乃曰。此中惟
香風吹萎華更雨新好者二句為佳耳。發是語已。遂
感白癩。
畫墮泥犁
□□□□□□□□□□□□□□□□□□□□
□□□□□□□□□□。
貫休智永
唐貫休。姓姜氏。金華蘭溪人。能詩。唐智永。王羲之遠
代孫。善書。號鐵門限。
激發於座元
臨濟義玄禪師。初在黃蘗會中。時睦州為首座。乃問
濟上座在此多少時。曰。三年。州曰。曾參問否。曰。不曾
問。不知問箇甚麼。州曰。何不問如何是佛法的的大
意。明日蘗上堂。師依教而問。三度被打。後辭去。參大
愚。於言下大悟。愚令嗣黃蘗焉。
得入於侍者
韓文公問大顛曰。弟子軍州事繁。佛法省要處乞師
一語。師良久。公罔措。時三平為侍者。乃敲禪床三下。
師曰。作麼。平曰。先以定動。後以智拔。公乃曰。和尚門
風高峻。弟子於侍者邊得箇入處。
臨淄肩摩
蘇秦說齊王曰。臨淄之地。車轂擊。人肩摩。連袵成帷。
揮汗成雨。
十室忠信
子曰。十室之邑。必有忠信如丘者焉。不如丘之好學
也。
各三成九
大衣三品。九條十一條十三條為下品。十五十七十
<pb n="234"/>
九條為中品。二十一二十三二十五條為上品。
六法尼
一不與染心男相觸。二不盜人四錢。三不斷畜生命。
四不小妄語。五不非時食。六不飲酒。
約姓則魯
魯。姬姓。出自周文王第四子周公旦。
開國則齊
齊。姜姓。出自太公呂望。佐周武王伐紂定天下。
七歲講經
□□□□□□□□□□□□□□□□□□□□
□□□□□□□□□□□。
二旬首眾
靈樹二十年不置首座。常云。我首座生也。我首座牧
牛也。我首座行脚也。一日令擊鐘。三門外接首座。眾
出迓。乃雲門也。遂充首座。
嶽帝受戒
元珪禪師住嵩嶽。一日有異人稱謁云。我嵩嶽神也。
願授以正戒。令我度世。師付五戒。付曰。汝能不婬乎。
曰。我亦娶也。師曰。非謂此也。謂無羅欲也。曰。能。師曰。
汝能不盜乎。曰。何乏我也。焉有盜取哉。師曰。非謂此
也。謂饗而福淫。不供而禍善也。曰。能。師曰。汝能不殺
乎。曰。實司其柄。焉云不殺。師曰。非謂此也。謂有濫誤
疑混也。曰。能。師曰。汝能不妄乎。曰。我正直。焉有妄乎。
師曰。非謂此也。謂先後不合天心也。曰。能。師曰。汝不
遭酒敗乎。曰。能。師曰。如上是為佛戒。汝當奉持。
傷體犯逆
調達破僧。將五百比丘去。身子厭令眠熟。目連擎眾
將還。調達眠起誓報此怨。佛於靈山經行。調達捧三
十肘石擲佛。山神手遮。小石迸傷佛足。出佛身血。墮
阿鼻獄。
六物之名
邵康節漁樵問對。六物具而得魚。謂竿綸浮沈鈎餌。
垂任公釣
大鵬賦。任公見之而罷釣。任公事出莊子。任公以數
石粟作餌。而釣吞舟之魚。
匹雛之勝
孟子曰。力不能勝一匹雛。則為無力人矣。
攘馮婦臂
孟子曰。晉人有馮婦者。善摶虎。卒為善士。則之野。有
眾逐虎。虎負嵎。莫之敢攖。望見馮婦。趨而迎之。馮婦
攘臂下車。眾皆悅之。其為士者笑之。
賊夫人子
子路使子羔為費宰。子曰。賊夫人之子。子路曰。有民
人焉。有社稷焉。何必讀書。然後為學。子曰。是故惡夫
[佞-二+〦]者。
十禪支
初禪五支。一覺支。二觀支。三喜支。四樂支。五一心支。
二禪四支。一內淨支。二喜支。三樂支。四一心支。三禪
五支。一捨支。二念支。三慧支。四樂支。五一心支。四禪
四支。一不苦不樂支。二捨支。三念支。四一心支（四禪共十。
重出者不論）。
分河異幟
西域性相二宗。分河飲水。異色立幟。
擊芥操弋
華嚴鈔云。昔人勝負氣高。是非情厚。上古妙義用而
不言。先賢小疪廣申。破斥先師。在其譯內。斧鑿太深。
纖芥在於珠中。何須擊破。蓋指靜法苑公議其師也。
○操戈何休。曰。康成入吾室。操吾戈而伐我乎。
一夫不獲
書曰。子弗俾厥后為堯舜。其心愧恥。若撻於市。一夫
不獲。則曰時予之辜。
飲牛
堯以天下讓許由。由以告巢父。巢父曰。汝何不隱汝
<pb n="235"/>
形。藏汝光。乃水洗其耳。樊仲父將飲牛。見巢父洗耳。
乃驅牛飲上流。
荷蕢
夫子擊磬於衛有荷蕢而過孔氏之門者。曰。有心哉。
擊磬乎。
蛤生天
昔如來說法池邊。有一蛤蜊自池而起。入於草中。聽
佛法。有農夫後至。以不知故。鋤钁之。蛤死。生於天上。
鵬敬律
金翅鳥王常欲摶龍。龍披袈裟。則不興害。
虎避地
唐懷空禪師得菴基。虎遠避之。
蟒革心
□□□與一友同學。友先亡。為蟒神。頗著威靈。師往
詣開導。神現形乃大蟒。垂淚如雨。明日。蟒殞後林。遂
得度脫。
海魚興法門
昔智者禪師剏放生池於海涯。其放之也。必為授皈
戒。說大法。智者滅後。至唐末。中國天台之道寢息。而
海東高麗新羅諸國盛弘此教。繼忠法師云。智者緣
在此方。而教敷於海東。此必放生池中諸魚聞教報
生者爾。
飛鳥為弟子
雉雞聽法師講法華經。後死。托生人中。為師作弟子。
淨名談不二
維摩詰問文殊。何等是菩薩入不二法門。文殊謂無
言無說。離諸問答。是為不二。文殊復問維摩詰。維摩
詰於是默然。
雙林講涅槃
傅大士降於雙林。梁武帝請講金剛經。士纔陞座。以
尺揮案一下。便下座。帝愕然。誌公云。陛下還會麼。帝
曰不會。公曰。大士講經竟。
不說法
四分戒本云。人臥己立。不得為說法。不得為覆頭人
說法。人持杖。不應為說法。以上除病。
翹首高參
唐白居易守杭州。入山謁鳥窠禪師。問曰。禪師住處
甚險。師曰。太守危險尤甚。曰弟子位鎮江山。何險之
有。師曰。薪火相交。識性不停。得非險乎。又問如何是
佛法大意。師曰。諸惡莫作。眾善奉行。曰。三歲孩兒也
解恁麼道。師曰。三歲孩兒雖道得。八十老人行不得。
居易作禮而退。
三詔不回
唐四祖道信大師。貞觀癸卯歲。太宗嚮師道味。欲瞻
丰采。詔赴京師。上表遜謝。前後三反。竟以疾辭。第四
度命使曰。如果不起。即取首來。使至山諭旨。祖乃引
頸就刃。神色儼然。使異之。回以狀聞。帝彌加欽慕。就
賜珍繒。以遂其志。
沙汰改更
唐武宗會昌。沙汰天下僧尼。宋徽宗宣和元年。詔更
佛號為大覺金仙。僧為德士。
戒疏發隱事義（終）

<article id="n681">梵網菩薩戒經義疏發隱問辯</article>

No. 681
<sarticle>菩薩戒問辯</sarticle>

後學雲棲寺沙門　袾宏　述
恭誦發隱。語語放光。言釋迦之欲言。發天台之未
發。精透處夢士頓醒。懇切處石人下淚。音圓旨遠。
信法寶之神珠。事核詞工。誠青囊之妙藥。敢不欽
奉。又何異同。妄現魔身。輒爾饒舌。指玉體而問瘡
<pb n="236"/>
疣。知其失眼。向金錍而求抉剔。意在復明。伏惟發
[矇-卄+((並-(前-刖))-一)]。人天有賴。匇匇草草。冀恕其狂。湻熙稽首。
（一）問。齋戒交神。姬孔之大法。垂戒訓俗。聖王之宏規。
今學者已遵三戒（謂色鬬得）。兼體四毋（謂意必固我）。則終身
可行。一心無累。況五經五行。各符五戒。為出假菩
薩之所修習。如天台智者之所稱揚。亦已至矣。何
必背儒童之教。束護明之律耶。
答。儒釋禁戒。大略相似。而疏密不同。如五戒。一曰不
殺。謂絕無所殺也。而儒止言無故不殺牛羊犬豕。不
言不殺。止言釣不綱弋不宿。不言不釣弋。是知儒戒
成世間善。佛戒成出世間善。儒受佛戒。自古有之。無
足異者。且出假菩薩先曾入真。既從真而假。則世出
世間隨所欲行罔弗如意。不背儒童。兼持佛律。亦復
何礙。
（二）問。道藏既竊佛藏。則道戒亦同佛戒矣。受彼金科。
猶吾梵網。犯他青律。即我吉羅。雖淨明塗炭。北斗
太微。例若小乘。似難槩取。餘固宜任之也。
答。道之為戒。與世律似遠而實同。與佛律似近而實
異。葢天上天下統御之勢不殊。世出世間聖凡之分
逈別。且道戒雖亦止惡行善。要其所歸。惟是藉靜養
而固氣潛神。積功行而留形住世。是以持道戒則飛
昇九霄。持佛戒乃超出三界。梵網金科不可同日語
明矣。
（三）問。大明律令。監前代之科條。聖祖聰明。晰人情之
隱伏。王難烈於地獄。見報速於來生。奈何不遵。又
敷別戒。
答。現報者今世之殃。來生則苦輪無盡。王難者色身
之慘。地獄則慧命俱沈。況政刑止懲治凡民。在世道
尚為末務。而梵網正成全開士。於佛教尤屬大乘。不
可同日語又明甚矣。
（四）問。舊戒出無佛之世。名為尸羅。性戒本當人之心。
不拘持。受必受則滋五陰之稠林。從新又廣眾生
之異見。固當寂寂。安取紛紛。
答。若高談無佛之世。直論當人之心。則不但老瞿曇
絕口毗尼。優波離羞稱羯磨。即使束五部置之高閣。
褫三衣懸之樹端。未足為過。如或不然。法林惟恐不
稠。正見惟患不廣耳。何紛紛之足厭。
（五）問。持如空之戒相。龐老斥為迷人。能觀空而得道。
天台許其具足。具足已超智讚自在。迷人豈異缺
破雜穿。而又云空見擾心。破其定共。空心邪僻。壞
我律儀將安取衷。不流惡見。且經云。若有得空者。
終不破於戒。復何指耶。
答。空有二。契真空則萬法俱備。何須更習毗尼。墮頑
空則眾善皆隳。豈不有傷戒品。執莽蕩。輕軌儀。其失
大矣。
（六）問。發心許破戒。大乘容犯戒。此或與其能權。恣其
攝化耳。乃若持陀羅尼者已為具戒。持了義經者
已為具戒。習禪定者能救四重五逆之違戒。則一
定一慧反在式叉之先。一呪一文足省堅持之力
矣。豈各有宗旨歟。
答。發心菩薩持戒之心。過於聲聞百千萬億倍。安有
許容破犯之理。良繇菩薩見機行權。利生益物。不狥
故跡。暗合成規。似破非破。正持戒之極也。走杖不云
叛父。引裾豈曰慢君。亦忠孝之極也。若夫經呪之齊
戒力。則亦如來隨時偏讚。因事特標。說法之常規耳。
故時而崇律。百行總隸毗尼。時而尚禪。萬法皆趣正
受。主賓互換。機實雙流。不可拘常。輒生異議。若據一
代時教門庭。則因戒生定。因定發慧。自是不易常法。
（七）問。在家出家。何取形迹。得無所得。安問後先。欲表
淨戒。輒言早離塵緣。將䇿深心。因示壯年成道。佛
語足證。前史難憑。可得作此解否。
答。略形迹。泯後先。此理論則然耳。既已示現同凡。則
誕生有時。出家有日。成道有候。說法有期。烏容混耶。
<pb n="237"/>
非身現身。身必擬於常形。非時現時。時必合乎世歷。
且孔曰儒童。老曰迦葉。亦示現耳。然而昌平李下。函
谷杏壇。始末端繇。歷歷可指。即其例也。
（八）問。無心犯戒。既從末減。求末減者。皆學無心。不簡
不覊。任情任意。習忘而真忘。似非故作。如夢而復
夢。應是業因。
答。故求末減。減則不能。纔學無心。心便成有。如斯犯
戒。罪烏可逃。真修行人自不應爾。
（九）問。佛心喜捨。取其物者稱其心。劫事堪懲。掠其剩
者減其罪。此乃上求下化。胡為與盜同科。若以法
身觀。劫物即佛物。佛物即世物時時為盜。那得不
犯。
答。佛無吝物之意。而偷盜者自爾成愆。父本愛子為
懷。而忤逆者必然獲罪。理應如是。佛亦何心。若夫取
劫賊物則有二別。出慈心者。無過而且多功。出貪心
者。比例而均作盜。質之經疏。有定論矣。
（十）問。荸荷猪驅豕就屠。示定業而殺輪且止。吉祥佛
列俎受享。分罪報而冤氣將沈。大烹以養聖賢。聖
賢能使烹者不怨。是或解冤之道。意亦菩薩之權。
答。菩薩之現殺。則所謂剝割斬剉。而未嘗惱害一微
細生靈者也。聖賢之享烹。則所謂食是大夫祿。不食
是大夫福者也。果能殺而無害。方可行權。若知福有
所歸。自宜慎口。方丈萬錢。智者不為矣。
（十一）問。一心一切心。一切心一心。一心一切戒。一戒
一切心。一切心一戒。一切戒一心。而曰何戒定出
何心。似為不徧。按經第一輕戒。則標孝順心慈心。
十三謗毀戒。則標孝順心慈悲心之類。蓋宜標而
標。何須補入耶。
答。總觀心地本體。則體惟一念。本自圓成。細析心地
法門。則門有萬殊。不妨分屬。故云三十心者皆一毛
頭也。復以一二分屬戒相者。毛頭之上更出毛頭也。
譬天王雖名大主。亦應列任六曹。六曹猶未徧周。豈
不重開百職。經始標某心某心者。六曹之謂也。今復
增某心某心者。百職之謂也。如取義之相近。亦令餘
可例推。便初學易知簡行。在智者神融意會而已。
（十二）問。心地自合理。心地自得宜。佛性之性。是人性
之性。佛性常住。是人性常住。為當先從心地發光。
佛性起用。何理不合。何事不宜。奚必斂睫而借目
於迦文。按圖而索驥於戒本。資他五十八寶。用盡
則貧。隱己千百億珠。漫藏無益耶。
答。心雖體含萬法。賴致方知。地雖種具千華。乘時乃
發。笑貧人之借寶。不知善用則富室可成。羨力士之
懷珠。不知莫指則奇珍竟隱。然則圖非是驥。識驥必
假良圖。眼不屬人。因人能開瞖眼。即心為戒。因盡理
之玄談。因戒攝心。實救病之良藥也。烏可忽諸。
（十三）問。不顯不誓。不習學佛。我則昏矣。僻教僻說。不
化眾生。人則昏矣。以其昏昏。使人昏昏。豈止倚肆
而酤。何異指佛而謗。但名輕垢。實所未知。
答。不誓不願等。非全不知進道也。勇猛之心未發。則
美業難成。僻教僻說等。非全不知利物也。引導之方
未精。則化功莫就。不開重過。止列微愆。固有繇矣。
（十四）問。出家之法。不向國王禮拜而求法。不向父母
禮拜而求法。法不在。六親不必敬。法不在。鬼神不
必禮。但知法師語可信。有百里千里向之禮拜而
求法者。法師（云云）當作如是釋也。今疏曰。率土之
濵皆王臣。民無二王。即世尊矣。可不拜乎。經曰。護
佛戒如事父母。四眾下座。如孝順父母矣。可不拜
乎。又大經廣孝道而慢親。大眾首國王而慢君。果
稱佛旨否乎。假令君父受戒成道。拜之豈便損福。
不然。以佛禮佛是常不輕。何須辨而又辨如東林
遠乎。
答。僧之為名。名曰出家。僧之為道。道曰出世。出家則
不當拘以家人父子之規。出世則不當局以世法君
<pb n="238"/>
臣之禮。蓋是君父敬佛而及彼僧徒。決非僧徒恃佛
而慢於君父。若夫道在君父而禮。自名禮道。眾生即
佛而禮。自名禮佛。斯亦無不可者。其在今日。當如之
何。亦隨時而已。時以佛法為重。優容我等曰勿拜。則
遵內教可也。時以人倫為重。定為成式曰當拜。則遵
王制可也。此何所據。薩婆多論云。比丘違王制者得
罪。諸經要集謂愚人妄行法教。展轉教他。不聽禮父
母尊親。此不合聖意。反招無知之罪。經論屢開。斯足
據耳。然則遠祖非歟。曰。爾時拜禮未定。下僧俗議。而
遠正論不阿。理應如是。何過之有。
（十五）問。是戒也。受之者必其有心有情。犯之者等於
木石木頭矣。又云一切地水是我先身。一切火風
是我本體。亦得傳戒及乎先身。受法逮乎本體歟。
美人草聽歌按節。或是婬緣。生公石聞經點頭。寧
無佛性。請得度之。
答。地水火風之說。止是發明物我稟同。痛癢機一。故
殺他即是殺己。殺畜無殊殺人也。豈謂木石類均解
思惟修。假使聖僧再講石前。未必不成強項。狂客重
歌草畔。豈能更學敲檀。若夫一人發真。虗空消殞。乃
至無情說法。無情作佛。歷有明文。又云若人識得心。
大地無寸土。土既即心。水火與風亦如是矣。本來成
佛。何以度為。
（十六）問。看病信屬孝慈之心。然我身亦是聖賢之器。
念盲龜逗孔之不易。思扁鵲洞垣之為難。肯施無
益之撫摩。用染必死之疫癘。凡菩薩人。應知方便。
答。福田無上。仁人固以看病為先。慧海多門。智者寧
無保身之哲。或親己。或使人。或用財。或効力。皆可也。
釋尊運兜羅而愈疾。撫摩未必無功。孔兒處危地以
全身。疫癘何能必染。蓋是救人為急。欲罷不能。非比
冐難故行。可已不已。且古之悲田。今之養濟。皆聖主
良臣看病之大慈也。豈必以吮疽按癩為救療。嘗藥
哺食為慇懃耶（前頁孔兒。戒疏事義中作庾襄事。存考）。
（十七）問。賣男女而供眾。鬻弟子而行慈。彼為法來。安
忍貨取。設彼菩提已發。是我輕垢罪成。道人而可
以輕販。南詢之士寒心。父母而隨之覓求。受供之
人同獄。一何無善巧至此乎。
答。古人懇語垂訓。危言示誠。有其辭則然而其實不
盡然者。感恩之極。而曰銘肌刻骨。豈真有事錐刀。攄
衷之至。而曰瀝膽披肝。未必掀翻臟腑。就使捨身為
法。竭命尊賢。亦大士之常法耳。攜妻挈子而事梵志。
九男二女而養耕夫。古有高模。今無繼跡云爾。
（十八）問。善慧自稱大士。誌公自表觀音。溫陵反戒焚
身。大慧曲求蔭姪。皆犯輕戒。乃得重名。豈各有合
理處耶。
答。塵中凡士。或可常評。格外奇人。毋容迹論。初生而
指天指地。不妨我是如來。將死而默囑默傳。何礙自
名菩薩。預稱慈氏。遠指圓通。奚不可者。且溫陵善發
藥王隱義。自不唐棄色身。杲老不減臨濟宗風。豈得
未除恩愛。蓋宜晦則晦。宜彰則彰。或守經常。或行權
變。不應以自讚毀他共視。豈得以違理犯法同條者
哉。
（十九）問。五夏以前專精戒律。五夏以後。聽教參禪。此
通小乘。非指大器。今乃六時時誦。疑防教門禪門。
當是一法融通。無間心地性地乎（防。或疑妨字。存考）。
答。非常大器。過量圓人。既不拘夏後夏前。自相應即
小即大。纔持戒品。已達教相全文。正受毗尼。便悟禪
宗妙旨。建立則繁興萬法。不礙六時。掃蕩則屏絕纖
塵。奚存一念。遠公常禮有定。永明自行不虧。豈被小
根。故為細事。凡我後學。願各深思。
（二十）問。佛心徹於三際。大光滿於十方。豈不知經入
支那。法流震旦。香油辛味。並沿五印之土風。戒品
律儀。未盡九州之垢罪。憎之則謗。任之則寬。佛隴
南山。既爾闕然。儒典王章。似應相濟。
<pb n="239"/>
答。佛心雖徹三際。救弊則姑據一時。佛光雖滿十方。
取信則專從本土。待夫時至遠被。自合比例旁通。是
以儒典王章。似難並用。情宜勢便。豈病雙行。法固與
世相推。禮亦憑義可起。或曰毗尼與脩多羅異。譬世
律令制自一人。舍利目連所不得與。然雖如是。金口
洪音。凡夫贊片辭而莫得。衮衣寸缺。巧者補一線以
何妨。神而化之。與民宜之。學佛者不可不知也。
（二十一）問。經稱國賊。如操懿溫莽之流。為國賊使命。是
亦國賊也。或是戒其從逆否。如下文言。又似降虜
之人矣。
答。使命者。非必為賊使命也。通二國之情。合兩軍之
戰。危彼社稷。害彼人民。故云約與國。戰必克。今之所
謂良臣。古之所謂民賊也。
（二十二）問。盜聽說戒。力士之杵冥加。廣施經文。惡人之
目難掩。得無相礙。願折羣疑。
答。說戒者。非平日講說之說。蓋半月誦說之說也。凡
半月共行布薩。乃眾僧自舉愆尤。示彼惡流。必生異
謗。故惟除國主不許餘人。若夫布衍經文。宣揚義趣。
又何過焉。薦導先亡。祓除患難。皆曰至心讀誦。不聞
掩帙祕藏。以此利人。正契佛心。是名法施。
前問答竟。
<other>僧俗雜問</other>
發隱成。周咨大眾。於時緇素善友各陳所見。合
從者從之。義未顯者。為略辯如左。法喜之樂當
何如也。
（一）問。經疏鈔如祖父子。混合不分似為不可。
答。此行布圓融義也。祖不是父。父不是子。行布義也。
祖父子孫。交參共濟。圓融義也。織錦而聯綴千絲。調
羮而合和五味。味不可分而具足。絲不可析而自明。
蓋此經是華嚴流類。天真父子。非異非同。幸毋以常
格局之。
（二）問。科經之例。總別相對。今初曰總明大意。次合對
別。乃並列四科。或恐未安。
答。總別相對。多種不同。有一總一別對者。誠如所問。
有一總對二別者。對三別四別者。其對均也。楞嚴要
解敘聽眾。初總標。二嘆德。三列名。是一總對二別也。
華嚴玄談初總序名意。二歸敬請加。三開章釋文。四
謙讚迴向。是一總對三別也。今列四科。亦一總對三
別也。若據華嚴即總即別。又安可以數量局之。
（三）問。文中經論所載戒相多種。傳記所辯受法不同。
經論蓋指地持瓔珞等。傳記蓋指梵網本。乃至制
旨本。今解似不合此。
答。若指梵網六本為受法。則下文良繇機悟偏圓義
即不成。何以故。梵網六本。誰授偏機者。誰授圓機者。
當知此六是登壇授戒羯磨儀式。隨意可用。其云傳
記所辯。自是諸書雜集中論議發揮戒法詳略。乃隨
機耳。豈有壇上正羯磨時。分別偏圓各各為說耶。
（四）問。等覺中。初曰觀達無明源底邊際。二曰斷最後
微細無明。三曰與無明父母別。而妙覺中但曰無
所斷者名無上士。則知無明至等覺悉已斷盡。云
何教義謂十地斷四十品無明。又破一品名等覺。
又破一品名妙覺。共破四十二品。二義皆出智者。
稍似不同。若為融會。
答。等覺無明已盡。然存有所斷。亦是無明。并斷俱無。
名為更斷。是知等覺斷惑。妙覺斷斷。能斷斷者。方名
永斷諸無明也故斷。四十二品而入妙覺也。
（五）問。梵網單喻。何以言人法喻。
答。梵網是喻。菩薩戒是人法。合而言之。故曰人法喻
也。又問何得輒立經名。噫。稱讚不可思議功德佛護
念經。什師易云佛說阿彌陀經。夫彌陀聖號。人所樂
聞。名以義起。易之無不可者。大師易梵網曰菩薩戒。
亦此意也。今合而言之。非有增也。何不可之有。
（六）問。疏云煩惱常有故不說障。次云輕業不障輕報
<pb n="240"/>
不障。皆指障戒。今說不障真性。何也。
答。不障真性。出其繇也。繇不障性。故不障戒也。此三
障名。自古所有。原非指戒。疏乃引用。意云煩惱障不
障戒耳。良繇輕業彰於身口。中人亦易為防。煩惱起
於一心。智者猶或難免。此而障戒。盡天下無人得受
戒矣。故特明之。
（七）問。論興廢中。第三亦云。爾時恒興。爾時即廢。今曰
常興鮮廢。何也。
答。此文當以出入恒有一句為興。後入勝定道時。隨
勝得名者。明入時非無。因殊勝定道暎蔽戒名。其實
有也。下則明其退緣。言必須退定道時。乃廢。及聲聞
盡壽。菩薩成道。乃廢耳。如世人謂至死方休。明無休
時也。據華嚴常恒說。熾然說。無間說。有興無廢。亦何
礙也。
（八）問。戒師五德。一持戒。二十臘。三解律藏。四通禪思。
五慧藏通玄。而地持云必須戒德嚴明善解三藏。
今謂具二缺三。然戒德嚴明。必具臘矣。律詮戒。經
詮定論詮慧。善解三藏。必具定慧矣。恐無缺焉。
答。下文不云乎。或可以戒該臘。以慧該定。則不具而
具。似缺非缺。隱然五德。不必問也。但不直曰五德。而
曰可該者。意自有在。若直以戒為久臘。則新學暫持
者。必輕宿德耆年。若直以解為三學。則世智辯聰者。
便謂真禪實慧。且疏中何不槩云解律藏。解經藏。解
論藏。而必曰禪思。必曰窮玄。豈特解義云乎哉。後地
持本受戒式中解云亦五德意。亦之為言。即前該意
也。又問解不兼臘。何得復云能誦則臘久。答。半月半
月。積誦不休。豈非久臘。若專言解。聰利少年。昨日登
壇。今日能講。何必久臘。
（九）問。燈明喻舍那。無待論矣。妙海在家菩薩。而與蓮
華並稱。波勒因地未終。而曰釋迦為侶。夫傳法大
任。必屬出家。極果世尊。不侔因地。以斯相比。固所
未安。
答。舍那授法妙海。不說妙海授法釋迦。況僧俗者迹
也。菩薩道中。何以迹礙。雙林俗士。說法王庭。祇園比
丘。傾心丈室。亦奚不可。若波勒者。德擬迦文。斯名等
侶。何必三十二相。樹下成道。毫髮相似。不然。趙州古
佛。仰山小釋迦。曹溪嶺南有佛出世。亦皆非耶。堯曰
如天。天之侶也。老曰猶龍。龍之侶也。豈堯果穹窿上
覆。老真夭矯青雲耶。據華嚴初發心時便成正覺。波
勒不可以侶迦文。何子自待之淺。
（十）問。宗趣總別。舉宗遺趣。其義云何。又心地為宗。此
宗是趣。良以心地為宗。則無所趣故。
答。賢首五門。姑據般若心經。未及餘經。彼中原只舉
宗而兼趣意。如華嚴玄談云。此經因果緣起理實法
界以為宗趣。亦宗趣兼說也。且語之所尚曰宗。宗之
所歸曰趣。意謂立此為宗。令趣何所。不謂宗更宗他
也。此經心地為宗。止惡行善以歸心地。即是趣意。正
合華嚴宗趣兼說之旨。蓋圓教宗趣。互用無定。或舉
因為宗。令得果為趣。或舉果為宗。令修因為趣。因該
果徹。如玄談中說。
（十一）問。乳味判教。亦有說乎。
答。據三聚出方等。可判生酥。而自古五時結經。原以
梵網華嚴判歸乳味。良繇此經從心出一切法。喻從
乳出酪酥醍醐也。又佛最初結戒喻牛最初出乳也。
又涅槃最後之訓不離乎戒。喻醍醐最後之味不離
乎乳也。
（十二）問。諸經皆有當機。此經何以不列聽眾。
答。不列當機者。此經是一切菩薩所同學。無一非機
也。必論當機。則釋釋自是當機。故不說也。
（十三）問。華表因。實表果。今供舍那之華何不表因。
答。因果宛然。諸君自不察耳。此經以心地為宗。無一
法不從心地中流。無一法不還歸心地者。菩薩萬行。
若非出自一心。還歸一心。即不名佛因。不名佛果。今
<pb n="241"/>
此華出舍那心地。表菩薩從自心中出無量因行。還
以此華供養彼佛。表還以自心因行成自心果佛也。
據華嚴因該果徹。不離因果。不落因果。拈來無一物
不可供佛。舉起無一法不可為因。若執華必表因。非
圓教義。何以故。有時華表因。實表果。開華後乃結實
故。有時實表因。華表果。種核後乃生華故。有時定因
慧果。淨極光通故。有時慧因定果。惑破心安故。惡可
一途而取。一格而論乎。
（十四）問。體性虗空華光三昧。既入三昧。何有華光。而
云任運自現。
答。如來妙定。非動非靜而常動靜。非出非入而常出
入。此三昧號體性虗空。虗對實故。使體性不虗。當如
山不納山。石不容石。一頑定耳。體本虗空。故華光任
現。豈以既入三昧。便應滅不生。圓覺經如來入大
光明藏三昧。而現起淨土。與十二大士更相詶答。抑
又何也。且三昧有百千萬億等名。不是一味寂靜。故
有三昧。二乘尚不聞其名。菩薩猶未解其義。而執泥
寂靜。則師子奮迅。師子頻呻等。皆成喧鬧矣。又問諸
三昧皆有出入。何獨此中而說出入。答。出入非難。自
在為難。二乘斂念方入。起念方出。不名自在。隨心自
在。乃稱妙定也。據華嚴即入即出。依報正報交互圓
融。不可思議。此特其小小者耳。何足為異。
（十五）問。佛言吾今來此八千返。表法而已。云何實說。
答。若據表法門中。句句字字無非表者。若據示現作
則。就令實說何妨。蓋佛所說經。無一法不事理雙融。
表實兼具。言表則必有實。舉實則表在中。此之往返。
得無疑駭以為多耶。老子尚無世不出。雲門乃三作
國王。此皆實有。不是表法。何獨如來八千之返。便無
其事。且如來重重往返。既純表非實。華嚴重重法界。
亦純表非實耶。空華佛事。水月道場。法性光中。萬轉
千迴。事出平常。全無奇特。何疑何駭。又問。科云橫指
處會。今十處則不及餘方。豎明往復。今八千則未周
塵劫。何名如來悲願之廣。答。此謂借有盡彰無盡也。
讚佛曰萬德。萬豈盡佛。號民曰百姓。百豈盡民。雖曰
十處八千。即是橫無涯際。豎無終窮也。
（十六）問。疏稱蓮華二義。處濁不污。譬舍那居穢不染。
以喻彰德。止成一義。云何二義。
答。二義者。一則華必處濁。不處高原。譬佛示居穢土。
不居淨土也。一則華雖處濁而不污。譬佛居穢土而
不染也。
（十七）問。古解經者。各有所宗。今解此經。當宗何者。如
別有所宗。不應依就台疏。如都無所宗。則是汗漫
臆說。願為剖示。
答。此有三句。一曰本宗。二曰兼宗。三曰無宗。言本宗
者。即禪宗故。此宗即是心為宗故。心者群經之祖。萬
法之源。心地二字。攝菩薩戒無弗盡故。又此心即是
大華嚴故。言兼宗者。達心之士。不但缾環釵釧色色
皆金。亦復草木瓦礫無非金者。阿含小教。外道偏門。
善巧用之。悉成圓義。何況台教依而就之。誰謂不可。
以我心宗。發彼義疏。台之為教。不出心故。如必硬豎
剎竿。各不相下。喻如同胞兄弟。而互相害。大忤逆故。
言無宗者。覓心體相不可得故。常為心宗。不宗心故。
故云併所謂心地者亦不可得也。又問。既云禪宗。又
云華嚴。華嚴五教。禪居頓位。頓之去圓。未達一間。何
得並舉。答清涼讚天台四教理致圓備。而五教加頓。
補台之備而未備也。以達磨一宗無可安著。聊判歸
頓。而實頓有二義。一但頓。二圓頓。此禪宗正圓頓之
頓。然何以不名為圓。良繇專重直指見性以破漸宗。
於法界緣起之義。雖具在中。而非所重。救時為急。無
暇論故。如阿伽陀藥雖有輕骨之能。療病為急。無暇
論故。不可遂謂無斯能也。又此宗本曰教外別傳。則
小乘大乘一切乘所不能收。四教五教一切教所不
能攝。不惟出彼漸階。亦復不居頓格。非但超乎頓位。
<pb n="242"/>
亦復不受圓名。賢首判頓。亦不得已而姑為寄位云
爾。豈可真以位分拘耶。
（十八）問。達磨西來。既號傳法正宗。何得台宗。不與傳
燈之列。為是高過禪宗。為是未稱直指。
答。此有二義。一者天台教觀起自前故。中論一偈。教
觀所宗。慧文傳之南嶽。南嶽傳之智者。達磨未來。人
已修習。特繇智者乃大闡耳。二者天台教觀。猶屬教
故。達磨一宗。教外直指。纔說教觀。早曲了也。是以教
觀雖極玄妙。不出教乘中事耳。台教不與禪宗。以是
之故。非台教立法有未善也。
（十九）問。內戒外刑。道俗各別。內書外典。權實迥殊。何
得博引九經。巧附五罰。又教而不改。教者何尤。此
里塾之言。春風沂水。鼓瑟自娛。此狂夫之態。不宜
引入。以亂聖經。
答。法華謂治世語言資生業等。皆與實相不相違背。
當知無書不可援引。且釋迦親為教主。而六群調達
終不可化。將無教者之尤耶。又止謂鼓瑟不礙賢人。
何曾道菩薩必須鼓瑟。幸惟逆志。毋但執辭。
（二十）問。經稱釋迦從華嚴沒。於閻浮出。乃十處說法。
是先生人間。後升天宮說法也。又云。入天宮說魔
受化經已。下生閻浮。是先於天宮說法。後生人間
也。二說若為融會。
答。據華嚴雙垂兩相。則知佛體本來無二。眾生所見
不同。既能兩相雙垂。豈不能兩時雙示。謂天宮說法。
後降人間亦可。謂人間成佛。後升天宮亦可。謂天宮
說法已。後生人間還升天宮說法亦可。謂人間天上
一時成佛說法亦可。圓融之說。渾先後以何妨。無間
之談。通古今而一息。不必執文而失理也。
（二十一）問。頌中俱來至我所。鈔云表體皆歸一心。夫心
即是體。無攝體歸心之理。
答。心行對說。則心為體。行為用。單舉一心。則常寂常
照。常寂體也。常照用也。體用歸一心。猶言體在是用
在是也。不可泥歸字而疑攝體歸心也。且太極靜而
生陰。動而生陽。太極之說。未盡至理。尚雙具動靜。豈
應舍那心地。不通體用。若心專屬體。則與用成對待。
何名一心三觀。而為中道第一諦乎。
（二十二）問。孝順父母以及至道。當分四境。不應科勝因
勝果。
答。分四境亦有此說。今當以大師所科為正。若分四
境。何不直言孝順父母師僧三寶至道。而復於至道
上加孝順二字。況三寶之中已有法矣。豈三寶中法
猶未盡道。而別有至道之法。所當孝順耶。故前三屬
因。至道屬果。
（二十三）問。討罪國有明條。殺人經無顯證。琉璃滅釋。佛
何不誅。調達害兄。佛何故縱。今言有罪而殺。殺何
犯焉。妄害生靈。違佛規訓。古云。外道入佛法中。必
破滅佛法。斯其驗歟。願釋所惑。
答。見機得殺。本之疏文。疏文本之佛說。非臆見也。夫
沙門專慈悲之業。王臣主生殺之權。發隱分別明甚。
今謂佛是沙門類耶。王臣類耶。何得引琉璃調達而
證不殺。且王臣殺戒。非特與沙門殊。亦復與庶民異。
殺有罪而成犯。是王臣終無受戒之日矣。故珪禪師
為嶽神授戒。不禁其行殺也。惟禁其濫刑及無辜也。
不禁其取財也。惟禁其威福求享祀也。不禁其婚娶
也。惟禁其羅欲乖大倫也。不禁其語言也。惟禁其虗
妄違天心也。不禁其飲宴也。惟禁其沈湎敗正事也。
如斯說法。是謂逐機隨緣而不踰矩。千變萬化而不
離心。逆順雙宜。僧俗兩利。上符千聖。下濟羣生。噫。人
人作如是外道。佛法其長隆乎。
（二十四）問。君父之讐必報。此權教也。內經出。權教隳。安
得復引陳恒趙盾之迹。違釋迦智者之言。無論王
臣。想當悉禁。
答。儒者不喜佛法。正為此等。何怪乎古今謗僧曰無
<pb n="243"/>
父無君耶。且孔子尚不得討陳恒。則世之亂臣賊子。
惟恐人不受菩薩戒。何以故。受戒者堅。則行惡者便。
是菩薩戒者亂之資也。佛法圓妙。世出世間。融通不
滯。而迂人執之。其禍至此。可勝嘆哉。餘發隱中已反
覆推明。茲不復贅。
（二十五）問。暎燈影而授戒。見日光而撤壇。密示暗傳。夜
聚曉散。不使人增惑耶。
答。朝至尊以五鼓。祀宣聖以清宵。未聞其增惑也。孟
氏謂夜氣清明。登師云白日喧雜。願合而觀之。
（二十六）問。遊戲翰墨。何損毗尼。如可如解。應有別愆。非
關詩畫。若休若永。未聞墮落。可遽譏評。必欲箇箇
盧能。但恐人人獬豸。決目而名淨目。迷心而曰淨
心。哀哉空王。出假無日。
答。非謂詩必白癩。畫必泥棃也。詩畫無救乎二人之
難。見為僧者當學道。不當雜學云爾。噫。果是即境明
心。推餘濟物。則逢場作戲。無所不可。如或未然。惟恐
你不放下心。閉却眼。若肯人人決目。箇箇迷心。敢保
五眼圓明。千靈洞徹在。且菩薩出假。則弘施六度萬
行。普度九有四生。而徒咏月題花。圖山繪水。明道之
功不切。兼利之化何成。至哉天人師。不出如是假。
（二十七）問。經中謂鐵鎚碎身。終不以破戒之身受人禮
拜。今有愧戒德之難全。望弟子而觸禮。已出下䇿。
何名上人。
答。無德而揣己自卑。正遵佛制。欺世而罔尊自大。乃
叛聖謨。非上人且免罪人。出下䇿猶勝無䇿。然雖如
是。亦有其地彌高。其心彌下者。不輕位證菩薩。而徧
禮四眾。莫須戒德難全。夏禹身任國王。而亟拜昌言。
應是多過自赧。良繇權實初無定法。低昂各有攸宜。
時當居正位以作後學之司南。則慈明安坐而納展
可也。時當崇厚道以覺狂夫之我慢。則藏師俯僂而
避拜亦可也。妙用無恒。固未可輕議也。
（二十八）問。千華佛親自說經。一切人盡得受戒。惟除七
逆。誰列三層。莫引權文。礙彼圓器。又謂在家者。亦
必先受五戒。而經中列位數次。皆首王臣。意者王
臣。容可直受。
答。層樓喻出金口。善戒律非小乘。縱彼圓機。須遵定
制。如必直受。亦有方便。不壞次第而得直受。一日之
內。先受五戒。隨受菩薩戒是也。若出家者。亦一日內。
先受十戒。隨受具戒。及菩薩戒。名雖直受。不越次故。
豈獨王臣。僧俗一切皆可行也。
（二十九）問。佛戒盡必然之辭。發隱倡不必然之說。若云
無執。何用堅持。如為奴事眾。割肉飼鷹等。皆實有
之。而曰不必然。何也。
答。不必然。言不必定然。非決不然也。何也。奉佛而必
為奴。則蒼生無君主。濟物而必割肉。則初學無完膚。
法師而必講經。則廢法華五種。日食而必三兩。則類
何曾萬錢。於今人中。而必無讖為師。則賢者竟無師。
於今時中。而必奉祠得度。則貧者終不度。不必然者。
此類是也。有此不必然。其必然者乃可常然。無此不
必然。則必然者窮矣。窮則變。變則通。通則久。世出世
間一也。
（三十）問。居士時亦講經。還可傳戒作師否。
答。此在自度。儒而悟佛道。不妨為天下僧人師。僧而
明聖學。不妨為天下儒人師。如其不然。業有專攻。門
庭各別。修齊治平之術。應屬素王。羯磨布薩之儀。還
歸緇侶耳。
（三十一）問。未受戒者皆名惡人。近則沙彌比丘。驚蒙斯
號。遠則堯舜周孔。濫被斯名。隋煬超文景之先。房
融軼姚宋之上。實所未喻。
答。此有二義。一者對待義。未受戒。善者皆名為惡。猶
未登聖地者。皆名為凡。非兇惡之惡也。又佛法每勝
世法。世間之善人。在佛法中猶名惡。世間之聖人。在
佛法中猶名凡也。二者激勵義。不受戒即惡。明戒必
<pb n="244"/>
不可不受也。據斯二義。然則堯舜周孔雖不受戒。不
失為世間聖人。隋君房相使終持戒。又豈但超文景
軼姚宋而已哉。
（三十二）問。圓悟高菴。分曹樹黨。兩家各統門徒。二老安
得無與。即今鬬爭堅固。良繇長老含容。彌勒久滯
求名。時師未免好勝。莫護先賢之短。應開後學之
迷。
答。藺相如尚忍私讐。劉元城不失和氣。彼圓悟高菴。
繼祖傳燈。代佛揚化。猶有這箇在。何名那畔人。是將
以丹朱慢遊。而罪帝堯無義方。冉求聚斂。而譏孔子
非善教否耶。是將以六羣亂德。二眾分河。而謂釋迦
未免好勝否耶。雖然。容有主張正論。而扶末法報佛
恩者。又不可避小嫌而迷大體也。菩薩無惡名怖。豪
傑之士思之。
（三十三）問。一家教觀。三諦釋經。相沿至今。訖無異說。乃
云疏主自不執法。豈是門人妄啟他途。夫中道勝
法。相去幾許。而以此譏章安荊溪。又何怪人之刺
溫陵長水耶。
答。不執法者。謂通法而不滯。非謂廢法而不用也。疏
云凡菩薩勝法皆名第一義。凡之一字。語意自明。無
可疑者。且三諦者。其原起於佛說。豈真天台倡說。其
說通於諸家。豈真天台一家耶。故法法皆諦。諦諦皆
三。不言三諦。亦具三諦。正不必盡將經論一字一句
定判三諦。却似編排三諦當差。非通人之論。是名執
法。發隱第四十一輕垢中。已反覆推明。請更詳覽。又
章安荊溪。亦不執法。亦無可譏。展轉後來。各立門庭。
分別太甚。乃成拘礙耳。寧止二公。溫陵長水。焉可刺
也。夫古人固無盡勝今人之理。今人亦無決不及古
人之理。即有微瑕。平懷商確。何所不可。但不宜探疵
索釁。惟恐不深。如讐家搆訟。窮呵極詆。惟恐不快。如
醉漢罵街。則世衰之相。法滅之徵也。可弗戒歟。
<other>附事義</other>
三戒四毋
論語云。君子有三戒。少之時。血氣未定。戒之在色。及
其壯也。血氣方剛。戒之在鬪。及其老也。血氣既衰。戒
之在得。○子絕四。毋意。毋必。毋固。毋我。
無故不殺
禮記曰。君無故不殺牛。大夫無故不殺羊。士無故不
殺犬豕。
不綱不宿
論語云。釣而不網弋。弋不射宿。
走杖不叛
禮。子為父責。小杖則受。大杖則走。
引裾豈慢
宋童貫。與中丞盧航表裡為姦。縉紳側目。右正言陳。
禾上疏劾貫怙寵弄權之罪。論奏未終。帝拂衣起。禾
引帝衣。請畢其說。衣裾落。帝曰。正言碎朕衣矣。禾曰。
陛下不惜碎衣。臣豈惜碎首以報陛下。
驅豕就屠
宋太平興國中。僧辯聰游五臺山寺。寺之上座僧老。
為眾輕易。聰獨敬事之。將還京師。老僧附聰書。使於
城北尋勃荷投之。聰辭去。竊發而觀。無他詞。但曰度
眾生畢。早來早來。若更強住。却恐造業。聰即還。於廣
濟河側聞小兒呼勃荷。聰問勃荷何在。小兒指大豬。
豬項串金環。臥街西牆下。聰扣牆問屠誰氏。曰。趙生
家也。問此何名。曰。勃荷。唯食勃荷故。吾日烹千百豬。
豬奔逸難驅。以此豬引導之。則纍纍就死。畜之十五
年矣。聰以書投之。勃荷忽人立而化。
兜羅愈疾
報恩經云。佛在竹園精舍。有一比丘身患惡瘡。眾所
惡賤。如來往至房中。伸兜羅緜手為之摩洗。身瘡皆
愈。
危地全身
<pb n="245"/>
晉庾襄。晉武帝咸寧中大疫。二兄俱亡。次兄玭復危
殆。癘氣方熾。父母兄弟皆出次於外。襄獨留不去。諸
父兄強之。乃曰。襄性不畏病。乃親自扶持。晝夜不眠。
十有餘旬。疫勢既歇。家人乃反。玭病得痊。襄亦無恙。
父老咸曰。異哉此子。守人所不能守。行人所不能行。
歲寒然後知松柏之後凋。始知疫癘之不能染也。
自稱大士
傅大士曰。我得首楞嚴定。天嘉二年。感七佛相隨。釋
迦引前。維摩接後。惟釋迦數顧共語。為我補處也。
自表觀音
寶誌禪師帝嘗詔畫工張僧繇寫師像。僧繇下筆輒
不自定。師遂以指剺面門。分披出十二面觀音相。或
慈或威。或定或慧。僧繇竟不能寫。
反戒焚身
溫陵曰。若識見未亡。諸蘊違礙。不達法行。空慕其迹。
是徒增業苦。為妄作之凶矣。故律制燒身燃指悉皆
得罪。
曲求蔭姪
□□□□□□□□□□□□□□□。
如天猶龍
孔子曰。唯天為大。唯堯則之。又曰老子其猶龍乎。
分河
西域性相二宗。分河飲水。異色立幟。
菩薩戒問辯（終）

<article id="n682">梵網經記</article>

<talk>No. 682-A
 梵網經記序</talk>

如來所說梵網經菩薩心地戒品西天譯經三藏法
師羅什奉詔所譯葢大本中一品也其在大藏與菩
薩地持經同安字圅中凡持此經者有五種功德或
十方佛愍念常守護或命終時正見心歡喜或生生
處為淨菩薩友或功德聚戒度悉成就或今後世性
戒福慧滿此是佛行處智者善思察噫如來大誓願
故神通力故慈憫有情故誠真實不虗石壁奧法師
信之為尤力於是撰述記文遠延日國愚菴照公從
大宋國得此本以示予予隨喜讚嘆即於賀茂佛光
山禪堂院騰寫以樂同心道俗伏願見聞隨喜種知
足之因讀誦思惟證慈尊之法印轉相曉悟共脫沈
淪。
承久三年十一月下旬
賀茂佛光山禪堂院沙門高辨

<other>No. 682</other>
<sarticle>梵網經記卷上（序）</sarticle>

北京石壁寺沙門　傳奧　述
波羅提木叉者菩薩之師也片善必錄纖瑕必懲
退禦機微進防言行為萬德之階陛作十身之泉
源故得蓮藏親宣千華轉受學者之要不亦宜乎
然自濫觴姚秦綿歷遐代派諸天下雷諷寔多其
於旨趣鮮有知者雖古德著疏文廣義豐致令後
徒思而不學此方釋子多習大乘雖受假聲聞而
行兼菩薩寡尤寡悔誠在深知不有發揮終難措
趾故於廣疏略此別行有不同者頗為改易輙申
庸鄙以繫全文苟獲其玅則筌蹄可云矣。
 歸命三世佛  滿字修多羅  十方菩薩僧 
 慈悲見加護  我今略讚述  波羅提木叉 
 普利諸群生  令向菩提道 
釋此菩薩戒經大分為二初釋題目。
梵網經盧舍那佛說心地法門品菩薩戒本。
<pb n="246"/>
釋曰曲分為二初三字是一部之都名梵網兩字
是諭也梵謂梵王具云梵覽摩此云極淨離欲穢
惡得極淨名網即彼天之幢網以彼持此至佛會
中供養聽法時佛見之因取為諭諭有通別通者
諭情器差別佛教被此亦所不同故下文曰於寂
滅道場坐金剛華光王座乃至摩醯首羅天王宮
其中次第十住處所說時佛觀諸大梵王網羅幢
因為說無量世界猶如網孔一一世界各各不同
別異無量佛教門亦復如是別者諭菩薩三聚淨
戒一諭攝律儀戒如網羅樹禽穢不侵二諭攝善
法戒如樹得羅網華果繁實此二相資三諭攝眾
生戒如張網在河澇魚出岸然準下文所說佛於
菩提樹下乃至色究竟天都說十會法門前九即
是通諭之所諭第十即是別諭之所諭也又通必
該別別不該通經者諭中一分之所諭也義有多
門常法貫攝如常所談二盧舍那下是當品之別
目於中又有總別總即一品之總名別則品內別
義今初盧舍那佛即能說之主也盧舍那此云滿
淨一切障染若麤若細無不盡故佛者梵音具云
佛陀此云覺者謂滿淨之覺者覺即是人揀餘二
乘菩薩是分淨之覺人故今存梵之略但云佛也
然準梵本即云毗盧遮那此云光明徧照謂身智
二光內外俱照故然前約障離此約德顯義雖兩
途理歸一致心地法門品者具有六十一品此揀
非餘也心即所修所發之心所謂信等五十心也
地即所依所成之地位謂三地也地前總名信行
地見道名淨心地修道已上通名如來地地有生
成荷載之義故以諭之此三地中能生能載諸功
德故無非妙軌為法賢聖通遊曰門類別不同故
稱為品二菩薩戒本者即此品內之別義也以應
更有諸義理故不爾品下何須別標菩薩之義如
常所釋戒者孝順義制止義廣下說明本者菩薩
之根源故戒即是本持業釋也菩薩之戒本依主
釋也若望果而論亦為佛本故下文云諸佛之本
源行菩薩道之根本今約當機且言菩薩亦可輕
重二戒未盡戒條以略言之略為廣本故下每節
皆指廣文如八萬威儀品等又智論曰略有八萬
廣有塵沙將知此者蓋略中之略也下云如毛頭
許然天地春秋知乎一葉圓機對此足反三隅然
此題中有兩重總別詳之可知斯則法諭雙彰師
教兼舉詮旨齊立總別俱名文簡理周以冠篇首
故云梵網等也然汎論菩薩戒具本什公相傳曰
西域有十萬頌六十一品若具翻譯應成三百餘
卷以什公持菩薩戒偏誦一心地法門品略明菩
薩戒相既至此土時當姚興翻傳經論五十餘部
最後於逍遙園中譯出此經也時弘始三秊其餘
廣部未達此方釋題目已竟。
自下第二釋本文本文三初戒起所從分二對緣
正說分三結勸流通分前中二初長行後重頌前
中二初總標本末廣略後別明真化源流前中二
初正明。
爾時盧舍那佛為此大眾略開百千恒河沙不可說
法門中心地如毛頭許。
釋曰爾時者爾猶當也即當舍那於華藏界中付
傳釋迦之時也盧舍那佛者能說之主也即應之
真略如前說為此大眾即地前三賢及諸凡夫也
略開下即所說之法也略少也恒河之事同諸處
說不可說者即華嚴中云大數意明一沙為一不
可說直有百千箇恒沙數乃至不可說此為能數
之數法門即所數之法直有爾所法門皆是舍那
之所說也心地如毛頭許者謂於廣多法中略說
少許諭如毛頭以被地前之眾也問何不盡說乃
略說也答善慧位中尚不能受雲雨之法況斗屑
<pb n="247"/>
之器而能有巨海之量哉故不可也此乃約本望
末懸指地前謂舍那親授彼眾彼眾是釋迦化身
親所被故斯則約主會時乃知是蓮藏之時以法
取眾方知是地前之眾但是釋迦如來序致於此
也下文亦然斯則大開法門示其少法如開國庫
唯賜一金二顯證。
是過去一切佛已說未來佛當說現在佛今說三世
菩薩已學當學今學。
釋曰既諸佛同說菩薩皆學當知非謬亦知珠勝
冀諸達者見賢思齊聖所云爾不徒然也二別明
真化源流文二初明真佛按法垂敕後明化佛稟
命傳通前中二初舉自修證。
我已百劫修行是心地號吾為盧舍那。
釋曰我即盧舍那隨世所稱亦兼具法身自在百
劫即修行時分時實無量大數言百是心地所修
之法盧舍那即所求之果多劫修此障盡德圓故
致此果耳前雖通證尚恐未信今引己別證足可
信也然欲令他修學故先顯自所德斯則承前已
說已學者也此則今說下令當學二令轉誨人既
自證無上道亦以此度眾生蓋大士之行也文二
初略標。
汝諸佛轉我所說與一切眾生開心地道。
釋曰諸佛者即是千釋迦及千百億釋迦也化從
真起報尊化卑故呼云汝所說即心地海邐迤流
通故名為轉顯法所屬故云我也一切眾生即地
前之眾是所被機也開心地道者機所獲益開謂
開覺開發道即是因意令然與心地菩薩開覺根
機開發戒品以成佛因也又明此戒是心地之道
路開令進涉耳又明心地有道此道通於佛果開
令行之此則以本心為心地亦以戒為道也二廣
述。
時蓮華臺藏世界赫赫天光師子座上盧舍那佛放
光光告千華上佛持我心地法門品而去復轉為千
百億釋迦及一切眾生次第說我上心地法門品汝
等受持讀誦一心而行。
釋曰時即告佛傳受之時蓮華臺藏世界即所依
國土謂界所依本是大蓮華臺含種剎及諸功德
故云臺藏赫赫下明所依座蓋依中之別也師子
座者佛能降魔無畏決定宣說由如師子師子所
坐之座名師子座依主釋也天光者天上皆寶常
放光明座以寶成故如天光或取淨光及自然之
光為天光也其光熾然故云赫赫盧舍那佛即傳
法主是正報也放光光者光非一故曰光光意在
召眾表法故放光也下文釋迦亦斆於此表法之
義如下所明千華上佛者有曰是應十地之報身
或恐未是余謂應二地菩薩之報身也以彼地行
戒度增故見千佛故千百億釋迦者是應地前之
化身也一切眾生者即是化身所教地前之眾也
復轉者謂舍那親授千華報佛令報佛授與千百
億化佛令化佛授與地前眾生故然於千百億下
下務簡不言但云及耳次第下即所傳法然次第
之言通有三意一約能傳之佛是上轉義二約所
化眾生不令遺棄故下云但解法師語盡受得戒
等三約所傳法門即文義始終二皆如舍那所說
也汝等下令其受行不但傳言而已始終不易故
曰一心此即親敕報佛遠勗餘生然光告兩字勢
通離合合則光中演法離即光後發言望下釋迦
應當後義。
自下第二明稟命傳通如宰臣受敕敢順行文二
初總明諸界多佛即千百億世界釋迦也後別顯
此界一佛即我等本師釋迦牟尼也前釋迦中二
初唯明一界後類辨餘方前之中三初避席興供
受法將辭。
<pb n="248"/>
爾時千華上佛千百億釋迦從蓮華臺藏世界赫赫
師子座起各各辭退舉身放不可思議光光皆化無
量佛一時以無量青黃赤白華供養盧舍那佛受持
上說心地法門品竟。
釋曰爾時即當舍那之傳法爾時千華等者準上
文令千佛轉授千百億佛即合此中唯明千佛千
佛歸於淨土然後轉授化佛今與報佛同處者密
顯報化二無礙等下偈文中亦同於此師子座起
者各有所座之座故各各下避席將辭舉身放不
可思議光者二佛身光皆如此光皆化無量佛者
一一光中各有無量佛斯即重化也一時者本末
相兼以無量等者一一佛各以無量華供養也青
黃赤白即如次是優鉢羅華波頭摩華拘勿頭華
芬陀利華供養等者敬法重人令人重法故受持
者領受寶持將傳未悟故竟者了也謂上來聞法
辭退放光現化持華供養領受法門悉皆了也二
潛形履虗旋歸本界。
各各從此蓮華臺藏世界而沒沒已入體性虗空華
光三昧還本源世界閻浮提菩提樹下。
釋曰千百億不同故云各各體性等者所入定也
三昧者正云三摩地此云等持平等持心專一境
故體性虗空者由入定證知諸法悉無體性猶若
虗空故謂圓成體性本自虗空無我法故又依他
無實故云虗徧計都無故言空華光者將說華嚴
及心地戒故還本源等者閻浮化土則釋迦本[邱-丘+(看-目)]
暫往蓮臺故云還本閻浮提此云瞻部洲洲中有
此樹故因立洲名菩提樹下者本是畢鉢羅樹以
佛於其下得菩提故立此名耳然準義理合入定
發通沒此還彼應云各各從此蓮華臺藏世界入
體性虗空華光三昧而沒沒已還本源世界等令
文倒耳又據前分報化之異即合云千佛還於淨
土千百億佛歸於南閻浮提今不言者非此所要
故文義不便故亦顯無二故若至而言之則舍那
佛千百億佛是二無差別又準下八相例且合往
天上化魔然後化生成於佛道今皆略也其傳受
及法會等即廣於後前前相影耳三遵成教敕廣
利群生文二初出三昧。
從體性虗空華光三昧出。
釋曰前於蓮藏欲歸故入今於樹下欲說故出斯
則總相土中入正定別相土中從定起言總相者
通染淨故言別相者但唯染故從彼至此既然自
此之彼亦爾但文隱耳二說法門。
出已方坐金剛千光王座及玅光堂說十世界海復
從座起至帝釋宮說十住復至𦦨天中說十行復從
座起至第四天中說十迴向復從座起至化樂天說
十禪定復從座起至他化天說十地復至一禪中說
十金剛復至二禪中說十忍復至三禪中說十願復
至四禪中魔醯首羅天王宮說我本原蓮華藏世界
盧舍那佛所說心地法門品。
釋曰出已兩字義屬前科文連此段今從文耳有
十一處十會法門初二合故初會中方者始也金
剛座者佛本於此座成道今還於此座說法佛出
即現法滅即沒今殘一分矣千光王者座嚴光發
多而且勝故又佛放多勝光明故又如來法王放
千光故然初義優耳妙光堂者華嚴云普光堂堂
以寶成發玅光明無不照故又於堂中放難思光
徧十方故然此去菩提樹三數里許近故言及非
謂樹下有此堂也既言其及自然不一說十世界
海者華嚴經說華藏之外十方方有一海故又諸
世界海有十種事得成立然以橫包多種竪容多
界既深且廣立以海名第二會中帝釋者具云釋
迦提婆因陀羅此云能天主能施善化為天主故
即玅高山頂三十三天主也宮者爾雅曰室謂之
<pb n="249"/>
宮嚴麗寬愽不可悉談十住者即發心住治地住
乃至灌頂等第三會中𦦨天者具云須夜摩此云
喜時分隨時受樂故又此天用蓮華開合以明晝
夜故又云赤蓮華開為晝白蓮華開為夜十行者
即歡喜饒益乃至真實等第四會中第四天中者
欲界第四天也梵音覩史多此云少欲知足後身
菩薩為彼天主善化誘故十迴向者即救護一切
眾生離眾生相乃至法界無量等第五會中化樂
天者具云樂變化天樂自變化為宮殿等還自悅
樂故十禪者即出家禪近善知識禪乃至通明禪
等第六會中他化天者具云他化自在天宮殿等
事皆變化而得受用自在義十地者即歡喜離垢
乃至法雲等第七會中禪者具云禪那此云靜慮
此即色界四禪之初故立也十金剛者謂覺了三
世一切諸法悉無餘等此十地滿將成佛位得金
剛定方有所作發此十心照菩提心令無礙轉不
為世道所壞能壞一切障等法故說此地名金剛
心非是地前迴向心也彼約欲入見道能伏二分
別障此據將成佛果能摧一切相染名義稍同而
意異也況麤細不同十地後說居然不疑第八會
中十忍者準善戒經說性忍難忍乃至寂靜忍等
第九會中十願者發菩提心經說菩薩發心大悲
為首興十正願願我三世善根普施眾生迴向佛
果乃至為陀羅尼之所守護等第十會中魔醯首
羅者具云莫醯伊濕伐羅提婆此云大自在天為
四禪王是娑婆主統御諸天故也宮者有大宮殿
隨身化生心地之義如前所明法門即菩薩戒也
此戒是菩薩心地所修行法便能出生死界入涅
槃界故號為門斯則以行為門若以教為門亦能
出三界苦但能所詮異其旨亦通然此心地法門
來自報佛淨土故指蓮藏舍那為本原也準華嚴
說唯七處九會不出欲界化樂一天全無覺樹與
光堂一定異其中法門多是菩薩所說所說之法
與此亦增減不同又彼皆不起樹下徧至餘處今
皆云起應是真化現異聞見乃殊不可和會後類
辨餘方。
其餘千百億釋迦亦復如是無二無別如贒劫品中
說。
釋曰曲分二節初正類所同處會言理無二無別
後指其說處可知。
自下第二別顯此界一佛文三初依身起化天上
降魔二降德現生人間利物三戒均含識宜普受
持今初。
爾時釋迦牟尼佛從初現蓮華藏世界東方來入天
宮中說魔受化經已。
釋曰釋迦牟尼此云能仁寂默不住涅槃及生死
故初現華藏者約實即覺心初起心無初相處約
圓即十身初滿心正覺始成處流從源有化自真
流故今經文先按其本東方來者有曰此界在西
故意曰從報佛淨土中來今文但舉華藏總界不
言淨土如前顯彰無礙也若取所表東主於春發
生之首表依真起化此為其端天王宮者即欲界
第六天也說魔等者魔羅梵音此云殺者或云惡
意或云嫉妬謂不喜善者斷彼慧故佛將下生現
成正覺宣流正法化彼群蒙彼邪乖此故先伏之
彼聞言順故云魔受化經也應是此戒或即未來
初云爾時者是此等時也問本行等說將成正覺
然始降魔云何此中天上降魔然下成佛答天上
降者真實降也樹下降者示現降也故正法念經
說將成正覺放光召魔降訖送去餘說云云恐非
正義然降魔有十種意如雜華經說二降德現生
人間利物初文三初下生成道二傳法利生三生
所獲益今初。
<pb n="250"/>
下生南閻浮提迦夷羅國母名摩耶父字白淨吾名
悉達七歲出家三十成道號吾為釋迦牟尼佛。
釋曰下生者入胎相也為破諸天計有常故勝人
尚沒餘者奚在由是勸勵不復放逸迦夷羅國者
生處也其止云劫比羅伐率堵此云黃髮仙人住
處城即是白淨王等兄弟四人所從之處本是彼
仙住處因立城名今為國號耳摩耶此云大術本
行說釋摩男有八女小者賢當生聖子淨飯聞而
嫂之娶長及幼六餘則與三弟為妃長曰鉢剌闍
鉢底此云生主大術生佛七日命終生天生主育
之名為姨母今即生身之母也悉達者具云薩婆
喝剌他悉陀此云一切義成世出世法無不解故
七歲出家相也三十成道成相也又有曰十九二
十五出家三十五成道然今七歲之言或則見聞
不同或則傳譯差謬然諸聖教說有八相此但有
三者嬰兒一相入胎所攝文云下生故七歲出家
不言童子苦行一相出家所收次即說法是轉法
輪正明興化不說涅槃其具闕離合照然可悉餘
文可知二傳法利生文二初大覺弘慈已垂多化
後群迷扣聖赴感又來前中二初橫指處會。
於寂滅道場坐金剛華光王座乃至摩醯首羅天王
宮其中次第十住處所說時佛觀諸大梵天王網羅
幢因為說無量世界猶如網孔一一世界各各不同
別異無量佛教門亦復如是。
釋曰寂滅道場者佛得道處名曰道場生滅滅已
故云寂滅斯即菩提樹也十住處如前所明略叩
兩端故云乃至時佛觀下明梵網經名所由謂梵
幢網孔大小方圓不同器界生界心形亦異佛教
被彼故有一三乘等差別梵網經名蓋因此立是
則於前十會中初一是所諭世界後九是所諭法
門後竪明往復。
吾今來此世界八千返為此娑婆世界坐金剛華光
王座乃至摩醯首羅天王宮為是中一切大眾略開
心地法門竟。
釋曰八千返者或增減一二等未必整數娑婆堪
忍且如常談然五濁之惡未若娑婆大聖加慈及
多垂祐竟者結上八千返事若文順合云吾今來
此世界八千返為此娑婆世界是中一切大眾坐
金剛華光王座乃至摩醘首羅天王宮略開心地
法門竟後亦類爾過在譯人後群迷扣聖赴感又
來。
復從天王宮下至閻浮提菩提樹下為此地上一切
眾生凡夫癡闇之人說本盧舍那佛心地中初發心
中常所誦一戒光明金剛寶戒是一切佛本源一切
菩薩本源佛性種子一切眾生皆有佛性一切意識
色心是情是心皆入佛性界中。
釋曰曲分四節初明所至處自化魔處之成道處
也二為此下明所為機地上者揀非天上無濫聖
流輕微無德號曰凡夫愚鈍昏迷目為癡闇或則
地上一切眾生是信行地凡夫癡暗之人是十信
已前之輩斯則地上不為揀於天上然揀之者優
三說本下明所說法謂舍那本行菩薩道時於三
地四十心中最初發心即持此戒此戒大要故釋
迦傳之萬行之基故居三學之首矣光明等者從
用約諭以制其名光明即戒用戒能資定定能發
慧慧即光明從所發立名亦即具戒不行非善如
人有目日光明照故下戒如明日月小乘戒云譬
如有目人等故也金剛寶戒者戒之諭也諸惡不
能摧能摧諸惡故又光明金剛皆通體用思之是
一切佛本源等者應作元字是初首義也本因受
戒得為佛菩薩故順途託於初步故故戒經云譬
如人毀足不堪有所涉毀戒亦如是不得生天人
尚不生止況佛菩薩又佛之三身自於三聚而得
<pb n="251"/>
此即可用源字三聚淨戒是三身之泉源故菩薩
修證三身果故故亦以為源耳此源最先故加本
字或即一也文體容斯佛性者有二種一理性即
如來藏二行性行性復二一本性住種性法爾本
有在本識中一類相續二即習所成性即發大心
後令本識中無漏種子體性增長種子者因義由
有理性苟異木石由本種故致招現習因此得佛
號為種子四一切眾生下明所化意皆有佛性者
意曰菩薩以有佛性故持戒持戒故得為佛菩薩
汝等既有佛性亦可持戒齊於上士然上云佛性
是行性行性即戒也此言佛性是理性也理性即
非戒文同意異慎勿濫之一切意識等者釋成可
受戒之相意即第七識即前六色即五根及根依
處心即第八此等和合方曰眾生是情是心者於
上眾生中不揀高卑妍媿但論是有情是有心者
皆入等者戒能防非通於三業攝所從能故名為
入又曰三聚戒中攝取眾生得名為入以予之意
謂一切眾生平等一性但由薰習便有行性種子
故令普施戒律必得入於性戒性戒即戒所習種
由此得佛故名佛性性即因義預於此流乃名為
入了義首不亦然乎後生所獲益。
當當常有因故有當當常住法身。
釋曰當即當來當來不一故曰當當常有因者即
菩薩戒也謂初心堅礭有始有畢故世世有因當
當常住法身者戒之果也十地之中分分證得故
曰當當又戒與法身各有三種由有律儀戒為因
故住真如法身由有攝善戒為因故住受用法身
由有攝生戒為因故住變化法身以各不一故皆
重言言常住者凝然不斷相續如次是三法身皆
常住也或予意曰但若世世有戒為因必當常住
法身矣因果相望遲速在人類別不同故云當當
也後均含識宜普受持。
如是十波羅提木叉出於世界是法戒是三世一切
眾生頂戴受持。
釋曰波羅提木叉此云別解脫戒由制戒已戒法
在身別別防非而解脫故廣如下釋出於世界者
舍那誦出傳於釋迦釋迦奉教流於人代故是法
戒者戒有軌則戒即是法法能防非法即是戒故
是三世下勸持佛所流傳意在霑物聖果既因斯
得故宜頂戴受持意曰但是眾生皆合頂持也文
不暢故本為眾生有性故戒出戒故合物持也。
自下第二重頌文二初標出舉後正頌今初。
吾今當為此大眾重說十無盡藏戒品是一切眾生
戒本源自性清淨。
釋曰重說者望前八千返故亦即望於長行故十
無盡藏者十數表圓意彰無盡由此包攝故名為
藏一切眾生等者應云一切眾生自性戒本源清
淨謂從本已來一切染法不相應故染而不染所
以今令持戒者性相異故方相契故不爾皆徒設
故性相俱淨方成佛故或可物皆有分故云一切
眾生戒本源自性清淨者戒性為虗空故故下文
云有緣非無因既屬因即是空義亦即是善品故
後正頌文二初頌真佛垂敕後頌化佛傳通前中
四初報從真現。
 我今盧舍那  方坐蓮華臺  周匝千華上 
 復現千釋迦 
釋曰能現所現乃相互耳舍那即自受用身也方
者始義正義蓮華臺者表所證離染具德故周匝
等者謂於真佛四面周匝有千華圍繞他受用身
各依而坐是應二地菩薩之身也言復現者復由
重也舍那坐華已是一現今望於彼是第二重故
云復也二化託報成。
 一華百億國  一國一釋迦  各坐菩提樹 
<pb n="252"/>
 一時成佛道  如是千百億 
釋曰初偈明一華所現一華等者謂一四天下為
一國百億四天下是一報佛為國故云一華百億
國每一國南洲現一釋迦故云一國一釋迦由是
便成百億箇釋迦也各坐等者各各於本國南閻
浮提樹下現成正覺竝無前後故曰一時如是千
百億者類餘華也一華之佛既能現百億釋迦餘
九百九十九佛亦爾故成千箇百億也或可百億
國佛是大化身若爾云何說是報身耶答但千華
總取先報身若一一別論即是大化身若爾大化
寧與彼同答但一一別明加行所見即是千大若
千華總說二地所見其量即大化總為體其義不
殊但隨根眾所見別故斯則蓮華臺藏是自受用
周徧千華是他受用一華百億國即大化身千百
億釋迦即小化身準此則上文千百億釋迦之言
含斯二化以同是化同應地前故合言耳若準傳
法則自受用傳與他受用他受用傳與大小二化
大小二化傳與地前異生但詳上文斯皆可見三
詣本聽聞。
 盧舍那本身  千百億釋迦  各接微塵眾 
 俱來至我所  聽我誦佛戒  甘露門則開 
釋曰初句是所詣之真佛次句即能詣之化佛次
句明化佛神力接眾未必掌擎次句明主伴同詣
從佛故須去機劣或不聞以是化佛所攝生故次
句正受戒法佛所誦故是佛因故故名佛戒後句
明說戒利益然甘露有二義故以諭三戒能除飢
渴以濟自他同攝善及攝眾生二皆得益能治疾
病同於律儀斷諸惡行因此解脫戒即是門傳通
受行即是開義亦可戒能出生死之熱惱納涅槃
之清涼故用斯諭耳四還歸傳受。
 是時千百億  還至本道場  各坐菩提樹 
 誦我本師戒  十重四十八 
釋曰初三句明諸化佛各還本位後二句明通傳
戒本本師戒者得自真佛故此約釋迦之言也戒
即是師發本師故遺教有文此約舍那之言也依
主持業二釋可知十重等相如下廣明後頌化佛
傳通文二初舉群聖以勸持後顯同佛以勸持今
初。
 戒如明日月  亦如瓔珞珠  微塵菩薩眾 
 由是成正覺  是盧舍那誦  我亦如是誦 
 汝新學菩薩  頂戴受持戒  受持是戒已 
 轉授諸眾生  諦聽我正誦  佛法中戒藏 
 波羅提木叉 
釋曰初兩句明戒德圓滿謂內破無明外招欽敬
又即是福慧二嚴也又律儀如日破暗故攝生如
月使清涼故攝善如瓔珞善自莊嚴故次二句明
戒用深廣即上句深即下句廣次二句明大人誦
持上報下化皆大人也次二句勸令自利次二句
勸令利他後三句敕令諦受不爾差謬無所利故
佛法揀異邪魔戒藏表非經論備包眾德立以藏
名顯非定道故云波羅提木叉也然此六節展轉
而起詳之後顯同佛以勸持文三初勸令信。
 大眾心諦信  汝是當成佛  我是已成佛 
 常作如是信  戒品已具足 
釋曰初句勗能信之心不容汎爾故云諦信次二
句出所信境其由蘭菊時異而芳同耳後二句辨
信利益實信即心淨心淨即戒圓即行之信方是
實信也如起信中五行成於四信矣二勸令受。
 一切有心者  皆應攝佛戒  眾生受佛戒 
 即入諸佛位  位同大覺已  真是諸佛子 
釋曰初二句普勸攝即受義前云當成即是語佛
性之體今言攝戒明佛性之用故下云但解法師
語盡受得戒是知云有心者言通意別耳餘四句
<pb n="253"/>
釋勸所以但能受戒雖未成佛便入佛位如作沙
彌墮僧數亦如寡尤寡悔為得祿之道位同大覺
已者牒次上之句此但位同非德用同亦如沙彌
雖預僧數而戒行未圓真是諸佛子者受佛戒故
佛口生故真即是嫡揀非外子及庶子也三勸令
聽。
 大眾皆恭敬  至心聽我誦 
釋曰可知。
自下大文第二對緣正說分文三初略序源由二
對機正誦三結勸受持前中四初序成道時處。
爾時釋迦牟尼佛初坐菩提樹下成無上正覺已。
釋曰自往却還之時依真而起化佛去蓮華藏而
居穢土隱實證而現假成也二序所結戒相。
初結菩薩波羅提木叉孝順父母師僧三寶孝順至
道之法孝名為戒亦名制止。
釋曰曲分二節初辨相初結等者以是本戒法爾
合行故亦成即結不同小乘至於後時因犯方制
菩薩波羅提木叉者表非二乘及定道戒故孝順
者愛敬從命之義此即能孝順心下明所孝順境
父母者有生育之恩故須孝順現存者竭力供養
以發道心過往者戒善潛資咸令離苦又一切眾
生無非父母既具饒益即成孝順又現無力因以
成佛無所不度為大孝也師僧者揀非餘僧以有
訓導之恩故須孝順前是色身父母此即法身父
母又前生其道器此乃生其道果故三寶者以有
拔濟之恩故須孝順謂非佛無以垂教非僧無以
弘道也至道之法者真如法性也至為至極萬法
由生揀非諸法故云至道之法今令離過契合名
孝順也餘義云云皆非正理問師僧豈非僧寶至
道豈非法寶而重說乎答親受教誨故究竟所證
故由是開之成四種境也二會名孝名戒者以一
切眾生皆是父母既不於彼行殺盜等事而及生
慈愛等心以此便能合於三寶之意又以符契真
如之理故也名制止者謂制善令行制惡令斷止
即唯令止惡明開密遮所以然也斯則戒與制止
皆孝順之別名耳據此則一切聖教皆成孝順之
義由是教字以文從孝文不為孝即非教故故孝
經曰夫孝德之本也教之所由生也三序口光表
說。
佛即口放無量光明。
釋曰舍那欲授釋迦既爾釋迦將傳餘眾亦然然
有二意一為集眾通招有緣如擊鐘故二為表法
表法之意如下所明無量者即大數也四序眾集
聽受。
是時百萬億大眾諸菩薩十八梵天六欲天子十六
大國王合掌至心聽佛誦一切諸佛大乘戒。
釋曰曲分兩節初眾集是時口光徧照之時百萬
億大數如此未必定爾大眾者屬上即數大屬下
即德大文雖屬下義通上下諸菩薩者即下發心
等十八梵天等者謂三禪各三四禪有九梵為導
首故特舉之六欲天者謂四天王等十六大國者
謂央伽國等準下文意合兼四眾八部今無有略
或則攝在其中無所遺矣此等見光知佛說戒殊
方競驚同集道場二合掌下敬聽合掌者恭敬也
至心者諦聽也一切佛者三世佛也大乘者揀非
小乘斯則一切佛所說大乘之戒也亦即此大乘
戒是一切佛之本故以是佛本故名大乘。
自下第二對機正誦文二初總歎戒德後別誦戒
相前中有二初明戒法玄玅後辨戒機宏廣前中
二初約事所顯後勸總修學前中二初約人顯勝
後約光顯勝今初。
佛告諸菩薩言我今半月半月自誦諸佛法戒汝等
一切發心菩薩乃至十發趣十長養十金剛十地諸
<pb n="254"/>
菩薩亦誦。
釋曰曲分為二初約尊顯半月者其時若白月定
是十五日若黑月或即十四十五所以半月說者
約人即無厭無忘表法則黑半闇盡白半明圓律
儀惡盡攝善善圓是所表也攝生一戒通茲二矣
法戒者戒即是法通教行故佛誦佛戒能所勝故
二汝等下約眾顯一切之言貫下四類發心者十
信也以未成位但言發心發趣者十住也以是三
贒之初故云發趣長養者十行也謂修善根故金
剛者十迴向也堅固不壞故十地可知二約光顯
勝文二初能表後所表今初。
是故戒光從口出有緣非無因故光光非青黃赤白
黑。
釋曰是故者仍前起後也意曰至時欲誦戒是故
口放光戒光者以光表戒非戒即光從口出者表
佛自誦及勸一切眾生悉皆誦故具戒真子從佛
口出故有緣等者表戒從因緣離有無等所出光
非五色也光數不一故曰光光言因緣者師資感
應戒方起故二所表文二初戒體幽微。
非色非心非有非無非因果法。
釋曰非色非心者無質礙故非色無緣慮故非心
非有非無者因緣所生即假即空故又非所執故
不有緣起之故不無非因果者藉菩提心為因故
非因也能成大菩提果故非果也尅體而言非佛
非菩薩也又非因者眾生得之成佛故非果者諸
佛得之化物故最後法字通上諸文意曰以此戒
法假因賴緣之所發起乃得離於色心有無因果
等法相也二戒用深遠。
是諸佛之本源行菩薩道之根本是大眾諸佛子之
根本。
釋曰雖非果能為佛之本源雖非因能為菩薩之
行本雖俱非因果能為大眾等之根本亦可以非
因故為果以非果故為因以非定因故得能果後
勸物修學。
是故大眾諸佛子應受持應讀誦善學。
釋曰意令受持其事讀誦其文善學其義應者勗
勵此三後辨戒機宏廣。
佛子諦聽若受佛戒者國王王子百官宰相比丘比
丘尼十八梵天六欲天子庶民黃門婬男婬女奴婢
八部鬼神金剛神畜生乃至變化人但解法師語盡
受得戒皆名第一清淨者。
釋曰曲分三節初約戒總標二國王下約類別列
總二十類開則更多變化人者如龍變為人等不
同小乘貶之為難餘文可知三但解下約器總結
斯則人有不可者畜有可取者非以形類評乎優
劣又曉了文義方名解語不同鸚鵡但襲其言第
一清淨者佛性論說有二清淨一性淨本無惑染
故二相淨對治離障故今約初義故云第一約人
以明故云者也後別誦戒相文二初明十重後明
輕垢前中十戒所制一一皆為內防三毒三毒不
有七支自無三惑不生七亦非犯況依慈慧即犯
為持不約內心是非何據若定配三業則無殊小
乘達士詳之足見臧否又此十戒約其相顯唯是
律儀據其細論兼通餘二謂治惡進善自作誨他
故若不誨他非菩薩故如前所明文三初標勸誦
持二據事正顯後結勸指廣前中二初舉數勸誦。
佛告諸佛子言有十重波羅提木叉若受菩薩戒不
誦此戒者非菩薩非佛種子我亦如是誦。
釋曰夫為菩薩者必二利通行不誦則不能傳受
大悲之行不成不成則自止一身佛種由此永斷
佛行不爾故非佛種既非佛種亦非菩薩又若不
聞此自亦不得無上菩提故非佛種非菩薩也我
亦誦者正顯不誦非佛種等義且夫真佛傳於報
<pb n="255"/>
佛報佛傳於眾生眾生苟不能傳豈得名為佛子
佛子既非胡為菩薩後引例勸持。
一切菩薩已學一切菩薩當學一切菩薩今學我已
略說菩薩波羅提木叉相貌應當學敬心奉持。
釋曰引其過現以勗未來學者學解解於自受誦
傳持者行持持於所解之法對下廣明故云略說
二據事正顯十重戒即為十段。
○初殺命戒菩薩以慈悲為本眾生以形命為先
為存物命故首明之不同小乘急於猒離以婬戒
居初也文二初標告當機後正示戒法今初。
佛言佛子。
釋曰佛言者若約結集所序近取即釋迦佛言若
準報化傳通於本即舍那佛言本末雖殊實通兩
勢佛子者是發大心受大戒菩薩也從佛法所生
得佛法分紹繼佛家故名佛子的非凡迷及二乘
也以結犯云菩薩故然下九同此故下不別科後
正示戒法文二初制戒令行後違禁結罪前中二
初制所應止後制所應作前是律儀後即攝善攝
生之戒通在兩途前中二初示相令知。
若自殺教人殺方便殺讚歎殺見作隨喜乃至呪殺
殺因殺緣殺法殺業。
釋曰三節初明殺類二殺通於三業謂自殺是身
教他是口意通自他審決二思為先導故又教人
殺者有二謂教令自殺或使人斷命然菩薩合行
二利今反為二損二明殺相方便讚歎者釋有離
合合明亦二謂讚能殺之人或讚所用之法此二
各二謂未殺即讚之令殺殺已即讚令喜皆悉巧
言曉諭美事故云方便離者上之所明但是讚歎
至如千居之戮范曾晏子之誅三士等為方便也
此與教人殺別者教為明形此乃潛損故此通自
他故見作隨喜者亦二謂喜此殺或喜彼終呪殺
者或但呪願或有呪術言乃至者意云自他二類
殺中通方便等多種殺相殺相既多不可備舉呪
殺最希故言乃至三明殺具因謂內心通於三毒
謂利屠獵等貪為因也以怨報怨等瞋為因也不
識罪福或戲或好等癡為因也但除貪瞋外所有
行殺盡癡為因也緣謂外境有此總別別即窮困
軄伇達情風俗娛樂等總即弧矢劒戟乃至鷹犬
手足等也法謂軌則如沉舟感電等業謂殺事即
正作或以此為業榮身益家上通下局細思可知
然前三具足方成此業闕則不成故下輕篇別別
遮制又此四前後者若據現行即緣先因後若據
種子則因先緣後次法後業定不參差下皆此例
二制戒令斷。
乃至一切有命者不得故殺。
釋曰上句境明所殺之境九類悉說下句心明能
殺之心揀不作意斯則有命皆重定心皆業不同
小乘畜等為輕業重唯人命斷佛性平等故無非
父母故深防意地故萬法唯心故也問何以前云
因等具足方成殺耶答前說成其殺事此說定其
殺罪故不同也後制所應作。
是菩薩應起常住慈悲心孝順心方便救護一切眾
生。
釋曰菩薩即持戒之人應起下能救之心一切眾
生所救之境謂前一切有命之者於中有臨命者
令以悲心救之有違己者令以孝心順之護令以
慈心護之亦可孝順通於一切一切皆父母故斯
則慈悲是孝順之別耳起常住者如此三心應須
發心常住在懷造次顛沛不得暫忘亦可所起之
心如常住之性是無緣之慈等也方便者不爾不
脫故或反傷故又雖起慈悲而無物我不乖常住
之體為方便也斯則進不失用退不違體大方便
也行此二利不虧戒律真菩薩也既止他殺自必
<pb n="256"/>
不為即翻前殺類又慈悲等翻前殺因方便翻前
緣法救護翻前殺業殺具既無何成殺相以翻不
善為善故名攝善戒也後違禁結罪。
而反更自恣心快意殺生者是菩薩波羅夷罪。
釋曰恣心等者恣心則當殺之心難制快意則殺
了之意豁然又恣則殺心無限快則殺事稱情反
自者兩意謂尚合救生而今害生是一反也此唯
反字尚合教他不教而今自行其殺是二反也此
兼自字是菩薩者即上佛子波羅夷此云他勝處
處即是戒持犯所依故菩薩以持戒為自犯戒為
他今既犯戒即他處也以予之意恐是阿鼻阿鼻
是犯戒之人住處此處最劣即明他處皆勝也罪
者摧也摧善法故既造惡業何有善法縱有善種
亦乃不生故亦摧也且夫大士弘慈是心戒因之
己非佛子況加殺害快意恣情為咎頗深故貽斯
罪其所開者若實以慈悲為懷去病興利願當殺
罪務且益生如仙譽等即無過也但以中人已下
未可推不行則未是多非誤為則翻成大過由斯
得失遮而不開下諸戒條多同此意。
○第二偷盜戒命以衣食等資故次於前故智度
論曰一切諸眾生以衣食自活若劫若奪取則為
劫命賊文二初制戒令行後違禁結罪前中二初
制所應止後制所應作前中二初示相令知。
若佛子自盜教人盜方便盜呪盜盜因盜緣盜法盜
業。
釋曰三節初明盜之類二盜三業同前但於教人
中開一義耳二明盜之相方便者除身手偷竊但
不義而取皆方便盜呪盜者呪使鬼神取或轉轉
人心令捨而取等亦應多種略舉此二竝於前戒
又略讚歎及隨喜也或以方便攝取三明盜具因
者亦通三毒貪則可知非己所要但不欲彼有取
之使無令其困乏瞋為因也除貪瞋外不與而取
皆癡為因然此三中貪者多矣緣亦非一謂貪怕
怨家慣習及穿窬之具等總別可知法亦軌則業
者正作或以此為活餘義準前二制戒令斷。
乃至鬼神有主劫賊物一切財物一針一艸不得故
盜。
釋曰先明所盜之物鬼神等者約所主以辨物鬼
神物者有三句一鬼而非神尋常家墓中物及祭
祀物等二神而非鬼謂四天王等所有三亦鬼亦
神謂諸祠廟中物鬼趣攝故劫賊物者兩意一是
賊劫得或遺或藏知而取之或反劫之二謂己賊
得已成他物而劫奪之今詳文意以輕況重鬼神
賊物尚不得盜況人物取況三寶之物取一切財
物者約色類以辨物不揀金帛錢穀等類故云一
切一針一艸者約多少以辨物不同小乘待滿五
錢亦是以少況多故也乃至之言貫於三節思之
不得故盜者止能盜之心除無心外起意即犯不
同小乘待離本處二制所應作。
而菩薩應生佛性孝順心慈悲心常助一切人生福
生樂。
釋曰佛性之義同前常住但名異耳孝及慈等名
義皆同常者約時無間一切者約類徧收雖但言
人實兼鬼等福通漏與無漏樂兼世出世間但福
因樂果為異耳言助者護護彼物故又或惠之以
衣服濟之以飲食導之以禮樂示之以法門苟令
福樂皆助義以此翻前可詳會耳後違禁結罪。
而反更盜人財物者是菩薩波羅夷罪。
釋曰慈惠不施反加盜竊既違嚴制罪復何逃開
遮利害審自詳悉。
○第三婬欲戒智度論云婬欲雖不惱眾生心繫
縛故為大罪也為於生死永劫難出莫不由之故
次明矣文二初制戒令行後違禁結罪前中二初
<pb n="257"/>
制所應止。
若佛子自婬教人婬乃至一切女人不得故婬婬因
婬緣婬法婬業乃至畜生女諸天鬼神女及非道行
婬。
釋曰分三節初示婬類二婬三業可知是則嫡嫂
男女皆教人婬也二縱婬行不揀親疎好媿等故
云一切女人準下文說是女皆制不唯於人文影
互耳又今且約男子為門若約女人為門計應反
此不得故婬者揀去強力及無心等起意即犯也
不同小乘徒從於事然亦不得至於樂也正法念
經說沙門夢中行婬覺後隨喜讚說死入鉢頭摩
地獄等也然此段文合居第四亦是譯人之失也
三顯婬具因亦通三毒貪染可知實無愛情但欲
令彼耻辱遂為其事瞋為因也此二之外謂之曰
癡緣亦多種也謂富貴得貌伎澇粉黛綺及怨恨
等法者即是使宜業者遂事或以此為務四彰婬
境兼望後文都有十類一畜生二天三鬼四神五
餘人六母七女八姉九妹十六親越略所餘故云
乃至也約女望男反之五及非道下辨婬處二意
一但論女之下部及口二總攝男之口等二制所
應作。
而菩薩應生孝順心救度一切眾生淨法與人。
釋曰孝順心愛敬皆如父母也救度等者謂示欲
過受其戒法等令離欲縛即名救度以此翻前亦
可思準二違禁結罪。
而反更起一切人婬不揀畜生乃至母女姉妹六親
行婬無慈悲心者是菩薩波羅夷罪。
釋曰合淨而染已是一𠎝兒於母等行非畜上為
惡心踰禽獸事越聚塵過累重疊故云反更乃至
者略去鬼神等故六親者父母夫妻男女也無慈
悲心者翻上救度若其先以欲鈎牽後令入佛道
等即無過。
○第四妄語戒前繫縛此為解脫智度論云如稠
林拽木直者易出又以妄語是前三之方便所以
次制之也文二初制戒令行後違禁結罪前中二
初制所應止。
若佛子自妄語教人妄語方便妄語妄語因妄語緣
妄語法妄語業乃至不見言見見言不見身心妄語。
釋曰四節初明妄語之類二妄語中正唯口意亦
兼於身或作誑妄之事或示喜怒等故故下文云
身心妄語二略明妄相如云我今日不入定等是
方便妄語亦合有讚歎隨喜蓋文略也三明妄之
具因亦通於三毒為求名利妄說禍福傳所不習
巧詞說理以護身命等貪為因也妄說異端但欲
損害瞋為因也此二之外所有不實竝癡為因也
緣亦多種謂貪乏畏難及宿恨器具等法業準前
可知四廣明妄相事通六識六境今舉初及後二
以攝中三故云乃至若具足應云不聞言聞等既
言於身豈唯二業斯則妄皆重不同小乘別分輕
罪又亦在意不俟形言後制所應作。
而菩薩常生正語正見亦生一切眾生正語正見。
釋曰正語是總正見是別則見言見不見言不見
若具合云正聞乃至正知依此發言皆成正語故
語為總矣今但略之亦生等者教他亦爾教他生
故正是翻前自他二妄方為菩薩無時不爾故曰
常生後違禁結罪。
而反更起一切眾生邪語邪見邪業者是菩薩波羅
夷罪。
釋曰以他況自故云而反等或即於一切眾生起
自邪語等通茲兩勢邪語者語之用也但以心中
不正故語業皆邪聞等亦略之也至於誘進之道
益物之門如虗於化城故隱麤等即不犯。
○第五酤酒戒醉後昏狂何事不作或能助成前
<pb n="258"/>
四所以次之然與下飲酒異者損多人害他物與
醉一人輕重別故故十輪經說十壓油輪罪等彼
一婬坊置彼十婬坊等一酒坊罪文二初制戒令
行後違禁結罪前中二初制所應止後制所應作
前中又二初示相令知。
若佛子自酤酒教人酤酒酤酒因酤酒緣酤酒法酤
酒業。
釋曰分二初明酤酒之類二酤酒亦通三業可知
二明酤酒之具因貪心偏多瞋癡分有緣謂貪乏
麴米糟具等法醞釀方便業者得直與他依之存
活後制戒令斷。
一切酒不得酤酒起罪因緣。
釋曰分兩節初舉事正斷文分二勢一約種類智
論說酒有三種謂穀酒菓酒藥酒等乃至乾濕清
濁二約少乃多至一毛滴悉不得酤二顯過除疑
疑酒有何過而全止之故此云也智論說有三十
六失且傾國喪家亡身失政多因於酒是知酒過
之事那能具陳言三十六由是略說由此深過所
以制之二制所應作。
而菩薩應生一切眾生明達之慧。
釋曰隨其根器導以慧明一三五乘俾令通達後
違禁結罪。
而反更生一切眾生顛倒之心者是菩薩波罪夷罪。
釋曰本來愚情尚要提撕暫時睡眠猶須䇿發豈
得貪財易酒致彼昏狂作所不應故當其罪若為
益自醘他益求之即可酤也。
○第六說過戒前四同律中聲聞四重後四同瑜
伽菩薩四重中間更加酤說說細於酤所以相次
文二初制戒令行後違禁結罪前中二初制所應
止。
若佛子自說出家在家菩薩比丘比丘尼罪過教人
說罪過罪過因罪過緣罪過法罪過業。
釋曰分二初明說過之類乘有大小小有僧尼之
殊大有在家出家之異出家菩薩在僧尼中二說
正當口意亦兼於身次章亦爾二說過之具文闕
說字知之因通於三毒謂為名利身命故說貪為
因也不為益己但欲損他故說瞋為因也除此二
外所有談說癡為因也緣亦多種謂財位勢力舊
惡宿習辭費等法者令知方便業者當說為業亦
以此為勢後制所應作。
而菩薩聞外道惡人及二乘惡人說佛法中非法非
律常生慈心教化是惡人輩令生大乘善信。
釋曰外道是佛法外惡人二乘是佛法內惡人以
不信大乘皆惡人故故法華中不令親近佛法中
者通大小乘謂外道即兼說大小之過小乘即多
說大乘之過亦兼說自乘中過以諸部異故教化
者謂種種方便譬諭言辭惡人輩者即上二種善
信者即實信也又不信大乘不名善故能信難信
一乘法故實教大乘即一乘故此中有能化所化
自化緣化益詳之可知後違禁結罪。
而菩薩反更自說佛法中罪過者是菩薩波羅夷罪。
釋曰尚合止他而今自說故云反自等大悲經說
出家人左手携男右手携女從一酒家至一酒家
不出賢劫當般涅槃是故於彼不應說過若以為
師訓下決斷是非忠苦相誡摧邪顯正破小顯大
大悲為本一向利他即無過也。
○第七讚毀戒前依過說此乃加毀先輕後重以
為次第況加自讚由來不同也文二初制戒令行
後違禁結罪前中二初制所應止。
若佛子自讚毀他亦教人自讚毀他毀他因毀他緣
毀他法毀他業。
釋曰分三初明讚毀之類二事三業準前然有三
句謂讚而不毀毀而不讚亦讚亦毀又詳下文但
<pb n="259"/>
隱德不稱便成其毀況復誣之二明讚毀之具文
取婉順略於自讚理必有之因亦通於三毒謂自
讚為貪或兼於瞋顯他非故毀他正是其瞋也或
兼於貪顯自德故又為名利讚毀即貪為因也為
損故讚毀即瞋為因也此外讚毀竝癡為因也緣
法及業大義同前後制所應作。
而菩薩應代一切眾生受加毀辱惡事自向己好事
與他人。
釋曰過過而說名毀令其耻赧為辱受惡施好必
在兼行不可也後違禁結罪。
若自揚己德隱他人好事令他人受毀者是菩薩波
羅夷罪。
釋曰成人之惡自伐其巧君子不為況於菩薩令
他受毀光瑩己身既觸嚴科理當重罪若於教道
開誘抑陽之門慈悲方便不可無也。
○第八慳恡戒前二貪於未得之財此段恡於已
得之物前麤此細義之次第文二初制戒令行後
違禁結罪前中二初制所應止。
若佛子自慳教人慳慳因慳緣慳法慳業。
釋曰二節初明慳類二慳三業兼正可知二明慳
具因亦通於三毒謂存己不施貪為因也憎彼不
捨瞋為因也此二之外不行捨施癡為因也緣亦
多種為外財所乏或宿有慊恨或不得稱情法者
護惜使宜業者堅固不捨或務此成家二制所應
作。
而菩薩見一切貧窮人來乞者隨前人所須一切給
與。
釋曰貧窮之言含於兩意望財施即以飢寒等者
無福為貧窮望下法施則以寡聞等無慧為貧窮
一切給與該於二施之中復有多種所謂財有金
帛財物之異法有一三五乘之殊須者施之故云
一切給與又要帛者不可與錢樂大者不可與小
故云隨前人所須後違禁結罪文二初據本明非
後加過結罪前中二初明慳因。
而菩薩以惡心瞋心。
釋曰以惡心者謂貪癡二毒若為身不施即以貪
為惡心若任運不好即以癡為惡心或別生異見
亦是癡攝瞋即瞋毒為對宿怨後明慳事。
乃至不施一錢一針一艸有求法者不為說一句一
偈一微塵許法。
釋曰初財後法一錢等者意日針艸至寡慳之即
犯也句偈有文義之異如常所辨微塵許者如云
毛頭類於極少非謂法門有塵毛相斯皆以少況
多故首云乃至非謂恡多財多法後加過結罪。
而反更罵辱者是菩薩波羅夷罪。
釋曰有可之恡匪曰大才菩薩行中詎容慳秘財
法不惠已是一𠎝罵辱於人因宜加罪若復求其
所無問所不解或施反招損及妨己大利等則不
可也然須方便發遣慎勿罵辱令其怨恨。
○第九瞋恚戒前慳貪此瞋恚法之次也文二初
制戒令行後違禁結罪前中二初制所應止。
若佛子自瞋教人瞋瞋因瞋緣瞋法瞋業。
釋曰分二初瞋類二事三業可知二瞋具因亦通
於三毒謂競名利等故瞋貪為因也但對違情瞋
即因也違順之外所有瞋者癡為因也云何瞋與
瞋為因邪種現異故緣者即名利怨讎等法謂發
作方便業為忿毒現行亦以此為業二制所應作。
而菩薩應生一切眾生善根無諍之事常生慈悲心。
釋曰善根者無瞋也無諍事者為無瞋善根所起
之業即謙虗柔忍善和諍訟也慈悲者非但無瞋
更能拔苦不唯無諍兼能與樂如斯行者即名孝
順二違禁結罪。
而反更於一切眾生中乃至於非眾生中以惡口罵
<pb n="260"/>
辱加以手打及以刀杖意猶不息前人求悔善言懺
謝猶瞋不解者是菩薩波羅夷罪。
釋曰一切眾生不唯人類非眾生者無情之物如
蹶倒罵地等以惡口下三業皆具然反更之言有
六重事合慈不慈一也更加瞋恚二也及以口罵
三也又以手打四也兼行刀杖五也懺謝不解六
也過犯重重故云反更若為利物故慈悲示行如
吒呵調達等即無犯也。
○第十誹謗戒前即瞋心此是邪見故次於瞋以
此能令三寶斷絕故次明制文二初制戒令行後
違禁結罪前中二初制所應止。
若佛子自謗三寶教人謗三寶謗因謗緣謗法謗業。
釋曰分二初明謗類若人言如來定大定小定有
定空定一定多定等皆謗佛也若不了四意趣四
悉檀及三語等皆謗法也若不知權實逆順內外
事理等方便皆謗僧也斯則佛通真應法兼半滿
僧具聖凡二事三業可知後明謗具因亦通於三
毒謂若為財位徇情容[佞-二+〦]謗者即貪為因也若為
讎怨謗者即瞋為因也若為不了不信及任運謗
者竝癡為因也緣謂祿位通已得未得怨嫌邪師
邪教戲論等也法者巧說道理業者現行其事或
以為務後制所應作。
而菩薩見外道及以惡人一言謗佛音聲如三百鉾
刾心。
釋曰外道即邪見無信之輩也惡人即但為貪瞋
等謗未必無信者也外道非非惡人但緣過重故
偏語之謗佛者不謂法僧略有二意一文不便故
二以本該末故為法是佛所說僧是佛弟子也鉾
者鏘戟之類也謗言至少鉾刾甚多乃刾心痛惜
之甚所以然者菩薩燒身供佛捨命求法忍苦度
僧蓋為紹隆三寶今反見斷三寶之事寧不痛哉
二違禁結罪。
況口自謗不生信心孝順心而反更助惡人邪見人
謗者是菩薩波羅夷罪。
釋曰見謗不痛已是其罪而復自謗故云況也又
見謗不止已是一非也而復助彼故云反更不生
信心則同外道不生孝順心即同惡人既謗三寶
即不孝順三寶理法是至道之法亦不孝順由此
損物亦不孝順父母如或破小顯大進實忘權抑
揚之門不可全廢如淨名云我觀小乘猶如盲人
即其類也必須據理不得附情後結勸指廣文二
初結勸後指廣前中二初舉損勸持後引例勸持
前中三初令持護小𠎝次明違招大損後則結所
不應今初。
善學諸人者是菩薩十波羅提木叉應當學於中不
應一一犯如微塵許何況具足犯十戒。
釋曰善學諸人者意曰善學他諸人者諸人者即
已學菩薩又或意曰善學得此諸人者此諸人者
即今學當學菩薩斯皆勗勵之詞應當等者於此
十戒隨一一戒中尚不得犯微塵許何況具足犯
十戒二明違招大損文二初明失十善利。
若有犯者不得現身發菩提心亦失國王位亦失轉
輪王位亦失比丘比丘尼位亦失十發趣十長養十
金剛十地佛性常住妙果一切皆失。
釋曰犯者即前微塵許不得發心者非法器故國
王即粟散天子輪王即兼於四輪皆言失位者鬼
神不護故雖得之必失之如次篇說失比丘等者
無淨戒故不約形服已上通凡小自下唯大乘發
趣等四位是因於中有地前地上賢聖不同下二
皆果常住是涅槃果顯體同因故曰佛性以此明
於常住常住即涅槃妙果是菩提玅行處成萬德
莊嚴故或可佛性是涅槃常住言通於二果二果
皆常住故或可佛性是至得果佛性常住玅果即
<pb n="261"/>
涅槃菩提故一切皆失者結前凡小及大乘因果
等或可凡是一切善品漏與無漏竝皆失也後明
墮三惡道。
墮三惡道中二劫三劫不聞父母三寶名字。
釋曰二三等者於惡中隨所犯輕重及宿善多少
或一中經二經三或二三中共經二三劫等隨罪
輕重亦通小中大三也不聞父母名字者地獄化
生鬼從多分畜雖多有癡故不知與無不別故也
三寶於其難處固宜絕聞後則結所不應。
以是不應一一犯。
釋曰果報若斯理須堅礭如形帶影終不可遁後
引例勸持。
汝等一切諸菩薩今學當學已學如是十戒應當學
敬心奉持。
釋曰舉其先進以勸後徒可知後指廣。
八萬威儀品當廣明。
釋曰廣本在彼但今知之而未見之。

梵網經記卷上

<sarticle>梵網經記卷下</sarticle>

北京石壁寺沙門　傳奧　述
自下第二明輕垢戒體非重過名輕黷污淨行稱
垢所以制者為護微細惑業增長三聚方便成於
十重戒故然其戒相無量無邊今之四十八者蓋
尤略也故下數指本品廣明又智度論說略有八
萬廣有塵沙今雖略示可反三偶又於諸戒之中
有含多種共成七十九戒及有兼於重戒至文當
示文三初結前生後次正誦戒相後結勸修學今
初。
佛告諸菩薩言已說十波羅提木叉竟四十八輕今
當說。
釋之可知次正誦戒相文五一明慢師等十戒二
明入軍等十戒三明報怨等十戒四明救危等九
戒五明受戒等九戒前中分二初具彰戒相後結
勸指廣前中即為十段。
○第一輕慢師長戒既創得戒須從師教反生輕
慢失教行虧故先制也文二初制戒令行後違禁
結罪前中二初令遵戒受持。
佛言佛子欲受國王位時受轉輪王位時百官受位
時應先受菩薩戒一切鬼神救護王身百官之身諸
佛歡喜。
釋曰二節初釋位令受王之等級如前所說百官
即文武將相等二顯益除疑疑云受位不受戒有
何失耶故次云爾以具戒故上順聖意故得諸佛
歡喜下叶群靈故得鬼神救護有難即救護乃尋
常不爾即無以保其社稷治於人民故也後令感
恩敬養。
既得戒已應生孝順心恭敬心見上座和上阿闍梨
大同學同見同行者應起承迎禮拜問訊。
釋曰孝順者感其恩故恭敬者欽其德故上座者
眾中尊和尚此云近讀親承事受讀經法故阿闍
梨此云軌範以此誨人令成就故上二正唯受此
戒者兼之所餘無不敬故大同學者同學中長長
通年德同見同行者解行齊均此之二類未必同
師應起下意有通別別者過之必作居之承事自
外而來即迎而宿已去即禮有所不安即問縱無
不適亦要問訊通者見自遠來即速起迎承接禮
拜問訊也後違禁結罪。
而菩薩反生憍心慢心癡心瞋心不起承迎禮拜問
訊一一不如法供養以自賣身國城男女七寶百物
而供給之若不爾者犯輕垢罪。
<pb n="262"/>
釋曰三節初正明違犯著自盛事曰憍恃己凌他
曰慢癡為此二之因瞋為此二之果望下不起等
亦得名因斯則憍慢翻前恭敬瞋癡反前孝順此
上皆違逆之心也一一之言有兩意謂一一師長
處或一一供養事如法供養有三一敬供養謂迎
禮等二事供養謂香華等三行供養謂如說行亦
名法供養然即正明前二兼後行此亦翻前可知
二者別示除疑或曰禮敬隨時人皆所致貧富不
等供養如何故此云矣賣身及男女即貧者也身
通兼道俗男女唯俗或表鄭重未必貧無國城唯
是在家又非凡庶所統曰國所據為城此通四輪
兼於粟敗七寶有二一者唯約輪王謂輪寶象寶
等二者兼於小王謂金銀等百物者亦有二意謂
所賣所供所供即隨彼所須所賣即隨自所持皆
通一切大數言百於尊上即言供謂大同學已上
於中下即言給謂同見同行已下三總結所犯不
爾之言該前別示及次前感恩之兩科若病不能
起不能問訊貧不能供身等又無人買不生憍慢
等語生慙愧之意即無犯矣。
○第二飲酒成非戒前即外儀不肅此乃內心昏
狂自外之內義之次也文二初制戒令行後違禁
結罪前中二初約事總標後約人別制今初。
若佛子故飲酒而酒生過失無量。
釋曰酒過無量者四分律中說有十種謂顏色惡
少氣力視不明多瞋恚等智論說有三十六實為
眾患之基不唯三惑之一上所引說猶是略明經
以蔽諸故云無量後約人別制文二初制自飲。
若自身手過酒器與人飲酒者五百世無手何況自
飲。
釋曰分二初舉輕無手者增上果也以俱是脚故
云無手斯則畜生也然亦兼於人類但無手矣二
況重可知二制教化。
亦不得教一切人飲及一切眾生飲酒況自飲酒一
切酒不得飲。
釋曰想失此罪過於自飲損他人故後違禁結罪。
若故自飲教人飲者犯輕垢罪。
釋曰自他之中有二於此即當其罪若為治病和
諍慈悲為本將行大利等既非酒事故不為犯。
○第三食肉無慈戒前是亂心之飲此是損形之
食酒肉心形皆次第也文二初制戒令行後違禁
結罪前中二初標所斷後制令斷今初。
若佛子故食肉。
釋之可知後制令斷文二初明失利他以制斷也。
一切肉不得食夫食肉者斷大慈悲性種子一切眾
生見而捨去。
釋曰分二初標所斷一切之言是肉皆攝後示其
失斷大慈等者內失化因積習成性對於現行性
即是種或性是現行薰成種故一切下外失化緣
有說畜生見食肉之人頭上有血光故怖而捨之
所以童子修慈雁與爭路比丘帶殺鳥為分岐後
明失自利以制斷也。
是故一切菩薩不得食一切眾生肉食肉得無量罪。
釋曰分二初標所斷是故之言躡前文也後示其
罪為殺之緣故曰得無量罪如智論說偈肉非自
然生皆從斷命得若人不斷肉皆同劫命賊後違
禁結罪。
若故食者犯輕垢罪。
釋曰若為化生同事如誌公等既不在肉味又無
所傷此即無犯餘皆不可。
○第四噉薰辛穢戒前食有命之血肉此食無命
之薰茹即其次也文二初制戒令行。
若佛子不得食五辛大蒜茖[葸-十+夕]韮[葸-十+夕]蘭[葸-十+夕]興渠是五
種一切食中不得食。
<pb n="263"/>
釋曰三節初舉類總制此五臭穢熏刺謂之五辛
二列名別制大蒜如常見者茖[葸-十+夕]即山[葸-十+夕]也北地
有江南無韮[葸-十+夕]謂胡[葸-十+夕]蘭[葸-十+夕]是家[葸-十+夕]興渠者有說
芸薹是有說葉似野蒜根莖似韮亦名蕪荖子江
南多有北地所無有曰是阿魏之梵音餘處說＆CB18193;
＆CB18197;[葸-十+夕]蒜興為五辛與此不同三約食普制一切之
言勢說五辛及諸食也後違禁結罪。
若故食者犯輕垢罪。
釋曰尚合香潔自居而反薰穢賢聖故當其罪若
為治病為大利益即應開許餘終不可。
○第五匿非同住戒前即自潔此乃淨他故也亦
前是物穢此是行穢文二初制戒令行。
若佛子見一切眾生犯八戒五戒十戒毀禁七逆八
難一切犯戒罪應教懺悔。
釋曰分二初舉戒緣眾生即能犯餘皆所犯八戒
五戒者五即八中前五婬但止邪十戒即沙彌戒
也毀禁者謂大比丘戒及菩薩戒七逆者出佛身
血等如下文說八難者即盲聾等今取其因是造
八難因之人一切下兼結上說或取所餘二明戒
行梵云懺摩此云悔過見渠有所虧犯須令改過
自斷今此文中華梵相兼耳後違禁結罪。
而菩薩不教懺悔同住同僧利養而共布薩一眾說
戒而不舉其罪不教悔過者犯輕垢罪。
釋曰共住者處同也同利者利同也亦是食同共
布薩者法同也正云補敬多此云淨住如上過累
共有四重詳之瑜伽說輕過呵中過罸重過擯不
爾成犯若舉不悔不伏餘去即自去矣亦不與居
居即成犯。
○第六不能請法戒前於失者不敬此於德者不
求故又次之文二初制戒令行後違禁結罪前中
二初舉戒緣後彰戒行今初。
若佛子見大乘法師大乘同學同見同行來入僧坊
舍宅城邑若百里千里來者。
釋曰大乘法師者悟大乘理行大乘行趣大乘果
說大乘教故同學者同一師學故同見同行即未
必同師皆約大乘之者不許親近小乘三藏學者
故鸞鳳不應賓烏鵲故僧坊約出家菩薩舍宅城
邑約在家菩薩然舍宅兼於貴賤城邑唯局王候
若約逢迎之處亦可通也百里等者意明在途即
不必遠迎後彰戒行文二初令敬養不虧。
即起迎來送公禮拜供養日日三時供養日食三兩
金百味飲食牀座醫藥供事法師一切所須盡給與
之。
釋曰分二初明敬養之儀迎送等者謂來者起迎
禮拜供養去者供養禮拜送之三時供養者謂朝
中夜夜供湯藥等故二明供養所貴三兩金者以
佛教門出三界苦恩逾罔極何限三金百味等者
謂齋時獻食餘時奉飲偃臥置床說法敷座有所
乖適即供醫藥須者即給故云一切後令請法無
倦。
常請法師三時說法日日三時禮拜不生瞋心患惱
之心為法滅身請法不懈。
釋曰請法有言詞即口業禮拜即身業不瞋等即
意業謂不以違情故瞋惱不問又不說不瞋說多
不惱反此亦得雙說亦得又說過違情而不瞋說
深不解而不惱為法滅身者虗生浪死數歷塵沙
為法喪軀於理何爽雪山童子等即其例也後違
禁結罪。
若不爾者犯輕垢罪。
釋曰若實無瞋惱但以病不能興貧不能供聾啞
所難兼解不及己等不請不問即無過犯。
○第七情聽講筵戒前即遇人不請此明有講不
聽故也文二初制戒令行後違禁結罪前中二初
<pb n="264"/>
示其講處。
若佛子見一切處有講法毗尼經律大宅舍中有講
法處。
釋曰毗尼此云滅滅業滅惑至滅果故律者法也
軌則之義法含對法則三藏具矣後敕令聽受。
是新學菩薩應持經律卷至法師所聽受諮問若山
林樹下僧地坊中一切說法處悉至聽受。
釋曰經律卷者或疏或本聽受者為聽其文受行
其義諮問者或昧或疑發明大體益諸徒也山林
樹下是前一切處僧坊即是前舍宅或可宅舍山
林僧坊是別前後一切之言是總相夫講法之處
豈限此三後違禁結罪。
若不至彼聽受諮問者犯輕垢罪。
釋曰新學菩薩理合如斯苟乏所聞難為解行指
奇身命尚合處求有講不聽為失何甚傷乎即世
十有九餘火出水中云何可救若別有大利或病
難不遂或彼不如己即不往無犯。
○第八背正向邪戒前雖勤學須知邪正毫[釐-未+牙]之
失萬劫為殃故須次辨。
若佛子心背大乘常住經律言非佛說而受持二乘
聲聞外道惡見一切禁戒邪見經律者犯輕垢罪。
釋曰常住者大乘經律所詮之玅理也常住之經
律依主釋也所詮為主故言非佛說者情動於中
而形言即知口意二業皆成叛也二乘者第二乘
謂緣覺也不爾聲聞何別言之謂緣諦異耳外道
者佛法外之道也惡見者不信法空是二乘惡見
撥無因果是外道惡見一切禁戒者殺人方重盜
滿五錢不遮意地過大利益亦無開許癡於大慈
等是二乘禁戒烏雞鹿狗等是外道禁戒邪見經
律者即半字及大有等大般若說設菩薩於恒沙
劫受玅五欲不名犯戒若起一念二乘之心即名
為犯下文亦說若欲摧伏要善他宗於大乘法不
背不謗即受彼無犯。
○第九見疾不救戒前智此悲菩薩行故文二初
制戒令行後違禁結罪前中二初據理普勸。
若佛子見一切疾病人常應供養如佛無異八福田
中看病福田是第一福田。
釋曰兩節初舉尊正勸以如佛之心供養看病人
亦如於佛即能所皆如佛也二顯福斷疑或曰何
故心境皆如佛那何故勸我行此行耶故此云爾
八福田者有一說曰一曠路美井二水路橋梁三
平治險隘四孝順父母五供養沙門六給事病人
七救濟危厄八設無遮會有曰三寶為三其次父
母師僧貧窮病疾畜生為八此八境中皆能生福
故名福田言第一者以佛居初文云如佛無異故
名第一故偏勸之二約親別勸。
若父母師僧弟子疾病諸根不具百種病苦惱皆供
養令差。
釋曰父母師僧者是世出世間父母及色身法身
皆有昊天之恩故弟子能紹三寶故雖通一切此
三尤切故偏勸之百種之言理該一切是苦皆救
方曰大悲後違禁結罪。
而菩薩以惡心瞋心恨心不看乃至僧坊城邑曠野
山林道路中見病不救濟者犯輕垢罪。
釋曰惡心即惡其病事瞋心即慈悲不生恨心即
宿有怨惡或由恨故欲使遄死名曰瞋心欲令且
病名曰恨心此則恨心為總瞋惡為別也又或嫉
彼故惡現違故瞋宿怨故恨僧坊即師僧弟子病
處城邑即父母親屬病處山林等通一切人病處
或即互通不必局定然菩薩慈悲為心救物為行
所以月上女割乳房以濟產婦毗舍佉母割股肉
以養病僧忍辱之於父王亦傷肌以瘳疾故不爾
者犯斯罪也若實無瞋恨等心但為病難所阻或
<pb n="265"/>
利過此或彼自無乏等即不爾無犯。
○第十畜諸非法戒前無救物之心此畜害生之
具惡之類也文二初制戒令行後違禁結罪前中
二初舉事正遮。
若佛子不得畜一切刀杖弓箭鉾斧鬪戰之具及惡
網羅罥殺生之器一切不得畜。
釋曰鬪戰之具結上刀杖等殺生之器結上網羅
然殺器之言即通戰具之語即局知之一切等者
於上二中各有多種故總制之謂鏘弩筌⿱卓等後
方便重誡。
而菩薩乃至殺父母尚不加報況殺一切眾生。
釋曰父母大怨尚由不報餘生無過豈合傷殘將
知畜此誠為非法後違禁結罪。
若故畜刀杖者犯輕垢罪。
釋曰為護三寶父母等事假此為威終無殺意即
刀杖等可畜其網羅之具義無開許後結勸指廣。
如是十戒應當學敬心奉持下六品中當廣明。
釋曰可知。
自下第二明入軍等十戒文二準前前中十戒即
為十段。
○第一通國入軍戒前畜戰具此為戰使義類相
次文二初制戒令行後違禁結罪前中二初約事
正制。
佛言佛子不得為利養惡心故通國使命軍陣合會
興帥相伐殺無量眾生。
釋曰利養通於財位惡心通於宿怨通國使等者
計會軍陣之事如欒布等殺無量眾生者如塚下
等事斯即兼犯殺戒但以為命輕事故為門也二
以輕況重。
而菩薩尚不得入軍中往來況故作國賊。
釋曰無事往來尚由不許惡心為命豈可容之後
違禁結罪。
若故作者犯輕垢罪。
釋曰若為好心不為利養欲使安和即可往也。
○第二販賣招嫌戒前則通會戰諍此則販賣人
民又前即害生令死此即押良為賤故次之矣文
二初總舉不應。
若佛子故販賣良人奴婢六畜市易棺材板木盛死
之具尚不應自作況教人作。
釋曰良人奴婢者或為一事押良為賤故或為二
事故六畜者周禮曰牛馬犬羊豕雞其實通於一
切畜生市易棺木等者此是旃陀羅業也盛死之
具含有所餘可知然其此中共有三事若或別明
便成三戒後雙結違禁。
若故自作教人作者犯輕垢罪。
釋曰此等買之容有賣即無文開遮得失詳會可
知。
○第三無根謗毀戒前於下位不輕此於上位不
輕不謗故為次也文二初制戒令行後違禁結罪
前中二初制所應止。
若佛子以惡心故無事謗他良人善人法師師僧國
王貴人言犯七逆十重。
釋曰惡心即謗因通於怨嫉無事為無根無根說
過所以成謗良人下是謗人人有六種合即為三
二二合故竝可詳會七逆等是所謗罪以重例輕
故不別言也後制所應作。
於父母兄弟六親中應生孝順心慈悲心。
釋曰此文與前段影略不爾則成相違孝順心者
謂父母已上有過譏諫不犯顏色是為孝順慈悲
心者為弟妹已下有過善悔拔其苦業令後安樂
是慈悲也後違禁結罪。
而反更加於逆害墮不如意處者犯輕垢罪。
釋曰反更等者有過直言為不孝況加謗黷豈非
<pb n="266"/>
逆流墮不如意處者令父母等墮於惡數中即不
義之地唯除逆化餘皆不可。
○第四放火損燒戒前正報此依報之次也文二
初制戒令行後違禁結罪前中二初舉事令知後
立制令斷前中二初舉能燒之因。
若佛子以惡心故。
釋曰惡心通於怨利後示所燒之事。
放大火燒山林曠野四月乃至九月放火若燒他人
家屋宅城邑僧坊田木及鬼神官物一切有主物。
釋曰分二初明無主之處此雖無主動識攸依苟
至焚燒寧無傷害由是此兼犯殺戒二明有主之
物通說唯六別明有十在文可見後立制令斷。
不得故燒。
釋曰無主之處從十月初至三月末即許有主之
物不論時節皆不可也故者惡心故也後違禁結
罪。
若故燒者犯輕垢罪。
釋曰害生損物殊不慈悲細詳此事難為開許。
○第五法化違宗戒前為外損此為內損故也文
二初制戒令行後違禁結惡前中二初舉緣。
若佛子自佛弟子及外道惡人六親一切善知識。
釋曰五類十類開合可知後立戒令行。
應一一教受持大乘經律應教解義理使發菩提心
十發趣心十長養心十金剛心一一解其次第法用。
釋曰如次令持教悟理發行定位發趣等同前次
第即行位階降謂入住出等法通所斷所證之惑
理用通能斷能證之二智或可三十心中所有軌
則總名法用依主持業二釋不同如次則免於僭
上偪下進退可度也後違禁結罪。
而菩薩以惡心瞋心橫教二乘聲聞經律外道邪見
論等者犯輕垢罪。
釋曰惡心唯對所教恐不成大利故瞋心嫌於別
人如有人教於大乘為瞋能教之者便曲示教小
乘令彼修學意圖彼師所教不成橫教之言似有
此意或但可是所教之人以違情故不示大法橫
教者幸是大根授以小法如以穢食置於寶器況
與邪僻豈非橫耶若實無惡心瞋心但緣知是小
根不堪授大或使摧伏要善他宗或為圓成種智
即教亦無犯。
○第六借法窺利戒前即不說大乘此乃說之倒
錯故也文二初制戒令行後違禁結罪前中二初
舉戒緣後立戒行今初。
若佛子應以好心先學大乘威儀經律廣開解義味
見後新學菩薩有從百里千里來求大乘經律。
釋曰好心者本欲自利利他故學威儀者知其去
就開解等者曉其所歸不爾徒設威儀終何益乎
見下後學欽風可知後立戒行文二初示苦行以
成福。
應如法為說一切苦行若燒身燒臂燒指若不燒身
臂指供養諸佛非出家菩薩乃至餓虎狼師子一切
餓鬼悉應捨身肉手足而供養之。
釋曰分二初上供以荷恩佛德無上己身無二不
以此供何報巨恩喜見菩薩即其類也二乃至下
下濟以宛願本發大心亡身益物遇此不濟徒願
何為薩埵王子即其人也後宣玅法以增慧。
然後一一次第為說正法使心開意解。
釋曰大乘教理行果是其正法悟修階級是其次
第如華嚴第六會中說修因契果生解分後違禁
結罪。
而菩薩為利養故應答不答倒說經律文字無前無
後謗三寶說者犯輕垢罪。
釋曰為利養者邀令苦求故恐解侵利故應答不
答者或全不語或問實答權等倒說等者戒定互
<pb n="267"/>
言或通下一意即差於首尾謗三寶者佛不如是
說法不如是詮僧不如是傳妄言如是是謗三寶
若實不為利養但欲隨義隨機方便開誘不依文
字即無過焉。
○第七倚官強乞戒前即憑法取利此即倚官求
財又前誑此威耳文四初舉犯因。
若佛子自為飲食錢財利養名養故。
釋曰利養者衣食之資名譽者豪勢之名或得財
反惠以求善名二明犯緣。
親近國王王子大臣百官。
釋曰國王唯明粟散王子通取諸王大臣兼於將
相百官統於州縣三彰犯相。
恃作形勢乞索打拍牽挽橫取錢物一切求利名為
惡求多求教他人求都無慈心無孝順心。
釋曰恃作等倚賴上官現其威怒打拍等者打棒
令痛拍恊令懼初即乞之不得即牽牽挽者將見
上官橫取者非其義也一切求利者百計營謀故
是物皆求故惡求者打拍橫取故多求者得已增
貪無厭足故亦即一切求也教他人求者囑上官
故駈使別人令作故或教於別人如此求故下惱
眾生是無慈心上違佛教是無孝順又眾生皆父
母惱之亦名不孝又行惡自隨生為惡人非唯不
救幽靈抑亦累於見在亦名不孝也四結犯罪。
犯輕垢罪。
釋曰准此亦犯盜戒方便盜故為門異故在此文
矣或奪其賊物以還主揤之令種善等不緣自潤
一向利他慈心為本即可容也。
○第八無解為師戒前即倚官求利此即詐解為
師文二初制戒令行。
若佛子學誦戒者日日六時持菩薩戒解其義理佛
性之性。
釋曰勤誦其文六時無替深達義理二諦分明義
理者道理也佛性者真理也為揀餘性故云佛性
之性又義理即持犯之法佛性即本新行性之性
即平等理性後違禁結罪。
而菩薩不解一句一偈及戒律因緣詐言能解者即
為自欺誑亦誑欺他人一一不解一切法不知而為
他人作師授戒者犯輕垢罪。
釋曰句偈有其文義之異可知因緣者通輕重持
犯受學傳誦等皆具因緣欺誑自他者彼此俱墮
故不知者自冐前人不令知已不解文順合云一
切法中一一不解他人不知而為作師受戒即易
會也若或無人為師隨己所解不隱所短即無過
也。
○第九鬪謗欺贒戒前則內隱無知此乃外欺有
德文二初妬賢嫉能。
若佛子以惡心故見持戒比丘手捉香鑪行菩薩行。
釋曰惡心者或恐侵名利或宿有怨嫌但違善品
名為惡心持戒者輕重兩全捉香鑪者行道供養
後積惡成禍。
而鬪過兩頭謗欺賢人無惡不造者犯輕垢罪。
釋曰彼此無過兩頭互說遂令善人心生忿毒遞
相凌損故云爾耳又無惡不造屬於此人謂種種
鬪謗務令相反是無惡不造也此唯除癡狂心亂
餘竝不可。
○第十不救眾生戒前則於善令非此乃見苦不
救文二初制戒令行後違禁結罪前中二初總標
後別示今初。
若佛子以慈心故行放生業。
釋曰慈心為體放生為業業即是行行即是行行
即是用後別示文二初據理正觀後依觀起行前
中二初觀同父母後觀同己身前中二初普明皆
是後結所不應前中二初約人類。
<pb n="268"/>
一切男子是我父一切女人是我母我生生無不從
之受生。
釋曰分二初標舉後我生生下釋成或曰如何得
知皆父母耶故此云爾恩愛業緣即為眷屬屢受
生無數理合如斯後約六趣。
六道眾生皆是我父母。
釋曰或自身為六道彼此相參又經多劫故應爾
也後結所不應。
而殺而食者即殺我父母。
釋曰問若然者殺生合成逆罪何不然耶答以隔
生故無父母相之想故後觀同己身。
亦殺我故身一切地水是我先身一切火風是我本
體。
釋曰分二初標舉後一切下釋成或曰云何知是
已耶故此云耳意曰我所受身是其四大眾生之
體亦復如是所捨身既無邊眾生足明是我後依
觀起行文二初躡前總標後約事別辨今初。
故常行放生生生受生常住之法教人放生。
釋曰意云准上二義即合生生受生之處常行放
生之行法爾常規故云常住之法不唯自爾兼亦
教人二利行也後約事別辨文二初普救餘生。
若見世人殺畜生時應方便救護解其苦難常教化
講說菩薩戒救度眾生。
釋曰分二初別救危者方便救者不爾不遂或反
損故後常教化下通救所餘既皆父母固合救度
橫該人物竪通幽顯可一一故通為也後別資現
在。
若父母兄弟死亡之日應請法師講菩薩戒經福資
亡者得見諸佛生人天上。
釋曰分二初孝子薦因斯則見今生身父母不同
餘類存亡可知以但取忌辰講說餘生雖悉父母
隔遠難知又復過見廣多故常講也由是藏疏言
此戒中具於二事後福資下先靈享福謂已在人
天者即令生於淨土故云得見諸佛若在三塗者
不得同生淨土故令且上人天然此正明現在兼
於餘類經意然也後違禁結罪。
若不爾者犯輕垢罪。
釋曰若力所不及無師可請自又不任或有大利
過此不逮兼行即不可也後結勸指廣。
如是十戒應當學敬心奉持如滅罪品中廣明一一
戒相。
自下第三明報怨等十戒文二准前前中即為十
段。
○第一無慈報怨戒前則見苦不救此乃於怨起
酬文二初制戒令行後違禁結罪前中二初總標
所斷後別列所斷今初。
佛言佛子不得以瞋報瞋以打報打。
釋曰合云以罵報罵共成三業今以身意合之後
別列所斷文二初舉重列輕。
若殺父母兄弟六親不得加報若國主為他人殺者
亦不得加報殺生報生不順孝道。
釋曰二節初正制令斷此舉至親至尊之境以況
諸也後示其所由或曰君親之怨不報何名忠孝
耶故此云耳生由命也謂殺彼命以還此命故云
殺生報生怨怨不息故非孝道如瑠璃王事又彼
怨亦是我之父母故亦不合佛心故亦不契正理
故故不可也後以輕況重。
尚不畜奴婢打拍罵辱日日起三業口罪無量況故
作七逆之罪。
釋曰奴婢是屬己之賤打罵之罪猶多怨家是己
之父母殺即同七逆七逆之罪不言可知口罪無
量者世人於奴婢等大方如此或恐是得字傳寫
誤故後違禁結罪。
<pb n="269"/>
而出家菩薩無慈報讐乃至六親中故報者犯輕垢
罪。
釋曰發菩提心是則出家不約形服不爾在家菩
薩得不犯耶以中攝初後但言六親爾據此兼犯
殺瞋二重戒開遮之義如殺戒說。
○第二慢人輕法戒前於怨境起瞋招其大損今
於德人生慢失其大益文二初制戒令行後違禁
結罪前中二初制所應止後制所應作前中二初
明制戒因。
若佛子初始出家未有所解而自恃聰明有智或恃
高貴年宿或恃大姓高門大解大福大富饒財七寶
以此憍慢而不諮受先學法師經律。
釋曰分三初實無所解出家者兩意謂身及心又
身必兼心不發大心非菩薩故初出之言即無解
之因二而自下徒恃豪族有十種一聰明耳目俊
利二有智悉諳世事三高賢先曾任官四年宿老
大五大姓剎族等六高門上代衣瓔七大解黃籍
或是小乘八大福曾作大施九饒財富有錢帛十
七寶足金銀等三以此下耻於下問於此十中或
一或多不必一人全具於十後明制戒緣。
其法師者或小姓年少卑門貧窮諸根不具而實有
德一切經律盡解。
釋曰分二初風儀外陋有五類亦不必一人如此
將對前文有其通別別者小姓是前大姓之所慢
者等通者應可互望為之二而實下德行內宛德
即是行行解具故以此反明慢之悞矣後制所應
作。
而新學菩薩不得觀法師種姓。
釋曰略舉一事可以例諸且夫童子求於羅剎天
帝跪於野干皆為慕法情慇不觀形貌弊惡之短
足以明途豈得公然輔情損利世多如此哀哉哀
哉後違禁結罪。
而不來諮受法師第一義諦者犯輕垢罪。
釋曰二諦俱問蓋文略之除自恃輕他外或病難
所阻或審知無德或調伏彼惡或因招大損等即
可餘不可也。
○第三輕新求學戒前則有德不問此即有問不
言又前慢先德此輕後進是次第也文二初制戒
令行後違禁結罪前中二初總標受戒之時後別
明受戒之法今初。
若佛子佛滅度後欲以好心受菩薩戒時。
釋曰佛滅等者佛在即無自誓等受戒事故欲以
好心者願樂深信故意專二利故此即好心之欲
揀非惡心是受戒之器後別明受戒之法文二初
別顯受學後雙結分齊前中二初明自誓受戒後
明從師受戒前中二初總明處法後別顯時緣今
初。
於佛菩薩形像前自誓受戒。
釋曰情發於中誠言立弘誓願自要口陳羯磨應
教相現名為得戒後別顯時緣文二初別明遲速。
當以七日佛前懺悔得見好相便受得戒若不得好
相應以二七三七乃至一年要得好相得好相已便
得佛菩薩戒像前受戒。
釋曰分二初明勝機得戒且斯七日見相即止不
必定然好相者佛來摩頂等如下文說後若不下
明劣機得戒以見相為限何指一年然極劣者亦
不出此故言一年矣由此障有厚薄聖無親疎尤
宜自責慎勿怨夫後總結不可。
若不得好相雖佛像前受戒不名得戒。
釋曰戒不可見佛又無言不以相表安知可否後
明從師受戒文二初明得戒緣後明得戒因前中
二初具彰。
若先受菩薩戒法師前受戒時不須要見好相何以
<pb n="270"/>
故是法師師師相授故不須好相。
釋曰三節初標意曰現前有法師先曾受戒今於
彼前二徵戒是一源何故自誓須相此不要耶後
釋法師從上傳習善知軌摸教授如法故不假相
後印定。
是以法師前受戒即得戒。
釋曰是者此也即得者不經多日故後明得戒。
以生至重心故便得戒。
釋曰雖不假相要在極鄭重之心恐使因修故茲
嚴戒至為至到罄竭肝心重為殷重尊人敬法其
由瓶安水入溪淨月生後雙結分齊。
若千里內無能授戒師得佛菩薩形像前自誓受戒
而要見好相。
釋曰千里者八方各爾有而不受即是慢他無而
遠求便成自因故兼勗耳後違禁結罪文二初明
犯因緣。
若法師自倚解經律大乘學戒與國王太子百官以
為善友而新學菩薩來問若經義律義。
釋曰分三初智解分明此唯因也二與國下交結
豪貴此通因緣三而新學下後進來求此唯緣也
後結犯行相。
以輕心惡心慢心不一一好答問者犯輕垢罪。
釋曰以恃內解外勢故於新學生輕慢二心通於
輕慢亦乃是無慈悲心或是瞋心以是不欲之事
故或是嫉妬心恐彼解同己侵名利故如是三心
有一於此即不能好說除此心外為老病失心或
知其後患故作是說即無犯也其羯磨懺悔受戒
等廣如別說由此戒中含於二事為師資各一知
之。
○第四棄正從邪戒前則恃慢凌人此乃背真向
偽又前輕人此捨法故次來也文二初明違禁後
結成罪前中二初明棄正後顯從師今初。
若佛子有佛經律大乘法正見正性正法身而不能
勤學修習而捨七寶。
釋曰二節初列所棄之正大乘法是教正見是行
即解之行故正性是理正法身是果四法具矣又
初是修生法依教聞薰成正智故後二是本有法
在纏名性出纏為法故表異外法故言佛也二不
能下明所棄之失七寶者諭也大法可重故如七
寶意顯二乘等為瓦礫也不能言如捨也後顯從
師。
反學邪見二乘外道俗典阿毗曇雜論一切書記是
斷佛性鄣道因緣非行菩薩道。
釋曰分二初列所從之邪邪見者總明也反前諸
正及佛二乘者是異乘邪見外道者僧伽等論俗
典者五經六書阿毗曇此云對法即小乘論也雜
論者小乘外道及以俗典雜糅所成書者大篆小
篆記者大演小演等二是斷下顯所從之失斷佛
性者佛種從緣起此等非正緣即自他皆斷障道
因緣者由此令菩提教行之道俱不行故非行菩
薩道者上二所行非菩薩所行之道故後結成罪。
若故作者犯輕垢罪。
釋曰若其行者餘力資於正法圓成種智調化難
調即皆藥也如五地菩薩即不妨也。
○第五為主失儀戒前明捨法此明損財故也文
二初制戒令行後違禁結罪前中二初總舉其時
後別明其事今初。
若佛子佛滅度後。
釋曰佛在即無此事故後別明其事文二初分司
立主。
為說法主為行法主為僧坊主教化主坐禪主行來
主。
釋曰說法主者知法人也通於三學僧房主者三
<pb n="271"/>
綱也教化主者知修造供養人坐禪主者明了止
觀人也行來主者領徒遊方之長為者作也後據
位為政。
應生慈心善和鬪訟善守三寶物莫無度用如自己
有。
釋曰分二初通制五主慈心善和等者既為上首
眾有所諍即須善和導之以德故名善也二善守
下別明二主此最難故三寶之物用須如法不得
同於己物要用即用又守護愛惜如其己物即免
損失斯則護之如己物用之不如己物也後違禁
結罪。
而反亂眾鬪諍恣心用三寶物者犯輕垢罪。
釋曰反亂眾者其身不正雖令不從恣心用兼犯
盜戒也若有六群之類或病不護禁王賊所逼等
即無過也更細思之。
○第六待賓乖戒次如科顯文二初制戒令行後
違禁結罪前中三初居僧所住二賓客來臻三後
枑迎禮今初。
若佛子先在僧坊中住。
釋曰先字應平聲二賓客來臻。
後見客菩薩比丘來入僧坊舍宅城邑若國王宅舍
中乃至夏坐安居處及大會中。
釋曰共有五處一僧房是出家菩薩住處二舍宅
是在家菩薩住處三國王宅舍即禁宮中此亦在
家菩薩住處城邑通於二住故在兩間然上二或
即安僧在中四坐夏處隨所安居處應非少不可
遍舉故云乃至謂暫住一夏之處五大會即檀越
設齋之處或是僧居為正以前云僧房故後云先
住僧故斯則僧所住處皆曰僧房後枑迎禮文二
初迎送不虧後寢膳如法文二初自供必備。
先住僧應迎來送去飲食供養房舍臥具繩牀木牀
事事給與若無物應賣自身及男女身供給所須盡
給與之。
釋曰分二初辨富僧臥具者裀褥衾裕之類繩牀
者謂要坐故木牀者即臥牀也事事者燈火諸物
不可具列故云事事後明貧士在家兼男女出家
唯己身盡給與者富即盡其所須貧則盡其所有
後他請無踰。
若有檀越來請眾僧客僧有利養分僧坊主應次第
差客僧受請。
釋曰客雖乍來便有其分既入眾僧之數即須依
次差之後違禁結罪。
而先住僧獨受請而不差客僧坊主得無量罪畜生
無異非沙門非釋種姓犯輕垢罪。
釋曰無量罪者固違聖制已是罪人況利屬十方
故獲𠎝無量愚癡之甚故同畜生急於蒭粟寧有
義讓不息惡心故非沙門違佛言故非種姓不從
佛口生故不得成佛若病不自由或王力非己或
初心未能自責等即可容也。
○第七受用非法戒前則待客非儀此乃用物非
法文二初別彰所犯後通結罪名前中二初舉一
以制。
若佛子一切不得受別請利養入己而此利養屬十
方僧而別受請即取十方僧物入己。
釋曰有標釋結在文可知後例諸以制。
及八福田中諸佛聖人一一師僧父母病人物自己
用故。
釋曰意曰別請物屬眾僧即是八福田中一數此
既不得用餘田之物亦不得用例同此故此可立
量云云可思後通結罪名。
犯輕垢罪。
釋曰若以慈悲為懷益多損少都不為己意在利
人即無犯也。
<pb n="272"/>
○第八請僧踰越戒前受此請故次之也文二初
制戒令行後違禁結罪前中二初標彼所欲後示
此所應今初。
若佛子有出家菩薩在家菩薩及一切檀越請僧福
田求願之時。
釋曰檀越此是兼制多有此事故二示此所應文
二初正示所應。
應入僧坊中問知事人今欲請僧求願知事報言次
第請者即得十方賢聖僧。
釋曰知事人者即維那知次第故今欲等者明本
意即得等者凡是一僧乃是十方之數以心無揀
擇故此一僧便同十方僧也況十方僧內凡聖相
兼後校量顯勝。
而世人別請五百羅漢菩薩僧不如僧次一凡夫僧。
釋曰江水雖多但為一味海雖少便具百川法准
詳之問別請僧豈非十方僧數耶答運心有限不
能普故境隨於心成局限故後違禁結罪。
若別請僧者是外道法七佛無別請法不順孝道若
故別請僧者犯輕垢罪。
釋曰是外道下三意展轉相釋七佛即毗婆尸等
違逆佛心是不順孝道若勢力強逼或不為人情
但為尊德成大利益或僧次已滿等即應可也。
○第九惡枝多損戒前為感福此乃增罪文二初
明所犯之事。
若佛子以惡心故為利養販賣男女色自手作食自
磨自舂占相男女解夢吉是男是女呪術工巧調
鷹方法和合百種毒藥千種毒藥蛇毒生金銀毒蠱
毒都無慈心無孝順心。
釋曰惡心利養但因緣異耳販賣下有十三事一
賣色即販婬也二自作食等惡觸非法亦世之譏
嫌三占相謂占勘婚嫁相其善惡四解夢是吉是
五辨胎中男女六呪呪詛等七術厭禱符書等
八工巧謂刻畫等九調鷹謂縫耄等十合毒以多
毒藥合成百千但功能遲速之異耳十一蛇毒以
五月五日蛇合和毒藥＆CB18194;辟蛇等十二生金銀合
假金銀等十三蠱毒取七月七日蜘蛛五月五日
午時青蛇十二月猫兒共置瓮中閉之多日唯有
一在即成其毒然束此十三不出六事謂三四五
合故六七八合故第十已下合故若別之即為六
戒無慈孝者違法損物故後結所犯之罪。
若故作者犯輕垢罪。
釋曰於中開遮可以意悉。
○第十違禁行非戒前則惡作損生此乃公行毀
禁文三初總明所犯之因。
若佛子以惡心故。
釋曰不信業果也二別彰所犯之事文二初巧言
令色。
自身謗三寶詐現親附口便說空行在有中。
釋曰依三寶蔭以求財利己取行違故言詐親等
文復巧言無行故云說空等後躬行不善。
為白衣通致男女交會婬色作諸縛著於六齋日年
三長齋月作殺生劫盜破齋犯戒者。
釋曰白衣等者為媒人通於私禮此是生死之中
縛著事合與解之而反縛之六齋日者一日八十
五十八二十四三十此是外道六師齋日也三長
月者智論說天帝以大寶鏡共諸天眾從正月一
日照南州善惡具錄如是二月東三月北四月西
五月還至此九月亦然故當修善殺生等者如婆
藪仙等唯於此時即行殺等以惡見故此中共有
四事兼有犯重詳之後通結所犯之罪。
犯輕垢罪。
釋曰唯除癡狂心亂或大聖示同即可餘皆不得
後結勸指廣。
<pb n="273"/>
如是十戒應當學敬心奉持制戒品中廣說。
自下第四明救厄等九戒文二准前前中有九。
○第一見厄不救戒前則重罪故違此乃尊厄不
救文二初制戒令行後違禁結罪前中二初舉緣
後正制前中二初總標惡時。
佛言佛子佛滅度後於惡世中。
釋曰佛在即無此事前四五百年亦應無此後別
明惡事。
若見外道一切惡人劫賊賣佛菩薩父母形像及賣
經律販賣比丘比丘尼亦賣發菩提心菩薩道人或
為官使與一切人作奴婢者。
釋曰外道與佛法為怨故惡人即闡提之類不信
佛法故劫賊則凶暴求財故父母形像雖少不無
共有五類細分為九義添成十應有論故或為等
者欠負官物賣之取錢納官因為奴婢或為犯事
被官司收配與別家為賊或因離亂為官所掠賜
及有功乃成賤士後正制。
而菩薩見是事已應生慈悲心方便救護處處教化
取物贖佛菩薩形像及比丘比丘尼發心菩薩一切
經律。
釋曰慈心與方便但因緣異耳後違禁結罪。
若不贖者犯輕垢罪。
釋曰若癡狂或錢少或教化不得或菩薩自賣志
趣堅深則可也。
○第二畜諸非法戒前則有厄不救此乃無辜加
害文二初制戒令行。
若佛子不得畜刀杖弓箭販賣輕秤小斗因官形勢
取人財物害心繫縛破壞成功長養猫狸猪狗。
釋曰刀等殺器前已制之今重制者傳寫悞失於
中仗字從人從本總別雖殊隨取皆得販賣輕秤
者或但賣於此或以此販物因官取物下或一事
邐迤謂本以勢取勢取不得即以囚繫囚繫不得
即破其家產或即三事迢然各別養猫等者能殺
所殺皆不相應然此文中開則成六合則有四竝
可知之後違禁結罪。
若故養者犯輕垢罪。
釋曰若或癡狂或欲慈育或護佛法等有益即許
也。
○第三觀聽作惡戒前貯畜非儀此觀聽作惡以
為次也文二初制戒令行後違禁結罪前中二初
總舉犯因。
若佛子以惡心故。
釋曰但順生死皆惡心也後別彰犯事。
觀一切男女等鬪軍陣兵將劫賊等鬪亦不得聽吹
貝皷角琴瑟箏笛箜篌歌叫伎樂之聲不得摴蒲團
碁波羅塞戲彈碁六博拍毬擲石投壺牽道八道行
成爪鏡蓍草楊枝鉢盂髑髏而作卜筮不得作盜賊
使命。
釋曰總有五類初觀鬪竸三事可知有二等字是
中皆有多種鬪故二亦不得下聽音樂有十事伎
樂但是總名以結上諸別兼該所餘三不得下作
枝戲有九事波羅塞戲西國兵戲謂二人各布二
十餘象或馬於局道所爭得要路以為勝也六愽
即雙即戮或即長行等六四爪鏡下行邪術有五
事爪鏡者以藥塗爪呪之便見吉凶蓍等竝呪之
作術此方所無未知委的五不得下為盜賊使一
事可知後約戒總制。
一一不得作。
釋曰五中之二也後違禁結罪。
若故作者犯輕垢罪。
釋曰前二中因而視聽不是惡心即可餘除化物
同事方便皆不可也。
○第四輙入二乘戒前斷惡此修善又前制身前
<pb n="274"/>
防意文二初制戒令行後違禁結罪前中三初令
護持禁戒。
若佛子護持禁戒行住坐臥日夜六時讀誦是戒猶
如金剛如帶持浮囊欲度大海如草繫比丘。
釋曰分二初法護持其行則畢世無虧讀誦其文
則六時無倦二猶如下諭如金剛者不可壞故如
浮囊纖毫不犯涅槃所說艸繫比丘者莊嚴論說
有比丘賊剝裸形以艸根繫之經宿不轉王見謂
外道臣曰非也是佛弟子以右膞黑是袒露之相
王問其由發心請之供養二令生大信。
常生大乘善信自知我是未成之佛諸佛是已成之
佛。
釋曰佛本同我但由行致故我堅心三令發大心。
發菩提心念念不去心。
釋曰由前所信故此信不亡造次顛沛如是故云
念等後違禁結罪。
若起一念二乘外道心者犯輕垢罪。
釋曰二乘即佛法中外道片雲凝空陽光倐掩小
心繞舉大行那在若新發意或習強或示同調物
等即可也。
○第五不發大願戒前則心不向小此則願趣於
大文二初制戒令行後違禁結罪前中二初總標
大願。
若佛子常應發一切願。
後別顯大願。
孝順父母師僧願得好師同學善知識常教我大乘
經律十發趣十長養十金剛十地使我開解如法修
行堅持佛戒寧捨身命念念不去心。
釋曰五願一願成孝敬謂生我訓我皆有＆CB18183;勞二
願得師友師既開示同學研精善友傍資又增解
行有知識故三常教下願解教理有能所詮可知
四願如法行謂隨相離相二利等行五堅持下願
護佛戒然此五願從一至五展轉而起詳之後違
禁結罪。
若一切菩薩不發是願者犯輕垢罪。
釋曰除已得者餘皆須也。
○第六不作十誓戒前對順起願此對非立誓文
二初制戒令行後違禁結罪前中二初望前總標
後正明誓願今初。
若佛子發十大願已持佛禁戒。
釋曰意云先發大願方得堅持禁戒斯則十戒之
大願也後正明誓願文二初約智以自護後約悲
以利他前中二初對自犯以發願。
作是願言寧以此身投熾然猛火大坑刀山終不毀
犯三世諸佛經律與一切女人作不淨行。
釋曰火等但害一身婬罪沈於多劫故也下諸願
門皆約婬戒說此有十三願若於十戒一一言之
即成一百三十以不別故故以例之後對他緣以
發願願各三意一是淨人料取則如盜二信心敬
戒取則誑他三佛留與戒者取則盜佛之物故戒
經曰破戒人無一滴水分下文云不得飲國王等
水文二初偏約身口。
復作是願寧以熱鐵羅網千里周匝纏身終不以破
戒之身受於信心檀越一切衣服。
復作是願寧以此口吞熱䥫丸及大流猛火經百千
劫終不以破戒之口食於信心檀越百味飲食。
復作是願寧以此身臥大流猛火羅網熱䥫地上終
不以破戒之身受於信心檀越百種牀座。
復作是願寧以此身受三百矛刾經一劫二劫終不
以破戒之身受於信心檀越百味醫藥。
復作是願寧以此身投熱䥫鑊經百千劫終不以破
戒之身受於信心檀越千種房舍屋宅園林田地。
復作是願寧以䥫鎚打碎此身從頭至足令如微塵
<pb n="275"/>
終不以破戒之身受於信心檀越恭敬禮拜。
後別約五塵。
復作是願寧以百千熱鐵刀矛挑其兩目終不以破
戒之心視他好色。
復作是願寧以百千鐵錐劖刺耳根經一劫二劫終
不以破戒之心聽好音聲。
復作是願寧以百千刃刀割去其鼻終不以破戒之
心貪齅諸香。
復作是願寧以百千刃刀割斷其舌終不以破戒之
心食人百味淨食。
復作是願寧以利斧斬破其身終不以破戒之心貪
著好觸。
後約悲以利他。
復作是願願一切眾生悉得成佛。
後違禁結罪。
而菩薩若不發是願者犯輕垢罪。
釋曰唯除狂病等及己得人餘皆然也。
○第七諸難處戒前則護戒心堅此乃存軀長道
文二初制戒令行後違禁結罪前中二初制所應
作後制所應止前中二初總標二門後別釋四事
今初。
若佛子常應二時頭陀冬夏坐禪結夏安居常用楊
枝澡豆三衣瓶鉢坐具鍚杖香爐漉水囊手巾刀子
火燧鑷子繩牀經律佛像菩薩形像。
釋曰分二初標所依時節二時頭陀者春秋也非
寒熱故冬夏坐禪者寒熱不出故結夏安居者依
教修道故二標所用道具可知後別釋四事文四
初雙明二事。
而菩薩行頭陀時及遊方時行來百里千里此十八
種物常隨其身。
二別明頭陀。
頭陀者從正月十五日至三月十五日八月十五日
至十月十五日是二時中此十八種物常隨其身如
鳥二翼。
釋曰二翼之言論時及物三總彰布薩。
若布薩日新學菩薩半月半月布薩誦十重四十八
輕戒若誦戒時當於諸佛菩薩形像前誦一人布薩
即一人誦若二人三人乃至百千人亦一人誦誦者
高座聽者下座各各被九條七條五條袈裟。
釋曰分二初定時主布薩此云淨住不犯默然故
二若誦下示軌儀四例結安居。
結夏安居時亦應一一如法。
釋曰坐禪含在一一之中後制所應止。
若行頭陀時莫入難處若惡國界若惡國王土地高
下草木深邃師子虎狼水火風難及以劫賊道路毒
蛇一切難處悉不得入頭陀行道乃至夏坐安居時
是諸難處皆不得入。
釋曰分二初偏制頭陀十二處有標釋結詳之可
見國難惡王離合皆得二乃至兼戒餘事乃至之
言該於坐禪遊方後違禁結罪。
若故入者犯輕垢罪。
釋曰兼上應作不作共為二戒前若貧不能置等
後為自調及調眾生或更無好路好處事不獲等
即可也。
○第八眾坐乖儀戒前外避厄難此內順眾儀文
二初制戒令行後違禁結罪前中三初約戒立制。
若佛子應如法次第坐先受戒者在前坐後受戒者
在後坐。
二舉人重制。
不問老少比丘比丘尼貴人國王王子乃至黃門奴
婢皆應先受戒者在前坐後受戒者次第而坐。
釋曰僧尼二眾各自隨儀非容於雜三對邪顯制。
莫如外道癡人若老若少無前無後坐無次第如兵
<pb n="276"/>
奴之法我佛法中先者先坐後者後坐。
釋曰不知禮法實為兵奴兵奴豈非癡人後違禁
結罪。
而菩薩不如法次第坐者犯輕垢罪。
釋曰除狂亂及不知大小及不穩便等即可也。
○第九應講不講戒前明坐儀此明道引文二初
制戒令行後違禁結罪前中二初令化安僧後使
講經益物今初。
若佛子常應教化一切眾生建立僧坊山林園田立
作佛塔冬夏安居坐禪處所一切行道處皆應立之。
釋曰山林園田是立僧坊及佛塔處一切行道處
者誦習禮念等處也但是修習佛道之處後使講
經益物文二初總明。
而菩薩應為一切眾生講說大乘經律。
後別示文三初救疾等諸難。
佛疾病國難賊難父母兄弟和上阿闍棃亡滅之日
及三七日四五七日乃至七七日亦應讀誦講說大
乘經律一切齋會求願。
釋曰國難飢饉等賊難兵戈等二救火等諸難。
行來治生大火所燒大水所漂黑風所吹船舫江河
大海羅剎之難亦讀誦講說此經律。
三救罪等諸難。
乃至一切罪報三惡七逆八難杻械加鏁繫縛其身
多婬多嗔多愚癡多疾病皆應讀誦講說此經律。
釋曰三惡是三塗與八難及繫縛等是報障七逆
是業障婬瞋癡是煩惱障後違禁結罪。
而新學菩薩若不爾者犯輕垢罪。
釋曰兼前教化以為二戒入位大士利益事別不
必講經故唯勗新學若彼不受化或不解經又無
人所請等即不犯也後勸結指廣。
如是九戒應當學敬心奉持梵檀品中當說。
釋曰梵檀此云默擯。
自下第五明受戒等九戒文二初具彰戒相後結
數勸持前中亦有九。
○第一不受眾生戒前令講法益生此令受戒攝
物故次之也文二初制戒令行後違禁結罪前中
二初明受戒之機後明受戒之法今初。
佛言佛子與人受戒時不得簡擇一切國王王子大
臣百官比丘比丘尼信男信女婬男婬女十八梵六
欲天子無根二根黃門奴婢一切鬼神盡得受戒。
釋曰有十七類可知後明受戒之法文二初教染
衣色後示受戒相前中二初約一方正示。
應教身所著袈裟皆使壞色與道相應皆染使青黃
赤黑紫色一切染衣乃至臥具盡以壞色身所著衣
一切染色。
釋曰袈裟梵音此云染色著此則逆於情愛故與
道相應二約餘國以辨異。
若一切國土中國人所著衣服比丘皆應與其俗服
有異。
釋曰諸國土中衣色不一但要異俗何限青黃後
示受戒相文三初揀去七逆。
若欲受戒時師應問言汝現身不作七逆罪不菩薩
法師不得與七逆人現身受戒七逆者出佛身血殺
父殺母殺和上殺阿闍棃破羯磨轉法輪僧殺聖人
若具七遮即現身不得戒。
釋曰聖人即五果十地若具等者七中有一即非
戒器故總名逆現身者現生造逆之身過去不知
二却收餘類。
餘一切人盡得受戒。
釋曰除七逆外解法師語者三釋其所由。
出家人法不向國王禮拜不向父母禮拜六親不敬
鬼神不禮。
釋曰無罪具戒方堪他敬七逆反此故揀不堪六
<pb n="277"/>
親等者於其六親但不拜而已鬼神之屬亦敬而
遠之今文失耳後違禁結罪。
但解法師語有百里千里來求法者而菩薩法師以
惡心瞋心而不即與授一切眾生戒者犯輕垢罪。
釋曰應云不即與一切眾生受戒恐彼解脫即是
惡心不得財利即應瞋也兼前失儀即為二事除
病或不解或彼非器即可也餘皆犯也。
○第二無德作師戒前則有解不為此乃無德強
作文二初制戒令行後違禁結罪前中二初舉緣。
若佛子教化人起信心時菩薩與他人作教戒法師
者。
釋曰或自教化或別人教化令起信心後正示文
二初示所要達後明所不敏前中初別明後總結
前中二初教資請師。
若見欲受戒人應教請二師和上阿闍棃。
釋曰今請釋迦為和尚已為闍棃後問罪揀器文
三初問遮罪。
二師應問言汝有七遮罪不若現身有七遮罪者師
不應與受戒若無七遮者得與受戒。
二問重罪文二初罪滅戒存而不受。
若有犯十戒者應教懺悔在佛菩薩形像前日夜六
時誦十重四十八輕戒苦到禮三世千佛得見好相
若一七日二三七日乃至一年要見好相好相者佛
來摩頂見光華種種異相便得滅罪。
釋曰三世千佛者大略言之也種種異相者聖境
多端故滅者此則舊戒却圓更不要受後罪存戒
滅而可受。
若無好相雖懺無益是人現身亦不得戒而得增受
戒。
釋曰現身不得戒者不得舊戒得增受戒者增由
重也得與重受戒也三問輕罪。
若犯四十八輕戒者對首懺悔罪便得滅不同七遮。
釋曰應云據此亦不同十重文之略也後總結。
而教誡師於是法中一一好解。
釋曰好解者如法實解也二明所不敏文二初別
明。
若不解大乘經律若輕若重是非之相不解第一義
諦習種性長養性不可壞性道種性正法性其中多
少觀行出入十禪支一切行法。
釋曰有四法一教二理三位次配十住等乃至佛
位謂初習次養性成不壞入於聖道覺正法故四
行多少觀行出入者約地前地上八地前後等料
揀說之十禪支者四禪共有十支謂初禪五支一
尋二伺三喜四樂五定二禪一內淨三禪三捨念
正知四禪一不苦不樂俱如別說二總結。
一一不得此法中意。
後違禁結罪。
而菩薩為利養故為名聞故惡求多求貪利弟子而
詐現解一切經律是自欺詐亦欺詐他人故與人授
戒者犯輕垢罪。
釋曰不出三事一名聞二利養三弟子稍解不為
利養等即可也。
○第三非處說法戒前則詐解此乃妄傳也文二
初制戒令行後違禁結罪前中三初總示不應。
若佛子不得為利養故於未受菩薩戒者前若外道
惡人前說此千佛大戒邪見人前亦不得說。
釋曰千佛者千華上佛或是諸佛上云三世千佛
大數言故以一切佛皆同說故三雙彰可不。
除國王餘一切人不得說。
釋曰國王有損益佛法之力故三釋制所由。
是惡人輩不受佛戒名為畜生生生之處不見三寶
如木石無心名為外道邪見人輩木頭無異。
釋曰愚癡之甚雖人如畜當必墮落故不見三寶
<pb n="278"/>
或不奉三寶則見如不見如木石無心者不知業
果故亦是貶責之言實非無心後違禁結罪。
而菩薩於是惡人前說七佛教戒者犯輕垢罪。
釋曰若或對王若有實信或犯亂不覺等即可也。
○第四無知敗禁戒前不應說而說此不應犯而
犯文二初示所不應後作所成犯前中二初總標
本末。
若佛子信心出家受佛正戒故起心毀犯聖戒者。
釋曰信心者出家受戒因故起心犯者無慚等不
善心也聖即正也二別示過非也。
不得受一切檀越供養亦不得國王地上行不得飲
國王水五千大鬼常遮其前鬼言大賊若入坊舍城
邑宅中鬼復常掃其脚跡一切世人咸皆罵言佛法
中賊一切眾生眼不欲見犯戒之人畜生無異木頭
無異。
釋曰不得受供者非真福田故亦不得等者水屬
王百姓以輪稅故得行得飲若持戒奉於福稅即
可今反此故五千等者比丘戒全故神衛鬼去今
反此故神去鬼來一切等者賺他信施都無福利
如盜僧物故人鬼皆罵賊一切眾生等者到處災
故無有慈悲故不欲見之癡無覺知故同畜木二
作所成犯。
若故毀正戒者犯輕垢罪。
釋曰故者除悞也開遮之理思而示之。
○第五不敬經律戒前犯行此輕教故文二初制
戒令行。
若佛子常應一心受持讀誦大乘經律剝皮為紙刺
血為墨以髓為水折骨為筆書寫佛戒木皮穀紙絹
素竹帛亦悉書持常以七寶無價香華一切雜寶為
箱囊盛經律卷。
釋曰縱不剝皮刾血必須紙素香華二違禁結罪。
若不如法供養者犯輕垢罪。
釋曰除貧病入定貪化生等不犯餘皆犯也。
○第六不化眾生戒前誡輕教此教發心文二初
制戒令行後違禁結罪前中二初舉因顯戒。
若佛子常起大悲心。
釋曰悲為化本復是無緣二對生成戒文二初令
受戒。
若入一切城邑舍宅見一切眾生應當唱言汝等眾
生盡應受三歸十戒。
釋曰謂歸三寶十重戒二令發心。
若見牛馬猪羊一切畜生應心念口言汝是畜生發
菩提心而菩薩入一切處山川林野皆使一切眾生
發菩提心。
釋曰心念口言者心發悲念如念啟言意在警覺
聞之作遠因緣也後違禁結罪。
是菩薩若不發教化眾生心者犯輕垢罪。
釋曰除病及不解。
○第七說法乖儀戒前教發心此令敬法文二初
制戒令行後違禁結罪前中二初舉因緣。
若佛子常行教化起大悲心若入檀越貴人家一切
眾中。
釋曰悲即化本是因也人家即化處一切眾即化
機上二皆緣言貴人家者此等多慢故偏舉之後
制戒令行文二初令止非儀。
不得立為白衣說法應在白衣眾前高座上坐法師
比丘不得地立為四眾說法。
二令依是儀。
若說法時法師高座香華供養四眾聽者下座如孝
順父母敬順師教如事火婆羅門。
後違禁結罪。
其說法者若不如法說者犯輕垢罪。
釋曰不如法者通明三業唯除化病及王臣力或
<pb n="279"/>
已不解。
○第八非法立制戒前說法非儀此恃威滅法文
四初舉犯人。
若佛子皆以信心受佛戒者若國王太子百官四部
弟子。
釋曰信心受戒者不受戒者非此所明故四部僧
尼士女二彰犯戒相。
自恃高貴破滅佛法戒律明作制法制我四部弟子
不聽出家行道亦復不聽造立形像佛塔經律立統
官制眾使安籍記僧菩薩比丘地立白衣高座廣行
非法如兵奴事主而菩薩正應受一切人供養而反
為官走使非法非律若國王百官好心受佛戒者。
釋曰與前四部異者前是能制此為所制又王臣
自恃四部憑他皆起異端立茲嚴令三辨犯戒業。
莫作是破三寶之罪。
釋曰同體是別相所顯別相是住持所成今破住
持即三種俱破初受後破有始無畢詩曰靡不有
初鮮充有終即斯義也四結犯戒罪。
若故作破法者犯輕垢罪。
釋曰除制惡人出家不許造像賣等餘皆成犯。
○第九自傷內法戒前恃自威此憑他勢故次來
也文二初制戒令行後違禁結罪前中二初制所
應止後制所應作前中三初法。
若佛子以好心出家而為名聞利養於國王百官前
說佛戒者橫與比丘比丘尼菩薩戒弟子作繫縛事
如獄囚法如兵奴之法。
釋曰苟求名利容侫王候或傍法以黑人或傍法
以黑法事既非理橫義照然因使不安名為繫縛
二諭。
如師子身中蟲自食師子肉。
釋曰蓮華面經說師子死諸虫獸不敢食師子身
中虫自食之三合。
非餘外蟲如是佛子自破佛法非外道天魔能破壞。
釋曰外魔不能壞佛法佛弟子自壞也然合文與
諭中相影詳之後制所應作文二初順顯戒精後
反彰罪重前中文二初以諭略顯。
若受佛戒者應護佛戒如念一子如事父母不可毀
破。
釋曰父母有其一子憐念情深孝子於其父母愛
敬尤切菩薩於其佛戒豈不然乎後寄事廣明。
而菩薩聞外道惡人以惡言謗破佛戒之聲如三百
鉾刺心千刀萬杖打拍其身等無有異寧自入地獄
經百劫而不一聞惡人以惡言謗破佛戒之聲。
釋曰輕身重法故大慈為本故是佛本源故後反
彰罪重。
而況自破佛戒教人破法因緣亦無孝順之心。
釋曰破法者廢其教教廢則理等俱廢故無孝順
心者壞三寶殃父母違至理故後違禁結罪。
若故作者犯輕垢罪。
釋曰教道不弘尚為有過反更破壞豈得無𠎝若
不緣名利翻以慈心為法去害即不成犯後結數
勸持。
如是九戒應當學敬心奉持。
後結勸修學。
諸佛子是四十八輕戒汝等受持過去諸菩薩已誦
未來諸菩薩當誦現在諸菩薩今誦。
後結勸受持文四初舉佛同誦。
諸佛子諦聽此十重四十八輕戒三世諸佛已誦當
誦今誦我今亦如是誦。
釋曰三世皆通十方真應我今亦誦即是現在應
身二勸眾普持。
汝等一切大眾若國王王子百官比丘比丘尼信男
信女受持菩薩戒者應受持讀誦解說書寫。
<pb n="280"/>
釋曰人之七類法行有六可知三流通不絕。
佛性常住戒卷流通三世一切眾生化化不絕。
釋曰展轉受則戒卷流通流通即化化不絕三身
自在佛性常住又佛性是理戒戒卷為教化化不
絕兼於行果謂依教詮理依理起行得果斯則理
等三法非教不成是故慇懃勸令弘教法華曰以
佛教門出三界苦即其義也四傳受利益。
得見千佛佛佛授手世世不墮惡道八難常生人道
天中。
釋曰見千佛者得入二地授手者佛以慈教為手
人以信心為手二手相契即是授義不墮惡道等
者持小乘戒尚得如此況菩薩戒耶授手之義由
茲著矣十三傍地故生人道天中又為道器身攝
眾生處不同凡小耳三結勸流通分文四初結所
略說。
我今在此樹下略開七佛法戒。
釋曰我即釋迦所稱樹謂菩提之樹如毛頭計故
曰略開然雖親授舍那今論展轉故言七佛七佛
猶略其實無邊盡過去佛戒即是法軌則義故二
勸眾奉持。
汝等大眾當一心學波羅提木叉歡喜奉行。
釋曰大眾者正是地前兼地上也一心者地前略
機未有餘力苟宜篤志故此勗之奉行者受學傳
通自他兼利三懸指廣文。
如無相天王品勸學中一一廣明。
四群賢頂受。
三千學士時坐聽者聞佛自誦心心頂戴歡喜受持。
釋曰三千學士與時坐聽者勢通離合合則一眾
已現當學皆名學士同聽聞故若離說者三千學
士即地上菩薩或但地前已學現學之流時坐聽
者即地前菩薩或是未學當學之輩聞佛自誦者
敬受之因餘不爾故心心等者頂禮戴仰情歡足
蹈領納文旨不遺不忘人眾不一故曰心心亦可
念念相續表其殷極且如遠叶群方邇佛七聖十
身之所讚千佛之所弘爰及釋迦是頒金口況以
妙圓三點尅備二嚴為利厥深孰不歡荷敬行而
已哉。
爾時釋迦牟尼佛說上蓮華臺藏世界盧舍那佛所
說心地法門品中十無盡戒法品竟千百億釋迦亦
如是說從摩醯首羅天王宮至此道樹下十住處說
法品為一切菩薩不可說大眾受持讀誦解說其義
亦如是千百億世界蓮華藏世界微塵世界一切佛
心藏地藏戒藏無量行願藏因果佛性常住藏如如
一切佛說無量一切法藏竟千百億世界中一切眾
生受持歡喜奉行若廣開心地相相如佛華光王七
行品中說。
 明人忍慧強  能持如是法  未成佛道間 
 安獲五種利  一者十方佛  愍念常守護 
 二者命終時  正見心歡喜  三者生生處 
 為淨菩薩友  四者功德聚  戒度悉成就 
 五者今後世  性戒福慧滿  此是佛行處 
 智者善思量  計我著相者  不能信是法 
 滅盡取證者  亦非下種處  欲長菩提苗 
 光明照世間  應當靜觀察  諸法真實相 
 不生亦不滅  不常復不斷  不一亦不異 
 不來亦不去  如是一心中  方便勤莊嚴 
 菩薩所應作  應當次第學  於學於無學 
 勿生分別想  是名第一道  亦名摩訶衍 
 一切戲論惡  悉由是處滅  諸佛薩婆若 
 悉由是處出  是故諸佛子  宜發大勇猛 
 於諸佛淨戒  護持如明珠  過去諸菩薩 
 已於是中學  未來者當學  現在者今學 
 此是佛行處  聖主所稱歎  我已隨順說 
<pb n="281"/>
 福德無量聚  迴以施眾生  共向一切智 
 願聞是法者  疾得成佛道 

梵網經記卷下（終）

<talk>No. 682-B</talk>

承久三年十一月下旬於賀茂佛光山禪堂院住
房以草案之本清書畢華嚴宗沙門高辨。
寬喜二年十二月十六日病後勵力兩卷拜寫心
中懇念諸佛照覽願以此功必共自他生知足之
雲閣拜慈尊之金容聞法悟道利益群生新發意
僧空辨記之（四十七歲）。
同三年辛卯正月十一日於禪河院菴室再校了
沙門空辨（四十八歲）。
元祿六秊太歲癸酉春二月上旬於洛東禪林僧
坊參訂諸本肇成全本釋昇堂謹識。

<talk>No. 682-C</talk>

竊以菩薩戒者是為千佛之要路萬聖之嚴師三身
四智之源五眼六通之本昔有天竺三藏羅什法師
譯梵語以就秦言翻祕詞而為顯說次有沙門傳奧
造疏弘揚雖綿歷於帝朝奈因緣而隱滯即有常山
重地龍興上人法諱慧顒製科并鈔方得法義齊備
旨趣周圓望濟益於群靈覩流通於遠代爰有俗弟
子張令珣一聞勝事便整衷懷乃命良工刻茲印板
總斯巨福普用裝嚴所集殊因竝將迴向迴向真常
實性迴向正等菩提法界有情皆霑利樂皇王萬歲
宰輔千秋四夷八表以永安君正臣忠而□□師僧
父母善友良緣歷劫先亡連綿眷戚皆願同生知足
共禮慈尊三塗湮沒以停＆CB18184;六趣漂沈□息浪在眾
生數盡啟真誠凡是有情俱登佛道。時太平興國八
年歲次癸未冬十一月八日工畢記。
鎮府龍興寺講法華梵網經沙門歸演　挍勘
銀青光祿太夫撿挍太子賓客兼殿中侍御史頴
州尤從都押衛張令珣　印施
妻李氏長男　敕賜及第進士惟吉次男惟一忠
吉則吉永吉新婦李氏曹氏衛氏

<talk>No. 682-D
 重刻梵網經記後序</talk>

梵網戒線者舍那薄伽體性之本原菩提薩埵修證
之法門其大本也六十一品廣說斯義今此品所明
菩薩心地戒常住佛性之尸羅大士首心之學處也
大都受持者熱惱去而清涼生頂戴者無間空而忉
利現此其福利恩有稟難思議據之譯家特誦出此
一品流布於叔世以為累劫之津梁倭漢龍象又從
而為之釋者五十有餘家無不蘭菊檀美雖然明月
之珠不能無考獨文約義豐致令後徒而便受隨者
其惟莫越於奧法師記然斯篇也淹歷年所罕傳於
世今年春出游洛西始從白雲菴住上人譚及上人
唯然曰吾傳此本久為鴻珍幸壽文梓以福群生當
贈舍諸予驚喜曰是真好事苟勿負約於是上人寄
彼本來請予挍勘予合爪閱之惜乎傳錄婉轉錯節
衍語至若間混魚魯每繙無不釋卷而歎遂憤激之
餘自不顧陋拙管識之所暨叨分會經記補苴罅漏
紏正錯謬以命工壽梓謀公諸天下噫此篇流通戒
宗朗如日星也刻成姑述其顛末如是。旹
歲次癸酉元祿六⿰示異冬十二月既望釋昇堂和南序
于洛東禪林僧坊

<pb n="282"/>
<article id="n683">梵網經菩薩戒本私記</article>

No. 683
<sarticle>梵網經菩薩戒本私記卷上</sarticle>

曉公　造
將釋此經。略作兩門分別。一者釋題名字。二者入文
解釋。
初釋題名者。所言菩薩戒本者。法喻所置目。故非正
此經目也。若論是經正目者。應言梵網經菩薩心地
品。所言梵網者。約喻為名。謂如來說是法時。觀梵天
以寶網覆於幢而目此。發言說故。此經名為梵網。有
經單以法為名。謂涅槃經等。或有經單以人名為經
目。謂勝鬘經等。或有經合法喻而為經目。謂妙法蓮
華經等。今此經者。單以喻為目。但以網譬於佛所說
法。略有三義。一者如來能說無量世界海法門。謂蓮
華上世界。此世界者。從下平等風輪。乃至於勝藏風
輪。有無量世界。亦有橫十方無量世界。華嚴經中乃
至廣說。如是諸世界。彼世界非此世界。此世界亦非
彼世界。如是世界若別非無義者。即當於網目。此目
非彼目。彼目非此目。亦世界若別雖無量。而若以法
性淨土攝者。世界而無非法性淨土。此義即當於目。
雖非無差別。而以網攝目者。目而無非網義。是故以
網譬於佛所說法。二者論俗諦法者。此法非彼法。彼
法非此法。區而故成萬差別。此義即當於此目非彼
目。彼目非是目義。亦以真空一味為真諦。俗諦差別
雖非無。而以真攝俗法者。一法而無非一如。此義即
當於網以攝目。目而無非網義。是故以網喻為經目
也。三者佛所說法門。雖有多門。而不出止觀二門。謂
能融法故。而體於一如法界。故名為止。雖證於法無
非一如。而能照假有法。非無道理。故名為觀。何故說
眾多法門者。有人由別觀故得入道。或有人。由通觀故
得入於道。若就道觀者。雖不出止觀二門。而且為名。
令入欲別觀人故說多。雖有多門。而亦入理無二。喻
如一城有四門。入門雖非一。而亦入城無二。是義亦
爾。若約別門。雖此門非彼門彼門亦非此門。而若以
通門攝別門者。而無非止觀二門。攝無非止觀也。雖
有目差別。而以網攝目。目無不網義。如來所說如是
三義者。當於此網目義故。以喻為名故。﹂梵網者。此部
別名。經此通名。經通名如常所說。菩薩心地品者。菩
薩者。具論梵音者。應言菩提薩埵摩訶薩埵。菩提者
名道心。薩埵者名為眾生。摩訶薩埵者。名大道心有
情。菩提薩埵者。約自利行也。摩訶薩埵者約利他。利
他行者勝於自利。故名大道心眾生。此無上菩提心
即果。眾生者即是因。合因果而為一名。故言大道心
眾生也。心地者。能生義。所住義。是地義。地義略有三
說。一云。地前四十心及地上十心。合五十心者。修行
菩薩所住地。故為心地。所住此五十地。能住是菩提
心。一云。以三聚戒為所住地。以菩提心為能住。一云。
以法界為所住地。以行人為能住。一切眾生雖流轉
五道。而無出一法界以外。皆為法界。為所住地。能住
者。眾生心也。品者如常所說。今此卷者。梵網經大部
中一品。上卷者明菩薩心地法門。此下卷中明菩薩
戒相。論彼大部者。百十二卷。六十一品也。此品者。第
十菩薩心地品也。員教師言。若具論此經題目者。應
言梵網經盧舍那佛所說心地法門釋迦牟尼佛所
說十無盡藏戒品也。且略故不須具置也。釋題名竟。
第二入文解釋者。今此經者。多部之內。正說分中一
品。故無別序正流通三分。然准義科文。非無三分。從
我今盧舍那已下。乃至第一清淨者。文成發起。從佛
告諸佛子已下。至現在諸菩薩今誦。度合正說。從佛
子諦聽已下。至於卷軸。辭當懃持。初序分中亦有三
段。我今盧舍那以下三行三句頌者。盧舍那佛序。是
<pb n="283"/>
時千百億以下七行三句頌者。他方釋迦序。爾時釋
迦牟尼佛以下長行者。此方釋迦序。初盧舍那佛序
中亦有二段。一者以二句顯化主。周遍以下二行二
句頌。列聽法之眾。俱來至我所以下三句。出所說法。
初中亦有二。上句正表人。下句明住處。
初言我今者。此盧舍那佛我。已得假實二我故名我。
二乘離外道神我故。雖得假我。而著無我。不得真實
我。如來能離外道神我及二乘無我執。故具得二我。
亦能離人法二我。故得無非我。八自在我。非論有慢
我。故為我也。盧舍那者。翻名圓淨。謂黑法而無不盡。
故能白法而無不得。是故名圓淨。毗盧遮那者。翻廣
圓淨也。橫者。十方法界中無所不通。從三世際中無
所不遍。故言廣圓淨。若發名者。釋迦名化身中發。盧
舍那者應身發。毗盧遮那者法身中起。若以起名號
體。一一名通號三身。所以得知其然。華嚴經云。此四
天下佛號不同。或稱悉達。或稱釋迦牟尼。或稱盧舍
那。其數一萬。故知通表。所以得知。以盧舍那名通號
三身者。此中經一佛門中。既言我今盧舍那。故知通
名也。何故此盧舍那佛具三身者。及百億等釋迦往
見。故知法身佛。亦應身千釋迦所接。地上菩薩眾皆
得見。故知應身佛。出百億化身釋迦所接。地前眾往
見。故知化身佛。如是雖具有三身義。而通名我今盧
舍那者。此一佛門中佛故。具有三身義。謂一眾生相
續中。應所修因。具三身門故。名為一佛。故千釋迦者
約應身。百億釋迦者約化身也。所以得知。毗盧舍那
名通號於三身者。楞伽經。結集法藏菩薩。當時化主
釋迦佛。故命言我歸命一切智海毗盧遮那佛。故知
通表也。方坐蓮花臺者。觀蓮華臺上世界。華嚴經云。
佛子當知。有須彌山微塵等風輪。持此蓮花藏莊嚴
世界海最下風輪名曰平等。彼持一切寶明。以上風
輪名種種寶莊嚴持。清淨光寶池。乃至最上風輪名
勝藏持。一切香水海。彼香水海中有一大蓮華。名香
幢光莊嚴持。此蓮華藏莊嚴世界海邊。有金剛山。周
迊圍繞。又下彼大地處。不可說佛剎微塵香水海。
眾寶莊嚴。一切香摩尼寶玉以為其岸。寶玉羅網彌
覆其上。眾寶色水盈滿其中。一切眾皆悉開敷。細末
栴檀以香其水。常如來妙音不絕。一一香水海有四
天微塵香水河圍繞。種種寶花彌覆其上。下云此蓮
華藏世界。一一境界有世界海塵數清淨莊嚴。佛子。
此香水海上。有不可說佛剎微塵世界。言花者。約千
釋迦等所住諸世界。臺者現盧舍那佛所住世界。謂
為欲現仲義。故言臺。然葉葉中眾世界。皆以蓮花上
世界攝者。皆無非蓮華上世界也。方坐者。方此正義。
第二列聽法之眾中有三雙。一從周迊以下。至一時
成佛道。人與法相對為雙。二者從如是至本身。本與
末相對為雙。第三從千百至塵眾者。師與從相對為
雙。初中有二。上一行明能覺人。下二句明所覺法。初
中亦有二。上二句表應身。下二句表化身。上句明住
處。下句正明應身。初言周迊千花上者。明應身所住
千淨土。所言應身者。此即分身門中應身。金光明經
云。有應身而非化身。有即是義。第二明化身中即有
二。上句明住處。下句正明化身。所言一花百億國者。
明化身閻浮等百億國也。一國一釋迦者。是即分身
門中釋迦。金光明經言。有一向化身而非應身者。即
是其義。上所明盧舍那佛。雖具三身。而三佛門中。對
於一向應身及一向化身。故具名為真身也。二明所
覺法中即有二。上句明住處。下句正表所覺法。所言
菩提樹者。菩提及覺。是悉多太子坐此樹下。成無上
覺。故目所覺道樹為樹名。故言菩提樹。一時成佛道
者。如此方釋迦成道。他方釋迦亦一時中皆成道。故
言一時成佛道。
第二對中。上句明末。下句明本。文釋可解。
第三師與從相對中。上句標師。下句顯從。眾微塵眾
<pb n="284"/>
者。所接眾無數。故為微塵眾也。
第三出所說法中有二段。上一句明眾來至佛所。下
二句正明所說法。初中言俱來至我所者。俱來至者。
千及百億釋迦所接眾。皆來至本主所。故言俱來至
也。我所者。約盧舍那佛我也。所言甘露門即開。甘露
者。翻名不死藥也。於中有二說。一云。以所詮三聚戒
法為甘露。以能詮教門。謂由持三聚戒故。能得於無
上菩提不死藥故。即以所詮三聚戒法為甘露。一云。
以無上菩提為甘露。以三聚戒為門。門義有多種。一
者出入義。此門義。謂律儀戒及攝正法戒者。自利戒。
故以入為義。若攝眾戒者。是利他行。故以出為義。一
云。以閇聞二義為門義。謂若有惡賊。為欲人來。奪內
財物時者。能令閇退。而不得入。故以閉為義。戒亦如
是。由能門止持作持二戒門故。止犯作犯。惡賊入來。
為欲奪戒財時。能令閇退。故不能入奪。故猶現義。故
言門。一云。以開示為門義者。若同意善知識入來時
中。能開門而合。亦內財令發。悕望意故。即以開示為
門義。戒亦如是。自能由持三聚戒。能內所有佛性如
來藏本覺。乃至十地佛果勝寶財中得見故。亦由開
三聚戒門故。他眾生亦能令示佛性本覺。乃至佛果
等內寶財故。以開示為門義也。序中有三段中。盧舍
那佛序竟在於前。
是時千百以下。第二他方釋迦。於中有四段。一者以
一行一句頌。明諸佛各誦。二者戒如明日月以下一
行頌。讚戒德。三者是盧舍那誦以下五行頌。明勸物
受持。四者大眾皆恭敬以下結勸。初中二二三句明
還至本道場。後二句正明誦戒。戒初言道場。約喻為
名。謂世間中潔場者。於糖取實處。故名場。道場亦如
是。能捨三障。而取菩提之場。故言道場也。誦我本師
戒者有二說。一云。本主盧舍那所說。故言本師戒。一
云。諸佛皆亦戒為師。故言本師之戒也。
第二讚德中。即有二段。上二句明舉喻讚戒德。後二
句舉法歎戒。初舉喻讚戒中。言戒如明日月者。略有
三義。謂一者日月自體離染明淨故。亦能破他闇。而
於現物。戒亦如是。自體離染明淨故。能破煩惱黑法
闇障。現顯佛性如來藏等物故。當於日月之義故。為
喻也。二者日者以勢為性。月者寒為性。若有日而無
月者。萬苗燒燋。故不能生果。亦若有月而無日者。萬
苗物即腐。故不能生牙。戒亦如是。若雖有攝律儀戒
及攝正法戒。而無攝眾生戒者。唯有自利行。而無利
他行。故同於二乘。而不生無上菩提豐果。若雖有攝
眾生戒。而無攝律儀及攝善法戒者。唯有利他。而無
自利行故。還同於凡夫。故不能生菩提牙也。今如具
有日月故。能苗牙非腐非燋。戒亦如是。能具有三聚
戒故。能不同凡夫二乘。能感得無上菩提三種之果。
故以日月為喻也。三者日月雖離地翱翔於空。而
無著於虗空。戒亦如是。菩薩能持離邊三聚戒故。能
離有見故。雖顯翱翔於法性虗空。而無著於空見。日
月有如是三義。當於三聚戒。具有如是三義。故以日
月為喻也。亦如瓔珞珠者。若人雖身狀隨醜。而若以
寶瓔珞嚴餝具身者。得有一切人所尊敬及悕慶之
德。戒亦如是。雖由習不善行。故戒醜行。而若能護持
三聚戒者。得有諸人天所尊敬及悕慶之德。故瓔珞
為喻。如瓔珞經云。六種姓菩薩。二十七賢聖中。瓔珞
莊嚴其身。是義亦如是。以三聚戒五十心。菩薩及佛
中為瓔珞。言珠者。論如意珠。若人得如意珠而執於
手者。隨所願心間之萬寶。無非具得。戒亦如是。若以
信心手臻戒珠者。隨所願世出世善法。萬寶無非具
得。是故以珠為喻也。一云。上句表智慧莊嚴。下句表
福德莊嚴。一云。日月喻者。表內有五分法身等德。瓔
珞者。非直有內德。亦能具有外色身莊嚴等德。故以
瓔珞為喻也。珠者。非直有內外德。亦能有受用世出
世善法寶自在德。故以珠為喻也。微塵菩薩眾。分折
<pb n="285"/>
大地。即微塵數。由持戒故。既得成正覺人數。亦同於
微塵數。故言微塵菩薩眾。由是成正覺者。虵行性雖
成曲。而若入於竹管者。自成正直。眾生亦如是。從無
始來。由習邪意故。成不正性。然若入於三聚戒管者。
自成正覺。是故言由是成正覺也。亦此三聚戒者。律
儀戒者。為斷德目。攝正法戒者。為智德目。攝眾生戒
者。為恩德目。此三目故得成三德果。故言由此成正
覺。合三德而為正覺菩提果。故讚戒德竟在於前。
是盧舍那誦以下。第三勸物受持。於中亦有二段。前
上二句舉自而勸後。汝新學菩薩以下正勸汝等受
持。約正勸中亦有二段。上三行頌。勸當時眾。一切有
心者以下一行半頌。以通勸二世眾。此段亦名舉益
勸物。初當時眾中亦有三段。先二句勸自受持。次二
句勸轉授。三者諦聽以下勸出三慧聽戒。後中明三
慧即有三段。初三句勸出聞慧。二者大眾心諦信以
下勸出思慧。三者常作如是信以下勸出修慧。初中
言我亦如是誦者。他方釋迦我。
第二正勸中。頂戴者。色身中以頂為最上。故以辟於
信心頂戴義也。受持不同。攝大乘論中有三復次。一
者若從他得戒。名為受。若自心得戒。名持。解云。若他
者。先不受人。始受。故為受。若自心得戒。過去中先持
戒人。方得。以自心得戒。故名持也。二者先得名為受。
後持名為持。三者修持戒行。名之為受。若憶持文句。
名為持也。所言諦聽者有三義。一無散亂義。二無性
勝義。三離濁義。以為諦聽義。譬如覆器。雖降雨而終
不能受。是即當於散亂義。或譬有孔器。雖受天雨而
終不能住。此即當輕慢義。亦譬如垢器。雖得住水而
他人不所用。此義即當濁義。能令離如是三過故者。
諦聽上言。受持是戒已者。教師解云。若十信者。雖初
學戒而不能持位。十解以上。方隨分持戒。初地以上
人。方得名持戒。約究竟清淨持戒者。至二地方得名
為持戒。此地方成就戒度位。此地以下者。雖非故犯
戒。而有悞犯戒義。故不得名究竟清淨。受持轉授諸
眾生者。若十信人者。不得轉令受他人。此位人者。唯
十劫中學戒耳。十解以上人。方得人空位。故為下地
令授戒也。然而地前人空無流者皆相似。唯隨分得
轉受耳。若究竟轉受位者。地上方得轉受。得真無
流位。故佛法中。戒藏者有二說。一云。能詮教為藏。三
藏中毗尼藏故。一云。此三聚戒。能定慧等諸行。有攝
含義。故為藏也。三慧義如常說。所言波羅提木叉者。
翻名處處解脫。因果二位中。有解脫義故謂遮三業
中非故。因時中能有離縛義。故名解脫。亦能由持三
聚戒。而得無上菩提解脫果。故名解脫也。汝是當作
佛者。由持戒故。能有成佛之因故。因定果故。名當作
佛。我是已成佛者。示我由三聚戒故既得成佛也。此
舉自得益而勸物也。常作如是信者。不論竝離時常
信故。言常作如是信。戒品已具足者。有二說。一云。二
地戒度具足。故名戒品具足。一云。品此品類義。非直
得戒。亦能能由持戒故。得能十度等行。故名品也
一切有心者以下舉益勸物中。亦有三段。先三句舉
自勸。次二句舉高位勸。後一句舉真佛子勸。初言一
切有心者。論佛性正因。謂如涅槃經云。一切眾生凡
有心者。當得阿耨多羅三藐三菩提故。凡有心者。有
二種心。謂一者真如心。此心從本以來。具足恒河沙
性功德。故名不空如來藏。二者心生滅心。謂此心者
由煩惱。以染覆故。性不現故。約隱義故。名空。然離染
時。流出厚義。故亦名如來藏。譬如水雖成波浪。而終
不失水性義。故名如來藏。此即隱覆如來藏。現為法
身。眾生皆有如是二種心。故名一切有心者。攝佛戒
者。攝是攝取義也。即入諸佛位。位同大覺已者。律師
云。既入於初地以上位。故言入諸佛位。十地皆為佛
地故。如十地論說也。教師云。因定得果故。既能由攝
三聚戒故。得有入於當果佛位義。故言即入諸佛位。
<pb n="286"/>
位同大覺已。言大覺者。非相似及隨分覺。故名大覺
也。真是諸佛子者。約地上菩薩。故言真佛子。謂具有
四種佛子義故。所言四種佛子義者。通名佛子者。約
喻為名。謂輪王子者。續於文位而成任四天下王位。
菩薩亦如是。能續佛位而成任法界一位。故言佛子
也。言心種者。攝大乘論云。一者以信心為種子。由此
信心故。得成佛果故。由此心故。能對治闡提不信障。
若論位者。約十信位也。二者以般若為母故。能對治
外道著我障。此即十解也。三者以禪定為胎故。能對
治聲聞眾苦障。此即約十行位也。四者以大悲為乳
母故。能對治緣覺捨心障。此即十迴向位也。地前中
雖有如是四義。而唯相似故。不得名真佛子。初地以
上具有四義。亦是真實非相似故。名為真佛子。
大眾皆恭敬以下第四結勸。言恭敬者。以自德讓於
上曰恭。以自三業於上禮。故曰敬也。
爾時釋迦牟尼佛以下。第三此方釋迦序。於中有二
段。先明經家序。二者告諸菩薩以下佛序。先中亦有
三段。一者明佛結戒。二者明放光。三明時眾聽法。文
處可見。先明結戒中亦有二段。一現能詰人。二者初
結以下。表所結法。約表所結法中亦有三段。一者初
結以下。表所結戒名。二者孝順以下。辨戒體性。三者
孝名以下。釋戒名字。二辨體中亦有二段。先正明戒
體。後明戒業功用。初言爾時者可解。釋迦牟尼者。釋
此氏。名迦牟尼。翻名能仁。能仁眾生名能仁也。若依雜
心論者。迦牟尼者。身口意滿。謂三業中隨智慧行。無
非滿足也。初坐菩提樹下成無上覺者。教師云。非約
法身釋也。應身化身以論也。其所以可知也。言無上
覺者。若地前者。雖有覺義。而相似故。十地菩薩雖有
覺。而此隨分覺故。不得名無上覺。佛既覺道滿足。故
為欲簡前二覺義。故言無上覺。初結菩薩波羅提木
叉者有二說。律師云。有二說。一云。華嚴經以後說。一
云。華嚴經前說也。教師云。若小乘者。如來從成正覺
以後。三十七日中。鹿薗中初說修多羅。十二年中說
毗尼。若大乘者。成道後即尋結此戒。亦即尋說修多
羅也。孝順者。不違行義。是孝行義。是義順順義。於中
有三說。一云。以律儀戒為孝。以攝正法戒及攝眾生
戒為順。二者以受體為孝。以隨行為順。三者以無作
戒為孝。以作戒為順。父母者有二說。一云。有緣生父
母。如世間有父母也。入道父母者。約三師等。僧者。約
餘七僧等。言師者。約別人取別行。言僧者。約眾僧取
眾行。唯孝順行。多不出眾別二行故。不違眾別二行。
故言孝順師僧也。言三寶者。一體別相准有多門。而
今且約一門而現其相也。謂別相者。以三身為佛寶。
以所說三藏教法為法寶。以三乘眾為僧寶。一體者。
佛中以覺義為佛寶。即為他無不軌則。故名為法寶。
佛能離鬪諍。契會中道。故名僧寶。孝順至道之法者。
至於法界之至道法。故言至道之法。孝名戒者。能誡
三業中非。故名為戒。亦名制止者。由律儀戒故。能制
作犯非。由攝正法及攝眾生戒故。能制止犯非。故言
制。由制非故。能令住於善法。故名止。即口放光者。即
第二段。為欲以口業。而說戒法故。須口中放光。非為
欲餘業故。不放餘光明。﹂是時百萬以下。第三明聽法
眾。所言十八梵者。下三禪中各有三故九。第四禪中
有九故十八梵天。六欲天者。欲界六天也。佛大戒者。
是菩薩戒者。望小乘戒故。言大戒也。
告諸菩薩以下。第二佛序。於中有三段。一者舉自勸
誦。二者是故戒光以下。略明戒相。三者佛子諦聽以
下。廣列受戒之人。初言我今半月半月自誦者。為欲
現我以戒為師故。常誦所師戒。汝等若以戒為師者。
亦可誦故。言我今誦也。半月半月誦者。約僧寶故。作
如是說。若約別人行者新發意菩薩未熟誦時中。一
日中六時中誦。僧法中何半月半月誦者。若數數誦
者。人心生輕慢故。謂世間人心以寡行而為尊重。以
<pb n="287"/>
厚為輕故。亦若寡作者不得增長法。故離寡捨厚。而
取中道。故須半月半月誦戒也。發心菩薩者。約十信
十發趣者。約十解位。何故十信不論發趣者。此位菩
薩者。雖有空解。而未趣行。故不論發趣也。是故十信
菩薩名名字菩薩亦假者菩薩。問十信與十解次第。
位無越義。何故仲置乃至文字耶。答從不定聚。到於
正定聚。即故置乃至文字也。問仁王經即十信位者
如輕毛。故為退位。不入三僧祇劫。若攝大乘論者。為
不退位。入於三僧祇數。此二文何會耶。答若依瑜伽
論。通此文者。若菩薩性人入十信者。始入第一信時
即得不退。若二乘性人迴小入大者。十信位中未入
不退位。亦未入於三僧祇數。到於十解位。方得入不
退位。亦得入於三僧祇數。是故仁王經者。約二乘性
人。故為退位。若攝論者。約菩薩性人。故為不退位也。
度十信位者。瓔珞經云。上品一劫二劫中得度十信。
若約最下品人者。逕中劫方得度信。般若經中乃至
廣說。此戒法者。若論菩提心者。為第一信心。若論戒
心者。為第六戒心。十長養者約十解。十金剛者約十
迴向。他緣不能動。故名為十金剛。此以喻為名。
是故以下。第二略辨戒相。於中有三段。一者明戒因
緣。二者明戒體具。第三者諸佛之根本以下。明戒利
益。初言戒光者。以喻為名。謂戒離染明淨。亦能破闇。
故有似光義。故以喻為名也。初明戒因緣中。言有緣
非無因者。有三羯摩及師僧緣等。故言有緣。非無因
者。所發三品菩提心因非無。故言非無因。
第二辨體中。言光光者。有多說。一云。所放光中亦有
無量光。故言光光。一云。放光故言光。因光亦說戒法。
故重言光也。一云。論所說戒法者。有作無作不同。故
言光光。一云。表受隨二戒不同。故言光光。一云。三聚
戒非一。故言光光。亦應言一一聚中。有無量戒。故言
光光。非青黃赤白黑者。黑者是不善故。青等四者是
無記故。論所說戒體者。非惡無記。其是善故。言非青
黃赤白黑也。非色非心者。以防非止惡義為戒故。此
戒者雖從色生而非為色。雖從心生而非為心。故言
非色非心。論如小乘家中非色非心不相應法有實
有體。故名為非色非心。此戒體者。唯以防非義為戒
故。非質義故。非色非緣意義故。非心故。辨戒體三
業說不同。薩波多云。四作者。以不可見有對色為體。
耳識所得故。以聲入所攝色。若身作者。以可見有對
色為體。眼識所得故。色入所攝。若無作戒者。以不可
見無對色為體。此意識所得故。法入所攝。若成實家
者。作戒以思數為體。身口色一向非戒體。色此無記
故。色非罪福性。故非戒體。若無作戒者。以非色非心
為體。若大乘家者。作戒約通門者。通以三業為體。是
故攝論中問云。此三種戒以何為體。答以不起煩惱
害他意生善身口意業為體故。若尅性者。以意業為
體故。攝論一文云。意業為體。若依口門起者。名為口
業。若依身門起者。名為身業故。若論無作。若攝大乘
論者。以賴耶識中熏習為體。若菩提資糧論者。以種
子為體。非有非無者。現戒離邊中道。論戒體者。從因
緣生故。推求於因緣。戒自性不可得故非有。從因緣
生。戒雖非有。而不同於兔角無。故言非無。若論戒業。
有能防是戒義。所防是此罪。及戒皆從因緣生故。亦
求於因緣。皆不可得。謂若論心者。自性清淨故非罪
性。及所防非皆無自性。故非罪。雖非有而亦無。故能
契會中道。是故大品經云。罪不罪不可得故。是名具
之尸羅波羅蜜故。若有人執非無門而為有者。雖戒
不失。而不知戒實相。故即成犯。若有人執非有門而
為計無者。戒因果法誹機故。即成失戒。為欲離此二
邊。契會中道。故言非有非無也。非因果法者。有三說。
一云。因果不可得。故言非因果法。一云。非世間因果
之法。是出世因果法。故言非因果法。一云。作戒所重
種子。無作戒體即有二義。一者防非義。二者功德義。
<pb n="288"/>
種子能生佛果者。是戒家中功德義。能防非者。是功
德家中戒義。是故戒家功德義。方得能生佛果。是因
果義。大功德家中防非。非佛佛因果義。故言非因果
法也。問種子家中防非義為戒者。種子以上假立耶。
不爾。答種子上不假立。舉體為種子。亦舉體為戒。問
若爾者。失戒時生。後種子亦失耶。答雖體無異。而種
子家中戒門全滅。戒家種子門舉體不滅。譬如水與
浪。雖元異體。而風息時。浪門以全滅。而水門者全不
滅。總說雖然。若約三毒分別發耶見者。戒家中功德
義及功德家戒門皆滅。若瞋心者。唯戒義滅而功德
義不滅也。餘失戒義。如後為利作師戒中廣說。然失
戒中。若頓受者。以羯磨而頓受故。發增上煩惱。犯一
重時。即頓失。若隨分受者。受時中舉別別一一提受
故。雖發增上煩惱犯。而唯隨其所犯戒失。餘戒者不
失。
第三辨戒利益中。諸佛之本原。表過去所為因。行菩
薩根本者。表未來菩薩所為根本。是大眾諸佛之根
本者表現在菩薩為根本也。應受持者。受持不同如
前說。應誦善學有二說。一云。誦文曰誦。學義曰善學。
一云。誦文義行名為誦。若能以四無量。持攝眾生戒。
以三慧能持攝正法戒。以三善根持律儀戒。故言善
學。佛子諦聽以下。序中有三中。一明舉自勸。二明放
光竟於在前。
此下第三列受戒之人。言黃門者有六種。謂半自截
六種人也。八部鬼神者。四天等各各將夜叉等二部。
故為二四八部。及化人者。天龍神等及化來受菩薩
戒人等。問無色界人者。何以故非列耶。答亦得言及化。
以攝許上。皆大乘中得受戒。若小乘遮難。所攝可知。
上言金剛神有二種。一者能現神身而護法神也。二
者以流氏佛迹為金剛神也。受菩薩戒人隆鏡師云。
唯人道方正得受。上列畜生黃門鬼神等者。且約菩
薩等。由願為及化。故現種種身。而先所受戒。為欲還
令明露。故受菩薩戒。故作是說。所以得知其然者。瑜
伽論菩薩地決擇中云。唯人道方得受菩薩戒故。皆
名第一清淨者。者有三義。一者若受持菩薩戒者。永
斷二障故。二者具自利利他二行故。三者望無上菩
提故。若受持二乘戒者。唯斷煩惱鄣故。唯自利行。非
利他行故。唯望盡形壽。非望無上菩提故。今此菩薩
戒者。有如是三種。勝於二乘義。故言第一。所言清淨
者。當時雖未清淨二障。而有令清淨二障菩提心。故
言清淨。餘如經六種性。菩薩雖具有二障。而有令清
淨二障菩提心。故言清淨二障。序分竟在於前。
佛告諸佛子以下第二正說分。於中有二。先明十重。
後明四十八輕戒。先中即有三。一者總釋初學。二者
佛告佛子若自殺以下。別解制止。三者若有犯者以
下。總結重制。先中亦有三段。一者舉數標名。二勸物
誦學。三者總結勸學。
第二勸物誦學中有二。初舉非勸誦。後舉人勸誦。所
言非菩薩者。發不誦戒心故。約心故言非菩薩。不謂
永不菩薩。故非菩薩亦熟行。故言非佛種子。不謂永
非佛子。故非佛種子。一云。成佛者。具一切種智故。方
成佛故。發不誦戒不善心故。不具種智故。為非種子。
發不誦戒心者。犯輕垢罪。若趣餘勝業時故。既作此
事後方誦戒者無犯。亦若不作不誦心。雖起誦。而由
鈍根故。不得誦者無犯。若小乘者。若作不誦念者。作
意以後即犯不學罪。若無知罪者。五歲以後方犯也。
餘義同上。所言十重波羅提木叉者。不持此十重戒
者。不得名波羅提木叉。若能持者。有離縛義故。
此下第二別餘制止。於中十戒故。則為十段。第一不
煞戒。是即約止持行為名。亦名煞戒。此約作犯非為
名。以此下眾戒相及二種名。准上可知。此戒中有三
段。一佛告佛子有舉人表體。二者若自煞以下列事
明隨。三者而自以下舉非結過。初言佛告佛子。此擊
<pb n="289"/>
機之辭。若小乘等者。非聽菩薩戒機故非為說故。有
機佛子方為說菩薩戒。故言佛告佛子。佛子者舉人
表體者。佛子者此表受體。故言表體。若自煞以下。明
隨行。譬如小乘中若比丘者。是表受體。共同戒以下
表隨行。具有受隨二戒。方得比丘故。是義亦爾。具有
受隨二義。方為菩薩故。
第二列事明隨中有二段。初列非。二者是菩薩以下。
明對治正行。亦此段名舉作持成止持。先列非中有
二段。先列重非。後乃至一切以下輕非。先中亦有二。
先列正非。後明具緣成業。
明非中。先約三品眾生。現其罪輕重階降及大小同
失。後明斷命義。先上品眾生者。父母決定菩薩無學
聖人。若煞此上品者。犯重遮二罪。若論下巳果者。涅
槃經中。下上二文不同。若依上文者。耆婆語阿闍世
王云。汝犯二逆。謂煞須陀洹及父故。若依下文者。唯
取無學果而為逆。不取下三果故。不定中品者。凡夫
人道。煞此中品者。唯犯重不犯逆。以天為中品者。且
約大乘故。若約小乘者。煞天者犯蘭。下品者。非人畜
生。煞此下品者。唯犯輕垢罪。非犯重罪。若煞邪見人
道者。大地遣機菩薩無罪。唯福。若新學菩薩者。犯輕
垢罪。若小乘者。煞人者犯重。煞天非人者犯第三聚。
煞畜生者犯第六篇。
第二明斷命根者。三眾不同。若薩婆多眾。離五陰異。
有非色非心命根法。破惟五陰時。兼破彼命根。故犯
煞戒。若成實宗者。色心相續斷以為命。以先世業為
根。令斷色心相續。故犯煞戒也。此宗者。色心相續中。
雖假立命根。而離色心。無別命根法體。若大乘者有
三說。一云。法界為命根。一云。以賴耶識為命根。一云。
賴耶識分位中假立以為命根。後二說中。若就通門
者。初說好。若約別者。後說亦好。約別門者。雖非薩婆
多命根。非心實有體。而賴耶識以上非色非心命根
法。假立非無故。能斷此假立命。故犯煞戒。不論斷賴
耶識。故為犯煞戒。賴耶識不可斷法故。自煞中作五
句。成罪輕重及大小乘同異。謂一者人作人想。大小
同重心境相當故。二者人非人疑。若小乘者。僧祇律
云犯重。若四分律犯蘭。解云。僧祇律者。約半疑於人
境義故。若四分者。約疑於非人境義故。若通趣二境
中疑義者。重得二罪。大乘者犯重。三者人作非人想。
小乘若約轉想者。前方便犯第三聚。後心者煞非人
之方便故吉。若大乘者。前後二心皆犯輕垢罪。若約
本迷論者。始終中不作煞人。心為机木迷者。大小同
全無罪。迷於非罪境故。人迷為机木迷者。是不可學
迷。不以學所知故。若雖本迷。而為非人及畜生迷者。
趣罪境迷故。小乘者煞非人畜生之方便。故犯吉。若
大乘者。犯輕垢罪也。四者非人作人想。小乘犯第三
聚。煞人方便故。若大乘犯輕垢罪。五者非人作人疑。
小乘中若約半趣人疑義者。犯第三聚。若約半趣非
人疑義者。犯吉。大乘犯輕垢罪。
教人煞者。小乘若為我教他人煞。定犯重。若教他為
汝煞人者。可蘭。雖無正文。而准於盜戒可然故。問三
蘭中何蘭耶。答教他煞人。為大眾蘭。若趣非人境教
他煞者。對首蘭。教他煞畜生者吉。此教他殺者。大乘
為我及為汝。皆同犯重。能教人三性心中犯重者。大
小同也。方便煞者。與藥墮胎煞兒等。亦死藥令食等。
讚嘆煞中有三。一者見修善人語言。汝宜修善時速
死。若久生者。怨過意緣造意業乎。彼人聽此語。故即
死也。二者見作意業人語言。汝宜罪小作時速死。若
久生者。彌可多作意業故。三者見老及病人語言。久
生久苦者。寧不如速死離苦。彼人等聽此三語故死。
能讚者死重。大小同犯。見作隨喜者。見煞人者隨喜
故。彼人見我喜心故。造煞業故。能隨喜人犯重。謂如
律云。彼鳩度河邊中。如來為眾比丘說不淨觀時。比
丘等由習此觀故。支離真身心。爾時一比丘語勿力
<pb n="290"/>
迦比丘中言。我衣鉢與汝。汝煞我故。彼勿力迦比丘
者即煞。煞竟往至河邊。洗刀時中。魔有河中現。隨喜
語言。善哉善哉。汝比丘能度未度人。比丘聞此言竟。
自然比丘以為功德。往至於諸比丘所。語言。未度人
來。我今度之。爾時未離欲人捨死。既離欲比丘等皆
欲死。故勿力迦比丘者煞六十箇比丘。布薩日中小
集故。佛知而問云。今日者何故人小有耶。餘比丘釋
言。勿力迦比丘煞故人少。此勿力迦者。由彼魔喜煞
故。以是如等為喜煞。陀羅尼經云。此隨喜煞者。第六
重戒也。若既死以後喜者。大乘中犯輕垢罪。若小乘
者吉。乃至者取瞋煞。如唯識論云。由仙人發瞋心故。
護此仙人。袖雨石雨令滅。摩迦陀國等上列者。明身
之煞。此瞋煞者。意業煞。下言呪煞者。謂口業煞。言煞
者。神中可呪故。彼神往煞人。及可呪尸。令執刀故。彼
尸往煞人等件。右非為九句。方便煞中有三種故。此
九逕於三品眾生者。為二十七戒。若望所煞。一切眾
生無量故。戒亦無量。正列非相竟。
煞業以下。第二明具緣戒業。此戒中滿五緣者成正
業。一者人境。若趣非人等境。有輕垢罪故。二者人想。
雖趣人境。而為非人等想者。輕垢罪故。三者發煞人
心。謂若始終中不發煞心。而若不知有人。故射山非
人等。亦雖無煞心。而悞墮重物煞等。全無罪故。四者
發方便。若不起方便者。輕垢故。問若前故意等。餘緣
具起。而煞剎那中。不作心時悞等。犯何罪。答小乘者
第三聚。大乘犯輕垢也。五者斷命根。若不斷命根者。
輕垢罪故。五緣中初二者為緣。第三一為因。第四一
為業。第五一為法。疏云。以煞具刀杖等為法。然而無
合於義。若雖無刀杖等具。而得煞故。是故以命根為
法。若無命根法者。不成煞業。故五緣中若闕因者。全
無罪。若闕緣一一互闕者。得輕垢罪也。言乃至者。兼
取煞畜生輕垢罪。故言乃至。不得故煞者。為欲簡悞
煞等。故言故煞。若無心而悞煞者。唯有業道。而無犯
戒罪故。是以下舉作持行成止持。謂常習脩悲心者。
由作持欲成止持。不煞戒故。或有由止持故成作持。
謂說戒自怨等法。為欲作時故。能先息諸事。出沙彌
等。有餘行之法故。或以作犯成止持犯。謂違於未誦
戒時。莫誦學他文故。先學戒故。或有由止持故成作
犯。謂今俱人為作煞生業故。不顯見比丘等。此戒中
舉作持行者成止持。不何有明作持善行義。為攝善
法戒。十重戒皆律儀戒故。下眾戒中有舉止持而成
作持。亦有舉作持成止持。亦有舉作犯非及成止持
戒。或有舉止犯非而及成作持戒。不可得言。律儀戒
有舉作持故。為攝正法戒。乃至舉止持行故。以攝善
法戒為攝律儀。雖然戒戒每隨至處。釋通慈悲者是
謂攝眾生戒。隨行孝是何。謂律儀戒。隨行順心者何。
謂攝善法戒。隨行方便者。謂四攝等行也。救者救而
離苦。名為救護者。而護念令得利故。名護自恣者是。
何自內心中發熾共等。決意者。非直發內心。亦能表
決意。而無怖疑。故言決意也。波羅夷者。翻名雖有墮。
不如處斷頭等多名。而僧祇律所明極意義。當於此
經文。彼律云。極意有三義。第一退沒。謂若犯此戒者。
道果中無分故。此義即當於下文云。若有犯者。不得
現身發菩提心。乃至十發趣十長養十金剛十地佛
性常住妙果。二者不共住。謂若犯此戒。說戒自恣等
二種羯摩中。不得成僧中是數故。此義即當於下之
若有犯者亦失國王位轉輪聖位。失比丘比丘尼。三
者名墮落。謂若犯此戒者。捨身以後。落在阿鼻地獄
故。此義即當於下云。若有犯者墮三惡道中二劫三
劫不聞父母三寶名字也。此戒中作四句。略簡持犯。
一者有煞人而一向福非罪。謂達輪機菩薩故。能規
機不煞者。不可度之機故。煞者一向福非罪。如經云。
雖煞五百波羅門而無罪。唯得攝等。二者或有煞人
而非罪非福。謂悞及迷煞等。唯有業道故。無犯戒罪
<pb n="291"/>
故。三者有唯輕非重。謂此戒中兼立煞下品眾生等。
四者唯重非輕。謂此戒正所立重戒四句中。上句唯
福非罪。次句非罪非福。後二句唯罪非福。
第二偷盜戒。亦名不偷盜戒。得名所以准上可解。於
中即有三段。一者舉人表體。二列事明理。三者舉非
結過。亦此段名舉非結罪。名小段者。與前戒無異。所
盜且約三主物。明罪輕重及大小同異。三主物者。一
三寶物。二人物三非人物。於中先明小乘義。後辨大
乘物。
言三寶物者。盜佛物者。正望佛邊無盜罪。由佛於物
無我我所心。無物害心。故但犯蘭。以同非人物攝。故
涅槃云。造立佛寺。用珠花髣供養。不同趣取。若知不
知皆犯蘭。若有守護主者。三寶物邊皆結重罪。無護
主望斷本施主福邊結罪。故鼻奈耶律云。若盜佛塔
聲聞塔等幡蓋時。望斷本施主福邊結罪。故十誦云。盜
佛寶物精舍中供養具。若守護者計價成犯。若盜佛
後等必盜而供養無犯。薩婆多云。盜佛故。十誦中。盜
舍利並淨心供養。自作作志言。彼亦是師。我亦是師。
如是意者。非犯摩得伽云。盜佛後舍利不滿五錢故
蘭若。滿五犯重。次盜法者。法是非情。無我所心。律中
結重者。望守護主結也。文云。時有比丘。盜他經卷。以
言計紙墨結重。佛語無價。故十誦摩得伽薩婆多。至
同望護主結罪。盜經五分六計紙墨盡。功滿五錢犯
重。摩得伽云。偷經物滿五得重。不滿犯輕。法源律師
云。此論文盜經者同於盜佛後以忌心盜者犯罪。然
錢主唯取犯罪文。不取元犯文也。次盜僧物者。有護
主者。同上結重。然僧物有之四種。一者常住。常住。謂
眾僧厨庫寺舍眾具花果樹林田園僕畜生口等。以
體通十方。不可分用。總望眾僧。如段重。二者十方常
住。如僧眾供僧常食。體通十方。唯局本眾。若有護寺
主者。望主結重。同共盜損。應得輕罪。僧祇云。若持僧
眾長食遮房得蘭。善見云。若取僧物如己物。行用與
之同蘭若。盜心取隨宜多少結罪是名第五大賊。善
見云。不打鐘食僧食者犯盜。三者現前現前。必盜此
物。望本主結重。若多人共物。一人守護。亦望護主結
罪。四者十方現前。如已五眾輕物也。善生經云。盜亡
比丘物。若未羯摩。從十方僧得罪。輕計謂人不滿五
但犯蘭。若已羯摩者。望現前僧得罪重。謂人數有限
對可滿五重。亦三寶互用及餘諸事。如廣鈔說。二者
若盜人物者。若盜五錢以上者犯重。不滿五者犯蘭。
三者盜非人物有三種。一天謂蘭。二鬼神亦犯蘭。三
者盜畜生物者。若盜師子殘者無罪。無顧思故。餘畜
生物者皆吉。若有護主者皆犯重。
後明大乘義者。前所明種種物。若小乘中為重者。同
得重。若小乘為下罪者。皆得輕垢罪也。同戒學故。自
盜中作五句分別。一者有主有主想。大小同重。心境
相當故。二者有主物無主物疑。小乘僧祇重。四分蘭。
大乘重。三者有主物無主物想。小乘轉想者得蘭。大
乘輕垢罪。若本迷者。大小同無罪。四者無主物有主
想者。小乘中蘭。大乘中得輕垢。五者無主物有主疑。
小乘得蘭。大乘得輕。教人盜者。小乘教他為汝盜者
犯蘭。若為我汝盜者滿五錢者犯重。不滿五犯蘭。大
乘者教他為我及為汝皆同犯重。方便盜者。盜空識
等。為敢為行。買他惜地故。修他地種木及作屋故。令
彼人地先用等。故言盜空識。有伎藝人。與僧方令授
教。故以方便妄言與僧。而既學以後不與價者。盜彼
人智。故計價犯罪。大小同制。明具緣成業中。滿六緣
者成正業。一者人物。謂盜非人畜生物犯輕故。二者
人物想者。為非人等物想盜者得輕故。三者發盜心。
若始終中不發盜心者無罪也。四者重物。若不滿五
得輕故。五者起方便不起方便者。是輕垢罪故。六離
本處若不離本處者。順方便輕垢罪故。不成應成業
故。於中初二為緣。第四重物。第六離本處為法。第三
<pb n="292"/>
發盜心為因。第五起方便為業。若闕因者。全無罪緣。
一一[牙-(必-心)+?]犯輕垢罪。呪盜者。可呪取他物等。問五錢者
此國價以准者必幾耶。答以大大銅錢為五。若小錢
十六者。准於大錢。五六為三十。故合八十。八十小錢
者。准五錢。此國以准者。八斗米也。然盜重物。應作四
句。一有盜五錢。故得重。謂盜非貴非賤時五錢故。二
者有盜五錢。而輕非重。謂盜賤時。三者有盜五錢不
足。而重非輕。謂盜貴時錢。四者有盜五錢不足。故犯
輕非重。謂正盜輕物。言乃至者。兼廣取盜草木等輕
罪。故言乃至。亦廣從人物至於鬼神等物。故言乃至。
鬼神者。一云。人中名鬼。天中名神。一云。謟曲不安名
鬼。有不思議隱術名神。有主劫賊物者。彼人既為其
物以後還奪者。賊復奪賊故。計錢能奪人犯重。大小
同制。不得故盜者。為以簡悞。為自物取。及為無主物
取。為親友物取等。無罪。故言故盜。所言應生佛性。以
眾生為佛性故。經云法界流轉五道。故名眾生故。於
中亦作四句蕳持犯。一者雖盜五錢而福非罪。謂達
輪機菩薩故以盜物可度機。故盜物也。二者雖盜而
非罪非福。謂為無主取等釋。三者唯輕非重。謂此戒
兼所立盜草木及神物等輕垢罪。四者唯重非輕。謂
此戒中正所立重戒。此四句中。初一句唯福非罪。次
一句非福非罪。後二句一向罪不福。
第三不婬戒。亦名婬戒。大小五眾同學。於中有三段。
一舉人表體。二者舉非明說。三者舉非結過。仲段中
有二。先正列非。第二而菩薩應以下明說。列非中亦
有二。先列重非。後列輕非。先中亦有二。先正列非。後
明具緣成業。初自婬中作五句。一者正道正道想。大
小同重。二者正道非道疑。大小同重。三者正道非道
想。大小同重。何故他戒者。第三句為輕罪。而此戒通
為重者。若就業道門者。輕於煞戒。然而婬者。眾罪起
之根本故。極重過故急制。三句正道中。行婬者皆為
重。四者非道道想。小乘第三聚。大乘輕垢。五者非道
道疑。小乘者第三聚。大乘犯輕也。教人婬者。若小乘
者。自利為先。故教人婬者。自行無染義。故犯第三聚。
若此人彼人相通者。第二篇。大乘以利他行為先。故
教人中雖自行無染。而染他人義極重。故同犯重。何
況媒稼也。言乃至一切女人者。雖皆正境。而從人女。
至畜生等。故言乃至。約出家菩薩。故言一切。謂出家
菩薩正邪二種婬皆斷故女。而無非正重境。故言一
切也。女人中三道。謂大小道及口也。天中二道。謂大
行道及口。六重境也。所言不得故婬者。為料簡怨家
所逼。與境合而三時不受及睡眠時中他人所犯。而
始終中無罪。故言不得故婬。言具緣者。四緣者成正
業。一者正道。若行於非道。是輕罪故。二者有染心。怨
家所逼。雖合境。而於三時。無染心。全無罪故。三者起
方便。四者令境不合於境。是輕罪故。於中初以為緣。
次為目。第三為業。第四為法。若闕緣者輕非重。若闕
因者全無罪。亦約正道。蕳輕重者。犯人女重。犯畜生
等女者而業道輕。亦約人道論者。犯出家者為重。犯
在家者為輕重。持戒破戒亦爾。下言乃至畜生女及
非道行婬者。約在家菩薩。故作是說。謂若在家菩薩
者。不斷正婬。雖然非道行者。同邪婬故。然而邪婬有
二種。一者非道故邪婬。二者非分故邪婬。先中亦有
曰謂。雖犯自分。而以非理行婬者。不應理故。二者非
處故。謂若塔寺有三寶處。若父母側中。若日月光中。
師僧側中等類。二者非時故。謂月六齋。年三中。有胎
時。兒生以後一月以還。月血出時等。三者法護故。謂
犯受一日戒時。四者非道故。謂除常小道。犯於四大
行道等。優婆塞戒經云。未雖出夫家。其婢中非道中
行婬故。犯邪婬等。此四雖皆犯非輕。而犯自分。非他
分故。輕垢罪重。後中亦有三。一者法護故。謂犯於出
家五眾及受出家戒等。二者人護故。謂母夫與所護
故。三非類故。謂犯非人畜生等故。故方等陀羅尼經
<pb n="293"/>
云。犯禽獸者是邪婬故。此三莫問正道非道。皆犯重
戒。是非分故。問何故在家菩薩不斷正婬。答優婆塞
戒經云。若得物者四分。以一分與父母妻子。以一分
販賣。以二分畜積。故知有自妻。亦仁王經云。輪王有
百子及千子故。輪王者從地前至於第十地菩薩。故
知在家僧菩薩者。不斷正婬非道二種。第一以小道
為正道。口大行二道為非道。二者以三道為正道。以
餘身分為非道。犯婬不正道故也。若約出家菩薩及
比丘等中。皆以三道正道故犯重。餘身分者犯輕。若
在家菩薩所言行於非道故為邪者。非謂以餘身分
為非道。口大行二道皆為非道。故言邪婬也。六親者。
高祖等。第四父亦子子故為六。母中亦爾。若第四父
母以後技出者。皆為六親也。此中作四句簡持犯。一
者有雖犯婬而一向福非罪。謂如文殊等。達機菩薩
故應現婬男身得度者。即現婬男婬女身。能令之度
故。如文殊師利巡行經中廣說。大菩薩者無然故。
亦無不然故淨名經佛道品中云。若菩薩行非道。是
菩薩通達佛道故。二者亦有犯婬而非罪福。謂狂心
亂心傷心等。及不去時。他人所犯。怨家所逼。而三時
不受樂等。亦任母亂。阿難犯婬等類。三一向輕罪故
非重。謂出家菩薩犯輕身分等。在家菩薩雖自分故
而非理故犯輕罪等。四者唯重非輕。謂此戒正所立
重戒也。
第四妄語戒。亦名不妄語戒。大小同制。七眾共學。三
段同前戒。若說過人法作大妄語者。正犯重。若小妄
語者輕罪。故此戒中兼所立。﹂自妄語者。應作五句。一
者大妄語妄語想大小同重。心境相當故。二者大妄
語小妄語疑小無僧祇犯重。心分者蘭。大乘亦重。三
者大妄語小妄語想。小乘第三聚。大乘輕罪。四者小
妄語大妄語想。小乘第三聚。大乘輕罪。五者小妄語
為大妄語疑。小乘第三聚。大乘輕罪。教人妄語。小乘
望自利故。若為吾汝妄語者一向重。若不望自利而
為汝妄語者。教大比丘妄語者得重。下沙彌等令教
妄語者第三聚。若大乘者。為汝及為吾皆一向重。方
便妄語者。雖不口說大妄語。而現種種事。餘人令解。
是得聖法。故言存於得名利也。言方便妄語也。如律
中說。龍來天來供養我等也。緣起如律中廣說。此比
丘者。大妄語時。即犯妄語重。以後得物時。即犯方便
盜重也。具緣中滿七緣成重。一對成人對成非人等
者。輕罪故。二者人想作非人想者。輕罪故。三者自知
未得若既得想者。亦輕垢故。四者起顛誑心。若始終
迷心。全無罪故。五者說得得人法。六者言業了了。七
者前人已解。於中初二第七一為緣。第三為法。第四
因。第五第六為業。若闕因全無罪。闕緣亦有。無有輕
罪也。乃至者。大妄語至小妄語。故言乃至。不見言見
者。見聞覺知者中。且取見者。八種小妄者犯輕罪。亦
綺語兩舌麤語皆得輕罪也。又身口互造得罪也。如
檀越造寺言。阿難漢者入我寺。若不者莫入時中。不
得阿羅漢而入去耶。又問汝得聖法耶。時中現首身
相故。犯大妄語重也。文言正語者。取八種正言也。正
見者。通者取無貪等三善根也。亦作四句。一者唯福
非罪。謂達機菩薩以妄語度眾生等。二者非罪非福。
謂狂亂心中說等。三者唯輕非重。謂此戒兼立小妄
語等。四者唯重非輕。謂此戒中所正立大妄語也。以
此上四戒者。大小同學。七眾共制。
第五酤酒戒。亦名不酤酒戒。大小同制小乘上二眾
同一切販賣。犯第三篇。下三眾者。犯第五篇。大乘中
酤酒七眾同犯重。若尸遺等煞生具等犯輕垢。若如
法物販賣者。在家菩薩不制未離生活業。故優婆塞
戒經云。所得物一分販賣故。酒量者。小乘若四分者。
能醉人以為限。若十誦者。若作為酒者。醉不醉皆為
犯限。地持論者有三種。謂糓酒藥酒草酒。草酒者。蒲
桃作而醉人等。藥酒者。獨活等草以作等。此名為真
<pb n="294"/>
酒者。眾罪起之緣者。以後飲酒戒說也。所言一切酒
者。取似酒。謂甘酒酢糟酒等類。仲云。甘酢糟麵酒。謂
麵粉以酒漬干能醉人也。自酤酒中作五句。一者真
酒真酒想犯重。二者真酒真酒疑亦重。三者真酒非
真酒想。若轉想想犯輕。若起於非酒境本迷。全無罪。
若起於似酒境迷者。犯輕垢罪。四非酒真酒想輕。五
非真酒真酒疑。輕。教人大乘中為吾為汝皆重。小乘
二皆販賣戒。具緣者。七緣成重。一所與人與非人者
輕故。二人想為非人想輕故。三者真酒似酒者輕故。
四者發酤酒想不發酤意者無罪故。五者與彼人。六
者取價。七彼人飲。於中初二第七一為緣。第四一為
因。第三一為法。第五六為業。明達者。照理為明。知事
者為達。亦通門言。一云。以三達為達亦有四句。一唯
福非罪。達機菩薩。二非罪非福。謂為藥作酒。與他人
取價。取價故非福。藥酒故非罪。三者唯輕非重。此我
中兼立似酒等。四者唯婬非輕。此戒中正所立酤真
酒等。
第六意心說同法人過戒。大小不同。若小乘者。以自
利為先故。以無根重罪。誹謗者為第二篇。舉虗事謗
他心過重故。若以有根過傍他者。舉意事謗故。心過
輕故。犯第三篇。若大乘者。以利他為先故。若舉實事
謗他者。破他事得成故。損他義過重故。以有根重。為
此重戒。若舉無根者。雖傍他而破他事不成故。損他
義過輕。故為第十三輕垢罪。若小乘者。以無根重罪
謗者。犯第二篇。舉有根重及無根第二篇謗者。犯第
三篇。於中段有三。第一舉人表體。二者列事明理。三
舉非結過。仲中有二。先正列非。後示對治正行。先中
亦有二。先正列非。後明略具緣成業。若簡所謗人者。
受菩薩戒四眾重過。謂以出家比丘及比丘尼在家
二眾有根十重七逆等謗。正犯此重戒。若舉輕罪謗
者犯輕罪。若謗聲聞者。舉上二眾有根初篇。過謗者
同犯此重戒。舉上二眾輕罪。或及下眾有根重及輕
罪。謗者皆犯。兼立輕垢罪也。﹂自說中有五句。一麤罪
麤罪想犯重。二麤罪麤罪疑犯重。三者麤罪非麤罪
想。若約轉想者。犯輕垢罪。若本迷者。超於非境。全無
罪。若超於小罪境迷者。犯輕罪。四者非麤罪為麤罪
想犯輕。五者於罪為麤罪疑。犯輕罪。教人說過中。教
他為我謗他。及為汝謗他。皆犯重罪。滿八緣成重。一
同戒七眾同法上二眾謗此以外道及同法下三眾
等者。犯輕罪故。二者同戒同法者想。三有嗔垢心。若
無犯心等說者。犯輕罪故。四者意是有想。五七逆十
重重過。若輕罪謗者。犯輕罪故。六者向人說若向非
人說。是輕罪故。七言詞了了。八者所人已解也。初二
及第四第六並四為緣。第三一為因。第五為法。後二
為業。外道惡人謂以四空定為涅槃故。非勝為勝。亦
持牛戒等非道故。由此見於自他增長惡見故。墮惡
趣故。言惡人也。二乘惡人者。如來依非無門。為有說
言。由妄執故。計為惡有傍。大乘聖典由此見故。自及
他人令墮惡趣。故為惡人。若非執小為實謗大乘者。
不名惡人非法者。若外道以非勝為勝。若二乘者以
非究竟教。執為究竟。違於大乘修多羅。離邊現故非
仲者。䟦闍子十種非仲事等。亦有四句。一唯福非罪。
違機菩薩。二者非福非罪。狂心等說也。三者唯輕非
量。謂此戒兼所立。舉有招輕罪等謗。四唯重非輕。正
此戒所立重戒等也。
第七自讚毀他戒。亦名為利讚毀戒。此戒七眾同制。
大小共學。段同前戒。於中五句現意。一者不望利。唯
自讚非毀他。唯犯輕。二不望利。唯毀他非自讚。犯輕。
三望五錢以下利。自讚毀他。犯輕。四者望五錢以上
利。自讚毀他。正犯此戒。五者發望五錢以上利。意舉
重意過。自讚毀他。犯此戒及前戒二重。問不望利而
具作自讚毀他二種何耶。答但犯輕垢罪。亦問雖望
五錢以上利。而自讚毀他。互闕何耶。答應重。問何以
<pb n="295"/>
得知。望五錢以上利。方犯此戒也。答持地論云。望利
意自讚毀他。犯眾多犯故。知五以下者犯輕罪。五錢
以上方犯重。若有望五錢以上意。自讚毀他者。錢得
不得。此重戒耶。潤法師之得五錢。方犯此重戒。若得
錢者重。犯此及盜戒二重。
自讚毀他。四分律中有六種。一者卑姓家生。二者行
業亦卑。三者伎術工功亦卑。四者汝是犯過。五汝多
結使。六者若盲若禿瞎人也。自讚中及此六讚自言。
我勝於彼者可解。此六種中。若小乘皆第三篇。大乘
此六中若貪故。自讚毀他皆正犯此重戒。於中分別。
第四舉過者。若舉重有根者。犯前戒及此戒二重。若
不望利者。第四舉過者。有根重者。犯前戒。不犯此戒
也。若舉無根重過。有根輕過。及餘五種者。皆輕垢罪。
非重。亦有以善法。唯酉罵汝練若。乃至坐禪等。小乘
吉。大乘不望利犯輕垢。教人讚毀同犯重。具滿六緣
者成重。一是同前七眾同法上二眾。二同喻同法人
想。三共淨利。四喻酉自說。五言詞了了。六前人聞知。
於中初二為緣。第三為因。第四為法。後二為業。應作
五句。一由慈心故。為彼人令生信心。及菩提心故。自
讚毀他者。全無罪。二廩生愚癡口麤人。故無記心中
自讚毀他者。犯輕罪。此名不染汙犯。三由等之增恒
隱故。恨彼人故。自讚毀他者。亦犯輕垢罪。此名染汗
犯。四者貪五錢以上利益故。讚毀者犯重。五者由狂
亂散心等故。自讚毀他者。全無罪。文云。惡事自向己
好事與他者五句。不論上句。唯論下四句。故作是說
也。亦有四句。一者一向福非罪。謂達機菩薩及邪學
菩薩。而前五句上。初句由善心故讚毀小。二非福非
罪。謂亂心等類。三唯輕非重。謂望五錢以下利養。讚
毀等類。四唯重非輕。此戒正立望五錢以上利。讚毀
等也。
第八慳惜加毀戒。此戒七眾同制。大小不同學。段同
於前。自慳中有五句。一貧人人人想犯重。二者貧人
富人疑犯重。三者貧人富人想者。若約轉想者。約前
心為輕垢罪。若本迷者。始終中唯富人迷者。全無罪。
四富人而貧人想輕。五富人而貧人疑亦犯輕垢。﹂教
人中為我慳及為汝慳。皆犯重。具緣。具六緣成重。一
是貧苦眾生。二貧苦想。三自有財珍。四者慳惜心。若
無此心。全無罪故。五不與財法。乃至一錢一句。六毀
辱。於中初二為緣。第三一為法。第四一為因。第五第
六二為業。一微塵法者。最小一句色中。最小微塵。以
色中最小。以譬於法中最小也。亦有四句。一慳與。唯
福非罪。達機菩薩。二非罪非福。本迷中一向為富人
也。謂不與故非福。為富人故非罪。三者唯輕非重。謂
前五句。第三句中前心中。作為貧人而釋。富人想等
亦趣於富境。而為貧人想及疑等。四者唯重非輕。正
此戒中所立重也。
第九瞋打結恨戒。亦名瞋不受悔戒。七眾同制。大小
不同。段同於前戒。初自瞋中。應作五句。一者以自所
瞋事非理想犯重。二非理理疑亦犯重。三者非理理
想。若轉想犯輕罪。若本迷亦犯輕。四理非理想。五理
非理疑。共犯輕垢罪。所以者何。理那菩薩起瞋者。違
於大悲故也。﹂教人瞋中。為吾瞋及為汝瞋。皆同犯重
也。滿七緣成重。是人若瞋非人是輕故。二人想。三起
瞋恚。四出麤語。五手杖打拍。六不受懺謝。七結恨不
捨。於中初二為緣。第三一為因。第四第五二為法。後
二為業。何知結恨不捨方成重者。持地論云。出惡口。
執木石。杖打拍等。而犯眾多犯。故知若不結恨。不捨
者。唯輕垢罪。非重。於中身業中執杖。亦口業中出惡
口。故方成重。若唯出惡口。嗔結恨不捨。向身業中不
執杖打等者。唯輕非重。或所向人作非理事故。具發
二業。及結恨不捨者。唯犯輕非重。若能瞋人非理。而
所嗔人理方正。結重業。亦作四句。一者唯福非罪。達
機菩薩。二非福非罪。謂狂心等類。三唯輕非重。謂此
<pb n="296"/>
戒中兼立諸瞋於非眾生等。四唯重非輕。正此戒中
立重戒也。
第十謗三寶戒。七眾同制。大小不同。段前同戒也。謗
三寶故舉事現。其故略有四種。一者一闡提人由不
信障。故誹謗三寶。其故可解。二者外道心。非道為道。
非法為法故。謗佛法故。三者二乘人。以非究竟為究
竟。謗大乘聖典。現其相者。其教九教經中。不說佛性
等。故不解佛。謂說法故執。不明佛性。教謗大乘。明佛
性聖典故。除義可解。四者大乘。有空有二執。謂且舉
事現其相者。今說計師人佛依非無門。而假說諸有
故。如言取其義。故執計為實有。亦依非有故。假說為
無。亦如來若真性者。俗諦之無。若論佛意。如說俗有。
以不得無相。故說為有。而非得有相。故說為有。是故
不動實際。建立諸法。亦如來說諸法空意者。不得有
相。故說為空。而非得空相。故說名為空。是故不壞假
名而說實相。彼人未解如是離有無中道。故入真時。
即排拔因果。故壞假名。方說實相故。即成損識執。亦
出於俗時執。為實有故。即動實際。方建立諸法故。即
成增益執。然而執如是相似計。謗佛廣大法門言。此
是彼非。以其遍計所執。望如來離邊定者。此空與佛
違。猶如天與地。然而執言。吾意合於如來意故。即謗
佛寶。亦諸計非當於無。故說為有。而此有計計。而無
非一如。故離言絕慮。遍計而謗言實。如我所說故。即
謗法寶。亦謗能說人言。我所說是實。彼人所說邪故。
即謗僧行故。一詞即通謗三寶。故犯重戒也。所以得
知犯重者。持地論云。謗菩薩藏。立相似法。自解若僧
地。解謗正法。而建立意相似法。故犯重。故知成重也。
教人謗三寶同犯重。滿四緣成重業。一有邪解。二起
謗故意。三對人謗若對非人等謗者。犯輕垢罪故。四
前人領解如上。然而法師云。說邪計建立滿通。方成
重。若謗及說邪法。而非建立滿通者。犯輕垢罪。故謗
正法者。持地論中。若說邪法而不建立滿通者。輕故。
法師云。具滿盈緣者。七緣成重。一有內邪解。二所向
人境。三作人想。四說邪法。五建立滿通。六言詞了了。
七前人領解。於中初一為因。第二第三為緣。第四第
五為法。後二為業也。疏主者。無謗三寶人。但取外道
等人。然而不合於義。何以故。此戒者受佛戒人師。謗
三寶故。外道等不受菩薩戒故也。應作四句。一唯福
非罪。謂如涅槃經云。十聖外道等。達機菩薩而現外
道中。為上首相。後與佛論議。現負相。將外道眾。入於
佛法等類。二者非罪非福。狂心等。三者唯輕非重。謂
謗正法。而不建立法等。亦向非人等謗正法。建立相
似法等類。四者唯重非輕。謂此戒中正所立重戒也。
此十重戒中。若約業道為重者。以煞生為重。損他義
極重故。若以過廣為重者。以妄語為重。誹聖人而言。
我作是聖故。所向境永苞十方凡聖人故。若以過重
為重者。以婬戒為重。起法罪業本故。﹂明十重中有三
中。先總釋勸學。二者別解制止竟在於前。
此下第三總結重制。於中有三。第一明勸學重制。二
者若有犯者以下。明勸學觀處。其第三者總結勸學。
初中亦有二。先明所勸人。第二表所勸法。初言善學
者。菩薩能內有戒德故。亦外能於諸人作解﹂全無所
非全正故。名名善學也。如是人非一。故言諸人者。言
不應一一犯如是微塵許。何況具之。犯十戒者有二
說。一云。一微塵許方便犯不可。何況具足犯來。重業
一一一一戒向不可犯。何況具犯十戒也。
第二示處中亦有二。一者明失位。第二明受苦。初中
有二。先明失世間位。後示出世間位。所言國王者。謂
人中王。乃粟散王也。輪王位約別門者。十信位為鐵
輪王。十解為銅輪王。十行為銀輪王。十迴向為金輪
王。若約通門者。初地百寶輪王。二地千寶輪王。此門
中地前及地上十地皆輪王。如仁王經中乃至廣說。
失王位者。明失在家位。失比丘及尼位者。明失出家
<pb n="297"/>
位也。﹂第二明受苦中。言二三劫者。若依瓔珞經者。若
犯重人。於十劫中。入地獄也。解云。彼經者約小劫。故
為十劫。此文中二三劫者。就大劫故。彼經云。犯重墮
地獄人者。一日中八萬四千生死亦也。八萬威儀品
中說者。譬如小乘律中二十餘卷中說。比丘及比丘
尼前。以後堅教律。於更判說。此經亦然。後梵網經中。
先總說十重。後八萬威儀品中更廣說此十重戒。是
故示文處也。

去明治四十三年十二月。續藏經編集長中野達
慧師曰。此書者。希代之書。而於他家無所藏。請謄
寫之。以編入續藏。辰乃速應請求。許謄寫。且記其
事實以授焉。
于時明治四十有四年一月吉旦
四海唱道五十四傳燈沙門靜照日辰
謹識於日蓮宗大本山妙顯精舍方丈

<article id="n686">梵網經菩薩戒本述記</article>

No. 686
梵網經盧舍那佛說菩薩心地法門
品第十
後秦三藏法師　鳩摩羅什　譯
<sarticle>梵網經述記上卷</sarticle>
崇義寺僧　勝莊　撰出
將釋此經五門分別（一教興題目二辨經宗體三攝教分齊四教所被機五判
文解釋第一教興題目中先教與題目後辨經得名此即初也）。
若夫法性凝寂理超色相之端覺路遙玄迹晦名
言之表當機必應若水鏡之隨來緣減斯通似谷
巖之對響非直能仁示現應化無方開玅典於三
乘暢真詮於八部所以宗開大法朗慧日於昏衢
光闡大猷泛慈航於欲海玅用難思神功窂測者
矣今此經者斯乃諸佛祕藏菩薩本原因開十地
修六度而彌清果列三身具萬德而圓照所言梵
網經者此一部之都目觀梵王之羅網因說此經
故言梵網經者常也前法也前後不改目之為常
捨邪歸正稱之為法盧舍那佛說者舉能說之稱
盧舍那者此云淨滿永離二障二果圓備故名淨
滿心地品者此部內之別號以四十位是觀行者
所依能攝觀行之心故言心地菩薩此云覺有情
上求菩提下濟群生從所緣境名覺有情是有財
釋第二明經得名凡論諸經得名略有七種一從
人得名二者從法得名三從喻得名四人法得名
五人喻得名六法喻得名七人法喻得名從人得
名復有四種一從能說人而得經名如無垢稱經
二從能問人而得經名如彌勒所問經三以所為
人而得經名如提謂經四以所詮人而得經名如
太子須大拏經如是等類名為從人得名經也以
法得名者從所詮法而得經名涅槃經等從喻得
名者如金光明經從人法得名者如勝天王般若
經從人喻得名者即此經梵網盧舍佛說等從法
喻得名如玅蓮華經從人法喻得名者如勝鬘師
子吼陀羅尼經今此經者人喻為名六釋之中依
主釋也有人說言經從事為名如枯樹經然枯樹
經法喻為名故此不說。
第二辨經宗體者先宗後體宗中有二先通辨諸
教宗後別顯此經宗通辨諸教宗者謂如來一代
所說之宗不過三種一者隱空顯有宗二者隱有
說空宗三者遠離二邊宗所言隱空顯有宗者謂
四諦法輪等諸小乘經隱有說空宗者諸部般若
等無相之教此即名無相法輪如解深密經第二
卷說世尊昔在第二時中唯為發趣修大乘者依
一切法皆無自性無生無滅本來寂靜自性涅槃
<pb n="298"/>
以隱密相轉正法輪雖更甚奇甚為希有而於彼
時所轉法輪亦是有上有所容受相未了義遠離
二邊宗者謂解深密等了義大乘此即名為顯了
法輪如解深密說世尊於今第三時中普為發趣
一切乘者依一切法皆無自性無生無滅本來寂
靜自性涅槃無自性以顯了相轉正法輪第一甚
奇最為希有于今世尊所轉法輪無上無容是真
了義非諸諍論安足處所慈氏無著等諸大菩薩
造瑜伽等究暢真宗離有無執契會中道如辨中
邊論說虗妄分別有於此二都無此中唯有空於
彼亦有此故說一切法非空非不空有無及有故
此即契中道別顯此經所詮宗者心地法門為所
詮宗心地法門至文當釋次明體者能詮教體略
有四門一攝妄歸真門一切諸法真如為體如契
經說一切法皆如也若依此門如來聖教真如為
體二攝末歸本門謂一切法以識為體如解深密
經云一切識所緣唯識所顯故若依此門如來聖
教以識為體心外諸法不可得故問識有二種謂
說者識及聞者識未知聖教何識為體解云西方
自有三種釋第一那伽犀那此云龍軍彼云佛果
無聲德故棱伽經第六卷云大慧復白佛言如世
尊所說我從某夜得最正覺乃至某夜入般涅槃
於其中間不說一字大般若經第四百二十五云
我從成道已來不說一字又金剛般若經云若以
色見我以音聲求我是人行邪道不能見如來此
等聖教誡證非一故知如來地無色聲德若依此
說但聞者識以為教體如無性攝論云聞者識上
聚集顯現以為經體第二安慧論師云如來慈悲
本願力故如來識上文義相顯若依此說但說者
識以為經體一切有情有漏識上所有見相皆是
遍計所執性故非是經體第三護法菩薩云正以
說者識為經體謂如來教清淨法界所流出故兼
以聞者識為經體能生解故三攝假從實門如來
聖教音聲為體若離音聲名句文身無別體故四
法數定體者諸宗不同薩婆多云佛教音聲為宗
故婆沙論第一百二十六云佛教云何謂佛語言
唱詞評論語音語路語業語表是謂佛教問何故
佛教唯是語表非無表耶答生他正解故名佛教
他正生解但由表業非無表故問如是佛教以何
為體如是說者語業為體佛意所說他聞故廣如
常說經部師宗自有三釋一云佛教聲處為性名
等離聲無別體故一云法處所攝相續假聲以為
自性聖教唯是意識境故一云假實二聲為若依
大乘音聲名句文身及所詮義以為自性體中音
聲名句文身名為能詮隨其所應一切諸法名為
所詮如是能詮及所詮義為契經體文義皆能生
正解故離所詮說不成故如瑜伽論八十一云云
何為體謂契經體略有二種一文二義文是所依
義是能依如是二種總名一切所知境界云何為
文謂有六種一者名身二者句身三者字身四者
語五者行相六者機請解云如是六種皆能顯義
故言為文以能顯義是文義故又云名身者謂共
知增語此復略說有十二種一者假立名二者實
事名三者同類相應名四者異類相應名五者隨
德名六者假說名七者同所了名八者非同所了
名九者顯名十者不顯名十一略名十二者廣名
假立名者謂於內假立我及有情命者等名於外
假立缾衣等名實事名者謂於眼等色等諸相義
中假立眼等名同類相應名者謂有情色受大種
等名異類相應名者謂佛授德友青黃等名隨德
名者謂變壞故名色領納故名受發光故名日如
是等名假說名者謂呼貪名富若餘所有不觀待
義安立其名同所了名者謂共所解想與此相違
<pb n="299"/>
是非同所了名顯名者謂其義易了不顯名者謂
其義難了如達羅彌茶明呪等略名者謂一字名
廣名者謂多字名句身者謂名字圓滿此復六種
一者不圓滿句二者圓滿句三者所成句四者能
成句五者標句六者釋句不圓滿句者謂文不究
竟義不究竟當知復由第二句故方得圓滿如說
諸惡者莫作諸善者奉行善調伏自心是諸佛聖
教若唯言諸惡則文不究竟若言諸惡者則義不
究竟更加莫作方得圓滿即圓滿句所成句者謂
前句由後句方得成立如說諸行無常有起盡法
生必滅故彼寂為樂此中為成諸行無常故次說
言有起盡法前是所成即所成句後是能成即能
成句標句者如言善性釋句者謂正趣善士字身
者謂若究竟若不究竟名句所依四十四字此中
欲為名首名為句首句必有名名必有字若唯一
字則不成句又若有字名所不攝唯字無名問何
因緣故施設名等三種身耶答為令領受諸增語
觸所生受故問名是何義答能令種種共所了知
故名為名又能令意作種種相故名為名又由語
言之所呼召故名為名若依婆沙有三義故名之
為名謂如其所作即往相應為此義立如求便應
隨造頌轉令與義會如應當知召合義又瑜伽云
攝受諸名究竟顯了不現見義故名為句隨顯名
句故名為文語者當知略具八分謂先首美玅等
由彼語文句等相應乃至常委分資糧故能說正
法先首語者趣涅槃宮為先首故美玅語者其聲
清美如羯羅頻迦音故顯了語者謂詞句文皆善
巧故易解語者巧辨說故樂聞語者引法義故無
依語者不依希望他信己故不違逆語者知量說
故無邊語者廣大善巧故乃至廣說行相者謂諸
蘊相應諸界相應廣說乃至如是等相應語言機
請者謂因機請問而起言說解云如是六種皆名
為文以能顯示所詮義故又彼云何為義當知略
有十種一者地義二者相義三者作意等義四者
依處義五者過患義六者勝利義七者所治義八
者能治義九者略義十者廣義地義者略有五地
一者資糧地二者加行地三者見地四者修地五
者究竟地相義者當知有五種相一者自相二者
共相三者假立相四者因相五者果相作意等義
者謂七種作意十智等依處者略有三種一者事
依處二時依處三補特伽羅依處事依處復有三
種一者根本事依處二者得方便事依處三者悲
愍他事依處廣說如彼時依處者謂略有三種言
事一者過去言事二者未來言事三者現在言事
補特伽羅依處者謂事大根等過患義者以要言
之於應毀猒義而起毀猒或法或補特伽羅勝利
義者以要言之於應稱讚義而起稱讚或法或補
特伽羅所治義者以要言之一切雜染行能治義
者以要言之一切清淨行略義者謂宣說諸法同
類相應廣義者謂宣說諸法異類相應解云如上
所說六文十義能生正解皆名為體實義如是而
餘處說名等為體或說音聲或說音聲名句文者
各據一義故不相遠。
第三攝教分齊者復有三種一十二分教二三藏
相攝三二藏相攝十二分教如瑜伽鈔會今此經
者十二分教中諷誦因緣譬喻方廣分攝謂說四
十心地法門是方廣分正顯戒相是因緣分別喻
顯義是譬喻分如下說言譬如明日月即下經頌
是名諷誦若論通素旦攬亦是契經攝三藏之中
是調伏藏攝二藏之中菩薩藏攝。
第四明教所被機汎論教所被有其五種謂三乘
定性及不定性并第五五無般涅槃性此經但為
菩薩及不定性是故說此經不為餘三。
<pb n="300"/>
經爾時釋迦自下第五判文正釋今此一品大分
有三一者序分亦名教起因緣分二者釋迦佛言
此世界中下明正說分亦名聖教所說分三者第
二卷末如如一切下明流通分亦名依教奉行分
三分不同義如常說經釋迦佛言下第二明聖教
所說分文分有二初明廣釋後爾時釋迦牟尼佛
說上蓮華下總結上廣釋之中復分為二初明心
地之義後釋所修之行心地即是所依心之所依
名為心地依主釋或心即地名為心地是持業釋
心即地故復今爾時釋迦從初蓮華下第二釋所
修之行所修之行即是能依依上心地所發行故
此中地者四十心中所有諸德有為無為地體與
所修行為勝依持令得增長故名為地所修戒者
調依此地所修之行是故此中先釋所依地後明
所修行前中有二初正釋心地義次第二卷初明
勸持轉說初正釋中文分有四初問二略答三重
請四如來廣說如是四文如上卷說。
爾時盧舍那佛為此大眾略開百千恒河沙不可說
法門中心地如毛頭許是過去一切佛已說未來佛
當說現在佛今說三世菩薩已學當學今學我已百
劫修行是心地號吾為盧舍那汝諸佛轉我所說與
一切眾生開心地道時蓮華臺藏世界赫赫天光師
子座上盧舍那佛放光光告千華上佛持我心地法
門品而去復轉為千百億釋迦及一切眾生次第說
我上心地法門品汝等受持讀誦一心而行。
卷第二經曰爾時盧舍那下第二勸持轉說於中
有二初明盧舍那佛勸持轉說次爾時千華上佛
下明釋迦佛受持轉說前中有四一初結前所說
二便是過去下引佛菩薩能說不虗三復我已百
劫下顯其行滿得果四汝諸佛轉我所說下明勸
持轉說如文可知。
爾時千華上佛千百億釋迦從蓮華藏世界赫赫師
子座起各各辭退舉身放不可思議光光皆化無量
佛一時以無量青黃赤白華供養盧舍那佛受持上
所說心地法門品竟各各從此蓮華藏世界而沒沒
已入體性虗空華光三昧還本原世界閻浮提菩提
樹下從體性虗空華光三昧出出已方坐金剛千光
王座及玅光堂說十世界海。
經爾時千華上佛自下第二明釋迦佛受持轉說
於中有九一明佛辭退如經爾時千華乃至各辭
退故二者放光如經舉身放先不可思議光故三
者供養如經光皆化無量乃至供養盧舍那佛故
四者受持如經受持上所說心地法品故五者明
於此沒如經各各從此蓮華藏世界沒故六者入
三昧如經沒已入體性虗空三昧故所言體性虗
空華光三昧者謂一切法實性真如名為體性謂
此法實體性故即是真如名虗空於諸法中無質
礙故緣此三昧名虗空三昧從境立名即依主釋
如說空三昧依此三昧所出光明猶如華光名華
光三昧即有財釋如說莫樹七者還本世界如經
還本原世界等故閻浮提者即是南方閻浮提也
起世界經第一卷云南閻浮提其地縱廣七十由
旬又瑜伽論與此經同又起世云此閻浮洲有一
大樹名曰閻浮本縱廣七由旬葉覆五十由旬高
百由旬解云從樹立名名閻浮提地有此樹名閻
浮洲即有財釋八者出三昧如經從體性虗空華
光三昧出故言三昧者梵音名三摩地此云等持
遠離沈掉名之為等持心不散名之為持九者說
法如經出已方坐等故就說法中復分有二初明
千佛說法次其餘千百億下明百億佛說法此即
第一千佛說法說十法門即分為十此即第一明
十世界海謂實法界無有分限難可測量以海為
喻千光王坐者謂千莖蓮華光明坐也玅光法堂
<pb n="301"/>
者即是華嚴所說普光法堂謂佛在摩揭提國寂
滅道場普光法堂普賢菩薩說十方世界海十世
界海者謂說世界海起具因緣海乃至壞方便世
界海如華嚴經第三卷說。
復從座起至帝釋宮說十住。
經曰復從坐起至帝釋宮說十住者自下第二明
說十地若依華嚴佛在帝釋昇玅勝殿法慧菩薩
說十住義言十住義者如華嚴經第九卷云諸佛
子菩薩摩訶薩十住行去來現在諸佛所說何等
為十一名初發心住二名治地住三名修行住四
名生貴住五名方便具足住六名正心住七名不
退住八名童真住九名法王子住十灌頂住廣說
如彼。
復至𦦨天中說十行。
復至𦦨天中說十行者自下第三明說十行𦦨天
者即是第三𦦨摩天梵音云夜摩此云時分如順
正理二十一云夜摩天謂彼天處時時多分稱快
樂哉若依華嚴佛在夜摩天摩尼寶莊嚴功德林
菩薩入善伏三昧說十行又如彼經第十二卷云
菩薩有十行何等為十一者歡喜行二者饒益行
三者無恚恨行四者無盡行五者離癡亂行六者
善現行七者無著行九者善法行十者真實行具
說如彼。
復從座起至第四天中說十迴向。
復從座至說十迴向言四天者謂第四兜率天中
若依華嚴佛在兜率天宮一切寶殿金剛幢菩薩
入明智三昧說十迴向兜率天者梵音正云覩史
多此云知足如正理論云四覩史多天謂彼天處
多於自受生喜足心十迴向者如華嚴經第十六
云菩薩有十迴向何等為十一者救護一切眾生
迴向二者不壞迴向三者等一切佛迴向四者至
一切處迴向五者無盡功德藏迴向六者隨順平
等善根迴向七者隨順等觀一切眾生迴向八者
如相迴向九者無縛無著解脫迴向十者法界無
量迴向廣說如彼。
復從座起至化樂天說十禪定。
經曰復從座起至化樂天說十種定自下第五說
十禪定化樂天者新翻論云樂變化天樂者欲樂
如正理云五樂變化天謂彼處樂化欲境於中受
樂十禪定者謂十地所修定也（勘金光明經）禪者新翻
經論名為靜慮依此寂靜審慮境界故名寂慮。
復從座起至他化天說十地。
經曰復從座起至他化天說十地者自下第六明
說十此他化天者即是第六他化自在天如正理
云彼天處於他所化欲境自在受樂言十地者一
極喜地初獲聖性具證二空能益自他生大喜故
名極歡喜二離垢地具淨尸羅遠離能起微細毀
犯煩惱垢故三發光地成就勝定大法總持能發
無邊玅慧光故四焰慧地安住最勝菩提分法燒
煩惱薪慧焰增故五極難勝地真俗兩智行相互
違合令相應極難勝故六現前地住緣起智引無
分別最勝般若令現前故七遠行地至無相住功
用後邊出過世間二乘道故八不動地無分別智
任運相續相用煩惱不能動故九善慧地成就微
玅四無礙解能遍十方善說法故十法雲地大法
智雲含眾德水故如空麤重充滿法身故如是十
地總攝有為無為功德以為自性地義如前廣說
廣說十地如華嚴經第二十五十地經解深密經
第四瑜伽論決擇分攝大乘論等廣說義如瑜伽
鈔會恐繁不述。
復至一禪中說十金剛。
經曰復至一禪中說十金剛者自下第七明說十
金剛十金剛者如華嚴經第四十云佛子菩薩摩
<pb n="302"/>
訶薩有十種發金剛心莊嚴大乘何等為十所謂
菩薩摩訶隆作如是念一切諸法無有分際菩薩
發如是心我當覺了三世一切諸法悉無有餘是
為菩薩第一發金剛心菩薩作如是念於一毛端
處有無量菩薩說法界法發如是心我當發大莊
嚴而自莊嚴化度眾生皆令成阿耨多羅三藐三
菩提以大涅槃而般涅槃是為第二發金剛心菩
薩作如是念十方世界無量無邊無有分際菩薩
發如是大願我當以無上淨清莊嚴此等一切世
界彼諸莊嚴皆實不虗是為菩薩第三發金剛心
菩薩作如是念眾生無量無有分際不可窮盡菩
薩發如是心我當以諸善根迴向一切眾生以無
上大智慧光普照一切眾生是為第四發金剛心
菩薩作如是念一切諸佛無量無邊菩薩發如是
心我所種善根迴向奉給供養一切諸佛然後我
乃成等正覺是為第五發金剛心菩薩見一切佛
聞所說法發大歡喜心不著自身及如來身解知
佛身非實非虗非有非無（乃至）解知如來實無所有
亦不懷有相何以故一切攝取故是為菩薩第六
發金剛心菩薩若有眾生呵罵毀辱或截手足乃
至菩薩不因此故生恚害心於不可說劫修菩薩
行攝取眾生心不廢捨何以故菩薩住不二法善
學菩薩行清淨直心於一切眾生無瞋恚心忍住
眾苦心無加報自身堪受一切眾生苦是為菩薩
第七發金剛心菩薩作如是念未來世劫無量無
邊無有分際不可窮盡發如是心我當盡一切未
來世界虗空界等劫於一切世界行菩薩道教化
眾生如一世界盡法界虗空界等一切世界要復
如是為一切眾生修菩薩行是為第八發金剛心
菩薩作如是念阿耨多羅三藐三菩提以心為本
心清淨故能積集成滿一切善若心得自在則能
成就無上菩提行菩薩行滿足諸願究竟教化一
切眾生是為菩薩第九發金剛心菩薩作如是念
知佛不可得菩提不可得廣說乃至發一切智心
不捨修菩薩行不捨教化眾生等是為菩薩第十
發金剛心莊嚴大乘未知如此經十金剛與華嚴
經十金剛心同不思或可此即上卷所說十金剛
也。
復至二禪中說十忍。
經曰復至二禪中說後當釋之十忍者自下領第
八說十忍十忍如華嚴經第三十云菩薩成就十
種忍能得一切無礙忍何等為十所謂隨順音聲
忍順忍無生法忍如幻忍如炎忍如夢忍如響忍
如電忍如化忍如虗空忍具說如彼。
復至三禪中說十禪。
經曰復至三禪說十願者自下第九說十願願者
以信勝解欲為其自性十願者如十地論云校量
勝者有三種一願勝二修行勝三果利益勝何者
願勝所謂十大願經曰菩薩如是安住菩薩歡喜
地目昏大願起如是本方便大行成就所謂無餘
一切諸佛一切供養一切恭敬乃至無有休息論
云是初大願無餘者有三種一者一切佛無餘二
者一切供養無餘三者一切恭敬無餘乃至廣說
經曰又發大願所謂一切諸佛所說法輪皆悉受
持故攝受一切佛菩提故一切諸佛所教化法皆
悉守護故廣大如法界究竟如虗空盡未來際盡
一切劫數一切佛成道若攝護正法無有休息論
云第二大願皆悉受持者謂教法修多羅等書寫
供養讀誦受持為他演說故乃至廣說經曰又發
大願所謂一切成佛無餘一切世界住處從兜率
天下入胎乃至般涅槃我於爾時盡往供養乃至
無有休息論曰第三大願如論廣說經曰又發大
願所謂一切菩薩所行廣大無量不離諸波羅蜜
<pb n="303"/>
多所攝諸地廣說乃至一切菩薩所行如實地道
及諸波羅蜜方便業教化一切令其受行心得增
長等論云第四大願心得增長者以何等行令心
增長一切菩薩所行教化一切令其受行心得增
長故具說如彼經曰又發大願所謂無餘一切眾
生色無色乃至令信入諸佛法故等論云第五大
願教化眾生故乃至廣說經曰又發大願所謂無
餘一切世界廣大無量麤細亂住倒住正住如帝
網差別十方世界無量差別入皆現前知故等論
曰第六大願無餘一切世界者有三種相隨入如
是世界智皆現前知一者一切相如經廣大無量
乃至正住故二者真實義相如經如帝網差別者
真實義相故如業別作故三者無量相者十方世
界真實義相者唯智能知餘相者可現見故經曰
又發大願所有一切佛土一佛土一佛土一切佛
土一切國土平等清淨等論曰第七願淨佛國土
乃至廣說經曰又發大願所謂一切菩薩同心同
行故共集善根廣說乃至具足行菩薩行故等論
曰第八大願不念餘乘故廣說如彼經曰又發大
願所謂乘不退輪行菩薩行故廣說乃至得如如
意寶身故行大菩薩行等論云第九大願顯不空
行菩薩行復行菩薩行顯乘不退輪行菩薩行經
曰又發大願所謂於一切世界處成阿耨多羅三
藐三菩提故於一凡夫道不離一切凡夫道處示
身初生坐道場成佛轉法輪度眾生示大涅槃現
諸佛境界大神智力乃至示大涅槃而不斷菩薩
行等論曰第十大願起大乘行具說解云此十大
願理通十地從初說故但說初地有十大願或十
大願者即是下經十大願也。
復至四禪中摩醯首羅天王宮說我本原蓮華藏世
界盧舍那佛所說心地法門品。
經曰復至四禪中心地法門者自下第十說心地
法門摩醯首羅者是此梵音此云大自在起過五
淨居天有此大自在第十地菩薩生於彼天故瑜
伽論第十二卷云復有超過淨宮大自在住處有
十地菩薩由極動修第十地故得生其中大智度
論云同此說心地法門者如上卷說四十心地謂
十發趣十長養十金剛十地如上說。
其餘千百億釋迦亦復如是無二無別如賢劫品中
說。
經曰其餘千百億自下第三明百億佛說。
爾時釋迦從初現蓮華藏世界東方來入天宮中說
魔受化經已。
爾時釋迦從初現至來入天宮中者自下第二明
地所修戒中有五一者生於天宮二者入胎三者
出家四者成道五者轉法輪此即第一生於天宮
相天宮者謂生欲界第四天宮若依華嚴有十事
業住兜率天故彼經中四十三云佛子菩薩住兜
率天有十種事業何等為十所謂菩薩為欲界諸
天說離欲法縱逸自在皆悉無常一切快樂皆悉
苦惱勸發開導彼諸天子發菩提心（是第一事）菩薩為
色界諸天說諸禪解脫三昧相續起彼禪支有三
昧者乃至為說實智勸發開導彼諸天子發菩提
心是為兜率天第二事業廣說乃至菩薩住兜率
天出生無量無邊法門示現一切世界中種種色
種種形廣說乃至欲令眾生生歡喜故是為菩薩
住兜率天第十事業具說如彼問何故菩薩唯生
第四覩史多天不生餘天解云下三天中沈著五
欲上二天中放逸五欲此第四天非沈非逸易可
覩教化故生第四不生餘天（勘賢愚經）又毗婆娑一百
七十八云問何故菩薩唯於覩史多天受天趣最
後異熟不於餘天有說下天放逸上天根鈍唯覩
史多天離二過失菩薩怖畏放逸厭患鈍根故唯
<pb n="304"/>
生彼有說唯覩史多天壽量與菩薩成佛及瞻部
州人見佛業熟時分相稱乃至廣說說摩受化經
者如華嚴經第四十三云有十種魔所謂五陰魔
貪著五陰魔故煩惱魔煩惱染故業魔能障礙故
心魔自憍慢故死魔離受生故天魔起慢放逸故
失善根魔心不悔故三昧魔三昧著故善知識魔
於彼生著心故不知菩提正法魔不能出生諸大
願故乃至有十魔業有十種捨離魔業謂親近善
知識等具說如彼如是等類名魔受化經或可有
別部經名魔受化經勘。
下生南閻浮提迦夷羅國母名摩耶父字白淨吾名
悉達。
經下生南閻浮至亦名悉達者自下第二明下生
入胎出胎相迦夷羅國者亦云加毗羅此云悉達
者梵音具存名為悉多頞他悉多此云成是成就
義西方人言誦經純熟名為悉多頞他此云辦即
是事究竟義此中意說相師占云若不出家得轉
輪王若其出家成無上覺因此立名名為成辦必
定成辦菩提果故然此太子未出家時自有兩名
一名悉多頞他義如前釋二名提婆池提婆此云
天上天謂初滿七日已父王遣入提婆俱羅（此云天舍）
大自在天等爾時太子來入提婆俱羅大自在天
及餘天像頂禮太子因此立名為天上天今此經
中略舉一名故言悉達（波羅門傳說如是勘成文）西域傳云薩
婆曷剌他悉陀（唐云一切義成）問婆羅師師云梵音有二
種一者長聲二者短聲經論為分依短音說名悉
陀頞他傳依長聲故名薩婆曷剌他悉陀其義一
也然此太子降神入胎諸宗不同上座部云菩薩
以喝唄羅頞沙荼月三十日夜降神母胎當此五
月十五日也餘部皆云以此月二十日夜降神母
胎當此五月八日摩耶者則是摩訶耶此云大術
華嚴經第五十六云摩耶夫人在利叉樹下生太
子時有十光明過去諸世界中佛受生時摩耶夫
人常為其母乃至摩耶夫人身中普出過去諸佛
本又彼經中四十三云菩薩命胎之時右掌中出
大光明名淨境界悉能嚴淨三千大千世界此世
界中若有無漏諸辟支佛覺斯光者即捨壽命若
不覺者光明力故徙置他世界中一切魔及眾外
道有見眾生悉皆徙置他方世界除如來住持所
化眾生等又婆沙論百七十八云問何緣菩薩於
最後有唯從天沒不從人來有說於諸趣中天趣
勝故有說從天上來人所重故有說人中無有如
是壽量如覩史多與善根熟時相稱可故問何故
不即於覩史多天成正等覺而必來人間耶答隨
諸佛法故謂過殑伽沙數諸佛出世皆於人中而
取正覺故復次唯人智見極利能得阿耨多羅三
藐三菩提故降神有十事如華嚴說。
七歲出家。
經曰七歲出家者自下第三釋出家相如華嚴經
第四十四云佛子菩薩摩訶薩有十事故示現出
家何等為十所謂欲令眾生厭離家故示現出家
為著家眾生故示現出家欲現隨順諸賢聖道故
示現出家欲宣揚讚歎出家法故示現出家欲令
眾生離二見故示現出家欲令離欲樂我樂故示
現出家欲現出三界相故示現出家欲現自在不
由他悟故示現出家欲隨順如來十力四無畏故
示現出家一切最後生菩薩法應爾故示現出家
問餘經中說十九出家何故此經云七歲出家解
云根機其有殊見聞不同故不可致怪又西域傳
云如來踰城出家時亦不定或云菩薩年十九或
云二十九以大舍佉月後半八日踰城出家當此
三月八日或云以舍佉月半十五日當此三月十
五日。
<pb n="305"/>
三十成道號吾為釋迦牟尼佛。
經曰三十成道等者自下第四釋成道相坐道場
降伏諸魔等如華嚴經廣說應知恐繁不述。
於寂滅道場坐金剛華光王座乃至摩醯首羅天王
宮其中次第十住處所說。
經曰於寂滅道場自下第五轉法輪光明住處謂
如上說十種住處。
時佛觀諸大梵天王網羅幢因為說無量世界猶如
網孔一一世界各各不同別異無量佛教門亦復如
是吾今來此世界八千反為此娑婆世界坐金剛華
光王座乃至摩醯首羅天王宮為是中一切大眾略
開心地竟。
次時佛觀諸天至天王宮者自下第二釋轉法輪
謂佛觀察大梵王網於一網中有無量孔差別不
同因此演說無量世界差別不同猶如世界差別
不同如來教門亦復如是雖有差別無量教門而
不離於平等法界廣如華嚴第五十五說。
復從天王宮下至閻浮提菩提樹下為此地上一切
眾生凡夫癡闇之人說本盧舍那佛心地中初發心
中常所誦。
經曰復從天宮下至閻浮提菩提樹下者自下第
二正明所行而謂戒也於中有二初經家序次一
光明下正釋此即初也為人為人有二一者地上
菩薩二者地前異生如文可見自下第三顯其所
誦謂本盧舍那四十心地中戒是初發心菩薩所
誦初發心者若依此經及華嚴經十解初心名初
發心此不退初故言初發心若盡理說十信初心
名初發心已發無上菩提心故發菩提心雖有多
種而要言之不過二種謂自他願自利願者願修
一切所有善法永離一切所有不善如是名為自
利願也利他願者願以四攝攝受有情拔出生死
如是名為利他大願如是二願名菩提心故瑜伽
論三十五云又諸菩薩起正願求菩提發如是心
說如是言願我決定當證無上正等菩提能作有
情一切義利故若能如是發菩提心是名菩薩故
彼論云又諸菩薩初發心已即名趣入無上菩提
預在大乘諸菩薩數乃至廣說又華嚴經五十八
云菩提心者則為一切諸佛種子能生一切諸佛
法故菩提心者則為良田長養眾生白淨法故菩
提心者即為大地能持一切諸世間故菩提心者
則為淨水洗濯一切煩惱垢故菩提心者則為大
風一切世間無障礙故又彼五十九云譬如小金
剛悉能破壞一切諸物菩提心亦復如是緣小境
界能破一切無明癡惑乃至廣說此言初發心所
誦者說初為名所以者何十地菩薩亦誦戒故。
一戒光明金剛寶戒。
經曰一戒光明金剛寶戒者自下第二正釋此中
有二初略標戒相許說諦聽次爾時釋迦牟尼下
廣釋戒相前中有二先舉戒名用顯為許後我今
盧舍那下略歎戒德勸持諦聽前中有三一者顯
名體二者是一切佛本原下顯用三者吾今為此
下許說此即第一顯名體也言一戒者謂十重中
一一戒光明能破惑故名戒光如下經說戒明日
月或一戒者此顯三聚淨戒中一所謂律儀戒此
從多而說名律儀戒若＆CB18190;細說非無餘二或一戒
者如是玅戒不離真如性離有無故言一戒或一
戒言顯六度中一切故一言一戒金剛寶戒者金
剛有二義一者堅固難壞義二者能破餘物戒亦
復爾外道梵志難可破壞生死之闇及破戒垢說
喻為名為金剛。
是一切佛本原一切菩薩本原佛性種子。
經是一切佛本原者自下第二顯用原菩薩原本
本原言顯根本所依謂諸佛菩薩皆由此戒得成
<pb n="306"/>
果故如下經說微塵菩薩眾由是成正覺佛性種
子者謂戒為佛性如是玅戒與三身佛作生了因
或為生因生有為果或為了因得法身果是名佛
性言種子者即是因義謂戒為因緣生有為果故
或可佛性者對無為果種子者對有為果此中欲
顯二果有異說二種因或佛性即種子名佛性種
子或說一戒光明即是金剛寶戒此中意說戒不
離如戒即是如如即是戒相不離體體即相故一
戒言離不顯體相金剛寶戒此即顯體體即真如
真如即是諸佛菩薩本原所依言佛性者顯戒之
體理佛性也言種子者此顯戒相有為行也。
一切眾生皆有佛性一切意識色心是情是心皆入
佛性戒中。
經曰一切眾生皆有佛性等者此即顯示不離戒
體真如佛性釋此文自有兩釋一依涅槃經諸師
說言一切眾生悉有佛性必定成佛義如常說二
護法菩薩等云一切有二一一切一切二少分一
切經說一切眾生皆有佛性者此就少分一切而
說彌勒菩薩位登補處通達諸佛密意語言欲令
眾生生決定智是故建立五種種姓雖有兩釋今
依彌勒及護法等不依凡夫涅槃師等此言一切
皆有佛性者此據少分一切而說或就理佛性而
作是說一切意識色心是情者如其次第意及六
識名為意識所言色者五境五根法處所攝皆名
為色所言心者謂第八識心義勝故偏說心言或
意識者謂第六所言心者此顯五識對色說心故
言是情是心等者即顯色心皆入佛性戒所言情
者謂六根也如上所說意及色一分心者即顯八
識心也入佛性戒者顯入戒體真如性一切心色
不離如故或戒如心如無差別故此中意顯非但
此戒不離真如一切諸法亦不離如皆入佛性戒
戒之體故名入戒也。
當當常有因故有當當常住法身如是十波羅提木
叉出於世界是法戒是三世一切眾生頂戴受持。
經當當常有因故至法身者謂即是戒為法身因
未來非一故言當當有當來因故言當有因由有
當當因故有當當法身果也問曰法身當如何得
說有當當耶解云法身雖常隱顯位異如餘處說
隱為如來藏現為法身果今成就法身隱顯義說
故言當當或可三身皆名法身此有何失此中意
說申有能生窮未來際功德因故有如來德窮未
來際無有斷絕常住法身若法身者無生滅故名
為常住若應化身盡未來際無有窮盡故言常住
是菩薩因故言出三界木叉者舊翻為別處處解
脫大唐三藏翻婆羅提此云解脫木义者此云別
若此梵音可言別今順唐言故名別解脫謂身七
支別別解脫名別解脫出於世界者謂今由此戒
出三界故。
吾今當為此大眾重說十無盡藏戒品是一切眾生
戒本原自性清淨。
經曰吾今當為此大眾生等者自下第二許說言
重說者如前律藏品中說今亦重說言無盡者謂
菩薩戒盡未來際無窮盡故非常聲聞捨眾同分
即捨戒故言本原自性清淨者謂即此戒不離如。
 我今盧舍那  方坐蓮華臺  周帀千華上 
 復現千釋迦  一華百億國  一國一釋迦 
 各坐菩提樹  一時成佛道  如是千百億 
 盧舍那本身 
經我今盧舍那自下第二略歎戒德勸持誡聽有
十二行中半頌即分有三初有兩行半明其教主
次千百億釋迦下略歎戒德後是盧舍那誦下勸
持誡聽前中有二初有兩句明盧舍那盧舍那者
梁云淨滿方坐蓮華臺者如華嚴經說香水上有
<pb n="307"/>
蓮華藏世界此界有不可說佛剎皆是盧舍那常
轉輪處次周帀千華上下有兩行頌照千百億釋
迦於中有三初兩句明千釋迦次一華百億下有
一行頌明百億釋迦後如是千百億下明千億盧
舍那佛所說化問曰此三種佛與佛如何相攝解
云盧舍那佛是自受身千葉釋迦是他受用百億
釋迦是變化身是故經上卷云爾時盧舍那佛即
大歡喜現虗空光體性本原成佛常住法身三昧
示諸大眾是諸佛子諦聽善思修行我已百千阿
僧祇劫修行心地以之為因初捨凡夫成等正覺
號為盧舍那佛住蓮華臺藏世界海其臺周遍有
千葉一葉一世界我為千世界我化為千釋迦據
千世界後就一葉一世界復有百億須彌山百億
日月百億四天下百億南閻浮提百億菩薩釋迦
坐百億菩提樹下各說汝所問菩提薩埵心地廣
說乃至千葉上佛是吾化身千百億釋迦是千釋
迦化身故言如是千百億盧舍那本身。
 千百億釋迦  各接微塵眾  俱來至我所 
 聽我誦佛戒  甘露門則開 
經曰千百億釋迦自下第二略歎戒德有三行半
即分有三初有一行一句明真佛說次是時下有
一行一句明千百億佛說後戒如明日月下有一
行頌正歎戒德此即初也謂千佛及百億佛各將
微塵眾俱來至盧舍那佛所聽我誦佛戒問自受
用身唯唯佛佛乃能知之諸菩薩眾如何見聞解
云諸菩薩雖不見聞而所見化不離應身是故說
言聽我誦佛戒故攝大乘論云不離化身是應事
相或佛神力令得見聞言甘露門即開者甘露即
是涅槃也是菩薩戒為涅槃門故言甘露門即開。
 是時千百億  還至本道場  各坐菩提樹 
 誦我本師戒  十重四十八 
經曰是時千百億下第二明化說法如文可知。
 戒如明日月  亦如瓔珞珠 
經曰戒如明日月下第三正歎戒德先喻後法此
即第一顯譬喻也有二種喻一者日月喻二者瓔
珞喻此即初喻體如日月能破諸闇戒亦如是能
破諸闇日月為喻闇有二種一者破戒名之為闇
無明俱故感黑果故二者生死名之為闇未得無
漏智慧明是菩薩戒破二闇譬如明日月言除破
戒垢者如四分云譬如明眼人能避險惡道世有
聰明人能遠離諸惡能除生死闇者如大智度論
第十三云大惡病中戒為良藥大怖畏中戒為守
護死闇冥中戒為明燈故亦如瓔珞珠者此第二
喻如瓔珞珠能莊嚴身此戒亦爾莊嚴菩薩又如
寶珠能生諸寶寶所依戒亦如是如智度論譬如
大地一切萬物有形之類皆依於地戒亦如是戒
為一切善法住處廣說乃至若人棄捨此戒雖居
山苦行食果服藥與禽獸無異或有人但服水為
戒或著艸衣或著木皮衣受行苦行以無此戒空
無所得若有人雖處高堂大殿好衣美食而能行
此戒者得生好處及得道果。
 微塵菩薩眾  由是成正覺 
經微塵菩薩眾由是成正覺者自下第二明法謂
諸菩薩由此戒故得成正覺梵音具存菩提薩埵
大唐翻菩提名覺薩埵名有情舊翻名道心眾生
者謬也若言道心眾生者梵音應言末伽摩拏沙
勘佛地論。
 是盧舍那誦  我亦如是誦  汝新學菩薩 
 頂戴受持戒  受持是戒已  轉授諸眾生 
 諦聽我正誦  佛法中戒藏  波羅提木叉 
經曰是盧舍那誦自下第三明勸持誡聽於中有
三者兩句舉能聽誦人所言我者千百億釋迦二
者有一行頌明勸受持三有四行誡聽也誡聽中
<pb n="308"/>
有三句正明誡聽次大眾諦信下有兩行三句明
誡生信最後兩句結。
 大眾心諦信  汝是當成佛  我是已成佛 
 常作如是信  戒品已具足  一切有心者 
 皆應攝佛戒  眾生受佛戒  即入諸佛位 
 位同大覺已  真是諸佛子  大眾皆恭敬 
 至心聽我誦 
經曰大眾諦信下第二明誡生信信有三種一信
當已成佛如經是當成佛等故二信戒具足如經
常作如是信戒品已具故謂若受此戒攝一切戒
一切有心者皆應攝佛戒者勸一切有情皆應攝
受佛戒三者信同大覺如經眾生受佛戒即入諸
佛性等故後二句結如文可知上來第二誡聽訖。
爾時釋迦牟尼佛初坐菩提樹下成無上覺初結菩
薩波羅提木叉孝順父母師僧三寶孝順至道之法
孝名為戒亦名制止。
經曰爾時釋迦至木叉者自下第二廣釋戒相此
中有二初釋名義簡能受人後佛告下別釋戒相
前中有三初結戒略釋總名次即口放無量光明
下放光表瑞後佛子諦聽若受佛戒下簡別能受
菩薩戒人此即初也於中有四一明教主謂釋迦
牟尼釋迦牟尼大唐翻云能寂舊翻亦云能滿亦
云能仁佛者梵音具存名為佛陀此云覺者廣如
瑜伽論第八鈔會二者顯處如經初坐菩提樹菩
提樹者菩提名覺謂諸菩薩依於此樹得成覺故
名菩提樹從能依為名如說天授之衣樹有覺故
名為覺樹有財釋或覺之樹名為菩提樹六釋之
中依主釋也三者結戒如說初結波羅提木叉四
者略釋戒名如經孝順父母等故上順三寶父母
師僧言順至道法至道法者謂菩提分法戒順菩
提分法故言順至道之法孝名戒者隨順佛教名
之為孝亦名為戒言亦名制止者防非止惡名之
為戒。
即口放無量光明。
經曰即口放無量光明者自下第二放光表瑞於
中有三初明放光次是時下大眾願聞後告諸菩
薩下釋放光所以此即初。
是時百萬億大眾諸菩薩十八梵六欲天子十六大
國王合掌至心聽佛誦一切佛大乘戒。
經曰是時百萬億大眾自下第二大眾願聞眾有
四類一者菩薩二者梵眾三者欲界天四者國王
十八梵者謂下三靜慮各有三天即為九天第四
靜慮即有九天初靜慮中有三天者一梵眾天二
梵輔天三者大梵天第二靜慮有三天者一小光
天二無量光天三極光天第三靜慮三天者一小
淨天二無量淨天三遍淨天第四靜慮九天者一
無雲天二福生天三廣果天四無繁天五無熱天
六善現天七善見天八色究竟天此八天中下之
三天凡聖雜生後之五大純聖所止超過淨居有
天名大自在十地菩薩乃生其中一一釋名如婆
沙論第一百七十六順正理論二十二說六欲天
者一四大王眾天二三十三天三時分天四知足
天五樂變化天六他化自在天十六大國王者如
長阿含經第五卷一央伽國二摩竭國三迦尸國
四居薩羅國五䟦祗國六末羅國七支提國八䟦
沙國九居樓國十般闍國十一阿溼波十二婆蹉
十三蘇羅婆國十四乾陀羅國十五劒浮沙十六
阿乘提（勘）又毗婆沙論第一百二十四云十六大
國者謂泱伽國摩揭陀國迦尸國憍娑羅國佛栗
氏國末羅國奔噠羅國蘇噏摩國頞溼縛迦國頞
飯底國葉筏那國劒䟦闍國俱盧國般遮羅國筏
蹉國戍洛西那國。
告諸菩薩言我今半月半月自誦諸佛法戒。
<pb n="309"/>
經曰告諸菩薩言自下第三釋放光所以謂顯此
戒口中所誦故於口中放光明就釋文中復分有
二初勸令誦持次是故下結釋放光所以此即第
一勸令誦持先明自誦後明勸誦此即初也。
汝等一切發心菩薩亦誦乃至十發趣十長養十金
剛十地諸菩薩亦誦。
經汝等下第二勸誦發心菩薩者謂初發心在十
信位十發趣者如上卷云諸佛當知堅信忍中十
發趣向果一捨心二戒心三忍心四進心五定心
六慧心七願心八護心九喜心十頂心十長養者
如上即云諸佛當知從此十發趣入堅法忍中十
長養心向果一慈心二悲心三喜心四捨心五施
心六好語心七益心八同心九定心十慧心諸佛
當知從十長養心入堅修忍中十金剛心向果一
信心二念心三迴向心四達心五直心六不退心
七大乘心八無相心九慧心十不壞心諸佛當知
從是十金剛心入堅聖忍中十地向果一體性平
等地二體性善慧地三體性光明地四體性爾焰
地五體性慧照地六體性華光地七體性滿足地
八體性佛吼地九體性華嚴經地十體性入佛界
地解云此四十心如次解釋十解十行十迴向十
地六種姓中次即是有姓性種道種姓聖種姓一
一廣釋如上而說。
是故戒光從口出有緣非無因故光光非青黃赤白
黑非色非心非有非無非因果法諸佛之本原行菩
薩道之根本是大眾諸佛子之根本是故大眾諸佛
子應受持應讀誦善學。
經是故戒光從口出自下第二結釋放光此中欲
表口所誦戒是故戒光從口出也以光表戒名為
戒光是故此光有因緣故出非無因緣光非青黃
赤白等者攝相歸本故言非青黃等或可戒色是
法處攝今顯所表故言非青等初說為勝非因果
者謂真如理非因非果遠離因果差別相故此即
無二之所顯故言佛菩薩本原等者謂佛菩薩皆
由此戒若無此戒必不成果故如智度論云譬如
無足欲行無翅欲飛無船欲濟是不可得無戒欲
得好果亦復如是大眾等者勸令誦持。
佛子諦聽若受佛戒者國王王子百官宰相比丘比
丘尼十八梵六欲天子庶民黃門婬男婬女奴婢八
部鬼神金剛神畜生乃至變化人但解法師語盡受
得戒皆名第一清淨者。
經佛子諦聽自下第三簡別能受菩薩戒人然釋
受戒略以四門分別一者明受戒法二者明捨戒
緣三者明持犯差別四者明懺悔法第一明受戒
法復有二種一明依師受法二明自誓受法前中
有三初請戒師次明正羯磨後明請證就戒師中
復分有二初明戒師相後明請相此即第一明戒
師相問何等師得受菩薩戒解云要求已發大心
有智有力言辭巧玅能解義理菩薩師也故瑜伽
論第四十云若諸菩薩欲於如是菩薩所學三種
戒藏勤修學者或是在家或是出家先於無上正
等菩提發弘願已當審訪求同法菩薩已發大願
有智有力於語表義能授能開羅什法師云受戒
法本出梵網律藏品中盧舍那佛與玅海王王千
子受戒為戒師法是出家菩薩具足五德一堅持
淨戒二年滿十臈三善解律藏四玅通禪思五慧
窮玄宗堪為師也雖有此說然彼經此間未翻是
故今依瑜伽略述或第二正請師者如瑜伽云於
如是功德具足勝菩薩所先禮雙足如是請言我
今欲於善男子所或長老所或大德所乞受一切
菩薩淨戒唯願須臾不辭勞倦哀愍聽授既作如
是無倒請已偏袒右肩恭敬供養十方三世諸佛
世尊已入大地得大智慧得大神力諸菩薩眾現
<pb n="310"/>
前專念彼諸功德隨其所有功能因力生殷淨心
或少淨心有智有力勝菩薩所謙下恭敬膝輪據
地或蹲跪坐對佛像前作如是請唯願大德或言
長老或善男子哀愍授我菩薩淨戒如是請已專
注一境長養淨心我今不久當得無盡無量無上
大功德藏即隨思惟如是事已默然而住若依此
經應請二師故下經云見欲受戒人應教而請二
師和上阿闍梨解云若有師處應具請二若無師
處未必具二第二明羯磨者復分有二初明戒師
和上次正明羯磨和上者若依瑜伽論和上二事
故彼論云爾時有智有力菩薩於彼能行正菩薩
所以無亂心若坐若立而作是言汝如是名善男
子聽或法弟聽汝是菩薩不彼應答言是發菩提
願未應答言已發若依此經和上問七遮故下經
云若欲受戒時法師問言現身不作七逆罪耶不
菩薩法師不得與七逆人現身受戒七逆者出佛
身血殺父殺母害殺和上殺阿闍梨破羯磨轉法
輪僧殺聖人若具七遮即身不得戒餘一切得受
戒而瑜伽論云不說七遮者作懺悔亦得戒故非
如聲聞犯邊罪已更不能受各據一義故不相違
謂此經中據不懺悔者說作七逆現身不得戒論
中據懺悔亦有受義故略不說次正羯磨者如瑜
伽說自此已後應作如是言汝如是名善男子或
法弟欲於我所受諸菩薩一切學處受諸菩薩一
切淨戒謂律儀戒攝善法戒饒益有情戒如是學
處如是淨戒過去一切菩薩已具未來一切菩薩
當具普於十方現在一切菩薩今具於此學處於
是淨戒過去一切菩薩已學未來一切菩薩當學
現在一切菩薩今學汝能受不答言能受能授菩
薩第二第三亦如是說能受菩薩第二第三亦如
是答能授菩薩作如是問乃至第三受淨戒已能
受菩薩作如是答乃至第三請證如瑜伽云受淨
戒已能授菩薩不起于座能受菩薩對佛像前普
於十方現住諸佛及諸菩薩恭敬供養頂禮雙足
作如是白某名菩陸今已於我某菩薩所乃至三
說受菩薩戒我某菩薩已為某名菩薩作證唯願
十方無邊無際諸世界中諸佛菩薩第一真聖於
現不現一切時處一切有情皆現覺者於此某名
受菩薩戒亦為作證第二第三亦如是說受戒羯
磨畢竟從此無間普於十方無邊無際諸世界中
現住諸佛已入大地諸菩薩前法爾相現由此表
示如是菩薩已受菩薩所受淨戒爾時十方諸佛
菩薩於是菩薩法爾之相生起憶念由憶念故正
智見轉由正知見如實覺知某世界中某名菩薩
某菩薩所正受菩薩所受淨戒一切於此受戒菩
薩如子如弟生親善意眷念憐愍由佛菩薩眷念
憐愍令是菩薩希求善法倍復增長無有退減當
知是名受菩薩戒啟白請證如是已作受菩薩戒
羯磨等事授受菩薩俱起供養普於十方無邊無
際諸世界中諸佛菩薩頂禮雙足恭敬而退如是
菩薩所受律儀戒於餘一切所受律儀戒最勝無
上無量無邊大功德藏之所隨逐第一最上廣說
乃至一切別解脫律儀於此菩薩律儀戒百分不
及一千分不及一數分不及一計分不及一笇分
不及一喻分不及一鄔波尼殺曇分亦不及一攝
受一切大功德故第二明自誓受戒者如瑜伽論
第四十一云又諸菩薩欲受菩薩淨戒律儀若不
會遇具足功德補特伽羅爾時應對如來像前自
受菩薩淨戒律儀應如是受偏袒右肩右膝著地
或遵跪座作如是言我如是名仰啟十方一切如
來已入大地諸菩薩眾我今欲於十方世界佛菩
薩所誓受一切菩薩學處誓受一切菩薩淨戒謂
律儀戒攝善法戒饒益有情戒如是學處如是淨
<pb n="311"/>
戒過去一切菩薩已具未來一切菩薩當具普於
十方現在一切菩薩今具如是學處如是淨戒過
去一切菩薩已學未來一切菩薩當學普於十方
現在一切菩薩今學第二第三亦如是說說已應
起所餘一切如前應知然自受者必先懺悔要須
得好相以此為限若不得好相不得戒故此經下
云佛滅度後欲以好心受菩薩戒時於佛形像前
自誓受戒當七日佛前懺悔得見好相便得戒若
不得好相時以二七三七乃至一年要得好相得
好相已便得佛菩薩形像前受戒若不得好相雖
佛菩薩像前受戒不得戒若現前先受菩薩戒法
師前受戒時不須要見好相是法師師相授故不
須好相若千里內無能受戒師得佛菩薩形像前
受得戒而要見好相故第二明捨戒緣多少者捨
戒因緣或二或四所言二者瑜伽論第四十云略
由二緣捨諸菩薩淨戒律儀一者棄捨無上正等
菩提大願二者現行上品纏犯他勝處法言四緣
者如論第七十五卷云又捨因緣略有四種一者
決定發起受心不同分心二者若於有所識別大
丈夫前故意發起棄捨言三者總別毀犯四種他
所勝法四若以增上品纏總別毀犯隨順四種他
所勝法由此因緣當知棄捨菩薩律儀若有還得
清淨受心復應還受解云後四緣中第一第二即
前二緣中第一緣攝四中後二二中第二攝是故
若二若四平等無異四他所勝法者十重之中最
後四也後四不共故唯說四重或可菩薩意業為
重故唯說四隨順他勝法者謂十重中前六種也
如是六種亦共二乘或可不定故言隨順或隨順
者但起他勝法者皆名隨順雖有兩釋前說為勝
所以者何若順他勝皆名隨順犯他勝方便即應
捨戒是義不然由此道理明知唯說十中初六名
為隨順不說一切上品纏犯前六重戒必捨戒故
解云此中捨者但捨功能不捨種子問曰此三聚
淨戒以何為體解云此有表無表此中表者第三
羯磨時現行思為體依勝思願假建立故色聲定
非業自性故若無表律儀以勝期願思種為性謂
依恩種假建立故上來所說依於攝假從實門說
表無表業離恩恩種無別體故若依法數辨戒體
者以法處所攝色為性而餘處說表色是眼境者
是相從說或隨轉門故成業論云第三明持犯差
別者就遮罪明其持犯復約性罪明持犯也就遮
罪者如瑜伽論四十一云若諸菩薩安住菩薩淨
戒律儀如薄伽梵於別解脫毗奈耶中將護他故
建立遮罪制諸聲聞令不造作諸有情類未淨信
者令生淨信已淨信者令倍增長於中菩薩與諸
聲聞應等修學無有差別何以故以諸聲聞自利
為勝常不棄捨將護他行為令有情未信者信信
者增長學所學處何況菩薩利他為勝當知是文
從多分說若盡道理於遮罪中亦有不共思如威
儀戒若見由衣不齊有利益菩薩此中即不慗衣
如是等類準此可知又瑜伽云若諸菩薩安住菩
薩淨戒律儀如薄伽梵於別解脫毗奈耶中為令
聲聞小事少業少希望住建立遮罪制諸聲聞令
不造作於中菩薩與諸聲聞不應等學何以故以
諸聲聞自利為勝不顧利他於利他中少事少業
少希望住可名為玅非諸菩薩利他為勝不顧自
利於利他中少事少業少希望住得名為玅如是
菩薩為利他故從非親里長者居士婆羅門等及
恣施家應求百千種種衣服觀彼有情有力無力
隨其所施如應而受如說求衣求鉢亦爾如求衣
鉢如是自求種種絲縷令非親里為織作衣為利
他故應畜種種憍大者耶衣諸坐臥具事各至百
千乃至廣說次就性罪中持犯差別者至文當說
<pb n="312"/>
決定毗尼經云佛告優波離汝今當知聲聞乘人
有異方便有異深心持清淨戒菩薩乘人有異方
便有異深心持清淨戒優波離聲聞乘人雖淨持
戒於菩薩乘不名淨戒菩薩乘人雖名淨戒聲聞
乘人不名淨戒云何名為聲聞乘人雖淨持戒於
菩薩乘人不名淨戒優波離聲聞乘人不應乃至
一念起於一念欲更受身是則名為聲聞乘人清
淨持戒於菩薩乘最大破戒不名清淨解云謂諸
菩薩有利益處方便受身起種種欲攝受有情出
不善處安置善處若諸菩薩不以其欲攝受有情
棄捨有情即是破戒此中意說在家菩薩出家菩
薩出家菩薩為護聖教是故不得行非梵行又云
優婆離菩薩乘人於無量劫堪忍受身不生厭患
則名為菩薩乘人清淨持戒於聲聞乘最大破戒
不名清淨云何名為菩薩乘人持開通戒聲聞人
持不開通戒優婆離菩薩乘人以初日分所犯戒
於日中分思惟當得一切種智菩薩爾時不破戒
身以日中分有所犯或於日後分思惟當日得一
切種智菩薩爾時不破戒身廣說乃至以後夜分
有所犯戒於日初分思惟當得一切種智菩薩爾
時不破戒身以是義故菩薩乘人持開通戒聲聞
乘人持不開通戒菩薩不應生大慚愧亦復不應
生大悔纏優波離聲聞乘人數數犯罪即時破失
聲聞戒身所以者何聲聞乘人應當持戒制一切
結如救頭燃所有深心為涅槃故廣說乃至優波
離白佛言世尊或有欲相應心而犯於戒有瞋相
應心而犯於戒有癡相應心而犯於戒世尊菩薩
犯戒於欲相應心瞋相應心癡相應心何者為重。
爾時世尊告優波離若有菩薩如恒河沙劫欲相
應心而犯於戒或有菩薩因以瞋心而犯於戒等
住菩薩大乘之道因瞋犯者當知最重所以者何
因瞋恚故能捨眾生因貪欲故於諸眾生而生親
愛優波離所有諸結能生親愛菩薩於此不應生
畏所有諸結能捨眾生菩薩於此應生大畏廣說
乃至大乘之人因欲犯者我說是人不為名犯因
瞋犯者我說是人名為大犯名大過患大墮落於
佛法中是大留難若有菩薩無有方便欲相應心
而犯於戒生於怖畏於瞋犯戒不生怖畏若有菩
薩而有方便恚相應心而犯於戒而生怖畏欲相
應心而犯於戒不生怖畏。
佛告諸佛子言有十重波羅提木叉。
經佛告諸佛子言有十重波羅提木叉者自下第
二別釋戒相此中有二初釋十重次釋輕戒後總
結釋十重中文分有三初總標次別釋後總結前
中有四一者標數二者勸誦三者勸學四者勸持
此即初也。
若受菩薩戒不誦此戒者非菩薩非佛種子我亦如
是誦。
經若受菩薩戒至亦如是誦者自下第二勸誦謂
諸菩薩要須誦戒不誦此戒者非菩薩非佛種子
若不誦持戒必不能得菩提果故故言非佛種子。
一切菩薩已學一切菩薩當學一切菩薩今學。
經一切菩薩至今學者自下第三勸學。
我已略說波羅提木叉相貌應當學敬心奉持。
經我已略說至敬心奉持者自下第四勸奉持。

梵網經述記上本
<sarticle>梵網經述記上末</sarticle>

若佛子。
經佛告佛子者自下第二別釋於中釋十重即分
為十此即第一釋不殺戒於中有三初標人次正
釋業道後是菩薩下結其罪名此即初也。
<pb n="313"/>
若自殺教人殺方便殺讚歎殺見作隨喜乃至呪殺
殺因殺緣殺法殺業乃至一切有命者不得故殺。
經若自殺至殺緣者自下第二正釋業道於中有
二初舉業道相明不應作次是菩薩應起下明結
業道前中先明殺差別次乃至一切有命者下明
其所殺後不得故殺者結不得殺此即第一明殺
差別汎論殺者謂奪彼命名為殺生如是殺生通
大小乘少有差別謂聲聞教斷若見利若不見利
必不許殺菩薩戒中若見利益亦許殺生故瑜伽
論四十一云若諸菩薩安住菩薩淨戒律儀善權
方便為利他故於諸性罪少分現行由是因緣於
菩薩戒無所違犯生多功德謂如菩薩見劫盜賊
為貪財故欲殺多生或復欲害大德聲聞獨覺菩
薩或復欲造多無間業見是事已發心思惟我若
斷彼惡眾生命當墮地獄如是其不斷無間業成
當受大苦我寧殺彼墮於那落迦終不令其受無
間苦如是菩薩意樂思惟於彼眾生或以善心或
無記心知是事已為當來故深生慚愧以憐愍心
而斷彼命由此因緣於菩薩戒無所違犯生多功
德問殺生業道於何時成為所殺生住死有能殺
生者成根本業道為彼死後成業道耶解云決定
死後方成業道若住死有成業道者能殺與所殺
俱時捨命亦應業道成而不許殺故知死後方成
業道有言依薩婆多云如前無異若依大乘所殺
有情住死有時能殺生者得業道所以者何過去
無體對何有情得成業道故知所殺住死有時能
殺生者得成業道無實眾生及實命根而壞和合
故成道業彌勒所問經第二卷云問無命可殺云
何斷命得罪答雖無實命斷和合體名為殺生問
害何世蘊名為殺生過去不可害已滅無故未來
不可害未生無故現在不可害剎那不住不待害
緣自然滅故解云以現在世刀等緣故遮未來蘊
命不生起故言殺生如彌勒所問論云有人說言
住現在世壞未來世和合陰體問自斷命者成業
道不解云不成業故彌勒所問論云問以何義故
自斷命者不得罪報答以無可殺者故此明何義
若有他人是可殺者能殺生人得殺生罪以自殺
者無可殺境即更無殺者故自斷命不得惡報問
自殺身發起殺心斷人命根破壞五陰捨離人趣
殺業成就何不得殺生罪報答若爾阿羅漢人應
得殺生罪此明何義以死相羅漢自害其身斷己
命故彼阿羅漢亦應獲得斷命之罪而彼無罪以
離嗔心故傍論應止正釋本文此有十句即分三
初有六句正釋殺事次有一句明殺業後有三句
明殺生業因此即第一明殺生事殺生事有六一
者自殺謂自手殺二者教人殺謂遣使殺三者方
便殺謂藥等四者讚嘆殺五者見殺隨喜此中讚
嘆隨喜是殺同類非根本業六者呪殺謂毗阿羅
等經曰殺業者自下為第二明其殺業謂動身手
名為殺業經曰殺法殺因殺緣者自下第三句明
殺因緣言殺法者謂即耶教依此耶法行殺生故
即為殺法如說羊祠天命終生天言殺因者謂欲
殺思及煩惱等名為殺因言殺緣者謂弓箭等遠
者名緣親即名因或由他所逼而行殺業他即名
緣經曰乃至一切有命者自下第二明其所殺然
有其三品謂上中下故涅槃經第十五言上殺者
父母乃至阿羅漢辟支佛畢定菩薩中殺者從凡
夫人乃至阿那含是名中殺下殺者謂三趣也解
云此中意說殺父母佛阿羅漢辟支佛解行以上
諸菩薩等是名殺殺成逆故或可十解以上乃名
畢定菩薩不退轉故或可初地以上菩薩名畢定
菩薩解行菩薩退與不退皆不定故有諸八地以
上菩薩乃名畢定一切煩惱必不起故殺下三果
<pb n="314"/>
及凡夫成重非逆而此經下云聖人者名逆者竝
阿羅漢辟支佛畢定菩薩名為聖人殺三惡趣自
有兩釋一云殺三途生唯輕非重故四分去唯說
殺人犯波羅夷謂此三趣非道器故一云殺傍生
等成重非輕所以者何謂諸菩薩於諸有情慈悲
平等無勝劣故雖有兩釋後說為勝故此經云一
切有命者不同四分等中且說聲聞不論菩薩戒
故不相違雖有兩釋後釋為勝違慈悲故經曰不
得殺者自下第三結不得殺如文可知。
是菩薩應起常住慈悲心孝順心方便救護。
經曰是菩薩至方便救護者自下第二結成業道
於中有二初明應起慈心後明成業道此即第一
明起慈心如華嚴經如來光明覺品一一眾生故
阿鼻地獄中無量劫燒煑心淨如最勝所言悲者
拔有情苦慈者與有情樂如是二種無瞋不害以
為自性方便救護者謂諸菩薩四方救護眾生謂
諸菩薩方便救護無救有情言無救者謂以孤獨
故如十地論第五卷云是中無救者以孤獨故孤
獨無救有九種一恒常貧窮孤獨無救二三毒之
火熾燃不息孤獨無救三有窂固之獄孤獨無救
四常為煩惱諸稠林所覆孤獨無救五無正觀力
孤獨無救六遠離善法心無喜樂孤獨無救七失
諸佛妙法孤獨無救八而常隨順世間水流孤獨
無救九失涅槃方便孤獨無救廣說如彼解云菩
薩能救如是九種無救有情故言方便救護四攝
方便一者布施二者愛語三者利行四同事廣如
瑜伽菩薩地說。
而反更自恣心快意殺生是菩薩波羅夷罪。
經曰是至而自恣心快意殺生自下第二明結業
道由五緣故得殺業道如瑜伽論五十九云復次
若廣建立十惡道自性差別復由五相何等為五
一事二想三欲樂四煩惱五方便究竟殺生業道
以有情數眾生為事若能害者於眾生所作眾生
想起害生欲此想即名於彼眾生名不顛倒想依
此想故作如是心我當殺害如是名為殺欲樂此
能害者或貪所蔽或嗔所蔽或癡所蔽或二所蔽
或三所蔽而起作心是名煩惱彼由欲樂及染汙
心或自或他發起方便加害眾生若害無間彼便
命終即此方便當於爾時說名成就究竟業道若
於後時彼方命終由此方便彼命終時乃至名成
就究竟解云若顛倒相謂如欲殺王誤殺張等於
殺生中誤謂為杌於中有三釋一云殺眾生故成
業道第二師云若此處中本來無杌應須詳審不
詳審斷者成根本業若此處中先有杌人忽補杌
處以木相斫即非成重也第三師云正輕非重亦
非業道雖有三說後說為勝謂一切誤殺不成業
道以闕緣故如不殺者誤殺是闕緣不得成業道
故瑜伽論第九卷云作用顛倒者謂如有一於餘
眾生思欲殺害誤害餘者當知此中雖有殺生無
殺生罪然有殺生種類殺生相似同分罪生若誤
殺其餘眾生殺生殺於非情如杖己謂我殺生當
知此中無有殺生無殺生罪然有殺生種類相似
同分罪生如殺生業道如是不與取等一切業道
隨其所應作用顛倒應知然此殺生罪中極重是
故為初如大智度論第十七云復次行者思惟我
自惜命愛身彼亦如是與我何異以是之故不應
殺生復次殺為罪中之重何以故人有死急不惜
重物但以活命為先佛語難提迦優婆塞殺生有
十罪何等為十一者心常懷毒世世不絕二者眾
生憎惡眼不喜見三者常懷惡念思惟惡事四者
眾者畏之如見蛇虎五者睡時心怖覺亦不安六
者常有惡夢七者命終之時狂怖惡死八者種短
命業因緣九者身壞命終墮泥梨中十者若出為
<pb n="315"/>
人常當短命故此中菩薩一切萬行慈悲為首故
不殺戒為第一戒問菩薩一念有漏戒有幾許福
解云初發心菩薩一念妙戒超過二乘無漏淨戒
何況異生所有戒等故大般若經第五百八十六
云又滿慈子彼使世間一切情皆成就十善業道
彼所有戒於發無上正等覺心諸菩薩眾初發心
持一菩薩戒百分不及一乃至鄔波尼殺曇分不
及一廣說乃至滿慈子問舍利子云何菩薩有漏
淨戒能勝二乘無漏淨戒舍利子言聲聞獨覺無
漏淨戒唯求自利迴向菩薩淨戒若為度脫無量
有情迴向無上正等菩薩是故菩薩所有淨戒能
勝二乘無漏淨戒又大智度論第十九云觀老病
一切無勉者當起慈悲心云何惡加物經曰是菩
薩波羅夷者自下第三結其罪名波羅夷者此云
他勝若犯此罪天魔外道之所勝故。
若佛子。
經曰若佛子自下第二釋偷盜戒損彼依報故得
重罪亦名不與取亦名為偷亦名奪也不與取戒
菩薩不與二乘等學故瑜伽論第四十一云又如
菩薩見劫盜賊奪他財物若僧伽物窣堵波物取
多物已執為己有縱情受用菩薩見已起憐愍心
於彼有情發生利益安樂意樂隨力所能逼而奪
取勿令受用如是財故當受長夜無義無利由此
因緣所奪財寶若僧伽物還復僧伽窣堵波物還
窣堵波若有情物還復有情菩薩如是雖不與取
而無違犯生多功德故就釋文復分有三初標人
如說若佛子故次自盜下明業道相後是菩薩波
羅夷結罪名。
自盜教人盜方便盜呪盜盜因盜緣盜法盜業乃至
鬼神有主劫賊物。
經曰自盜教人盜方便盜者自下第二釋業道相
於中有二初舉業道相明不應作後而菩薩生佛
性下明業道前中有二初舉業道相次一切財物
下明不應作前中有八句初兩句可知方便盜者
方便壞色等盜業者動身手等盜法者隨其所應
所持盜具近緣名因遠緣名緣鬼神有主者欲顯
鬼神物若有守主守主邊結罪無守護人即不成
重故言鬼神有主或鬼神者謂鬼神物有主者謂
有主無守及有守護劫賊物者無別守護如賊如
破城得物為官守護。
一切財物一針一草不得故盜。
經一切財物下第二明不應作雖有兩文第一明
業道相竟。
而菩薩應生佛性孝順心慈悲心常助一切人生福
生樂而反更盜人財物是菩薩波羅夷罪。
經而菩薩下第二明結業道此不與取六緣成重
一他不與物二屬他三屬他想四重物五六離本
處今依瑜伽五緣成業道故彼論五十九云不與
取業事者謂他所攝物想者謂彼想欲樂者謂劫
盜欲煩惱者謂三毒或具或不具方便究竟者謂
起方便離本處也若依此論六緣成六重於前五
緣中更加一緣謂重物也此中盜佛物於守護人
邊結罪佛無攝心故而婆娑論云佛邊得罪者欲
令眾生生殷重心故作是說故磨得勤伽云盜寶
物重罪若盜神物同僧祇云若盜神物得重罪十
誦云若盜神物得偷蘭遮如是二文如何會釋解
云摩得勤伽就守護人邊故說得重十誦律中直
約鬼神故言偷蘭互不相違如是等依聲聞說今
依菩薩偷鬼神物自有兩釋一云偷鬼神物亦成
重也二盜鬼神物是輕非重無攝心故此經云更
盜人物是波羅夷問盜物離本處一切皆是成重
次不解云此即不定故優婆塞戒經第六卷云若
欲偷金得已即念無常之想心生悔恨欲還本主
<pb n="316"/>
而復畏之設餘方便還所偷物雖離本處不得偷
罪或有不離本處而得盜罪謂如不動置處但壞
色等問偷命過比丘物護邊得罪解云優婆塞戒
經若羯磨已從羯磨僧得若未羯磨從十方僧得
若臨命終時隨所付處因之得罪問齊於幾許名
為重物解云薩婆多論云佛言取五錢者即犯重
然此釋文自有三說一云此諸錢中取金銀錢為
五錢為命故取五錢即犯也一云隨國制法得重
若國制取一錢與破頭即取一錢犯重也今隨一
國五錢為限上來依聲聞若依菩薩自有兩釋一
云與聲聞同一云若多若少皆得重也故此經云
乃至草木不得盜離本處者自有兩釋一云取得
入手快言好時即犯重也一云取得入快言好時
未成業道取已離手放著於地方成業道若欲十
[這-言+兀]而得五[這-言+兀]五[這-言+兀]中犯重餘五[這-言+兀]中有云無犯有
說亦犯初說為勝所以者何餘之五[這-言+兀]不離本處
如何成業道問偷盜之人有何等罪解云如大智
度論云不與取有十罪何等為十一者物主常瞋
二者重疑重罪人疑三者非時行不籌量四者朋
黨惡人遠離賢善五者破善相六者得罪於官七
者財物沒入八者種貧窮業因緣九者死入地獄
十者若出為人若求財五家所共若王若賊若火
若水若不愛子用乃至藏埋之失後結罪名準前
可知。
若佛子。
經若佛子自婬自下第三明不婬戒文分有三初
標人如經若佛子故。
自婬教人婬乃至一切女人不得故婬婬因婬緣婬
法婬業乃至畜生女諸天鬼神女及非道行婬而菩
薩應生孝順心救度一切眾生淨法與人而反更起
一切人婬不擇畜生乃至母女姊妹六親行婬無慈
悲心是菩薩波羅夷罪。
次自婬下明業道後是菩薩波羅夷下結罪名自
婬下第二明業道於中有二初業道相次而菩薩
下明結業道此即第一明業道相於中有三初出
婬相如說自婬教故次乃至一切女人下明不得
犯後婬因下明方便因法業等準前可知經曰而
菩薩下第二明成業道若依瑜伽五緣成業道故
彼論五十九云欲耶行業道事者謂女所不應行
設所應行非支非處非時非量想者於彼彼想欲
樂者謂樂行之欲煩惱者謂三毒或具或不具方
便究竟者謂兩兩交會上來沉淪耶婬業道若論
菩薩自有二種一者在家二者出家在家菩薩若
見有利益即住慈悲行非梵行若無利益即不行
婬或但遮耶婬不遮非梵行云云若出家菩薩若
有利益若無利益一切不應行非梵行故瑜伽論
菩薩地云又如菩薩處在居家見有母邑無繫屬
習婬欲法繼心菩薩求非梵行菩薩見已作意思
惟勿令心恚多生非福若隨其欲得自在方便安
處令種善根亦當令其捨不善業住慈愍心行非
梵行雖習如是穢染之法而無所犯多生功德出
家菩薩為護聲聞聖所教誡令不壞滅一切不應
行非梵行又大智度論第七十五云如佛所說耶
婬之人後墮劒樹地獄眾苦備受得出為人家道
不穆乃至廣說問菩薩起染愛心作何等觀答起
愛心時修不淨觀修治其心謂從頭至足一一觀
察不淨臰穢充滿其身不可愛樂如智度論第十
九云是身為穢藪不淨物腐積是實為行廁何足
以藥意復次起染心時當觀無常謂審思惟天上
諸樂皆是無常畢竟無樂何人中有何樂喜如彼
論云諸天薗林中七寶蓮池天人相娛樂失時汝
當知是時觀無常天上樂皆苦汝當厭欲樂愛樂
正真道於諸衰中女衰最重刀火雷電霹[靂-秝+林]怨家
<pb n="317"/>
毒蛇之屬猶可暫近女人慳妬嗔諂妖穢鬪諍貪
嫉不可暫近如偈言寧以赤鐵蜿轉眼中不以散
心耶觀女色第三結罪名可知。
若佛子。
經若佛子自妄語自下第四明不妄語戒文有三
初明人如說若佛子故。
自妄語教人妄語方便妄語妄語因妄語緣妄語法
妄語業乃至不見言見見言不見身心妄語。
次自妄語下第二結業道相後結罪名第二明業
道中復分有二初明業相後而菩薩下明結業道
此即初也妄者虗誑不實語者語言損賢善故名
之為罪妄語法者作別方法為誑他故然此妄語
其八句謂見言不見不見言見如有二句如是聞
覺知各有二亦爾然釋妄語罪自有二釋一云若
染汙心詐妄語者皆成重也一云說過人法成波
羅夷所餘妄語是輕非重復次妄語不共二乘同
學如瑜伽論四十一云又如菩薩為多有情解脫
命難囹圄縛難刖手足難劓鼻刖耳剜眼等難雖
諸菩薩為自命難亦不正知說於妄語然為救脫
彼有情故知而思擇故說妄語以要言之菩薩唯
觀有情義利非無義利自無染心唯為饒益諸有
情故覆想正知而說異語說是語時於菩薩戒無
所違犯生多功德也問佛菩薩中得妄語罪不解
云自有兩釋一云於佛菩薩不成妄語罪所以者
何豫知彼心不領彼誑故一云亦成業道雖有兩
釋初說為好問向畜生等詐誑妄語或成業道解
云若四趣中得領解者彼邊成重彼若不能領解
語者不成業道言身心妄語者心中覆怒及以身
表皆成業道如布灑時實有所犯嘿然而住及動
手足自表清淨如是等類名身妄語以身表故。
而菩薩常生正語正見亦生眾生正語正見而反更
起一切眾生邪語邪見邪業是菩薩波羅夷罪。
經而菩薩常生正語自下第二正明結罪此妄語
業具足五緣得成業道一者事故二者想故三者
欲樂故四煩惱故五究竟故事者謂見聞覺知不
見聞覺知想者謂於見業或翻彼想欲樂者謂覆
想欲樂煩惱者貪瞋癡或具或不具方便究竟者
前人領解若依大智度論妄語有十罪故彼論第
七十云妄語有十罪一者口氣臰二者善神遠之
非人得便三者雖有實語人不信受四者智人謀
議常不參豫五者常被誹謗醜惡之聲周聞天下
六者人所不敬雖有教勑人不承用七者常多憂
愁八者種誹謗業因緣九者身壞命終當墮地獄
十者若出為人常被誹謗問已證聖果言我未證
得成重不解云是輕非重墮地獄者因果經云今
身多妄語者死墮鐵釘地獄中。
若佛子。
經若佛子自沽酒自下第五釋不沽酒戒沽者貨
賣異名酒能亂他故得罪也聲聞戒中是波逸提
菩薩戒中是波羅夷謂諸菩薩利他為勝而反令
他起顛倒心故重非輕文分有三初標人如說佛
子故。
自酤酒教人酤酒酤酒因酤酒緣酤酒法酤酒業一
切酒不得酤是酒起罪因緣。
次沽酒下明業道後結罪名就第二明業道中復
分有二初明業道相後明結業道沽酒法者謂沽
酒方法如世間言入錢酒等沽酒緣者謂米水等。
而菩薩應生一切眾生明達之慧而反更生眾生顛
倒之心是菩薩波羅夷罪。
經而菩薩下第二明結業道由五緣故沽酒成重
何等為五一者於有情二者有情想三者希利貨
賣心四者真酒五者授與有情者有其三品一者
上品謂佛菩薩及諸賢聖者二者中品境謂人天
<pb n="318"/>
三者下品謂四趣也此三境中中品有情正是所
制非上品境不醉亂故亦非下境非法器故真酒
者謂能令人醉名為真酒若有藥酒如黃耆等飲
即治病不至醉亂故求利貨亦不成重或此結重
授與者自有兩釋一云隨所授與若多少與即成
重一云待飲之時方成重也本欲覓利故作亂藥
為利與他竟如何不成重此中酒利四句分別或
者有酒而不為利謂如說為利他故設藥酒等或
有為利而非酒所餘物或有酒亦為利如覓利沽
酒或有俱非謂除前相如是四句若第三句成初
之二句正輕非重若第四句非重非輕結罪名者
準前應知。
若佛子。
經若佛子自下第六說四眾過說他過罪有二過
失是故制也一者覆他善故二者遠離正法故謂
諸菩薩顯揚他德而說他過故成重也就釋文中
復分有三初標人如經若佛子故次明業道相後
結罪名。
自說出家在家菩薩比丘比丘尼罪過教人說罪過
罪過因罪過緣罪過法罪過業而菩薩聞外道惡人
及二乘惡人說佛法中非法非律常生悲心教化是
惡人輩令生大乘善信而菩薩反更自說佛法中罪
過者是菩薩波羅夷罪。
經曰自說自下第二明業道相文分為二初明業
道相次而菩薩下明結業道此即第一釋業道相
言罪過者自有兩釋一云說他十重七逆罪者犯
他勝法若說輕罪是輕非重一云不論輕重但是
懷他利養及恭敬故說彼過罪皆是犯重說四眾
過由具五緣成他勝法一者眾生二者眾生想三
者煩惱謂貪利養四者謂四人說罪五前人領解
眾生者有三品境自有兩釋一云上品境中菩薩
非餘唯於菩薩方成重故若無菩薩戒有聲聞戒
及有戒下品境中是輕非重一云說無菩薩戒有
聲聞戒比丘比丘尼罪是重非輕雖有兩釋後說
為勝隨順聖教及正理故此中教者即此經云出
家菩薩比丘比丘尼罪過故所言理者若為壞他
說聲聞過是重非輕具足云說佛法中所有過故
如說菩薩過言二心者謂壞他利養及恭敬貪自
利益及恭敬故眾生想者謂於四眾生眾生想言
煩惱者謂貪利益及恭敬故向人說者謂向上中
境無菩薩戒者說是重非輕壞法深故向有菩薩
戒者說者一云是輕非重一云是重非輕也初說
為勝所以者何向同眾說過非深故向十境說是
輕非重過不深故向聲聞者自有兩釋一云是輕
非重向內眾說過非深重故一云向聲聞內人說
四眾過是重非輕向非同眾說他過失其過深準
有兩釋故初說為勝所以者何順教理故所言教
如此經而菩薩聞外道惡人及二乘惡人說佛法
中非法非律故所言理者向二乘說是重非輕向
非同眾故如向外道說若無根說不問輕重同罪
異眾是輕非重是即第十三毀謗戒攝今釋為壞
利養是重非輕律部中說問白衣說是第三篇向
今內眾說是為第七聚。
若佛子。
經若佛子自下第七明自讚毀他戒有二義故犯
他勝法一者壞他利養及恭敬故二者貪自利益
及恭敬故如瑜伽論第四十云若諸菩薩為欲貪
利養恭敬自讚毀他是名第一犯他勝處法菩薩
善戒經及地持亦同瑜伽若不貪利養及恭敬故
自讚毀他是輕非重故瑜伽論四十一云若諸菩
薩安住菩薩淨戒律儀於他人所有染愛心有嗔
心自讚毀他是名有犯是染汙犯無違犯者若為
摧伏諸惡外道若住持如來聖教欲方便調彼伏
<pb n="319"/>
彼廣說如前或為令其未淨信者發生淨信已淨
信者轉復增長就釋文中復分有三初標人如說
若佛子故。
自讚毀他亦教人自讚毀他毀他因毀他緣毀他法
毀他業。
次曰自讚下明業道相後結罪名明業道相文分
有二初明業相次明成業道此即第一明業道相
此中因者謂先世因業者謂即語業緣者此即自
讚毀他法戒是名業相。
而菩薩應代一切眾生受加毀辱惡事自向己好事
與他人。
經而菩薩代一切至好事與他人者下第二明結
業道於中有二初明應行後明結業道此即初也
謂諸菩薩引他惡事自向於己好事與他人也。
若自揚己德隱他人好事令他人受毀者是菩薩波
羅夷罪。
經若自揚己德至他人受毀者下第二明結業道
自讚毀他由具五緣犯他勝何等為五一者事故
二者想故三者欲樂故四煩惱故五者方便究竟
故事謂自他德失等事想者謂於自德他失生想
欲樂者謂於自他中發讚毀欲煩惱者謂貪利養
心方便究竟者謂時眾領解問於何等人邊成業
道耶解云上中境中犯他勝法此有兩釋一云但
是上中境若有戒邊皆成業道求利養心自讚毀
故一云唯於有菩薩戒人邊成業道若於無菩薩
戒人及下境中是輕非重雖有兩釋初說為勝所
以者何上中境雖無菩薩戒而求利心說他過失
過深重故問向何等人說犯他勝法解云自有兩
釋一云向異眾說犯他勝法向同眾說是輕非重
異眾者謂無菩薩戒眾同眾者謂有菩薩戒眾一
云向同眾若向異眾求利養心自讚毀他是重非
輕後說為勝所以者何求名利養及恭敬故自讚
毀他過失重故問利養過重者如大智度論第七
卷云是利養法如賊壞功德本譬如天電傷害五
穀利養名聞亦復如是壞功德苗令不增長如佛
說得入栴檀林而但取其葉既入七寶山而更取
水精有人入佛法不求涅槃樂反求利供養是輩
為自欺今世燒善根後世墮地獄經是波羅夷者
自下第三結名。
若佛子自慳教人慳慳因慳緣慳法慳業而菩薩見
一切貧窮人來乞者隨前人所須一切給與而菩薩
以惡心瞋心乃至不施一錢一針一草有求法者不
為說一句一偈一微塵許法而反更罵辱是菩薩波
羅夷罪。
經若佛子自下第八明慳戒者慳者之名即此貪
分慳𠫤財法違利他行是故犯罪七眾同犯不共
聲聞若聲聞中不與法者在第七聚不與財者不
制戒也不施法財有其三種一者性慳貪故二者
懷瞋恨故三者調伏彼故此中初一犯他勝處第
二懷瞋而不施與是輕非重第三一種無所違犯
瑜伽論第四十云若諸菩薩現有資財性慳財故
有苦有貧無依無怙正求財者來現在前不起哀
憐而修慧捨求正法者來現在前慳法故雖現有
法而不捨施是名第二他勝處法菩薩善戒經地
持論亦同此說又瑜伽論四十一云若諸菩薩安
住菩薩淨戒律儀有飲食等資生眾具見有求者
來正悕求飲食等事懷嫌恨心懷恚惱心而不給
施是名有犯有所違越是染汙犯若由懶墮懈怠
放逸不能施與非染汙犯無違犯者若現無有可
施財物若彼悕求不如法物所不宜物若欲方便
調彼伏彼不惠施者皆無違犯又云若諸菩薩安
住菩薩淨戒律儀他來求法懷嫌恨心懷恚惱心
嫉妬變異不施其法是名有犯有所違越是染汙
<pb n="320"/>
犯若由嬾墮懈怠忘念無記之心不施其法是名
有犯非染汙犯無違犯者謂諸外道伺求過短或
有重病或心狂亂或欲方便調彼伏彼出不善處
安立善處或於此法未曾通利或復見彼不生恭
敬無有慚愧以惡威儀而來聽受或復知彼是鈍
根性於廣法教得法究竟深生怖畏當生邪見增
長邪執衰損惱懷或復知彼法至其手轉布非人
而不施與皆無違犯若應答不答說而倒說即是
此經中第十三戒即此慳貪具足五緣犯勝處一
者事故二者想故三欲樂故四煩惱故五方便究
竟故事者財法想者謂生財及法想欲樂者謂生
不施欲煩惱者謂猛利慳貪方便究竟者發起決
定不施心已前人領解問於何等人不施犯重解
云於上中境不施犯重於下品境不施犯輕下品
境者一切畜生若一闡提不入三境於闡提人不
施亦不犯如涅槃經第十五云下境者蟻子乃至
一切畜生言一闡提不墮此三問在家菩薩施何
等物出家菩薩施何等物解云如決定毗尼經云
在家菩薩應行二施一財二法出家菩薩應行四
施一紙二墨三筆四法得無生忍應行三施何等
為三一王位二妻子布施三頭目布施問出家菩
薩三衣施不解云菩薩有二一者已見第一義諦
二者新學已見第一義諦菩薩見施三衣有利益
者不顧破戒及持戒而行戒而行惠施皆無違犯
彼已成就聖性戒故如大智度論四十五云比丘
聞般若施三衣等云問如佛結戒比丘三衣不應
施是諸比丘何故破尸羅波羅蜜作檀波羅蜜答
復有人言是諸比丘聞佛說諸菩薩行檀波羅蜜
他念不顧破戒廣說乃至一世諦故結戒非第一
義由此明知見第一義施亦無犯若護佛教不施
三衣亦無違犯故瑜伽論三十九云又諸菩薩諸
佛聖教出家終不違越所有學處若新學菩薩三
衣不施無所違犯故瑜伽論七十五云復次若有
出家菩薩除三衣於所有長物佛所聽畜身所受
用順安樂住若思釋施來求者當知無罪若顧善
品非慳貪障而不施者亦無有罪解云除三衣外
明知三衣不得惠施問若爾何故大智度論云問
出家菩薩若三衣不施即不成檀行若施即失戒
波羅蜜如何檀戒具足答若始學菩薩先欲行布
施即失戒若欲具戒即失檀行始學菩薩不得一
時具行二行既言不施即失檀行如何得言三衣
不施解云此中意說始學菩薩不得一時二種圓
滿不謂不施即有所犯問云何應知施不施物解
云如瑜伽論三十九云云何施與云何不施謂諸
菩薩若知種種內外施物於彼眾生唯令安樂不
作利益或復於彼不作安樂不作利益便不施與
解云安樂不利者唯令有情現在戲樂而無當來
利或唯有世間安樂無有出世利益義菩薩若見
如是等類即不惠施所以者何以財攝受諸有情
類出不善處安置善處而行惠施非為費物又彼
論云若知種種內外施物於彼眾生定作利益不
定安樂或復於彼定作利益安樂即便施與若有
來求共為伴侶欲作非理逼迫損害誑惑於他便
不以身而施於彼若諸菩薩於所行施意樂清淨
見有無量利益眾生事正現在前設有來求自身
支節不應施與又諸菩薩若魔眾天壞煩惱亂心
現前來乞身分支節不應分碎支節施與或有菩
薩眾生癡誑心亂來求菩薩身分支節亦不應破
支節施與何以故由彼不住自性心故若有眾生
來求毒火刀酒等物或為自害或為他害即不施
與若有眾生來求毒火刀酒等物或自饒益或饒
益他是即應施又諸菩薩不以非同意物而行惠
施又諸菩薩不以有[乏-之+虫]飲食等物而行惠施若有
<pb n="321"/>
眾生求種種能引戲樂能引無義所施之物不應
施與又諸菩薩於自妻子奴婢僕使親戚眷屬若
不先以正言曉喻令其歡喜終不強逼令其憂惱
施來求者廣說如彼又七十五云諸藥識已書正
法有嬰兒總眾生來乞若施與之當知有罪故若
貪著財當觀老病死而行惠施如智度論云著欲
不自覺以何悟其心當觀老病死爾乃出四淵然
行布施有其二種一者外財二者肉身施外財者
如修多拏太子不惜肉身如摩訶薩埵亦如濕毗
王亦如薩婆達王薩婆達王者如大智度論第十
六云薩婆達王為歒國所滅身冥牀野見有遠國
婆羅門來欲從己乞自已國破家亡一身藏冥愍
其辛苦故從遠來而無所得語婆羅門言我是薩
婆達王新王募人求我甚重即時自縛以身布施
之送與新王大得財物若行布施即得現在及當
來世富樂之果現在果者如末利夫人供養須菩
提故得今世果報為波斯尼示王后如尸婆供養
迦旃延故得今世果為旃陀波周陀王后義如大
智度論說現在尚得如是果報何況未來而是菩
薩壞慳貪心不施財法故犯重罪釋文可見。
若佛子。
經若佛子自下第九明瞋不受悔戒乖慈悲故得
他勝所七眾同犯大小不同謂聲聞教以瞋打者
入波逸提若不受悔者在第七聚今說菩薩瞋不
受悔犯他勝處由具五緣得成他勝一者事謂於
有情所即上中境非下品境下品境中上輕非重
二者想故謂生有情想三者欲樂謂起瞋欲四者
煩惱謂瞋等五者方便究竟謂壞恨心不受彼悔
前人領解如瑜伽云若諸菩薩長養如是種類忿
纏由此因緣不唯發起麤言便息由忿弊故加以
手足塊石力杖捶打傷害損惱有情內壞猛利忿
恨意樂有所違犯他來諫謝不受不忍不捨怨結
是名第三勝處法此中他者自有三釋一云懷瞋
心時有餘善友他來諫謝作如是言何須如是猛
利瞋眼長老思釋更不須瞋如是諫時不捨怨結
犯他勝法非怨家來不捨怨法犯他勝法若其怨
家來求悔不受其悔止輕非重如瑜伽論云若諸
菩薩安住菩薩淨戒律儀他所侵犯彼還如法平
等悔謝壞嫌恨心欲損惱彼不受其謝是名有犯
是染汙犯一云所對怨家來求諫謝不受其悔犯
他勝處所言他者怨家名他非善友他故地持云
菩薩瞋恚出麤惡言意摘不息彼以手打或加杖
石殘害恐怖瞋恨增上犯者求悔不受其懺結恨
不捨是名第三波羅戒法一云此中他者怨家及
善友皆名為他謂若怨家及與善友來求諫謝不
受其謝不捨怨結犯他勝處所以者何善友及怨
家來求諫謝不受其悔豈不犯重彼此是異因不
可得故問怨家來謝不受其悔犯他勝處如前所
引輕罪何異解云若有怨家犯觸菩薩彼還求悔
菩薩不受其謝是輕非重如前所引若此菩薩犯
觸於他他壞恐怖來求諫謝不受其謝不捨怨結
犯他勝處故有差別故此經云前人求悔善言懺
謝猶瞋不解是波羅夷若諸發心求菩提者住慈
悲濟度有情云何瞋恚猶害有情如智度論第十
九云瞋恚者失諸善法之本墮諸惡道之因法樂
之怨家善心之大賊如佛教瞋弟子倡云汝當知
思惟受身及處胎穢惡之幽苦既生之難艱既思
得此意而復不滅瞋即當知是輩即是無知人眾
生想怨賊斫刺受苦毒云何修善人而復加惱害
常當行慈悲定心修諸善就釋文中復分有三初
標人如說若佛子故。
自瞋教人瞋瞋因瞋緣瞋法瞋業而菩薩應生一切
眾生中善根無諍之事常生悲心。
<pb n="322"/>
經自瞋下第二明業道相中有二初明業道相次
明成業道此即初也教人瞋者自有兩釋一云教
人瞋亦成業道一云不成業道後說為勝瞋因者
謂瞋種子瞋業者謂發瞋煩惱瞋法者謂隨其所
應依法用瞋如他觸惱是故瞋發或見無禮所以
瞋發如是等類名為瞋法瞋緣者所餘遠緣經而
菩薩下第二明成業道先明應行後明業道此即
第一明應行也謂諸菩薩應行也今有一切眾生
善根善根者無貪等三根若見眾生無淨之事常
生悲心無淨事者謂染汙此中意說菩薩若見行
染汙行應生悲心。
而反更於一切眾生中乃至於非眾生中以惡口罵
辱加以手打及以刀杖意猶不息前人求悔善言懺
謝猶瞋不解是菩薩波羅夷罪。
經而反更於下第二正明業道於非眾生中者舉
輕顯重於非眾生瞋非犯他勝故結名可見說瞋
過失廣如華嚴三十四說。
若佛子。
經若佛子自下第十明誹謗戒乖已學處故得罪
也文分有三初標人如經若佛子故次自謗三寶
下明業道相後結名此即初也。
自謗三寶教人謗三寶謗因謗緣乖法謗業而菩薩
見外道及以惡人一言謗佛音聲如三百鉾刾心況
口自謗不生信心孝順心而反更助惡人邪見人謗
是菩薩波羅夷罪。
經自謗三寶自下第二明業道相於中有二初明
業道相後明結業道此即初也謗佛寶者謂如有
一是外道類作如是言世間無有一切智者或作
是言佛非其實唯是約化謗法者法有四種謂教
理行果教者謂佛所說十二分教理者謂四諦理
及無性理行者謂三乘行果者謂菩提果謗教法
者謂如有一魔所或故不信解故著五蘊故壞瞋
恚故誹謗如來甚深經典作如是言非佛所說非
經非律如大般若經第五百六云善現白佛言彼
愚癡人業因緣故謗毀如是其深般若波羅蜜多
佛告善現由四因緣何等為四一者為諸邪魔所
應或故二者於甚深法不信解故三者不勤精進
沉著五蘊諸惡知識所攝受故四者多懷瞋恚樂
行惡法喜自高舉輕蔑他故彼愚癡人由具如是
四緣故謗毀如是甚深般若波羅蜜多謗理行果
如理應知謗毀僧者謂作是言世間無有真阿羅
漢菩薩僧也一切倒見皆名邪見而此中意但邪
誹謗為波羅夷於諸邪見此最重故如瑜伽論五
十九云問一切倒見皆名邪見何故世尊於業道
中但說如是誹謗之見名為邪見答由此邪見諸
邪見中最為殊勝何以故由此邪見為依止故有
一沙門若波羅門斷諸善根故若有人分別法相
作如是言大劣小勝止輕非重即此下經皆大向
小若不分別法相謗言大乘非佛所說犯他勝處
若有執大謗小作如是言聲聞藏教非佛所說是
輕非重一云此亦犯重方廣教中偏一部若法想
心是輕非重法想心謗毀一部是重非輕有人言
謗常教犯重謗無常教是輕非重常教者謂涅槃
此釋不然所以者何謗般若等損菩薩藏教毀謗
大乘何不犯重今釋但謗大乘教是重非輕所言
謗因者謂種子因謗業者謂動語業也謗法者謂
依先師法謗緣者謂方廣等外緣經而菩薩下第
二明結業道復分有二初明應行後結業道此即
初也而反更明下第二結業道瑜伽論云諸菩薩
謗菩薩藏愛樂宣說相似正法於相似法或自信
解或隨他轉是名第四他勝處法解云相似正法
者自有兩釋一云解外道及小乘教名相似正法
一云外道之教名相似正法不能顯示出世方便
<pb n="323"/>
故雖有兩說初說為勝所以者何執小謗大犯他
勝處毀菩薩藏故問謗大乘罪乞五無間以何為
重解云謗法最重故大般若經第五百六云舍利
子白佛言彼所造作增長能感匱正法業與五無
間業可說相似不佛告舍利子感遺法最極麤重
不可以比五無間業謂彼聞般若波羅蜜多即便
拒逆誹謗毀呰言如是語非佛所說非法非律舍
利子謗正法者我常不許住菩薩乘然此誹謗由
具五緣犯他勝處一由事故謂於三寶二者由想
故謂於三寶生三寶想三由欲故謂生誹謗三寶
欲樂四由煩惱謂貪瞋癡或具或不具五方便究
竟謂發語言誹謗三寶前人領解第二結罪名可
見。
善學諸人者是菩薩十波羅提木叉應當學於中不
應一一犯如微塵許何況具足犯十戒若有犯者不
得現身發菩提心亦失國王位轉輪王位亦失比丘
比丘尼位失十發趣十長養十金剛十地佛性常住
妙果一切皆失墮三惡道中二劫三劫不聞父母三
寶名字以是不應一一犯汝等一切諸菩薩今學當
學已學如是十戒應當學敬心奉持八萬威儀品當
廣明。
經善學諸人自下第三總結於中有二初明勸人
應持後八萬律儀下懸指後說此即第一勸人受
持於中有五一者標人如說善學諸人者故二者
勸令人不犯三者顯犯之過四者誡令不犯五者
明誡奉持經是菩薩至具足犯十戒者自下第二
明勸持不犯如文可解經若有犯者至常住妙果
者自下第三顯犯之過於中有二初明失妙果次
明得惡果此即初也經一切皆墮至三寶名字自
下第二明得惡果謂犯十重墮大地獄十戒者受
地獄苦十大劫也故本業經云犯十重十劫解云
大劫者如論說言有八十由旬滿足芥子有一人
百歲去一芥子盡時名一大劫勘若有犯重非但
十劫受地獄苦而本業經云十重十劫者立唯十
戒數作如是說具如第十謗正法者於無量劫受
地獄苦故大般若及大品經第十一云種是愚癡
因緣罪故聞說甚深般若波羅蜜毀呰般若波羅
蜜故毀呰過去未來現在諸佛一切智一切種智
毀呰三世諸佛起破法業因緣集故無量百千萬
億歲墮大地獄中是破法人輩從一地獄至一地
獄彼間若火劫起時至他方大地獄中生在彼間
從一大地獄至一大地獄彼間若火劫起時復至
他方大地獄起故從彼死破法業因緣未盡故來
此間大地獄中生此間若從一一大地獄至一大
地獄受苦無量解云若犯一戒尚受苦無量何況
犯十又謗僧者受苦無量如師子月佛本生經云
佛告乃是過去拘樓秦佛時波羅捺國俱睒彌國
二國之中共有八萬四千比丘尼行諸非法與諸
白衣通致信命無有慚愧有比丘尼名善安隱得
阿羅漢對諸比丘尼所告言姊妹世尊常說此偈
若有比丘尼不修行八敬此非釋種子猶如旃陀
羅若有比丘尼放逸犯八重當知是一切天人中
大賊語已心懷怨恨言此老獼猴從何處來惡言
妄語諸惡比丘尼命終墮阿鼻地獄亦復皆經十
八地獄命各一劫如是展轉九十二劫恒受地獄
又五百身作餓鬼出餓鬼一千身常為獼猴解云
謗一比丘尼尚受如是無間大苦況犯十重總說
偈曰。
 是十波羅夷  去來及現在  一切諸菩薩 
 已當及今學  新發意菩薩  應當勤修學 
 寧碎身如塵  竪周不毀犯  若有毀犯者 
 受苦無量劫  如契經中說  我為甘露藥 
 服者不老死  戒得可恃怙  福報常隨己 
<pb n="324"/>
 持戒得安穩  生處無患難  若當見諸佛 
 受法得解脫  破戒墮地獄 
波羅夷者舊無正翻十誦云隨在不如意處薩婆
多論云由與魔親以犯此戒墮負處大唐三藏翻
為他勝處謂犯此戒他所勝故義同薩婆多論經
以是不應下第四誡令不絕經是十戒下第五明
勸奉持經八萬律儀品下第二懸指後說上來釋
十重竟。

梵網經述記卷上末

<sarticle>梵網經述記卷下本</sarticle>

崇義寺僧　勝莊　撰
佛告諸菩薩言已說十波羅提木叉竟四十八輕今
當說。
佛告諸佛子自下第二釋輕戒文分有三初結前
起次別解後是四十八下勸持。
若佛子。
經若佛子自下第二別解文分有五一有十戒正
釋攝善法顯饒益有情戒二有十戒明饒益有情
戒四有九戒明饒益戒及善法戒五有十戒明饒
益有情戒如是五段從初為名或從多說故言攝
善等中間非無所餘戒等差別之相至文當釋此
即第一正釋攝善法兼顯饒益有情戒此中有二
先釋後勸持前中有二初有八戒明攝善戒即六
度鄣後有二戒明饒益戒即四攝中利行鄣也前
中有三初有二戒是施度障次有四戒是戒度障
後有四戒是慧度障此即第一釋不如法供養戒
即鄣布施波羅蜜多文分有三初標人次明戒相
後若不爾者結罪。
欲受國王位時受轉輪王位時百官受位時應先受
菩薩戒一切鬼神救護王身百官之身諸佛歡喜。
經欲受國王位者自下第二正釋戒相於中有二
初勸令受戒次既行戒下正顯戒相前中有二初
勸受戒次一切鬼神下釋受所以此即初也謂欲
受國王等位必應先受菩薩淨戒要須有戒方可
王國及受百官一切鬼下第二釋所以謂若得戒
一切鬼神救護國王及百官身諸佛菩薩亦復加
彼由此因緣福力增長堪為國王及為百官。
既得戒已應生孝順心恭敬心見上座和上阿闍梨
大同學同見同行者應起承迎禮拜問訊。
既得戒已自下第二正顯戒相文分有二初明應
行次不應行前中有三初明得戒次生孝順心後
明所故此即初也經生孝順心恭敬心者此即第
二明孝順心經上坐至大同學者自下第三明所
敬境和上者舊云和闍此云力今云梵音名為鄔
婆提耶此云親教或云郁波第耶夜此云近誦阿
闍梨者舊翻為正行今梵音云阿遮利耶此云軌
範師於此四境生孝順心孝順心者明意業也恭
敬者明身語業此中意說見和上等起坐問訊如
大智度論第七卷云若見乞道人能以四種待初
見好眼視迎送敬問訊。
而菩薩反生憍心癡心慢心不起承迎禮拜一一不
如法供養以自賣身國城男女七寶百物而供給之
若不爾者犯輕垢罪。
經而菩薩至而供給之者自下第二不應行若現
有物知供養已可有利益我及有情當應至心供
養問法乃至身命若嫌恨心不供養者即是犯也
若現無物若欲方便調彼伏彼不供養者是無犯
也故瑜伽云若諸菩薩安住菩薩淨戒律儀見諸
耆長有德可敬同法者來憍慢所制懷嫌恨心不
起近來不推勝座是名有犯有所違越是染汙犯
<pb n="325"/>
非憍慢制無嫌恨心無恚惱心但由懶墮懈怠忘
念無記之心是名有犯有所違越非染汙犯無違
犯者謂遭重病或心狂亂或自睡眠他生覺想而
來親附語言談論慶慰請問或自為他宣說諸法
論議決擇廣說乃至或欲方便調彼伏彼乃至廣
說或此瑜伽論中第一不供養戒經曰若不爾者
自下第三明結業道由具四緣是染汙犯一者事
謂所敬境二者想謂生彼想三者煩惱謂憍慢心
或嫌恨心四者方便究竟謂事究竟。
若佛子。
經若佛子自下第二有四戒障於戒度釋四為四
此即第一明不飲酒是放逸門是故制也文分有
三初標人次明業道相後結業道此即初也。
故飯酒而生酒過失無量若自身手過酒器與人飲
酒者五百世無手何況自飲不得教一切人飲及一
切眾生飲酒況自飲酒若故自飲教人飲者犯輕垢
罪。
經故飲酒至酒況自飲者自下第二明業道相酒
器與人自有兩釋一云酒器相勸非為空器相傳
即犯一云但傳空器是亦犯也若依大智度論酒
有三種故彼論第十五云酒有三種一者穀酒二
者菓酒多種蒲桃阿梨吒樹等三者藥酒者種種
藥草和合米麴甘蔗變成酒也如是等類能令人
心動亂放逸是名為酒一切不應飲（有三十五過如般若記）。
如偈說言酒失知覺相身色濁而患智心動而亂
失念增瞋恚失歡毀宗族實為飲死毒解云若自
欲樂一切不應飲若見飲酒可有利益以方便攝
彼有情出不善處安置善處飲亦無妨是即瑜伽
為護他故建立無罪攝有說五百世無手者謂五
五百歲無手一五百歲在醎糟地獄二五百歲在
佛屎中三五百歲在作曲蛆四五百歲作蠅蚋等
五五百歲作人癡鈍或取最後五百歲也（勘）然此
飲酒具足五緣方成犯也一事謂實酒二者想謂
生酒想三者飲謂為飲之欲四者煩惱謂合瞋癡
或具或不具五者方便究竟謂飲究竟。
若佛子故食肉一切肉不得食。
經若佛子自下第二明不食肉戒違慈悲心故制
也文分有三此即第一標人經故食肉一切肉不
得食者自下第二明業道相於中先明制不得食
後明食即得罪前中先制後釋此即初也。
斷大慈悲性種子一切眾生見而捨去是故一切菩
薩不得食一切眾生肉。
經曰斷大慈悲性種子至而捨去故者此即第二
釋所以謂若食肉斷慈悲性一切有情生怨家想
捨而去之然此食肉七眾同犯大小不同謂聲聞
教許三種淨肉菩薩教中一切不許。
食肉得無量罪若故食者犯輕垢罪。
經食肉得無量罪者自下第二明食肉過失因果
經云今身食䐗狗膓肉者死墮糞地獄經故食不
第三正結業道此即瑜伽所說戒中所攝如經言
肉非自性生必由殺命得。
若佛子不得食五辛大蒜革葱韮葱蘭葱興渠是五
種一切食中不得食若故食者犯輕垢罪。
經若佛子下第三明五辛戒五辛者一者大蒜二
者革葱謂＆CB18193;蒜似＆CB18193;而厚三者葱四者葱蘭傳說
嶺南生蘭葱葉似大蒜而闊臰氣同蒜五者興渠
者有人云梵云𣩦但盧略去盧言故言興即當此
間芸＆CB18180;也婆羅門語喚芸薹菜為𣩦渠盧西域諸
寺及出家眾不許食芸薹復有人言嶺南生興渠
形似倭＆CB18193;舉味似蒜有人言與渠江南廣州等出
更勘問如是三戒瑜伽中云為護聖教制皆遮罪
攝。
若佛子。
<pb n="326"/>
經若佛子自下第四明不教悔戒違令戒淨是故
制也文分有三初人次應教後而菩薩下正明業
道此即初也。
見一切眾生犯八戒五戒十戒毀禁七逆八難一切
犯戒罪應教懺悔而菩薩不教懺悔共住同僧利養
而共布薩一眾住說戒而不舉其罪教令悔過者犯
輕垢罪。
經一切眾生至一切犯戒罪者自下第二明應教
悔於中有二初明犯罪次教悔懺此即第明犯罪
也言八戒者即是近住所受律儀然此八戒三門
分別一明受法二明捨法三問答分別受戒法者
若依薩婆多宗具足八緣方得八戒何等為八一
者歸依三寶方受得戒故俱舍論第十四云為唯
近事得受近住為餘亦有受近住頌曰近住餘亦
有不受三歸無論曰諸有未受近事律儀一晝夜
中歸依三寶說三歸已受近住亦受得戒異此則
無解云彼若先受近事律儀未必須歸依前已歸
依故二者於晨旦受謂受此戒要日出時此戒要
經一晝夜故諸有先作如是要期謂我恒於月八
日等必當受此近住律儀若旦有礙緣齋竟亦得
受三者下座謂在師前居卑劣座或蹲或起曲躬
合掌唯除有病若不恭敬不發律儀四者從師謂
異從師無自然受五者隨教說受此戒者應隨師
教受者後說勿前俱說如是方成從師教受異此
授受二俱不成六者具支謂具八支方成近住隨
有所闕近住不成何等為八一不殺生二不與取
三不梵行四不妄語五不飲酒六塗飾香鬘儛歌
觀聽七眠坐高廣嚴麗牀座八食非時食七離嚴
飾受此律儀必離嚴飾憍逸處故常嚴身具不必
須捨八者晝夜經一晝夜故如俱舍頌曰近住於
晨旦下座從師受隨教說具支離嚴飾晝夜若依
經部宗云離非時食名是齋體餘有八種說名齋
支塗飾香鬘儛歌觀聽分為二故乃至廣說如是
八戒未必唯晝夜亦經一月一年等故如正理論
三十七云此中經部作如是言二邊際中盡壽可
爾於命終後雖有要期而不能生別解脫戒別依
身中無加行故無憶念故一晝夜後或五或十晝
夜等中受近住戒何法為障令彼眾多近住律儀
非亦得起彼如是說豈不違經遍覽諸經曾不見
說過晝夜受近住律儀汝等何緣以己劣慧貶量
諸佛一切智境餘如前說若依大乘如是八戒未
必從師亦有自受故如瑜伽論五十三云此戒有
由自由他而受律儀或復有一唯自然受除苾蒭
律儀何以故由苾蒭律儀非一切堪受故若苾蒭
非要從他受者若堪出家若不堪出家但欲出家
者便應一切隨其所欲自然出家如是聖教便無
軌範亦無說法毗奈耶而可了知是故苾蒭無有
自然受義問若除苾蒭律儀有自然受者何因緣
故復從他受答由有二種遠離惡戒受隨護支所
謂慚愧若於他處及於自處現行罪時深生羞耻
如是於離惡戒受隨護支乃能具足故從他受若
有慚正現前必亦有愧非有愧者必定有慚是故
慚法最為強緣次具支者依智度論未必具八隨
其所能或一二三乃至具八成近住戒（勘抄）若依瑜
伽必具八種名近住律儀故彼論五十三云近律
儀由五支所攝何等為五一受遠離損害他支二
受遠離損害自他支三違越所受熏脩行支四不
越所受正念住支五不懷正念支若能遠離損害
他命損懷他財是名初支離非梵行是第二支所
以者何由離此者不染習自妄故不自損害亦不
染習他妻妾故不損害他遠離妄語是第三支除
離諸酒眾放逸處離餘三處是第四支何以故由
歌儛伎樂塗冠香鬘升高大牀非時飲食常所串
<pb n="327"/>
習若遠離彼數數自憶念我今安住決定齋戒於
一切時堅守正念遠離諸酒眾放逸處是第五支
何以故彼雖安住正憶念支謂我今住決定齋戒
若為諸酒所醉便發狂亂不自在轉問如是二文
云何會釋解云自有兩釋一云未具支方名近住
受一二等亦名近住謂欲受一二等何法為障不
得戒耶而瑜伽說五支所攝者具受八時說五支
攝不謂必定五支所攝一云必具八支方得所攝
律儀隨有所闕受戒不成而言一分等者隨轉行
說第二明捨戒緣者薩婆多宗近住律儀由五緣
捨一由意樂對有解人發有表業捨學處故二由
棄捨眾同分故三由二形俱時生故四由所自善
根斷故五由夜晝故經部師云不說夜晝彼許一
月半月等故餘之四緣與一切有同若依大乘自
有兩釋一云由四緣捨與經部同謂智度論中亦
許一月半月等故一云三緣故瑜伽論五十三云
若近住律儀當知由日出已後若由發起不同分
心（謂故意捨）或於中間捨眾同分雖已受得必復還捨
解云不說斷善根及二形生者時節伇故問答者
問有業因緣不應授彼近住律儀答如瑜伽云若
近住律儀當知唯由意樂損害不應為授何以故
或有隨他轉故或有為得財利恭敬詐稱欲受近
住律儀然彼實無求受意樂當知是名意樂損害
是等問答恐繁不述五戒十戒義如常說七逆者
下經當說八難即是八重錯作難字有說八難者
但是犯戒名為八難生八難處故因中說果名如
是說諸佛出世樂瑜伽云若諸菩薩安住菩薩淨
戒律儀於諸暴惡犯戒有情懷嫌恨心懷恚惱心
由彼畢竟犯戒為緣方便棄捨不作饒益是名有
犯有所違越是染汙犯若由懶墮懈怠棄捨由妄
念故不作饒益是名有犯非染汙犯無違犯者謂
心狂亂或欲方便調彼伏彼或為將護多有情心
或護僧制方便棄捨不作饒益是無違犯言應教
懺悔者舉他所說令憶念教後應教懺悔之法言
舉罪者謂諸菩薩見諸有情違犯律儀住慈悲心
應善觀察所舉罪者然後應舉為作應念謂觀所
舉補特伽羅為於我邊有愛敬不廣說如經然此
舉罪如瑜伽論會然懺悔法略有二種一者悔重
二者悔輕言悔重法者若上品纏犯他勝法失菩
薩戒應教懺悔復應更授若中品纏犯他勝法對
三人懺悔若下品纏犯他勝法及犯輕戒對一悔
故瑜伽論四十一云若諸菩薩以上品纏違犯如
上他勝處法失戒律儀應當更受若中品纏違犯
如上他勝處法應對於三補特伽羅或過是數如
法發露除惡作法先當稱述所犯事亦應作是說
長老專志或言大德我如是名違越菩薩毗奈耶
法如所稱事犯惡作罪餘如苾蒭發露悔滅惡作
罪法應如是說若下品纏違犯如上他勝處法及
餘違犯應對於一補特加羅發露悔法當知如前
若無隨順補特伽羅可對發露悔除所犯爾時菩
薩以淨意樂起自誓心我當決定防護當來終不
重犯如是於犯還出還淨解云及餘違犯者此顯
輕罪如上所說若重若輕不得菩薩可對懺悔起
自誓心悔所違亦得還淨對一人等者謂通義大
乘及小乘人故瑜伽云一切違犯當知皆是惡作
所攝應向有力於語表義能覺能受補特伽羅發
露懺悔經而菩薩下第三正明業道由其具五緣
結成業道一者事謂有犯戒補特伽羅二者想謂
於違犯補特伽羅即生彼想三者欲謂於彼發不
舉罪欲及不教悔欲四者菩薩謂瞋恚心及嫌恨
心五者方便究竟謂不舉罪及不教悔。
若佛子。
經曰若佛子自下第三有三戒釋度釋三為三此
<pb n="328"/>
即第一不供給及不請法戒違勝進之益是故制
也七眾同犯大小俱制小乘教中第七聚也文分
有三此即標人。
見大乘法師大乘同學同見同行來入僧坊舍宅城
邑若百里千里來者即起迎來送去。
經曰見大乘法師至舍宅城邑自下第二明應行
於中有二初顯所敬次若千里下正明敬重此即
初也如文可見經曰若百里千里即迎來送去者
自下第二正明敬重於中有三先明迎送次明供
給後明請此即初也。
禮拜供養日日三時供養日食三兩金百味飲食牀
座醫藥供事法師一切所須盡給與之常請法師三
時說法日日三時禮拜不生瞋心患惱之心為法滅
身請法。
經曰禮拜供養至盡給與之者此即第二明供給
也三兩金者極熱之言謂聽法者乃至身命不見
有情何況財物而可惜乎如雪山太子波崘菩薩
愛法梵志所以者何財物不出欲界法施出離生
死財物有盡有竭法施無盡無竭乃至當得正等
菩提。
若不爾者犯輕垢罪。
經若不爾者自下第三正明結罪五緣犯罪准前
可知此即瑜伽第二戒攝第三相如前第一戒已
說。
若佛子。
經曰若佛子自下第二不聽法戒文分有三准前
可知此初標人。
見一切處有講法毗尼經律大宅舍中有講法處。
經一切處有至講法處者自下第二明其應行此
中有二初明說法處次明應聽法此初也法者此
顯契經及本藏毗尼經律者顯毗尼藏梵音具存
毗奈耶此云調伏調身語意伏不善業故名調伏
而言毗尼者蓋語毗略耳。
是新學菩薩應持經律卷至法師所聽受諮問若山
林樹下僧地坊中一切說法處悉至聽受。
經曰是新學菩薩至聽受者此即第二明應聽法
言聽法者如瑜伽論八十二云聽者謂如是說法
者說正法時應安處他令住恭敬無倒聽聞云何
安處謂或由一因或乃至十一因者謂恭敬聽法
現前能證利益安樂故此中或有利益非安樂等
四句如菩薩地法受中已說二因者謂善建立一
切法故善建立者離諸過故具大義故又為說者
聽者所設劬勞有勝果故若不爾者能說能聽徒
廢己業更設劬勞應無有果三因者恭敬聽法能
令眾生捨惡趣故得善趣故速能引攝涅槃因故
如是三事要由恭敬聽聞方得四因者一恭敬聽
法能善了達契經等法二如是正法能令眾生捨
諸不善攝受諸善若善聽者則能精勤若捨若受
三由捨受故捨惡因所招後苦四者由此受捨善
惡因故速證涅槃廣說乃至十因者一恭敬聽法
得思擇力由此能受聞法勝利如法求財不以非
法深見過患而受用之二善知出離謂喪失財寶
無憂無慼亦不嗟怨乃至廣說眷屬離懷若遭病
苦不甚悲歎亦不愁惱乃至廣說三於諸欲中深
見過患及見出離最勝功德清淨出家捨離上妙
臥具貪著乃至能證諸妙靜慮四恭敬聽法速順
證解廣大甚深相似甚深諸緣起法又能引發廣
大善根出離歡喜如世尊說我聖弟子專心屬耳
聽聞正法能斷五法能修七法速疾圓滿五諸聖
弟子恭敬聽法所有集法皆成滅法六解正法已
遠塵離苦於諸法中生正法眼七能引攝證預流
果最勝資粮乃至證得阿羅漢果及能引攝阿羅
漢果最勝資粮八能引攝獨覺資粮九能善引攝
<pb n="329"/>
無上正等菩提資粮十能引一切世間出世間靜
慮解脫等至具說如彼。
若不至彼聽受者犯輕垢罪。
經曰若不至彼下第三正結業道如瑜伽云若諸
菩薩安住菩薩淨戒律儀聞說正法論儀決擇憍
慢所制懷嫌恨心懷恚惱心而不往聽是名有犯
有所違越若為懶墮懈怠所蔽而不往聽非染汙
犯無違犯者若不覺知若有病若無氣力若知倒
說若正了知彼所說義是數所聞所持所了若已
多聞具足聞持其聞積集若欲無間於境住心若
勤引發菩薩勝定若自了知上品愚鈍其慧濁於
所聞法難受難持難於所緣境攝心令住不往聽
皆無違犯五緣犯罪准前可知。
若佛子。
經曰若佛子自下第三背大向小戒如上十重所
說謗三寶戒不論大小一切誹謗此中所說執小
謗大故有引者違根本行故制也文分有二此即
標人。
心背大乘常住經律言非佛說而受持二乘外道惡
見一切禁戒邪見經律者犯輕垢罪。
經心背大乘自下第二正釋業道七眾同犯大小
不同以性鈍故於小乘教多串習故不信大乘甚
深經典謗言非是如來所說如瑜伽云若諸菩薩
安住淨戒律儀聞菩薩藏於甚深處最勝甚深真
實法義諸佛菩薩難思神力不生信解憎背毀謗
不能引義不能引法非如來說不能利益安樂有
情是名有犯有所違越是染違犯解云若於大乘
未能研究於聲聞藏一向修習是即有犯若於大
乘已善研究兼修小教亦無所犯如瑜伽云若諸
菩薩安住淨戒律儀未精研究於菩薩藏一切棄
捨於聲聞藏一向修學是名有犯非染違犯外道
經律者謂外道教如十句論金七十論等若於菩
薩藏未能修學於異道論勤修勤學此即有犯若
欲伏外道邪見為建立如來正法於外道論談勤
學是即無犯如瑜伽云若諸菩薩安住菩薩淨戒
律儀現有佛教於佛教中未精研究於異道論及
諸外道論精勤修學是名有犯是染違犯無違犯
者若上聰敏若速受若聞經時能不忘失若於其
義能思能達若於佛教如理觀察成就俱行無動
覺者於日月中常以二分修學佛語一分學外則
無違犯若諸菩薩安住菩薩淨戒律儀越菩薩法
於異道論及諸外論研求善巧深心寶翫愛樂味
著非如辛藥而習近之是名有犯有所違越是染
違犯言邪見者即離外勝犯戒如前可知。
若佛子。
經曰若佛子自下第二有二戒明饒益戒即四攝
中利行障釋二為二此即第一明不看病戒違慈
悲心是故制也文分有三初人次應行後結業道
此即初也。
見一切疾病人應供養如佛無異八福田中看病福
田第一福田若父母師僧弟子病諸根不具百種病
苦皆養令差。
經一切疾病至皆養令差者自下第二明攝行八
福田者一佛二聖人三和上四阿闍梨五僧六父
七母八病然此福田略二中三廣即有八乃至無
量言略二者一者福田二者貧窮田故優婆塞戒
經第三卷云菩薩施時觀二福田一者福田二者
貧窮田菩薩為增福法故施於貧苦為證無上妙
智慧故施於福田解云為無上妙相故施於佛菩
薩福田又彼經曰為報恩故施於福出生憐愍故
施於貧窮捨煩惱故施於福田成功德故施於貧
窮解云八福田中初之七種名為福田生福勝故
名為福田第八一種名貧窮田言中三者一者功
<pb n="330"/>
德田謂諸佛菩薩及諸聖者有勝德故或復僧眾
二者恩田謂父母和上阿闍梨三者貧窮廣則有
八如前所說八福田中各有差別無量無邊然此
得福自有兩釋一云隨心優劣得福多少不在福
故大智度論三十五云施物雖同福德多少隨心
優劣舍利弗以一鉢飯上佛佛即迴施狗而問舍
利弗汝以飯施我我以飯施狗誰得福多舍利弗
言如我解佛法義佛施狗得福多舍利弗者於一
切人中智最上而佛福田最為第一不如佛施惡
狗得福極多是故知大福從心生不在田也一云
布施之福在於福田不由施心如智度論云或時
布施之福在於福田如億耳阿羅漢昔以一華施
於佛塔九十一劫人天受樂得阿羅漢又阿輸迦
王小兒時以土施佛王閻浮提起八萬四千塔施
物至賤小兒心薄但以福田妙故得大果報當知
大福從良田生今解如是兩釋各據一義不相乖
違謂發猛利上品大悲施於貧苦發起猛利愍重
之心施於如來田雖有異得福無異故優婆塞戒
經第五卷云若能至心生大憐愍施於畜生專心
恭敬施於諸佛其福正等無有差別此意說欲顯
施心無有勝劣故言其福無有差別理實等心布
施得福非無差別故彼經云若施畜生得百倍報
施破戒者得千倍報施持戒者得十萬倍報施外
道離欲得百萬倍報施向道者得千億倍報乃至
廣說又有所得心布施福少無所得心布施福德
無量無邊故涅槃經二十四云何菩薩不觀福田
及非福田云何福田外道持戒上至諸佛是名福
田若有念言如是等輩是真福田當知是心則為
狹劣菩薩摩訶薩悉觀一切無量眾生無非福田
何以故善修習異念處故有異念處善修習者觀
諸眾生無有持戒及以毀戒又金剛般若經云東
方虗空可思量不不耶世尊廣說乃至無相布施
福德亦復如是依是義故說言舍利弗以飯施佛
所得福少有所得故佛施於狗其福甚多無所得
故今以經云看病福田最第一者謂諸菩薩大悲
為首顯他利勝故作是說。
而菩薩以瞋恨心不至僧坊中城邑曠野山林道路
中見病不救濟者犯輕垢罪。
經而菩薩自下第三結業道由具四緣成染汙犯
一者有病者無依無怙二者於病者生病者想三
者煩惱謂瞋恚等四者究竟謂不往看如瑜伽云
若諸菩薩安住菩薩淨戒律儀見諸有情遭重病
疾懷嫌恨心懷恚惱心不往供事是名有犯有所
違越是染汙犯若為懶墮懈怠所蔽不往供事非
染違犯無違犯者若自有病若無氣力若轉請他
有力隨順令往供事若知病者有依有怙若知病
者自有勢力能自供事若欲護持所修善品令無
間缺若自了知上品愚鈍所濁於所聞法難受難
持難於所緣攝心令定若無先許他為體供事如
於病者於有苦者為作助伴欲除其苦當知亦爾。
若佛子。
經若佛子自下第二畜殺生具戒違慈行義故制
文分有二此即第一標人也違慈悲心是故制也
七眾同犯。
不得畜一切刀杖弓箭鉾斧鬪戰之具及惡網羅殺
生之器一切不得畜而菩薩乃至殺父母尚不加報
況殺一切眾生若故畜刀杖者犯輕垢罪。
經曰不得畜犯輕垢罪者自下第二明業道也四
緣成犯一者事謂刀杖等二者想謂生刀等想三
煩惱謂瞋恚等四者究竟謂畜刀杖。
如是十戒應當學敬心奉持下六品中當廣明。
經曰如是十戒至下六品中廣開者自下第三總
結十戒懸指後說謂若破戒不得畜生身況得人
<pb n="331"/>
天如薩遮尼揵子經云若不持戒不得疥野干身
何況得功德之身又月燈三昧云雖有色族及多
聞若無戒智猶禽獸雖處卑下少聞見能持淨戒
名勝士。
佛言佛子不得為利養惡心故通國使命軍陣合會
興師相伐殺無量眾生而菩薩不得入軍中往來況
故作國賊若故作者犯輕垢罪。
經曰若佛子自下第二有十戒明饒益戒此中第
四第五第七愛語障之七種是同事及利行攝鄣
文分有二初別釋十後總結懸指說處前中釋十
即分為十此即第一明國使戒初標人次明不應
而菩薩下結業道如文可解。
若佛子故販賣良人奴婢六畜市易棺材板木盛死
之具若故自作教人作者犯輕垢罪。
經曰若佛子自下第二明販賣戒違修道故是制
也大小同犯七眾俱制此有二種一損惱於他違
慈悲心謂如經說販賣奴婢等故二世利故謂販
賣棺杖故如瑜伽云將護他故建立遮罪於中菩
薩與諸聲聞應等修學為令有情未信者信具緣
多少如前可知。
若佛子以惡心故無事謗他良人善人法師師僧國
王貴人言犯七逆十重於父母兄弟六親中應生孝
順心慈悲心而反更加於逆害墮不如意處者犯輕
垢罪。
經曰若佛子自下第三明毀謗戒文分有二此即
標人經曰以惡心下第二明業道也有說不問有
根無根向異法者說皆是重非輕此十重中說四
眾過向同法者說是輕非重戒為利養自讚毀他
是重非輕故瑜伽云若諸菩薩為求利養恭敬自
讚毀他是名第一他勝處法若不求利養及恭敬
故自讚毀他是輕非重如瑜伽云若諸菩薩安住
菩薩淨戒律儀於他人所有染愛心有瞋恚心自
讚毀他是名有犯有所違越是染違犯無違犯者
若為摧伏諸惡外道若為住持如來聖教若欲方
便調淨信者倍復增長法師師僧國王父母皆是
有恩毀彼伏廣說如前或欲令其未淨信者發生
信已思毀壞有恩故得罪也於有恩處應生孝順
應酬前恩問反更加於墮逆不如法處是染違犯
如瑜伽云若諸菩薩安住菩薩淨戒律儀於先有
恩諸有情所不知恩惠不了恩惠懷嫌恨心不欲
現前如應酬報是名有犯是染違犯若為懶墮懈
怠所蔽不有酬報非染違犯無違犯者勤加功用
無力無能不獲酬報若欲方便調彼伏彼廣說乃
至若欲報恩而彼不受皆無所犯由具五緣得成
業道一所謗境謂父母等二生彼想三起毀欲四
起煩惱謂瞋恨等五方便究竟謂發語言前人領
解。
若佛子以惡心故放大火燒山林曠野四月乃至九
月放火若燒他人家屋宅城邑僧坊田木及鬼神官
物一切有主物不得故燒若故燒者犯輕垢罪。
經曰若佛子自下第四明放火戒傷損物命是故
制也如文可解。
若佛子自佛弟子及外道惡人六親一切善知識應
一一教受持大乘經律應教解義理使發菩提心十
發趣心十長養心十金剛心一一解其次第法用而
菩薩以惡心瞋心橫教二乘聲聞經律外道邪見論
等犯輕垢罪。
經曰若佛子自下第五明僻教戒文分有三初人
次應後結業道此即標人經曰自佛子至義理者
自下第二明應於中有二初應教大乘次令彼起
行此初也菩薩二乘皆名自佛子言六親者經曰
使發菩提心至次第法用者自下第二明彼起行
發菩提心是正願願證無上正等菩提名為發心
<pb n="332"/>
然菩提心略以十門一者發心自性二者發心行
相三者發心所緣四者名差別五者發心因緣六
者發心意樂七者發心加行八者增長善法九者
讚發心勝十者發心勝利第一發心自性者發菩
提心願聞未知發心於百法何法為體解云有說
發心欲信勝解起希望欲心生深信起決定心名
發心故有說發心以慧為性簡擇菩提所有功德
簡擇生死所有過患方起行故今解發心欲信勝
解相應思為體欲證菩提起勝思願名發心故若
論助伴同時相應心心所法為發心體問願與發
心為同為異解云遠法師要菩提果自屬名願作
意向果名為發心今解不然發心與願無差別故
如瑜伽三十五云是故發心以初正願為其自性
第二發心行相者謂自他利二種正願為其行相
自利願者謂發此願當證無上正等菩提故瑜伽
云又諸菩薩起正願心願我決定當證無上正等
菩提利他願者謂利益一切有情如瑜伽云能作
一切有情義利是故發心以定希求為其行相如
上所說二種大願總攝一切諸菩薩願證菩提亦
是利他則有情求菩提故菩薩利他即是自利利
益有情為自利故如十住毗婆娑論第五卷云菩
薩於他事心意不劣弱發菩提心者他利即自利
第三發心所緣者發心所緣略有二一者菩提二
者有情故瑜伽云是故發心以大菩提及諸有情
一切義利為所緣境此中菩提自利所緣有情即
是大悲所緣莊嚴論以十眾生為所緣境故彼論
第九卷云問大悲以何等眾生為所緣偈曰熾然
及怨勝苦逼亦闇覆住陰將大縛食毒并失道復
有非道住及以瘦澀者如此十眾生大悲心所緣
釋曰菩薩大悲略以十眾生為境界一是熾然眾
生謂樂著欲染者二是怨勝眾生修善時為魔障
礙者三是苦逼眾生謂在三途者四是闇覆眾生
謂恒行不善者由不識業報故五是住陰眾生謂
不樂涅槃者由生死陰道不斷絕故六是大縛眾
生謂外道僻見者由欲向解脫為種種僻見堅縛
所縛故七是食毒眾生謂噉定味者譬如美食雜
毒則能害人善定亦爾為貪所著則便退失八是
失道眾生增上慢者由於真實解脫中而迷謬故
九是非道住眾生謂於下乘不定者由有退故第
四發菩提心名差別者略有四一者趣入二者根
本三者大悲等流四者菩薩學所依言趣入者謂
十信初心名為趣入趣入菩提廣大行故趣入廣
大菩提果故名為趣入若趣入已猛利精進修菩
薩行經過三種無數大劫必定證得妙菩提果若
能趣入十信初心此即預在大菩薩數故瑜伽論
三十五云又諸菩薩初發心已即名趣入無上菩
提預在大乘諸菩薩數言根本者要依發心方起
行故如瑜伽云又諸菩薩要發心已方能漸次速
證無上正等菩提非未發心是故發心能為無上
菩提根本言大悲等流者欲濟有情發菩提心故
瑜伽云又諸菩薩悲愍一切有苦眾生為欲濟拔
發菩提心是故發心是悲等流又華嚴經第七卷
云一不求自安悕望世名聞滅除眾生苦令盡無
有餘誓度斯等類菩薩初發心菩薩學所依者如
瑜伽云又諸菩薩以初發心為所依止為建立故
普於一切菩提分法及作一切有情義利菩薩學
中皆能修是故發心是諸菩薩學所依止第五明
發心因緣者如瑜伽論三十五云當知菩薩最初
發心由四種緣云何四緣謂善男子或善女人若
見諸佛及諸菩薩有不思議甚奇希有神變威力
或從可信聞如是事既見聞已便作是念無上菩
提具大威德令安住者及順行者成就如是所見
所聞不可思議神變威力由此見聞增上力故於
<pb n="333"/>
大菩提深生信解因斯發起大菩提心是名第一
初發心緣或有一類雖不見聞如前所說神變威
力而聞宣說依於無上正等菩提微妙正法菩薩
藏教聞已深信由聞正法及與深信增上力故於
如來智深生信解得如來微妙智故發菩提心是
名第二初發心緣或有一類雖不見聞知上正法
而見一切菩薩藏法將欲滅沒見是事已便作是
念菩薩藏法久住於世能滅無量眾生大苦我應
住持菩薩藏法發菩提心為滅無量眾生大苦由
為護持菩薩藏法增上力故於如來智深生信解
為得如來微妙智故發菩提心是名第三初發心
緣或有一類雖不觀見正法欲滅而於末劫末世
末時見諸濁惡眾生身心十隨煩惱之所惱亂謂
多愚癡多無慚愧多諸慳嫉多諸憂苦多諸麤重
多諸煩惱多諸惡行多諸放逸多諸懈怠多諸不
信見是事已廣說乃至我當應發大菩提心令此
惡世無量有情隨學於我起菩提願由見末劫難
得發心增上力故於大菩提深生信解因斯發起
大菩提心是名第四初發心緣復有四因四力發
大菩提之心具說如彼發心因緣如瑜伽論抄會
餘之五門如瑜伽二十五說恐繁不述此言使發
菩提心者通取十解發心所以者何發心有二一
者不定發心謂即十信故仁王經云十信菩薩猶
如輕毛隨風東西二者定發心謂即十解此從多
說為定不定言十心謂十長養言金剛者謂十金
剛如前說或發心者謂十住十信定略而不說餘
如前說或發心者謂唯十信最初發心故言十心
者過十發趣及十長養餘如前說瑜伽論云若諸
菩薩安住菩薩淨戒律儀見諸有情為求現法後
法事故廣行非理懷嫌恨心懷恚惱心不為宣說
如實正理是名有犯解云不為宣說如實正理者
謂不為說大乘正理經而菩薩下第三結業道具
緣多少准前可解。
若佛子應以好心先學大乘威儀經律廣開解義味。
經若佛子下第六明倒說法戒違教訓故制也七
眾同犯唯是大乘不共二乘文分有三初人次應
行後結業道此即標人經云應以好心開解義味
者自下第二明所應行於中有二初明應學次明
為他說此即初也。
見後新學菩薩有百里千里來求大乘經律應如法
為說一切苦行若燒身燒臂燒指若不燒身臂指供
養諸佛非出家菩薩乃至餓虎狼師子一切餓鬼悉
應捨身肉手足而供養之然後一一次第為說正法
使心開意解。
經曰見後新學至而供養之者自下第二明為他
說此中有二初說苦行令彼發心次正說法此即
第一為說苦行非出家菩薩者自下兩釋一云若
不燒身等供養諸佛即非出家亦非菩薩一云在
家菩薩燒身乃至身命非出家菩薩能行是事所
以者何非威儀故為護聖教利益有情故不燒身
據新學菩薩故作是說菩薩燒身捨身即是極之
辭未必一切要須捨身方成菩薩經然後一一至
心意開解者自下第二明正說法雖有兩文即第
二明應行意。
而菩薩為利養故應答不答倒說經律文字無前無
後謗三寶說者犯輕垢罪。
經而菩薩下第三結成業道具緣多少准前可知
問此不與說法與前重中堅不與說有何差別解
云性慳法故不為說法是他勝處性非慳𠫤法為
利養及嫌恨心不與說法是輕非重故有差別如
瑜伽云若諸菩薩安住菩薩淨戒律儀他來求法
懷嫌恨心懷恚惱心嫉妒變異不施其法是名有
犯有所違越是染違犯若由懶墮懈怠忘念無記
<pb n="334"/>
之心不施其法是名有犯非染違犯無違犯者謂
諸外道伺求過短或有病或心狂亂或欲方便調
彼伏彼出不善處安置善處乃至廣說。
若佛子自為飲食錢物利養名譽故親近國王王子
大臣百官恃作形勢乞索打拍牽挽橫取錢物一切
求利名為惡求多求教他人求都無慈心無孝順心
犯輕垢罪。
經若佛子自下第七明惡求戒或名形勢乞學戒
初人次明業道此即初也經自為利養下第二明
結業道於中有三一者為初親附如經自為利養
乃至親附國王等故二者非理苦求如經恃作形
勢乞索等故三者舉非結如經一切求利名為惡
求乃至廣說若橫取得財物犯他勝處若未得物
是輕非重具緣如前。
若佛子學誦戒者日夜六時持菩薩戒解其義理佛
性之性而菩薩不解一句一偈戒律因緣詐言能解
者即為自欺誑亦欺誑他人一一不解一切法而為
他人作師授戒者犯輕垢罪。
經若佛子下第八明無所知為他師戒謂無所解
強與教授有誤之失七眾同犯大小俱制文分有
三初人次應行後舉過結罪初文可知經學誦戒
至佛性之性者自下第二明所應行日日六時者
未串習者當應日日六時誦戒持菩薩戒教理晝
夜各三名為六時若先串習未必須六時已解義
理故解此妙戒是佛之性經而菩薩自下第三舉
過結罪如瑜伽云若諸菩薩安住菩薩淨戒律儀
生起詭詐虗談現相方便研究假利求利味耶命
法無有羞耻堅持不捨是名有犯有所違越是染
違犯無違犯者若為除遣生起樂欲發勤精進煩
惱熾盛蔽抑其心時時現起解云虗詐現相即是
無知為他師義具緣多少准前可知。
若佛子以惡心故見持戒比丘手捉香鑪行菩薩行
而鬪搆兩頭謗欺賢人無惡不造者犯輕垢罪。
經若佛子自下第九明離間語戒先人後結業此
即標人經以惡心自下第二明業道若有以惡心
持戒比丘手執香爐行菩薩行雖是持戒菩薩而
令兩頭鬪過向彼說此過向此說彼過由此兩頭
起鬪諍故餘文可解菩薩利益諸有情類說離間
語一無所犯生多功德故瑜伽云又如菩薩見諸
有情為惡朋友之所攝受親愛不捨菩薩見已起
憐愍心發生利益安意樂隨能隨力說離間語令
離惡友捨相親愛勿令有情由近惡友當受長夜
無義無利菩薩如是以饒益心說離間語乖離他
愛無所違犯生多功德。
若佛子。
經曰若佛子自下第十明放生戒文有三初人次
應行後結罪此即標人。
以慈心故行放生業。
經以慈心故行放生業於中有二初明總標後明
別解此即總標。
一切男子是我父一切女人是我母我生生無不從
之受生故六道眾生皆是我父母而殺而食者即殺
我父母亦殺我故身一切地水是我先身一切火風
是我本體故常行放生生生受生。
經一切男子至生生受生者自下第二明別解此
中有二先度畜生後度有恩前中有二初離發慈
心次明正救此即初也一切男子皆是我父母等
者謂無始來一切有情展轉互為父母男女故瑜
伽論第九卷云生艱難者如薄伽梵說汝等長時
馳騁生死身血流注過四大海生不定者假使取
於大地所有草木根莖枝葉等截為細籌如四指
量計算汝等長夜展轉所經父母如是眾生曾為
我母我亦長夜曾為彼母如是眾生曾為我父我
<pb n="335"/>
亦長夜曾為彼父如是算計四指量籌速可窮盡
而我不說汝等長夜所經父母其量邊際又復說
言我觀大地無少處所可得汝等長夜於此處所
未曾經受無量生死又復說言我觀世間有情不
易可得長夜流轉不為汝等若母若父兄弟姊妹
若軌範師若親教師若餘尊重若等尊重又如說
言若一補特伽羅於一劫中所受身骨假使有人
為其積集不爛壞者其聚量高王舍城側廣博脅
山言要我故身者謂一切有情五蘊成身彼與我
身五蘊相似故殺彼即我身或此據同體大悲彼
即我身我即彼身故殺彼時亦殺我身或地水火
風無非先身故言生生受生者謂放生故當來非
一故言生生或有說者由放生故受人天生此人
天生差別不同故言生生。
若見世人殺畜生時應方便救護解其苦難常教化
講說菩薩戒救度眾生。
經曰若見世人自下第二明正救生謂諸菩薩方
便救護有情命難令離諸苦不頋身命如彼鹿王
故大智度論第十八云波羅捺國梵摩達王遊獦
於野林中見二鹿羣羣各有主一主有五百羣鹿
一主身七寶色是釋迦文菩薩一主是提婆達多
菩薩鹿王見人王大眾殺其部黨起大悲心逕到
王前王人競射飛箭如雨王見此鹿直進趣已無
所忌憚勑諸從人攝汝弓箭無得斷其來意鹿王
既至跪白人王君以嬉遊逸樂小事故羣鹿一時
皆受死苦若以供膳輙當差次日送一鹿以供王
厨王善其言聽如其意於是二鹿羣主大集差次
各當一日是提婆達多鹿羣中有一鹿懷子次至
應送來白其主我身今日當應送死而我懷子子
非次也乞垂斷理使死者得次生者不濫鹿王怒
之言誰不惜命次來但去何得辭也鹿母思惟我
王不仁不以理怒不察我辭橫見瞋怒不足告也
即往菩薩王所以情具白王問此鹿汝主何言鹿
曰我主不仁不見斷理而見瞋怒大王仁及一切
故來歸命如我今日天地雖曠無所控告菩薩思
惟此甚可愍若我不理枉殺其子若非次更差次
未及之如何可遣進有我當代之思之既定即自
送身遣鹿母還我今代汝汝勿憂也鹿王逕到王
門眾人見之恠其自來以事白王王亦恠之即命
令前問言諸鹿盡耶汝何以來鹿王言大王仁及
郡鹿人無犯者但有滋茂何有盡時我以異部郡
中有一鹿懷子以子垂產身當爼割子亦并命歸
告於我我以愍之非分更差是亦不可若歸而不
救無異木石是身不久必不免死慈救苦厄功德
無量若人無慈與虎狼無異王聞是言即從座起
而說偈言我實是畜獸名曰人頭鹿汝雖是鹿身
名為鹿頭人以理而言之非以形為人若能有慈
恩雖獸實是人我從今日始不食一切宍我以無
畏施且可安汝意諸鹿得安穩。
若父母兄弟死亡之日應請法師講菩薩戒經福資
亡者得見諸佛生人天上。
經若見父母自下第二明度有恩新學菩薩先於
有恩起慈悲心漸漸乃至一切有情猶如聲聞修
慈悲觀如瑜伽論三十二云我當顯示依慈愍觀
初修業者於外親品怨品及中庸品善取相已處
如法坐由利益安樂增上意樂俱行定地作意於
一親一怨一中庸所發起勝解於此三品由平等
利益安樂增上意樂俱行作意欲與其樂如是念
言願彼求樂諸有情類皆當得樂謂或無罪欲樂
或無罪欲有喜樂或無罪無喜樂次後或於二親
或於三親或於四親或於五親十親二十如是徧
諸方維其中親品充滿無間發起勝解於中乃至
無有容受一杖端處如於親品如是怨及中庸品
<pb n="336"/>
當知亦爾。
若不爾者犯輕垢罪。
經若不爾者自下第三舉非結罪因緣多少准前
應知如瑜伽云若諸菩薩安住菩薩淨戒律儀見
諸有情應以種種辛楚加行猛利加行多得義利
護其憂惱而不現行是名有犯無違犯者觀由此
緣於現法中少得義利多生憂惱不救父母者如
瑜伽云於先有恩諸有情所不知恩惠不了恩惠
懷嫌恨心不欲現如應酬報是名有犯有所違越
是染違犯。
如是十戒應當學敬心奉持如滅罪品中廣明一一
戒相。
經如是十戒自下第二懸指後說。

梵網經述記卷下本

<sarticle>梵網經述記卷下末</sarticle>

佛言佛子。
經若佛子自下第三有十戒明攝善戒及饒益戒
此中有二初別釋十後懸指說處第一別釋之中
復分有二初有五戒釋六度障次有六戒明饒益
此即第一釋攝善報為三初一忍報次二當慧障
後一戒障此即第一釋以瞋報戒違忍心報制也
文分有三初人次業道相後而菩薩下舉過結罪
此即標人。
以瞋報瞋以打報打若殺父母兄弟六親不得加報
若國主為他人殺者亦不得加報殺生報生不順孝
道尚不畜奴婢打拍罵辱日日起三業口罪無量況
故作七逆之罪。
經以瞋報瞋下第二明業道相文分為二初明遮
瞋次明重釋此即遮瞋次經若殺父母自下第二
重釋謂若見他來殺我父母而不得加報何況故
作七逆等眾若國主為他人殺者亦不得加報者
自有兩釋一云國主為他殺其父母菩薩亦不以
殺報殺一云若是國王被他處殺亦不得報殺住
大悲心次慈報殺如師子王被他毒箭以慈報殺
事如賢愚經竪誓師子品說殺生生怨結墮惡道
故不畜奴婢者制出家菩薩悲制在家言六親者
父母伯叔及兄弟也。
而出家菩薩無慈報讎乃至六親中故報者犯輕垢
罪。
經而出家菩薩下第三舉過結罪如瑜伽云諸菩
薩安住淨戒律儀他罵報罵他瞋報瞋他打報打
他挊報挊是名有犯有所違越是染違犯。
若佛子。
經若佛子自下第二有二戒釋是慧障釋二為三
此即第二明憍不受法戒文分有二初釋人如言
佛子後明業道。
初始出家未有所解而自恃聰明有智或恃高貴年
宿或恃大姓高門大解大福饒財七寶以此憍慢而
不諮受先學法師經律其法師者或小姓年少卑門
貧窮諸根不具而實有德一切經律盡解而新學菩
薩不得觀法師種姓而不來諮受法師第一義諦者
犯輕垢罪。
經若出家菩薩自下第二明業道也文分有二初
明恃自不受法後明嫌他不受法此即初也此中
有二初明恃己長次明不受法前中有二先明未
有所解次明恃己長此即第一明未有所解經而
自恃下第二明恃自長於中有五句一恃聰明有
智二恃高貴年宿三恃大姙高門四恃大解五恃
大富饒財經而不諮受自下第二明不受法經其
法師者自下第二明嫌他不受法謂諮受法不觀
<pb n="337"/>
老少不觀高卑恭敬法故如說有智法者若老若
少猶如諸天奉事帝釋而菩薩嫌他卑下不往聽
法失傳化益故成犯也如瑜伽云懷憍心不詣師
所求請教授是名違犯乃至廣說。
若佛子。
經若佛子自下第二明慢心倒說戒乖教訓之義
故制也七眾同犯文有三初明人次明受戒後明
業道此即標人。
佛滅度後欲以好心受菩薩戒時於佛菩薩形像前
自誓受戒當七日佛前懺悔得見好相便得戒若不
得好相應二七三七乃至一年要得好相得好相已
便得佛菩薩形像前受我若不得好相雖佛像前受
戒不名得戒若現前先受菩薩戒法師前受戒時不
須要見好相是法師師師相授故不須好相是以法
師前受戒即得戒以生重心故便得戒若千里內無
能授戒師得佛菩薩形像前受得戒而要見好相。
經佛滅度後至受菩薩戒時者自下第二明受戒
法先明自誓受次依師受前中先明戒時節次明
自受法式此即第一時節也經於佛菩薩像前者
自下第二自受法式言懺悔者應法師云書無懺
字應云又磨此云忍悔所作半月半月增長戒根
謂自誓受先於佛像菩薩像前懺悔所作惡不善
業經一七日若得好相是即得滅不得好相於三
七日乃至一年要見好相若不得好相即不得戒
言好相者如下經說若有犯十戒者教懺悔在佛
菩薩形像前日日六時誦十戒四十八輕戒若到
禮三千佛得見好相若一七日二三七日乃至一
年要見好相相者佛來摩頂見光華種種異相使
得滅罪經若現前先者自下第二依師受戒雖有
二文第二明受戒竟。
若法師自倚解經律大乘學戒與國王太子百官以
為善友而新學菩薩來問若經義律義輕心惡心慢
心一一不好答問者犯輕垢罪。
經若法師身下第三正明業道如菩薩地說若有
他來語言談論慶慰請問憍慢所制懷嫌恨心懷
恚惱心不稱正理發言酬對是名有犯有所違越
是染違犯非憍慢制無嫌恨心無恚惱心但由懶
墮懈怠忘念無記之心是名有犯非染違犯無違
犯者謂遭重病或心狂亂廣說乃至或為將護多
有情心而不酬對皆無違犯此由五緣得業道一
有所緣二住本心三他未問四起煩惱謂憍慢等
五不稱理答。
若佛子。
經若佛子自下第三習學異道戒文分有二初人
次行相後即結罪此即標人。
有佛經律大乘法正見正性正法身而不能勤學修
習而捨七寶反學邪見二乘外道俗典阿毗曇雜論
書記是斷佛性鄣道因緣非行菩薩道。
經有佛經律至瞋習者此即第二明業道先明不
習大乘次明學異道此即第一不瞋習大乘言正
見者如理所引慧言正性者謂理及行二種佛性
正法身者謂前二因所得果也捨七寶者離釋大
乘經反學邪見至書記者此即第二習學異道先
明習異道法次顯過失此即初也二乘外道皆名
邪見乖違大乘相應見故學二乘者一向棄捨大
乘經律一向樂習二乘經論是名有犯伽瑜云於
菩薩藏未精研究於菩薩藏一向棄捨於聲聞藏
一向修學是名有犯非染違犯學外道者如瑜伽
云現有佛教於佛教中未精研究於異道論及諸
外論精勤修學是名有犯所違越是染汙犯具如
前說經是斷佛性等者此即第二顯過失也。
若故作者犯輕姤罪。
經故作者犯輕垢罪者此即第三明結罪也具緣
<pb n="338"/>
多少如理應知。
若佛子。
經若佛子下第二有六戒明饒益戒初四同事攝
障次二是利行障釋初四中即分為四此即第一
不善攝眾戒亦云用三寶戒文分有三初人次明
應行後舉非結罪此即初也。
佛滅度後為說法主為行法主為僧房主教化主坐
禪主行來主應生慈心善和鬪訟善守三寶物莫無
度用如自己有。
經佛滅後下第二明應行也於中有三一者時如
經佛滅後故二者明能行人如經為說法主等故
此有六主一說法主謂能說法名說法主或能建
立法之會名說法主非能說人二者法主謂有智
法者名為法主解云法之主名為法主未必能說
方名法主或能說法名為法主三僧房主謂修治
房舍處分房舍者四教化主五坐禪主謂如有一
先知坐禪所有方便能教據化名坐禪主六行來
主謂對當客人迎來送去三者應行如經應生慈
心善和鬪訟等故此中意說如上六主如其所應
應生慈心善和鬪訟守三寶物唯有三第二明應
行竟。
而反亂眾鬪諍恣心用三寶物犯輕垢罪。
經而反亂眾等者自下第三舉過結罪過有二種
一者亂眾不依教理亂處分故二者恣心用三寶
物謂僧主故守三寶物亦處分用用物之時不白
僧眾恣心用故犯輕垢罪問用三寶物豈不犯重
解云此物主不由偷心亦不為己但為僧用而不
白僧是輕非重小乘教中若鬪諍者是波逸提於
七滅諍浂用藥者是吉羅攝若為僧主故不白僧
用三寶物唯義而說是倫蘭攝（勘文）。
若佛子。
經若佛子下第二明獨受利養戒但制出家非在
家也謂僧房臥具施主請僧不得客主皆悉有分
而舊住人獨受不分舊他利分是故制也文分有
三初人次應行後舉過罪此即標人。
先在僧房中住後見客菩薩比丘來入僧房舍宅城
邑國王宅舍中乃至夏坐安居處及大會中先住僧
應迎來送去飲食供養房舍臥具繩牀事事給與若
無物應賣自身及男女身供給所須悉以與之若有
檀越來請眾僧客僧有利養分僧坊主應次第差客
僧受請。
經先住僧房中下此即明第二應行也此後有三
初明房主如說先住僧房中故次明客僧來如經
又見客菩薩比丘來等故後明資承客僧此中有
三一者迎來送去如經住僧應迎來送去故二者
供給所須如經飲食供養乃至供給所須悉與之
故三者若有人請依僧以差如經若有檀越來請
眾僧乃至應次第差等故然差僧次略有六種一
者顯能差人謂滿五夏亦不犯重戒不帶行施僧
差授方當知事不帶行者不帶僧殘二者明所差
人謂出家五眾不犯他勝不被殯者若帶僧殘行
與學行法恒居下次三者差僧次處有三處一聚
落僧房如僧伽藍二阿蘭若處三僧所住處除上
二處僧住處如是三處必先結堺然後差僧次復
有說言雖未結界依自然界得差僧次此亦無妨
四者差僧之法從具戒僧下至沙彌一周而復從
上坐差下至沙彌若齋若會若臨受戒安居說法
隨遇得差若導上坐若講席僧次悉差現前僧僧
次乃是的請異名不同十方五者書請早晚者如
書來前後隨次而差若一時俱到知幸人所道遠
為前近為後若近遠內一時俱到知事人先著為
前若有書雖前人界未到知事處自有兩釋一云
入界為次一云先見為次凡論僧次不問聲聞菩
<pb n="339"/>
薩但是出家平等差次若有＆CB18195;來請聲聞僧次唯
差聲聞僧若請菩薩僧應差菩薩僧六受捨請者
問捨前人請得受後所請以不解云自有兩釋一
云先作是意捨一云請故捨前請受後所請而復
捨之此亦無妨分屬我故一云若先作意我捨前
請故捨前請不得受後而復捨之問先受請捨與
人外不解云復有兩釋一云對人捨前方得受後
捨前受與界外之人一云不得外人以差僧以本
約界故問捨前所請得與無僧食分人不解云此
不得與無僧食分人一云佛許捨請捨請已竟得
與無請無僧食人餘文可解。
而先住僧獨受請而不差客僧房主得無量罪畜生
無異非沙門非釋種姓犯輕垢罪。
經先住僧等者自下第三舉過結罪具緣多少準
理可知如瑜伽云若諸菩薩安住菩薩淨戒律儀
攝受徒眾懷嫌恨心而不隨時無倒教授無倒教
誡知眾匱乏而不為彼從諸淨信長者居士婆羅
門等如法追求衣服飲食諸坐臥具病緣醫藥資
身什物隨時供給是名有犯有所違越是染違犯
若由懶墮懈怠放逸不往教授不往教誡不為追
求如法眾具非染違犯無違犯者若欲方便調彼
伏彼廣說如前若護僧制若有𤻞癩若無氣力不
任加行若轉請餘有勢力者若知徒眾世所共知
有大福德各自有力求衣服等資身眾具若隨所
應教授教誡皆已無倒教授教誡若知眾內有本
外道為竊法故來入眾中無所堪能不可調伏皆
無違犯。
若佛子。
經若佛子自下第三受別請戒損他利養違平等
之義是故制也文分有二初人後結業道此即標人。
一切不得受別請利養入。己而此利養屬十方僧。
經一切不得等者自下第二結業道文分有二初
明不應次明結罪此即第一明不應行於中先標
後釋此即標也經而此利養下第二釋所以問於
此中不受別請有何意耶為釋此疑故作是言而
此利養屬十方僧。
而別受請即取十方僧物入己八福田中諸佛聖人
一一師僧父母病人物自己用者犯輕垢罪。
經別受請即取十方僧物等者自下第二舉過結
罪此中意說若請僧齋若請僧施物此等一切不
得受別請也有人云於四人中有一僧次即無有
犯都無僧次正此所制具緣多少如理應知問不
受所請亦犯罪不解云此犯罪故瑜伽云他來迎
請或往居家或往餘寺奉施飯食及衣服等諸資
生具憍慢所制懷嫌恨心不至其所不受所請是
名有犯有所違越非染違犯無違犯者或有病或
無氣力或心狂亂或處懸遠或道有怖或欲方便
調彼伏彼出不善處安置善處或餘先請或為無
間修諸善法欲護善品令無暫癈或為引攝未曾
有義或為所聞法義無退如為所聞法義無退論
議決擇當知亦爾或復知彼懷損惱心詐來延請
或為護他多嫌恨心或護僧制不至其所不受其
請皆無違犯問懷嫌恨心不至其所非染違犯何
故地持論云是犯染汙耶解云盡舊翻譯家執筆
謬耳不須致恠八福田者如前已說。
若佛子。
經若佛子自下第四釋別請戒違平等福是故制
也文分有三初人次應行後舉過結罪此即標人。
有出家菩薩在家菩薩及一切檀越請僧福田求願
之時應入僧坊問知事人今欲次第請者即得十方
賢聖僧而世人別請五百羅漢菩薩僧不如僧次一
凡夫僧若別請僧者是外道法七佛無別請法不順
孝道若故別請僧者犯輕垢罪。
<pb n="340"/>
經出家菩薩下第二明應行如文可知經而世人
別請下第三舉過結罪言七佛者竝在此＆M062425;應犯
近在百劫之內長壽諸天曾所見聞且說七佛道
理一切三世諸佛亦無別請然此別請七眾同犯
大小不同小乘亦許別請法故（勘文）此中自有兩釋
一云一會之處都無僧次此即犯罪一會之內有
請僧次餘即別請此即無犯一云俱別請皆是犯
也所言七佛者謂過去三佛賢劫四佛是為七佛
故智度論第九卷云九十劫有三佛後一劫有千
九十劫初有毗婆尸佛第三十劫中有二佛一名
尸棄二名[鞥-合+(白-日+田)]怒沙付第九十一劫初有四佛一名
迦羅鳩＆CB18182;陀二名迦那含牟尼三名迦葉四名釋
迦牟尼解云毗婆尸亦名毗婆沙亦名惟衛即是
梵音有輕有重故有不同其義一也此云勝見亦
云種種見亦云廣見言尸棄者亦名式此云勝亦
最上言毗怒少付者亦名毗舍婆亦言[口*((白-日+田)/廾)]舍亦云
浮舍亦云隨葉此云一切勝亦云廣生言迦羅鳩
飱陀者亦云𤘽留孫亦云𤘽樓秦亦云迦羅鳩村
大此云頂言𤘽那含牟尼者或言迦那伽牟尼𤘽
那含此云無節樹牟尼者此云忍亦云滿亦云寂
言迦葉者此翻姓從姓名言釋迦牟尼舊翻能忍
亦云能滿今大唐翻能寂。
若佛子。
經若佛子自下第二有二戒明利行障釋二為二
此即第一明邪命自活戒違絕命違利行制七眾
同犯唯在出家文分有二先人後舉非顯罪此即
標人。
以惡心故為利養販賣男女色自手作食自磨自舂
占相男女解夢吉凶是男是女呪術工巧調鷹方法
和合百種毒藥千種毒藥虵毒生金銀蠱毒都無慈
心犯輕垢罪。
經以惡心故下第二舉過結罪若依此經邪命之
法有十二種一為利販賣男女色七眾同犯二自
手作食制出家眾開在家者三自磨自舂亦爾四
占相男女五解夢吉凶六呪術七工巧八調鷹方
法九和百種毒藥十虵毒十一生金銀十二蠱毒
若依大智度論四種口食名為邪命彼論第四云
淨目女問舍利弗言不淨活命舍利弗言有出家
人合藥種穀殖樹等不淨活命者是名下口食有
出家人觀星宿日月風雨雷電＆CI0001;不淨活命者
是名仰口食有出家人曲媚豪勢通使四方巧言
多求不淨活命者是名方口食有出家人學種種
呪術上筭吉凶如是等種種不淨活命者是名四
維口食姊我不墮是四不淨食我用清淨乞食活
命由其五家緣即犯此戒一者事謂所為事即合
藥等事二者想謂生彼想三者起欲樂謂起不淨
活命之欲四者煩惱謂貪利養或瞋恚等或愚癡
等或具不具五者究竟謂事究竟此中意說若不
善心作如是等種種邪命是染違犯若為利益諸
有情故行合藥等是無所犯故瑜伽云若諸菩薩
安住菩薩淨戒律儀生起詭詐虗談現相方便研
求假利求利味邪命法無有羞耻堅持不捨是名
有犯有所違越是染違犯無違犯者若為除遣生
起樂欲發勤精進煩惱熾盛蔽抑其心時時現起。
若佛子。
經若佛子自下第二釋不敬好時戒七眾同犯一
云唯制在家齋三長月本為在家故初說勝所以
未出家菩薩行惡菩薩行惡方便亦犯戒故文分
有二先人後罪此即標人。
以惡心故自身謗三寶詐現親附口便說空行在有
中為白衣通致男女交會婬色縛著於六齋日年三
長齋月作殺生劫盜破齋犯戒者犯輕垢罪。
經以惡心下第二舉非結罪年長齋月者此有三
<pb n="341"/>
種一正月二五九月謂是正月諸眾生類生現之
初五月即是興盛之中九月即是諸眾生類欲藏
之初故此三月名長齋月又優婆塞戒經解云為
亡者修福即有三時春二月夏五月秋九月若依
此經二月為初五月為中九月為後今會此文三
長月者從正月後半至二月前半以為初月五月
後半至六月前半以為中月九月後半至十月前
半為後齋月如是經文各據一義故不相違大智
度論第十五云問何六齋日受八戒修福答是日
惡鬼逐人欲奪人命疾病衰令人不吉故劫初
聖人教人持齋問何故諸鬼輩以此六日惱害於
人答如天地本起經云劫初成時有異梵天王子
諸鬼神父修梵志苦行滿天上十二歲於此六日
割肉出血著於火中是故鬼神於此六日輙有勢
力又救疾經及四天王經云此六日帝釋四王及
太子并使者下來令得禍福初說受齋經云齋日
夜一分禪一分讀經一分臥是為菩薩齋日法正
月十四日受十七日解四月八日受十五日解七
月一日受十六日解九月十四日受十六日解若
依是經有四長齋隨其機宜見聞不同不可致恠
餘文可解上來第一正釋十戒訖說。
如是十戒應當學敬心奉持制戒品中廣解。
經如是十戒等者自下第二明勸奉持懸指餘品。
佛言佛子。
經佛言下第四饒益戒先釋後結前中有二一初
有三戒明利行障次明有六戒是攝善法戒前中
釋三即分為三此即第一明不行救贖戒文分有
三初人次應後結過此即標人。
佛滅度後於惡世中若見外道一切惡人劫賊賣佛
菩薩父母形像販賣經律販賣比丘比丘尼亦賣發
心菩薩或為官使與一切人作奴婢者。
經佛滅度後下第二明應行於中有二初時次明
所應作境後明應行此即第一明時節也謂佛滅
度後像法末法惡世之中經若見外道惡人等者
自下第二明所應作境此有五種一賣佛菩薩形
像二賣父母形像三經律四比丘比丘尼五發心
菩薩道人謂賣初發心人與一切人作奴婢者。
而菩薩見是事已應生慈心方便救護處處教化取
物贖佛菩薩形像及比丘比丘尼發心菩薩一切經
律。
經菩薩見是事已自下第二正明應行雖有兩文
第二明應行竟。
若不贖者犯輕垢罪。
經若不贖者自下第三結過七眾同犯大小不同
謂聲聞教若見眷屬被他販賣而不贖者犯第七
聚（勘文）經像餘人不別制也由具五緣犯是戒也何
等為五一者事謂經像及賣并作奴婢等事二者
想謂生彼想三者欲謂起不贖之欲四者煩惱謂
貪瞋癡或具或不具五者究竟謂不往贖取若自
有病若無氣力若了知彼自能成辦若知所作能
引非理能引非法若於善品正勤修習不欲暫癈
若性愚鈍於所聞法難受難持若為持護多有情
意故不救贖無所違犯。
若佛子不得畜刀杖弓箭販賣輕秤小斗因官形勢
取人財物害心繫縛破壞成功長養猫狸猪狗若故
養者犯輕垢罪。
經若佛子自下第二明畜非法器文分有三初人
次明不應後結過如文可見不須繁述。
若佛子。
經若佛子自下第三明鬪戰嬉戲戒文分有三初
人次所不應行後結過此即標人。
以惡心故觀一切男女等鬪軍陣兵將劫賊等鬪亦
不得聽吹貝鼓角琴瑟箏笛箜篌歌叫伎樂之聲不
<pb n="342"/>
得樗⿱卄補圍碁波羅塞戲彈碁六博拍毬擲石投壺牽
道八道行城爪鏡芝草楊枝鉢盂髑髏而作卜筮不
得作盜賊使命一一不得若故作者犯輕垢罪。
經以惡心故自下第二明所不應行復有五一不
應見二事觀者謂男女鬪及軍兵鬪二不應九事
聽謂一吹貝二鼓三角四琴五瑟六箏七笛八箜
篌九歌叫三不應六事雜戲謂樗⿱卄補等四不應五
事卜莖謂成狐鏡（明利所報云）。
若佛子護持禁戒行住坐臥日夜六時讀誦是戒猶
如金剛如帶持浮囊欲度大海如草繫比丘常生大
乘信自知我是未成之佛諸佛是已成之佛發菩提
心念念不去心若起一念二乘外道心者犯輕垢罪。
經若佛子自下第二有六戒明攝善法戒分有四
初有三戒明精進鄣次有一戒是定度鄣次應教
化明戒度鄣後有一戒明法施鄣前精連鄣中三
戒分為三此即第一明退心戒七眾同犯大小不
同上第八戒背大向小此中所制宜說小行故有
差別文分有三初人次應後結過如文可見菩薩
地云越菩薩法於異道論及諸外論研求善巧深
心寶翫愛樂味著非如辛藥而習近之是名有犯
是染違犯具緣多少如理應知。
若佛子常應發一切願孝順父母師僧願得好師同
學善友知識常教我大乘經律十發趣十長養十金
剛十地使我開解如法修行堅持佛戒寧捨身命念
念不去心若一切菩薩不發是願者犯輕垢罪。
經若佛子自下第二不發大願戒於中有三初人
次明十願後結過經常應人下第二明十大願一
願發敬順父母二願得好師三願好得同學善知
識四願教戒大乘五願解十發趣六願解十長養
七願解十金剛八願解十地九願如法修行十願
持佛戒經若一切菩薩下第三結如文可見。
若佛子發十大願已持佛禁戒作是願言寧以此身
投熾然猛火大坑刀山終不毀犯三世諸佛經律與
一切女人作不淨行。
復作是願寧以熱鐵羅網千重周匝纏身終不以破
戒之身受於信心檀越一切衣服。
復作是願寧以此口吞熱鐵丸及大流猛火經百千
劫終不以破戒之口食信心檀越百味飲食。
復作是願寧以此身臥大猛火羅網熱鐵地上終不
以破戒之身受信心檀越百種牀座。
復作是願寧以此身受三百矛刾經一劫二劫終不
以破戒之身受信心檀越百味醫藥。
復作是願寧以此身投熱鐵鑊經百千劫終不以破
戒之身受信心檀越千種房舍屋宅園林田地。
復作是願寧以鐵鎚打碎此身從頭至足令如微塵
終不以破戒之身受信心檀越恭敬禮拜。
復作是願寧以百千熱鐵刀鉾挑其兩目終不以破
戒之心視他好色。
復作是願寧以百千鐵錐遍劖刾耳根經一劫二劫
終不以破戒之心聽好音聲。
復作是願寧以百千刀刃割去其鼻終不以破戒之
心貪齅諸香。
復作是願寧以百千刀刃割斷其舌終不以破戒之
心食人百味淨食。
復作是願寧以利斧斬破其身終不以破戒之心貪
著好觸。
復作是願願一切眾生悉得成佛菩薩若不發是願
者犯輕垢罪。
經若佛子下第三不誓堅固心文分有三先標人
次發十大願後舉非結罪此即標人經發十大願
已下第二明發十三願一者發願不與女人作不
淨行如經寧以身投熾燃猛炎火坑等故謂此現
身寧受現在暫時極苦不應暫戲受長時苦二者
<pb n="343"/>
發願不受衣服如經復作是願寧以熱鐵羅網千
重等故三者發願不受百味食四者不受百種牀
坐五者不受百味之藥六者不受房舍園林七者
不受恭敬禮拜八者終不破戒之心視他好色九
者終不破戒心聽心好音聲十者不以破戒之心
貪齅諸香十一者不破戒心食百味淨食十二者
不貪好觸十三者願一切人成佛問第三不受飲
食與十一不受百味有何差別先舉四事顯其不
受後舉根門顯不貪著故有差別復次先說口中
不受百味後說心中不貪百味此中意說若諸菩
薩防護正念即不犯戒不墮惡趣若失正念違犯
淨戒受無量苦是故菩薩發如是願寧捨身命終
不貪著香味觸法云何菩薩防護正念不著五欲
謂諸菩薩觀生死中所有遇患防護正念如持油
鉢而不漏失故涅槃二十二云譬如世間有諸大
眾滿十里王勅一臣持一油鉢逕於中過莫令傾
覆若棄一渧當斷汝命復遣一人拔刀在後隨而
怖之臣受王教盡心堅持逕歷爾所大眾之中雖
見可意五邪欲等心常念言我若放逸著彼所欲
當棄所持命不全濟是人以是怖因緣故乃至不
棄一渧之油菩薩摩訶薩亦復如是於生死中不
失念慧以不失故心不貪著。
若佛子。
經若佛子下第二明定度障亦名不入難處戒文
分有三先人次應行後結過此即標人。
常應二時頭陀冬夏坐禪結夏安居。
經常應二時至結夏安居者自下第二明應行於
中有二先標次釋此即總標頭陀者大唐本云杜
多亦云投多此云修治嚴戒行修治心故如大智
度論七十二云十二頭陀不名為戒即戒莊嚴戒
行修若依瑜伽杜多差別有十二十三故彼論第
二十五云何成就杜多功德謂常期乞食次第乞
食但一坐食先止後食但持三衣但持毳（元滿反細毛也）
衣持糞掃衣住阿蘭若常居樹下常居逈露常住
冢間常期端坐處如常坐如是依止若食若衣若
諸敷具杜多功德或十二種或十三種於乞食中
分為二種一隨得乞食二者次第乞食廣說乃至
當知此中若依乞食無差別性唯有十二若依乞
食有差別性便有十三乃至廣說或有處說頭陀
有十二事奉食亦有五一不受別請二當一食三
中後不飲湯水四一坐食五節量食住處有五一
阿練若處二者不臥三者冢間四者樹下五者露
地衣有二種一正畜三衣二常納衣（勘文）如是等說
有不用者隨其根宜見聞不同問何因緣故說此
頭陀解云此所化生有其三種一食貪者二衣貪
者三處貪者如其次第善治三貪故說十二或十
三種廣如瑜伽二十五大智度論七十二說恐繁
略述。
常用楊枝澡豆三衣瓶鉢坐具錫杖香爐漉水囊手
巾刀子火燧鑷子繩牀經律佛像菩薩形像而菩薩
行頭陀時及遊方時行來百里千里此十八種物常
隨其身頭陀者從正月十五日至三月十五日八月
十五日至十月十五日是二時中此十八種物常隨
其身如鳥二翼若布薩日新學菩薩半月半月布薩
誦十重四十八輕戒時於諸佛菩薩形像前一人布
薩即一人誦若二人三人乃至百千人亦一人誦誦
者高座聽者下坐各各被九條七條五條袈裟結夏
安居一一如法。
經常用楊枝自下第二廣釋於中有三初明頭陀
之具次頭陀時後明布薩此即第一明頭陀具有
十八物常隨其身一者楊枝二蔘豆以三衣為三
言三衣者一舊云僧伽梨此音訛也應云僧伽致
或僧伽胝唐云合或云重謂割而合成又重作也
<pb n="344"/>
此衣必割截而成之餘之二衣或割不割若法密
部說一切有部等分不割成二[鬱-山+止]多羅僧或云郁
多羅僧伽或云優多羅僧亦猶梵音輕重不同訛
轉也唐云上著衣常所服中最在其上故以名也
或云覆左肩衣三安陀會或作安陀衛或作安陀
婆婆或作安陀羅䟦薩唐云宿衣謂近或云裏衣
如是三衣名為袈裟袈裟者唐云不正色也諸辛
木中若皮若葉若華等不成五味難為食者則名
迦娑此物染衣其色濁赤故本五濁之濁亦名迦
沙天竺比丘多用此色又如幻三昧經云普言無
垢穢又義離塵服或云間色衣真諦三藏云袈裟
此云赤血色衣外國雖有五部不同竝皆赤色言
黑木蘭者但點之異名六者瓶七鉢八者坐具九
鍚杖十香鑪十一水囊十二手巾十三刀子十四
火燧十五鑷（而葉反）十六繩牀十七經律十八佛菩
薩像有人云此十八物隨闕一物犯輕垢罪今解
此中不入難處以為戒耳此十八物若具不具無
所違犯經頭陀者下第二明時節如文可見經若
布薩時自下第三明布薩也布薩者此云增長亦
名增養長善故說為增長。
若頭陀時莫入難處若國難惡王土地高下草木深
邃師子虎狼水火風難及以劫賊道路虵毒一切難
處悉不得入一切難處故頭陀行道乃至夏坐安居
是諸難處亦不得入此難處況行頭陀者見難處故
入者犯輕垢罪。
經若頭陀時莫入難處第三舉非結罪先舉非謂
不應入難處後結罪可知。
若佛子。
經若佛子自下第八明次第戒違失威儀故制七
眾同犯大小俱制文分有四一人二應三不應四
結過此即初也。
應如法次第坐先受戒者在前坐後受戒者在後坐
不問老少比丘比丘尼貴人國王王子乃至黃門奴
婢皆應先受戒者在前坐後受戒者次第而坐。
經應如法次第自下第二明應行眾有七種一者
比丘二者比丘尼三者正學四者勤䇿五勤䇿尼
六者近事七者近事女然釋此坐次自有三釋一
云比丘眾中先受菩薩戒以為上坐謂如有一聲
聞戒中在後受戒菩薩戒中在前受戒有一人聲
聞戒中先受具戒菩薩中在後而受此二眾中先
受菩薩戒為上坐後受為下餘之六種準此可知
此中意說如是七眾隨其所應比丘為上比丘尼
為次乃至最後說在家者受菩薩戒雖有先後而
不得在家在出家上說其次第不應相離男女大
小類各別故一云有聲聞戒在先而受而不受菩
薩戒有聲聞戒在後而受於菩薩戒在先而受此
二眾中若有菩薩戒有不受菩薩戒者菩薩戒以
為上坐戒最勝故二人若受菩薩戒復以本聲聞
夏為次第餘之六種準此應知一云出家菩薩但
以聲聞戒夏為次第依聲聞法得出家故雖有三
釋初說為勝。
莫如外道癡人若老若少無前無後坐無次第兵奴
之法我佛法中先者先坐後者後坐而菩薩不次第
坐者犯輕垢罪。
經莫如外道下第三明不應如文可知經而菩薩
下第四結過具緣多少如理應知若諸菩薩見耆
長來不推勝坐是即輕罪如瑜伽論云見諸耆長
有德可敬同法者來懷嫌恨心不起迎來不推勝
坐是名有犯乃至廣說。
若佛子。
經若佛子自下第三明布施度謂財法可知違攝
善之義是故制也七眾同犯大小不同文分有三
初人次應後結過此即標人。
<pb n="345"/>
常應教化一切眾生建立僧坊山林園田立作佛塔
冬夏安居坐禪處所一切行道處皆應立之而菩薩
應為一切眾生講說大乘經律若疾病國難賊難父
母兄弟和上阿闍梨亡滅之日及三七日乃至七七
日亦應讀誦講說大乘經律齋會求福行來治生大
火所燒大水所漂黑風所吹船舫江河大海羅剎之
難亦讀誦講說此經律乃至一切罪報三惡七逆八
難杻械枷鏁繫縛其身多婬多瞋多愚癡多疾病皆
應讀誦講說此經律。
經常應教化自下第二明應此復有二初教令修
福德次明福德之中復有四種一者建立僧房二
者園林中立作佛塔三者建立安居坐禪處四者
立行道處如文可解經而菩薩下第二明修行解
此所為有十七種一者病難謂國之內多諸疾病
二者國難謂諸惡王治國之時或國被歒時三者
賊難四者所尊云時五者行來時謂遠行來時六
者持生時或有經本云持生持生者受生異名謂
現此生彼時名持生時（思）七者火難八者水難九
者風難十者羅剎難十一者一切罪報謂定不定
等十二者三報謂現生後報或三報者謂三途報
十三七逆後當分別十四者八難八難者如增一
阿含經云一地獄二畜生三餓鬼四長壽天五在
邊地六六情不具七心識邪見八佛不出也十五
者窂獄十六者三毒十七者自身疾病如上所說
十七勝將中讀誦講說大乘經律。
而新學菩薩若不爾者犯輕垢罪。
經而新學菩薩下第三結過如文可知此中意說
如是難時講大乘經如實正理而不宣說犯輕垢
罪故瑜伽云若菩薩安住淨戒律儀見諸有情為
求現法後法事故廣行非理懷嫌恨心懷恚惱心
不為宣說如實正理是名有犯有所違越是染違
犯若由懶墮懈怠所蔽不為宣說非染違犯無違
犯者若自無知若無氣力若轉請他有力者說若
即彼人自有智力若彼有餘善友攝受若欲方便
調彼伏彼廣說如前若知為說如實正理起嫌恨
心若發惡言若顛倒受若無愛敬若復知彼性弊
隴戾不為宣說皆無違犯。
如是九戒應當學敬心奉持梵壇品中當說。
經如是九戒下第二勸持懸指餘品。
佛言佛子。
經佛言佛子自下第五有九戒明饒有情戒於中
有二初正釋九戒後結別釋之中即分為九此即
第一明簡授戒違遍利義是故制也是行障文分
有三先人次釋授戒後舉過結罪此即第一標人
也。
與人受戒時不得簡擇一切國王王子大臣百官比
丘比丘尼信男信女婬男婬女十八梵六欲天無根
二根黃門奴婢一切鬼神盡得受戒。
經與人受戒時自下第二明授戒法於中有四一
簡受戒人二釋威儀三簡其七難四出家不得禮
拜俗人此即第一簡受戒人十八天者即上所說
十八梵也欲界諸天略而不說所以者何若舉初
後中自顯故謂初說人後說色界諸天不待說成
故。
應教身所著袈裟皆使壞色與道相應皆染使青黃
赤黑紫色一切染衣乃至臥具盡以壞色身所著衣
一切染色若一切國土中國人所著衣服比丘皆應
與其俗服有異。
經應教身所著自下第二明其威儀袈沙者此云
胡衣或云離塵衣。
若欲受戒時師應問言汝現身不作七逆罪耶菩薩
法師不得與七逆人現身受戒七逆者出佛身血殺
父殺母殺和上殺阿闍梨破羯磨轉法輪僧殺聖人
<pb n="346"/>
若具七遮即身不得戒餘一切人盡得受戒。
經若欲授戒時自下第三簡其七難若犯七難現
身不得受戒此中意說若犯七逆未得懺悔雖是
懺悔而未得好相如是之人於現身不得受戒若
先犯五逆後於諸佛菩薩前至心懺悔亦得受戒
而此經云現不得不受者據未懺悔未得好相故
作是說故決毗定尼經云若有菩薩成就五無間
罪犯於女人或犯男子或有故犯犯塔犯僧如是
餘犯菩薩應當於三十五佛前所犯重罪晝夜觸
處至心懺悔廣說乃至菩薩若能稱彼諸佛所有
名號常於晝夜行三事者得離犯罪及諸憂悔并
得三昧解云三事者一禮佛懺悔二迴向三發願
具如彼經此中意說若人稱佛名及念佛功德所
有善根無量無邊由此能滅罪障令得清淨如涅
槃經第十九云大王假使一月常以衣食供養恭
敬一切眾生不如有人一念念佛所得功德十六
分一假使鍛金為人車馬載寶其數各百以用布
施不如有人發心向佛舉足一步或有人云若犯
七逆於現身中必不得戒言七逆者一出佛身血
二者殺父三者殺母四者殺和上五者殺阿闍梨
六者破羯磨僧及法輪僧七者殺聖人然釋七逆
五門分別一者辨體二者約人分別三者處四者
時五者趣分別第一辨體諸宗不同依薩婆多云
第六一種落業為性餘之六種身業為性如應殺
生殺方便故若依經部意業為性如正理論第四
十三云且上坐言三業為體身業語業二獨能招
異熟果理難成故但以意業所作事重故許能感
殊勝異熟今依大乘與薩婆多自有差別身語二
業以思為體能發語思名為語業非如薩婆多色
聲為性色聲定非業自性故次約人分別者能破
僧者要大苾蒭非在家等唯見行者非愛行住淨
行人非破戒者以犯戒者言無威故餘之六種通
於男女有戒無戒所言處者破僧無間要異處破
非對大師以諸如來不可輪逼言詞威肅對必無
能餘之六種隨其所應言時者出佛身血破法輪
僧佛在世時客有此事佛滅度後無真大師為歒
對故所餘五種破羯磨僧通於餘時五趣分別者
法輪僧及出佛身血唯人瞻部洲瞻部洲中佛出
世故餘通人三洲除北俱盧洲彼處無有殺生等
故如是等義廣釋如瑜伽論第九毗婆沙第一百
一十六第一百一十九俱舍十七十八正理四十
三說非是中要略而不說。
出家人法不向國王禮拜不向父母禮拜六親不敬
鬼神不禮但解法師語有百里千里來求法者。
經出家人法自下第四明出家人不禮俗人為敬
法故。
而菩薩法師以惡心瞋心而不即與授一切眾生戒
者犯輕垢罪。
經而菩薩自下第三舉過結罪。
若佛子。
經若佛子自下第二釋為利授戒實無所解為利
強授有誤之失是故制也文分有三初人次應後
舉過結罪此即標人。
教化人起信心時菩薩與他人作教戒法師者見欲
受戒人應教請二師和上阿闍梨。
經教化人下第二明應行復分有二一明能教人
二明正教此即初也經見欲受菩薩戒時自下第
二明正應教於中有四一者教請二師二者問七
難三者應教懺悔四者總結此即第一教請二師
若依瑜伽但請羯磨師不請和上若依此經教請
二師何故如是有不同者若於近處堪作和上菩
薩僧者應請二師是為第一若於近處無人堪作
雖有菩薩堪作和上而能授者事緣不具但請一
<pb n="347"/>
師受亦得戒各據一義故不相違。
二師應問言汝有七遮罪不若現身有七遮師不應
與受戒無七遮者得受若有犯十戒者應教懺悔在
佛菩薩形像前日夜六時誦十重四十八輕戒苦到
禮三世千佛得見好相若一七日二三七日乃至一
年要見好相好相者佛來摩頂見光華種種異相便
得滅罪若無好相雖懺無益是人現身亦不得戒而
得增受戒若犯四十八輕戒者對首懺罪滅不同七
遮而教戒師於是法中一一好解。
經二師應問自下第二應問七難義如前說經若
有凡十戒者自下第三明懺悔然懺悔經論不同
菩薩地云若諸菩薩以上品纏違犯如上他勝處
法失戒律儀應當更授若中品纏違犯如上他勝
處法應對於三補特伽羅或過是數應如發露除
惡作法若下品纏違犯如上他勝處法及餘違犯
應對於一補特伽羅發露悔法當知如前此中意
說所犯之罪有二種聚一者不還淨聚二者還淨
聚還淨聚中開懺悔法如法已還得安住清淨戒
故不還淨聚不開悔法若悔不得還住淨戒是故
但說應當更受道理亦有懺悔之法又決定毗尼
經云若有菩薩犯於初戒於十眾前以正直心愍
重懺悔解云言初戒者四重名初指五十戒之初
故此中自有二釋一云犯此四重有其三種何等
為三一者上品纏犯二者中品纏犯三者下品纏
犯若上品纏犯初戒者於十人前或於佛前以愍
重心發露懺悔懺悔滅罪應當更受罪若不滅雖
是受戒而不得戒若得好相知罪得滅中下品便
犯初戒者對於三人及對一人至心懺悔即得滅
罪而此唯說對十人者但說初人後即一人略而
不說一云此中所言犯於初戒對十人者但說中
下品纏犯者所以者何上品纏犯不能還淨故此
不說此言十人者極少二三人多亦無妨故不相
違問以上品纏犯他勝處失戒律儀不能還淨何
故大方等陀羅尼經云行此一法已若有眾生犯
五逆罪身有白癩若不除差無有是處若菩薩二
十四戒沙彌十戒叉沙彌尼戒比丘戒比丘尼戒
如是諸戒若犯一一諸戒當一心懺悔若不還生
無有是處除不至心解云隨其根宜見聞不同不
可會釋若作是說依瑜伽說上品纏犯他勝處法
捨律儀不能還淨必應更受若依方等陀羅尼說
無有犯重即捨者捨戒功德不捨種體不捨種故
如法懺悔淨戒還生或依實義如瑜伽說而言還
生者依下中品犯他勝處有還淨義密意說言若
不還生無有是處為欲引攝暫犯他勝處住猶預
者生決定心說是密言或瑜伽說他勝處與此經
說二十四戒意別不同此經是根本他勝處法犯
已還生此有何失不捨戒故經教戒師自下第四
結。
若不解大乘經律若輕若重是非之相不解第一義
諦習種性長養性不可壞性道種性正法性其中多
少觀行出入十禪支一切行法一一不得此法中意。
經若不解等者自下第三舉過結罪先舉過後結
罪此即舉過過者謂不解也不解第一義諦者此
有二種一者信解二者證解未得二解故言不解
習種性者經論不同依瑜伽說發心已前名性種
姓發心已去名習種姓故彼論三十五云云何種
姓略有二種一本姓住種姓者從無始世展轉傳
來法爾所得是名本性住種姓二習所成種姓者
謂先串習善根所得是名習所成種姓此中意說
聞勳所成名習種性依本業經習種姓者位在十
解故彼經云習種性中有十人其名發心住菩薩
治地住菩薩乃至第十灌頂菩薩或有人言瑜伽
論說習種姓者亦在十解聞慧唯在十解上故如
<pb n="348"/>
本業經云六種姓亦名六慧聞慧思慧修慧無相
慧照寂慧寂照慧當慧聞當慧既是十解中攝故
知種在十解已上雖有兩釋初說為勝本業經中
但說十解是聞思慧不說聞勳唯在十解不通上
下故不相違命此經言習種性者但取十解所以
者何十信位中若退若進決定故故此不說如本
業經云佛子若退若進者十住以前一切凡夫法
中發三菩提心學行佛法信想心中行者是退分
善根若一劫二劫乃至十劫修行十信得入十住
而言七住以前名退分者為攝一分懈怠有情假
說退分而實不退也問若十解以前是退分者何
故無性攝論頌曰清淨增上力堅固心昇進名菩
薩初修三無數大劫釋曰從無始來生死流轉齊
何當言三無數劫最初修行為答此問故說伽陀
堅固心昇進者雖遇惡友方便破壞終不棄捨大
菩提心廣說乃至大菩提心所修善根念念增堅
固不退增進不生喜足齊是名為最初修行三無
數劫解云退有二種一者現行二者種子十信菩
薩若其現行容有退義由此道理經說退若種解
脫分善根種子必無退義以此義故論說不退故
不相違言長養性者謂此十行六種性中性種姓
也不壞性者謂十迴向道種性者謂四善根此十
迴向及四善根名道種性言正性者謂即十地捨
異生性入聖故名為正性或斷惡趣品邪業煩惱
故言正性有說通性者此顯十地聖道性故名為
道性言正性者等妙兩覺名為正性因行正滿果
正現前故言正性餘如前說此中意說顯六種姓
六種姓者如本業經云習種性姓種姓道種性聖
種性等覺種性妙覺種性復名六忍信忍法忍順
忍正忍無垢忍一切智忍廣如瑜伽抄會言多少
觀行者謂修十八勝處隨多少行觀諸色故或多
少行隨其所應在餘行中若多若少隨分觀行言
出入十禪支者十禪支定或出或入十禪支者十
八禪支修為十支初靜慮中具五支謂尋伺喜樂
心一境性第二靜慮加內等淨所餘三支前已說
第三靜慮加足三支捨念正知所餘一支前已說
第四靜慮加二支謂不苦不樂餘之三種前已說
故言十禪支於如是等行法之中亦得此法中意
名為不解。
而菩薩為利養故為名聞故惡求貪利弟子而詐現
解一切經律是自欺詐亦欺詐他人故與人受戒者
犯輕垢罪。
經而菩薩下第二正舉過結罪問此與第十八戒
何別解云第十八戒直說不解為他作師此戒為
利與人授戒故有差別利養攝御徒眾是染違犯
故瑜伽云貪著供事增上力故以愛染心管御徒
眾是名有犯是染違犯無違犯者不貪供侍無愛
染心管御徒眾若依此說雖未研究甚深法性而
不求利但以慈悲相應之心隨分隨力與授戒者
皆無違犯具緣多少如理應知。
若佛子。
第三為言人說戒文有三初明標人如說若佛子
故。
不得為利養故於未受菩薩戒者前外道惡人前說
此千佛大戒邪見人前亦不得說除國王餘一切不
得說是惡人輩不受佛戒名為畜生生生不見三寶
如木石無心名為外道邪見人輩木頭無異。
經不得利自下第二明不應未受戒人前不得說
戒者謂未發大乘心前不得說十佛戒雖未受戒
已發大願為說無過而此說言未受戒前不得說
戒者從多而說多分來受戒人聞菩薩戒生怖畏
故生誹謗故是故制也除國王王子者若不為說
破滅法故言千佛戒者賢劫千佛。
<pb n="349"/>
而菩薩於是惡人前說七佛教戒者犯輕垢罪。
經而菩薩自下第三結罪持地論第四卷云欲受
戒者應先為說菩薩戒犯不犯相令受者自心觀
察我能受戒又菩薩善戒經云不信受教者及不
成就優婆塞戒不成就沙彌戒不成就婆羅提木
叉戒者不得聽菩薩戒聽者得罪若比丘犯婆羅
提不愧不悔聽菩薩戒得偷蘭遮罪若犯偷蘭遮
不愧不悔聽菩薩戒得僧殘罪（勘）。
若佛子。
經若佛子自下第四明破戒受施戒文分有三初
人次不應後結罪此即人也。
信心出家受佛正戒故起心毀犯聖戒者不得受一
切檀越供養亦不得國王地上行不得飲國王水五
千大鬼常遮其前鬼言大賊若入房舍城邑宅中鬼
復常掃其脚跡一切世人罵言佛法中賊一切眾生
眼不欲見犯戒之人畜生無異木頭無異。
經信心出自下第二明不應行謂破戒人不應受
信施等所言大賊者如世間賊能奪財寶及害命
根此中大賊亦復如是能奪他人法身慧命及恒
沙等功德大寶故大智度論第十五云破戒之人
不可共止猶如惡賊難可親近破戒之人難可共
住譬如毒虵破戒之人雖似比丘譬如尸死在眼
人中破戒之人如偽珠在真珠中譬如伊蘭在栴
檀林中破戒之人若著法衣則是熟銅鐵鍱以纏
其身若持鉢盂則是盛洋銅器若所噉食即是吞
燒鐵丸飲熱洋銅若受人供養供給則是地獄獄
卒守人若入精舍即是入大地獄若坐眾僧牀㯓
是為坐熱鐵牀上。
若毀正戒者犯輕垢罪。
經若毀正戒自下第三結罪。
若佛子。
經若佛子自下第五不供養戒文分有三如前可
知。
常應一心受持讀誦大乘經律剝皮為紙刾血為墨
以髓為水折骨為筆書寫佛戒木皮穀紙絹素竹帛
亦應悉書持常以七寶無價香華一切雜寶為箱囊
盛經律卷。
經常應下第二明應於中有六一者受謂於師前
領所未解二者持謂受已不忘三者讀四者誦五
者書寫六供養第五書寫中云剝皮為紙等者標
其心極愍重法故不惜身命如大智度論第十八。
復次愛法梵志十二歲中遍閻浮提求知聖法而
不能得時世無佛佛法亦盡有一婆羅門言我有
聖法一偈若實愛法當以與汝答言實愛法婆羅
門言若實愛法當以汝皮為紙以身骨為筆以血
書寫之當以與汝即如其言破骨剝皮以血寫偈
如法應修行非法不應受今世亦後世佛法者安
穩。
若不如法供養者犯輕垢罪。
經若不如法下第三結罪菩薩地云若諸菩薩安
住菩薩淨戒律儀於日日中若於如來或為如來
造制多所若於正法或為正法造經卷若於僧伽
謂十方界已入大地諸菩薩眾若不以其或少或
多諸供養具而為供養下至以身一拜禮敬下至
以語一四句頌讚佛法僧真實功德下至以心一
清淨信隨念三寶真實功德空度日夜是名有犯
若不恭敬懶墮懈怠而違犯者是染違犯若誤失
念而違犯者非染違犯無違犯者謂心狂亂若已
證入淨意樂地常無違犯。
若佛子常起大悲心若入一切城邑舍宅見一切眾
生應唱言汝等眾生盡應受三歸十戒若見牛馬猪
羊一切畜生應心念口言汝是畜生發菩提心而菩
薩入一切處山川林野皆使一切眾生發菩提心是
<pb n="350"/>
菩薩若不發教化眾生心者犯輕垢罪。
經若佛子自下第六不教化眾生戒文分有三此
即標人經常起大悲自下第二明應行言三歸者
如優婆塞戒經第五卷云善男子為破諸苦斷諸
煩惱憂受於無上寂滅之樂以是因緣受三歸依
如汝所問云何三歸依者善男子謂佛法僧佛者
能說懷煩惱破因得正解脫法者即是懷煩惱因
真實解脫僧者破煩惱因得正解脫又八戒齋品
云善男子若人能受三歸依者當知是人所得果
報不可窮盡乃至廣說如說受持不忘語戒現身
得王位一日一夜持八戒得生天上故涅槃經第
十五云波羅奈國有屠兒名曰廣額於日中殺無
量羊舍利弗即受八戒經一日夜是因緣命終得
為北方天王毗沙門子經若不教化自下第三結
罪如瑜伽云攝受徒眾懷嫌恨心而不隨時無倒
教授是名有犯是染違犯。
若佛子常行教化起大悲心入檀越貴人家一切眾
中不得立為白衣說法應白衣眾前高座上坐法師
比丘不得地立為四眾說法若說法時法師高座香
華供養四眾聽者下座如孝順父母敬順師教如事
火婆羅門其說法者若不如法說者犯輕垢罪。
經若佛子自下第七明說法不如法戒文分有四
此初標人經常行自下第二明不應行經若不說
法時自下第三明應經說法者自下第四結罪如
文可解。
若佛子皆以信心受佛戒者若國王太子百官四部
弟子自恃高貴破滅佛法戒律明作制法制我四部
弟子不聽出家行道亦復不聽造立形像佛塔經律
破三寶之罪而菩薩故作破法者犯輕垢罪。
經若佛子自下第八憍慢破法戒文分有二初人
後舉過結罪此即標人經皆以信心下第二舉過
結罪先明過非後即結罪此即顯過如文應知經
而故作下第二結罪。
若佛子以好心出家而為名聞利養於國王百官前
說七佛戒橫與比丘比丘尼菩薩戒弟子作繫縛如
師子身中蟲自食師子肉非外道天魔能破壞若受
佛戒者應護佛戒如念一子如事父母而聞外道惡
人以惡言謗佛戒時如三百鉾刾心千刀萬杖打拍
其身等無有異寧自入地獄百劫而不用聞一惡言
破佛戒之聲而況自破佛戒教人破法因緣亦無孝
順之心若故作者犯輕垢罪。
經若佛子自下第九破法自緣戒內破和合之義
外絕信樂之益是故制也文分有三如文應知如
上九戒如其所應是四攝障。
如是九戒應當學敬心奉持。
經是九戒下第二釋勸奉持上來別釋四十八輕
戒說。
諸佛子是四十八輕戒汝等受持過去諸菩薩已學
未來諸菩薩當學現在諸菩薩今學。
經諸佛子此是四十八輕戒自下第三總勸受持
上來第二釋四十八輕戒說一釋十重次釋輕戒
雖有兩文第二正釋戒相訖。
諸佛子諦聽此十重四十八輕戒三世諸佛已誦當
誦今誦我今亦如是誦汝等一切大眾若國王王子
百官比丘比丘尼信男信女受持菩薩戒者應受持
讀誦解說書寫佛性常住戒卷流通三世一切眾生
化化不絕得見千佛佛佛授手世世不墮惡道八難
常生人道天中我今在此樹下略開七佛法戒汝等
當一心學波羅提木叉歡喜奉行如無相天王品勸
學中一一廣明三千學士。
經弟子聽自下第三總勸流通於中有二初佛勸
持流通後菩薩奉行前中有五一三世佛已當今
誦說證不虗二汝等一切下正勸流通三得千佛
<pb n="351"/>
下明流通利益四我今此下勸今奉持五如無相
品下懸指說處三千學者三威律儀等雖有五文
第一明如來勸流通奉持竟。
時座聽者聞佛自誦心心頂戴喜躍受持。
經時坐聽者下第二菩薩奉持行上來正說有二
第一正釋竟。
爾時釋迦牟尼佛說上蓮華臺藏世界盧舍那佛心
地法門品中十無盡戒法品竟千百億釋迦亦如是
說從摩醘首羅天王宮至此道樹下十住處說法品
為一切菩薩不可說大眾受持讀誦解說其義亦如
是千百億世界蓮華藏世界微塵世界一切佛心藏
地藏戒藏無量行願藏因果佛性常住藏。
經爾時釋迦自下大段第二明總結上說心藏者
十世界海名為心藏地藏者謂四十心戒藏者結
無盡戒無量行願者謂十忍等名無量行十大願
等名無量願因果者結上所說戒是一切諸佛本
原佛性種子又結當當有因故有當當常住法身
佛性常住者結上所說一切眾生皆有佛性。
如如一切佛說無量一切法藏竟千百億世界中一
切眾生受持歡喜奉行若廣開心地相相如佛華光
王七行品中說。
經如如一切佛說等者於此中大分有三一序分
二正說三流通自下第三明流通分。
 稽首無上大道師  於一切法智無礙 
 救護一切大悲者  甚深微妙契經海 
 已證二空諸菩薩  及餘一切發大願 
 今依戒經相應論  略釋菩薩清淨戒 
 決判持犯差別相  在佛及聖慈氏等 
 受斯微妙善根本  惠施有識證法性 
 明人忍慧強  能持如是法  未成佛道間 
 安獲五種利  一者十方佛  愍念常守護 
 二者命終時  正見心歡喜  三者生生處 
 為淨菩薩友  四者功德聚  戒度悉成就 
 五者今後世  性戒福慧滿  此是佛行處 
 智者善思量  計我著相者  不能信是法 
 滅盡取證者  亦非下種處  欲長菩提苗 
 光明照世間  應當靜觀察  諸法真實相 
 不生亦不滅  不常復不斷  不一亦不異 
 不來亦不去  如是一心中  方便勤莊嚴 
 菩薩所應作  應當次第學  於學於無學 
 勿生分別想  是名第一道  亦名摩訶衍 
 一切戲論處  悉由是處滅  諸佛薩婆若 
 悉由是處出  是故諸佛子  宜發大勇猛 
 於諸佛淨戒  護持如明珠  過去諸菩薩 
 已於是中學  未來者當學  現在者今學 
 此是佛行處  聖主所稱歎  我已隨順說 
 福德無量聚  迴以施眾生  共向一切智 
 願聞是法者  疾得成佛道 

梵網經述記卷下末（大尾）

<article id="n687">梵網經菩薩戒本疏</article>

No. 687
<sarticle>梵網經疏卷第二（頭起佛坐菩提樹尾盡不婬戒）</sarticle>

濮陽沙門　知周　撰
爾時釋迦牟尼佛初坐菩提樹下至心心頂戴喜躍
受持者。
述曰此是大門三段分經第一微塵數舍那說心
地戒品章如前敘訖從此文已下是第二一釋迦
說心地戒品章分三一說心地戒序（從此下至是事
應當學敬心奉持是）二正說心地戒品（從佛告諸佛子至有十重木叉）三結
<pb n="352"/>
勸流通（從語佛子是四十八輕戒至心頂載喜躍受持是）就初說心地戒
序分二一結集經家序（從初至佛誦一切佛大乘戒是也）二釋迦。
佛自序（從告諸菩薩言我今半月半月下至第一清淨者是）。
爾時釋迦牟尼佛初坐菩提樹下成無上覺者。
述曰此是第一結集家序就中分二先敘戒名戒
光（從初至即口放無量光明是）次敘時眾戒聽（從是時百萬億至聽佛誦一切
大戒是）。
菩提樹下成無上覺者。
述曰言爾時者為化佛身也此從佛報身佛所受
戒迴時故云爾時此則報化不融差別教義釋爾
時也若爾時者法無三世時節諸佛一身無量身
無量身一身於平等法界中為化眾生現受戒時
及結戒時故云爾時圓教義也釋迦此翻能是姓
牟尼此翻仁翻寂是名也故稱能仁能寂菩提樹
者如西域記說摩訶陀國中有金剛座上有畢鉢
羅樹後身菩薩坐此樹下成道因名菩提樹也（菩提
樹義大小同異如別章廣敘云云）。
成無上覺者。
述曰無上覺者約生死分限分為二重佛斷分段
生死盡處三界住地盡處立一重無上覺義即如
一切小乘三藏中說二無數劫六度行滿一百劫
中相好業滿菩提樹下三十四心斷結成佛名一
重成無上覺也此經非是如彼成無上覺何者乃
是變易生死無明元品咸盡坐菩提樹成無上覺
即如一切大乘八藏中說出過五十一位住妙覺
地窮源盡性妙智獨存蕭然與羣有永分隔廓爾
與大虗同體量周法界應滿十方故云成無上覺
（云云）。
初結菩薩波羅提木叉者。
述曰言初結者正覺道成體絕三世無初中後無
結無不結為應應得度者於寂滅道場一時頓結
戒無盡藏故云初結菩薩波羅提木叉（菩薩木叉如前釋說）。
孝順父母師僧三寶孝順至道之法孝名為戒亦名
制止者。
述曰依儒宗釋孝者天之經地之義人之行教人
親愛莫善於孝故云孝也如佛法大乘釋孝者慈
悲喜捨也故本業瓔珞經下卷大眾受學品云以
慈悲喜捨化一切眾生皆得安樂名攝眾生戒故
以四等釋孝字正與此文相當也又如大乘經明
發菩薩心成菩薩體者更無過於四等法者父母
有生養身命之恩師僧能長養法身慧命之恩三
寶能冥願覆護轉迷成解轉凡入聖建立菩薩種
性莫大於此道是妙覺果道故云至道以上四位
是菩薩尊重供養之境菩薩應一一以四等而奉
事隨順故云孝順父母等也（云云）孝名為戒者即
是戒體也亦名制止即十重四十八輕戒相也然
別非體無以發相非相無以表種種相雖殊同乘
平等無緣大悲大慈大喜大捨故云亦名制止（云
云）。
即口放無量光明者。
述曰即戒光無量故云無量光明又是上舍那佛
初發心中常所誦一戒光明金剛寶戒之光即此
光不可測量故云無量光明口者如涅槃經名為
面門即是無上調御以光明覺覺悟眾生合其機
動然後說戒即從佛口而說故戒光理亦光從佛
口而出又今如來從面門放光者表心地法門是
諸佛菩薩之本原如說修行者速成佛果又如法
花經云爾佛放光明助發實相義諸人今當知合
掌一心待佛當雨法雨充足求道者今佛放光亦
復如是助發一切菩薩心地法門令其奉行悟入
速達本原故云諸佛之本原行菩薩道之根本是
大眾諸佛子之根本此是助開本原義（與別教義同也）復
次依圓義釋戒光者亦名有因緣光（文云有緣非無因故光是
<pb n="353"/>
也）亦名無色光（文云非青黃赤白黑是也）亦名非色心光（文云非色
非心是義也）亦名離二邊光（文云非有非無是也）亦名能為因果
光（文云非因果法是也）謹依今經即有六名不同只是一金
剛寶戒光也如是無量光一光即無量光無量光
與一光無二無差別自性清淨金剛寶戒一也謹
依經文戒光是諸佛之本原行菩薩道之根本是
大眾諸佛子之根本即大眾諸佛子應受持應讀
誦善學依天台師作六位釋戒光者一自性清淨
光（文云一切眾生戒本原自性清淨此並有可發之戒光煩惱覆而未發故）二釋名字
戒光亦名信相戒光（即是六道眾生有大機動感賢聖或冥或顯受大乘戒信
心開發故文云眾生受佛戒即入諸佛位常作如是信戒品已具足故三觀行戒光
（即如理觀行如法修行信解深遠得諸三昧陀羅尼如法花經隨喜功德五十人如此經中是大眾諸佛
子之根本故）四相似戒光（即是十信菩薩證相似金剛戒光即能卷舒照用如法花
云菩薩於淨身悉見世所有此經云行菩薩道根本是）五分證戒光（即是十信十行
菩薩十迴向十地等覺四十一位位位分證金剛戒光卷舒照用如花嚴廣釋從初住乃至等覺光照十
方是）六究竟戒光（即是妙覺佛果窮原盡性金剛戒光因滿照用無方自在名無邊光
覺悟一切今從佛口放光是結曰）故今經文云戒光從佛口出有
六義六名如前佛自結云戒光是諸佛之本原行
菩薩道之根本是大眾諸佛子之根本據此而言
作六位圓義釋戒光者深為愜當然則凡聖雖殊
自性清淨戒光始終一也復次說云一切眾生諸
佛菩薩戒本原自性清淨者即是因性清淨光發
名字戒光因名字戒光發觀行戒光由觀行戒光
發相似戒光以相似戒光開分真戒光以分真戒
光發究竟戒光如是始終即無始終離二邊故無
始終而說始終凡聖迷悟故迷悟始終雖殊本原
清淨戒光一也（圓教釋戒竟）。
是時百萬億大眾下至佛誦一切佛大戒者。
述曰准經文中只略舉四十許眾總數合有百萬
億大眾也。
十八梵天者。
初禪有三天（一梵天二梵眾天三大梵天也）二禪有三天（一少光天二無
量天三光音天）三禪有三天（一光淨天二無量淨天三遍淨天）四禪有九
天（一福生天二福愛天三廣果天四色究竟天亦名大自在天此四天是凡夫人住又有五天是五那
含人住處亦名五淨居一無煩天二無熱天三善見天四善<bz>〔可見〕</bz>天五少廣天又有無想天是外道住處
未皈依正法所以除之也。
六欲天者。
（一四天王天二忉利天三夜摩天四兜率陀天五化樂天六他化自在天也）。
十六大國王者。
（依仁王經受持品十六國王者一者憍薩羅國二舍衛國三摩竭提國四波羅奈國五迦夷羅衛國六鳩
尸那國七鳩睒彌國八鳩留國九罽賓國十彌提國十一伽羅乾國十二乾陀衛國十三沙陀國十四僧
伽陀國十五健拏掘闍國十六波提國如是等國各有一國王故名十六大國王也）。
合掌至心聽佛誦一切諸佛大戒者。
述曰此是結集家序大眾至心聽佛說戒竟。
告諸菩薩言我今半月半月自諸佛法戒下至第一
清淨者。
此是序中第二佛自序戒德就中分二序戒德勸
學（從告諸菩薩言至應誦善學是）二序戒體勸受（從佛子諦聽至第一清淨者是
也）就前分三初勸誦二明戒德三結勸學我今自
誦諸佛法戒者明是十方三世諸佛法戒非我創
結故云半月半月自誦今者乃是佛誦戒時即名
我今也又是佛應機說法戒之時故云我今明佛
是果極圓滿之位猶自常誦大戒況十地以下而
當不誦持者。故云汝等一切發心菩薩乃至十
發趣十長養十金剛十地諸菩薩亦誦十發趣者
即是華嚴經本業同名十住以諸菩薩從初發心
於多劫中修行諸度住十信位名外凡夫以此菩
薩信想心中行真如法此信想心即在真如理外
故云外凡夫也從此得入初發心住得相似真如
現前此相似心真如即能增進菩薩趣向一切智
海無上佛果故名十發趣也十長養者花嚴本業
名為十行此經據行能長養菩薩法身故云十長
養十金剛者華嚴本業同名十迴向此經以諸菩
<pb n="354"/>
薩住迴向位中一切功德普與一切眾生共之心
如金剛不可破壞又願共一切眾生念趣向無上
菩提故名十金剛（十地如上釋竟）。
是故戒光從口出有緣非無因故光光非青黃赤白
黑非色非心非有非無非因果法者。
述曰此是第二正明戒德是大眾諸佛子之根本
戒光從口出者（如前釋竟）有緣非無因故光言佛放光
為百萬億大眾故曰有緣是佛從初發心以常誦
此戒故還從口中故出戒光故云非無因故光也
如大智度論說有一三藏比丘以多生說法口中
常出諸香今佛口出戒光正由常誦法戒故成戒
光也又釋攝善戒戒中有般若波羅蜜能破無明
黑闇發一切種智光故名戒光從口出有緣非無
因故光（云云）光光非青黃赤白黑者此淨妙戒光
不同世間五方五色之光故云非青黃赤白黑淨
妙戒光不同質礙之色有限之心故云非色心此
淨妙戒光不可以有無二邊而取故云非有非無
此淨妙戒光不同斷見常見無因果法能為初發
菩提心者作行本原乃至令入五十二位故云非
無因果法故總結云諸佛之本原行菩薩道之根
本是大眾諸佛子之根本（敘戒德竟云云）。
是大眾諸佛子應受持應讀誦善學者。
述曰此是第三結勸大眾受學從師曰受奉行曰
持背文曰誦心精專一無雜亂故云善學（云云）。
佛子諦聽下至第一清淨者。
述曰此是佛自敘中第二序戒體勸受此一章即
結前生後含兩義也以屬序故名結前以此中清
淨戒體為下十重四十八戒相作本以相依體故
又體能持相故即名生後諦聽者審定無謬故云
諦聽百官者唐堯之時只置一百員官故宰相者
宰由割也相者相國之化言居此位者觀國之光
利用賓王斷割時啟故云宰相比丘者此翻乞士
破惡怖魔持戒也尼翻女也八部鬼神變化人者
就變為人小乘律中成難不得戒今大乘一切八
部變為人但解法師語盡受得戒皆名第一清淨
者以發心受戒出過五住地戒二種生死故名第
一清淨也故本業經云其受戒者過度四魔越三
界苦從生至生不失此戒常隨行人乃至成佛又
復法師能於一國土中教化一人出家受菩薩戒
者是法師勝造八萬四千寶塔況復二三人乃至
百千福果不可稱量其受戒者入諸佛界菩薩數
中超過三界生死之苦一切菩薩凡聖戒盡用心
為體是故心盡戒亦盡心無盡故戒亦無盡六道
眾生盡受得戒但使解語得戒不失佛子三世中
一切諸佛常作是說我今在此樹下為十四億人
說住前信想菩薩初受戒法佛子是信想菩薩於
十千劫行十戒法當入住乃至十行十迴向十地
等覺妙覺佛果（云云）。
但解法師語盡受得戒者。
述曰中不相領解不得戒有傍人傳譯令其更領
解即得戒（廣論得戒不得戒如下三種受戒中說也）。
第一清淨者。
本業經云初入佛法海以信為本故住在佛家以
戒為本言此無盡藏戒體返本還原清淨中勝若
有受得位同大覺無能過者故云第一清淨者故
上經文云眾生受佛戒即入諸佛位位同大覺已
真是諸佛子（第二序戒體勸受竟）。
佛告諸佛子言有十重波羅提木叉下至應當學敬
心奉持者。
述曰三段分釋迦說心地戒為三章一說心地戒
序以如前明訖此下第二正說心地戒品就分為
二一說十重二說四十八輕說十重中分三初標
十重次別釋十重三結勸奉持如文可見今初標
<pb n="355"/>
十重故云有十重波羅提木叉也。
若受菩薩戒不誦此戒非菩薩非佛種子者。
述曰以受戒在心名為佛種子今言人雖受得戒
體要戒名相種類過可稱法奉持而乃不誦十重
之名何能識知種類相分此由不誦名故不識相
不識相故不能知持犯分齊不知持犯分齊故非
佛種子非佛種子故即非菩薩故云若受菩薩戒
不誦此戒者非菩薩非佛種子也。
我亦如是誦者。
述曰此引佛誦勸勵一切普同誦也（云云）。
已略說木叉相貌序者。
准此亦可名結前生後相貌者即是上文說戒德
戒體是名相貌也餘皆可解。
▲不煞戒。
佛告佛子若自煞教人殺下者。
述曰此是第二別釋十重十重即為十段如下次
第文中具明之。
不殺戒第一將釋此戒略作五門一制不殺意二
釋不殺戒名三具緣成犯四論殺業得報輕重五
勸斷煞持戒。
一制不煞戒意者詳諸教文略舉十意一由斷眾
生命業重孤負自他更相怨害流轉無際煞業怨
心不堪入道故佛制不煞戒（一也）二由害大慈大悲
大喜大捨菩薩種性故不令煞故瑜伽論云菩薩
以大悲為體尚須為物捨身況更欲害彼命（二也）三
背恩養故不應行煞此經下文云六道眾生皆是
我父母我生生無不從之受生故若煞而食者即
煞我先身亦煞我父母故（三也）四勝緣不定故不應
行煞如大智度論云或可蟻子在前成佛或諸眾
生在前成佛若害彼命便煞勝緣無相度故須制
之（四也）五一切眾生皆有佛性故不應行煞若行煞
者即是損他法器妨他習修佛性種子故須斷煞
所以世尊作不輕菩薩身時普禮敬一切眾生曰
深敬汝等不敢輕慢汝等皆行菩薩道當得作佛
（五也）六違菩薩無畏施故不應行煞如涅槃經云鷹
逐白鴿至舍利弗影中戰悼不安至佛影中寂然
安穩何以故佛告舍利弗曰以汝聲聞人持不煞
未滿所以鴿猶戰悼佛持不煞戒圓滿所以鴿得
安穩持宜制斷（六也）七乖菩薩四攝行故不應行煞
言四攝者同事愛語利益布施若行煞心如涅槃
經及入楞伽經云一切眾生見行煞者咸言此人
是我等怨若怨心相向不可教化則無處行利益愛
語同事布施布施則法也（七也）八減損諸善果報故
不應行煞如大論云假使滿閻浮提無價珍寶無
有能貴直於身命者是故若奪彼命亦得奪寶之
罪又涅槃云一切畏刀杖無不愛壽命恕己以為
喻勿煞勿行杖又如來得金剛不壞身得壽命長
遠者皆因持不煞戒咸得大果報也（八也）九為成菩
薩恩報行故不應行煞謂一切菩薩得成行業入
五十二位至佛果者只由初發心時眾生無邊誓
願度以為接眾生戒由有一切眾生毀譽稱譏苦
樂利衰故成就菩薩安忍生死聞佛無量德意而
有勇生死無數劫聖而不倦觀一切法及眾生同
畢竟空無緣慈悲喜捨行無作四弘就四弘誓願
四等四攝大恩大誓願無窮無盡能運載菩薩至
成佛果以此義故一切眾生是菩薩成就四弘誓
願四等四攝大恩養境界故須斷煞也（九也）十法爾
平等故不應行煞如維摩經云一法亦如也眾聖
賢亦如也至於彌勒亦如也何以故佛知一切眾
生即異相不復更滅即菩提相以此義故何有一
真如害一真如若薩行煞害心即是一真如煞一
真如名為魔事非是佛事若菩薩心行平等如虗
空觀身無相觀佛亦然觀眾生亦然與一切眾生
<pb n="356"/>
同一體性本原清淨者即是住在佛家以戒為本
十方三世諸佛不可稱量虗空法界平等平等名
諸佛家既是家業清淨法爾如是何處行煞自破
家業欲令一切眾生同住佛家故須制煞（十也制不煞意
竟）。
第二釋不煞名者如大集經云初受胎時有三事
一識（即眾生業煩惱與識俱來入胎時總名為識也）二命（即息風連持名命也）二𤏙
（即父母膿血爛氣與眾生癡愛識命和合而住胎中故名燸也）又涅槃經云眾生
佛性住五陰中若壞五陰名曰煞生若有煞生即
墮惡道色有三種過去現在則不可煞遮未來故
名為煞生夫眾生者名出入息斷出入息故名為
煞我等諸佛亦隨俗說說名為煞（即釋戒名者曰）息依身
轉名曰眾生斷他轉息令不相續出入息斷名曰
煞生菩薩四等拔苦與樂慶喜平等永斷煞業名
不煞生戒也即戒能治之行煞生所對之境能所
合稱名不煞生戒也問曰一切般若諸大乘經說
諸眾生即畢竟空准此亦無能煞之菩薩亦無所
煞之眾生今經何乃說十重四十八之別相豈不
是與虵畫足者乎答曰大矣哉乃邪魔之羣黨也
今當為此而分別之作三門空有簡邪魔也一邪
見生空有二二乘空有三大乘空有今經是大乘
空有也一邪見空有者聞有作有解謂有無煞不
可改變聞空豁爾如龜毛兔角此皆以無始無明
薰習顛倒計度定執有空有二法所以聞畢竟空
即謂永無一物聞說涅槃善有即謂兀突嚚此是
空有二見邪心決徹名為空見外道有見外道也
（外道有空義竟）二乘說空有者即猒三界六道八苦逼惱
為有除滅分段煩惱及身為空所以入滅盡定中
化火燒身永寂不出名為無相名為空也此不能
出入生死性相空寂利安一切也（約二乘說空有見竟）三大
乘空有者如本業經云因緣集故謂之有非曰有
之有因緣散故謂之無非曰無是故無有無無般
若解脫無二相一也此即是學大乘者雖知諸佛
國及與眾生空而常修淨土教化於眾生言有是
因緣有言空是因緣空所以色不異空空不異色
色即是空空即是色乃至一切法亦復如是（大乘空有
義竟）無上調御欲今學大乘者斷生死雜染還本原
清淨故能於一自性清淨道中畢竟空內若乃微
塵深著則制之以罪名毫末乖真則防之以分齊
乃是大悲攝誘之道撙節佛子之儀無名相中假
名相而說也又若一切帶染動情眾生口為說空
行在有中者如藥師經斷雖知明經不及中義不
能分別曉了中事以自貢高恒常懵憒乃與世間
眾魔從□□□更作縛著不能行之著婦女恩愛
之情口常說空行在有中不能發覺復不自知但
當論說他人是非如此人輩皆當墮三惡道中愛
慢見慢甚可怖畏慎之慎之善思念之忽墮惡道
極難忍也（釋不煞戒名竟）。
三具緣成犯者言此煞戒七緣成犯一他身（簡異自身
故）二眾生（簡無情杭木故）三起眾生想（簡顛狂癡迷故落開通中也）四
有煞心（簡無煞故）五方便加空害（簡不加刀仗方便故）六發三毒
心（簡無毒心故）七正斷命（簡命不斷者故）一切大乘聖教說煞
戒成犯不過此七緣收盡（以下七是別緣說又取經義說通緣三種）通
緣有三種者一是受菩薩戒人若不受戒即無戒
可犯二是住戒自性若風顛狂准諸聖教不由己
力在開通無犯三無開緣如涅槃經說世尊作仙
豫國王時煞邪見五百婆羅門佛自斷云得住極
愛一子地若別教歡喜地以上若圓教初發心住
以上人方得一子地也又如華嚴經第五十六入
法界品說無猒足國王專行煞害為善財說一如
約解脫無礙法門入法界海准此皆是別教菩薩
圓教初發心住以上位人見眾生機乘而作也此
三種緣中前二遍通一切後一緣要見機方行適
<pb n="357"/>
能無犯又如瑜伽戒本云開其救護眾生受無間
苦令雜苦得樂故（云云）。
第四論煞業得報輕重如大智度論十地論對法
論等同說煞生得三種果一異熟果謂墮三惡道
二等流果謂若生人中多病短命三增上果謂所
感外物皆少光澤不久住故又優婆塞戒經第四
云因煞生故現在獲得惡色力惡名短命財物耗
減眷屬分離賢聖訶責人不信用他人作罪橫受
其殃是現在惡業之果捨此身已當墮地獄多受
苦惱長飢短命惡色惡力惡名等事是名後世惡
業之果若得人身復受惡色短命此一惡人因緣
力令外一切五糓菓蓏皆悉減少此人殃流及一
天下又智論云煞生有十罪一者心常懷毒世世
不絕二者眾生憎惡眼不喜見三者常懷惡念思
惟惡事四者眾生畏之如見虵虎五者睡時心怖
覺亦不安六者常有惡夢七者命終之時狂惡怖
死八者種短命業因緣九者身壞命終隨泥犁中
十者若出為人常當短命又如四分律云昔有一
比丘山中坐禪無記中推石殺一螘子螘子死已
生野猪中其此野猪還來動石壓殺比丘此即如
一切經說是無記報以此思之深為明鏡（論殺業報竟）。
第五勸斷殺持戒者如四分律云有二比丘夏竟
參佛一達佛所一忍渴而死佛問達者汝伴何在
答云為不飲蟲水在路身亡某恐不得見佛遂犯
飲蟲水戒命存至此佛即出金色臂令看告云我
金色身由持戒得汝不持戒見我何益其在路亡
者先以至此聞法得果又如鵝珠比丘為護鵝命
不惜自身性命又如釋迦菩薩作鹿王時以身為
橋濟度群獸全彼自損作尸毗王時捨身代鴿以
全鴿命作慈力王時捨身飼五餓虎作薩埵王子
時自捨身命救餓虎兒作流水長者子時力運水
救千頭被枯涸魚命又如月上女菩薩時世飢給
見一女人新產飢急恐噉其子上女菩薩割自乳
以救彼命等普願諸善學者常當念念觀佛行處
成就具足攝眾生戒到彼岸戒具菩薩行常省己
過不訟彼短不嫉彼供不高己利□以一心修諸
功德常於其中調伏其心無令越逸退失五十二
位清淨正道者也（勸持戒竟明不殺戒前五門竟已下正釋戒文也。
佛言佛子者。
述曰此正釋不殺戒文分三別一制斷惡行即攝
律儀戒（從初至不得故殺是）二制修善行即攝善法戒（從而菩薩
至方便救護是）三違制結犯即波羅夷罪（從而自恣心至波羅夷罪是）
若菩薩心心相續自行不殺生即攝律儀戒正不
殺時自行四無量作一切善即攝善法戒教他一
切不行殺種種方便讚歎隨喜不殺生法化及一
切眾生即是攝眾生戒如是三聚淨戒元是菩薩
初發心時一念清淨心中一時受得今持戒時若
能常觀諸法空寂故則名具足波羅蜜戒（約觀心釋三聚
戒竟）若能令三毒心四倒不濁一心清淨則名不離
濁戒（約此心淨無雜釋竟）若能安心於諸世間無雜無著度
一切眾生如度虗空為是名不著戒（約無著釋竟）如上
釋者遍通一切戒戒皆如是（廣如別章及智度論述此中略而不出也）。
佛言佛子者感應相扣故云佛言法華經云從佛
口生從法化生得佛法分我等今者真是佛子若
通教論入真名佛子者即從八人地至七地菩薩
位入真名佛子（八人地見地薄地離欲地已辨地辟支佛地菩薩地等七位此約通
教釋竟若別教入真佛子者從初歡喜地至等覺地
十一位名真佛子（約別教釋竟）若圓教入真佛子者從
初發心住終至等覺其中十住十行十迴向十地
等覺總四十一位名真佛子（約圓教釋竟以上釋真佛子義竟以下釋
相似佛子名字佛子）若通教乾慧地名外凡夫亦名名字佛
子亦名信相佛子性地內凡夫即名相似真如佛
子（通竟）若別教十信名外凡夫即名名字佛子亦名
<pb n="358"/>
信相佛子十住十行十迴向名內凡夫即名相似
真如佛子（如上約四教義差別釋佛子竟）若通望此經云一切變
化人皆受得戒又本業經云六道眾生皆得受戒
即是一切具縛凡夫但有心信向戒者皆名佛子
也問若然者何故此經云眾生受佛戒即入諸佛
位位同大覺已真是諸佛子準此經文初受戒者
即位同諸佛真是佛子何要更待十信具足入三
十賢方種佛子答依天台師釋佛位真子此言佛
位真子者遍通一切也今約別教釋者若一切眾
生戒本源與諸佛菩薩本源同一自性清淨者即
是法平等無有高下是名阿耨菩提此據理性清
淨平等凡夫於此即可名為理性佛位真子（一也）若
一切聞光明寶戒信受奉行即轉名名字清淨平
等佛位真子亦名信相佛位真子（二也）歷十千劫中
持無盡戒藏滿足十信十信位中皆同前名從此
學八萬四千諸度法門清淨鮮白入初發心住乃
至十迴向滿足三十位總名相似清淨平等佛位
真子（三也）若入初歡喜地乃至等覺十位十位中名
分分證清淨平等佛位真子（四也）若入妙覺窮原盡
性即名具足圓滿佛位真子（五也約別教位釋竟）若圓教釋
佛位真子者今依大般若經第三百七十無雜法
品云色清淨故般若清淨般若清淨故色清淨色
清淨故與般若清淨無二無二分無別無斷故乃
至一切法亦如是說一理性佛位真子者即一切
凡聖同一自性故說為理性清淨平等佛位真子
（一也）若一切眾生聞說一切法自性清淨初發信向
之心持即名為名字清淨平等佛位真子（二也）若能
觀一切法常寂滅相常清淨相如法華云入五品
弟子即位五十重隨喜名心即觀行心中清淨平
等佛位真子（三也）過五十隨喜位發得六根清淨大
千內外普於身心了了顯現如法師品說此名相
似平等佛位真子（四也）若入十住十行十迴向十地
等覺四十一位於中悉能上作一切佛身下化作
一切身自行化他神通力用隱顯自在一一皆能
遍滿十方隨諸眾生所宜而度脫之此是分分證
清淨平等佛位真子（五也）唯妙覺一位名究竟圓滿
佛位真子（融會圓教六位差別同一清淨者也）若融會者既佛說般
若清淨與色清淨無二差別者正與今經一切凡
聖本源清淨平等無二衍也今以迷悟深淺不同
遂分六位差別如華嚴經云一切法不生一切法
不滅若能如是解諸佛常現前又如大品經云一
切法即真如真如即一切法一切法與真如無二
無別若依真如學者一道清淨無有二也若依迷
妄薄厚說有諸位差別故梁攝論云無不從此法
身流出無不還證此法身故此云如如一切佛說
一切法藏竟也（佛位真子義竟）。
若自殺教人殺者。
述曰制斷惡中分二先舉過（從若自殺至乃至有命者）次制斷
（不得故殺是）初中又三一明能殺位（從自殺至呪殺是）二所作
殺（不得故教是）初中又三一明能殺位（從自殺至呪殺是）二所
作殺事（從殺因至殺業是）三辨所殺生（乃至一切有命者是）初明能
殺位有五種一自殺可知二教人殺有二一教他
令自死二教他殺生若小乘教他不犯重罪今大
乘戒至成佛不失隔生亦得重罪三方便讚歎殺
者此亦有二一歎能殺之人有勝德二歎所用殺
法有功能此二又各有二一望未殺歎德令殺二
望已殺歎德令喜皆善巧言說歎美殺事勸人取
死故云方便讚歎也四者見作隨喜者亦二一見
聞殺俱生喜故二見聞彼死亦皆生喜於三時中
配上三位初約未殺教遣殺次約正殺讚有德後
約已殺生隨喜（云云）五乃至呪殺者為呪殺希故
云乃至也。
殺因緣法業者。
<pb n="359"/>
述曰此是第二所作殺事略作三釋一約一人明
所作殺事即如一人動殺心為因運手舉足持刀
杖具度為緣造趣方便為法正斷性命為業（約一人釋
竟）又就四位釋之據自殺名因與未來作短命更
相殺害為因故教他名緣他即是殺因教他是殺
緣方便讚歎殺之力用名法見他殺已隨喜他業
名業（四位釋竟）又眾生深愛性命為生活因令斷他性
命名殺他因飲食衣服臥具醫藥名生活緣劫掠
強奪名殺他緣如以方便法用乘治令死名殺法
亦如古來酷吏法外拷掠令死皆名為殺法如屠
兒魁膾獵師等以殺為家業故名殺業（泛釋因緣法業竟）
如十地論中攝為三離一謂內離三毒外離刀杖
即是今經離殺因緣也二慈悲等為對治離即是
今經離殺法也三尚不惱眾生何況故殺為果行
離是今經離殺業也。
乃至一切有命者。
述曰此是第三辨所殺生言之有命者簡無命者
故。
不得故殺者。
述曰此是第二制斷殺生故殺者簡無錯誤故既
云一切則遍該凡聖界內外等一切有命者故殺
皆同犯重罪。
而菩薩應起悲心下者。
述曰此制修善行為二先起慈悲心次制作救護
心言是菩薩者遍通一切有心受得戒人也常住
有二一相續常住二凝然常住若菩薩行慈悲時
時時而行有間有斷怨親高下而能調伏斷已還
續此名相續常住行慈悲也即是四十心菩薩位
若菩薩行慈悲時雙照二諦心心寂滅自然流入
薩婆若海方治凝然常住者是名凝然常住慈悲
如此行義從歡喜地至妙覺地如是釋者別教釋
常住慈悲（別教釋常住竟）若圓教者如涅槃經云聞是經
已雖有煩惱如無煩惱曉了己身有佛性故是名
為常今經云一切眾生皆有佛性一切意識色心
皆入佛性戒中當當常有因故有當當常住法身
又如楞伽經云世間離生滅猶如虗空華智不得
有無而興大悲心此則大悲大智雙照雙用用故
大悲照故大智大智故用而常寂大悲故寂而常
用故不失於照功用而常寂故萬物自虗融萬物
自虗融故世間離生滅不失於照功故智不得有
無智不得有無故二邊永息世間離生滅故妙體
虗寂湛然妙體虗寂湛然故與法界而同其量二
邊永息故將法性而同一體所以一切凡聖同源
清淨以無明愛取故有六道誘引諸子故說三乘
世異若能如是學如是行者即名為常住夫常住
者亦不是相續常凝然常一一皆以法界法性自
在無礙常住不變縱千變萬化亦自在常住故本
業經釋義品云佛有二種法身一法性身二應化
法身者是也即於圓教始終平等作六種常住一
理性常住如處胎經云法性如大海不觀有是非
凡夫賢聖人平等無高下者是也（其一）二名學常住
如說一切凡聖同一法性大根性人聞即喜悅故
涅槃經云雖有煩惱如無煩惱曉了己身有佛性
故是名為常此是名字常住（其二）三觀行常住若菩
薩觀心法性空無所有一切法同畢竟空如法華
經中五十重隨喜人是此人於念念心中雙破八
倒如梵網經上卷云是戒能遮八倒此是觀行常
住（其三）四相似常住若菩薩照用融譯內外明徹如
法華經法師功德品六根互用清淨洞達故經云
以清淨常體一切身中觀即圓教十信人此是相
似常住（其四）五分證常住若菩薩過十信以後入初
發心位如華嚴云初發心時便成正覺了達諸方
真實之性所有慧身不由他悟是菩薩得佛十力
<pb n="360"/>
四無所畏等一切功德如初發心住功德品說乃
至十住十行十迴向十地等覺總四十一位名分
證常住（其五）六究竟常住若入妙覺一位窮源盡性
常樂我淨此名究竟常住（其六誓願慈悲乃至一切法門於圓教中一一
皆六位釋之也）。
孝順心者。
述曰菩薩應行四攝攝化誘引故云孝順心（菩薩以布
施攝貧窮以愛語攝麤獷以利行攝無義以同事攝難調伏攝受名孝順心也）。
方便救護者。
述曰方是法也便是宜也拔苦與樂名為救護菩
薩隨眾生所宜方法拔苦與樂故云方便救護又
以方法已在苦者救令得脫未入苦者護令不入
又苦者救拔樂者護念（種種解釋救護今並略而不出得意為好）。
而自恣心者。
述曰此是第三違制結犯加涅槃經云慈能與樂
治貪悲能拔苦治瞋喜能度彼治癡捨行平等分
毒而是菩薩絕無四等之心唯奮三毒之志煩惱
猛盛故曰恣心方便加害稱快意殺生者。
是菩薩波羅夷罪者。
述曰結示罪名如前釋也（釋不殺戒竟廣如引述）。
▲不偷盜戒第二將釋此戒五門分別一制不盜
意二釋不盜戒名三具緣成犯四論盜業得報輕
重五勸斷盜持戒。
一制意不盜者略出十種一障入聖道故制由盜
業損他益己惱他深重業道彌漫不堪入道（一也）二
盜能壞內外禁法故制百千億劫國王立法同制
入死罪諸佛同制入夷罪故（二也）三盜是生惱深故
制由財是眾生深長貪著故三毒滋蔓若盜損他
物本主見聞覺知則煩惱無歇（三也）四損財及命故
制由身命是正報財是依報依正相資得存生命
而乃非理盜財即是侵他人命故大智論第十三
說偈一切諸眾生衣食以自活若劫奪取則為劫
奪賊（四也）五失所化故制如有行盜即自為賊一切
眾生不喜見聞覺知何有受其化者（五也）六壞他信
心故制行盜人未信者不信已信者皆壞（六也）七汙
辱佛法故制如凡人行盜猶尚舉世憎惡況佛子
行盜汙辱佛法實深（七也）八違正行故制佛子只合
慈悲饒益一切眾生若動盜心則違正行故（八也）九
失六度故制由檀度攝於六若佛子不能行檀乃
反行盜者則六度俱失（九也）十乖四攝故制謂諸佛
子合行四攝攝引眾生而反行盜四攝頓乖故（十也
制不盜戒意竟）。
二釋不偷盜戒名者避主私取名偷非理損財名
盜順法奉行名不偷盜調伏三業名戒能所合稱
名不偷盜戒也（通釋戒名竟別釋有四名）一名劫取謂強力欺
奪二名嚇取謂以事恐怖得他財物三名偷取謂
避主私竊四名不與取即物主本心不與被他方
便而取故名不與取此中以四句定之一與取非
盜二與取是盜（如對面錯數賸與彼以盜心知而默受者是）三不與取
是盜四不與取非盜如始終無盜心作親友想暫
用想損物主愧作陪他上好物價想等並皆無犯
所以次不殺後制不盜者以生命為正報財物為
依報前既防護正報故次防護依報所以不殺生
戒後即次制不盜戒（釋不盜戒名竟）。
三具緣成犯者通緣如前別緣有七一非己物（簡己
物故二明有主（簡無主故）三有主報（簡無心迷悞不成重罪故）四有盜
心（簡無盜心故）五興盜方便（簡慈悲救護故）六興三毒心（簡無毒不
惱故）七稱本盜心或離本處（如盜他地侵取他界名稱本盜心故）如上
七緣或具七方犯夷或不具亦犯夷如人先借他
衣物只擬暫時著用兩主物忌經歷多時所借衣
物人後見衣物一一知是他物忽作念云己將來
如許時何須更還遂因即藏匿名盜此只有六義
成盜闕無興方便一緣餘或具闕屬事類作（闕即輕垢
<pb n="361"/>
具即是夷不同小乘七聚釋也）。
四論盜業得報輕重者十地論及對法有三種果
一異熟果謂墮三惡道中受劇苦等二等流果謂
人中乏少財物及共財不得自在三增上果謂於
外苗稼遭霜雹等又優婆塞戒經第四卷云若人
樂偷是人亦得惡色惡名短命財物耗減眷屬分
離他人失物於己生疑雖親附人人不見信常為
賢聖之所呵責是名現在惡業之果捨此身已入
於地獄受得惡色惡名飢渴苦惱受命長遠是名
後世惡業之果若得人身貧於財寶雖得隨失不
為父母兄弟妻子之所愛念身常受苦心懷愁惱
是一惡人因緣力故令一切人民凡所食噉不得
色力是人惡果殃流萬姓又大論第十三云如佛
說不與取有十罪一物主常嗔二常被人疑三非
時行不壽量四朋黨惡人遠離賢善五破諸善相
六連得於官七財物沒入八種貧窮業因九死入
地獄十若生人中勤苦求財五家所共王賊水火
若不愛子用乃至藏埋損者亦爾（盜報業輕重竟）。
五勸斷盜持戒略舉十種行一菩薩持律儀戒時
乃至夢中於諸草葉尚無一念不與而取之心況
其事乎二菩薩持攝善法戒時於身命財念念施
與一切眾生何況行盜三菩薩持攝眾生戒時種
種方便攝取眾生只行饒益何有損惱四行少欲
行時見他一切財寶滿此三千大千世界而無一
念希望之心五行知足行時身雖貧乏心恒知足
雖臥地上猶為安樂六行無貪行時縱有百千無
盡藏財寶只與一切眾生共之而不一念獨自生
貪作已有想七行頓捨行時若身命財頭目骨體
一時頓捨與一切眾生自他共成波羅蜜行乃至
成佛身亦如是行無休無息八行歡喜行時菩薩
若見一切眾生離苦得樂歡喜無盡勝生天樂九
行慈悲行時若見一切受苦眾生即能深重慈悲
恕心隱惻如己身苦貫徹心腑流淚救護離苦方
止十行殊勝行時願諸眾生一一皆證無上菩提
一切種智皆以如來滅度而滅度之不令一人住
二乘果也故法華經云化一切眾生皆令入佛道
（有心佛子詳而行之五門已竟次釋戒文也。
若佛子自盜教人盜者。
述曰戒文分三一制斷惡（從初至不得故盜是）二制修善（從而
菩薩至生福生樂是）三違制結犯（從而反更盜下是也）初中又二先舉
過後正制（不得故盜是也）初又分三一能盜人二盜方法
（盜因緣法業呪盛是也）三所盜物（從乃至鬼神至一針一草是也）初自盜殺
人盜方便盜此是能盜人又方便通自盜教他讚
歎隨喜此之四位一一皆以盜之方法故云方便
盜此戒無讚歎隨喜是存略也準前戒文具有讚
喜耳亦可以方便兩字含讚喜二事二即應云方
便讚歎盜方便隨喜盜也或因市易錯數迴換種
種方便損他潤己皆名方便盜讚喜亦如是。
盜因緣法業呪盜者。
述曰此第二盜方法作四義釋之一自發盜心為
因運動身口為緣趣向方便為法得財稱心為業
約人身也（約一人釋竟）又自盜為因教他為緣方便為
法稱本盜心為業（約自他釋竟）又他人用功為得財之
因枉損其功故名盜因又如傭力虗張功力枉取
多直此望損彼財主皆名盜因二他人應得財處
破令不得此則盜他得財之義故曰盜緣三受伎
術得直方數不與其直名為盜法又他秘要方法
得價示人無價者不爾若佛子倚勢傍闇盜看他
方法不與其直亦名盜法四侵損他資生產業名
為盜業（泛約諸境釋竟）又自身作賊名盜因二助賊為伴
名盜緣三巧設方便多端名盜法四家傳賊業名
盜（此亦自他兼釋竟）呪盜者有人善心中或懷盜心方便
呪願他人他人因其呪願故與物乃稱呪願者盜
<pb n="362"/>
心即名呪盜（此約善心呪盜竟）又懷惡心更相嫌恨懷損
他心故對天神地祇南斗北辰諸魔鬼神所作諸
呪誓彼人以名呪盜盜心呪物令物屬己又聞諸
胡國中有人呪力使得鬼神侵盜他物亦名呪盜
（約惡呪盜釋竟）前戒呪殺在因緣之上此盜戒呪盜在因
緣之下文雖上下義例相似此呪盜亦有因緣法
業例如前釋。
乃至鬼神有主劫賊物一切財物一針一草者。
述曰此制斷惡中三段中第三所盜物盜物中分
二先物主次物體物主者遍通三界六道及三乘
聖人何以菩薩遍一切凡聖普同受得所對防盜
亦遍一切故戒本云乃至者超越之詞也鬼神者
是隱顯自在名此含三寶三乘聖人並隱顯自在
名為神聖故皆是物主故云有主也劫賊物者即
行劫之賊物故。
一針一草者。
述曰此物體但是有主物一針一草尚犯夷罪何
況更多此大乘順理故制不同小乘隨國土盜至
死處滿五名夷也。
不得故盜者。
述曰此制斷惡中分二先舉過一章如前竟此之
一句是正制斷惡故云不得故盜。
而菩薩應生佛性下至生福生樂者。
述曰此第二制修善即是對治惡故制修善行應
生四心即以生字上下貫通云應生佛性心生孝
順心生慈生悲心初二緣上位後二緣下位若上
應奉事若下應供給只合上下各隨所宜而安樂
之何容盜損又佛性有二義一凝然常佛性即如
佛性論名理佛性者是也如法性論名真實理心
是也此經及涅槃經同云一切眾生皆有佛性者
是也二隨緣佛性即如佛性論名行佛性者是如
法界性論名慮知心者是此經云一切色心是情
是心皆入佛性戒中者是即分此文為二先自行
次化他而菩薩與一切凡聖同有二種佛性應自
生佛性孝順慈悲心種種方便教他讚歎隨喜而
令一切眾生生佛性孝順心慈悲心故云常助一
切人生福生樂又福樂者巧設方便如母養子如
醫療病拔苦與樂引進資助令成佛果適名究竟
福樂也。
而反更盜至夷罪者。
述曰此是第三結示罪名也人之一字遍通一切
主者而菩薩違前斷惡制故破攝律儀戒又違修
善制故破攝善法戒攝善法戒破故應施眾生生
樂福樂而不施與不施與故即破攝眾生戒攝眾
生戒破故由破善法律儀此則三聚頓破違反之
甚故云而反更盜人財物者是菩薩波羅夷罪（釋不
盜戒竟）。
▲不故婬戒第三文前五門一制不婬戒意二釋
婬戒名三具緣成犯四論婬業得報輕重五勸斷
婬持戒。
一制不婬意者略作十意一業道重故若是邪行
十惡業故負此重𠎝何堪入聖法道果（一也）二纏縛
深故謂生地獄中愛欲為枷鏁大論云婬欲雖不
惱眾生心繫縛故制為大罪也（二也）三生死本故由
貪染婬蕩流轉生死輪迴欲海漂溺愛河（三也）四壞
功德故僧祇律云可畏之甚無過女人敗正毀德
莫不由之染心看者越毗尼小乘尚爾況於大乘
菩薩地持論云菩薩怖生死過於聲聞百千萬倍
（四也）五壞世間故正法念經云世間界得苦皆由於
女婦非少年非中年莫不由此因女人壞世間令
善悉滅盡天中大繫縛莫過於女色女人縛諸天
將至三惡道也（五也）六亂靜心故謂欲火燒心令失
禪失念欲海波浪破定水故（六也）七入魔網故謂䑛
<pb n="363"/>
刀刃之蜜貪毒華之色損害眾生是魔事業經云
此五欲者是眾魔境界（七也）失神通故如仙人見女
生染失通墜落又如獨角仙人勝騰空岩岫後於
婬女生染仙人被婬女騎頸將至人間故（八也）九障
涅槃故律中婬欲為初戒比丘犯此令其一世不
得涅槃故（九也）十障菩提故經云此五欲者是障道
法能障生死只在欲界流浪不得生上二界況無
上道如是等無過不造故須制（制不婬竟次釋名）。
二釋名不故婬戒名者染情逸蕩耽著專固故謂
之婬佛知其過立制遮防故名為戒戒為能防婬
是所防能所合稱故名不故婬戒也又名不淨行
非法境汙淨戒品故名不淨行聖法防護故名為
戒故名不淨行戒又名非梵行戒婬欲非理故名
為非謹護清淨故名梵行戒又梵者淨也禁防身
口意業清淨絕婬染行故名梵行（已上三節皆約能所合立名戒
能所釋戒名也思之可見可見問準優婆塞五戒經自妻不犯邪
婬侵他外境方犯邪婬今時此經不簡邪及正一
切總斷則有不夫妻月受菩薩大戒受已則犯婬
欲此是得戒又是犯戒以不答如優婆塞戒經許
自妻不犯邪婬者此是引攝一類任時有餘人乘
教義也今此至極大乘經說一切諸乘同一大乘
所以乃至非道行婬尚制重罪何有詐自妻子之
義所以涅槃經說菩薩若聞若見女人生心動念
而犯婬欲汙辱梵行謹按本業經與此同云但有
心向戒解法師語者皆名第一清淨者則一切總
得戒而有夫妻同受戒已同犯婬者准一切大乘
經非道行婬尚犯何況男女夫妻根門相觸種生
死業而得不犯夷罪故本業經云有犯名菩薩無
犯名畜生（釋曰有戒可犯遠有出離之期故名菩薩不受戒者無有出期故解呵云無戒
犯名畜生是也）故一切愛欲皆非梵行所以大乘頓斷問
如文殊寶藏經云婬欲即是道恚癡亦復然如是
三法中具一切佛法又如維摩經云不斷癡愛起
於明脫亦不得不脫今有人引此為證而行婬者
是人犯婬戒以不答大哉善哉今當為子各依本
經分別解釋如寶藏經云文殊師利說一切法同
真際等法性所以說三毒無自性故自性離故寂
滅故即同法性法性平等故彼經云婬欲即是道
恚癡亦復然元不約迷悟染淨而說也今經約制
戒約迷悟染淨說為三聚淨戒而傍論法性平等
者即今經云一切眾生佛及菩薩戒自性清淨同
一本原若防三毒制迷染即攝律儀若行四平等
治三種毒無所毀犯即攝善法戒若自於婬境無
有迷染教化一切不犯迷染即攝眾生戒（今反問癡染自
纏人曰）汝言婬戒若自於婬境欲即是道又言不障
道者汝正出此言時是迷心悟心染心淨心此諸
心中是何心中語（忽言我能悟法人詰者也）應語曰汝若悟者
五十二位何位人也（忽癡狂說是入五十二位人者也）應問五十
二位名義即引此經語云只遣五十一位人（今經合等
妙二位為一位）同學同證本原清淨絕無開行婬文者何
耶（今為癡染人約位釋者）依本業經云若佛子於十千劫中
行信進念定慧迴向心不退心護法心持戒心願
心方始十信滿足即開百法明門入於十位自此
以前名理外凡夫若值善友則進若遇惡人退無
惡不作十惡五逆謗法闡提外道二乘議曰由此
而言何須為暢煩惱不自量度上則虗誑賢聖三
寶下則網冐一切眾生中則自累身心長劫受苦
故本業經云若犯十重墮大地獄中一日一夜八
萬四千迴生死迷染破戒深可悲哉深可悲哉此
十信十住二十位人同名習佛種性者本原清淨
戒是也而迷染行婬即是無始無明種性四魔徒
黨之眷屬也詐稱佛子何義是乎十信位人諸經
同說或一劫二劫乃至十千劫經爾許多時念念
心中常修行信心進心念心定心專心乃至迴不
<pb n="364"/>
護戒願心如是一心中有十心有百心即為百法
之明門又百心中一心中有十即為千法明門如
是千心中各十即為萬法明門展轉倍增成無量
阿僧祇明勝法門十重信倍方始滿足發相似真
如定慧方入初發心位乃至第六正心位中猶是
退位若具足諸波羅蜜得入第七不退位以去方
永不退故本業經曰如我初會有八萬人退不入
第七不退位即舍利弗法財王淨目天子等欲入
第七住其中值惡因緣故退入凡夫不善種中入
外道作大邪見五逆無惡不造是為退相略出十
信十住習種性人持戒破戒退不退位竟如是十
行十迴向十地等妙二覺戒始圓滿於一一法門
同一切種智也（釋不婬戒名竟次釋具緣也）。
三具緣成犯論犯六緣一有情類（對無情容不成夷罪）二起
彼想（以無心想不犯重故）三有婬心（以雖有彼此心四發三毒心（若無
三毒心容犯輕罪也）五起方便（若不起方便則無犯重事）六心境相稱（如非
道行婬則不是大小便道及口但是有情身分即是）有人云此戒七緣成犯
云第二是正境謂男二女三道等是（難曰）若然者今
經云及非道行淫此義安在故不用七緣六緣即
義足但闕二緣即是輕垢罪但諸緣具戒心境相
稱戒快暢婬心大乘多經結重不同小乘入如毛
頭結重此今大乘戒本依理制故一切頓斷故若
本業經以後開出一切五乘諸戒五篇七聚隨樂
欲情種種輕重差別之相如來於涅槃經中一一
隨順隨轉理門開示一切小乘教義即菩薩聖行
於此門中依小乘律相釋今經義者即二一善識
三聚二具足波羅蜜義者然後始終無過本末相
稱也若不能識得開合廢立廣略方便者則慎勿
以一例諸以凡測聖但可守文而以息諍歸真者
（具闕緣和會竟）。
四論婬業得報輕重者分二先明作業輕重次明
得報輕重初明婬業輕重者五門分別一約心論
業二約境三心境合辨四論婬穢損壞深重五勸
防種類一約心論業者有四種一增上品貪心猛
盛於一切三寶師僧父母前無慚無愧不差不耻
行婬者是二中品貪心則有少慚愧不對三寶師
僧父母前行婬者是三下品貪心有慚愧於賢聖
羞耻見於師長能避年三長月月六齋日餘時行
婬者是三品貪心輕重者上品最重中品其次下
品最輕嗔心三品癡心三品三毒等分三品一一
准例貪心三品其義可解（云云約心作業論輕重竟）。
二約境婬者一切有情六道差別就人道中六親
差別（六親者上三代謂父母祖父母曾祖父母身下三代謂女孫男女玄孫男女是六親也）
又出家五眾在家二眾又學三乘入位賢聖等如
諸律有犯羅漢尼等況下位人耶（論輕重者）此等諸境
中謂六親出家五眾入位三乘賢聖等犯者並重
餘並輕（約婬境竟）。
三心境合辨者還以前四毒心中對所述境論之
若以上三品四毒心犯諸境結業最重中下品毒
心犯中下品境還結業中下可知（合辨竟或交絡心境煩而不出
可解云）。
四論婬穢損壞深重何者略出四節如大智論說
有一婬女停在天神廟中伺求其男子不稱婬心
欲火熾盛流溢於外遂燒却天神廟（一也）二昔有五
通仙人神力故飛入王宮乃受國王宮人綵女眾
共摩觸欲染心生遂失神通步皈山澤若行婬者
能壞世間一切呪術方藥合練不成又能壞一切
出世三乘戒行禪定解脫一切善根（二也）三惡事彰
露因行賊法多人生謗語不信受（三○）四以行婬故
壞他信心觸事多難惡名流布損壞之甚無過婬
欲（四也婬損壞竟也）。
五勸防婬種類者若佛子未登初地已上要須遠
境修行身戒心慧若佛子或男或女行醫藥時與
<pb n="365"/>
彼男女相摩觸時染欲心生論媒嫁事或便漏失
或一男一女無第三人獨自行住坐臥二皆是犯
婬波羅夷之前方便也所以諸律一一結罪法華
經第五卷安樂行品云不樂畜年少弟子沙彌小
兒亦不樂與同師若為女人說法不露齒笑不現
[(曷-曰)/月]臆乃至為法猶不親厚況復餘事入里乞食將
一比丘若無比丘一心念佛又涅槃經第三十一
師子吼品云何名淨戒具足若有菩薩自言戒淨
雖不與彼女人和合見女人時或共嘲調言語戲
笑又於壁障外遙聞女人瓔珞環釧種種諸聲心
生愛著又然見男子隨逐女人時或見女人隨逐
男子時便生貪著又見男女相隨然為生天受五
欲樂如是菩薩成就欲法毀破淨戒汙辱梵行令
戒雜穢不得名為淨戒具足（以下出具足戒相）若有菩薩
清淨持戒而不為戒不為尸羅波羅蜜不為眾生
不為利養不為菩提不為涅槃不為聲聞辟支佛
唯為最上第一義故護持禁戒是名菩薩淨戒具
足（勸防護婬種類竟以上五門明婬業輕重竟）。
二明婬業得報輕重者依十地論對法論亦有三
種果（一異熟果二等流果三增上果）一異熟果者隨三惡趣中受
劇苦等二等流果者謂於人中受二妻相競及婦
不貞良三增上果者謂多諸塵坌又依優婆塞戒
經第四云若復有人樂為邪婬是人不能護自他
一切眾生見皆疑所作之事妄語在先於一切時
常受苦惱心常散亂不能修善喜失財物所有妻
子心不變慕壽命短促名邪婬現在惡果捨此身
已處在地獄受惡色惡力飢渴長命無量苦惱是
名後世惡業果報若得人身一惡人因緣力故外
物不得自在又大菩薩藏第十云舍利子我說一
切習近欲時無有少惡而不造者彼若報熟墮於
地獄畜生餓鬼為害重者無有過於女色諸欲又
云若眾生味著男女妻妾諸女色欲當知即是味
著利刀之刃即是味著大熱鐵丸即是味著坐熱
銕牀即是味著熱鐵机橙又云當知婦人減聖慧
眼乃至廣說（今略不出）又正法念經云如死蛾投火不
見燒害苦欲樂亦如是癡人不覺知如是女欲網
繫縛甚大堅窂能令諸眾生輪迴於有獄身縛尚
可解心縛不可脫心既為欲縛常受諸苦惱乃至
盡婦女眼尚不欲觀破欲堅明慧是故得解脫（婬業輕重竟）。
五勸斷欲持戒者婬欲既是生死根栽佛作兩種
治之一對治治之二法性治之對治治者如禪祕
要經又如治禪病經同云若行者入禪定時惡欲
覺起貪婬盛動四百四脉從眼至身根一時動搖
諸情閇塞動於心風使心顛狂因是發狂鬼魅所
著晝夜思欲如救頸體當疾治之治治法者教此
行者觀子藏子藏者生藏下熟藏之上九十九膜
如死猪胞四百四脉從於子藏猶如樹根布散諸
根如盛屎囊一千九百節似芭蕉葉八萬戶蟲圍
繞周匝四百四脉及以子藏猶如馬膓直至產門
如臂釧形團圓大小上圓下尖狀如貝齒九十九
重一一重間有四百四蟲一一蟲有十二頭頭有
十二口人飲水時水精入脉布散諸蟲入毗羅蟲
頂直至產門半月半月出不淨水諸蟲各吐猶如
敗膿入九十蟲口中從十二蟲六六竅中出如敗
絳汁復有諸蟲細於秋毫遊戲其中諸男子等宿
惡罪故四百四脉從眼根布散四支流注諸腸至
生藏下熟臟上肺腧腎脉於其兩邊各有六十四
蟲蟲各十二頭亦十二口婉綣相著狀如指環盛
青色膿如野豬精臭惡叵堪至陰藏處分為三支
二支在上如芭蕉葉有一千二百脉一一脉中生
於風蟲細若秋毫似毗蘭多鳥㭰諸虫口中生筋
色蟲七萬八千共相纏裹狀如累環似瞿師羅鳥
眼九十八脉上衝於心乃至頂髻諸男子等眼觸
<pb n="366"/>
於色風動心根四百四脉為風所使動轉不停八
十萬戶蟲一時張口眼出諸膿流注諸脉乃至蟲
頂諸蟲崩動狂無所知觸前女根男精清白是諸
蟲尿女精黃赤是諸蟲膿九十八使所熏修法八
萬戶虫地水火風動作如此告舍利弗若有四眾
著慚愧衣服慚愧藥欲求解脫度世苦者當學此
法如飲甘露學此法者想前子藏乃至女根男子
身分大小諸蟲張口竪耳嗔目吐膿以手反之置
左膝端數息令定一千九百九十九過觀此想成
已置右膝端如前觀之復以手反之用覆頭上令
此諸蟲眾不淨物先滴兩眼耳鼻及口無處不至
見此事已於好女色及好男色乃至天子天女若
眼視之如見癩人那利瘡蟲（翻那利為毒惡瘡）如地獄箭
半多羅鬼神狀如阿鼻地獄猛火熾熱應當諦觀
自身他身如是欲界一切眾生身分不淨皆悉如
是告舍利弗汝今知不眾生身根根本種子悉不
清淨不可具說但當數息一心觀之若服此藥是
大丈夫天人之師調御人主免欲淤泥不為駛水
恩愛大河之所漂沒婬泆不祥幻偽妖鬼之所嬈
害當知是人未出生死其身香潔如優婆羅人中
香象龍王力士摩醯首羅所不能及大力丈夫天
人所敬告舍利弗汝好受持為四眾說慎勿忘失
又引大論說五種不淨一生處不淨（胎中十月生藏下熟藏上
小便道中生也）二種子不淨（以父母精血成己身種子是也三自相不淨
（九孔常流尿尿洟是也）四自性不淨（從頭至足三十六物不淨充滿是）五究
竟不淨觀已次觀白骨觀白骨已即得斷除三種
惡欲一形貌欲二姿態欲三細觸欲（勸修行曰）若有奉
行此不淨觀白骨觀者當知是人惡欲染心由此
停息是則名為非諸惡覺覺清淨戒若能修行進
趣與定相應是則名為護持正念念清淨戒又若
久修習則能調伏微細染欲是則為前眷屬餘清
淨戒（觀對治婬欲竟）二法性治婬欲者如文殊寶藏經云
婬欲即是道恚癡亦復然如是三法中具一切佛
法者無夫法性平等染淨之義體同善惡理融取
捨二途齊致所以有說無說空淨湛然有佛無佛
性相常住若菩薩摩訶薩如法華經安樂行品觀
一切法空如實（實相即法性異名也）又如維摩經觀身實相
觀觀佛亦然作是觀者名為正觀若他觀者名為
邪觀如是觀者生死即涅槃煩惱即菩提塵勞寂
滅相本來無不動所以貪欲即是菩提癡亦復然
如是三法中具一切佛法者義如是也今依天台
智者作六義釋之一理即（言染平等故三毒理即道）二名字即
（謂大根性人宜聞說之染淨平等三毒即是道名字）三觀行即（言菩薩入十信十行十[廷-壬+(同-(一/口)+巳)]
向十地等覺四十一位是也）六究竟即（即妙覺極果是）作此六重釋三
毒即道者即帶戒解染淨迷悟凡聖不同也此乃
無差別之差別即無差別也（略出法性治婬欲竟）如上對治
治婬欲即是諸一切小乘為正道令於大乘為助
道又如大品經廣乘品說不淨觀即是摩訶衍以
不可得故是歷五停心觀三十七品乃至十力四
無所畏一一皆即是摩訶衍以不可得故若菩薩
能如是了知助道即空以不可得故者即無差別
助道異於正道也但為無上調御調伏婬怒癡故
說助道如瀉藥說正道如補藥耳若三毒以調善
入本源清淨戒者戒也（結成三聚例上可解勸斷婬戒竟也）。
若佛子自婬教人婬者。
述曰戒文分三一舉過制斷即持律儀戒（從初至及非道
行婬是也）二修善救度即攝善法攝眾生二戒（從初菩薩下至
淨法與人是）三違制結犯（從而反更起至夷罪是也）初中分二先舉
過總制（一切女人不得故婬是）二廣示婬相（從婬因至及非道行婬是）初
中自婬教人婬者即是舉過文無讚歎隨喜者存
略也。
一切女人不得故婬者。
述曰總制也若故婬者非梵行所以云不得簡異
<pb n="367"/>
睡夢名曰故婬（云云）。
婬因緣法業者。
述曰此第二廣示婬相作四門釋之如一人內心
起染名婬因或對可婬境綺言艶語或遣人送物
為信及艶語等名婬緣廣說帳幕支度座臥行婬
方便等名婬法男女和合名婬業（約一男釋竟也）若起惡
覺欲心名因即以釵璫環釧脂粉朱黛綾羅錦綺
華冠寶䠨種種嚴身之具名婬緣又如綺艶言調
或手摩觸他身名婬法與他男子和合名婬業（約一
女人釋竟）又因者自作婬事名因助他婬事名緣媒媾
男女名法故令他常行婬欲名業（約自他釋竟）又欲界
一切眾生常懷欲心名因男為女走貪著追求女
為男子嬰纏房室更相覘侯名婬緣廣起他園林
華菓唯令百千萬代子孫於中受五欲樂故名婬
法遂令百千萬代男女欲海轉深愛河無際故名
婬業又有衒賣女色之家以為婬業（釋因緣法業竟）。
乃至畜生女諸天鬼神女及非道行婬者。
述曰此等諸女名為婬境乃至者超越人道至畜
生道故云乃至畜生唯此婬戒云母女姉妹六親
故應通云一切三界六道身分一切可行之處通
為犯境也（云云）非道者有人云以小便道為婬正
道若大便道及口為非道行婬今不如彼以一切
男女婬欲熾盛大便道及口俱是一切律中制為
正道境此則是正可行婬之道除此三處於一切
男女身分之上而婬者故云非道行婬也（云云）。
而菩薩應生孝順心下至淨法與人者。
述曰此第二制修善有人云於上位母姉應生孝
順心於下位一切眾生應生慈心此釋與別教俗
諦義相應未稱菩薩自他同體義也何者若菩薩
應以無緣無念慈悲心喜捨自不行婬救度一切
眾生淨法與人者即是教他行不婬讚嘆隨喜行
不婬者種種方便為一切眾生讚嘆不婬欲法故
云淨法與人（云云）。
而反更起一切人婬者。
述曰此第三違制結犯於中有四一不作前益己
乖正行二況更起惡以惡加人三況婬熾盛不擇
禽獸四況無慚愧甚加於母女如是行婬總只由
無慈悲心故云是菩薩波羅夷罪（云云）（釋不婬戒竟也）。

菩薩戒疏卷第二

<sarticle>梵網經疏卷第四</sarticle>

濮陽沙門　智周　撰
○輕垢罪（頭從佛告諸菩薩言已說十波羅提木叉竟尾盡佛華光王品中廣說也。
將釋此經文前八門分別一制意二釋名三數類
四以輕帶重五以一含多六遮性七麤細八會通。
一制意者六義一為令世間於佛弟子無譏嫌故
二光顯佛子出世道故三微細情塵悉斷盡故四
調伏三業滅三毒故五遠護十重前方便故六長
養菩薩三聚淨戒故此六義戒戒通有務使毫微
雜染一念不生清淨真心湛如空月故名無犯（制意
竟也）。
二釋名者言輕垢罪者簡異十重名輕汙辱戒名
垢罪者摧也即有二義一由犯戒故善神不護現
令菩薩身心衰耗二負破戒業墮不如意處更令
佛子身心摧折故名罪也（約戒釋竟）又體非是重名輕
點汙淨行名垢（約行釋竟）菩薩善戒經地持論輕戒總
名突吉羅瑜伽論四分律等翻名惡作惡說身犯
名惡作口犯名惡說善生經中名失意罪（釋曰）謂忘
念所作乖於本志故名失意（釋名竟）。
三數類者通論此篇與諸教類開合略出十例一
若依瑜伽論有四十四種輕戒二若依地持善戒
<pb n="368"/>
少有增減大同瑜伽三依菩薩內戒經四十二種
輕戒四依善生經別有二十八種輕垢戒五依方
等經除二十四種戒外別有二十五輕戒六依此
經大數四十八輕戒其中含攝即近向百條七三
千威儀經即三千條八依毗婆論□□□□及付
法藏經說八萬毗尼又此經自指廣梵網本八萬
威儀品當明九如梁攝論引毗奈耶瞿沙經說菩
薩戒有十萬種差別十如大智論說菩薩戒略有
八萬廣有塵沙等戒如是等一切三藏八藏更有
種種差別數類總而為言皆是此輕垢等類也（類數
竟）。
四以輕帶重此四十八中幾唯是輕幾兼於重今
詳四十八中六戒兼重餘戒唯輕其六重一國使
殺生戒於中為使故不應為而為輕垢故入此篇
以殺生故兼帶重罪二放火焚燒戒中以焚燒故
不應為而為輕垢入此篇隨火所損眾生命兼帶
重罪三倚官乞求戒中不應恃官勢故輕垢入此
篇強逼取他物入盜重攝四為主失儀戒中為主
失儀入此篇損三寶物入重攝五違禁行非戒中
以詐現親附等入此篇自謗三寶故入重攝又行
殺盜故重以三長月六齋日犯故入此篇六畜作
非法戒中輕秤小斗等入此篇取人財物等是重
攝（以輕帶重義竟）。
五以一含多亦以少含多者四十八輕中幾唯一
戒幾具多戒略有十戒各具多戒一於販賣中有
三戒一賣奴婢二賣良人三賣棺材板木等二不
能救生戒中有二戒一救生免殺二亡日說法以
救亡苦三於輕求中亦有二戒一乖受戒儀式戒
二法師倚恃不為答問戒四於惡伎損生戒中有
六戒一賣男女色二自手作食自磨自舂三占相
解夢四呪術工巧五調鷹方法六和合毒藥五於
違禁行非戒中有四戒一密謗三寶二為媒三齋
日殺生四齋日偷盜六於畜作非法戒中有六戒
一畜刀箭等二輕秤小斗三因官勢取物四害心
繫縛五破壞成功六畜養猫狸七於觀聽作惡戒
中有五一不得看闘二不得聽樂等聲三不得博
戲四不得卜五不得賊使八於故入難處戒中有
三戒一頭陀二布薩三坐夏各令如法不入難處
等九於應講大乘戒中有二戒一教化他建立塔
寺處二教災厄之時講說大乘十於受戒乖儀戒
中有二戒一受戒乖儀二不敬禮俗（結曰）上來且十
條內約文散說即三十五種又前門六戒內各有
可含重戒亦各具二戒也自餘三十二戒各唯一
種以此開張為論則有七十九戒（以少含多竟）。
第六遮性不同者於四十八戒中幾是遮幾是性
至文點出（云云遮性義竟）。
第七麤細差別者於四十八戒中幾防身口幾防
意業又幾是麤防惡業幾細防惑障亦至文點出
（麤細竟）。
第八會通者如上七門及一切時聖教中廣略多
少節級調伏斷除五住地惑名為三聚淨戒者此
蓋是無上調御一切種智了達一切眾生深心所
行能知一切法之所歸趣將護攝化一切眾生應
病與藥令得復行一切戒品差別之相皆是隨宜
方便而演說之若得眾生五濁鄣消五住惑盡則
與如來同皈本源同一佛性同住光明金剛寶戒
同坐華臺放戒光明普照一切如盧舍那佛無二
無別故法華經云我本立誓願欲令一切眾如我
等無異我昔可願今者以滿足化一切眾生皆令
入佛道是其義也（云云會通竟）。
佛告諸菩薩言已說十波羅提木叉竟四十八輕今
當說者。
述曰此是一釋迦說戒中分二一十重已如前竟
<pb n="369"/>
二四十八輕今當說此文為三一結前生後二正
顯戒相三結勸修學今初已說十重竟是結前四
十八輕今當說是生後（結前生後義竟）。
就第二正顯戒相中四十八戒或分五段即如文
有三十二九各指大經本品故或復各依本條例
則四十八章此二分文任便取捨今依五段為宜
以文中五節法勸故初三段各十戒出一結勸章
後二段各九戒出一結勸章仍於此戒名數上各
加初中後之三字其名曰初十中十後十二九者
初九後九無中故（分五段竟）。
▲初十不得輕慢師長戒第一文前七門一制意
二次第三釋名四具緣五闕緣六輕重七通塞。
初制意者菩薩唯應謙卑敬讓一切眾生況於師
長輙有輕慢違行之甚故須制也（制意竟）。
二次第者善學佛子既物得戒宜須廣修諸行修
行方軌要須師授佛子若懷輕慢師長教授無由
若教授無由行業無憑而立故次十重先制不得
輕慢師長戒也（次第義竟）。
三釋名者於師及長心輕身慢憍癡自居應以供
給供養而不行之立制防此故名不得輕慢師長
戒（釋名竟）。
四具緣者有四一是師是長是德人二知是師等
三故起輕慢心四身不敬養即犯（具緣竟）。
五闕緣者闕初二緣並有小罪以於一切含靈皆
須敬故闕第三緣得中罪以於師長身心不敬故
闕後緣得上罪以於師長起輕慢心故（闕緣竟）。
六輕重有四種一約境有三品一於二師二於長
友三於同類於此三境犯上中下罪可知二約心
亦三品若以嫌恨心恚惱心犯上品二若無嫌恨
等心但由憍慢癡心是中品三懈怠忘念是下品
三約對以三心對前三境如此綺互輕重可知四
約事亦三品一不能賣身等二不如法敬養等三
不迎送禮等上中下三品可知（輕重竟）。
第七通塞者若夜黑暗煙雲塵霧中不相識二若
睡眠時他覺想三若重病四若病新差無力五若
在座說法六若正聽法護說者心皆無違犯如瑜
伽戒本（通竟）若此經中一切不開（通塞竟）。
若佛子欲受國王位時受轉輪王位時者。
述曰此正釋不輕慢師長戒文分三別一先應受
菩薩戒（從初至諸佛歡喜是）二標起長師令如法供養（從既得戒
已至而供養之是也又可前是佛子應受戒此是佛子應隨
行（結曰）應受戒而不受應行供給而不行即是二戒
同制也三違制結犯（從若不爾者至犯輕垢罪是也）就初文二一
明應先受戒（從初至應先受菩薩戒是）二明受戒利益（從一切鬼神至
諸佛歡喜是也）初明應先受戒略舉三位一國王是粟散
王及諸封王位國帝不得執權衡者是如此國帝
子帝孫封國王等二輪王即金銀銅鐵等（各有數寶感應
如前說竟）三百宦通一切文武官等此三貴位於其眾
生皆能損益若不受戒幽靈不護憑何威肅統領
一切群生故云應先受菩薩戒也。
一切鬼神救護王身至諸佛歡喜者。
述曰此第二明受戒利益以受戒人上順佛意故
諸佛歡喜下愜群靈故得一切鬼神救護令其身
心無諸災厄職位長存。
既得戒已生孝順心恭敬心下至而供給之者。
述曰此第二標起師長令如法供養文分二別初
標應供養師長（從而菩薩下至而供給之是）初標起師長中分
三一生重心二見尊人三設敬儀初孝順心者報
恩敬養為孝奉行尊命名順故（云云）恭敬心者謹
攝三業名恭迎承禮拜名敬也（生重心竟）。
見上座和上至同行者。
述曰此第二見尊人略舉六種上座者但是一切
眾集處為上首者是也二和尚者古師翻為力生
<pb n="370"/>
道力由此人生故唐玄奘三藏義淨三藏同稱梵
音鄔波陀耶此翻親教師以此人親教弟子故有
三種一十戒二具戒三菩薩戒和上謹撿詳諸經
菩薩戒師有二種一冥師即諸佛菩薩是二顯師
即人師傳法相宛者是以此經云二師應問七遮
故以人師傳本釋尊為和上即還以傳法人師芤
和上亦得故（云云）阿闍梨此梵短聲也翻為正行
以此人糺弟子之行故涅槃經第八云阿闍梨者
謂於世間有聖行者也唐二個如上三藏師長聲
呼曰阿遮梨耶翻軌範師以為弟子作法則故六
種不同一十戒二羯磨三威儀師四受業五依止
六授菩薩戒（云云）四大同學者是同學大乘先受
菩薩戒者五同見者同學大乘正因緣法中生正
見者是（如云不妄語戒中釋正見義竟）六同行者如三世菩薩法
友心同行者是也又見亦名解行亦進亦是或同
師或不同師但取同見或解同進修大乘行乘者
俱堪尊重又釋亦通小乘解行人亦堪尊重以究
竟無別小乘一切同入大乘故故法華經四雖復
說三乘但為教菩薩也。
而菩薩反生憍心慢心癡心下至而供給之者。
述云此第三設敬儀中違失明非也以生憍慢心
故翻前恭敬心也以生癡心故翻前孝順心也又
於師不孝於長不敬又不敬曰憍自大曰慢長憍
慢故名癡也此是違行之竟也不起承迎禮拜者
是違行之相也。
一一不如法。
有二一於前六位一一人所各不如法供養等二
於一切所須物中一一各不如法等又通論有五
種供養一身業承迎禮拜是二口業稱揚謙謝是
三意業尊重孝敬心是四事物即七寶百物是五
法供養即受持讀誦如法修行是今文無口業及
法供養若通准上下文並皆具五種供養若實貧
窮無財供者終無開許空不供養可以令自賣身
通在家出家位賣國城約王位所統曰國所據曰
城賣男女者是本誓願之男女故賣時無失所也
又是菩薩重願願行至深故破生死恩愛於恩愛
處捨而不著故賣男女成就行願也（上二位約在家菩薩勇決
持無著戒故賣國城男女）。
七寶者。
有二種一金輪藏臣等寶七寶者一金輪寶玉女
馬象珠玉兵臣主藏臣寶等（以<bz>〔巳〕</bz>七寶十回向菩薩作世間金輪王王
四天下先咸得後皆能捨成無著戒也又七寶者一金二銀三瑠璃
四頗梨五赤珠六車渠七瑪瑙（此七寶十信十住十行已示粟散王
等為成菩薩行願捨而不著成無著戒也。
百物者。
通一切所有或隨法師所須而供給之或賣易供
給務令盡力無所慳惜一切供給自成菩薩行願。
若不爾者。
述曰此是第三違制結犯言若不盡力供養法師
便成慳惜財寶自非於物無染無著清淨願戒無
由得成然違本願心故唯結輕垢實慳相應即波
羅夷輕則結薄重即增深輕重成𠎝隨心可解（輕慢
師長不供結戒竟）。
▲不得飲酒戒第二文前七門一制意二次第三
釋名四具緣五闕緣六輕重七通塞。
初制意者酒是惛狂之本損害之□一切過患由
酒而生故大智論云飲酒三十六失能造四逆唯
除破僧為患之甚特應制斷（制意竟）。
二次第者前戒制外不供給今戒制內無惛亂故
次第明也（次第竟）。
三釋名者飲是能防酒是所防能所俱故制名不
飲酒戒（釋名竟）。
四具緣者有四緣成犯一是酒二起酒想三無重
<pb n="371"/>
病（文殊問經云一切藥不能治醫師言唯酒能治故開通也）四酒一渧咽便犯
（以小乘諸律不通想疑錯等緣此義故有酒想故今文云若佛子故飲酒明知有酒想方犯）。
五闕緣者如上四緣一一闕者或皆開通無犯縱
犯亦輕（闕緣竟）。
六輕重者有三一約境二約心三合辨一約境者
即酒醇醴醨薄（境竟）二約心者即飲人少時多時長
時又一一時中少分多分全分又一一分中自飲
教他讚歎隨喜一一心念隨心輕重結業不同（約心
竟）三合辨如前心境相對四句說之一長時飲酒
心對染一切酒境（此業最重）二少時心對少境（此業最輕）三
半長半少時心對半好半惡境（此業處中）四非長少時
心對非酒境（此與無記恒心心相應亦可名持戒無犯也）餘自飲教他
等四位作句可以義准（輕重竟）。
七通塞者如文殊問經同上引者是也又為救他
生命難及自身命難為存生命成菩薩行又如末
利夫人經為救彼無間業人故與同飲歡致息重
業此皆開通理亦無犯亦是菩薩以眾生病是故
我病眾生病愈我病即愈有心佛子一一隱心能
於病行無染無著或方可行之矣（通塞竟）。
若佛子故飯酒而生酒過失無量善者。
述曰此不飲酒文分三一舉酒過（文云故飲酒下至無量是也）。
二出犯相（文云若自身手下至眾生飲酒是也）三違制結犯（文云若故自飲
下是）今初舉犯過者而此經本傳來既久有本云故
飯酒而生酒過失無量又有本云加一善字云失
無量善（學者應知）今依失無量善本釋之言故飲酒者
簡癡犯無故也。
失無量善者。
以過多多故一切善失也。
若自身手過酒器與人下至及一切眾生飲酒者。
述曰此第二出犯相分二先出過酒器相次出飲
酒相今初言若自身手過酒器與人飲酒者五百
世無手者此舉輕以明重舉淺以況深過器是輕
是淺猶五百世無手若自飲教他飲定當多劫墮
況梨也。
何況自飲下至眾生飲酒者。
述曰此第二正犯相正是以輕況重文無讚歎隨
喜理有略無（酒過之相如前酤酒戒說）。
若故自飲下至輕垢罪者。
述曰此第三違制結犯經言一切眾生皆有佛性
皆受得戒若教他飲酒皆發惛狂塞他明達之慧
由此尤故酒制也（不飲酒戒竟）。
▲不得食肉戒第三文前七門（同上）。
初制意者凡為菩薩者只合捨自身肉濟一切命
何容斷大慈種作眾生怨食他血肉非理至甚故
須制也（制意竟）。
二次第者前離惛亂之飲今離損命之食故次生
也（次第竟）。
三釋名者佛子是能食之人血肉是所食之味立
制防此故名不得食肉戒（釋名竟）。
四具緣有四一是肉（以非肉無犯故）二是他肉以食自肉
無正犯故三起肉想（以錯誤無犯故）四入口成犯（具緣竟）。
五闕緣者如上緣中闕一一緣或輕無犯可解（闕緣
竟）。
六輕重者分三一約境二約心三合辨初約境者
有四一如一切胎衣是無命肉二自死鳥獸殘肉
三淨肉（不見殺不聞殺不疑殺小乘教中為淨肉也）四見聞覺知處分
殺等肉論犯四種並同論業如次能輕後重（境竟）二
約心者就惡心中分三少時多時長時食肉心等
就一一事中少分多分全分食肉一一分中各有
自食教他讚喜等食肉心如是等心造業輕重思
之可解（約心竟）三心境合辨者輕重四句類前說之
得罪輕重可解（合辨竟）。
七通塞者約別教三賢位人以不見機一向皆塞
<pb n="372"/>
初地以上見機而作或以食肉因緣令諸眾生發
菩薩意成菩薩心斷惡生善破惑見理故應為之
（通塞行竟）。
云若佛子食肉下者。
述曰此不得食肉戒文分三一舉不食肉意（文云從佛
子下至不得食一切眾生肉也）二明食肉得無量罪（文云即章一勺是）三
違制結犯（文云若故食者犯輕垢是）今初為二先舉不食肉意
（從初至而捨去是）二制斷（文云一切菩薩不得食一切眾生肉）就前先標起
不得食肉如文一切肉不得食也次釋不得食肉
意文云斷大慈悲佛性種子一切眾生見而捨去
故謹按入楞伽經斷肉品中有十義故不得食一
切眾生肉（文廣不出）此斷大慈悲種子是一意眾生捨
去又是一意又一涅槃經云一切眾生見食肉人
悉皆怖走咸言此人是我等怨又諸經說食肉人
口四邊連頭常有血肉光或時令眾生得見所以
怖走（楞伽悲華大雲一切智光仙人經涅槃經等廣說斷肉善學佛子於心行之於事無令漏
失）。
一切菩薩不得食一切眾生肉者。
述曰此第二制斷食肉也。
食肉得無量罪者。
述曰此第二論食肉罪報如論經中同說食肉之
人一者短命二多病乃至貧窮諸衰以自莊嚴故
（云云）。
若故食者犯罪者。
述曰此第三違制法犯也。
▲不得食五辛戒第四文前七門（同上）。
初制意者凡諸佛子理應香潔其身奉事一切賢
聖何有食噉五辛臰氣𤑫㶿薰坌賢聖善神捨離
惡鬼侯授故須制也（意竟）。
二次第者前戒制有命之身分此戒制無命之五
辛故其次也（次第竟）。
三釋名者能食佛子為能防五辛色類為所防立
制遮斷故名不食五辛戒也又惡習嗜欲為能防
葷辛種類為所防能所雙制故名不食五辛戒也
（名竟）。
四具緣有四一是五辛二起彼想三無開緣（若重病救
命見機度生等開）四入口便犯（具竟）。
五闕緣者如上四緣一一闕者戒輕無犯可解（闕竟）。
六輕重者約境有生熟氣有潑盛心有忻厭躭捨
輕重三時三分四位類前可知（輕重竟）。
七通塞者若自重病更無藥治見機救生利益安
樂理應並通非此等緣一切皆塞（通塞竟）。
若佛子不得食五辛下者。
述曰此正是不食五辛戒文分三一標不得食五
辛（文從初至興渠是）二正唱制斷（從是五種至不得食是也）三違制結
犯（從若故食下至犯罪是也）今初標不食中先標五辛次列五
數今初不食五辛者總標也大蒜茖[卄/公/心]慈[卄/公/心]蘭[卄/公/心]
興渠者列數也此中五辛與五辛經及諸處色數
有別諸處以薤薢[卄/公/心]䔉興渠為五今經革[卄/公/心]者相
承是山[卄/公/心]也諸山人言臰於人間[卄/公/心]也慈[卄/公/心]者胡
[卄/公/心]是也蘭[卄/公/心]者人家園中種者是興渠者有說芸
薹是有說阿魏藥樹是又說海南山中自有興渠
臰穢難近大蒜人所常食可知（云云）。
是五種一切食中不得食者。
述曰此第二正唱制斷也。
若故食下者。
述曰此第三違制結犯也（不食五辛戒竟）。
▲不得不教悔罪戒第五文前七門（同上）。
初制意者若佛子見一切犯戒之人應方便曉喻
教令懺悔復本清淨即是自利利他正法久住而
乃捨四等心棄本誓願不教一切犯者懺悔而同
住同利此則令法門塵垢同法義虧自行不成清
濁同事三聚正因不立攝生之義令乖非菩行故
<pb n="373"/>
須聖制（意竟）。
二次第者前則自清己身今戒不與雜穢惡行者
同事故次制也（次第竟）。
三釋名者一切犯戒名有罪而菩薩不教悔過名
無慈自他俱非清濁同事戒防此失故云不教悔
罪戒又若佛子不以慈悲教授一切名不教懺悔
乃令一切犯戒之者現種惡因當受惡果立制防
此故云不教悔過戒（名竟）。
四具緣有五一是犯戒眾生二知彼有罪三無別
開緣四無慈悲故覆藏彼罪五共同法利便犯（具竟）。
五闕緣者隨闕如上一一緣或輕無犯（闕竟）。
六輕重者犯五八戒者不教悔過教義名輕犯十
戒具戒七逆等不教悔者長劫受苦彌成菩薩無
慈悲甚故重又若以理論諸法平等戒隨情別菩
薩違理不教一切悔過如今戒結一一同犯輕垢
也（輕重竟）。
七通塞者自無五德十德他不信順理通無犯若
實有德輕心慢心不教悔過此則無慈故塞（通塞竟）。
若佛子一切眾生犯八戒下者。
述曰此不教悔過戒文分三一標起一切犯戒應
教懺悔（從初至應教懺悔是）二出不教懺悔共同法利（從而菩薩
至一眾住說戒是）三違制結犯（從而不舉至犯罪是）今初先列一切
犯罪相（從初至一切犯戒罪是）次應教懺悔（文如章門）今初八戒
五戒十戒此三種戒若小乘中通道俗受此已上
十戒即十善戒故若以十戒為沙彌戒者即唯道
非俗即是今經十重通六道一切受得毀禁者沙
彌十戒中煞盜婬犯者禁為毀比丘四重尼八重
此經十重犯者並名毀禁（云云）又犯一切制戒不
同輕重皆名毀禁七逆者如後戒說之八難者古
師云是三塗八難（解曰）此八難是生死人受報之處
非是舉罪懺悔之因故不用今准地持論中說菩
薩戒有八重法與今經十重大同而菩薩犯八重
者生八難處即以八重八難之因令菩薩舉處懺
悔因中說果故名八難也（云云）。
一切犯戒罪應教懺悔者述曰此次明應教懺悔（云
云）。
而菩薩不教懺悔同住同僧利養而共布薩一眾住
說戒者。
述曰此第二明菩薩作而不作不教懺悔不應作
而作同住同僧同利同說戒是（云云）問曰如受五
戒八戒人此是俗人何處得與菩薩同住同利說
戒耶答此有兩解一但受五八戒人不樂聽聞菩
薩戒即如來問不與菩薩同住說戒若是有情心
信向大乘難受五八戒而欲聽聞菩薩大戒佛亦
開許故上文云但有心向戒解法師語皆受得戒
皆名第一清淨者又本業經云菩薩法師先為其
人讀誦解說令心開意解然後為受故但受五戒
八戒人亦得與菩薩同住說戒也（云云）。
布薩者。
此翻長養淨法佛令弟子半月半月修撿自身心
有犯戒亦慚愧懺悔長養成就清淨行業故名布
薩（云云）。
而不舉其罪下至犯罪者。
述曰此第三違制法犯（不教悔過戒義竟）。
▲不得不供給請法戒第六文前七門（同上）。
初制意如涅槃大品經同說云諸佛所師所謂法
也以法常故諸佛亦常是故諸佛供養恭敬尊重
讚嘆所以法在人尊有法人重故便捨憍慢除倨
傲百里千里迎來送去六時請法乃至為法滅身
而菩薩反縱憍慢生患惱心倨傲於人輕侮於法
失法利甚故須制也（意竟）。
二釋合後名者慳蔽自纏名不供給輕人慢法故
不行請大聖哀愍制戒防之故名不供給不請法
<pb n="374"/>
戒亦名不尊人戒法不孤運弘之在人人不自成
要資法立心懷我慢自大貢高故名不敬法鄙恡
所須故名不重人財法路塞良為慳慢戒防此失
故名不敬法重人戒（名竟）。
三次第者前戒於犯者不教悔過今戒於有德者
輕人慢法故相次生也（次第竟）。
四具緣有四一實是大乘見行人二無別開緣三
起慳慢心四不供養請法便犯（具竟）。
五闕緣者若是小乘不同見不同行人即闕第一
緣餘緣闕者可解（闕竟）。
六輕重者約人有三一解行過已堪為軌範而不
敬請應重二解行同己人不敬請少輕三解行劣
已無犯（人竟）約法者若實解大乘常住經律人不敬
請則重若大小乘各半解半未解人不敬請稍輕
若唯解行小不解大乘者無犯（法竟）。
七通塞者若菩薩慧眼法眼開發知時非時善識
人達法理通無犯未至此位一切皆塞故華嚴十
方補處菩薩亦皆請法也（通塞竟）。
若佛子見大乘法師下者。
述曰此不供給請法戒文分三一明制戒緣（從初至千
里來者是）二正明制戒（從即起至滅身請法是）三違制結犯（若不爾者
是）今初見大乘法師者此總標大乘異小乘學人
也。
大乘同見同行者。
以大乘學人見行不同以不同故今文別簡出取
同見行者來入僧房舍宅城邑即應供請也。
百里千里來者。
明為弘宣大法故遠來傳授也。
即起迎來送去下至滅身請法者。
述曰此第二正制戒日食三兩金請法重人故舉
寶物中重者金是故云日以三兩金供養又以傳
法師替補佛處說佛教誡故消此供養如謗佛經
中說謗佛罪輕謗法師罪重若供養法師則為供
養佛等法華經法師品說若人一劫謗佛其罪尚
輕若人須臾罵受持讀誦法華經者其罪甚重由
此言之以凡夫法師佛處處大乘中說敬法重人
如未曾有經諸天脫天衣上服為座請野干和上
說法涅槃經雪山童子為求半偈許捨身命供養
羅剎大品經薩埵波崙菩薩行打骨髓為求般若
如是等說菩薩敬法重人不惜身命故此經文為
法滅身請法是也。
日日三時供養請法師三時說法三時禮拜者。
述曰為菩薩者自未證真法身未立居地前位理
合有疑即聞見勝便請亦何限時節或三或六若
入初地已上一一念中問十方佛及大菩薩一切
法義此三時者制住四十心位人未能於念念中
問法請益且制今日夜各三時即日朝中晡即初
夜中後故云三時以住居凡位制令不生瞋心患
惱之心為法滅身請法也。
若不爾者。
述曰此第三違制結犯（不敬法重人戒亦名不供給戒竟）。
▲不得懈怠不聽法戒第七文前七門（同上）。
初制意者凡諸佛子應持經律詣講法處聽受諮
問以自資神益智成法身慧命而乃懈怠懶惰應
往不往應聞不聞長己無智減損慧命故勞聖制
（意竟）。
二次第者前戒令請大法今戒令聽大法故次來
也（次第竟）。
三釋名者有講法處成立法身心懷懈怠不往聽
受聖防此失制戒禦之故云懈怠不聽法戒（名竟）。
四具緣有四一是新學二有講法處三無別開緣
四不往聽受便犯（具竟）。
五闕緣者類前可知（闕竟）。
<pb n="375"/>
六輕重者約人有三一大小俱講二講大不講小
講小不講大前二重後或無犯若受威儀戒如來
制後亦有犯故（輕重竟）。
七通塞者若自知法身慧命既成立則通餘並塞
（通塞竟）。
若佛子一切處有講法毗尼下者。
述曰此懈怠不聽法戒文分三一舉戒緣（從初至有講法
處是）二正制（從是新學菩薩至聽受是）三違制結犯（若不至下是也）今初
一切處有講法毗尼經律者述曰講法兩學總通
一切佛法毗尼者此翻為滅能滅五住煩惱（即大乘中
說滅能滅一切煩惱義也）若以小乘有漏木叉能滅身口七支
惡名為滅者（此約威義戒釋也）若定共戒道共戒能滅九
十八使者（此小乘無漏戒也）經律者通一切大乘經律也
若菩薩曉了己身有佛性戒故如涅槃經住實智
用權智者則不與一切小乘而相違背雖聽學小
乘而知是佛權智攝誘一類終歸大乘而學佛方
便即不犯次後背大聽小戒若不得此意即犯背
大向小戒也。
是新學下至聽受者。
述曰此第二對緣正制也。
若不至彼下。
述曰此第三違制結犯（懈怠不聽法戒竟）。
▲不得背大向小戒第八文前七門（同上）。
初制意者為菩薩者住十信之位十住之位名習
種性人唯捨邪法皈正法背小乘入大乘今乃捨
正皈邪棄大習小本原種性遂被塵蒙佛子之行
頓成乖僻違行之甚故勞聖制也大般若經戒品
云若菩薩設殑伽沙劫受妙五欲於菩薩戒由不
名犯若起一念二乘之心即名為犯（意竟）。
二次第者所戒令離懈怠制使勤學今戒制不許
學習二乘外典故次來也（次第竟也）。
三釋名者不了己身有佛性故背大不別權實教
義故向小能所合目故名不得背大向小戒又不
善習應常住種性故背大不別邪正是非故習外
立制防此故名不得背正向邪戒亦名不得背大
習邪戒（名竟）。
四具緣有四一是大乘法二起彼此想三心背言
非四捨大受小便犯背大向小向外亦爾（具竟）。
五闕緣者例上釋之（闕竟）。
六輕重者約境者大乘有隨轉理大乘如十二部
中四阿含經中說三無數劫修道百劫修相好三
十四心入相成佛等是名隨轉大乘以此經中不
說一切眾生皆有佛性故二常住大乘即事嚴此
經一切般若方等經法華涅槃等是名常住大乘
以此等經同說一切眾生皆有佛性凡有心者皆
當成佛背此等經名心背大乘常住經律也故重
約心者凡夫癡暗心性不定或泛爾迷或信心隨
緣則轉疑猶豫不決故轉以心退轉故背大向小
向邪如是轉迷疑生背則輕轉信生背則重種種
廣說（輕重竟）。
七通塞者若聖種性未成法身未立一切皆塞反
上則通（通塞竟）。
若佛子心背大乘常住經律者。
述曰此背大向小戒文分三一背大（從初至言非佛說是）二
向小向邪（從而受持至邪見輕律是）三結犯（如文）今初心背大乘
常住經律如前釋訖。
言非佛說。
惡習熏心故言非佛說此據初習二乘邪見人未
見邪見惡見可以結輕若成邪惡見即是謗法如
上結重。
而受持二乘聲聞外道惡見邪見經律者。
述曰此是第二向小向邪也二乘者即聲聞緣覺
乘法唯說無常苦空無我不說常住佛性故言外
<pb n="376"/>
道者如西國九十五種外道此國數種外道等法
皆不得習學恐成惡見邪見故惡見邪見與諸惡
雜染同趣故名惡見執著斷常名邪見故言外道
法律是惡見邪見經律也又學殺牛殺羊祠天願
得生天等法故名邪見經受行雞狗等戒名邪見
律又學斷常二見撥無因果等法名邪見經律又
行服氣服水等法名邪見律故名邪見經律也。
犯輕垢罪者。
述曰此第三違制結犯（背大向小戒竟）。
▲不得不看病戒第九文前七門（同上）。
初制意者凡稱菩薩以慈悲喜捨為體拔苦與樂
為用何有見病不救乖體失用聖防此失故須制
也又諸疾病人愛惜性命恐死墮落佛子慈忍供
給可須說法安慰愛養令差即是施與長命色力
安無礙辯頓違此行故須制也又不受長者請經
云佛自看病比丘洗浣說法告諸比丘汝等捨父
母兄弟唯有師僧同學何不相看種種呵已現金
色身皆從看病因緣故來何況凡下（意竟）。
二次第者前戒為背勝上法故制今戒為捨悲愍
故制又前戒於法違背故制今戒終生不濟故制
（次第竟）。
三釋名者病苦隣死捨而不看能所合利故名不
得不看病戒（名竟）。
四具緣有四一病苦二起彼想三自無病四起嫌
捨去便犯（具竟）。
五闕緣六輕重七通塞（並類上思之）。
若佛子一切疾病人下者。
述曰此不看病戒文分二一舉緣（從初至皆養令差也）二舉
違行結犯（從而菩薩下乃至輕垢罪是）今初一切疾病人供養
如佛無異者述曰舉上比下故云如佛無異言使
菩薩心行平等於八福田無二無別故云病人如
佛無異（此令以理觀小心看病也）。
八福田第一者。
述曰八福田者有人云一曠路造美井二水路造
橋梁三平治險路四孝養父母五供養沙門六供
養病人七救濟危厄八設無遮會（未審出何聖教）又有人
云三寶為三四父母五師僧六貧窮七病人八畜
生（亦未見聖教文）又賢愚經施五人得福無量一知法人
二遠行來人三遠去人四飢餓人五病人加以三
寶亦名八種福田今依本經戒中自有八種福田
三寶為三四父母五師僧六弟子七諸根不具八
百種苦以此義故從初舉佛子平等心看病人與
佛無異者是也又不受長者請經云佛自看病洗
浣病者及洗衣物曬褁訖集諸比丘種種呵責說
法已告諸比丘佛法僧寶無可須待一切病人有
所須待要人看待然可得差故看病福田於八之
中最為第一。
而菩薩下者。
述曰此第二舉行以制若佛子於一切病者先有
嗔恨心今應捨嗔恨心而行救濟若懷嗔恨心不
救濟者失慈悲之行成怨結之業故犯即輕垢罪
是也（不看病戒竟也）。
▲不得畜諸煞具戒第十文前七門（同上）。
初制意者菩薩唯應廣積財法利樂眾生而反畜
殺具深乖慈忍故須制也（意竟）。
二次第者前戒防自身不能濟病今戒防非法煞
具唯行慈濟故次來也（次第竟）。
三釋名者煞具損害畜長嗔怒違慈既深立制防
此故名不畜煞具戒（名竟）。
四具緣有四一是煞具二有彼想三無開緣四故
畜成犯（具竟）。
五闕緣六輕重（准上說之）。
七通塞如涅槃經第三金剛身品云於末法中初
<pb n="377"/>
護正法令與優婆塞等執持刀杖而相隨逐口常
宣說方等大乘一切眾生皆有佛性當知是人不
名破戒名護法師此通也又一切人施者口應報
云出家人法所不應畜檀越迴易如法布施其福
甚多或未迴易間蹔時隱處安置亦應無犯餘一
切皆塞（過塞竟）。
若佛子不得畜一切刀杖者。
述曰此不畜煞生具戒文分二初戒緣（從初至一切不得畜
是）二舉違行結犯（從而菩薩下至犯罪是）今初為二先舉一
切煞具（從初至殺生之器是）二制斷（如文一切不得畜是）。
而菩薩下者。
述曰此第二舉違行結犯菩薩斷怨行乃至煞父
母尚不如報況故畜刀杖者結犯（不畜煞具戒竟）。
如是十戒應當學敬心奉持者。
述曰結前十戒勸學奉持也。
下六品中當廣開者。
述曰此是以今本之略指大本之廣故云下六品
中廣開也（結前竟也）。
▲不得故作國賊戒第十一文前七門（同上）。
初制意者菩薩理應和諸違諍令息相害而反作
國賊令興師相煞者為害滋甚故勞聖制又別意
有六一招彼此譏嫌故二兩發怒害故三兩成乖
諍故四興師相伐故五非四等行故六業道深重
故為此傷故須制也（意竟）。
二次第者前戒制畜煞具今戒遮為軍使故次第
也（次第竟也）。
三釋名者為國傳語名國賊兩軍相合或名相煞
立制防此故名不住國賊戒亦名不作兩國通使
戒釋云鯨敵勝負名兩國傳彼此語名通使戒互
覘盈虗興師相伐制戒防此故名不作兩國通使
戒（名竟）。
四具緣有四一二國二軍二有惡心為利養三傳
彼此語四彼此知聞便犯若令兩國相煞傳者有
煞心一一人死即犯煞戒夷罪又犯兩國通使輕
垢罪（具竟）。
五闕緣六輕重（准上說之）。
七通塞者若菩薩住不思議解脫神通力用立之
以等力降伏使和安者來往並通餘皆塞也（通塞竟）。
若佛子為利養。
述曰此不作兩國通使戒文分三一戒緣（從初至無量眾
生是）二正制戒（從而菩薩至故作國賊是）三違制結犯（若故作下是也）今
初為利養者望得賞賜故又望爵祿故惡心者或
自有惡心或為親識國家作報怨心是惡心故云
通國使命命興興師師者眾也帥也謂帥眾人煞
無量眾。
而菩薩不得入軍往來者。
述曰此第二正制尚不得往來況故作國賊也。
若故作者。
述曰此違制結犯（故作國賊戒竟）。
▲不得作販賣戒第十二文前（同上）。
初制意者菩薩唯應捨身命財捨而不著財法二
施周給一切不可內懷貧利外行販賣或因此行
枉押埋沒煞盜之業潛興自行既虧招他譏謗雜
染之甚故須制也（意竟）。
二次第者前戒止為國賊故制今戒遮販賣良人
六畜等物況於諸色埋沒故制故次第也（次第竟）。
三釋名者衒誘規利故名販賣立制防此故名不
販賣戒（名竟）。
四具緣有四一是犯境有四（一良人二奴婢三六畜四盛死之具）二
隨起彼想三正賣四事成即犯（具竟）。
五闕緣六輕重（准上）。
七通塞者若小乘諸部經律為三寶建立修持聽
畜良人奴婢六畜等使用若別人不許唯以出家
<pb n="378"/>
五眾為三寶事直買直賣無心販易理通餘並塞
盛死具者諸佛教中唯有水火林三葬終無許用
盛死人具何況賣販行非法耶（通塞竟也）。
曰若佛子故販賣下者。
述曰此不販賣戒文分三一舉犯緣（從初至盛死之具是）二
正制（從尚不至教人作是也）三違制結犯（從若故下是也）。
六畜者。
述曰俗書周禮云牛羊犬馬豕鷄為六此隨世言
六理實無六畜通一切畜生皆不得販若販賣者
即是十六惡律儀攝故（不販賣戒竟也）。
▲不得無根謗毀戒第十三文前（同上）。
初制意者有四一為護十重中說謗毀他等三重
戒故二為令不惱諸好人故三為護佛法無醜惡
過失故實惡尚不許說何況虗起謗耶四為離招
重業累故（意竟）。
二次第者前戒於下利不貪故制今戒於上人無
謗故制（次第竟也）。
三釋名者非見聞疑等惡事名曰無根枉惡熏心
而語名謗立制防此故曰不得無根謗毀戒（名竟）。
四具緣有四一境實好人二知無惡事三起惡心
四發言謗毀便犯（具竟）。
五闕緣六輕重（同上）。
七通塞若癡狂心亂又初地以上見機而逆化之
可通餘並塞（通塞竟也）。
若佛子以惡心故者。
述曰此不得無根謗毀戒文分三一舉過（從初至十重是）
二舉勝立制（從父母兄弟下至慈悲心是）三違制犯結（從反而至垢罪
是）今初以惡心者明用三毒七毒或怨嫌心或諍
名利眷屬勝他等種種惡心皆是起謗之因故（云
云）。
無事謗他者。
述曰即是元無見聞疑三根等事故云無事惡狂
重心而語故曰謗他此兩句是總餘良人至貴人
等七種父母兄弟六親是別若廣說者即應以上
一句歷一十七種人一一皆言以惡心故無事謗
他言犯十重此句亦總（文不次義如是）七逆如下釋十重
六親孝順慈悲等並如上釋章門云舉勝立制者
以父母兄弟境上孝心易成故又對餘境亦同父
母故。
而反更加者。
述曰此第三違制結犯（不無根謗戒竟）。
▲不放火損燒戒第十四文前（同上）。
初制意者護煞盜罪惡心放火連炎蔓莚損害深
廣怨嫌極深大聖哀愍故立制也（意竟）。
二次第者前戒不令損惱人故制今戒不令損依
報故制故次第也（次第竟）。
三釋名者放火起炎名曰損燒立制防此故名不
放火損燒戒（名竟）。
四具緣有四一山等境二起彼想三以惡心四放
火便犯（具竟）。
五闕緣六輕重七通塞（准上說之）。
若佛子以惡心故者。
述曰此不放火損燒戒文分三一舉過（從初至九月放火是）
二舉損正制（從若燒他人至不得故燒是也）三違制結犯（從若故下是也）
今初云以惡心者簡非慈心救物也放大火者簡
非小緣錯誤也燒山林曠野者此明所損彌廣也四
月乃至九月放火此是約時明損生惱害尤多以
從四月乃至九月方寸之地有多生今故舉制也。
若燒他人家屋宅者。
述曰此第二舉損立制以燒山野元是無主火隨
風勢燒他人家屋宅城邑乃至一切有主物故云
不得故燒此正立制若有主無主山野並不得燒。
若故燒者。
<pb n="379"/>
述曰此第三違制結犯（不放火損燒戒竟也）。
▲不得邪僻教他戒第十五文前（同上）。
初制意者菩薩唯應以大乘教化一切眾生令速
成佛乃以惡心嗔心教他二乘外道邪僻之法（外道
名邪二乘名僻）流轉生死不達其本源故須制也（意竟）。
二次第者前戒遮其外損今戒護其內益故次來
也（次第）。
三釋名者外道法邪二乘法僻佛子以此施他有
損自他立制防禦故名不邪僻教化戒（名竟）。
四具緣有四一所對人二以惡心三教二乘外道
法四前人領受即犯（具竟）。
五闕緣六輕重七通塞（準上）。
若佛子自佛弟子者。
述曰此不邪僻教化戒文分二一應教化以大乘
之法（從初至次第法用是）二教化邪僻之法結犯（從而菩薩至結罪是）
今初及外道初入佛法佛子應以慈心教以大法。
教解義理者。
述曰法界法性名大乘理佛種佛性是大乘義（並如
上廣釋也）使發菩提心以解義理故傷輪轉發大誓願
斷惡修善名菩薩心發十心者有本云發十發趣
心俱得長養心即十長養金剛心即十金剛（並如上釋）
一一解其次第法用如是三十心位一一位皆有
體用自行化他讚喜等次第法用（並如上釋）。
而菩薩下者。
述曰此第二教以邪僻結犯亦名教以二乘外道
法故結犯惡心瞋心二乘外道邪見論等（並如上釋）言
橫教者以二乘外道法不正入佛法之義教授他
人故名橫教也（不邪僻教化戒竟）。
▲不得惜法規利戒第十六文前（同上）。
初制意惜法有四一畏他勝己故倒說二規他利
故倒說三或求他五欲色境故倒說四罔冐他故
倒說此等皆是初心菩薩塵垢故勞聖制又制此
戒為護前慳法重戒又為攝護新學佛子令入大
乘正法故又為令說者聽者俱成大乘種性傳燈
不顛倒故（意竟）。
二次第者前戒應教而不教不應教而教故制今
戒為惜法規利不應時而說故制（次第竟）。
三釋名者恡護正法名為惜法內規利養名規利
戒防此失故名不得惜法規利戒（名竟）。
四具緣有六一有來求法二實自解法三無開緣
四規他利五倒說法言六前人聞知即犯（見竟）。
五闕緣六輕重七通塞（準上）。
若佛子應好心者。
述曰此不得惜法規利戒文分三一先制自學（從初
至解義味是）二制教他學（從見後新學至開意解是也）三違制結犯
（從而菩薩下是）今初應好心簡不是求利雜染等心也先
學至義味是自學成立也。
見後新學下至心開意解者。
述曰此第二制教他學有百里千里來求大乘經
律應如法為說有事有理兩種如法如燒身臂指
等行此難行能行難作能作此事如法為說也理
如法為說者即是教諸新學菩薩觀身觀一切眾
生一切賢聖一切法亦如也眾生聖賢亦如夫如
者不一不異平等無二如是心心寂滅念念真如
住正法故亦不分別自身他身自事他事自行他
行遠離恐怖身心豁然與真應名理如法為說戒
淨名曰夫說法者無說無示其聽法者無聞無得
此即標事理兩種如法為說竟。
為說一切苦行下者。
述曰此是釋事理兩行為二先釋事行次出理行
今初苦行燒身臂指供養凡聖者以菩薩心住平
等清淨法界觀心佛眾生一如無二如以真如心
而行行苦行捨身臂指所以虎狼獅子餓鬼畜生
<pb n="380"/>
而無差別平等施與而供養之（事如法竟）。
云若有一一次第為說正法使心開意解者。
述曰此第二釋理如法應教新學菩薩展轉為一
切眾生說次第道平等道名正法使心意解也故
華嚴經曰如心佛亦爾如佛眾生然心佛及眾生
是三無差別差別無差別一一次第道諸戒平等
是無差別差別平等道中迷悟深淺是佛依二諦
為眾生說於佛真如清淨常一也。
而菩薩為利養故者。
述曰此第三違制結犯言為利者情有規求應答
以大乘事理苦行如次前說故云應答乃以小乘
雜碎事行非平等理行而說者故云不應答也。
說經律文字無前無後謗三寶說者。
述曰先簡非次顯是初簡非者有人云以小乘戒
定慧門不以先戒次定後慧為倒說經律文字（彈曰）
此是聲聞二乘法今經若教他二乘經律犯輕垢
罪（一非）又師云為人說法前後一者中著前後令乖
義理謗三寶說是佛所說則為謗佛言法如是則
為謗法復云僧同此說則是謗僧（議曰）此解有通有
塞塞者不簡說大小二乘教又不簡大小二乘謗
三寶心口是何心口故是塞通者一往通望名教
作義示有通（簡非詳識竟也）。
次顯是者略作三義釋之一約教位釋不謗三寶
二約修行釋不謗三寶三結會不謗三寶初約教
位不謗三寶者如涅槃經云若人八恒河沙諸佛
所發菩薩心然後始能不謗三寶正法又涅槃第
三十七迦葉菩薩品云若人心口異想異說言一
闡提得菩提者當知是人謗佛法僧若人心口異
想異說言一闡提不得菩提是人亦名謗佛法僧
若引說言八聖道分凡夫所得是人亦名謗佛法
僧若有說言八聖道分非凡夫得是人亦名謗佛
法僧若有說言一切眾生定有佛性定無佛性是
人亦名謗佛法僧是故我於戒經中說有二種人
謗佛法僧一者不信瞋恚心二者難信不解故善
男子若人有信心無有智慧是人則能增長無明
若有智慧無有信心是人則能增長邪見善男子
不信之人顛恚心故（貪痴慢等例準瞋心）說言無有佛法僧
實信者無慧瞋倒解義令聞法者謗佛法僧善男
子是故我說不信之人瞋恚心故有信之人無智
慧故是人能謗佛法僧寶（已上涅槃經文不添入語除註議曰經
言心口異想異說者以是凡夫心想見倒以自覆
蔽故名異想由想顛倒熏動口業故名異說是故
名為心口異想異說能謗三寶也正約信者十信
十住第六正信住以前遇惡因緣退者無惡不作
能說異法能謗三寶遇善知識進入第七不退住
常以般若圓明自照故說法化人不謗三寶乃至
妙覺三十六位人說法教化一一皆能稱法界法
性不謗三寶（廣如仁王本業二經明之約教位釋竟）。
二約行者十信位人還以信進念定慧迴不護戒
願等十心為進修之行若佛子信三寶性相常住
無變生死輪轉猶如循環如是生死異動不動異
自行教化此別教菩薩修行信心也若觀生死即
而生信心了了分明通達生死空寂即是無二無
別如是自行此信教他讚喜等此是圓學菩薩修
行信心也進念定慧等九法修行一一皆有別圓
二種行唯以義可論結會謗不謗義也（約修行不謗三寶竟）
三結會者涅槃云有信無慧能謗三寶有慧無信
能謗三寶者此等經自釋云有慧無信增長邪見
以瞋恚心故謗佛法僧有信無慧顛倒解義令聞
法者謗佛法僧故云心口異想異說皆謗三寶（此多
約別教別相信慧不融故云謗三寶是也）若菩薩如華嚴十無盡藏品
說信一切法性相常住不生不滅同真際等法性
若菩薩住是信者所有慧身不從他悟信慧圓融
<pb n="381"/>
一體一相能以自行化人者真名不謗三寶（結會不謗
三寶竟不惜法規利戒竟）。
▲不得依勢乞求戒第十七文前（同上）。
初制意者菩薩理應謙下無礙利生益物而反倚
恃乞索打拍橫取錢物違慈之甚故須聖制又別
意有三一護前盜戒故二乖自慈濟故三倚勢恐
他失所化故（意竟）。
二次第者前戒他來求法倒說成謗故制今戒非
分倚勢惡求多求故制故次明也（次第竟）。
三釋名者假託官力名倚勢惡取無厭名乞求立
制防此故名不得倚勢乞求戒（名竟）。
四具緣有六一為自名利二故近官等三倚威勢
四逼惱他人五惡乞他物六人入手便犯（具竟）。
五闕緣六輕重七通塞（準上說）。
若佛子自為飲食者。
述曰此不得倚勢乞求戒文分四一自行惡求（從初
至多求是）二教他惡求（文如章是）三無慈孝心（文無慈孝心是）四
違制結犯文（不倚勢乞求戒竟）。
▲不得無知解作師授戒戒第十八文前（同上）。
初制意者菩薩理應內成己德外益他人而乃內
實無知外欺一切詐為知解故勞聖制也（意竟）。
二次第者前戒倚勢強乞故制今戒詐言知解故
制相次來也（次第竟）。
三釋名者隱無知解詐言知解為人師範自誑誑
他立制防禦故名不得無知解作師授戒戒（名竟）。
四具緣有四一隨不習學二性非愚癡三隱迷詐
解四與人授戒犯（具竟）。
五闕緣六輕重（準上）。
七通塞者若癡狂心亂立性闇鈍勤學未成又如
法為說千里內更無人為戒師救彼死畏病苦應
告他云某甲隨力隨分而說受者通也餘並塞（通塞
竟）。
若佛子學誦戒法者。
述曰此不得無知解作師授戒戒文分三一制學
知解（從初至佛性之性是）二實無知解（從而菩薩至解一切法不知是）三違
制結犯（從而為他人作師下是）今初制學知解戒法者謂一
法即是光明金剛寶戒是名戒法若三法即三聚
淨戒是名戒法若二法即戒體戒相（體者從師頓受得是相者
十重八萬略則四十八是）如是準本業經三聚淨戒攝受一切
佛法故須日日六時持菩薩戒解其義理佛性之
性（義者十重八萬所詮之義理者凡聖本源清淨之理學習知解如此義理名為佛性之性義也）。
而菩薩者。
述曰此第二實無知解文分三一實自無知解（從而
菩薩至戒律因緣是）二欺誑自他（從詐言至他人是也）三結自無知解
（從一一不解至不知是）。
而為他人作師者。
述曰此違制結犯去聖時遠人多嬉犯自他俱墮
如何出離也（不知解作師授戒戒竟）。
▲不得鬪遘兩頭謗欺賢人戒第十九文前（同上）。
初制意者菩薩理應見人少善便稱讚也何乃內
懷惡心兩舌欺謗積亹由此無惡不造大聖哀愍
故須制也（意竟）。
二次第者前戒自無知解故制今戒謗他賢人故
制故次來也（次第竟）。
三釋名者兩舌來往故名鬪遘兩頭矯設端緒故
名謗欺賢人立制防禦故名不得鬪遘兩頭謗欺
賢人戒亦名不得兩舌戒亦名不得離間戒（名竟）。
四具緣有五一內有惡心二見他惡行三謗以惡
言四矯傳彼此五彼此作惡便犯（具竟）。
五闕緣六輕重七通塞（準上）。
若佛子以惡心故者。
述曰此不得兩舌戒文分三一敘制戒緣（從初至菩薩行
是）二制戒意（從而鬪遘至不造是）三違制結犯（從若故作下是）今初
<pb n="382"/>
以惡心故者種種嫉妬心欺陵心憍慢勝負心朋
黨愛見心不省己過心常訟彼短心如是纏縛相
應心皆是惡故。
見持戒至行菩薩行。
此是賢人以惡心者見生欺謗故名制戒緣也。
而闕遘至不造者。
述曰此第二制戒意佛意不許行兩舌令彼此造
惡故。
若故下者。
述曰此第三違制結犯（不鬪遘兩頭謗欺賢人戒竟）。
▲不得不救眾生苦戒第二十文前（同上）。
初制意者菩薩初發心時救度一切眾生而乃見
他殺害無救度心違慈行甚故制也（意竟）。
次第者前戒見賢欺謗故制今戒見生不救陷他
受苦名生苦難能所合目故名不救眾生苦戒（<bz>〔名〕</bz>竟
四具緣有四一內無慈濟二見人殺生三捨而不
救四命斷及不講戒便犯（具竟）。
五闕緣六輕重七通塞（準上）。
若佛子以慈心故者。
述曰此不得不救眾生苦戒文分三一制應作（從初
至生生受生是）二應救應講（從若見世人至生人天上是）三違制結犯（若不
下是）今初應作者菩薩以無緣慈悲觀三界六道捨
身受身同稟四大若殺彼者即是我身本體以其
一性一相一體一用一行一位一因一果平等平
等無異身我本體者□□□□相續行殺生業故。
若見世人者。
述曰此第二應救應講或先救次講或先講次救
隨便宜行要以慈心救令於怨親平等平等所以
父母亡日今為講戒同一切眾生與第一樂故云
解其苦難得見諸佛也。
若不爾下者。
述曰此第三違制結犯（不救眾生苦戒竟）。
如是十戒下至廣明者。
述曰此是結略指也（二十經垢戒竟）。

梵網經卷第四（終）

<article id="n690">梵網經菩薩戒疏</article>

No. 690
<sarticle>梵網經疏上</sarticle>

法銑　撰
將釋此文即是隨智之戒能破無明喻之於日隨心
之戒清凉適神比之於月隨戒之嚴身可觀故如瓔
珞次約人辨勝者三世菩薩由戒道成以此彰戒威
力也是謂指前無勞妄改。
次彰益勸修文中分四初有九句勅聽勸持次有五
句舉益勸信三有六句舉益勸受後有二句結成敬
聽初文四義初有二句結前正誦初句指前舍那下
句彰己同誦次有二句誡令受持舊學之人無勞復
誡但云新學頂戴身業珍敬受持意業存誡領納為
受蘊守曰持三有二句訓令轉授初句明前受持下
句教令轉受復有三句勑令審聽既欲受持事須審
聽聽若不審則有謬聞之失錯傳之過故令諦聽靜
察為諦尋聲曰聽此句正令諦聽下之二句出所聽
法戒者所詮之行藏者能詮之教即戒之藏故如開
宗斛木叉同前第二勸信中三義初之一句教令諦
信次有二句出所信境自信作佛決定無疑即是唯
識論中希望之信信佛是已成之佛決定無疑即是
唯識論中樂欲之信信者心淨為性即十一善中信
所為體後有兩句結信之益由淨信故清心心所惡
法不生即名具戒故涅槃云戒者但是遮惡法若不
<pb n="383"/>
作惡是名持戒第三勸受有其二義初有二句勸令
受戒下有四句彰受之益初勸受中以凡有心皆有
佛性有佛性故必定成佛故堪受此大乘之戒攝者
受也無煩輙改下明益中言入佛位者以未受時名
為外道令創受戒與佛齊功名入佛位以其戒善量
同法界窮盡未來與佛身中所有戒行其體齊等約
此為言云入佛位非證理同名入佛位也故下結云
位同大覺已真是諸佛子從佛戒生名為佛子若證
是同應名佛也第四二句結成敬聽者以前文中勅
令諦聽時眾承命虔恭頂受此結時會敬聽之相非
勸聽也。
自下第三對機正說文中分二初經家序列次告諸
菩薩下對機正誦初文分四一序說戒時處二序所
結戒相三序口光表瑞四序大眾敬聽初中爾時者
是此化佛從報佛所領戒却還至此之時故云爾時
也初坐菩提樹下者舉時處也初即時樹下舉處唯
上偈中成佛已後方接塵眾詣報佛聽戒復還道場
方誦本戒今言初者以成佛竟未法餘處未說餘經
此經在初於樹下說第二七日方說華嚴此舉誦戒
之時意不在成佛也。
次序戒相於中有二初辨結戒次會異名以此戒中
定其犯目位列防非故名為結以初誦出名為初結
非是初制名初結也兼異聲聞持犯藉請然後制戒
五年已後方結木叉過十二年方說廣教問所以不
同者答菩薩是本三世同行聲聞戒末諸佛或異又
復菩薩之戒經生不失聲聞之戒唯盡一形又復菩
薩利根聞即能受聲聞根鈍預制謗生以斯三義初
復不等波羅提木叉如前所解此示戒名孝順等者
教其起行念思敬養名之為孝受遵教命名之為順
父母等者出孝順境父母謂是生育恩也師僧有訓
導恩也三寶即是救護恩也不知恩德無異畜生豈
名大乘菩薩也父母有二一現生父母二過去父母
故下文云一切眾生皆是父母於現父母竭誠供養
勸發大心當成佛道故曾參云言孝者謂喻父母以
道參但養也於過去父母為講大乘經律以救冥途
又救一切眾生離苦獲安修行成佛皆名孝順過去
父母師僧二類孝順亦然又復聞教奉行為報恩德
三寶恩者若無其佛法起無由若無其法無所生解
若無僧傳聞則無所故知三寶於我恩深四分律云
若人因我得聞佛法僧名此恩難報非是衣食臥具
醫藥所能報恩三者是數寶者是喻帶數從喻為名
依寶性論寶有六義頌云真實世希有明淨及勢力
能莊嚴世間最上不變等佛如上解法有二義一持
自性義如色等法常守質礙等性二軌生物解義如
無常等法生人無常等解僧伽此翻為眾和合即是
僧家義用故四分律云僧者四人若過和合者一羯
磨一說戒攝體從用直翻和合故涅槃云僧名和合
和合有二一者世和合名聲聞僧二者第一義和合
名菩薩僧又攝用從體但翻為眾此經下云孝順父
母師眾若體用合翻於僧即智論云秦言眾多比丘
和合一處是名僧伽孝順即是辨孝功能眾行之先
故名至道次會異名者由孝順故能滅諸惡順教無
違即名持戒故云孝順名為戒又能禁勤身心制御
諸惡復名制止制即止故故云制止。
三放光表瑞者令生信也又戒能破惡如光滅暗故
先放光將說戒故次文云是故戒光從口出。
四序眾敬聽有云由前放光令眾集者今現文意先
集也如其未集前與誰說教令孝順今解此中大眾
即是前接往舍那所之徒眾也未接往前應有集眾
文中略無文中分二初先舉眾次合掌下正明敬聽
前中四眾一菩薩眾二色天眾三欲天眾四人王眾
初可知下三須釋十八梵者初禪三天一梵眾二梵
輔三大梵正理釋云廣善所生故名為梵梵即大故
<pb n="384"/>
名為大梵由彼獲得中間定故最初生故最後歿故
威德勝故故名為大大梵所領故名梵眾於大梵前
所列侍衛故名梵輔今解十八皆離欲故名之為梵
二禪三天一少光二無量光三極光淨正理云自地
天內光明最小故名少光光明轉勝量難測故名無
量光光明遍照自地處故名極光淨三禪三天一少
淨二無量淨三遍淨意地樂受說名為淨於自地中
此淨最劣故名少淨此淨轉增量難測故名無量淨
此淨周普故名遍淨四禪九天一無雲天以下空中
天所居地如雲密合故名有雲此上諸天更無雲地
在無雲首故曰無雲二福生天更無異生勝方所可
往生故說名福生三廣果天異生果中此最勝故故
名廣果此天多是異生所居四無想天已上五淨居
天言淨居者離欲諸聖以聖道水濯煩惱垢故名為
淨淨身所止故名淨居或此天中無異生雜純聖所
止故名淨居此釋通名次別名者一者無繁天繁謂
繁雜或謂繁廣無繁雜中此最初故又繁廣中此最
劣故故名無繁二者無熱已善伏除雜修靜慮上中
品障意樂調柔離諸熱惱故名無熱三者善現已得
上品雜修靜慮果德易彰故名善現四者善見雜修
靜慮除其定障餘品至微見極清徹故名善見五色
究竟天更無有處於有色中能過於此名色究竟或
此已到眾苦所依身最後邊故名色究竟六欲天者
一四大王眾天四王是主眾是所部即是須彌諸層
級上及七金山日月星等諸天類也二三十三天在
妙高山頂帝釋居中四面各有八臣總成三十三梵
云忉利三夜摩天此經云𦦨此云時分受五欲境有
時分故（晝夜八時）四都史多舊云兜率此云知足於五欲
境生知足故五樂變化天謂彼天中樂變號境於中
受用六他化自在天所受號境餘天為化得自在故
十六國者如長阿含說一央伽國二摩竭國三迦尸
國四居薩羅國五䟦祇國六未羅國七支提國八䟦
沙國九居樓國十槃闍羅國十一阿濕波國十二婆
蹉國十三薩羅婆國十四乾陀羅國十五𣫍設沙國
十六阿梨提國問上偈文中各接微塵眾此中少者
今解前據報佛境界徒眾實多此據化佛境界所以
故少如花嚴中菩薩雲集聲聞不覩問所以無有比
丘等四答以初成道未度比丘及尼眾故在家二眾
攝在第一菩薩眾中故智論云若菩薩必在四眾中
有四眾不入菩薩眾中何以故是人不發菩薩心言
我當作佛故今聽此戒皆是大心是故攝在菩薩眾
中又復多是地前菩薩化佛機故又復三界無色天
以無緣故仁王具有故彼文云佛放大光照三界中
復頂上出千寶蓮華上至非想非非想天光亦復爾
時無色界雨無量變大香花香如車輪花如須彌山
王如雲而下問既其無色如何得雨香花諸論解云
無業果色有定果色於理無違今尋大法皷經云佛
告迦葉無色天是有為數無色天有色迦葉白佛無
色天有色是佛境界非我等境界涅槃經亦同准此
望於凡夫及以二乘名為無色非彼見故約佛所觀
而實有色又約五趣而無地獄陀羅尼經有神呪拔
苦故彼經有修大乘心必須容預故使此無又無八
部無緣故也。
上來列眾以下敬聽合掌身恭至心誠篤聽佛誦等
正明聽也聽謂能聽佛誦等者出所聽也一切佛大
乘戒者以此戒諸佛同說簡異小乘故曰大乘故智
論云戒為大乘能致重寶至涅槃城此能至大處名
為大乘上文亦云微塵菩薩眾由是成正覺亦是諸
佛大人乘是戒故名為大乘亦是觀音彌勒諸大士
等之所乘故名為大乘又復接機寬故名為大乘以
有心者皆許受故。
自下第二對機正誦文中分四一明自誦兼勸他誦
二是故戒光下辨戒深勝勸令修學三佛子諦聽下
<pb n="385"/>
勸令受戒辨機寬廣四佛告下廣陳犯相結勸奉持
初文又二先明自誦次勸他誦初文每至半月佛自
誦戒猶如小乘略教之法月有黑白重言半月又復
但至半月即自誦戒誦非一時故重言也此戒即是
諸佛之法故云諸佛法戒自下勸他以十信初創求
大道名為發心故仁王經言十善菩薩發大心長別
三界苦輪海以信初心超於後九而舉十住文云乃
至十住是三賢之初入位之始堪成當果故云發超
十行轉勝增益善根故云長養十迴向轉更堅固名
曰金剛十地能生一切德行故名為地此釋通名次
釋別名言十信者瓔珞經謂信心念心精進心慧心
定心不退心迴向心護心戒心願心佛子修行是十
心若經一劫二劫三劫乃得入初住位中增修百法
明門所謂十信心心有十故修百法明門問仁王起
信經十千劫方入十住何故瓔珞唯至三劫答劫有
大小根有利鈍行有勤惰不可一准准瓔珞經若一
劫等明知不定起信仁王舉其極遠於中若進若退
故經十千又十住婆沙有現師不退故彼問云若佛
所說有易行道疾得至阿惟越致地方便願為說之
答曰如汝所說是儜弱怯劣無有大心非是丈夫至
幹之言也若必欲聞此方便者今當說之佛法有無
量門如世道有難有易陸道步行則苦水道乘船則
樂菩薩亦爾或有勤行精進或有以方便易行疾至
阿惟越致者如偈說十佛名執持稱名號并懺悔等
如常所行既有此文幸同行者早求不退無棄時日
十發趣者一者捨心國土城邑田宅金銀明珠男女
己身有為諸物一切皆捨無為無相我人知見假令
成故二者戒心戒非戒無受者一切性離一道清淨
故三者忍心有無相慧體性一切空空忍一切處忍
名無生行忍四者進心若四威儀一切時行伏空假
會法性蹬無生山五者定心寂滅無相無量行無量
心三昧六者慧心空慧非無緣智體名心分別一切
法假名主者與道通洞七者願心以無量妙行願求
菩提無量功德以求為本八者護心護三寶護一切
行功德使外道八倒惡邪見不嬈九者喜心見他人
得樂常生喜悅也十者頂心是人最上智如人頂滅
我見見等文云諸佛當知從是十發趣入賢法忍中
十長養心向果一者慈心使一切眾生得慈樂果二
者悲心救一切眾生無量苦故三者喜心悅喜無生
使諸眾生入佛法家常起歡喜四者捨心無造無相
空法中於善惡二中平等一照五者施心財施法施
皆如如相六者好語心謂入愛語三昧以聖法語教
諸眾生發起善根七者利益心入利益三昧現一切
身口意於六道中受無量苦不以為患但益人為利
八者同心以無我智同生無二無量身入諸六道一
切事同九者空心復從定心觀慧證空心心靜緣而
不動轉十者慧心觀諸邪見結患等縛無決定性順
忍空同故諸佛當知從是長養入堅修忍中十金剛
心一者信心一切法行以信為首眾德根本不起邪
見信信寂滅二者念心常修六念及第一義三者深
心於二諦中深深入空無去來幻化受果而無受者
四者達心達一切法空如如想不可得五者直心入
無生智直行於空三界主者結縛而不受六者不退
心不入一切凡夫地不退一道照七者大乘心解脫
一空載一切眾生度三界河入佛海故八者無想心
妄想解脫照般若波羅蜜無二三世行如如一諦而
行一切佛一切賢聖皆同無生空故九者慧心無量
法界無作無受一切佛教化方便法我皆集在心中
光明照性入一切法十者不壞心入聖地起智八魔
不壞諸佛當知從十金剛入賢聖忍中十地一體性
平等地出生佛家坐佛性地凡夫因果畢竟不受大
樂歡喜常入二諦而在第一義中信忍空慧常現前
故二體性善慧地清淨明達一切善根從觀入大空
<pb n="386"/>
慧方便道智中見諸眾生無非苦諦觀四諦法度眾
生苦三體性光明地以三明解了智知三世一切佛
法門十二分教等四體性爾涅槃地謂此地修七覺
品入善權方便化一切眾使見佛體常樂我淨經文
又云爾真𦦨俗不斷不常梵云爾𦦨此云智母即真
俗境能生智故名為智母五體性慧照地有十種力
品生起一切功德以一慧方便知善惡二業六體性
華嚴地能於一切世界中十神通明智品以示一切
眾生種種變化天眼智知微塵細色成大色天耳智
知十方三世六道音聲天身智於一念中知一切色
非色非男非女形天他心智知眾生心天人智知眾
生宿世苦樂等天解脫智知眾生解脫天定智知眾
生心定不定等天覺智知一切眾生已成佛未成佛
天念智知眾生受命久近天行智知賢聖行願七體
性滿足地謂十八不共聖人智品下地所不共於一
切國土中示現作佛八體性佛乳地入法王位三昧
其智知佛乳三昧故為大法師破壞四魔入佛境界
九體性佛華嚴地以佛威儀如來三昧自在王定出
入無時於十方三千世界一時成佛十體性佛境界
地其大慧空空復空如虗空平等智神虗體一法同
法性故名如來爾時坐寶蓮華一切佛與授記手摩
其頂瑜伽云應知此中由能攝持菩薩義故說名為
地唯識云總攝有為無為功德以為自性與所修行
為勝依持令得生長故名為地問何故三賢十聖名
義不同答三賢十地位歷三祇時既久長行願非一
故諸聖教各舉一行立名不同義亦有異然位無別
故此經中前之三地皆云略開如毛頭許即此義也
又位位中名有重者以名雖重行深淺義不重也。
自下第二辨戒深勝勸令修學文中分二初嘆深勝
次諸佛子應受下勸令修學初文又二初明戒深次
諸佛之本下辨其戒勝初文是故戒光從口出者此
一句結前生後言是故者是前自誦兼勸他故由斯
口出說戒之光又解我所以勸汝誦者前口放無量
光故故勸汝誦以我從初至今成佛常誦此戒是以
今誦口出光明如智論中有一年少三藏比丘於迦
葉佛時在大眾中演說迦葉無量法門自是以來口
出妙香世世不絕恒如今日而說偈言草木諸華香
此香氣超絕能悅一切心世世常不滅類同此也又
能滅惡如光破暗從喻名光戒即光故名為戒光准
次釋中多約後義下正嘆深有緣非無因者出深所
由故光光下正顯深也初文有解云有緣者謂此戒
法三無數劫修習圓滿因所生故遮無因論又有緣
者佛大慈悲本願因力有情感佛增上緣力如是戒
光必有因緣此即釋前光出因緣令所解者欲顯戒
光甚深所以由從因緣即無自性無自性故畢竟是
空故非青等此與下文而張本也文通兩勢後為正
義若不爾者如何以解非青黃等以光即是青黃相
故光即戒戒不孤起必託因緣若以教為戒即佛悲
願為因眾生機感為緣若以身中所受之戒即菩提
心為因師受為緣因緣生故所以無性由無性故非
青黃等下正顯深故光光等者由前從緣以如是義
故故云故也若作前解則云非無因故光今不同之
光光等者光即戒也戒相眾多故重言也於中四句
一非青等二非色心三非有無四非因果由從緣生
空空無自性故十二門論云眾因緣生法是則無自
性若無自性者云何有是法以即空故非青黃等五
次非色心者若約戒教文字性離無有文字故非色
心若約所受亦即空故而非色心又解無表戒體依
思種立無質礙故非色無緣慮故非心故涅槃云雖
無形色而可護持雖無觸對善脩方便可得具足三
離有無者從緣無性即緣非戒離緣無戒非即非離
中間亦無故非有也然則有此離相之戒故云非無
故天親般若論云以無物故名無法相空無我理非
<pb n="387"/>
無故無非法相又無相故非有緣起故非無四離因
果者以無自性因果俱空故非因果故中論云若法
因待成是法還成待今則無因待亦無所成法又約
戒教以佛悲願為因故非因能成眾菩薩之果故非
果也若約所受以菩薩心而為因故故非因以能成
就菩薩故果故非果也雖有二義文中戒光從於口
出又次下文勸令應誦以教為戒也次彰戒勝於中
三句初句戒雖非果而能剋果故云諸佛之本原此
句約果以顯勝次句戒雖非因而能作因故云行菩
薩之根本第三通為大眾之本前約位高此約初位
故為兩句此二約因以顯勝也自下結勸修學是大
眾等舉所學受持如前背文為誦尋義進脩並名為
學。
自下第三辨機勸受佛子諦聽警眾勅聽若欲受戒
者辨情所為國王以下明受之機文列十八變化人
者即龍鬼等而能變形本形惟得恐變不得故別舉
之但解法師語辨得之由以法師語是增上慢緣雖
有受心無緣不發即是牛羊等類中邊不同皆不發
戒亦猶有種無雨而不生牙皆名第一清淨者辨得
之益以其三聚戒具兼防意惡以對聲聞皆名第一
清淨者准此亦是勸受之言。
自下第四廣陳犯相結勸奉持大文分二初廣陳犯
相次諸佛子聽是十重四十八下總結勸修前文又
二先明重戒次辨輕垢前文有三一舉數勸持二列
名辨相三總結勸持初文有五一告所為人二略舉
其名數三舉失勸誦四舉例勸學五結說勸持初文
合是經家提舉次段有十種者舉數波羅提木义者
出名第三段中初明不誦之失故云若受等次彰佛
自誦故云我亦如是誦作此言者擊令誦也前舉失
中非菩薩者失其位非佛種子者失其因也前失現
行之行後失如來之種由不誦戒不識持犯戒行不
存故非菩薩又復不熏以成佛種二俱失也又解此
乃過分擊令誦戒不誦能持計不應失也第四段舉
三世學勸令學義及修行也第五結勸中已略說等
此結前也應當學等此勸持也。
自下第二列名辨相先解其義十門分別第一彰其
犯因第二彰其犯具第三配於業道第四定其三時
第五明其次第第六辨其遮性第七明其犯境第八
明其輕重第九彰其來報第十諸部相攝。
初門犯因者犯此十重三毒為因若論究竟者殺毀
及瞋由瞋究竟盜妄說過三報究竟婬慳酤酒自讚
由貪究竟謗之一戒由癡究竟殺三起者優婆塞戒
經云若為貪故害命是名從貪若殺怨家是名從嗔
殺老父母是名從癡皆起害心由瞋究竟盜三起者
自為己身妻子眷屬貪他財物與往劫奪是名從貪
盜怨家物是名從嗔劫奪下姓是名從癡三究竟者
情有所期名貪究竟燒埋成犯由瞋究竟互用成犯
由癡究竟此約違教不同瑜伽婬三起者若人自樂
行非梵行是名從瞋於所生母作非梵行是名從貪
婬怨眷屬是名從癡境悅暢思由貪究竟妄三起者
若為財利自受快樂是名從貪為壞怨故是名從瞋
若畏他怨是名從癡結成究竟亦由貪等故四分律
云有三種妄語得波羅夷貪恚癡酒三起者義云為
貪直故是名從貪酤與怨家令醉亂故是名從瞋不
信有罪而酤酒者是名從癡以財悅心無瞋究竟說
三起者貪名利故兩說他過是名從貪說怨家過是
名從瞋說師父過是名從癡三毒現前可得成犯三
報究竟讚毀三起者經文唯說毀三起也為財利罵
詈婦兒是名從貪向怨家說他所惡事是名從瞋說
他往昔先人之過是名從癡皆暢忿情由瞋究竟自
讚三起今義解云規求名利是名從貪為勝怨故是
名從瞋無德謂德自讚名癡為暢愚情瞋非究竟慳
三起者屬貪瑜伽云於非怨有情財物資具起如是
<pb n="388"/>
心願當屬我名貪所生貪欲業道若於財物不計為
好但九慳事故起如是心凡彼所有皆當屬我名瞋
所生若作是計諸有欲生釋梵世主妙世界中獲大
福祐多癡所生義解慳三若恡財物擬死自恣是從
貪起瞋他不施是從瞋生謂施無福是從癡生並暢
貪情由貪究竟瞋三起者若為財利稱譽安樂起損
害心名貪所生從怨對想起損害心名瞋所生住外
道法於正沙門增惡他見及壞彼見兼疑害人名癡
所生然約究竟皆瞋現前故瞋究竟謗即邪見從三
起者若作是心撥無與彼於王等獲大供養即以此
義起於邪見名貪所生邪見業道若作是心若言有
施違害於我彼由增恚起於邪見言無有施名瞋所
生由不如理觀察由此方便所引尋伺發起邪見名
癡所生依於瑜伽由癡究竟若依四分諸戒皆有癡
心究竟以彼文中有愚癡五犯又更一義若約位齊
起心即犯十戒皆以三報究竟。
次約犯具所謂三業此十戒中初三及五皆亦依身
犯語有犯義所謂教人殺兼道意如仙人起瞋然屬
身業妄說毀謗此四語犯然妄三業現相即身說戒
默妄即屬意業然屬語業業性異故不究竟故慳瞋
二戒是意業犯瞋通身業加以手打及以刀杖方成
犯故若位稍高獨意成犯。
三配業道者將此十戒配十業道初四如次配前四
業酒戒配貪及以邪見以酒生癡助邪見故若望貪
利屬貪業道說配兩舌若直說過則非兩舌離間心
說則成兩舌毀配惡口自讚非十慳屬於貪瞋正相
當謗屬邪見。
四定三時者優婆塞戒經云十惡道皆有三事一者
根本二者方便三者以成己斷他命根若動身作相
或口說殺是名根本求刀毒等是名方便殺已自食
若與人食歡喜受樂無悔恨心是名後起若自盜取
若教人取是名根本若壞垣墻入舍求索乃至手觸
是名方便若得物已任意施與賣用句遺心不悔恨
是名成已若屬他婦女作非梵行是名根本若遣使
往若與信物若以手觸是名方便若事已訖共器飲
食歡喜受樂心無悔恨是名成已若於大眾捨離本
想虗妄說之是名根本若受他語起往彼說是名方
便若事成已受取財物任意施與受樂無悔是名成
已經無酤酒義解酤已得直名為根本醞釀方便得
直已後恣意受用無悔恨心名為後起說當兩舌能
壞和合是名根本若說他過言和合者必有不可若
離壞者必有好事是名方便既離壞已受財物等同
前妄語若變容色惡口罵詈是名根本起去到彼欲
說是惡是名方便若罵詈已還受財物等同前自讚
經無對人自譽是名根本起往欲讚是名方便讚已
得財隨意受用是名後起慳屬於貪於他財物生貪
欲得是名根本發煩惱心是名方便作已得財任意
施與不生悔心是名成已若打罵人是名根本（准此嗔戒
惡打方犯）若捉杖石是名方便打已生喜受取財物等同
前謗善因果真諦賢聖是名根本信受邪書讚嘆稱
譽是名方便受已向他分別演說增其邪見受取財
物等同前瞋之與貪未得一時其餘八事可得一時
五次第者然聲聞戒待犯方制婬戒居先大妄居後
以依制戒為先後故此中先後者一以菩薩慈濟為
懷殺戒若首二順本業道以殺為初乃至第十謗戒
居後以不待犯即為制故故智論云一切寶中人命
第一人為命故求財不為財故求命是故佛說十不
善道中殺最在初五戒中亦在初若人種種修福德
而無不殺生戒則無所益何以故雖在富樂家生勢
力豪族而無壽命誰受富樂以是故知諸罪中殺罪
最重諸功德中不殺第一世間惜命為第一下制意
中六須此意今解十惡身三業中重先輕後以為次
第殺重盜次婬最輕也口四過中約就稀數以明次
<pb n="389"/>
第妄語最數乃至第四惡口最稀意三亦然貪數瞋
次邪見最稀故先後也今十戒中前四後四依本業
道以為次第中間二戒別為俗制優婆塞戒經中於
俗人制於六重而此前六第五一戒為護前四故在
第五第六一戒令護佛法故次制之。
六遮性者酒戒為遮餘皆是性由佛禁故名之為遮
體是不善名之為性又世界中王等共禁名為本戒
佛教獨禁名為容名戒。
七明犯境於十戒中位分為二前八局性後二通二
以瞋戒中云於眾生中乃至非眾生中皆成犯也以
謗戒中佛僧有情法是非情文就情中說謗局人餘
通異趣又就人中在家出家謗局出家餘通二位又
有情中有凡有聖酤酒唯凡謗境唯聖餘之八戒境
通凡聖。
八輕重者可為五門一約事明二約心說三約三時
四約稀數第五約戒初約事者如殺發菩薩心人及
羅漢等是名為重反上為輕盜佛物常住物等名之
為重餘則稍輕人望餘趣復有輕重前殺亦然婬母
汙尼菩薩心人是則為重餘境漸輕稱過人法夷罪
謗是則為重餘妄便輕酤與出家菩薩心人是則為
重除此應輕說於菩薩出家則重在家小乘是則便
輕毀他為重自讚應輕又毀他中聖境持戒是則為
重非聖破戒是則為輕於父母師長及賢聖所起恡
應重餘則便輕嗔戒於賢聖父母師長是則為重餘
則便輕又嗔有情為重無情則輕三寶之中謗法最
重是佛次僧輕二約心者貪心為下嗔心為次癡心
最重故優婆塞戒經云貪心殺生輕嗔心次癡心重
餘戒准同又善心不善及無記心不善為重無記為
次善心便輕戒獲功德如瑜伽說又瑜伽論有三品
纏如前所引三約三時如優婆塞戒經云或方便重
根本成已輕或根本重方便成已輕或成已重方便
根本輕（此一時重也）或方便根本重成已輕或方便成已
重根本輕或根本成已重方便輕（此二時重也）或方便根
本成已重（三時俱重也）或方便根本成已輕（三時俱輕）事雖是
一由心力故得輕重果四稀數者十住婆沙云事雖
是輕以數習故則成重也准此事重稀則為輕五約
戒者謗戒最重殺戒為次嗔為第三盜為第四婬為
第五毀他第六說過第七妄語第八慳為第九酒及
自讚最居後也讚又輕也。
九感報者准下文云一切皆墮三惡道中二劫三劫
明知十戒皆三受以由犯時有輕重故二劫三劫時
節不同又約十惡根本業道明感報者如善生經是
十惡業決定當得地獄果報或有餓鬼或有畜生餘
果則得人中短命（殺果）貧窮乏財（盜果）婦不貞廉（邪行果）有
所言說人不信受（妄果）無有親厚（兩舌果）常被誹謗（惡口果）
耳不聞善好之聲（綺語果也上等流果也）能令外物四大衰微
無有真實惡風暴雨臭穢敗壞土地不平無有七寶
多有石沙味不具定（此增上果）然經不明意三報也婆沙
云諸有貪欲從彼處沒來生人中貪欲猛利是等流
果所感外物多分損減是增上果諸有嗔恚來生人
中嗔恚猛利是等流果所感外物多分枯悴是增上
果諸有邪見來生人中愚癡猛利是等流果所感外
物多分零落乏少花菓或全無果是增上果。
十諸部相攝者依菩薩善戒經出家菩薩有八重戒
即此十中初四及後四是也以出家菩薩先受聲聞
戒具前四重後受菩薩戒更加後四故有八也二依
善生經在家菩薩有六重戒即此中初六是也三依
瑜伽地持有四重戒即此後四此中十戒通攝道俗
統該諸部也。
自下釋文此十重戒即為十段頌曰。
 教盜婬妄洒  說毀慳嗔謗 
▲初明殺戒。先作六門第一制意第二釋名第三
具緣成犯第四闕緣之義第五對治第六通塞。
<pb n="390"/>
初制意者一通二別通中又二初明總制輕重戒意
二明通制十重戒意前教起所因多是前意次通意
有四一者為順十業道故二者為成如來種故三者
為成菩薩位故故上文云若不誦此戒非佛種子下
文復云若犯此戒者不得現身發菩提心亦失國王
位等四者與輕戒而為本故若無根本支條不存以
斯四義制茲十戒次別制意菩薩理應念彼宿恩存
斯孝行觀群生之佛性起常住之悲心廣拔有緣普
施無畏今斷物命反結深怨現退勝心當招極苦以
斯損故制不聽為。
次釋名者亦有通別通即是戒能防之行別即殺生
所防之過能所通舉故云殺戒所言生者即出入息
故涅槃云夫眾生者名出入息斷出入息故名為殺
戒等諸佛亦隨俗說說名為殺又五陰和合假名眾
生若壞五陰名為殺生亦涅槃云眾生佛性住五陰
中若壞五陰名曰殺生若有眾生即墮惡道善生經
云若有說言過去已滅未來未生現在無住云何名
殺一念不殺微塵不壞若一念不殺多亦不殺云何
言殺是義不然何以故雖復現在一念不殺能遮未
來故得名殺若有說言色是無記命亦無記云何殺
已而得殺罪是義不然何以故如是身命是善惡心
器若壞是器遮於善惡心故是故得罪若有垂終其
命餘殘有一念在若下刀者是得殺罪四分亦云從
初識至後識而斷其命律攝之中必死而殺不得夷
罪違經律也加水之露斯之謂矣經文又云或有說
言若心在善不善無記悉得殺罪是義不然何以故
非惡心殺不得殺罪若使他殺受使之人到已更以
苦毒而殺口勅之者唯得作罪受使之兼得二罪作
以無作問殺既從緣則無自性無自性故應無有罪
答罪雖性空迷情執有故有罪根若證空理悲心行
殺如仙預王則無有罪二十唯識問曰若彼三界唯
是內心無有身口外境界者以何義故屠獦師等故
害猪羊得殺生罪是故應有外色等境答曰死依他
心亦有依自心依種種因緣破失自心識此偈明何
義如人依鬼毗舍闍等是故失心或依自心是故失
自心或有憶念愛不愛事是故失心或有聖人神通
轉變前人心識如大迦旃延令婆羅已見惡夢等又
毗尼中有一比丘夜踏苽皮謂殺蝦蟇死入惡道是
故偈言依種種因緣破失自心識故死依他心亦有
依自心以依仙人嗔毗摩質多羅阿修羅王故殺餘
眾生此依他心死問五陰生滅此不至彼云何受報
答善生經云是義不妨何以故我法或有即作是受
（現報）異作異受（後生報也人作天受）無作無受（約第一義無自性故也）汝意
若謂異陰異受云何復言相續不斷是義不然何以
故譬如置毒乳中至醍醐時故能殺人若言是業何
處住者住過去中待時待器得受保報如人服藥藥
雖消滅時到則發又如小兒初所學事雖念念滅無
有住處然至百年亦不忘失過去之業亦復如是雖
無住處時至則受若能了了通達是事是人則能獲
無上果。
三具緣者亦有通別通緣有三一是受菩薩戒人以
不受戒人則無犯故經云有犯名菩薩無犯名外道
文云若佛子故二是住自性謂非犯等以無犯故三
無開緣謂即救生無間苦等此三遍該一切諸戒故
名通緣次別緣者依十地論五緣一是他身簡自身
故二是眾生簡杭等故三有眾生想簡迷心故四起
害心簡無心故五正加害簡方便故依對法論亦具
五緣一事謂有情數二意樂謂有此想及必害意三
方便謂為害故加刀杖等四煩惱謂貪瞋癡五究竟
謂彼有情由此方便故或無間死或後時死合此二
論想具七緣一他身二眾生三眾生想四殺心五有
三毒六興方便七斷命通別合論十緣成犯。
四闕緣者先闕通緣若闕初緣無違教夷有業道罪
<pb n="391"/>
故善生經云但有二人同共作罪一者受戒二不受
戒受戒者罪重不受戒者罪輕何以故毀佛語故闕
第二緣若未狂前已興方便合有輕垢若始末皆狂
則都不犯故律云癡狂心亂痛惱所纏闕第三緣若
為救生反成持戒故清淨毗尼經云問頗有犯戒名
尸波羅蜜耶答言有若菩薩多益一切眾生不自觀
戒如是毀戒是尸波羅蜜次闕別緣若闕初緣以瞋
恨故而自殺者合得輕垢若以善心燒身供養及施
眾生翻成福也闕第二緣非情來替作有情想及起
疑心各一輕垢若闕第三緣實是有情作無情想本
迷無犯轉想輕垢生疑二義闕第四緣誤錯無犯若
以瞋故而作打心犯第九戒闕第五緣內無煩惱作
利物心反生功德如瑜伽論闕第六緣但起單心唯
犯輕垢若位稍高能自禁心而不制止單心亦重闕
第七緣初興方便即止犯輕垢若斫未死而便止者
犯重輕垢然方便罪有其二種一者進趣二者不成
言進趣者心觀前事造境求成業有自他心分尅漫
步步輕垢名進趣罪及前事諧覽因成果不成罪者
又分七種一者闕緣方便違教成保言必假菩薩病
捨等生罪非究竟若約菩薩無捨戒法唯病救生二
緣辨闕二境強方便懷毒造境希望事成前境既強
殺等不遂三緣若方便造境成犯要藉眾緣緣既差
違殺等非遂四境差方便將欲起作事藉前境非情
差本謬暢思心五善心息方便壞毒之造前事未成
忽生善心惡息非重六想心方便前是有情想次須
當境迷情謂杌轉想為怪七疑心方便犯因心成事
須竅徹猶預不決心劣成輕此有二義若其通境疑
生制而不得事成非重若預疑生懷疑故殺還成重
罪五分無疑應約後義今將此七闕前十緣闕緣方
便闕前通緣境差方便闕初二緣想疑二種闕第三
緣境強緣差心息苦闕殺心方便斷命心息又闕第
五三毒或不應具七至下別明疑一不定如瞋非情
及謗佛法則無境強。
五對治者文云應起常住慈悲心即是對治今隨義
別可為二門一通二別通對治者善生經云有智之
人既受戒已常觀三事不作惡行一者自為謂自證
知此是惡事我今云何而自欺誑二者為世有得清
淨天眼天耳及得他心我若作惡必當見我我當云
何而不慚愧而作惡耶三者為法觀如來法清淨無
染得現在利度於彼岸我為是法受持禁戒次別對
治略申四意一起慈悲戒文自說二觀佛性如常不
輕悉記一切當得作佛以是義故應生禮敬豈容有
殺三念勝緣如智論云或可蟻子在前成佛此事難
知若斷彼命與彼無緣不蒙彼化四念難事所謂念
苦難行苦行如薩埵王子捨身救虎如尸毗王割肉
代鴿又如比丘不飲虫水渴而死又如比丘護鵝命
故自受鞭撻又如鹿王代母鹿命又如船板比丘海
水讓板又如菩薩商主入海採寶海中船壞以劒自
害身載五百人得到海岸如王夫人以割乳房救飢
產婦如此等誠規足為龜鏡觀之自勵寧容有殺。
六通局者通有二一通諸戒如清淨毗尼經為益眾
生不自觀戒如是毀戒名尸波羅蜜二通此戒如瑜
伽云謂如菩薩見劫盜賊為貪財故欲教多生或復
欲害大德聲聞獨覺菩薩或復欲造多無間業見是
事已發心思惟我若斷彼惡眾生命當墮地獄如其
不斷無間業成當受大苦我當殺彼墮那落迦終不
令其受無間苦如是思已於彼眾生或以善心或無
記心知此事已為當來故深生慚愧以憐愍心而斷
彼命於菩薩戒無所違犯生多功德次局者上不應
起一念害心何況殺命是故閇也。
次釋文中分四一舉能犯戒人二出所防過三而菩
薩下教修對治四而反下明違結犯初中若者善見
論云若者總名不屬一人隨有佛法具戒之徒皆持
<pb n="392"/>
犯法言佛子者從佛口生從法化生得佛法分名為
佛子今此文中以受佛戒名入佛位即是戒從佛生
名為佛子故上文云眾生受佛戒即入諸佛位等即
此義也四分亦云從佛戒所生爾乃是真生此即小
乘戒生名佛子依寶性論信從佛生名為佛子彼文
云大乘信為子般若以為父母禪胎大悲乳諸佛如
實子約佛地論聖名佛子故彼文云由佛教力彼聖
生名為佛子准此以慧為子若約法華二乘迴心名
真佛子如舍利弗云今日乃知真是佛子由聞法華
知得成佛乃悟以前亦名真子依瓔珞經十住不退
菩薩之心名為佛子依寶性論初地名為佛子依楞
伽經八地菩薩名最勝子今此文中正約初義傍兼
餘義理亦無傷以初發心乃至十地皆誦此戒故知
通也。
次所防過文中分三一明殺業二明殺因三明殺境
初殺業中文舉六種一者自殺二教他殺三方便殺
者聞他欲死方便與刀繩索藥等四讚歎殺者如律
所云汝生便受苦死則受樂用語而死者夷五見作
隨喜者或見殺怨家或心規由肉分而心生喜皆得
重罪六呪殺者以誦呪呪他令使死也殺相眾多如
律廣列其中更有魔禱藥殺坑穽機撥咒殺最希超
舉最希故云乃至如呪龍令入管等次舉殺因前舉
殺業無因不成故次舉因此四何別三毒殺心以之
為因刀杖為緣巧施計䇿為法身口進趣為業又有
解殺法云謂依先師法而行殺生此有二種一有外
道經云殺羊祠天得生天上二有外道經說諸苦行
者必得生天如莊嚴論說有老婆羅門說外道婆羅
門書令國王信之投火死者得生天上後時王問師
比丘知已語王言先遣伊入火坑彼即不去如是等
書名為殺法亦有本中殺業為初皆得無妨三所殺
境越其勝境但使有命皆得殺罪故云乃至瑜伽云
與壽和合現存活故名為命者誤落開緣故云不得
故殺。
三教起對治文中有二一起慈孝心二作救護事初
文先舉修行人故云是菩薩也應起三心謂於卑境
起慈悲心若尊境所起孝順心前文常住有其二義
一制常起暫勿令息故云常住二起離相平等之慈
故云常住前約世諦次約勝義於樂眾生而起慈心
於其苦境而起悲心起孝可知又於一切眾生通起
三心以皆曾為父母等故次作救事言方便者攝化
有軌名方可為權巧稱便言救護者有其五義一於
卑境作救拔事順前慈悲於尊境所作護持事順前
孝意二於已在苦者救命得脫未入苦者護令不入
三在苦者救之受樂者護之四以救故不受苦果以
護故不種苦因五救護但是拔濟異名由前三心生
救護事也。
違而結犯中有二句初違制起犯次結示罪名違前
慈救故云而反言自恣者不犯對治縱其貪瞋故云
自恣兼生慶躍故云快樂意言殺生者正彰其過是
菩薩者指出犯人波羅夷者彰其犯因斯即梵音此
云他勝處釋有二義一煩惱魔等名之為他聖道為
自若犯此戒退失墮落令魔得勝名地勝處二望同
類名之為他若犯此戒為他持者之所勝也又翻為
墮故僧祇云非唯失道不入二種僧中亦乃捨身便
入阿鼻地獄生報不久甚可怖畏。
▲第二盜戒。六門同前。
初制意者凡是資財形命之本稟識之類保重是同
菩薩理應常行給濟以身血肉惠施於人速具三檀
早圓四攝反行盜竊損物非輕違慈寔深制之不許
次釋名者非理損財名之為盜舉其所防以別能持
故名盜戒問盜有多名公向強取名之為劫私竊往
取稱之曰偷主不捨故名不與取何故今者獨標盜
稱答劫偷名狹攝損不周不與取名又濫非盜可為
<pb n="393"/>
四句一與取非盜可知二與取是盜如多論云行三
番餅錯得四是三不與取是盜可知四不與取非盜
如親友意及暫取等盜名既寬又無非濫故獨標也
三具緣者通緣如前別緣同上亦具七緣一非己物
諸無主物雖非己有亦不成重故次第二須明有主
物雖有主轉想則輕故次第三作有主想想雖當境
無心不成故次第四明有盜心心雖念盜不與三毒
但為救生亦無有犯故次第五須有煩惱煩惱雖行
不與方便不成損主是故第六須有方便方便雖興
若未離處未成屬己是以第七舉離本處。
四闕緣者若闕初緣取於己衣作他物想盜得輕垢
罪闕第二緣作有主想疑各一輕垢闕第三緣作無
主想本迷無犯轉想獲輕疑則成重不同於殺制不
得故又菩薩戒本制於心疑分當本故成重也闕第
四緣暫取等想全不犯故闕第五緣但為救苦反成
功德闕第六緣有盜心故得輕垢罪闕七亦同。
五對治者略申四意一孝順心一切眾生曾為父母
寧容盜損二慈悲心愍傷貧苦三惠施心財物身肉
無所恡惜念須達長者尸毗王如前所引尚應惠施
寧容盜損四少欲行故莊嚴論偈云若人展手施是
手為嚴勝受者能縮手嚴勝復過彼。
六通局者通有三義一約親友二約救苦三約密意
初義者四分律中具七法者名為親厚一難作能作
二難與能與三難忍能忍四密事相報五互相䨱藏
六遭苦不捨七貧賤不輕如是七法人能行者是親
善友即開取物不犯盜罪次救苦者瑜伽戒云又菩
薩見劫盜賊奪他財物若僧伽物窣堵波物取多物
已執為己有縱情受用菩薩見已起憐愍心於彼有
情發生利益安樂之意樂隨力所能逼而奪取勿令
受用如是財故當受長夜無義無利由此因緣所奪
財物若僧伽物還復僧伽窣堵波物還窣堵波若有
情物還復有情又見眾生若園林主取僧伽物窣堵
波物言是己有縱情受用菩薩見已思惟彼意起憐
愍心勿令因此邪受用業當受長夜無義無利隨力
所能癈其所主菩薩如是雖不與取而無違犯生多
功德三密意者如梁攝論云何菩薩行奪非他所與
謂菩薩教化眾生不從王主及父母等之所得故次
塞者乃至起念則便成犯故文殊問經云若起盜想
犯波羅夷。
次釋文中同前四段初句同前。
次所防過中亦有三義一明盜業次出盜因三明主
物初業有四讚盜隨喜理亦應犯文中略無自教可
知方便盜者或託王官或假名聞而取他物言呪盜
者如呪物過開餘本在後准前殺戒及義次第理合
在前依四分律盜心有五盜業亦五初五者一黑暗
心癡心犯也如僧祇中互用成重二邪心謂貪心犯
也心規利養詐現善相即邪命也三曲戾心謂嗔心
犯示瞋怒相求財是也四不善心謂具前三心名不
善也五常有盜他物心謂垣壞侵奪必得不疑次五
者一決定取謂方便已成決得為限二恐怯取謂恃
形勝勢令他畏也三寄物取或今抵拒或復少還四
見取伺他慢藏得便而取也五倚託取或假名聞威
德或託最勢是也盜因者盜心三毒以之為因鍬钁
及伴以之為緣巧知計䇿以之為法身口進趣方便
名業三取盜主物者鬼神有主明物主也一針一草
出所盜物上從三寶次及人天鬼神劫賊皆得為主
超舉最下故云乃至然小乘中則分輕重大乘之中
唯除北州餘皆犯重又不同小乘滿五方重故云一
切財物一針一草不得故盜若無故心不在犯限故
云不得故盜。
三教起對治於中有二初教起對治心次教與利樂
事初中應起四心一佛性心二孝順心三慈四悲以
上生字道及於下初二上位下二下位各為一合應
<pb n="394"/>
觀一切皆有佛性當得作佛不可侵損又一切眾生
曾為父母故須孝順寧容盜損緣下位時應起慈悲
況當盜損又解依於佛性起下三心由佛性故當得
成佛故須孝順由有佛性現可救護故起慈悲又解
由此佛性有二義故起後三心一常住義經云其藥
真味停留在山猶如滿月二隨緣義經云隨其流處
有種種味約初義故生孝順心如常不輕敬四眾等
約後義故起慈悲心如常慘菩薩愍四眾等又佛性
有三約引出佛性及至得果佛性可尊敬故生孝順
心約自性住佛性在纏可愍起慈悲心又一切眾生
昔為父母今則疎隔望昔生孝順望今生慈悲次教
與利樂者謂依前心而起此行言常助者無休息也
生福者使種樂因生樂者令得樂果又解福者富也
與其財富令生安樂故云生福生樂准瑜伽論但生
現樂而無福利或二俱無菩薩不作但生福利或二
俱生菩薩皆作此文具二說令作也。
四違而結犯謂違前對治之行故云而反更盜等且
出喜心犯故云人物然盜佛物涅槃犯蘭僧祇重約
聲聞結佛在得夷滅後蘭罪今此戒文但言有主佛
既成主理結夷⿱保言然善生經守塔人邊得罪者以佛
滅後人所守護故從人結俱舍兩說一云若有盜取
窣堵波物彼於如來得偷蘭瑜伽盜罪以佛欲入涅
槃時哀愍世間總受所施有餘師說望守護者正理
亦同然以前釋於理為正故論云則彼自盜應無有
罪是則前說於理為勝今詳經論經據有主論約無
主及主自盜故不同也若盜法物唯望護主以法非
情無心受施不同佛也盜佛及經亦望護主盜僧物
者常住現前皆結夷罪不同小乘論滿不滿次示罪
名可知成論問云一切外物皆共業所生劫盜何得
罪答曰雖從共業因生因有強弱若人業因緣強又
加功力此物則屬婆沙云財主於財攝受守護餘則
不然是故唯於財主得罪非餘復次財主於財作己
有想盜者於彼作財主想是故唯於財主得罪非餘
二論少異成論釋出得罪之意婆沙釋從財主結意
也。
▲第三婬戒。智論云戒律為今世取涅槃故婬欲
在初白衣不爾殺戒在初為求福德故菩薩不爾無
量世中往返生死修諸福德十善為舊戒餘戒為客。
六門同前。
初制意者菩薩理應常修梵行慈心愍物淨法與人
絕生死之輪迴出愛獄之枷鏁超陰界入荷負眾生
今乃縱彼邪心躭茲穢迹自掛魔網何能益他故智
論云婬欲雖不惱眾生以繫縛心故為大罪由斯損
故制不聽為。
次釋名者文但舉婬不標邪稱今詳此戒通於道俗
文不可以並彰約道以制但言婬也故善生經六重
之中言邪婬也躭滯欲穢是名婬也此即所防戒即
能防能所合彰故名婬戒律中名不淨行戒及非梵
行所為穢汙名不淨行乖離奇行名非梵行言邪婬
者瑜伽云若行不應行戒於非支非時非處非量非
理皆欲邪行若於母等所護名不應行除產門外皆
名非支若穢下時胎圓滿時飲兒乳時受齋戒時或
有病時所謂有病不宜習欲是名非時若諸尊重所
集會處或靈廟中或大眾前或堅硬地高下不平令
不安穩說名非處過量而行名為非量量者極至於
五過名非量不依世禮故名非理自行媒他皆名邪
行智論問曰人守人瞋守法破法應名邪婬自妻何
以為邪答既聽受一日戒墮於法中本雖是妻今不
自在過受戒時則非法守有身婬婦人以身重故厭
本所習又為傷身乳兒時婬其母乳則竭又復心着
婬欲不復讚兒非道之道非女根故女心不樂強以
非理故邪婬問曰若夫主不知不見不惱他有何罪
答曰以其邪故是故有罪復次此有種種罪過未妻
<pb n="395"/>
之情異身同體奪他所愛破其本心是名為賊復有
重罪惡名醜聲為人所憎或畏刑戮又畏夫主傍人
所知多懷妄語聖人所呵罪中之罪。
三具緣者別緣亦七一是有情死屍未壞亦同犯也
長尾弱背自婬成犯不同前二有簡自身二是正境
謂女三男二以餘身分不犯重故三起彼想若約邪
婬以於他妻生自妻想本迷不犯轉想獲輕若出家
人以本迷正道為非道想或獲輕垢轉想獲夷律文
成重應據此說四有婬心以睡眠等一切無有婬意
不犯五有三毒以在家菩薩方便化生開不犯故六
興方便單心但輕七與境合入侵毛分則成犯限若
為怨逼但具六緣一是有情二是正境三起彼想四
為怨逼五向與境合六受樂犯。
四闕緣者若闕初緣則闕第二但犯輕垢若闕第二
未必闕初闕第三緣如具緣中說起疑全犯闕第四
緣全是無犯闕第五緣反獲功德闕第六緣單心輕
垢闕第七緣亦輕垢也義分輕重次前亦然怨逼闕
緣比而可解通別合論但六方便謂除疑也。
五對治者略申四意一起不淨觀以此正治貪欲病
故二觀欲多過律云如毒蛇領如輪力轉如履鋒刃
等三滅除惡覺以惡覺觀能生欲心當以正智止其
思想如有頌云。
 欲欲知汝本  但從思想生  我今不思汝 
 汝還不得生  四護世間如  正法念經云 
 世間果得苦  皆由於女婦  非少非中年 
 莫不由此因  女人壞世間  令善悉滅盡 
 天中大繫縛  莫過於女色  女人縛諸天 
 將至三惡道 
六通局者通中謂入位菩薩在家之者為化眾生有
開不犯如瑜伽戒本云又如菩薩處在居家見有世
色現無繫屬習婬欲法繼心菩薩求非梵行菩薩見
已作是思惟勿令心恚多生非福若隨其欲便得自
在方便安處令種善根亦當令其捨不善業住慈愍
心行非梵行雖習如是穢染之法而無所犯生多功
德出家菩薩護聲聞聖所教誡令不壞滅一切不應
行非梵行二局者如涅槃云復有菩薩自言戒淨雖
不與彼女人身合嘲調談笑於壁障外遙聞女人瓔
珞環釧種種諸聲心生愛着如是菩薩成就欲法毀
破淨戒汙辱梵行令戒雜穢不得名為淨戒具足復
有菩薩自言戒淨雖復不與女人和合言語嘲調聽
其音聲見男女相隨心生染着及為生天受五欲樂
而持禁戒如是菩薩成就欲法毀破淨戒汙辱梵行
令戒雜汙不得名為淨戒具足。
次釋文中同前四段次所防過中亦有三段初婬業
中略標過境者欲明故犯言次須陳有人云此執筆
家著准前文中不合有者理不然也自教可知言一
切者如律文中舉二十種越男黃門二形等類唯舉
女人故云乃至下舉境中但明餘趣亦不重舉若無
此文収境不盡不得故者簡怨逼等無故心也有云
簡悞准於此文及集論等明有境想此謂故婬於女
非謂本心擬婬外色悞婬女人成本迷也三舉婬因
婬心毒以之為因傍人引致及梯蹬等以之為緣巧
施計䇿令事成辦名之為法身口進趣名之為業三
出犯境舉三趣境及以非道超畜生及黃門等故云
乃至此之乃至通及諸天及以鬼神神則善惡雜報
威力勝鬼然鬼趣攝言非道者下部及口三而菩薩
下教起對治初起勝心次起勝行前中曾為父母故
起孝心現為下位應起慈悲夫寄在後次起勝行中
初教救護義同上解次教與淨行謂以梵行教示於
人名之為與四而反下明違結犯違前對治故云而
反此中二意一教他故云而反更起一切人婬下明
自作又有二意一婬欲熾盛不擇畜生二不識羞慚
汙及母等越神人天中庸之境故云乃至無慈悲心
<pb n="396"/>
彰其過也惡法與他令沉苦海失禪定等及三乘樂
名無慈悲下示罪名可知。
▲第四故妄語戒。六門同前。
初別制意者誠諦之語菩薩所宜實相薰心真言導
物不顧身命何況財榮今乃違見背心欺誑前境䨱
澡盤而棄水曳曲木於稠林賢聖所呵天神不護失
利處重故須制之。
次釋名者有心起犯為故言不稱實為妄陳彰在口
為語能防業本為戒智論妄語者不淨心欲誑他䨱
隱實出異語出口業是名妄語又云四種口業中妄
語最重故。
三具緣者別緣亦七一對眾生二起彼想三起誑心
四具三毒五䨱實事六言辨了七他領解。
四闕緣者若闕初緣無情來替迷為有情得輕垢罪
疑亦同然知是無情獨語無犯闕第二緣實是有情
作非情想本迷無罪轉想輕垢疑有二義同前殺戒
闕第三緣戲笑無犯闕第四緣無罪獲福闕第五緣
不䨱實事失口無犯故律開云欲說此錯說彼不犯
闕六七緣皆輕垢也。
五對治者略舉四種一實語行十地經云離於妄語
常作實語諦語時語是菩薩（二地菩薩）乃至夢中不起覆
見無心誑他何况故妄語二者觀過如智論云妄語
之人先自誑身然後誑人以實為虗以虗為實虗實
顛倒不受善法譬如覆瓶水不得入妄語之心無慚
愧閇塞天道涅槃之門應觀此罪勿令復作三觀實
利亦智論云復次觀知實語其利甚廣實語之自從
已出甚為易得如是功德居家出家人共有此利善
人之相四觀果報智論云呵多比丘雖行法施以妄
語故死入地獄。
六通局者通者如瑜伽云又如菩薩為多有情解脫
命難囹圄縛難刖手足難劓鼻割耳剜眼等難雖
諸菩薩為身命難亦不正知說於妄語以要言之菩
薩唯觀有情義利非無義利自無染心唯為饒益諸
有情故覆想正知而說異語說是語時於菩薩戒無
所違犯生多功德局者謂若自為起念便犯如文殊
問經云但起一念妄語想犯波羅夷資糧論偈云雖
由實語死退失轉輪王及以諸天王唯應作實語以
性重故殞命不開。
次釋文中次所防過先明妄業文舉三種自教可知
方便妄語假說異事令他得解如云我今日不入初
禪等又設置方便如作書等次舉妄因誑心三毒為
因身口為緣計䇿及所稱為法發動身口為業三不
見下明妄差別謂三業異不見言見等口業妄也身
意可知越於稱聖重罪謗他但舉小妄故云乃至八
種境中但舉其二聞觸知三略不明耳前不見等以
無為境如直不見答言我見成於妄語若實聞知答
言我見亦成妄語後四見等以有為境若實眼見而
言不見及聞觸知皆成妄語舉初例後但有二句身
妄語者謂即現相如有問言是阿羅漢者起即便起
立成妄語也心妄語者謂說戒時默妄者是三教起
對治中二句初起自行故云常生正語亦利他行正
語可知令他不生倒解名為正見四明違結罪中邪
語邪見反前可知言邪業者依邪見起行名為邪業
又解語業起妄名為邪語意業起妄名為邪見身業
起妄名為邪業自起尚輕教他至重故偏牒之而結
罪也。

菩薩戒疏上（終）

<article id="n691">梵網經菩薩戒注</article>

<talk>No. 691-A
 梵網經菩薩戒序</talk>
<pb n="397"/>

法門雖廣本乎三學戒品雖多總乎三聚三聚者
何即所謂攝律儀戒攝善法戒饒益有情戒也此
之三聚具足一切波羅蜜行前佛後佛由此而取
證大乘小乘由此而起修自利利他無越乎此經
不云乎是諸佛之本源行菩薩道之根本又云眾
生受佛戒即入諸佛位位同大覺已真是諸佛子
此其驗歟是故千華臺上舍那為能說之主千花
葉上迦文為能誦之師展轉傳持無令斷絕當知
西域戒本則有十萬頌六十一品之多此土所行
乃是姚秦羅什法師誦出心地法門一品而已雖
然廣略不同譬夫舉一綱則眾目斯張嘗一滴則
全潮已悉何彼何此無欠無餘前江淮福建總統
雪堂禪師安住禪那深入般若又以波羅提木叉
羅籠萬有幸際
聖元一統車書混同復慮毗尼之文流通不廣遂鋟
諸梓傳布微塵剎土普使微塵含識咸得見聞因
戒生定因定生慧三學增長三德圓成盡未來際
稱為教授師者雪堂其毋辭雪堂平生樂與名士
大夫交游不以死生患難為問至於恤貧好施義
襟豁然皆非人所可及見於諸賢哲之詩之文者
詳矣兩辭
上命深感
皇恩今又賜田來南　眷注彌渥乃刊此經流布十
方于以仰祝
南山之壽云。
大德二年六月住中吳崑山東禪無外惟大盥
手焚香謹序

<talk>No. 691-B
 梵網經菩薩戒序</talk>

昔夫子之道傳於子思子思傳於孟軻軻之後不
得其傳今壽峰之道傳於雪堂雪堂之後欲廣其
傳何也壽峰乃儒釋兼通禪教俱備河南法照遠
孫發祥潛溪嫡子得圓照之正傳襲琅瑘之後裔
平生吟詠如金風寶月講楞嚴圓覺唯識等論每
於箋註戒本切切留心欲鏤板以廣流通奈化緣
已畢遷神涅槃是以不果其願茲者總統雪堂大
和尚居師之上足而名重
王候遵師之道而無違嗣師之法而克肖故觀其
為戒於思種上有防非發善之功亦名制止制善
令行戒惡令滅者也今代鋟梓以畢前因於父之
道可謂孝矣經不云乎孝名戒是之謂歟雪堂乃
臨濟十八世孫提唱宗風領十大剎皆增崇殿宇
廣置田園塑造
佛像建立經藏飯僧數萬種無限勝因兩奉
丹詔命總僧權甘守清閑固辭弗往遂感
皇帝聖旨賜田五千畝雪堂以種種功德祝延
睿算報答
鴻恩
皇大后億萬載之康寧
皇兄晉王八千春之富貴中外宰輔均燕繁禧此雪
堂之志願也。開泰退居襲祖沙門五峰野衲普秀
齋沐謹序

<talk>No. 691-C
 梵網經菩薩戒序</talk>

原夫一切眾生恒以心三口四為造業之本諸勝
薩埵悉以六度萬行為成佛之因我大薄伽梵悲
愍末法比丘去佛漸遠設教彌深告示阿難汝常
聞我毗奈耶中宣說修行三決定義所謂攝心為
<pb n="398"/>
戒因戒生定因定發慧是則名為三無漏學先當
戒淫次當戒殺又當戒盜以淫殺盜名為三毒業
若不永斷云何修證無上菩提若不戒淫必落魔
道縱修禪定如蒸砂石作飯終不可食若不戒殺
必落神道斷眾生命犯根本罪入大地獄永無出
期是故佛說婆羅門地草菜不生我令比丘食五
淨肉奈何如來滅度之後食眾生肉名為釋子清
淨比丘及諸菩薩於岐路行不蹋生草況以手拔
若不戒偷必落邪道欲修三昧本出塵勞偷心不
除塵不可出如來滅後末法之時非謗出家具戒
比丘為小乘道由是疑誤無量眾生墮無間獄已
上三種大戒悉是大乘經中金口演說先佛世尊
清淨明晦如我此說名為佛說不如是說即波旬
說若諸比丘修行梵行受持梵戒若五戒十戒菩
薩四百戒苾蒭二百五十戒苾蒭尼五百戒於所
受中但有毀犯隨其所犯自墮惡趣孟子曰君子
之於禽獸也見其生不忍見其死聞其聲不忍食
其肉是以君子遠庖厨也東坡先生大悲閣記云
齋戒持律講誦其書而崇飾塔廟此佛之所以日
夜教人者也而其徒或者以為齋戒持律不如無
心講論其書不如無言崇飾塔廟不如無為則飽
食遊嬉而已是為大以欺佛者也山谷黃太史嘗
作發願文今者對佛發大誓願願從今日盡未來
世不復淫慾不復食肉不復飲酒設復淫慾當墮
地獄住火坑中設復食肉當墮地獄吞熱鐵丸設
復飲酒當墮地獄飲洋銅汁經無量劫一切眾生
為飲酒食肉婬亂殺生故我皆代受又說決定偈
不能止酒不能斷肉不斷貪慾又不知足齊佛知
見亦入地獄誠哉是言也考千古聖賢之用心即
諸佛菩薩之行事今者總統雪堂禪師發菩提心
發大悲心發金剛堅固心發聖功德不思議心遂
於大都創建天慶禪寺重修開泰禪寺洛陽發禪
寺鄭州大覺禪寺豐州法藏禪寺汴梁開寶惠安
禪寺滁州琅瑘禪寺通州勝覺禪寺大名臨濟禪
寺嵩陰靜慧羅漢禪寺十大名剎俱有欽奉
御寶
聖旨
太后懿旨
晉王令旨護持悉皆增崇殿宇修置田園塑造
佛像建立經藏飯僧數萬種種功德無限勝因遂
感
皇帝聖旨特賜田五千畝至江南印造大藏經二十
藏雕造
佛壇一十二堂并諸經呪板於中創刻善財五十
三參變相圖經注釋梵網菩薩戒經擬續如來末
法之壽命仍酬壽峰未滿之心緣斯經尊妙是蓮
花臺藏世界百億萬紫金剛光明宮中盧舍那佛
為千花中千佛千百億釋迦言千佛諦聽略說百
千恒河沙不可說法門中菩薩心地品一戒光明
金剛寶戒是一切佛本源一切菩薩本源佛法中
戒藏波羅提木叉若犯十重波羅夷罪四十八輕
垢罪或如明日月亦如瓔珞珠微塵菩薩眾由戒
成正覺眾生受佛戒即入諸佛位故此施戒殊勝
功德徧滿百億四天下百億日月宮百億須彌山
百億閻浮提不可說不可量不可窮不可盡上報
皇帝
晉王檀施洪恩下為率土普天布薩黑業蠢動沾濡
離四生之苦報見聞解脫證十地之殊勳
聖躬享億萬之遐年
晉王登八千之睿算
皇太后
皇后倍膺天福　太子　聖孫咸躋壽域內外宰臣
利樂康寧者矣。大德二年七月望日前監察御史
<pb n="399"/>
郭　天鍚盥手焚香謹序

No. 691
<sarticle>梵網經菩薩戒注</sarticle>

<talk>注梵網經并序</talk>
洛苑講經傳戒住持寶應寺沙門慧因注
夫滅十重四十八輕之罪成佛之門者莫僅於梵網
經心地法門品也即舍那親宣千佛共說以七遮之
餘但解師語者盡可受其戒焉是則世尊欲使後之
有智信受堅心而護之雖逼以火鐵矛刃刳刻之苦
而終不悛其心以犯者也故其言初直悲閔然此經
文科釋具疏慮人飫其繁廣於是采集眾義具注本
文俾其覽者易為曉悟儻崇此戒而依之以其圓淨
清涼莊嚴定慧成無上覺得不謂智矣。
時紹聖三年歲次丙子季夏望日。

梵網經菩薩戒序
梵目梵王網即幢網謂梵王將諸梵眾前後導從
有大寶幢用七寶網羅上以為儀從來詣佛所供
養聽法請轉法輪佛因觀此幢網取以為喻故說
此經名梵網經喻有通別通喻情器差別佛教被
此亦乃不同別喻三聚淨戒一喻律儀戒三業無
虧如網羅樹禽穢不侵二喻攝善法戒眾善資長
如樹得網羅華果成實三喻饒益有情戒二利周
圓如張網在河澇魚出岸經者是教梵網之經菩
薩者具云菩提薩埵此云覺有情覺是所求之果
有情是所度之生從所求所度為名略名菩薩也
戒者即受學三聚淨戒於思種子上有防惡發善
功能為性亦名制止制善令行止惡令滅亦名為
禁禁防三業不造諸惡序者由也始也陳教德之
因由作法興之漸始（云云）。
諸佛子等合掌至心聽我今欲說諸佛大戒序。
諸者不一通在家出家男眾女眾佛子者即前四
眾但受佛戒行紹佛位故稱佛子合掌至心聽者
聽受佛戒是當成佛之因不可容易令恭合掌至
極專心用意令音囑耳聽受所說我今欲說者即
造序者順世假我意欲宣說諸佛大戒者近即七
佛遠乃無際過去諸佛若以初發心時最先受持
此戒直至成佛成佛最初結此大戒序者即此經
序是諸佛大戒之序。
眾集。
說戒之夜四眾會集。
默然聽。
法師誦戒諦聽審靜聽。
自知有罪。
未得他心道眼知他所犯即知出家後來或懺悔
後來必自可犯知曾有違犯。
當懺悔。
要當懺悔梵語懺摩此云悔過或云發露自所犯
罪對眾發露。
懺悔即安樂。
若人有病由先惡業今懺悔已病苦痊除故得安
樂又由犯戒身心不安日夜悔惱由懺悔已得安
樂果。
不懺悔罪益深。
由日日夜夜相續作罪漸漸增益如水滴滴在也。
無罪者默然。
自知無罪更不發言由述罪名。
默然故當知眾清淨。
須是自知真實無罪即不發言故云默然今有罪
無罪皆默欺之甚也。
諸大德。
<pb n="400"/>
出家二眾以具戒清淨進修大行求大菩提有大
德學故。
優婆塞優婆夷等。
在家二眾具五戒等。
諦聽。
審諦而聽。
佛滅度後。
佛自二十九出家六年苦行三十五成道八十五
入滅度後。
於像法中。
正法一千年像法一千年造此序時居像法中。
應當遵敬波羅提木叉。
應者合也當者須也要也遵者稟承習行也佛滅
度後比丘無依若不遵承此戒則無所歸投故云
耳也。
波羅提木叉者即是此戒。
牒釋其名也梵語波羅提木叉此云別解脫戒即
下十重戒別解脫棄背諸惡。
持此戒時。
有何功德勝利。
如闇遇明。
未持此戒時被癡所蔽明慧不生恒如黑闇既持
此戒智慧漸增如遇明也。
如貧人得寶。
未持戒時如貧窮人闕智慧財真法寶故既持此
戒是七聖財之一數又是出世法財之寶。
如痾者得差。
由持此戒煩惱病除如安差也。
如囚繫出獄。
持戒為因當出三界之牢獄故。
如遠行者得歸。
未持此戒如離家遠去遊於生死險道今發心持
戒似初迴程日日不住漸漸不久到涅槃家。
當知此則是眾等大師。
因以上五喻喻顯此戒方當了知此戒依之修學
進趂有規訓匠群物令生正解故戒名本師。
若佛住世無異此也。
佛在之日佛常半月半月自誦此戒佛子依行與
佛在日軌則合同故云無異此也。
怖心難生。
三塗極苦心無猒怖唯希惡因不念惡果。
善心難發。
凡發善心契理益物今者心無怖念一向唯思自
受安樂不顧他苦故。
故經云。
涅槃經也。
勿輕小罪以為無殃水滴雖微漸盈大器。
莫輕微小之罪如小水漸積成大水小罪不悔積
成大罪水滿名盈器罪就名成器成器者三塗業
滿也。
剎那造罪。
以造罪時速疾舉意便成。
殃墮無間。
業影追形無能捨離如牽至趣此且據重餘獄亦
爾。
一失人身萬劫不復。
復由重也萬劫不能重得人身也且言萬劫設萬
萬劫業未盡未出。
壯色不停。
即盛年少壯顏色不得久久停住故。
猶如奔馬。
喻戒無常速疾如奔走之馬剎那即過也。
人命無常過於山水。
<pb n="401"/>
山水流之急速人命無常復過於彼也。
今日雖存明亦難保。
釋上二喻無常迅速理實出息不保入息出息不
迴便捨壽也。
眾等。
此會大眾。
各各一心。
人人各各心專無二念念進修。
勤修精進。
即䇿發心心所防惡發善成滿一切善事。
慎勿懈怠。
心常謹慎無德懈怠退失諸善增長諸惡。
懶墮。
是懈怠之體性。
睡眠。
令身心不自在障觀為業睡眠覆心諸善皆息。
縱意。
無常日近所作未成勿貪塵境縱恣心意也。
夜即攝心。
每至夜分時攝錄其心勿令散亂攀緣境界。
存念三寶。
每至夜分時心常存在觀察思念佛法僧也。
莫以空過。
人身難得諸佛難遇正法難聞眾僧難值心無思
念可謂空過如到寶山空手而迴無所自齋也。
徒設疲勞。
翫色躭聲虗徒施設疲勞苦終無濟益。
後代深悔。
生不修善死墜三塗萬死千生自受深重憂悔誰
人代苦故云徒設疲勞後代深悔。
眾等各各一心謹依此戒如法修行應當學。
此勸大眾一心應學依教奉行應合要當修學此
菩薩大戒也廣本一百一十二卷六十一品以什
公偏誦一心地法門品略明戒相時當姚興翻傳
經論五千餘部最後於逍遙園中譯此經也時維
弘始三年。
諸大德春分四月日為一時。
從臘月十六至四月十五春分四月十六至八月
十五夏分八月十六至臘月十五冬分。
半月日已過。
一月日已過　二月日已過　一月半已過　二
月半已過　三月日已過　四月日已過　二月
半已過。
少一夜餘有一夜三月半在。
三月日在　二月日在　一月日在　二月半在
　一月半在　半月日在。
老死至近佛法欲滅諸大德優婆塞優婆夷為得道
故一心勤求精進所以者何諸佛一心勤求精進故
得阿耨多羅三藐三菩提何況餘善道法各聞強健
時努力勤修善如何不求道安可須待老欲何樂乎
是日已過命亦隨減如少水魚斯有何樂。
僧集否。
答僧已集。
和合否。
和合。
未受具戒者出。
若有答云未受戒者已出若無答云此眾無未具
戒者。
不來諸比丘說欲及清淨。
若有答云不來諸比丘說欲及清淨已若無答云
此眾無說欲者。
僧今和合何所作為。
答云說戒羯磨。
<pb n="402"/>
大德僧聽今十五日眾僧說戒若僧時到僧忍聽和
合說戒白如是。
問云作白成否答云成。
眾當一心聽持戒淨身口攝心正憶念多聞生實智
由斯戒為本戒為妙法藏亦為出世財戒為大舟舡
能度生死海戒為清涼池澡浴諸熱惱戒為無為術
消伏邪毒害戒為究竟伴能過險惡道戒為甘露門
眾聖所遊履持戒心不高專精不放逸不取正戒相
亦無邪念心是名清淨戒諸佛所稱讚持戒心不悔
所願亦成就戒為法城壍能遮煩惱賊戒為勇猛將
摧伏魔軍眾戒為如意珠能與商人寶戒為妙樓觀
遊戲諸三昧持戒為平地禪定為屋宅能生智慧光
次第得明照定慧力莊嚴萬行為具足乃至成佛道
悉由戒為本是故有智人堅心守護戒寧喪失身命
慎勿有所犯合十指爪掌供養釋師子我今欲說戒
眾當一心聽乃至小罪中心應大怖畏有罪一心悔
後更莫復犯心馬馳惡道放逸難禁制佛說切戒行
亦如利轡勒佛口說教戒善者能信受是人馬調順
能破煩惱軍若不受教勅亦不愛樂戒是人馬不調
沒在生死軍若人守護戒如𤛆牛愛尾繫心不放逸
亦如猴著鏁日夜常精進求實智慧故是人佛法中
能得清淨命。
諸大德今（白黑）月十五日作布薩優婆塞優婆夷菩薩
戒當一心善聽有罪者發露無罪者默然默然故當
知諸大德清淨堪說優婆塞優婆夷菩薩戒已說菩
薩戒序竟今問諸大德是中清淨否。
如是三問。
諸大德是中清淨默然故是事如是持。

梵網經盧舍那。
此云滿淨。
佛說。
史說即佛以教合機開不可理從所說彰名梵網
經之盧舍那佛說依主釋也。
心。
即信等五十心或五十四心楞嚴經五十五心。
地。
無所地地前總名信解行地見道名淨心地修道
以上名如來地前心唯因地通佛果。
法。
無非妙軌。
門。
賢聖通遊。
品。
類別不同也心地即法門心地法門即品此心地
法門品即所說也從能說依主釋也。
菩薩戒本。
戒即本菩薩之戒本亦諸佛之本本即根本佛菩
薩功德從此戒生。
爾時。
爾猶當也即當舍那於華藏界中正宣此戒傳付
釋迦之時也。
盧舍那佛。
即第二重他受用佛能說教主也。
為此大眾。
則遠指地前三賢及諸凡眾也。
略開百千恒河沙不可說法門中。
此之廣戒乃有爾數。
心地如毛頭許。
今此心地一品如前廣數中一毛頭許顯極少也。
是過去一切佛已說未來佛當說現在佛今說三世
菩薩已學當學今學。
此顯證也既三世諸佛皆同說此戒今後學者見
<pb n="403"/>
賢思齊進趣有憑不枉功也。
我已百劫修行是心地。
此是釋迦隨世稱我指自本身從初發心便修此
戒直至成佛實經三祗且略云百心地即所修之
法盧舍那即所求之果。
號吾為盧舍那。
此化釋迦指自本身稱盧舍那。
汝諸佛。
此依諸佛化行之門千華上盧舍那佛告千釋迦
千百億釋迦。
轉我所說。
令化佛轉傳我自受用身舍那所說心地法門戒
品。
與一切眾生。
少分一切。
開心地道。
為此地前三賢開示五十五心并於三地令修成
無上覺故名為道。
時蓮華臺藏世界。
即正當從真起化時第二重他受用佛所坐華座
表含千界名為臺藏。
赫赫天光。
復名世界赫赫天光。
師子座上。
師子之座。
盧舍那佛放光光。
佛傳佛戒先放多光表淨戒無瑕遮防不一能除
癡暗。
告千華上佛。
今告此千葉華上千丈大化身佛。
持我心地法門品而去。
令傳法歸往自所化[邱-丘+(看-目)]處去去者離也。
復轉為千百億釋迦。
此迤邐相傳約安布教相行化相門理實千釋迦
千百億釋迦皆從自受用成事智現所說法音亦
不離無垢識自證分中聲種子起。
及一切眾生次第說我上心地法門品。
依前五十五心次第而說次第而修於三地中亦
次第故。
汝等受持讀誦一心而行。
告大小佛及一切眾生各各受持各各修行此心
地法門品。
爾時。
即是舍那傳授畢已千華上佛受法了時。
千華上佛。
千葉華上千大化佛。
千百億釋迦。
一千箇大千界內千百億小化佛。
從蓮華藏世界赫赫師子座起。
從第二重他受用土起來於本界。
各各辭退。
大小化佛皆各辭退。
舉身放不可思議光。
舉者遍也諸佛各遍身放光故。
光皆化無量佛。
諸佛光中各各皆化無量佛故。
一時以無量青黃赤白花。
諸佛各用四色之花供養佛故佛供養佛者化下
位故令敬法者重於人故。
供養盧舍那佛。
敬本師故。
受持上說心地法門品竟。
理實先受法已然後供養人供養了後言受竟者
<pb n="404"/>
供養只為報受法恩酬恩畢已方名竟故。
各各。
千釋迦千百億釋迦不一名各各也。
從此蓮華藏世界而沒。
如是大小化佛各從他受用土沒來此也。
沒已入體性虗空華光三昧。
佛所入定名也定能攝心住持功德猶如虗空容
受一切無所障礙定能發慧慧能演法奉行斷障
證理如花結果如光破闇。
還本源世界。
如是千佛千百億佛各從本土往詣蓮華臺藏聞
此心地戒已却來元所化國土。
閻浮提菩提樹下。
此即化身赴座成佛之義也如王宮生出家修行
成道轉法輪入涅槃八相具矣。
從體性虗空華光三昧出。
問佛心常在定何故前言入定此言出定答若佛
實身即常在定今約化身示有入出。
出已方坐金剛千光王座。
此即菩提樹下金剛座也餘處不言千光王者對
劣機故此對大乘上機故出定已更不待請便登
金剛千光王座即說大法若對下根八相成道後
說法座此表成佛說法破闇法王座上放千光故
千光之王千光王之座。
及妙光堂。
佛於堂內坐欲說妙法先放微妙光故王座光堂
二處合說初會法門。
說十世界海。
即於十方一方一界世界即佛國土此初會說法
即十方中每一一方各說一他受用佛國土對於
地前小穢土故此土廣大下位罔一故復稱海。
復從座起。
從前金剛千光王座起。
至。
到也。
帝釋宮。
即三十三天主所居天之也。
說十住。
住不退唯第七住若入位不退名住一住總攝十
一發心住見佛法僧發菩提心故二治地住鍊磨
轉精治心垢故於諸眾生利樂悲愍故三修行住
自觀己身六界五根念念遷滅苦空無我修此觀
行以除我執名修行住四生貴住行與佛同受佛
氣分入如來種中故五方便具足住能利自他饒
益安樂諸眾生故六正心住聞讚佛毀佛心定不
動故七不退住聞有佛無佛心定不退故八童真
住三業無失起六和敬真行無非物莫能壞故九
法王子住方便善巧調伏眾生應機善說妙合令
儀紹嗣非虗故十灌頂勤學十智神通化利功業
圓就表以成人如國大王以諸國事分委大子陳
列灌頂故此下具位正念真如住法界理名之為
住也。
復從座起至𦦨天中。
具正應云須夜摩此云喜分隨受喜樂有時分故。
說十行。
此第三會佛說十行法門也一歡喜行歡喜布施
內外無惜能悅自他無恚恨故二饒益行善護三
聚以能利益一切眾生故三無違逆行行二利行
時能順人心菩薩恭謹無違根故四無盡行精進
修習心不退亂盡未來際三世平等十方通達故
五癡亂行了知生死隨行業緣心不迷倒故六善
見行念念觀察一切眾生而不著故七無著行善
修勝行不滯空有達有為法無實性故八難得行
<pb n="405"/>
常以大願攝勝善根但行利他無求自果故九善
法行深根性順理益物善於化故十真實行言行
相應所作成諦故此中賢位深心增勝樂修一切
菩薩行故立十行名也。
復從座起至第四天中。
從欲天下數之梵語兜率兜術非正正云覩史多
此云知足彼天知欲樂足故。
說十迴向。
此第四會佛說十迴向法門也智照真理不住名
回大悲救物為心名向一救護眾生相迴向以四
無量心能救護眾生由大智故復離眾生相能拔
濟眾生破癡闇故二不壞迴向信向三寶及戒得
四不壞信故三等一切諸佛迴向學三世諸佛所
作迴向故四至一切處迴向菩薩修善恩霑無際
普利法界行願無邊故五無盡功德藏迴向心常
在定身行利物無蹔停時故六入一切善根平等
迴向能現八相成道修四攝行化利生故七等隨
順一切眾生迴向住無分別心離怨親男女等想
故常以此心行化利故八真實相迴向謂能決斷
推求理事無邪謬故所行真正不越無為故九無
縛著解脫迴向一切行願普皆修習違背障染趣
向真如故十等法界無量迴向能為法師調御有
情離相行廣名等法界恒以此行迴向三處故以
法訓物令調三業制御六根滅除眾生諸惑障故
此第十迴向中攝四加行位總名上賢大悲心增
勝普將諸善迴向救護苦眾生故楞嚴十住十行
十迴向名中與此少別恐繁不敘。
復從座起至化樂天。
具正云樂變化天樂自變化快樂等事還自受用
悅樂意故。
說十禪定。
此第五會佛說十禪定法門也梵語禪那或云䭾
演那此云靜慮一出家清淨禪二近善知識清淨
禪三阿蘭若處禪四離戲論憒閙禪五身心柔軟
禪六智慧寂靜一切音聲禪七七覺支八聖道禪
八離味著諸煩惱垢禪九通明清淨禪十內知方
便遊戲神通清淨禪於此十種法門寂靜思慮專
注一心故名十禪。
復從座起至他化天。
具云他化自在天他化五塵而自受用皆得自在
故。
說十地。
此第六會佛說十地行法門也一極喜地初獲聖
性具證二空能益自他生大歡喜故二離垢地具
淨尸羅遠離能起微細毀犯煩惱垢故三發光地
成就勝是六法總持能發無邊妙慧光故四焰慧
地安住最勝菩提分法燒煩惱薪慧焰增故五極
難勝地真俗兩智行相牙連合令相應極難勝故
六現前地住緣起智引無分別最勝般若今現前
故七遠行地至無相住功用後邊出過世間二乘
道故八不動地無分別智任運相續相用煩惱不
能動故九善慧地成就微妙四無礙解能遍十方
善說法故十法雲地大法智雲含眾德水蔽如空
麤重充滿法身故。
復至一禪中。
即初禪也。
說十金剛。
此第七會佛說十金剛法門也一覺了諸法心二
化度眾生心三莊嚴世界心四善根迴向心五奉
事大師心六實證諸法心七廣行忍辱心八長時
修行心九自滿足心十令他願滿心以此十心堅
固難壞猶若金剛故立此名也已。
復至二禪中。
<pb n="406"/>
定生喜樂地也。
說十忍。
此第八會說十忍法門也一音聲忍二順忍三無
生法忍四如幻忍五如焰忍六如夢忍七如響忍
八如影忍九如化忍十如空此之十忍皆以聖智
印解諸法斷染證淨故立忍名也。
復至三禪中。
離喜妙樂地也。
說十願。
此第九會十願法門也一無限善根願二法愛增
上願三親近增上願四獲大神通願五自證正智
願六令他了解願七攝受正法願八廣利羣生願
九荷負眾生正願十如實修行願以此十種大願
力故而能攝持一切行門無不具足故名為願也。
復至四禪中摩醯首羅天王宮。
具正云莫醯伊濕伐羅提婆此云大自在天此天
為第四禪王是娑婆世界之主統御諸天故有大
宮殿隨身化生故。
說我本源蓮華臺藏世界。
我即釋迦說戒本源從蓮藏界流至於此。
盧舍那佛。
能說教主。
所說心地法門品。
是所說之法門也心地之義前已明也。
其餘千百億釋迦亦復如是無二無別如賢劫品中
說。
前段經文所明是一箇大千界內百億釋迦各說
前十會法門竟今此類辯餘方例准餘界九百九
十九箇大千界內各各有百億釋迦各各說十會
法門與前事同是故云爾。
爾時。
初現化相時也。
釋迦牟尼佛。
即此周之一佛也。
從初現蓮華藏世界東方來。
從第二重他受用佛千華座處來於此一閻浮提
州故。
入天王宮中。
欲界第六天他化自在天王所居宮也。
說魔受化經已。
梵語魔羅此云障礙惱亂令善事不成故佛將成
道先降伏已魔王受化諸魔子魔民無不順從者
也此是化佛降真魔也有說天上真降魔者在大
寶華王座上成自受用身時降之樹下降魔者是
化佛示現魔亦是化佛先降魔後現八相成道。
下生南閻浮提。
是小化身佛現化之州也。
迦夷羅國。
以南贍部州中有十六大國五百中國十萬小國
此迦夷羅國大國之數也。
母名摩耶。
此云大術此大菩薩得大智願悟世法如幻願為
佛母。
父字白淨。
釋迦示現受生之父母也。
吾名悉達。
具正梵云薩縛喝剌他悉陀此云一切義成世出
世法成就圓滿。
七歲出家。
出家相也。
三十成道。
小乘十九出家三十成道大乘二十九出家三十
五成道。
<pb n="407"/>
號吾為釋迦。
此云能仁。
牟尼。
此云寂默即能證智所證理俱離喧煩故。
佛於寂滅道場。
即菩提樹下金剛座上佛得道處名曰道場生滅
滅已故云寂滅。
坐金剛華光王座。
即金剛座佛坐此座已將欲說法先雨花放光。
乃至摩醯首羅天王宮。
從金剛座起超越中間至自在宮故。
其中次第十住處所說。
舉其兩頭攝其中間十會法門。
時佛觀諸大梵天王網羅幢。
四禪諸王各將部從持於寶幢來至佛所。
因為說無量世界猶如網孔。
情非情界皆各不同。
一一世界各各不同別異無量。
一一大千界各各有百億四大州也。
佛教門亦復如是。
佛所說教遍大千界內有大乘性悉能被故正被
大乘兼被餘乘。
吾今來此世界。
釋迦指自所化之國也。
八千返。
返者迴還也往來之義根熟來化緣盡迴還迴還
八千且約大數未必定耳。
為此娑婆世界。
此云堪忍此世界中五濁極惡堪忍眾苦。
坐金剛華光王座。
赴座成佛。
乃至摩醯首羅天王宮。
往返宣說十會法門。
是中一切大眾。
少分一切。
略開心地竟。
此約大乘心地戒故。
復從天王宮下至閻浮提菩提樹下。
如前說魔受化經已來下成佛故。
為此地上。
凡夫地上。
一切眾生凡夫癡闇之人。
凡夫無智故各癡闇。
說本盧舍那佛心地中初發心中。
此戒從無垢識中流出。
常所誦一戒。
佛為眾生常誦出此一大乘戒。
光明。
光明體清淨離戒戒於癡闇。
金剛。
戒性堅持能破煩惱猶如金剛能摧諸物。
寶戒。
此戒貴重如世珍寶亦七聖財之一數也。
是一切佛本源。
十方諸佛初發心時即持此戒而得成佛。
一切菩薩本源。
十方菩薩皆因此戒得入上地。
佛性種子。
四智種子是佛體性亦由此戒佛性種子漸漸增
長證理成佛。
一切眾生皆有佛性。
約理佛性及行佛性少分一切。
一切意識色心。
<pb n="408"/>
意即第七識即前六色即五根及根依處心即第
八此等和合方名眾生。
是情是心。
揀無情物是有情者可受得戒。
皆入佛性戒中。
此戒是成佛之性非真如也有云受佛性戒者非
也。
當當。
即當世不一。
常有因故。
此戒成佛常定之因。
當當。
即所證之果於十地中分分而證故曰當當又因
果合論故曰當當。
常住法身。
離四相遷故曰常住法身又由持三戒為因證三
法身凝然相續不斷故言當當。
如是。
總指十戒。
十波羅提木叉。
根本十種。
出於世界。
從自受用自證分中流出此戒遍於世間。
是法界。
戒即是法法能防非。
是三世一切眾生頂戴。
頂戴文卷。
受持。
領納指趣慎勿廢忘常憶在心。
吾今當為此大眾。
釋迦指地前三賢眾。
重說。
曾八千返說今此又說故名重說若望長行無重
說十戒之理。
十無盡藏戒品。
十戒類別故稱品包攝出生功德故名藏此戒出
生三身四智百四十種不共功德。
是一切眾生戒本源。
因持此戒究竟成佛演出五乘故亦即是此戒為
其本源也。
自性清淨。
戒性離染本淨無瑕。
 我今盧舍那 
我即釋迦順世所稱今指第二重他受用佛是我
小化身佛所依盧舍佛也。
 方坐蓮華臺 
方如正坐千葉所成之華座臺即華座也。
 周匝千華上 
華座周匝千箇華葉之上。
 復現千釋迦 
每一華葉上現一千丈大化釋迦佛以千葉故現
千釋迦。
 一華百億國  一國一釋迦 
前千葉華每一華上一大釋迦王一大千界內有
百億小釋迦各王一四大州也。
 各坐菩提樹  一時成佛道 
各於本國南州中印度內菩提樹下金剛座上同
日同時更無前後一時成佛道。
 如是千百億 
結指上數。
 盧舍那本身 
舍那本身上現起化佛故。
 千百億釋迦 
<pb n="409"/>
所現化佛。
 各接微塵眾 
神力引接三賢之眾。
 俱來至我所 
釋迦及眾俱至舍那所聞心地戒凡見化舍那。
 聽我誦佛戒 
聽我舍那誦諸佛戒或釋迦令眾聽我誦舍那佛
所說戒。
 甘露門則開 
戒如甘露除煩惱熱開者解也解散一切煩惱怨
結故。
 是時千百億 
是前詣舍那所聽戒了訖之時。
 還至本道場 
是諸釋迦元得道處。
 各坐菩提樹 
各於本國坐於樹下。
 誦我本師戒 
佛因戒得戒為本師又釋迦於舍那傳受即釋迦
誦我舍那本師所誦之戒。
 十重四十八 
所誦重輕本遮二戒。
 戒如明日月 
顯戒德也能除癡闇能除熱惱。
 亦如瓔珞珠 
戒珠嚴身善名速聞近感人天遠成佛果勝報莊
嚴又瓔珞莊嚴年少姝好若老朽等莊嚴非好戒
珠莊嚴一切俱好。
 微塵菩薩眾  由是成正覺 
此明遍法界量一切菩薩無有不因此戒得成佛
者。
 是盧舍那誦  我亦如是誦 
此舉聖勸凡佛佛尚誦凡豈不誦由持此戒頓成
佛也。
 汝新學菩薩 
釋迦呼三賢位菩薩對於地上名曰新學。
 頂戴受持戒 
勸受持自利行也自若不行無以勸他亦同事化。
 受持是戒已  轉授諸眾生 
此二句明利他行也。
 諦聽我正誦 
正者當也佛令審聽我誦此戒甚是正當要當也。
 佛法中戒藏 
於佛所說三藏教中此是戒藏。
 波羅提木叉 
標指別解脫戒名也如下自釋。
 大眾心諦信 
勸三賢眾令信信何言汝是當成佛。
 汝是當成佛 
令信時受持戒故定當成佛。
 我是已成佛 
亦令汝信我佛曾受此戒已得成佛。
 常作如是信 
於當成已成念念常憶心心不移故。
 戒品已具足 
由前二信戒得具足翻顯無信定無此戒。
 一切有心者 
一切有大乘種性具四智菩提心者。
 皆應攝佛戒 
攝者錄也收攝也但是有四智菩提心者總合攝
錄入此佛戒中雖要發心方堪受戒以有性者畢
竟須發心故。
 眾生受佛戒 
<pb n="410"/>
有性眾生若遇勝緣定受佛戒。
 即入諸佛位 
既受戒已便入於諸佛法海因位次中攝故非果
位也。
 位同大覺已 
初心受戒已便同大覺初心受戒時一等故言位
同也非佛位同也。
 真是諸佛子 
以受佛戒佛口教生紹繼佛位名為真子。
 大眾皆恭敬 
佛告三賢眾因戒得成佛總要恭謹深重敬心方
堪聽受。
 至心聽我誦 
佛誦佛戒非是小緣要至極用心專審不亂。
爾時。
佛將欲現化相時。
釋迦牟尼佛。
一四大州一小化佛。
初坐菩提樹下成無上正覺已。
化身初成道竟也。
初結菩薩波羅提木叉。
佛成道已先觀成佛之因因持此戒由此纔成便
結此戒不同小乘因犯方制。
孝順父母。
父母有生育之恩長我修道之器故須孝順現存
者竭力供養勸發道心過往者戒善潛資咸令離
苦。
師僧。
為師之僧以有訓道之德令成道果皆因本師教
誨之力。
三寶。
有拔濟恩。
孝順至道之法。
真如理法是究竟所證故問真如無相何有孝順
答今令離過契合無為名為孝順。
孝名為戒。
既孝順父母師僧三寶必須修善善不違理即是
持戒故孝名戒也。
亦名制止。
戒別名也制善令行止惡令斷斷惡修善體即戒
也。
佛即口放無量光明。
眾機廣大故放多光口放光表語決定大乘戒者
決定成佛。
是時。
是即指法時即佛口放光時。
百萬億大眾。
於佛有緣堪聞戒者皆來集故此總標大數也。
諸菩薩。
於前百萬億中別指二利行者。
十八梵。
三禪各三四禪九天梵王為首總言之也。
六欲天子。
欲界六天并諸天子。
十六大國王。
人中南州五印度中共有十六大國王故。
合掌至心聽。
如上大眾欲聞大乘深妙之法故皆合掌至心聽
受。
佛。
即釋迦也。
誦一切佛。
過現二世各遍十方數越塵沙。
<pb n="411"/>
大乘戒。
略即十重四十八廣乃塵沙。
佛告。
結集之言。
諸菩薩言我今半月半月。
無增減者約人即無厭無忘表法則黑半從明漸
闇闇盡者表誦戒已惡業滅盡故白月則從闇漸
漸向明明圓者表懺悔已善業周圓故。
自誦。
佛自思惟自因此戒得成為佛佛今舉自誦利益
意欲勸他令誦。
諸佛法戒。
三世諸佛同持同誦佛誦佛戒激勸餘生法即戒
故。
汝等一切發心菩薩。
即初發心。
亦誦。
例勸餘人也佛今已成尚誦此戒汝今未成何得
不誦。
乃至十發趣。
下賢。
十長養。
中賢。
十金剛。
上賢。
十地。
即極喜等。
諸菩薩亦誦。
總指上數。
是故。
因前起後也因前佛生同誦是故。
戒光。
戒體如光。
從口出。
佛口說出此戒。
有緣非無因故。
緣即師資具儀因即口陳辭句領納文旨熏種在
內遮防於外因緣具故戒體方成故此云爾。
光光。
戒條非一遮防事多故曰光光。
非青黃赤白黑。
戒以所熏思種上防惡發善增長功能為體非五
顯色。
非色。
無質礙故。
非心。
非八識心心所。
非有。
戒性非有染故。
非無。
遮防不無。
非因果法。
法字通二戒非正因法正因法四智種也戒非正
果法正果法所證二轉依也。
是諸佛之本源。
萬派千流推窮其本出自泉源三賢十聖究竟成
佛無因此戒。
行菩薩道之根本。
六度萬行二利功圓無越此戒。
是大眾諸佛子之根本。
舉已成佛菩薩例勸現前會中初心佛子三賢之
眾要證佛果須修此戒。
是故大眾諸佛子應受持應讀誦善學。
<pb n="412"/>
結勸受學也意令領納文旨攝持不忘讀誦其文
善學其義有始有終方成佛道。
佛子諦聽。
佛勅當機真子令其審諦而聽也。
若受佛戒者。
若者如也指義佛指堪受戒五蘊假者。
國王王子百官宰相比丘比丘尼十八梵天六欲天
子庶民黃門婬男婬女奴婢八部鬼神金剛神畜生
乃至變化人。
總二十類數通王臣四眾天人八部等但是有大
乘種性發菩提心求成佛果者總攝也。
但解法師語。
領納文旨曉了義趣。
盡受得戒皆名第一清淨者。
簡二乘持戒斷障清淨故云第一者即受戒假者。
佛告諸佛子言。
標告當機之眾。
有十重波羅提木叉。
總指十重戒條數也。
若受菩薩戒不誦此戒者。
此牒不誦者人。
非菩薩。
凡為菩薩必行二利不誦則自利行虧亦不能傳
授利他既虧二利故非菩薩。
非佛種子。
四智佛種由戒增長即得成佛不誦則不行不行
則佛種不增不增則不得成佛故棄也。
我亦如是誦。
佛學自誦例勸他誦誦戒之益所為成佛。
一切菩薩已學一切菩薩當學一切菩薩今學。
上引例下勸持。
已略說菩薩波羅提木叉相貌。
相是持犯儀相覺受狀貌或體相儀貌。
應。
合也。
當。
須也。
學。
修學受學。
敬心。
受學之心常生恭敬。
奉持。
承奉保持無令忘失文旨。
佛言。
結集所加。
佛子。
釋迦欲說大戒告語現前當機一分發大乘心受
菩薩戒從正法生當紹佛位佛子。
若自殺。
自身行殺。
教人殺。
復自口教勸他人令其行殺今此二殺通於三業
意通自他。
方便讚嘆殺。
讚能殺之人或讚所用之法二各復二謂未殺讚
之令殺殺已讚之令喜巧言稱善故云方便。
見作隨喜。
見殺順從心生歡喜心喜彼殺終無厭惡。
乃至。
殺事極多未能備舉。
呪殺。
術力殺故。
殺因。
<pb n="413"/>
通於三毒為利殺貪為因報怨殺嗔為因不識罪
福癡為因也。
殺緣。
能所和合并所藉待法皆名緣也。
殺法。
殺有法度。
殺業。
即正所作事或以此為活業。
乃至一切有命者。
有情數者。
不得故殺。
此一句通上諸殺皆並言之甚好也。
是菩薩。
指前受戒佛子也既受戒已二利但行復名菩薩。
應起常住慈悲心。
即合生起拔苦與樂其心不易。
孝順心。
菩薩之行觀諸眾生恒如父母生生無不從之受
生。
方便救護。
見生苦難或臨命者菩薩不惜身命救濟護持。
一切眾生。
一切有命殺皆有罪慈悲護法是饒益戒有難救
之定應生福。
而反自。
反者飜也苦難不救已非菩薩今乃飜自殺故云
而反自。
恣心。
恣縱也放縱自心殺生無限。
快意殺生。
殺了豁然稱情心意。
者。
即牒定造殺業者也。
是菩薩波羅夷罪。
結罪名也菩薩簡二乘波羅夷此云他勝處一者
退沒由犯此戒道果無分二者不共住更不入僧
數三者墮落捨此身已墮阿鼻獄菩薩以慈悲為
本今既虧此故當重罪。
若佛子。
標告當機。
自盜教人盜。
二盜三業同前。
方便盜。
不義而取斗秤欺謾借貸不還等。
呪盜。
呪使鬼神取或以呪力轉迷人心令捨而取等。
盜因。
非為益己但不欲彼取之使無令其窮困嗔為因
除貪嗔外不與而取癡為因因貪可知。
盜緣。
能所盜合穿墻等所藉皆緣。
盜法。
盜時方法。
盜業。
即正作或以此為活。
乃至。
超餘。
鬼神。
祠廟中物。
有主。
但屬主物。
劫賊物。
賊劫之物而反劫之。
<pb n="414"/>
一切財物。
一切堪鬼之物並盜之。
一針一草。
舉少例多。
不得故盜。
止能盜心除無心外起意決定即犯盜罪。
而菩薩。
牒前佛子受不盜戒者。
應生佛性。
心順佛理故無盜意。
孝順心。
一切眾生宿生曾為父母今以孝心順之定非偷
盜。
慈悲心。
應生救苦與樂為本。
常助一切人生福生樂。
佛子見無福者教彼福生福生者勸斷惡修戒佛
子見無樂者常行與樂心借助彼得樂。
而反更盜人財物者。
菩薩合行布施今乃不行已是一𠎝復盜人物故
招重罪故云而反。
是菩薩波羅夷罪。
若佛子自婬教人婬。
二通三業。
乃至一切女人。
不揀親疎好醜等故云爾也此制男戒女戒應云
一切男子。
不得故婬。
揀去強力及無心等。
婬因。
三毒為因貪染可知實無情愛但欲辱彼嗔為因
也此示之外癡為因也。
婬緣。
人所和合情愛覆蔽等為緣也。
婬法。
法則便宜。
婬業。
正所作業成此為務。
乃至畜生女諸天鬼神女。
都有十類畜生鬼神人天母女姉妹六親超云乃
至。
及非道行婬。
俗異本形處為非道僧一切處皆為非道但不合
理總名非道。
而菩薩。
即當機受教二利俱行故名菩薩應施淨法也。
應生孝順心。
一切眾生皆是多生父母。
救度一切眾生。
菩薩行願有苦願救發心願度。
淨法與人。
教以戒法反聞思修障盡圓證無非清淨皆有軌
則故名淨法。
而反更起一切人婬。
菩薩合施淨法教人斷婬今不能教已非菩薩翻
更於一切人處起心行婬故云而反此上總標也。
不擇畜生乃至母女姊妹六親行婬。
此別指也。
無慈悲心者。
理合於彼與樂拔苦今起染行令彼墮落故無慈
悲。
是菩薩波羅夷罪。
若佛子自妄語教人妄語。
<pb n="415"/>
正惟口意實亦兼身或詐現異想假示喜怒。
方便妄語。
本意求財妄說禍福。
妄語因。
三毒為因為求名利恐動人心不識罪福。
妄語緣。
為妄語所藉緣也。
妄語法。
執儀。
妄語業。
正所作事功業活業以此求利。
乃至不見言見見言不見。
及聞覺知八邪語也。
身心妄語。
身作妄語之想心為妄語之相又身為妄語之緣
心為妄語之因因緣合說皆名妄語。
而菩薩。
標指前來受戒佛子二利俱行菩薩。
常生正語。
見聞覺知八正語也。
正見。
語既不邪定生正見。
亦生一切眾生正語正見。
自他俱正二利並成。
而反更起一切眾生。
合自具正方能化他今乃反此故當其罪。
邪語。
八邪之語。
邪見。
邪妄推求。
邪業者。
因見邪故三業不正故生邪業。
是菩薩波羅夷罪。
若佛子。
佛告當機正制綺語問若爾經文何得但論酤酒
答今依十業次第正當綺語酤酒是綺語因經中
舉因以顯果也。
自酤酒教人酤酒。
二通三業。
酤酒因。
亦通三毒。
酤酒緣。
麴米糟具。
酤酒法。
即醞釀等。
酤酒業。
為得直與他依之存活具此因緣生多綺語。
一切酒不得酤。
一切之言義含多種米酒果酒藥酒乾濕清濁等。
是酒。
指前一切酒。
起罪因緣。
即生綺語罪也或起三業十𠎝三十六失皆由此
酒起罪因緣也。
而菩薩應生一切眾生明達之慧。
既稱菩薩本要利生教以三乘聞思修慧引生無
漏斷證分明明達慧也。
而反更生。
合行明慧導引眾生不行明慧已是其過翻生顛
倒故當重罪。
一切眾生顛倒之心者是菩薩波羅夷罪。
若佛子。
正制惡口問經何說過答說善人過必是惡人既
<pb n="416"/>
是惡人口無善言說善人過即是惡口也。
自說出家在家菩薩比丘比丘尼罪過。
通於三業內心行布身手指示自屬大乘通說五
乘之過。
教人說罪過。
自說過已復以巧言教示他人令說五乘之人過
故。
罪過因。
三毒為因為名利說過貪為因不為益己但欲損
他嗔為因迷善惡報痴為因。
罪過緣。
名位勢力舊惡宿習等。
罪過法。
言辭巧便說過軌則。
罪過業。
正說之事或以說過為務。
而菩薩。
佛子聞惡教令生善。
聞外道惡人。
佛法外人常懷傲慢嫉妬善人說佛法中罪過。
及二乘惡人。
二乘雖佛弟子大小宗途不同亦說大乘之過。
說佛法中非法非律。
既稱佛法必無非法非律今以佛法妄說為非。
常生悲心。
菩薩見上惡人說過知謗罪深常生悲憫之心。
教化是惡人輩。
菩薩覩諸眾生恒如一子不捨惡人教化彼也。
令生大乘善信。
外道令信向佛法三乘令迴信大乘。
而菩薩反更自說佛法中罪過者是菩薩波羅夷罪。
菩薩悲心止他說謗利物生信見謗不止已非菩
薩而今自說故云反更自說結罪。
若佛子。
正制兩舌問何故經說自讚毀他答此過多名讚
毀兩舌離間語鬪構兩頭經歸一名。
自讚。
自讚己德。
毀他。
毀他過失或他無過虗言誹毀毀者破也壞也破
壞他善正唯口意亦兼於身以手指示可叱而毀
有讚而不毀毀而不讚亦讚亦毀但隱他德而不
稱讚即是毀他。
亦教人自讚毀他。
教示他人似我毀讚。
毀他因。
因亦三毒自讚正貪兼嗔以顯他非毀他正嗔兼
貪以顯自德痴助必有又為名利讚毀貪為因為
損他讚毀嗔為因若無愚痴必不讚毀也。
毀他緣。
以讚毀者必藉緣故。
毀他法毀他業。
准前釋之雖有過惡菩薩為護自善根命故不應
毀讚何況實無者也。
而菩薩應代一切眾生受加毀辱。
不簡怨親如有受毀辱者菩薩應令替代受辱。
惡事自向己。
但是損惱有情事總名惡惡者惡也可嫌惡事納
向自身。
好事與他人。
但是稱心可意之事捨與他人此即施善受善也。
若自揚己德。
理合密行隱自己德顯揚他善不為是過今自揚
<pb n="417"/>
己德實非菩薩。
隱他人好事令他人受毀者是菩薩波羅夷罪。
不隱施事唯顯自德已非菩薩更隱他好事其過
轉增故當重罪。
若佛子。
正制貪欲問經何言慳答也貪欲心恡之不捨即
為慳心或由慳增十業次第正是貪也。
自慳。
意業。
教人慳。
語業兼身手藏護物通三業也。
慳因。
三毒為因存己不施貪為因憎彼不捨嗔為因不
知罪福報應癡為因。
慳緣。
外自所乏或宿嫌恨或不稱情由是壯櫃硬鏁密
藏深埋皆是慳心所藉緣也。
慳法。
護惜便宜。
慳業。
堅固不捨或務成家活業。
而菩薩。
牒指當機應濟貧苦。
見一切貧窮人來乞者。
所救眾生。
隨前人所須。
隨順乞人須要便施。
一切給與。
供給如意乃至樂大不可說小。
而菩薩以惡心嗔心。
宿有怨故嗔心不捨者為活命不施貪為惡心憎
彼不施嗔為惡心不知施福任用不施痴為惡心。
乃至不施一錢一針一草。
於財施中舉少況多故云乃至針草至寡尚自不
施豈況多施。
有求法者不為說一句一偈一微塵許法。
此法施亦以少顯多句偈少法尚慳多豈能捨。
面反更罵辱者是菩薩波羅夷罪。
菩薩合行惠施而今不施已名大慳反乃倍加罵
辱故當重過。
若佛子自瞋教人瞋。
二容三業自瞋意業教他語業面帶怒相。
瞋因。
三毒為因瞋為因者約種現說競名利等貪為因
違順外痴為因。
瞋緣。
名利怨讎怨讎聚會對境嗔生。
瞋法。
發嗔方法。
瞋業。
忿毒現行以此為業。
而菩薩應生一切眾生中善根。
五姓眾生皆令發意修自乘行證自乘果三善根
即無貪嗔痴或三乘善根。
無諍之事。
前善根體能和諍訟。
常生慈悲心。
菩薩利物慈悲為本。
孝順心。
長如父母幼若弟妹上孝下順怨親無二。
而反更於一切眾生中。
怒害發作不簡尊卑貴賤聖凡不分良善但行嗔
怒故云爾。
<pb n="418"/>
乃至於非眾生中。
嗔心猛烈觸目違情便生怨根於無情嗔。
以惡口罵辱。
口業不忍。
加以手打及以刀杖。
身業不忍。
意猶不息。
意業不忍三業不忍即便生嗔。
前人求悔。
菩薩嗔他心尚未息前被嗔人却來菩薩處悔過。
善言懺謝。
前被嗔人既見菩薩暴惡心高向啟善言是我之
過願勿見罪。
猶瞋不解者。
菩薩嗔心猶來未散。
是菩薩波羅夷罪。
善懺猶嗔故當重罪。
若佛子。
正制愚痴問何故經言謗三寶等答以依十業次
第是痴以痴為因生邪見果毀謗三寶。
自謗三寶。
佛子自依三寶陰求道進業而於三寶自生毀謗。
教人謗三寶。
自謗是過更教人謗道罪復深二謗亦通三業。
謗因。
因亦三毒名利謗貪為因懷怨謗嗔為因無知是
痴為因。
謗緣。
祿位通已得未得怨嫌等皆所藉緣。
謗法。
巧說辭理。
謗業。
現行其事或以為務。
而菩薩見外道。
正法外計總名外道。
及以惡人。
通於一切十惡之人。
一言謗佛音聲。
即是佛子聞外道惡人毀謗佛之言心懷痛切。
如三百矛刾心。
見聞外謗心中痛切如矛所刺。
況口自謗。
況口身親謗豈不極痛者也。
不生信心。
不信三寶是眾生最上之福田。
孝順心。
不信三寶是出世法身父母或由謗三寶殃及父
母。
而反更助惡人邪見人謗者是菩薩波羅夷罪。
反助惡謗招罪重也自謗不信不孝助惡助邪罪
多重也。
善學諸仁者。
佛告善能修學如上十戒一切佛子。
是菩薩十波羅提木叉。
指上十種別解脫戒。
應當學於中不應一一犯如微塵計。
佛勸令於十戒一一皆不得犯如微塵許以少況
多。
何況具足犯十戒。
微塵少戒尚不得犯何況全犯一二皆遮。
若有犯者。
牒定於上十戒中有犯者人。
不得現身發菩提心。
<pb n="419"/>
菩提心發須藉持戒今此犯戒闕緣不發。
亦失國王位轉輪王位。
如當來世欲紹王位今世須先受菩薩戒犯戒闕
因王位果失。
亦失比丘比丘尼位。
此約出家菩薩言之夫出家二眾不依相貌須有
出家菩薩大戒方成此位。
亦失十發趣。
下賢位也。
十長養。
中賢位也。
十金剛。
上賢位也。
十地。
極喜地等。
佛性。
所證理能證智是佛體性。
常住妙果。
即二轉依凝然不斷微妙果報。
一切皆失。
總結上果。
墮三惡道中。
下善經說十種業道罪一一皆通三品心造所謂
上品心造當墮地獄中品餓鬼下品畜生。
二劫三劫。
增減中劫。
不聞父母。
地獄化生鬼畜雖有癡增上故如無不別或但可
毀之言故云不聞名字。
三寶名字。
三塗是難處或由惡業設生人中不值三寶故云
不聞名字。
以是不應一一犯。
以者所以謂如上說犯戒之罪墮三惡道所以不
應一一犯一戒也。
汝等一切諸菩薩。
佛說十重戒已告現在會三寶位眾。
今學當學已學。
佛引三世菩薩已入位者尚乃修學汝大眾何得
不學。
如是十戒應當學。
牒指十戒是正可學。
敬心奉持。
戒為佛本故應敬重承奉難心記持勿令失墜者
矣。
八萬威儀品當廣明。
此經本有一百一十二卷六十一品今此心地法
門一品二卷出彼大部故指廣文在彼本教所明
也。
<other>註梵網經卷上</other>

<sarticle>註梵網經卷中</sarticle>

佛告。
此結集加。
諸菩薩言。
此等正是佛言。
已說十波羅提木叉竟。
是結前也諸佛子是十波羅夷法已說慢師等十
輕垢法僧常聞入軍等十輕垢法僧常聞報怨等
十輕垢法僧常聞救危等九輕垢法僧常聞教戒
等九輕垢法僧常聞。
四十八輕今當說。
<pb n="420"/>
即生後文。
佛言。
釋迦化主所言也。
佛子。
佛告三賢位所化之眾受持佛語故稱佛子。
欲受國王位時。
意欲來世受國王位先須今世精勤受持菩薩淨
戒。
受轉輪王位時。
四種輪王亦不離此戒為因。
百官受位時。
文武將相不一故名百官亦因此戒。
應先受菩薩戒。
此句貫上三處言之。
一切鬼神救護王身百官之身。
此戒為因能得王臣高貴之位故感一切鬼神救
護有故即救無難常護。
諸佛歡喜。
以受此戒當得成佛稱順佛意故歡喜也不唯佛
喜菩薩天神人非人等無不喜也。
既得戒已。
於戒師所既受得戒已訖。
生孝順心。
三寶是出世父母應生孝敬順從稟受教誡隨順。
恭敬心。
受得戒已要須心生恭謹敬護也。
見上座。
眾中之首。
和尚。
此云近讀親近承事受讀經法是得戒師。
阿闍梨。
此云軌範師。
大同學。
同一師學中居長者。
同見。
同趣佛道。
同行。
同修二利行。
者。
牒上。
應起承迎禮拜問訊。
於上五類見從外來即可迎之兩宿已去即須禮
拜病須往問。安亦晨夕問訊敬重。
而菩薩。
標指前來受戒佛子。
反生憍心。
應生卑恭反生自恃。
癡心。
反生癡心不知可尊戒從師得。
慢心。
應行所敬反生＆CB18185;他。
嗔心。
由癡所蔽昧於所敬。
不起承迎禮拜。
由前癡所致故。
一一不如法供養。
由嗔慢心。
以自賣身。
此表至重未必全無若無物供可以賣身。
國城男女。
亦同上意。
七寶。
金銀等也。
<pb n="421"/>
百物。
但是堪供養物總收大數言百。
而供。
奉進具設。
給之。
即諸所有物盡將奉進具足施設給濟也。
若不爾者。
爾者如是也不如上供給者。
犯輕垢罪。
結罪對重名輕污染淨行名垢罪者摧也以摧善
法不生摧入惡道。
若佛子故飲酒。
故者常也特也即是專意常恒持故飲。
而酒生過失無量。
正示故飲之過也眾禍之門煩惱根本財物散失
惡名流布云云故云無量。
若自身手過酒器與人飲酒者。
此自不飲但自過酒教他飲也。
五百世無手。
增上果也。
何況自飲。
此表自飲其罪過前。
亦不得教一切人飲及一切眾生飲酒。
教他飲酒必損他善能生他惡非菩薩行。
若故自飲教人飲者犯輕垢罪。
此結歸自他二飲所得之罪也。
若佛子故食肉。
既稱佛子慈悲為本不得故心食眾生肉。
一切肉不得食。
正制所斷肉但是肉數必斷命得。
斷大慈悲性種子。
正示食肉過由大慈悲為因當稱成佛大慈悲性
即是種子或由慈悲資熏本有菩提種子漸當成
佛大慈悲性之種子。
一切眾生見而捨去。
菩薩行成全在化生生既捨去外失化緣定不成
佛。
是故。
因前文起因前食肉有過是故。
一切菩薩。
通在家出家男眾女眾。
不得食一切眾生肉。
但有精肉皆不得食。
食肉得無量罪。
更短壽多病等。
若故食者犯輕垢罪。
若佛子不得。
貫前酒肉。
食五辛。
總標不食。
大蒜茖[卄/公/心]。
即山[卄/公/心]也。
慈[卄/公/心]。
胡[卄/公/心]。
蘭[卄/公/心]。
家[卄/公/心]。
興渠。
具攝一切葷穢辛臭之物。
是五種。
牒指前五辛也。
一切食中不得食。
誡此五辛皆不得食。
若故食者犯輕垢罪。
<pb n="422"/>
若佛子見一切眾生。
利他心普拔濟無偏有情犯戒總應教悔。
犯八戒五戒十戒毀禁。
禁亦戒也大小乘戒能禁四眾三業十惡今破此
戒故名毀禁。
七逆八難一切犯戒罪。
總結上說。
應教懺悔。
但是犯戒之罪一一應合教授於彼令教懺悔。
而菩薩不教懺悔。
正違佛制。
共住。
第二過也不悔同住必是同惡。
同僧利養。
不悔同惡已乖佛制更同利養第三過也。
而共布薩。
有過不悔而入布薩但順世情名利拘心第四過也。
一眾住說戒。
內無戒行。
而不舉其罪教悔過者。
恐人知犯失利養故。
犯輕垢罪。
若佛子見大乘法師。
七標舉佛子眼覩意知耳聞大乘法師。
大乘同學。
同一師學。
同見。
同趍大果。
同行。
同修大行。
來入僧坊。
僧所住處即寺院中。
舍宅。
人所居住屋宅此通在家菩薩祗迎處也。
城。
盛也盛受民物。
邑。
縣也此亦通僧俗承迎處。
若百里千里來者。
不遮更近極遠。
即起迎來送去。
菩薩見上四種大乘來即起迎去即便送。
禮拜。
多日不見。
供養。
久住。
日日三時供養。
寅粥辰齋夜湯藥等。
日食三兩金。
以佛教門出三界苦恩越父母乳哺恩何限三兩
金。
百味飲食。
美其殷極。
床座。
臥息置床說法敷座。
醫藥。
有所乘適。
供事法師。
以上諸物供給事養四種法師。
一切所須盡給與之。
但可合儀堪供者供。
常請法師三時說法。
日日三時。
<pb n="423"/>
日日三時禮拜。
三時請說三皆禮拜。
不生瞋心。
多說少說皆不生瞋。
患惱之心。
說過違情亦不患惱。
為法滅身請法。
為求半偈捨身。
若不爾者犯輕垢罪。
違禁結罪。
若佛子一切處。
總標其數。
有講法。
指講三藏法也。
毗尼。
別示律藏此云滅滅惑滅業等。
經律。
據此經者經即是律。
大宅舍中講法處。
通僧俗處皆可講法。
是新學菩薩。
示堪聽機。
應持經律卷。
或持經本或持律部理必有論捧持三藏教卷部
帙。
至法師所聽受諮問。
未聞法聽已領勿忘數數思修疑即諮問。
若山林樹下僧地房中一切說法處悉至聽受。
示聽處也。
若不至彼聽受者犯輕垢罪。
未達佛意解行難生若不習聞三藏莫知造修之
路捐棄身命尚合虔求有講不聽為失何甚傷呼
即世十有九餘火出水中云何可救若別有大利
或彼不如己不往聽無犯也。
若佛子心背大乘。
准前應云不得心背大乘即是正受大乘。
常住經律。
所詮常住佛二轉依因依經律修進得故。
言非佛說。
謗大乘佛語非佛說。
而受持二乘。
聲聞緣覺經律。
聲聞外道惡見。
九十五見理外邪推。
一切禁戒。
總攝二乘外道禁戒。
邪見經律。
外道經律乖三乘理或二乘經律乖大乘理亦名
邪也。
者。
牒上結罪。
犯輕垢罪。
若佛子見一切疾病人。
怨親普濟覩病皆救故云一切。
常應供養。
應病湯藥隨時所須或順病意談法令喜。
如佛無異。
以如佛心供養病人或觀病人必當成佛。
八福田中看病福田第一福田。
佛法僧父母師長貧病畜生病雖第七福勝第一。
若父母。
父母病有鞠養之恩。
師僧。
<pb n="424"/>
師僧病有訓導之德。
弟子疾病。
有紹隆三寶之能此上三類應救其病。
諸根不具。
眼等五根或隨闕一。
百種病苦。
隨一即救。
皆養令差。
於百病中隨患一病即使療治令其安差。
而菩薩以惡心。
反以惡心惡其病事。
瞋心。
慈悲不生。
恨心。
宿有怨嫌。
不至僧房中。
以上三心不至病處。
城邑曠野山林道路中。
通一切人病處。
見病不救濟者犯輕垢罪。
不救無慈故當其罪若別有大利無惡瞋恨自病
非犯。
若佛子不得稸一切刀仗弓箭矛斧鬪戰之具及惡
網羅殺生之器一切不得稸。
但害物者皆不可也意似大寬拳手等亦能害物
或約少分言一切。
而菩薩乃至殺父母尚不加報況殺一切眾生。
乃至者越略餘經至於最重無過父母父母恩深
被殺怨重重怨不報豈況餘生故應慈忍問此但
稸之不用殺生斯有何過答令人譏訶又大乘防
心見此殺具內發殺意殺意既生即當其罪。
若故稸一切刀仗等者犯輕垢罪。
違制招殃。
如是十戒應當學敬心奉持下六品中當廣明。
結勸指廣。
佛言佛子不得為利養惡心故。
惡心則三毒三毒是眾惡之本為名利生貪貪不
遂生嗔癡定隨也。
通國使命。
奉命為使通傳國信。
軍陣合會。
為命計會定時決戰。
興師相伐。
興起也師眾也即興起兵眾牙相征戰。
殺無量眾生。
雖即兼殺正取為命罪也。
而菩薩不得入軍中往來。
無事往來招人疑謗譏嫌尚乃不容。
況故作國賊。
特故為命殺害多生。
若故作者犯輕垢罪。
若佛子故販賣良人。
准前後文應言不得故販賣良人等良善也。
奴婢。
下便卑劣之稱。
六畜。
牛馬犬羊豕鷄舉此六種以例餘畜皆所不應也。
市易棺材板木。
賈賣作棺材木。
盛死之具。
棺椁盛死人之器具菩薩販賣招人譏嫌。
若故自作教人作者犯輕垢罪。
若佛子以惡心故。
<pb n="425"/>
為名利謗貪為惡心宿怨現嫉嗔為惡心二必有
癡三毒為因然可起謗。
無事謗他良人。
平常好人良人無過妄生謗也。
善人。
修三乘善行之人也。
法師。
說法解法之師。
師。
和尚闍梨。
僧。
堂中大眾。
國王。
帝王。
貴人。
大臣。
言犯七逆十重。
於上七類人所二皆謗言犯逆重。
於父母。
住是在家出家無非父母生身奉戒孝順為本。
兄弟。
一父母生。
六親中。
兄弟姊妹妻子。
應生孝順心。
尊者孝心敬之卑者順心受之。
慈悲心。
無樂者慈心與樂有苦者悲心為救。
而反更加於逆害。
於上不生慈孝已非菩薩翻起害心故云而反。
墮不如意處者。
令父母等怒恨心生墮在惡道故云不如意處也。
犯輕垢罪。
若佛子以惡心故。
以者緣為也故者所以也緣為惡心為因所以放
燒。
放大火燒。
能燒。
山林曠野。
所燒也佛制為蟲獸鬼神所依止故。
四月乃至九月放火。
且制此六箇月蟲獸生養時故理實餘六月中亦
不可燒有彼依止故。
若燒他人家屋宅。
百姓所住。
城邑。
王臣所居。
僧房。
出家住處。
田木。
通一切人。
及鬼神。
塚墓中物祠廟中物。
官物。
官庫藏物。
一切有主物。
但是屬主之物。
不得故燒。
總指上物。
若故燒者犯輕垢罪。
若佛子自佛弟子。
稟受佛語紹當佛位自是佛弟子此標能化者。
及外道惡人六親一切善知識。
<pb n="426"/>
皆是所化之生。
應一一教受持大乘經律。
教文。
應教解義理。
令解大乘進趣行門。
使發菩提心。
未發心者令發。
十發趣心。
下賢。
十長養心。
中賢。
十金剛心。
上賢。
三十心中。
即指上三賢位心理實有四十四心。
一一解其次第。
從始至末資加位次。
法用。
四十四心入住出心軌則可行。
而菩薩以惡心。
於所教人心生憎惡恐成侵己利故。
瞋心。
或曾違情生嗔不示彼大教也。
橫教二乘聲聞經律。
彼是大根曲示小教。
外道邪見論等。
大性示小尚乃不合更教邪論其過復深故云橫
教。
犯輕垢罪。
菩薩合行二利今乃自他俱損違背佛言故當此
罪。
若佛子應以好心。
好者善也與善十一相應之心總名好心。
學大乘。
本自大性先發修大。
威儀經律。
所詮定戒各有行住坐臥軌則。
廣開解。
聞思修慧愽學多聞修達理趣。
義味。
心意豁達喜悅暢情此上明自利。
見後新學菩薩。
先學經律必欲利他見後新學來求應說。
有從百里千里來求大乘經律。
且舉此二更近更遠亦應為說。
應如法為說。
不容理外妄談要在稟習佛言。
一切苦行。
將欲說法時先為說苦行苦行者何。
若燒身燒臂燒指。
示所行苦行也要以為法不惜身命又楞嚴經云
若我滅後其有比丘發心決定修三摩提能於如
來形像之前身燃一燈燒一指節及於身上爇一
香炷我說是人無始宿債一切酬畢。
若不燒身臂指供養諸佛非出家菩薩。
今以佛恩至重法力難思若不為此何成大士問
佛具大悲憫物為心今令生苦然為說法豈成悲
濟答佛本意令成功德非有害心又恐還宿債。
乃至餓虎狼師子一切餓鬼悉應捨身肉手足而供
養之。
令行苦行下濟羣生。
然後。
先說苦行令行行時然可為說。
<pb n="427"/>
一一次第。
六度等皆次第為說。
為說正法。
上法離邪。
使心開。
慧心生也又戒審心分明。
意解。
意識分明一一無謬又聞思修無忘故。
而菩薩為利養故。
邀令苦求恐解侵利。
應答不答。
問大乘教應如是答今乃不言。
倒說經律。
於三學等顛倒說也。
文字無前無後。
合前却後合後却前。
謗三寶說者。
佛不如是說法不如是詮僧不如是傳皆自妄談。
犯輕垢罪。
若佛子自為飲食。
口用資身。
錢物。
自為錢財要用萬物。
利養。
衣食之資。
名譽。
豪勢之名美好之譽。
故親近國王王子大臣百官。
故者所以義為此上緣所以親近也此為利譽佛
不許近若為住持三寶假力流行得親近也不為
住持上之四事總不合作也。
恃作形勢。
恃即倚賴倚賴威勢。
打拍。
棒打令痛拍恊令懼。
乞索。
憑託乞求。
牽挽。
初即從乞不得即索牽挽將見上官。
橫取。
即非義取。
錢物。
錢財萬物。
一切求利。
百計營謀是物百求。
名為惡求。
貪取。
多求。
求無厭足。
教他人求。
囑有勢求驅使他求或教他似我求。
都無慈心。
強逼惱他。
無孝順心。
上違佛言殃及父母。
者。
牒定結罪。
犯輕垢罪。
若佛子學誦戒者。
教示當機。
日夜六時。
晝三時夜三時。
持菩薩戒。
<pb n="428"/>
誦持令熟攝持不忘。
解其義理。
義即是理皆是所詮誦持文句曉解旨趣。
佛性之性。
佛性即本行性之性是平等真性曉此二性悟證
次第五位不同。
而菩薩不解一句。
即四字五字等。
一偈。
四句為偈。
戒律因緣。
戒即是律傳戒即慈悲為因受戒即菩提心種子
為因師資和合啟自請證為緣於此不曉名為不
解。
詐言能解者。
實自全迷虗矯詐偽言我解此。
即為自欺誑。
明知自心不解當招誑他之罪。
亦欺誑他人。
不解教他即是誑他。
一一不解。
牒前詐解成過戒因戒緣受學持犯全迷軌則。
一切法。
三科四諦六度觸事無能。
不知而為他人作師授戒者犯輕垢罪。
若佛子以惡心故。
三毒為惡心也。
見持戒比丘。
佛子見能持十重四十八輕戒比丘。
手捉香爐。
執持手爐行道供佛。
行菩薩薩行。
三世菩薩履此成佛。
而鬪搆兩頭。
賢人修菩彼此無非兩頭牙說令生忿毒造相＆CB18185;
損。
謗欺賢人。
無事欺謗。
無惡不造。
是惡皆造。
者。
牒結。
犯輕垢罪。
若佛子以慈心故。
佛因慈成所以勸彼慈心救生。
行放生業。
功業業用慈心以為體放生是業也。
一切男子是我父。
欲修慈心要作觀行一切之言是男皆攝。
一切女人是我母。
是女皆攝既觀為父母必無殺想放生方可。
我生生無不從之受生故。
我自無始生死無邊故於是處皆受生也。
六道眾生皆是我父母。
既同父母不得殺命食肉。
而殺而食者即殺我父母。
即殺食我多生父母既爾何無逆罪答以隔生故
無父母想。
亦殺我故身。
故者舊也我之舊身四大所成眾生之體如同己
身亦四大成故殺他身即殺我故舊之身也。
一切地水是我先身一切火風是我本體。
釋成上也。
<pb n="429"/>
故常行放生。
故者所以義前既男女六道皆是父母所以常行
放生常行放生者以慈心為本故。
生生受生。
生生受生之處便行放生。
常住之法。
法爾常規。
教人放生。
自行教他二利行也。
若見世人殺畜生時。
將下手時可教正下手時難救。
應方便救護。
善言曉喻化令心開方可救之直言不遂或反害
自。
解其苦難。
被殺之痛。
常教化講說菩薩戒。
成佛之本。
救度眾生。
今聞戒斷殺免三塗苦報即是救度也。
若父母兄弟死亡之日。
初亡日或年年忌日。
應請法師講菩薩戒經。
即此經也或通一切大乘律藏。
福資亡者。
講福以資。
得見諸佛。
若在人天資生淨土得見諸佛。
生人天上。
若在幽險資生人天。
若不爾者。
爾者如是住是在家出家菩薩須如上說福資於
親若不如是者。
犯輕垢罪。
違禁招罪。
如是十戒應當學敬心奉持如滅罪品中廣明一一
戒相。
結勸指廣。
佛言佛子。
標告當機。
以瞋報瞋。
應云不得以瞋報瞋他人此是意忍。
以打報打。
被惡人打已不得懷惡却還打彼此是身業忍更
應言不得以罵報罵是口業忍三業不報是真佛
子。
若殺父母兄弟六親不得加報。
各自宿業曾殺他故今被他割何得還報。
若國主為他人殺者亦不得加報。
住國王地飲國王水護持三寶雖有大恩然是國
主自業招殺亦不得報。
殺生報生不順孝道。
若親是現在之恩一切眾生是宿生父母乃過去
之恩殺則不順孝道人若親被殺理應修善追資
返行殺害故云爾也。
尚不畜奴婢打拍罵辱。
打罵令苦非慈悲利故云不畜。
日日起三業。
於奴婢所先懷嗔怒能起身語三業打罵。
口罪無量。
口業偏增。
況故作七逆之罪。
於劣境奴婢起三業罪尚不合作豈況七逆重罪
<pb n="430"/>
容作。
而出家菩薩。
在家菩薩若為國王護三寶人民為要定亂許容
殺也。
無慈報讎。
出家合慈報讎非慈。
乃至六親中故報者。
父母尚不容報六親定不合報。
犯輕垢罪。
違制不忍之罪。
若佛子初始出家。
正制出家兼誡在家。
未有所解。
既稱佛子須習大乘大乘教旨全未見聞也。
而自恃聰明有智。
於在家時曾習詩書世智辯聰。
或恃高貴。
曾為王臣。
年宿。
俗年僧臈。
或恃大姓。
天竺剎利婆羅門此土上代為官有大財產。
高門。
門望高遠或大姓高門是一義。
大解。
世解有餘。
大福。
富多錢帛。
饒財七寶。
世財博贍。
以此憍慢。
以者緣為也或以用也用上十種為其所恃致此
憍慢。
而不諮受先學法師經律。
由自恃＆CB18185;他故爾。
其法師者。
指定所輕之人。
或小姓。
天竺吠舍戍陀羅此土貧賤之流。
年少。
俗年僧臈未足。
卑門。
種姓劣弱。
貧窮。
家唯四壁。
諸根不具。
眼等根闕。
而實有德。
三學三慧悉具。
一切經律盡解。
顯有德者所學周備自己無知輕他有解即慢過
慢此慢既具餘慢隨生。
而新學菩薩。
牒定未解之人既稱未解必要求學求學法時須
捨憍慢。
不得觀法師種姓。
勿觀法師卑劣種姓但觀佛法是進道之良規入
聖之靈範若有能開釋深義解散疑結於我有益
者則盡心敬之不念餘惡法師好惡非關我事觀
說法師由如佛想。
而不來諮受法師第一義諦者。
大乘義也勝餘乘故。
犯輕垢罪。
<pb n="431"/>
違制成犯除病難等。
若佛子佛滅度後。
正明受戒時也顯佛在世時無自受。
欲以好心。
意欲救苦與樂用利他心。
受菩薩戒時。
此通自他二利時皆佛滅後。
於佛菩薩形像前自誓受戒。
瑜伽廣明軌則。
當七日佛前懺悔。
佛名經說於一七日內晝夜六時當佛像前懺悔。
得見好相。
佛來摩頂等如下明。
便得戒。
罪滅清淨便得戒也。
若不得好相。
一七日內不得好相不可便止須更虔求。
應二七三七乃至一年。
以障有厚薄時有多少但以見相為限亦非一年
定矣。
要得好相。
自誓受戒非相莫知。
得好相已。
於諸相中隨得一相。
便得佛菩薩形像前受戒。
雖以相表要生殷重擬對像前陳情啟願懺悔已
宣自受三翻羯磨方名得戒。
若不得好相雖佛像前受戒不得。
不以相表誰知得戒。
若現前先受菩薩戒法師前受戒時不須要見好相
何以故是法師師師相授故不須好相是以法師前
受戒即得戒以生重心故便得戒。
此從師受戒也標徵釋結可知瑜伽廣明軌則。
若千里內無能授戒師得佛菩薩形像前自誓受戒
而要見好相。
八方各爾有而不受即是慢他無而遠求恐成自
悞故云爾也須要見相結成自受戒。
若法師自倚解經律大乘學戒。
自恃有智。
與國王太子百官以為善友。
近貴為友。
而新學菩薩來問若經義律義。
新學來求義也。
以輕心慢心惡心不一一好答問者犯輕垢罪。
因三惡心成犯。
若佛子有佛經律。
簡外教也。
大乘法。
簡小乘法。
正見。
依正法生。
正性。
正法所顯真正理體。
正法身。
以有為無為功德法身三身俱收。
而不能勤學修習。
於上諸法而不聽聞思惟修習三慧不生。
而捨七寶。
捨正法珍寶或此句屬下。
反學邪見。
不學正法善已不增今更學邪故云反也邪見是
總。
二乘。
<pb n="432"/>
聲聞緣覺非利也故不契大乘毀彼名邪。
外道。
即九十六。
俗典。
即九經三史也。
阿毗曇。
此云對法小乘論也。
雜論。
小乘外道俗典雜糅成故或雜明事故。
書。
大篆小篆。
記。
大演小演以記日月盈星宿行度事故。
是斷佛性。
由聞思修佛種乃生今乃邪學佛種闕緣不增名
斷。
鄣道因緣。
道是無漏智現行亦因邪學不生。
非行菩薩道。
今因邪學二利俱棄故云爾也。
若故作者犯輕垢罪。
若有餘力助於正法調化難調五明俱學非所遮
也。
若佛子佛滅度後。
此定其為主和諍時。
為說法主。
於三藏教法善知通塞得自在故。
為僧坊主。
寺院主首。
教化主。
即知修供養者。
坐禪主。
善解止觀明了八定。
行來主。
領徒遊方之長各隨所主得自在故此明佛滅後
像末法中善和諍人也。
應生慈心。
如上五主各當其位善知軌則進退有規與安樂
事。
善和鬪訟。
既為總主為眾所崇眾有諍訟和勸化令順教。
善守三寶物。
佛法僧物各有所歸不得互用。
莫無度用。
各有法度合用處用。
如自己有。
不得同己物要用便用又愛惜三寶物如愛己物。
而反亂眾。
不能和眾已非所崇而更亂眾何名眾主。
鬪諍。
瑜伽諦說六種鬪諍根本能起一切鬪諍一展轉
相違作不如意事二覆藏諸惡不肯發露三於等
類中剩受利養報為己有四於衣等更相欺誑五
三業多犯違越學處六於法於義顛倒執著復有
四法能斷根本一慈心所發身語意業能斷初二
二同受利養能斷三四三同趣尸羅能斷第五四
同趣正見能斷第六。
恣心用三寶物者。
牒定五主不依法則處所意用便用。
犯輕垢罪。
若佛子先在僧坊中住。
無定主者但以先住為主。
後見客菩薩比丘來。
<pb n="433"/>
總標客來。
入僧坊。
出家菩薩住處。
舍宅城邑若國王宅舍中。
在家菩薩住處。
乃至夏坐安居處。
隨所安居處應非少。
及大會中。
說法會處或設齋會處然此五處雖通僧俗但僧
為主承迎處故經言僧坊中。
先住僧應迎來送去。
於上五處先到住者見後來者即迎去者即送表
無住處慳。
飲食供養。
飢即供食渴即供飲進財進行名供有所攝資名
養。
房舍。
僧若住時。
臥具。
睡息。
繩牀木牀。
坐禪時供。
事事給與。
要者皆供理須合儀。
若無物應自賣身及以男女。
此表至誠設極故爾未必全無。
供給所須盡給與之。
要者不違。
若有檀越來請眾僧客僧有利養分僧坊主應次第
差客僧受請。
請人不分主客但來請眾僧客既在眾數便應有
利養一分故應次第差令受請也。
而先住僧獨受請而不差客僧。
請人無請眾僧不言唯請先住今者獨受故當其
罪。
僧坊主得無量罪。
獨受即貪不差是嗔必有癡俱三毒既具無量罪
業從此而生。
畜生無異。
但貪財食責同畜生但念水草。
非沙門。
不息惡心。
非釋種姓。
違背佛言。
若故作者犯輕垢罪。
若佛子一切不得受別請利養入己。
施主意別得利入眾非所遮也。
而此利養屬十方僧。
施主無意請眾眾通十方凡聖一例。
而別受請即取十方僧物入己八福田中。
此非唯受別請之罪更兼制取八福田物。
諸佛聖人一一師僧父母病人物。
兼此五類物總不得入己受用。
自己用者犯輕垢罪。
應觀損益有過無過應用不用之理也。
若佛子有出家菩薩在家菩薩及一切檀越。
是俗中崇善修福人。
請僧福田求願之時。
今此三類示請僧求福人。
應入僧坊問知事人。
堂維那知次第。
今欲次第請者。
誡能請者。
<pb n="434"/>
即得十方賢聖僧。
次第雖請凡僧亦得賢聖之福以心無隔越同賢
聖故十方僧內攝聖眾故其心平等稱佛心故。
而世人別請。
世間人以凡夫心簡別而請。
五百羅漢。
小乘聖僧。
菩薩僧。
大乘聖僧如是得福雖廣。
不如僧次一凡夫僧。
不如以平等心依僧次請一凡夫僧所得福利勝
過五百聖僧福故若心無揀得福應等。
若別請僧者。
牒定別請之人。
是外道法。
外道儀範有別請法。
七佛無別請法。
毗婆尸佛故皆無此法故。
不順孝道。
違逆佛心。
若故別請僧者犯輕垢罪。
若王臣勢或不隨人情但為尊德成大利益或僧
次已滿即可非犯。
若佛子以惡心故。
用三毒為惡心惡心為因能起下十三惡法。
為利養故。
所藉緣也。
販賣男女色自手作食自磨自舂占相男女解夢吉
凶是男是女呪術工巧調鷹方法和合百種毒藥千
種毒藥虵毒生金銀毒。
金銀有毒或毒作金銀色。
蠱毒。
是所制之惡法。
都無慈心無孝順心。
上諸惡法損物違理。
若故作者犯輕垢罪。
若佛子以惡心故。
貪嗔癡心。
自身謗三寶。
依三寶蔭以求財利。
詐現親附。
外現歸依內心謀惡。
口便說空。
口順三寶常說空理。
行在有中。
言行自乖口雖說善意圖行惡。
為白衣通致男女。
此人身雖出家心無思惡或為財利媒構情禮持
男意語女說女意向男。
交會婬色。
交配也由媒兩頭會合事成。
作諸縛著。
由斯生死無始至今不能解脫。
於六齋日。
五戒每月有六齋日八十四十五二十三二十九
三十理合修善今乃作惡。
年三長齋月。
正五九也。
作殺生劫盜。
六齋三月本是白衣修善今行惡行也。
破齋犯戒者。
一切諸惡皆不離此破齋犯戒。
犯輕垢罪。
<pb n="435"/>
結所犯罪。
如是十戒應當學敬心奉持制戒品中廣解。
結勸指廣。

註梵網經卷中

<sarticle>註梵網經卷下</sarticle>

佛言佛子佛滅度後。
顯佛在世及正法一千年中皆無此惡。
於惡世中。
正當像末五濁盛時。
若見外道。
癡狂無識憎嫉佛法作此惡也。
一切惡人。
十惡之人。
劫賊。
亦即惡人以劫盜增復名此也。
賣佛菩薩父母形像。
佛菩薩出世父母亦有賣生身父母。
販賣經律。
此事極多。
販賣比丘比丘尼。
前即形像此賣活人。
亦賣發心菩薩。
初始發心求佛遇此惡黨被賣。
或為官使。
欠負官物賣錢納官。
與一切人作奴婢者。
指定所賣之人有所屬也。
而菩薩見是事已。
見前賣聖像凡人事。
應生慈心。
憫彼被賣必受憂苦。
方便救護。
巧言善化正賣時與救欲賣時即護。
處處教化取物贖佛菩薩形像及比丘比丘尼發心
菩薩一切經律。
明所教護。
若不贖者犯輕垢罪。
違禁結罪。
若佛子不得稸刀仗弓箭。
前誡畜故此誡稸而賣之無重答失。
販賣輕秤小㪷因官形勢取人財物害心繫縛破壞
成功。
家產。
長養猫。
家猫。
狸。
野狸。
猪狗。
此所諸法招人誹謗譏嫌非律儀故能養所養各
當半罪。
若故作者犯輕垢罪。
若佛子以惡心故。
二不善心。
觀一切男女等鬪。
男女可作四用。
軍陣兵將劫賊等鬪。
等角勝競力相馳併命不一上戒眼觀。
亦不得聽吹貝。
螺貝之聲。
皷。
<pb n="436"/>
鳴也動也動之即鳴。
角。
形曲似角。
琴。
七絃。
瑟。
二十五絃。
箏。
似琴十三絃。
笛。
一孔。
箜篌。
二十四絃。
歌。
唱歌之聲。
噭。
吹噭子也。
伎。
藝也。
樂之聲。
但是總名色聲二境偏增故爾。
不得摴蒱。
謂四數叶。
圍棊。
堯君以教愚子。
波羅塞戲。
西國兵戲謂二人各布二十餘象或馬於局遠所
爭得要路以為勝。
彈棊。
以石為局玉等為面隆其四隅宮人士女多分為
之。
六愽。
即雙陸是。
拍毬。
謂此以毬或築或拍或＆CB18192;或上或下而戲弄也。
擲石。
謂以大石或拖或擲而為戲弄俗謂之拖堵也。
投壺。
壺頸高一尺二寸腹脩五寸用籌十二隻象十二
月三步外投之名投壺。
牽道八道。
八劃為道以棊子等隨道而行故名牽道即八道
也。
行城。
以行城之法式即小兒之戲也。
爪鏡。
元用一鏡後以藥塗手爪作法呪鏡鏡中便見吉
凶等中。
蓍。
式之反。
草。
出自東南卑濕之地若於龜[殼-一]內生者其草有靈
此草生處上有浮雲。
楊枝。
五月五日午時至柳樹下仰觀有折者柳枝刻作
人形置於靜室祭之呪之有靈問之知人休咎也。
鉢盂。
非僧用者鉢謂器也盂者盤也以呪其器術聽人
言知吉凶事。
髑髏。
以此卜筮能知吉凶欲求財利便呪之令彼人心
動等。
而作卜筮。
<pb n="437"/>
於上四事不轉唯屬第五灼龜曰卜揲蓍曰筮揲
蓍草者卜法也及鏡卜筮此方有之楊柳等卜西
國有也。
不得作盜賊使命。
此有一十七件惡枝術凡俗外道惡人所作佛制
不作以闕二利。
一一不得作若故作者犯輕垢罪。
同事化生餘皆得罪。
若佛子護持禁戒。
心常護助執正住持禁制過失謹節防惡。
行住坐臥。
四威儀也。
日夜六時。
晝夜分各三時。
讀。
依本。
誦。
背本。
是戒。
指此菩薩戒也。
猶如金剛。
持心堅固不可壞故。
如帶持浮囊欲渡大海。
涅槃經廣。
如草繫比丘。
莊嚴論廣。
常生大乘善信。
信大乘教理行果故。
自知我是未成之佛。
由信大乘始是大性當必成佛。
諸佛是已成之佛。
已依教解理修行證大果故。
發菩提心。
既信已成當成自欲當成必須要發大菩提心。
念念不去心。
不退。
若起一念二乘外道心者。
小能障大邪能障正。
犯輕垢罪。
若佛子常應發一切願。
總勑佛子常應發願也從因至果眾行既廣其願
非一此總標也。
孝順父母。
一願。
師僧。
二願。
三寶。
三願孝順二字貫此。
願得好師同學。
四願。
善友知識。
五願願得好三字貫之。
常教我大乘經律。
六願於上加一願字。
十發趣。
七賢。
十長養。
八願。
十金剛。
九願。
十地。
十願。
使我開解如法修行。
<pb n="438"/>
釋上四十心也。
堅持佛戒寧捨身命念念不去心。
一切佛子常應發是十種大願心心無退。
若一切菩薩不發是願者犯輕垢罪。
違制得罪。
若佛子發十大願已。
發前十戒願卑。
持佛禁戒。
持戒為因行發願為緣助行願相扶得佛果報。
作是願言。
標願言也下正發願辭也。
寧以此身投熾燃猛火大坑刀山終不毀犯三世諸
佛經律。
諸佛經律皆說斷婬作即毀經律不婬即不毀。
與一切女人作不淨行復作是願。
異前願外別復作願。
寧以熱鐵羅網千重周迊纏身終不以破戒之身受
於信心檀越一切衣服。
淨信施名衣故獲得皮膚清淨猶如金色今既破
戒不生上福不受信施故願云爾。
復作是願寧以此口吞熱䥫丸及大流猛火經百千
劫終不以破戒之口食信心檀越百味飲食。
淨信施食獲得長壽辯才安樂妙色雄力勇健無
不具足施飲獲得永離一切煩惱渴愛無不具足
口離四失能生是福今既口犯四過願爾。
復作是願寧以此身臥大猛火羅網熱䥫地上終不
以破戒之身受信心檀越百種床座。
淨信床敷臥具本祈超凡之勝位自犯身業三僭
不能生他勝福故願爾也。
復作是願寧以此身受三百矛刾經一劫二劫終不
以破戒之身受信心檀越百味醫藥。
施病醫藥當得無老病死圓滿甘露不死妙藥無
不具足今既身犯三過此福不生故願云爾。
復作是願寧以此身投熱䥫鑊經百千劫終不以破
戒之身受信心檀越千種房舍屋宅園林田地。
由以舍宅房屋施故當得與諸眾生為舍為宅為
救為歸為州為趣無不具足園林田地施故獲得
靜慮解脫三摩地故今則身三不善如上勝福難
生故願云爾。
復作是願寧以鐵鎚打碎此身從頭至足令如微塵
終不以破戒之身受信心檀越恭敬禮拜。
折身伏意敬禮三尊能感正報無見頂相之福自
身三過俱行此福難生故願云爾。
復作是願寧以百千熱䥫刀矛挑其兩目終不以破
戒之心視他好色。
由以種種妙好資具施故感得圓滿一切菩提分
法無不具足今此破戒視他施主所施塵色此福
不生故立願爾。
復作是願寧以百千䥫錐徧劖刾耳根經一劫二劫
終不以破戒之心聽好音聲。
施種種音樂讚詠三寶妙好之聲獲得如來天耳
能開一切微妙之聲今自破戒此福不生故願云
爾。
復作是願寧以百千刃刀割去其鼻終不以破戒之
心貪嗅諸香。
施塗香末香故當得淨戒多聞諸三摩地塗香聖
行故當得徧體香潔妙香聖行故今以自心破戒
聖行功德難生故立願爾。
復作是願寧以百千刃刀割斷其舌終不以破戒之
心食人百味淨食。
今但取五塵中舌所甞味異前第三佛言施上味
者當感得甘露上味大大夫相於一切味中常得
最上第一義味今者破戒上味之福不生故立願
<pb n="439"/>
爾。
復作是願寧以利斧斬碎其身終不以破戒之心貪
著好觸。
即五塵中觸境也上妙可意適悅稱心故名好觸
即衣服臥具飲食湯藥等物施此福生並如上說
今者破戒福利難生故立願爾。
復作是願願一切眾生悉得成佛。
第十三願普利無邊法界眾生總願成就無上菩
提。
而菩薩若不發是願者犯輕垢罪。
違制結罪一切菩薩總須發上十三願也。
若佛子常應二時。
春秋二時。
頭陀。
正云杜多此云除棄有十二種頭陀行一一皆十
種功德勝用如十二頭陀經說且常坐十種者一
不貪身樂二不貪睡眠樂三不貪臥具樂四無臥
時勝著席苦五不隨身欲六易得坐禪七易讀誦
經典八少睡眠蓋九身輕易起十求座臥具衣服
心薄。
冬夏坐禪。
極寒熱時不出又夏多蟲蟻恐傷物命。
結夏安居。
修道求聖結夏文廣。
常用楊枝。
亦名齒木此下列十八事。
澡豆。
能去垢淨口淨手。
三衣。
五條七條大衣福田之衣常須隨身。
瓶。
梵語君遲此云淨瓶盛水淨手。
鉢。
具云鉢多羅此云應量器。
坐具。
正敷坐兼禮佛。
鍚杖。
束心不亂止虎等難。
香爐。
用焚信香。
漉水囊。
即濾水羅恐食蟲故。
手巾。
拭手巾拭脚巾觸淨別也。
刀子。
刀長四寸割甲裁衣等用。
火鐆。
火鏡也以銅為之仰日得火焚香造食等。
鑷子。
拔刺除毛。
繩床。
隨處坐禪修觀止息。
經。
要察佛意攝心除亂。
律。
知持犯軌則理應有論詮慧學故。
佛像。
觀像擬知真佛。
菩薩像。
常觀先進為良友故此十八物並具頭陀進道之
緣須常隨身。
而菩薩行頭陀時。
牒前二時。
<pb n="440"/>
及遊方時。
遊禮學問之時。
行來。
必有行去。
百里千里。
舉此二數影顯餘遠近來去皆用是物。
此十八種物常隨其身。
此指遊方時也。
頭陀者。
此下定二時隨身也。
從正月十五日至三月十五日八月十五日至十月
五日是二時中此十八種物常隨其身。
然佛菩薩經律論更不定時常要隨身。
如鳥二翼。
喻時及物鳥無翼而不能高飛菩薩虧此莫可遊
行。
若布薩日。
如有鬪諍比丘來佛令增減說戒若知十四日來
十三日前說若知十五日來十四說或不說或隨
何日諍滅即說。
新學菩薩半月半月布薩應誦諸佛法戒若誦戒時
於佛菩薩形像前一人布薩即一人誦若二人三人
乃至百千人亦一人誦誦者高坐聽者下坐各各披
九條七條五條袈裟。
梵語布薩此云淨住或唯言淨由懺悔己身器清
淨住或云長養長養淨心或云和合大眾和合同
佛事故若四人已上作白說戒若三人各各脩儀
更牙云二大德一心念今僧十五日說戒我某甲
清淨若二人相向彼此如上若一人心念口言今
僧十五日說戒我某甲清淨上各三說。
結夏安居一一如法。
結前安居文也。
若頭陀時。
菩薩修十二種頭陀行時。
莫入難處。
此總標難處。
若國難惡王土地高下草木深邃獅子虎狼水火風
難及以劫賊道路毒虵。
此別列八難也。
一切難處悉不得入。
結上八處。
若頭陀行道乃至夏坐安居是諸難處皆不得入。
遊方不入夏坐不入。
若故入者犯輕垢罪。
違制得罪。
若佛子應如法次第坐。
既稱佛子須知正法禮法次第應合如法此總標
次第也。
先受戒者在前坐後受戒者在後坐。
此正明次第也。
不問老少比丘比丘尼貴人國王王子乃至黃門奴
婢皆應先受戒者在前坐後受戒者次第而坐。
別示菩薩但依四眾軌儀各自次第不容雜亂坐
也。
莫如外道癡人若老若少無前無後坐無次第兵奴
之法。
外道愚戇實昧禮儀兵奴兇劣難辨尊卑故無次
第。
我佛法中先者先坐後者後坐。
佛法有規故依次第結自正也。
而菩薩不如法次第坐者犯輕垢罪。
違禁得罪。
若佛子常應教化。
<pb n="441"/>
自能進善損能化生是名菩薩。
一切眾生。
是所化也。
建立僧坊。
安僧之所。
山林園田立作佛塔。
行道之處。
冬夏安居坐禪處所。
深房靜室離喧雜所。
一切行道處皆應立之。
但是進修道行之處總應修崇令其清雅。
而菩薩應為一切眾生。
怨親無二。
講說大乘經律。
此明菩薩正所行事也菩薩大根故講說大乘也。
若疾病。
一切眾生有疾病時應為講經律救之。
國難賊難。
同上救之。
父母兄弟和尚阿闍梨亡滅之日及三七日乃至七
七日應讀誦講說大乘經律一切齋會求福。
初亡滅日或每歲亡日即忌辰日及字超初二七
日也乃至字超四五六三个七日也問但為亡者
講經即得何須七日答中有身七日一度命終要
經福資疾受生故故云爾也。
行來治生。
即養活義以求利者多為養活命故。
大火所燒大水所漂黑風所吹船舫江河大海羅剎
之難。
五難生時。
亦讀誦講說此經律。
一一令讀誦講此戒經經即是律也。
乃至一切罪報。
總攝輕重總講此經。
三惡。
即是三塗。
七逆。
業障。
八難杻械枷鏁繫縛其身。
並是報障。
多婬多瞋多愚癡。
是煩惱障。
多疾病。
報障。
皆應讀誦講說此經律。
如是三障亦講此經能滅除也。
而新學菩薩若不爾者犯輕垢罪。
違禁結罪。
如是九戒應當學敬心奉持梵壇品中當廣說。
結勸指廣。
佛言佛子與人受戒時。
指受戒機求受戒時。
不得揀擇。
佛誠能授慈心普濟。
一切。
此總標舉所揀。
國王王子大臣百官比丘比丘尼信男信女婬男婬
女十八梵天六欲天子無根二根黃門奴婢一切鬼
神盡得受戒。
此別示戒器有一十七類但要解語領納文旨方
堪受戒若不解語非戒器也。
應教身所著袈裟。
此不正色出家人受戒也。
<pb n="442"/>
皆使壞色。
壞本白色違愛心故。
與道相應。
與所修道行相稱須衣色儋捨於情愛。
皆染使青黃赤黑紫色一切染衣乃至臥具盡以壞
色。
正明壞色衣也。
身所著衣一切染色。
除袈裟外餘一切衣亦壞本白色白色外餘色皆
名壞色壞本白色。
若一切國土中人所著衣服比丘皆應與其俗服有異。
不論何方國土但色異俗服便得。
若欲受戒時。
標告戒師有求戒人欲於師所求受戒時。
師應問言。
戒師問彼。
汝現身不作七逆罪耶。
以過去久遠不知故只問現有七逆重障故非戒
器將欲受戒先問其罪。
菩薩法師不得與七逆人現身受戒。
誡能授戒師也。
七逆者出佛身血殺父殺母殺阿闍梨破羯磨轉法
輪僧殺聖人。
此列七逆罪也。
若具七遮即現身不得戒。
結不應受之所以也。
餘一切人盡得受戒。
除七逆外餘解師語可得受戒。
出家人法。
儀軌法則。
不向國王禮拜不向父母禮拜。
出家法則。
六親不敬。
亦是不禮拜義。
鬼神不禮但解法師語有百里千里來求法者。
但字下結成須得與受戒而無擇也。
而菩薩法師以惡心瞋心而不即與授一切眾生戒
者犯輕垢罪。
若佛子教化人起信心時。
利人之初信心為本信為入法之初基超聖道之
元首故。
菩薩與他人作教誡法師者。
此牒定能教之人也。
見欲受戒人。
見有來求受戒之人。
應教請二師。
教求受戒人請。
和尚。
即釋迦如來不可見師。
阿闍梨。
即我身是可見師也。
二師應問言。
即前和尚阿闍梨第二師問也若佛在世即佛菩
薩為六師今佛滅後可應問言傳戒師為和尚羯
磨師為阿闍梨擬其經中通六師也。
汝有七遮罪不若現身有七遮師不應與受戒無七
遮者得與受戒。
此問遮罪法也。
若有犯十重者。
十波羅夷罪也。
應教懺悔。
重罪在身必障聖道使令懺悔。
在佛菩薩形像前。
<pb n="443"/>
此教授師教知軌儀對聖像前至誠懇惻悔過自
責。
日夜六時誦十重四十八輕戒。
懺悔行相也由誦戒故憶知罪相也。
苦到。
苦切至到。
禮三世千佛。
恭敬[虔-文+ㄆ]心禮拜三劫三千佛也。
得見好相。
此總言也即吉祥善相。
若一七日二三七日乃至一年。
此是懺悔時限也各自障有厚薄遠近不等。
要見好相。
但要見相為限。
好相者佛來摩頂見光見華種種異相。
明所見相相有多般如餘經辯。
便得滅罪。
以障盡故相現得滅罪也。
若無好相。
戒無形狀無相不知故此云爾。
雖懺無益。
戒由相表無相不能表戒圓故。
是人現身亦不得戒。
不得舊戒圓也。
而得增受戒。
但令戒加增益資長未得圓滿無相表戒重受方
圓。
若犯四十八輕戒者對首懺罪滅。
但對一人於佛像前當面陳白比丘某甲我犯某
罪今向大德懺悔惟願哀憫憶我我清淨故滅三
說前僧告云汝自深悔後莫重犯答云何可爾。
不同七遮。
反釋前七遮罪相表亦滅故言不同應更云亦不
同十重。
而教誡師。
佛告命能教之師也。
於是法中。
於前三類輕重罪相法中。
一一好解。
了知重輕知輕有相無相罪滅不滅稱法所詮如
法實了故名好解也。
若不解大乘經律。
此牒迷教。
若輕若重是非之相。
於前七遮十重四十八輕不了知故。
不解第一義諦。
不知所詮真勝諦理。
習種性。
十信。
長養性。
攝十住十行也。
性種性不可壞性。
十迴向位。
道種性。
十地。
正法性。
佛位不解五位伏斷行相。
其中多少觀行。
於五位中明行多少。
出入十禪支。
四禪十八支不雜但十支尋伺喜樂定內淨捨念
慧中受不了出定入定四禪各具支多少。
一切行法。
<pb n="444"/>
不知一切觀行進趣法則。
一一不得此法中意。
總結五位十支法中不解得故。
而菩薩為利養故。
貪利。
為名聞故。
詐言能解。
惡求。
非理強求。
多求。
求之無厭。
貪利弟子。
貪著有名利者弟子。
而詐現解一切經律。
內實無知外現解相。
是自欺詐。
自隱覆心知自不解。
亦欺詐他人。
無解誑他是欺他人。
故與人授戒者犯輕垢罪。
若佛子不得為利養故於未受菩薩戒者前。
雖有大姓以未發大心亦未信大戒。
外道惡人前。
毀謗大乘。
說此千佛大戒。
千華上佛或三世三千佛皆說此戒。
邪見人前亦不得說。
亦謗。
除國王。
以王有損益佛法之力要說須說。
餘一切不得說。
凡常之人者不為說大臣要說亦可為說有力諫
王損益佛法。
是惡人輩不受佛戒。
此句貫下。
名為畜生。
愚甚如畜。
生生不見三寶。
當必墮落不見又不奉見如不見故。
如木石無心。
不知業果責如彼也。
名為外道邪見人輩木頭無異。
釋成不說有八所以即八句經也。
而菩薩於是惡人前說七佛教戒者。
理實此戒十方三世塵沙諸佛已說當說今說就
近且言七也。
犯輕垢罪。
若佛子信心出家受佛正戒故起心毀犯聖戒者。
明毀戒者人也。
不得受一切檀越供養。
如分一毛為百千分處即損施主一分福喻鹹鹵
地雖下種子不生苗實。
亦不得國王地上行不得飲國王水。
持戒之福七分之中王得二分今既破戒無福稅
王地行飲水以輸王稅。
五千大鬼常遮其前鬼言大賊。
無戒受施無福與他如盜他物。
若入房舍城邑宅中鬼復常掃其脚跡。
戒圓神護破戒神怒。
一切世人皆罵言佛法中賊。
一切諸天龍神有天眼者見犯戒比丘來時云賊
來去時云賊去至。
一切眾生眼不欲見。
<pb n="445"/>
通人天等皆不欲見。
犯戒之人畜生無異。
呵同畜生但念所食癡無識覺。
木頭無異。
復似木石頑礙無知。
若故毀正戒者。
隨犯於一輕重正戒。
犯輕垢罪。
故毀招罪摧身。
若佛子常應一心。
佛子修善不容怠慢進善無雜修心無間。
受持。
受領其文攝持不忘。
讀誦。
依本曰讀背本曰誦。
大乘經律。
二利大行。
剝皮為紙刾血為墨以髓為水折骨為筆書寫佛戒。
但表至重不一身命護持佛戒未必用被堪書佛
戒。
木皮。
桑皮等紙。
穀紙。
即楮構也。
絹素竹帛。
烝竹拍破舒展如紙。
亦應悉書持。
此正可用書之。
常以七寶無價香花一切雜寶為箱囊盛經律卷。
嚴持佛戒。
若不如法供養者。
依上說故名如法今不如法故當其罪。
犯輕垢罪。
違制之罪。
若佛子常起大悲心。
悲若不生無以化物。
若入一切城邑舍宅。
行化之處。
見一切眾生。
自修大行所化之生通五乘也。
應當唱言汝等眾生盡應受。
正勸令受雖非皆受願心普化令受又令知戒堪
可受故。
三歸十戒。
固此漸化令受餘戒是大乘戒之因。
若見牛馬猪羊一切畜生。
不解人語不能發心但約菩薩悲心平等故作是
說或有一類龍等或依劫初近從人天中來皆作
人言。
應心念口言。
心發悲念如念啟言意在警覺作遠因緣。
汝是畜生發菩提心。
法句經說有五百獼猴效羅漢立塔旦夕禮拜時
遇山水一時漂沒即生忉利天上等五百白兔亦
爾皆是畜生發菩提心也。
而菩薩入一切處山川林野皆使一切眾生發菩提
心。
此明所化處也。
是菩薩若不發教化眾生心者。
不化發心利他行闕。
犯輕垢罪。
若佛子常行教化。
依教行化令生進達修斷理趣。
<pb n="446"/>
起大悲心。
悲心不起化行難生化行因也。
入檀越。
修施度家。
貴人家。
公卿高貴之家。
一切眾中。
二眾四眾八部之眾是說法處。
不得立為白衣說法應白衣眾前高座上坐法師比
丘不得地立為四眾說法。
此示說法之儀。
若說法時法師高座香華供養四眾聽者下坐如孝
順父母敬順師教。
說聽恭謹之事也。
如事火婆羅門。
如三迦葉日日三時禮事火神。
其說法者若不如法說。
唯明口業亦兼身意。
犯輕垢罪。
若佛子皆以信心受佛戒者。
信心是受戒之因若無信心必不肯受。
國王太子百官四部弟子。
此之七類並是信心受佛戒人。
自恃高貴破滅佛法戒律明作制法制我四部弟子
不聽出家行道亦復不聽造立形像佛塔經律。
即恃貴破法也若四部眾自雖無力制法憑託前
三亦自破法前三唯能制後四通能所制所制事
如經。
是破三寶之罪而菩薩故作破法者犯輕垢罪。
除制惡人出家造像賣等餘結破三寶罪也。
若佛子不以好心出家。
好者善也不善即三毒也三中貪增也。
而為名聞利養。
正是惡心所為也要自身招高上之名得利養故。
於國王百官前說七佛法戒。
來名比丘向於王臣說於輕重戒條今彼王臣知
解言彼比丘所犯而治罰之。
橫與。
佛教比丘犯戒只令懺悔令依王法條治故云橫
與。
比丘比丘尼菩薩弟子。
此兼在家。
作繫縛事。
因令報持箠縛或因退道。
如獅子身中蟲自食獅子肉。
七夢經說獅子死經多日眾獸猶生怖畏等不敢
近多日之後身中自生其蟲食盡獅子肉也。
非外道天魔能破壞。
以合歸元本破法戒之人所得罪故以佛出世外
道歸伏猶如獅子遊行無畏眾獸潛伏如來滅後
所遺教法如獅子死後之身多日眾獸怖畏不敢
近喻佛正法一千七百年內外道天魔無能毀壞
多日後獅子身中生蟲自食獅子肉盡者喻一千
七百年後佛弟子破戒惡行自破佛教也非魔道
能破故。
若受佛戒者。
此牒定受戒人。
應護佛戒。
受佛戒稱佛子依教奉行須護佛戒。
如念一子。
如慈父母思念一子念念常憶。
如事父母。
如孝順之子事養父母心心不離。
<pb n="447"/>
而聞外道惡人以惡言謗佛戒時如三百矛刾心千
刀萬杖打拍其身等無有異寧自入地獄百劫而不
用聞一惡言破佛戒之聲。
此喻成護戒之心也。
而況自破佛戒。
但聞破戒之聲尚痛不可豈況自破寧不心切。
教人破法因緣。
二利不行已是其過今行二破故當重罪也。
亦無孝順之心。
由破法故因壞三寶壞三寶故殃累父母。
若故作者犯輕垢罪。
結歸破法之罪。
如是九戒應當學敬心奉持。
結數勸持。
諸佛子是四十八輕戒汝等受持過去諸菩薩已學
未來諸菩薩當學現在諸菩薩今學。
此結勸修學也。
諸佛子諦聽。
此下結勸流通也佛說如是十重四十八輕戒訖
佛告當機三賢之眾專心奉行故令諦聽。
此十重四十八輕戒。
牒前所說戒條之數。
三世諸佛。
非指三劫名為三世也過去無邊未來無盡及現
在世皆同誦也故下云。
已誦當誦今誦我今亦如是誦。
我今釋迦佛與諸佛誦同。
汝等一切大眾。
總標指告現前眾等。
若國王王子百官比丘比丘尼信男信女。
此別列七類也。
受持菩薩戒者。
於七類中有不曾受不在流通此戒之數。
應受持讀誦解說書寫。
護持最勝此十法行中五行也。
佛性常住戒卷。
由受持讀誦戒卷方能證得佛性常住真理又以
戒卷能詮顯佛性常住真理佛性即常住佛性常
住之戒卷。
流通三世一切眾生。
由前受持展轉傳受故通三世。
化化不絕。
燈燈不盡。
得見千佛。
由受持戒得入二地得見千華臺上盧舍那佛千
華臺上一千个大化身佛又因持戒得見三劫三
千佛經總言故。
佛佛授手。
佛以慈悲垂於教手眾生發心以信為手二手相
契引出眾生眾生成佛復化眾生眾生又成又化
生故故云佛佛授手也。
世世不墮惡道八難。
持戒心善。
常生人道天中。
由持戒力近生人天三賢十地究竟成佛。
我今在此樹下。
小化身釋迦佛在此菩提樹下坐宣說此戒。
略開。
此心地法門一品經又如不可說法門中一毛頭
許。
七佛法戒。
據近且言。
汝等當一心學波羅提木叉歡喜奉行。
<pb n="448"/>
此明大眾信受奉行。
如無相天王品勸學中一一廣明。
此明懸指廣文也此經序云此經本有一百一十
二卷六十一品今指在彼中天王品說也。
三千學士時坐聽者。
疏指三千登地聽者地前又三千已學現學聽者
未學今什誦戒有三千學士隨誦便云三千學士
此下譯主助勸結歡流通分二初長行後偈頌此
初譯主敘自學徒喜躍受持也羅什和尚誦此心
地法門品時於草堂中有三千學士於法師處受
學所譯經律論故今聞法師誦此心地戒品從來
未聞剏聞深奇故皆生喜。
聞佛自誦。
即三千學士親聞法師口自誦出佛性戒經略文
也。
心心頂戴喜躍受持。
三千人各各頂受頂禮戴仰情歡足躍領納文旨
不遺不忘念念相續表其殷極。
爾時釋迦牟尼佛說上蓮華臺藏世界盧舍那佛心
地法門品中十無盡戒法品竟。
此是羅什誦出此經時依彼廣部略敘綱要別誦
此等經文助前本文更光其美勸進流此上一段
重結前云爾時釋迦牟尼佛從蓮華臺藏世界而
沒還本源世界閻浮提樹下說本源蓮華藏世界
盧舍那佛所說心地法門品。
千百億釋迦亦如是說。
結釋前文其餘千百億釋迦亦復如是無二無別
也。
從摩醯首羅天王宮。
結前文云從體性虗空華光三昧出出已方坐金
剛千光王座及妙光堂說十世界海乃至第十摩
醯首羅天王宮說我本源蓮華臺藏世界盧舍那
佛所說心地法門品。
至此道樹下。
結前文云復從天王宮下至閻浮提等。
十住處說法品。
結前文云坐金剛千光王座說十世界海乃至摩
醯首羅宮說心地法門品。
為一切菩薩不可說大眾受持讀誦解說其義亦如
是。
結指前文為此地上一切眾生凡夫癡暗之人說
此心地法門等結文雖少結前大綱總結盡也。
千百億世界。
指前大小化身說法化生處也。
蓮華藏世界。
指前舍那說法處也。
微塵世界。
前二類世界數者微塵數。
一切佛心藏。
指前五十四心能攝佛德。
地藏。
指前十地出生佛位功德萬善。
戒藏。
即前十重戒四十八輕戒包納賢聖位無漏功德
也。
無量行願藏。
指前十長養等六度萬行四弘誓願。
因果佛性常住藏。
因即六度果即三身行佛性相續不斷也理佛性
凝然常住皆通因果皆有含藏出生義。
如如一切佛說無量一切法藏竟。
以三世佛所說皆同故云如如竟者畢義千百億
佛各為本界眾生說是心地法門品皆已了也。
<pb n="449"/>
千百億世界中一切眾生受持歡喜奉行。
總指彼界所化眾生各各聞上心地法門已總皆
受持修學一切歡喜奉行前文但是正聞十重四
十八輕戒所以歡喜今此感荷聞一品經總徹所
以歡喜非重沓也。
若廣開心。
五十四心。
地。
十地。
相相如佛華光王七行品中說。
相謂體相行相狀相從初發心資粮加行等五位
次第各有體行狀相不同上說未盡故指彼說。
 明人忍慧強 
即明慧之人即境決定識別是非揀擇勝劣有大
功力。
 能持如是法 
由前忍慧強方能奉持如是十重戒法四十八輕
戒法。
 未成佛道間  安獲五種利 
由前明人從初受持如是戒法乃至十地已來雖
未成佛道安徐獲得五種功德勝利。
 一者十方佛  愍念常守護 
由持戒淨順稱佛心常垂護念魔不得便感諸佛
護念利也。
 二者命終時  正見心歡喜 
自知戒圓必生善道得見諸佛故命終時具戒心
喜利也。
 三者生生處  為淨菩薩友 
善友同生利也。
 四者功德聚  戒度悉成就 
由持戒故眾善皆生功德圓滿能到彼岸故云戒
度度者越也戒德成就利也。
 五者今後世  性戒福慧滿 
由今現在世持戒故後世持戒世世生生性戒成
就彼後生中設不遇善友亦有自然性戒能離諸
惡戒生福慧利也。
 此是佛行處 
依於此戒得成為佛故此戒品是佛行處。
 智者善思量 
勸有智者思因此戒得佛。
 計我 
諸外道類。
 著相者 
凡夫。
 不能信是法 
此等不信十重四十八輕戒法。
 滅盡取證者 
定性二乘樂入無餘取諸寂滅。
 亦非下種處 
此等無性不堪聞是戒法故非下種也種性雖非
新生然因此戒增長。
 欲長菩提苗 
四智種子至加行位將生無漏名菩提芽入見道
已初無漏生名菩提苗至解脫道名菩提果今此
取苗。
 光明照世間 
即菩提果成自受用身光智光內外俱照。
 應當靜觀察  諸法真實相 
以此二句成上四句之文也若人欲成佛果要觀
諸法實相實相即真性也。
 不生亦不滅 
讚法身離四相。
 不常復不斷 
<pb n="450"/>
表法身離斷常二執。
 不一亦不異 
法性平等物物皆遍故云不一凝湛真常體性無
差故亦不異。
 不來亦不去 
既本無來何時有去。
 如是一心中 
指前能觀心於所觀真實相專一不散故。
 方便勤莊嚴 
更須廣修六度萬行方能圓證。
 菩薩所應作 
二利行也。
 應當次第學 
此遮頓成佛故於五位中次第修學也。
 於學於無學 
於曾學戒定慧者於未曾學戒定慧者今雖未學
有大乘性常必學故。
 勿生分別想 
勿謂未學而生慢想。
 是名第一道 
心無分別住正等觀。
 亦名摩訶衍 
此云大乘菩薩行者無分別心離怨親想也。
 一切戲論處 
佛性論云戲論有三種一貪愛二我慢三諸見如
來滅之已盡故三為根本。
 悉由是處滅 
三種戲論因由持戒觀證真理皆總滅盡。
 諸佛薩婆若 
此云正智即般若異名也。
 悉由是處出 
諸佛智慧皆從真淨法界流出。
 是故諸佛子 
是故二字因前文起因前持戒觀真得智成佛故
勸佛子。
 宜發大勇猛 
觀前證果非從懈怠生故。
 於諸佛淨戒  護持如明珠 
知前佛果因持戒得故勸精進護戒如明珠即如
意珠也。
 過去諸菩薩  已於是中學  未來者當學 
 現在者今學 
此三世同學也。
 此是佛行處 
顯無有不持此戒得成佛者也。
 聖主所稱歎 
聖謂大聖三界獨尊故稱為主今此聖主常讚是
戒。
 我已隨順說 
即是羅什順世稱我隨順佛意讚說宣行。
 福德無量聚 
誦說流傳化多從善故生福聚亦乃無量。
 迴以施眾生  共向一切智 
將此傳誦所集福德迴施眾生共成佛道。
 願聞是法者  疾得成佛道 

註梵網經卷下（終）

上以延弘　國祚下以普濟含靈。
皇明隆慶大歲庚午之夏有一道人慧澄印珠等者
欲廣梵網之傳以惠後學募緣鋟梓流布有世烏
非深有慕於佛祖之風者其能若是乎後之有志
學者覽斯戒經而頓發心華則其教之功德何可
<pb n="451"/>
勝數哉。

<article id="n692">菩薩戒疏隨見錄</article>

No. 692
<sarticle>菩薩戒疏隨見錄</sarticle>

丹霞　今釋澹歸　造
侍者　古＆CB18191;　心得　編

<other>經前演義</other>
<other>圓教</other>
天台判四教。藏通別圓。不立頓教。蓋以圓攝頓也。雖
然漸中之頓。為天台圓攝。頓中之頓。不為天台圓攝。
請即以其教明之。其列外凡五品。一初隨喜心。或值
善知識。或從經卷。圓聞妙理。起圓信解。而修圓行。成
十乘觀法。至於究竟金剛後心。十觀成乘。圓極之果。
如函合蓋。豈非頓耶。然以十觀品品深明。而入圓位。
六根清淨。謂之似解。逮十住聖位。初發心住。始證一
分三德。位位破一分無明。四十一分無明盡。始成妙
覺。豈非頓中之漸耶。楞嚴云理則頓悟乘悟併銷。事
以漸除因次第盡。既有併銷之理。即無待於漸破漸
證。此所以漸破漸證。以其為圓教似解也。十信為似
解。十住為真中智。解則為似。證則為真。由解得證。併
不可云頓中之漸。當其證後頓中之漸果。當其解時
漸中之頓因。故曰漸中之頓。為天台圓攝也。今有最
上利根。於初隨喜。即究竟金剛後心。逆流而出。即地
即向。即行即住。即聖即凡。即內即外。非橫非豎。非單
非複。非正非旁。非首非尾。當其證時。即無所證。豈有
所破。既無所破。亦無能證。豈復有漸破漸證之說。則
頓中之頓。故不為天台圓攝也。夫頓與圓初無二理。
而解證既分。便如兩事。從解得證。則有漸行。從證起
行。元無頓解。此宗門所自擅為教外別傳者。天台知
之而不立。非以圓攝頓。蓋頓中之頓。非圓所攝也。教
有漸義。即亦非教所收也。
<other>又</other>
譚圓教者。必以華嚴為宗。疏主引之云。初發心住。便
成正覺。所有功德。三世諸佛。歎不能盡。而復云。初發
心住。證一分三德。破一分無明。是有四十分無明未
破也。立一圓鏡。於此方便。畫為四十一分。三德以喻
光。無明以喻垢。先破後證。先證後破。不出此一分。則
顯一分光。存四十分垢。全成垢鏡。即至地上。半光半
垢。安得圓明。若云明體自圓。垢相漸去。則所謂明者
解耳。非證也。亦分證耳。非圓證也。方山長者云。十住
初位。即十行十向。十地等覺。互相貫通。一位得五十
法門。位位中二千五百。總別之義齊現。立一圓鏡。於
此一則一現。多則多現。半則半現。滿則滿現。重重涉
入。則重重現。人自見其一多半滿。重重現影。而有次
第。本鏡圓明。無次第不次第。見八歲龍女。一念成佛。
豈於南方無垢世界。猶有分破之無明。若此初住位
非圓證。則所謂便成正覺。義亦不合。并所謂初隨喜
心。圓聞妙理。一法一切法。一切法一法。非一非一切。
起圓信解。而修圓行。一行一切行。其義俱不成矣。且
如理則頓悟乘悟併銷。則理尚不存。豈事猶有礙。若
有待除之事。仍有未銷之理。此義較然。必無兩立。故
方山云。有三種五位十地。一修假詮假智假真如。二
修分真分證一分真如。三頓修頓證佛境圓滿真如。
如解深密經。但立十地斷惑分劑。仁王經五位十地。
從凡漸習。積行多生。或謂。地前斷惑。地上見道。是權
教假真如門。涅槃經十住菩薩。少分見性。乃至十地。
未能了了。即分修分證真如。瓔珞經菩薩入聖位。但
法性流中。心心寂滅。自然流入妙覺大海。此為圓教
正宗。而方山尚云。華嚴經意即不然。識滅時亡情塵
<pb n="452"/>
頓絕。設凡夫住世百年。及以多劫。而於自己。不見須
臾可遷。不見當成佛。不見已成佛。不見現成佛。更有
何生不成佛。更有何生而成佛。圓覺云。惟除頓覺人。
併法不隨順。自非出格悟門。決不信有此沒量大人
境界也。
<other>無作</other>
疏曰。戒體者。不起而已。起即性無作假色。何也。戒體
者性而已。無作者不起而已。一切性不起。或疑其起。
起即性。性即無作。無作不可見。假色而見。色豈有作
哉。作而成色見。作豈有作。見豈有見哉。經論互靜。蓋
為有無作所礙。有無作即無無作耳。談無者。舉瓔珞
經。一切聖凡戒。盡以心為體或言真諦為戒體。或言
願為戒體。無別無作。心無作。真諦與願亦無作。已有
無作竟。故無別無作。舉大經云。聖行觀析無常。阿闍
世王。觀析境界。但明色心。不道無作。色無作。心無作。
已道無作竟。故不道無作。皆有無作之遮詞也。談有
者。謂心力大。能生諸法牽果報。別有一善。依師發。或
依定。或依道品發。故有無作心是有耶。能生諸法。乃
至果報。是有耶。依師所發。依定依道所發。是有耶。無
作是有耶。而自云。亦言無教小乘。已說無無作竟。大
乘明戒是色聚。舉大論罪不罪不可得。具足尸羅云。
此是戒度正體。罪不罪不可得。尸羅可得耶。正體又
可得耶。舉優婆塞戒經。譬如有面有鏡。則有像現。如
是因作便有無作。因緣不可得。像與鏡與面。皆不可
得。無作又可得耶。已說無無作竟。而相持以為有無
作。皆無無作之表詞也。今所用有無作者。因戒故用
有能持。有所持。有得。有不得。有可護持。有方便。可令
具足。即知別有無作。能持戒心別即可耳。無作者。一
切法之總體。於戒法中。別名戒體。無作攝戒。戒不攝
無作。戒不能攝無作。而欲有無作。無作能攝戒。而欲
無無作。是小無作。而為一心生礙也。一心所以無礙
者。以無作故。無作所以無礙。以無作無故。無作無故
一切有。佛有佛無作。眾生有眾生無作。有情有有情
無作。無情有無情無作。一切有無作者。以一切無故。
佛不可得。眾生不可得。有情無情。俱不可得。不可得
者。亦不可得。無無作。即有無作耳。言遮不更表。言表
不更遮。言耳言耳。安用諍為。
<other>發無作</other>
戒以無作為體。定與道。皆以無作為體。無作共戒與
定道。此無作總也。定與道共戒。此無作別也。定共於
定心中。發無作。道共於見諦中。發無作。此發戒耳。無
作安有發不發耶。止觀師云。中道觀心亦發。有師云。
入禪定。能發無作。欲界定不發。有云。欲界定念處前
皆發。有云。增上心發。下劣心不發。無記心不發。此不
發戒耳。發亦別無作耳。正發無作。則無一人。無一時。
無一處。而不發也。乃至論興廢。亦戒興戒廢耳。興廢
之中。有難有易。有久有暫。亦戒無作中。難易久暫耳。
正論無作。則無一人。無一時。無一處。而不興也。無作
兼動不動。兼止兼行。兼大兼小。兼善兼惡。一切動不
動法。止法行法。大小法。善惡法。皆有無作體。而無作
非動不動。非止非行。非大小。非善惡。非別有一體。以
其皆有無作體。謂之有無作。以其非別有一體。謂之
無無作。此亦戒無作體之有無耳。無作安有有無耶。
<other>無三障</other>
夫性本無名。因言成體。當其作用。聊如夢幻。而云有
障者。暫隔則隱。隱非無隔。隔非無隱。譬於不見明珠。
非無見者。又珠偶不見。非無珠也。疏直判之曰。無三
障斯乃稱。性之譚耳。煩惱常有。故不說障然業底於
重。出煩惱重。乃至底於報障。亦煩惱重。煩惱實為業
主。而不說障煩惱。故無性也。一切性無性。故煩惱無
性。由念相續。為時長短。風吹片雲。不說為障。重雲蔽
空。而說業障。積陰兼旬。說為報障。本天不沒。障亦本
無。七逆十重。悔已非障。地獄餓鬼。報盡非障。然猶非
<pb n="453"/>
障非無障義。若達無生。則知本天無本天性。所現晴
空無晴空性。重雲積陰。亦復如是。非作故無本性。無
故曰審爾。則佛及眾生。皆增語耳。奚事戒為以未知
性。而為結戒。既知性已。戒亦無性。於無性中。說隨順
法。說障者。隨順戒義。說無障者。隨順性義。無障是性
義。無性是戒義。有障是無障義。說則不礙有無。不說
亦豈有無所得而礙耶。
<other>經序分</other>
<other>光告</other>
盧舍那佛放光光。告千華上佛。龍勝尊者。於座上現
滿月相。但聞法音。不見其形。佛祖故同一提持也。光
中全告。告中全光。眼中全聞。耳中全見。依正同隱。是
二是一。三身同顯。非一非三。此不思議光。惟千華上
佛。塵塵剎剎之光。互相酬答耳。此土釋迦。示凡夫身。
作同類攝。以一塵一剎之機。演塵塵剎剎之用。彼不
見多。此不見少者。一切眾生。六門之光。與釋迦一門
之光。交相涉入。重重無盡。如赤珠幢。眾生不知。忘其
全光。惟見一光。作奇特觀。釋迦知之。忘其一光。惟見
全光。作平等觀。當是時。閻浮提世界。與蓮華臺藏世
界無二土。釋迦與盧舍那無二身。一切微塵眾生。與
千華上佛無二性。則諸見滿月相者。皆滿月相。不特
龍勝収綸。即盧舍那亦當結舌。而不妨作奇特觀。作
平等觀。何也。諸佛眾生。亂起亂滅。即是體性虗空華
光三昧。千華上佛。全身在體性虗空華光三昧中。忽
作兩時。忽作兩地。沒於蓮華臺藏出界。還閻浮提世
界沒已。入體性虗空華光三昧。還已出體性虗空華
光三昧。未沒之前。已出之後。畢竟是何三昧。譬如神
蛇。自擲其身。作寸寸斷。斷已還續。都無痕跡。盡微塵
世界。佛與眾生。離離合合。祇一神蛇。豈有是體性虗
空華光三昧。非體性虗空華光三昧。又豈有入體性
虗空華光三昧以前。出體性虗空華光三昧以後耶。
<other>起座</other>
自性清淨。即無作戒體。無作者。不起而已。盧舍那不
起於赫赫天光師子座上。而現千百億釋迦。復化無
量佛。坐無量國土。接無量眾生。盧舍那未嘗起也。千
百億釋迦。即盧舍那本身。一切閻浮提。即蓮華臺藏
本世界。起即不起也。華嚴以釋迦現毗盧遮那。故不
起於座。而為十處說法。梵網以盧舍那現釋迦。故起
於座。而為十處說法。毗盧遮那有不起義。釋迦亦有
不起義。釋迦有起義。盧舍那亦有起義。以盧舍那有
起義。故現釋迦起。以釋迦有不起義。故現毗盧遮那
不起也。眾生日用。皆具此二義。有為不住。無為不住。
以不住故。謂之自性清淨菩薩戒。依之不住有為。不
住無為。聲聞不爾。故聲聞戒體。為別無作。菩薩戒體。
得大總持。
<other>佛性種子</other>
夫心地法門。舍那為千華上佛說。而上被摩醯首羅
天。下被癡暗凡夫。非泯聖凡。蓋聖為凡果。凡為聖因。
外記曰。祭川者。先河而後海。一源也。一委也。此之謂
知本。然則三世諸佛。豈敢忘三世一切眾生耶。今直
以盧舍那常誦一戒。為諸佛菩薩本源。未知眾生之
為戒本源。抑何異於不知本者。夫戒非別結。稱性而
結。佛非別成。稱性而成。使別有因。則別有果。戒以佛
性為種子。故能生佛。佛性以眾生為種子。故能成眾
生。一切眾生。是情是心。入佛性戒。如水入水。如火入
火。不見異相。不見同相。而不礙見異。不礙見同。何以
故。以此當彼。即有兩當。同於能當。則無所當。異於所
當。亦無能當。今以佛戒。當一切眾生。如水入水。以當
其常有因故。以眾生當一切佛戒。如火入火。以當其
常住法身故。法身為眾生常有。故無異因。眾生常住。
諸佛常住。元無異果。果當因。因當果。凡當聖。聖當凡。
一當多。多當一。今當古。古當今。有兩當。而無一當。故
無佛可成。無眾生可度。無一當不礙兩當。故有戒可
<pb n="454"/>
說耳。十波羅提木叉。出於世間。謂之法戒。亦云以揀
非法者。然菩薩是法。法無菩薩。眾生非法。法無眾生。
法非法戒。非法法戒。三世佛說。初說重說。千百億說。
不能於眾生自性外。別成一佛。即不能於眾生自性
外。別結一戒。直謂之一切眾生戒。眾生無讓容。佛無
矜色。眾生亦無矜色。佛亦無讓容。何也。一切佛。一切
菩薩。本源於自性清淨。佛其海。眾生其河。一源也。一
委也。此之謂知本。故曰佛為眾生母。眾生亦為佛母。
佛為眾生師。眾生亦為佛師。眾生於佛性戒。頂戴受
持。佛戒於一切眾生。自性清淨。亦頂戴受持。眾生報
佛恩。佛亦報眾生恩也。
<other>經十重</other>
<other>性戒</other>
聲聞律。有性戒遮戒。四波羅夷名性罪。曰法爾性中
有罪。非佛結戒始禁。故餘悉遮罪。大乘因之亦以十
重中。前四為性罪。此乖心地義。夫自性清淨云者。尚
不著善染汗。豈復著惡染汗。則性且無性。容有罪耶。
於內外中間。覓罪性不可得。容有罪性耶。一切眾生。
以貪瞋癡。而成罪業。蓋是習耳。習為罪因。罪為習果。
因果法爾。習無習性。罪無罪性。而況於性。若謂餘罪
由律始禁。則無律亦不成罪。是如來有故作故。入之
愆也。夫謂之性戒。則一切輕戒。皆性戒。以其能障性
使不現。故性既被障。是名性戒。即一切戒。皆具性義。
他不具論。如優婆塞。以一飲酒。而四戒悉破。故謂之
遮戒。則一切重罪。皆遮戒。亦以其能障。性使不現故。
遮不使障。是名遮戒。即一切戒。皆具遮義。他不具論。
亦如優婆塞。以一飲酒。而四戒悉破故。如是則如來
結戒不過遮。其能為性障者。性本無罪。障有深淺。而
遮始有重輕。一切戒皆遮戒。即皆性戒。然不可云性
罪以與自性清淨相違。故學大乘者。不宜與聲聞無
辨也。
<other>殺</other>
大經云。遮未來相續。名之為殺。菩薩所為。於生死海
中。頭出頭沒也。聲聞取滅盡定。焦佛芽。敗佛種。佛訶
為惡人。宜矣。
比丘作不淨觀。厭思身故自殺。此聲聞結戒之始也。
菩薩則捨身矣。聲聞殺人犯重。殺畜生波逸提。菩薩
於一闡提。欲害多眾生。欲害正法者。起大悲心。而斷
其命。聲聞食五淨肉。菩薩不食。乃至不畜殺具。不販
賣殺具。若然寧殺人。不殺畜生。人有罪可殺耳。畜生
無罪也。畜生無大小。釋尊因中現蝨身。提婆達多為
土蚤致牽害。菩薩以道眼等觀。無一微塵許眾生。非
佛性種子者。佛性無可斷。即未來相續。亦無可斷。此
陰謝。彼陰生。誰為殺者。而有殺戒。則宜開宜遮。一準
於善惡也。菩薩不斷未來相續者。不斷善相續。而斷
惡相續。惡相續不斷。即善斷。善斷即發菩提心之因
斷。成等正覺之果斷。故殺一闡提者無罪。闡提不斷
佛性。而斷善根。畜生有少善根。殺之有罪。此於一念
起處。分別開。分別遮。分別用斷。分別用續。分別用三
世。三世不遮相續分別不遮相續用。不遮相續而決
定。決定遮未來相續之惡。續未來相續之善。直至成
佛。自作如是。教人作亦如是。
<other>盜</other>
不與而取曰盜。一切法無與者。安得取乎。今曰。直取
無上菩提。無上菩提者。孰與之。天與之耶。地與之耶。
父母師僧與之。佛與之耶。既無與之者。乃以為有取
之者是盜也。千佛授手。特授手云。爾舉手而授之。盧
舍那有手。千百億釋迦有手。無量眾生亦有手。彼手
無所與。此手無所取。無所與。而以為有所與亦盜也。
眾生不盜佛。佛不盜眾生。盧舍那不盜釋迦。釋迦不
盜盧舍那。一切菩薩。不盜成佛度眾生。一切眾生。不
盜行菩薩道成佛。
捨生死犯殺。取涅槃犯盜。捨貪瞋癡犯殺。取戒定慧
<pb n="455"/>
犯盜。捨我人眾生壽者犯殺。取無我無人無眾生壽
著犯盜。捨取捨犯殺。取無取無捨犯盜。
惡人竊大位攘大名。橫取不義物。菩薩方便奪之。向
之擅為己有者。蕩然無存。始知其非己有。菩薩奪之。
亦非己有。蓋以空合空耳。一切物無主。以眾生有我。
故有主。當其我見熾然。有主之理。與勢不可以犯。皆
如鬼神。如劫賊也。於一切法。有所取者。無多無少。一
針一切草。一草一切針。一針一草。即一切財物。菩薩
一切奪之。譬之四大無常。無一剎那不奪。而人＆CB18187;然
自謂。我自謂有主。至於眼光落地。我亦無主。況我所
有。庶幾以空合空乎。而劫賊之習之深者。復墮於鬼
神。故菩薩能盜盜。始能不盜。然惟不盜。始能盜盜。
沙彌盜聽布薩。聲聞不與授具足戒。此菩薩所不制。
法無所有。彼乃盜空。有僧於洞山下。九十六轉語。一
僧潛聽。惟最後一語不得。乃至給侍三年。終不為說。
於病時。持刀劫之。菩薩若見。且為行賞。何以故。最後
一語。彼僧之一針一草也。彼以有所得心。守之劫之。
而後空。此以有所得心。劫之得之。而又空。乃為兩得
相見耳。
<other>婬</other>
愛即婬。取即盜。婬有內色。有外色。求於人為。外求於
己為內。有求。有得。有住皆婬業也。菩薩不住色聲香
味觸法。而行布施。施者。婬之良藥。不住者。施之本方。
一切女人。乃至畜生。諸天鬼神女。六道三界法也。母
女姊妹。六親三世法也。非道出二十五有。離生滅躭
寂滅法也。
我有箇老婆。出世無人見。早晚共一處。自然有方便。
五祖老一時闌入白衣隊中。若能遣此老婆。一生參
學事畢。
眾生本淨。今曰。淨法與人。蓋為愛不淨者。示有淨法。
愛淨者。示有與法。亦菩薩方便妄語耳。
<other>妄語</other>
有淨有穢。有得有失。有生滅有去來。有常有無常。有
一有異。皆妄語也。見言不見。不見言見。是妄語。見言
見。不見言不見。遂非妄語耶。識得見言不見。不見言
見。始可見言見。不見言不見。
身是妄體。心是妄名。身心即妄語矣。知身心妄語。即
無身心。於此見身心語身心。謂之正語正見。
菩薩有菩薩妄語。聲聞有聲聞妄語。不可相濫。菩薩
初發心時。信我與眾生已成佛竟。如是向人。說我已
成佛。為起眾生增上擔荷心。故無罪。以名聞利養。現
欺誑相。則結妄語重。彼雖未得。而本無失。亦非大妄
語。佛是眾生本有。非分外故。若說得四果。得天龍來。
鬼神來。是下劣妄語。菩薩畢竟一生成佛。捨大說小。
豈堪結重。而引聲聞例結重。即乖菩薩本起。因地非
寬。此一人也。不應以此一人。而非薄一切菩薩也。
<other>酤酒</other>
第一不得酤三昧法酒。此是菩薩酖。聲聞既自飲矣。
復酤與人。當比何例耶。
有佛可成。有眾生可度。有法可說。是菩薩酤酒業犯
此者。同聲聞例。現有說戒之。釋迦作度生成佛津梁。
又比何例。一切眾生已成佛竟。已度生竟。已涅槃竟。
則千百億釋迦。將千百億酒。望子早已拆倒矣。
<other>說四眾過</other>
過者過也。既已過矣。又何說焉。然則十重四十八輕。
何以說歟。楞嚴云。不住名客。住名主人。過有客義。菩
薩心地。有常住義。善來亦客。惡來亦客。客非常住。常
住不為客受過。常住非客。客不為常住生過。然主人
之待客。則有道矣。主人辨客。又辨常住。但令知過。但
令悔過。而不說過。以其為客義。非常住義也。客有非
法非律。亦有法律。常住無法律。亦無非法非律。彼惡
人者。方以非法非律。疑主人。而不知法律之為客。菩
薩說而悞之。使失大乘善信。則終已不識常住。成一
<pb n="456"/>
闡提矣。闡提不識常住。而有常住。常住非過非無過
也。闡提之過。且無可說。況菩薩四眾過耶。
<other>自讚毀他</other>
無離他之自。亦無離自之他。若曰第一義為自。世諦
為他。性為自。習氣為他。無為為自。有為為他。皆自讚
毀他也。惡向自。好與他。亦自讚毀他也。惡果在他。安
能向自。好果在自。安能與他。眾生見眾生之惡。菩薩
惟見眾生之好耳。讚歎不及。禮拜有分。則加眾生。以
毀辱者。豈直菩薩受之。元是一體。即三世諸佛受之。
本無二體代之。之云猶隔膜也。
菩薩示一切眾生相。眾生現一切佛相。法性自爾。非
退己非讓人。我得佛。汝不得佛。謂之隱他人好事。令
他人受毀。直饒我得佛。汝亦得佛。仍是隱他人好事。
令他人受毀。
<other>慳惜加毀</other>
盡大地是富足人。無端現此乞相。菩薩贈衣裏之神
珠。奉金缾而灌頂。蓋彼所自有。人所共有也。起一我
與之。之見即是加毀。而況慳惜齊之。餓者不食嗟來
之食。亦乞相中。富足家風。可起德色之愧。
盡大地是貧窮人。不知貧窮之妙。忽然來乞菩薩。以
少法與之。便害其命。此不為說一句一偈。一微塵許
法。可謂真善知識矣。吾許其罵盡一切乞兒。而經不
許恐去年無地。今歲無錐。猶未到此境界也。雖然真
到此境界。更須行乞始得。
<other>瞋不受悔</other>
遺教云。清冷雲中。霹[靂-秝+林]起火。非所應也。清冷雲中。不
礙霹[靂-秝+林]起火。特非常住法耳。霹[靂-秝+林]火非常住法。清冷
雲亦非常住法。有瞋不解。豈知不可解之瞋即念念
滅乎。瞋念念滅。罵字字滅。打下下滅。罵不見打。打不
聞罵。口不知手。手不知刀杖。刀杖不知瞋。瞋不知念
念滅。念念滅各不自知。而瞋有不解。是之謂不可解。
一切眾生即非眾生。不必更用情恕。更用理遣矣。誰
是瞋者。誰當瞋者。瞋者現眾生相。謝者現非眾生相。
現非眾生者。識瞋者之非眾生。現眾生者。不識謝者
之非眾生。得則兩得。失亦兩失。
菩薩亦有不受悔者。不知過性之不可得。是人為不
善悔也。則非菩薩不受悔。無如其受過。何也。過無受
處。悔亦無受處。謂之善悔善受。
<other>謗三寶</other>
三寶非他。常住佛性是。常住佛性非他。一切眾生心
是。於心外求三寶。名曰外道。於三寶中捨眾生。名曰
二乘。惡人謗佛。則菩薩如刺心以其謗心也。眾生是
佛是。增益謗。眾生非佛是。減損謗。亦是亦非是。相違
謗。不是不非是。戲論謗。
心以謗為義。以眾生為心。即謗眾生。以三寶為心。即
謗三寶。以非眾生非三寶為心。即謗心。一切皆謗。而
全心始獨露矣。菩薩能如是謗。乃稱不謗。
彌勒云。謗菩薩藏。說相似法。熾然建立。楞伽所謂。受
貪瞋癡性已。然後妄想計著。曰貪瞋癡性非性。佛法
之滅。實由於此戒。所以云救也。若以受持為實法。即
相似法。以無受無持為實法。亦相似法。以無實法為
實法。亦相似法。
<other>教人</other>
十重皆一自作。二教人。是菩薩正指。或於教人中。分
輕重云。名與利。屬己則重。屬人則輕非也。菩薩度生。
為第一事。以惡法教人。損第一行。違第一願。正破第
一戒。豈暇問名利之在己在人耶。且菩薩寧自破戒。
墮那落迦。必不忍坐視人破戒。墮那落迦。則與其名
利在人。而人犯重。不如名利在己。而人犯輕也。此皆
依小乘律。以解大乘。失佛本意。又云。前四重事同七
遮。悔與不悔悉障。後六者悔非障。不悔則障。或云。前
四須悔見相非障。後六不悔亦不障。佛說十無盡藏
戒品。初無差別。若論菩薩道。小乘制前四。於己分中。
<pb n="457"/>
狹而麤。大乘制後六。於人分中。廣而細也。
若重在教人。則不教悔罪何以結輕。曰彼已有罪。不
教之悔則輕。此本無罪。教之犯故重耳。
<other>惡心</other>
持犯法先觀因地。經所云惡心者。有心即惡也。有自
利心。即利養。有利他心。即名聞。有有所求有所得心。
即利養。有無所求無所得心。即名聞。有心即犯。無心
即持。此本自性清淨地也。有則染汙矣。欲受故取。己
取則受。菩薩於一切法。先斷受。一切不受。亦非斷受。
<other>失位</other>
犯重失一切位。乃至失一切玅果。不云失菩提心。菩
提心無可失故。故云不得現身。發菩提心。不得發耳。
非無菩提心也。墮三惡道。是誰墮。不聞父母三寶名
字。是誰不聞。一念回光。全身透出。方知從地獄中。徑
生兜率。聞天鼓音。立證十地。本無階漸。故聲聞戒。有
得有失。菩薩戒無得無失。佛性常住。非得失故。彼一
闡提。悉得受記。信亦不得。不信亦不失故。
<other>經四十八輕</other>
<other>不敬師友</other>
師有不可見者。佛性也。師有可見者。和尚阿闍黎也。
不與我為侶者。師也。與我為侶者。同學同行同見也。
從侶以見其所不侶。從可見以得其所不可見。敢不
敬耶。欲受教者。空諸所有。身與國城妻子。七寶百物。
不敢不賣。特買之者。如娶蟲耳。知其無售主。則一針
一草。亦不可留。是為真法供養。
<other>飲酒</other>
聞眾生有常住佛性。便隨眾生。妄想流注。此醉人也。
盛酒之器。有罍有尊。酌酒之器。有盃有杓。皆取受法。
於無有中過人。以取受法。不知其無酒亦無器。非五
百世。安能知其無手耶。
<other>食肉</other>
菩薩有殺而不食。食者受用之義也。殺貪瞋癡。必無
受用貪瞋癡者。殺無明煩惱。必無受用無明煩惱者。
菩薩有長養而不食。長養六度。亦無受用六度者。長
養萬行。亦無受用萬行者。是故菩薩不受食。食即肉
耳。
<other>食五辛</other>
修心地法者。於菩薩道中。少有些子氣息。即犯五辛。
況於食功德肉而肥。飲戒定神通酒而醉耶。
<other>不教悔罪</other>
菩薩不許說過。而許舉罪。蓋不舉不悔。則使一切眾
生。於罪法中常住也。罪法不常住。即是常失罪法不
常住義。即失佛性常住義矣。
生佛前佛後。為八難之一。何云佛前佛後耶。不信眾
生是佛。當面蹉過。謂之佛前佛後。餘七難皆從此一
難而生。或曰而今己生佛後。正好時時悔罪。若作此
見。直待婁至下生。猶隔三阿僧祇劫在。
<other>不供給請法</other>
菩薩有本師友。有因緣師友。有一切處師友。此以有
來有去。為因緣師友也。所謂大乘法者。能消一切食。
所謂學大乘法者。能滅一切身。能消一切食。故堪供
養。能滅一切身。故堪禮拜。若爾則法師與請法師者。
同於一切時說法也。何啻三時。
<other>懈怠不聽法</other>
一切處有講法毗尼經律。只此是天鼓鳴。無人解聽
也。解聽者。閙處靜處。近處遠處。皆法師提唱處。經律
論己所曰有。但持至彼所。一回印證耳。若未解聽。且
向高座前領取。
<other>背大向小</other>
全心是大乘常住經律。全佛說是心忽起背向。不知
全背向是心也。於此一肩擔荷。尚不受持大乘常住
經律。豈更受持二乘外道惡見經律。噫信此固不易
矣。不得已而聽其進退。惟佛能耐煩為難。然亦非耐
<pb n="458"/>
煩。一筋斗去十萬八千里。不出如來掌中耳。
<other>不看病</other>
視一切病人。如佛。猶是看病者。視一切佛。如病人。則
大醫王矣。何謂父母師僧弟子。諸根不具。百種病是
到家病。是根本病。何謂僧坊城邑。曠野山林。道路中
病。是未到家病。是支末病。支末令識根本。未到家令
到家。此救濟法也。根本令生支末。到家令出門。此供
養法也。
<other>畜殺眾生具</other>
常非常。我非我。解脫非解脫。違順不安之相。皆殺氣
也。法非法。律非律。持犯非持犯。皆殺具也。畜之復何
害。但滅二見。刀杖弓箭俱發。蓮華菩薩時張四面大
網羅。以取眾生。不罥其脚。
<other>國使</other>
菩薩心地。如轉輪聖王。無餘小王敢逆顏行。無餘小
王能為伴侶。今以兩國之勢。興師相伐。是對治法之
最下者。菩薩甘為之使。可謂顛倒見矣。使者為一國
使。賊者為兩國賊。蓋於一法界中立異。殺無量眾生。
冀成佛道。佛道必不成。非徒賊眾生。又賊佛也。故曰
明與無明。愚夫見二。智者了達其性無二。無二之性。
即是實性。
<other>販賣</other>
良人者。本性是。奴婢者。六根是。六畜者。六塵是。販來
賣去。壓良為賤。即外道種一口棺材。盛却死漢。是二
乘種。
<other>謗毀</other>
一切眾生。從本無事。所謂良人善人也。法師師僧。國
王貴人。本四眾三身相。六親本三世法。現行三世。本
不與一切因緣和合。流入五道。本不染汗。此中尚無
不犯七逆十重者。豈有犯七逆十重者。而言其犯七
逆十重。斯謂之無事謗他耳。於大虗空。無彩可畫。無
毒可塗。彼惡心者。自見其加於逆害。墮不如意處。不
知本無事中。孝順心。慈悲心。置之如意處。皆多事也。
<other>放火焚燒</other>
物各有依。如蚖蛇戀窟。菩薩以大火燒之。使豁然見
赤骨力地境界。此解脫方便也。逐動則戀觀山林曠
野。待其入而燒之。守靜則戀止人家僧舍。待其出而
燒之。出而復入。不見其所止。入而復出。不見其所觀。
則方便成矣。善治醫者。以藥去醫。不傷其眼。不善治
者。醫眼俱失。於出時燒其出。於入時燒其入者是也。
菩薩有時壞世界。有時成世界。有時與一切。有時奪
一切。奪與與皆與。成與壞皆成。
<other>僻教</other>
自佛弟子。及外道惡人六親。皆是一切善知識。盡大
地。無一毛頭許惡知識故。乃全部大乘經律。非語言
文字相也。信此者。謂之發菩提心。修此者。謂之次第
法用。眾生有橫死緣。蓋不應死而死。同在四通八達
之塗。忽為一人引入。迂遠險惡道中。作橫死漢。不謂
之惡心瞋心不可得矣。雖然彼非惡心瞋心。此亦非
橫死。識得一切善知識。元在四通八達之塗也。
伯樂教其所愛弟子相凡馬。教其所憎弟子相千里
馬。凡馬常有則售。千里馬非常有。則不售也。夫不相
凡馬。豈能相千里馬。既能識千里馬。豈不識凡馬。伯
樂非愛憎障。乃其弟子。為凡馬千里馬所障耳。二乘
求千里馬於馬外。外道以凡馬為千里馬。彼得其天
機於牝牡驪黃之表者。亦未嘗得之於鹿豕之群也。
<other>為利倒說</other>
卞法界同此一性。一性即正法。正法即三寶。以身見
起障。故不現前。燒身臂指。供養諸佛。捨身肉手足。供
養餓虎狼師子。及一切餓鬼。但辦肯心。必不相賺。或
謂虎狼師子。不解說法。曰諸佛更不解說法。然則當
於何求。曰即於汝求。我已捨身。更教誰求。曰汝不捨
身。誰教汝求。
<pb n="459"/>
世間興利。必先除害。此未識次第義。菩薩除害。則先
除利。是之謂有前有後也。功德天至。黑暗女便至。有
智主人。二俱不受。始得心開意解耳。
<other>恃勢乞求</other>
國王王子。大臣百官即三寶尊重相。不著佛求。不著
法求不著僧求。是真親近。以有所求為親近。以親近
為形勢。便是客作漢。推窮內外中間。則現乞索相斷
除起滅。則現打拍相。於一切時。管帶則現牽挽相。有
取有得。如貧暴富。則現橫取財物相。此無所得法也。
復何所求有求即多有求即惡矣。彼亦以親近三寶
故。求而不知。直下無求之。為三寶學菩薩者。能識此
病。始不自悞悞人。何謂悞人教人求者是。
<other>無解作師</other>
佛性之性。即眾生清淨自性。以其非眾生。故曰佛性。
以其併非佛。故曰佛性之性也。十二部經。攝於一句
一偈。百千恒河沙法門。開於一毛頭許。是菩薩戒律
因緣。若不證此即誦得十二部經。正是一一不解。一
切法不知者。一即一一。一切法即一法。不疑一切法。
乃能不疑眾生性。不疑眾生性。乃能不疑佛性。不疑
非佛非眾生性。乃能不疑佛性之性。此義理非二乘
所解。二乘知一法。不知一切法故。雖然不知一切法。
亦不可云知一法也。
<other>兩舌</other>
手執香鑪。行中道義。遘鬬兩頭。著有著無。著有者。以
不著有為著無。著無者。以不著無為著有。成人之非
則謗成己之是則欺。彼真賢人。豈被謗欺。此兩舌者。
無惡不造而已。
<other>不行放救</other>
先身本體。即佛性義。佛性即四大四大即六道。六道
即父母父母即常住法我生生無不從之受生。是眾
生。無常變異法也。誰生生。誰受生。誰無常變異。不可
無常住不變異法也。有受生者。即有受老。受病。受死
者。於生老病死苦。見常住法即見諸佛。
生生受生。常住之法。別求寂滅。即殺父母。殺故身也。
行放生業。一以救錯認無生者。是名講菩薩戒。死而
不亡別求壽命。不得見佛。成墮落因。講菩薩戒。一以
救妄修不死者。是名行放生業。
<other>瞋打報讐</other>
劫火燒海底。風鼓山相擊。真常寂滅。樂涅槃相。如是
菩薩。以正法眼。觀器世間。一切眾生。純一佛性。無雜
無壞。為之恭敬圍繞。以諸香花。而散其處。是大涅槃
相。非死義。而有大死義。放生無放。殺生無殺。其理俱
銷。謂有放者。則元不生。謂有殺者。則元不死。君親不
死。而云實死。斯為不孝耳。若然者。彼殺即生。我殺亦
生。殺復何礙。曰彼殺即生。則不用報。我殺亦生。又安
用殺。譬如夢醒。無續夢法。若然者。彼生即死。我放亦
死。殺又何礙。曰彼生即死。殺者見生。我放亦死。放者
見殺。譬如夢魘。有喚魘法。此菩薩於如幻三昧中。行
如幻行。而不取著也。
造七逆罪。生陷地獄。此一闡提。大寂滅幢也。或謂一
闡提斷佛性。一闡提即佛性。又如何斷佛。謂殺一闡
提無罪。佛即一闡提又如何殺。外記云。天無二日。民
無二王。家無二主。尊無二上。造七逆罪者。蓋得此旨。
欲於一切處。造七逆罪。自不畜奴婢始。
<other>憍慢不請法</other>
小姓年少卑門。貧窮下賤。諸根不具。正是第一義諦。
彼觀種姓。而生憍慢。蓋始出家。未有所解耳。非俗所
訶。初世為人者耶。
<other>僻說</other>
解大乘經律。則於一切眾生。不敢起輕心。惡心。慢心。
況新學菩薩乎。新學者。或於佛菩薩像前受戒。已成
佛。當成佛。同此一心。顯不從人得也。使無好心。誰有
好相。新學菩薩。或於法師前受戒。可見師。不可見師。
<pb n="460"/>
同此一相。顯不從佛得也。即無好相。元有好心。此法
師內倚己。外倚人。問者之好心。與好相俱現。而答者
之好相。與好心俱隱矣。
<other>不習學佛</other>
捨正見。正性。正法身。而為雜學。是棄黃金。取瓦礫也。
若得正見。正性。正法身。不妨拈瓦礫作黃金。且非勸
人雜學。
<other>不善知眾</other>
三寶物者。菩薩與眾生。續佛慧命之物。皆自己物也。
菩薩有此自己。眾生亦有此自己。識得自己。始能善
守。善守者。莫無度用而已。大圓鏡不守自性。不自為
主。發普賢差別智行。而用之。以自己入。用自己物。聽
於長子。蔚為家法。佛所以不終滅度也。菩薩見他人
物。如自己物。一切珍重。眾人見自己物。如他人物。一
切暴殄。自他分而諍訟起矣。故以一切眾生。為自己
者。使一切眾生識自己。始可知眾。
<other>獨受利養</other>
先住為主。後來為客。客未能住。反客為主。宜給所須。
使知住法。客已能住。反主為客。宜均所請。使知無住
法。客與主。舊住與新住。住與無住。無二體故。不給所
須。客不得住。是外道惡。不均所請。客但得住。是二乘
惡。
<other>受別請</other>
纔有味著。便受別請。漸成秘重。則迴十方僧物。八福
田中物入己矣。公物不宜私用。此千華臺上所為。和
盤托出也。
<other>別請僧</other>
別請五百羅漢。菩薩僧。不如僧。次一凡夫僧。非為聖
凡難測。若存此是。仍是別請。但識心地法。即識凡夫
僧。但識凡夫僧。即識心地法。方知五百羅漢。菩薩僧。
真不如僧。次一凡夫僧矣。主人遣癡童子。錯請客人。
是別請義。云外道法者。心外別求故。不順孝道者。背
一本故。
<other>邪命自活</other>
菩薩於正命。食亦不取。而況邪命。凡涉於心思口習。
身手造作而成者。皆和合因緣法也。以因緣為實法。
生取受心。即是和合百種毒藥。千種毒藥。蛇毒生金
銀毒。蠱毒矣。彼以自活。適以自戕。
<other>不敬好時</other>
全身是三寶。無親者故無謗者。有親相。即自身與三
寶成兩。兩即成謗。不見一切處三寶矣。全身在空中。
全空在有中。有說空者。有行有者。亦復成兩。不見一
切處空矣。全身在好時中。有三齋月。有六齋日。即有
好時。與非好時。亦復成兩。不見一切處好時矣。析一
切處三寶。謂之殺生。壞一切處空。謂之劫盜。隔別一
切處好時。謂之破齋犯戒。世所云敬好時者。菩薩云
不敬好時也。菩薩無一剎那頃。非好時故。即得一切
處空。見一切處三寶故。
色領六塵。即貫十二處十八界。色領五陰。即貫七大。
凡夫二乘。皆迷於色法。不見一切處空。則一切處三
寶隱矣。一切處好時。從此蹉過。經每舉男女二相。以
攝色法。即攝一切法。蓋縛著之總司也。此觀行入路。
<other>不行救贖</other>
好一自性清淨。無端投入六道。即是賣佛。菩薩。父母
形像矣。賣法寶。賣僧寶。賣發菩提心人。一串穿却去
作官。便作奴婢。哀哉。此中有自賣者。有被人掠賣者。
亦有能自贖者。有待人贖者。諸佛菩薩。日走外道。及
一切惡人劫賊邊。行贖人事耳。此外道惡人劫賊。或
內自起。或外相值。決定被賣。不得解脫。十重四十八
輕戒。使之內不自起。外不相值。猶是第二著。若識得
自性清淨。總將外道惡人劫賊。一串穿却作我官。使
作我奴婢。
<other>損害眾生</other>
<pb n="461"/>
全體是眾生。全眾生是體。忽起疑團。已折寸草。成刀
杖弓箭矣。於沒量大人分上。自生短見。跳入輕稱。小
斗中不運糞出。而運糞入。倚自聰明。取人財物。心心
獨脫。作解脫想。便被繫縛。佛佛現前。作成功想。早已
破壞。但圖對治猫狸猪狗。滿屋紛然。良由不識眾生
長養如是惡習。
<other>邪業覺觀</other>
雖小道必由覺觀入。覺者。觀前之警敏。觀者。覺後之
精深也。入正覺觀時。人不可得。法不可得。見色聞聲
不可得。巧拙勝負不可得。禍福倚伏趨避不可得。神
通遊戲不可得。寂然不動。亦不可得。少一生心。即以
覺觀。為盜賊使命矣。覺觀為一切法使命。覺觀無罪。
悞用者其罪。菩薩用覺觀。而禁邪業。故覺觀成使命
之功。
<other>暫念小乘</other>
大乘善信。信我是佛而已。我是佛不可眾生非佛。佛
與我與眾生。同此一心而已。念為心所發。心為念所
歸。念念不去心。蓋滴滴歸源也。二乘不敢用相續心。
菩薩能用相續心。以徹見法源。故世諦論水河為源。
海為委。第一義諦論水海為源。河為委。盡法界是心。
豈有出法界之念。暫起毫髮之疑。全成差別之相。於
無去處。而見去故。於無相續處。而用相續耳。
<other>不發願</other>
眾生之妄想。即菩薩之弘願。一切波羅蜜。菩薩一手
持之。一念不捨。蓋全用貧。全用執著。而未嘗異於一
心父母師僧。一心三寶耳。非一心法。非師非友。非一
心法。非經非律。非一心法。非住非行。非向非地。非一
心法。非解非行。非持戒。則此大願。盡未來際。不出一
心。願雖廣而難竟。心則約而易操也。心是實相。故不
名妄心。是本有相。故不名貪心。是堅固無動之相。故
不名執著。
心祇一念。一念具三世。故曰念念。念念不去心。元祇
一念也。過去心不可得。現在心不可得。未來心不可
得。有過去現在未來。即無不可得者。無過去現在未
來。亦無不可得者。菩薩於念念中。無有見。無無見。無
可得見。無不可得見。此之謂一念。
<other>不發誓</other>
願不易發。發不易持。以有無始習氣故。以苦切之。誓
持之也。破戒由於身心。然破戒非身心之罪。持戒非
身心之功。以此身心破戒。則破戒不以此身心破戒。
則持戒以不以在此一人。而此一人。亦不任功。亦不
任罪。何也。此一人亦身心。亦非身心。亦以亦非以。亦
不以亦非不以。亦持亦破。亦非持非破。亦佛亦眾生。
亦非佛非眾生。亦成亦不成。亦非成非不成。亦此一
人。亦非此一人。法華云。是法非思量分別之所能及。
即不用思量分別。雖然不用思量分別。非思量分別
之所能及矣。用思量分別。亦豈思量分別之所能及
耶。用不用且置。現前思量分別。即非思量分別。又豈
用不用之所能及耶。
前云。發一切願。願孝順父母師僧。此云願一切眾生。
悉得成佛。頭正尾正。生我者父母。成我者師僧。以自
性清淨為戒體。則一切眾生。皆有父母師僧義故。發
此平等普願。謂之徧一切處孝順。陳平曰。非魏無知
何由得進漢。高帝曰。若子可謂不背本矣。
<other>冐難遊行</other>
自性清淨。未嘗與四威儀相。捨一念。捨自性。即入惡
國界。見惡國王矣。此疑網所罥也。疑自性平等。故見
高下。疑自性顯露。故見深䆳。疑自性大慈。故見師子
虎狼。疑自性大定。故見水火風難。疑自性無所有。故
見劫賊。疑自性無礙。故見毒蛇。於自性清淨。無一念
頃疑。即無一寸許地。是遊行難處。當處解脫。當處寂
滅。舉足下足。無非安居。其作安居。見作遊行。見作一
切難處。見結一切難處。戒皆自生異見耳。
<pb n="462"/>
<talk>乖尊卑次序</talk>
一切法有老有少。有貴有賤。則以之為先後。我法無
之。各具三世。誰是少者。各具三世。誰是老者。各具一
佛性。誰是賤者。各具一佛性。誰是貴者。惟受戒之先
後。為先後。則一盧舍那。千百億釋迦。無量眾生。入菩
薩道中。如赤珠幢。重重影現。皆一味平等觀矣。於無
先後。示有先後。以尊卑而成次序。亦因次序。而成尊
卑。佛行次禮塔。阿難曰。是誰塔。佛曰過去佛塔。阿難
曰。是誰弟子。佛曰是吾弟子。阿難曰。應當如是。
<other>不修福慧</other>
識建立之本。慧海交光。識講說之本。福田滿載。如何
是本。問取一切行道處。問取一切眾生。患難亡滅處。
問取一切大火大水。黑風羅剎。一切罪報人。多婬。多
瞋。多愚癡。多疾病者。
<other>揀擇受戒</other>
疏云。身形不如應揀擇。業障不如應揀擇。此亦揀其
所可揀。擇其所可擇耳。若佛性種子。直是無下手處。
出家人識得此意。不拜國王。不拜父母。六親不敬。鬼
神不禮。不為分外。彼菩薩法師。擬向戒壇中下手。纔
起心時。失却兩眼。
識得壞色。便解法師語矣。如何是壞色。一切染是。國
人覆染。顯一切真。比丘覆真。顯一切壞。菩薩於不壞
見壞。於壞見不壞。而各不染此法師語也。雲棲辨直
受菩薩戒之非。但解法師語。即直受菩薩戒。未為不
可。不但解法師語。即不受菩薩戒。未為不可。祇是罕
遇其人。
<other>為利作師</other>
大鑒不識一字。而得法中意。若依文講照冊宣正是
詐現能解耳。法中無意。意在法中。法中意者。第一義
有諦。而第一義諦無。第一義。習種無性。性有習種。性
種無性。性有性種。道種無性。性有道種。正法無性。性
有正法。則發趣無性。性有發趣。長養無性。性有長養。
不可壞無性。性有不可壞。其中觀行無出入。而觀行
出入。有多少十禪支。無一一禪支有十乃至百千。意
活而法自活。法死則意亦死。得法中意者。七遮可以
現身受戒。犯重比丘。可以立證無生。無戒可持。無罪
可滅。無好相可見。無三十心十地可歷。無妙覺可成。
<other>為惡人說戒</other>
佛性有國王義。眾生心中有佛性。不可國人心中無
國王也。執塗之人問之曰。汝有王否耶。對曰。我無王。
則必有不道之誅矣。塗之人心中皆有王。佛性義如
是。執塗之人。自頂至踵。絲分縷切。求王之形。似了不
可得。眾生有佛性義。亦如是。而外道邪見人。遂謂。眾
生心中無佛性。語國王曰。爾所有國土。若干人心。皆
有爾國王。則王喜。爾所有國土。若干人心。皆無爾國
王。則王怒。以語國土中若干人。則泛泛然聽之。漠然
不相關。若以語犯上作亂者。爾所國土。若干人心中
有國王。則怒。爾所國土。若干人心中無國王。則喜矣。
菩薩為國王。說佛性戒。不為未受菩薩戒者。若外道
惡人。說義亦如是。
<other>無慚受施</other>
無一人。無一時。不在國王地上行此受佛戒者。所為
步步行空也。起心毀戒。便有脚跡。來則鬼遮。去則鬼
掃。飲國王水。化為猛火。則檀越供養。全成三惡道滓
矣。國王地。國王水。一塵一渧。宛然如故。此空中跡。從
何而來。空本無跡。亦不受掃。識此顛倒無顛倒者。是
賊是鬼。皆在赫赫天光師子座前。
<other>不供養經典</other>
皮血骨髓。難捨能捨。不必作筆墨紙觀。即有字有義
全經也。竹木絹素。當其未書。不云為我書戒。當其已
書。不云我為戒書七寶箱囊。當其未盛。不云為我盛
經。當其已盛。不云我為經盛。即空無相無願全身也。
菩薩於受持無受持見。是名一心。於供養有供養見。
<pb n="463"/>
不名如法。
<other>不化眾生</other>
汝是畜生。發菩提心。畜生若無菩提心。即無可發。若
有菩提心。又如何發。不聞菩薩喚曰。汝是畜生耶。奚
不直喚曰。汝非畜生。非畜生。是何物。是畜生。又是何
物不煩周折。
<other>說法不如法</other>
法有遮有表。以聽眾為眾生相。本身盧舍那。無一時
不堂堂示現。此無見頂相也。眾生不見故。說以表之。
法師現盧舍那相。聽眾現千百億釋迦相。一眾生身
法相體爾。一一眾生身法相體爾。合一一眾生身。為
一身法相體爾。若捨高座等一地立。則無所表。千釋
迦從蓮華臺藏世界沒入體性虗空華光三昧。不見
有盧舍那。不見有釋迦。蓋遮義也。出體性虗空華光
三昧。坐菩提樹。於釋迦見盧舍那。於聽眾見千釋迦。
蓋表義也。宜遮而表。宜表而遮。謂之非時說。有能為
無說無示之聽者乎。即遮表俱置。一切時如法矣。
<other>非法制限</other>
世界空。國土空。眾生空。是三寶法空無邊。三寶無量。
於空中。取一缾空。曰是彼分空。不得增一分。於一一
缾。立缾數。立缾中空數。曰是彼分空。不得增一分。蓋
白衣愚法也。聲聞有制限法。此是三寶數。此非三寶
數。此得三寶。此失三寶。此有三寶。此無三寶。謂之非
法制限。菩薩於受無制限。施無制限。取攝無制限。學
無制限。教無制限。方無制限。世無制限。法無可制限
故。三寶無量。割少分以為三寶。空無邊。析少分以為
空。空不受析。三寶不受割。法不受破。特為是非。見所
垢耳。故曰心同虗空界。示等虗空法。證得虗空時。無
是無非法。嗚呼非利根上智。安能證耶。
<other>破法</other>
自性清淨。本來解脫。千佛大戒。制其不如。自性清淨
者。如其本來解脫而已。是故以性用戒。不以戒用性。
菩薩於一切法。用而不著。發菩提心。不著菩提心。行
六波羅蜜。不著六波羅蜜。得阿耨多羅三藐三菩提。
不著阿耨多羅三藐三菩提。說法不著說法。度眾生
不著度眾生。有著即破。有取即著。此經結戒之末。隨
豎隨掃。始終以性用戒。不以戒用性。蓋識主也。凡結
聲聞戒。說濁藏過。結菩薩戒。說清邊過。聲聞戒為凡
夫說。菩薩戒并不為聖人說。未可雷同一例耳。
<other>經流通分</other>
<other>流通</other>
水之為物。始於濫觴。達為江河。歸則溟渤。蓋有能流
之力。而後能通。然或至於壅塞阻截而不流者。亦必
有能通之力。而後能流也。故一曰流則通。一日通則
流。流則通者。性義。通則流者。教義。流則通者。本覺義。
通則流者。始覺義。戒之義先通而後流。而仍諸之流
通者。非有能流。則無能通。所以定一尊於佛性也。此
佛性常住戒卷。元在一切眾生心中。破此徵塵。出此
大經。佛任其通。而眾生始得其流。眾生既得其流。即
亦各任其通。化化不絕。眾生法爾。千佛法爾。盧舍那
現釋迦。釋迦現盧舍那。無量無邊。不可思議神力。不
出眾生家常行履。一眾生如是。千百億眾生如是。微
塵眾生亦如是。一佛如是。千百億佛如是。微塵佛亦
如是。一世界如是。千百億世界如是。微塵世界亦如
是。一法藏如是。千百億法藏如是。微塵法藏亦如是。
所謂恒河沙不可說法門。略開一毛頭許。而一毛頭
許亦不立。此通之至也。一毛頭許不立。而恒河沙不
可說法門。一切俱立。此流之至也。非能通。則無所流。
而非能流。則無所通。一切佛。一切菩薩。於一切眾生
所受。如上心地法門品竟。
<other>因果佛性常住藏</other>
因果佛性常住藏。疏分為二。因果即佛性常住。無可
分也。因果即解脫佛性。即般若常住。即寂滅常住。即
<pb n="464"/>
般若佛性。即解脫因果。即寂滅因果。即般若佛性。即
寂滅常住。即解脫三非三。一非一。一切法藏。悉如是
說。

菩薩戒疏隨見錄（終）

<article id="n693">梵網經玄義</article>

No. 693
<sarticle>佛說梵網經菩薩心地品玄義</sarticle>
明　菩薩沙彌古吳　智旭　述
菩薩比丘溫陵　道昉　訂

夫道窮覺海。必稱性以垂慈。教被羣機。必攝末而
歸本。是以界內界外。混之弗齊。行布圓融。類之不
隔。梵網經心地品者其眾生之本源。諸佛之慧命
乎。本源自性清淨。故稱為梵。慧命徧傳塵剎。故稱
為網。萬法之所集起。故稱為心。凡聖之所依持。故
稱為地。約身。則舍那為本。釋迦為迹。約土。則華藏
為本。此界為迹。本迹雖殊。皆不離於梵網。約法。則
九處所說為別。四禪今說為總。約義。則次第行位
為別。初心木叉為總。總別雖殊。皆不出於心地。故
機緣初熟。乃接眾以覲本源。心地既敷。仍秉法而
傳異界。示成正覺。即廣演總中之別。還至菩提。爰
先敷別內之總至哉斯教。尤返迷歸悟之要津。行
菩薩道之根本也。拈一品而知一部指歸。即一部
而通一代儀法。觀一佛而徧知十方三世楷模。廼
紹先哲之芳規。補前聖之未備。將釋經文。先陳五
義。一釋名二顯體。三明宗。四辨用。五教相。
釋名為二。初釋佛說梵網經名。次釋菩薩心地品
名。初中為三。初釋佛說。次釋梵網。第三釋經。
初言佛說者。乃大聖慈尊四辯宣揚也。梵語具云
佛陀。此翻覺者。自覺。覺他。覺行圓滿。故名為佛。原
始要終。具六即義。謂一切眾生本具覺性。名為理
佛。聞此理性。圓解初開。是名字佛。念念觀心。伏五
住惑。名觀行佛。功深垢落。淨於六根名相似佛。分
破無明。分見法性名分證佛。無明斷盡。理性圓顯。
名究竟佛。佛有三身。謂法報化。法即本覺性體。報
乃始覺智圓。化則慈悲應現。有處云法身名毗盧
遮那。此翻光明徧炤。報身名盧舍那。此翻淨滿。化
身名釋迦牟尼。此翻能仁寂默。然晉譯華嚴皆稱
為盧舍那。唐譯皆稱毗盧遮那。只是梵音楚夏。未
必專以此分法報。又華嚴或名釋迦。或名遮那。本
無異體。惟此經舍那自坐華臺。釋迦據百億界。當
知三身非一非異。機緣不同。見一異耳。又三身皆
具單複二義。法身單者。惟指本來清淨理體。報身
單者。惟指無上功德智慧。化身單者。惟指應現如
水中月。法身複者。一本性清淨法身。即眾生本源
自性天真佛也。二離垢妙極法身。即諸佛所證究
竟法界理也。報身複者。一自受用報身。即諸佛智
斷二德究竟實果。二他受用報身。即地上菩薩隨
其心量所見剎塵相好。一一相好皆無分劑者也。
化身複者。一應現身。示成八相。二變化身。無而倐
有。又化身亦名應身。應物示現。如月印水故也。示
八相者。復有三種。一勝應身。謂地上大士所見。相
好無量。及一類大根眾生。雖未登地。繇善根力。亦
能見之。此亦名為他受用報。二帶劣勝應身。即通
教三乘所見。接入別圓故勝。猶依事識故劣。三劣
應身。即界內鈍根所見丈六老比丘相。惟依事識
不達相海無邊之致。故名為劣。此三應身。復須約
橫豎以辨其相。約橫辨者。只一丈六境本定身。界
內鈍根。見其在木樹下坐生草座。以老比丘身。轉
生滅四諦法輪。界內利根。即見在寶樹下。坐天衣
<pb n="465"/>
座。以帶劣勝應身。轉無生四諦法輪界外鈍根。又
即見其在華藏界。坐華王座。以圓滿報身。轉無量
四諦法輪。乃至界外利根。又即見其居寂光土。坐
虗空座。以清淨法身。轉無作四諦法輪。此則佛身
不動。機見自殊。故名橫辨也。約豎辨者。如此經中
千百億釋迦。自坐菩提樹下。義當劣應。應藏教機。
千華上佛。自居四禪宮中。義當帶劣勝應。應通教
機。故起信論云。菩薩功德成滿。於色究竟處。示一
切世間最高大身。謂以一念相應慧。無明頓盡。名
一切種智。自然而有不思議業。能現十方利益眾
生即其證也。盧舍那佛。自據蓮華臺藏世界。義當
他受用報。亦名勝應。應別教機。此則佛身不同。處
所亦異。若藏教機轉而為通。則離於樹下。得見四
禪中佛。若通教機接入別教。則從於四禪。還至華
藏世界。惟圓人根利。於一切身若橫若豎。了知皆
即法身影現。故不別明身相處所。此名豎辨也。問。
起信為圓頓大乘。胡得判作通教佛相。答。文中既
言示世間最高大身。知是應化。非指法報。而通教
為大乘初門。前通三藏。令不滯於化城。後通別圓。
令同歸於寶所。故功德成滿菩薩。示現此身最切
機宜。兼與今經宛合。以三千大千世界。統一色究
竟天。故亦統一佛身。即所謂周匝千華上之千釋
迦也。於同居土中最為高大故名勝應。對方便土
中猶屬分段。故名帶劣。言一念相應慧者。明是應
通教機。言無明頓盡名一切種智者。約權。則斷盡
色心無知習氣。亦稱佛眼一切種智。約實。則是從
法報而垂應化。言不思議業能現十方者。即所謂
一華百億國。一國一釋迦。千百億釋迦。是千釋迦
化身也。無而倏有。又有二種。一示現佛相。二示九
界相。如妙音觀音等。隨類現身。來時不知。去時不
覺。佛佛道同。總以慈悲感應成茲妙用也。如此三
身。義意無量。總非異體。法身如珠體圓。報身如珠
光淨。化身如珠影互涉。離體無光。離光無影。繇影
知光。繇光見體。三身理明。梵網義顯矣。又此三身。
即是三德。法身即法身德。除中道外無別體故。報
身即般若德。證理繇實智故。化身即解脫德。處處
應現往故。三德秘藏。諸佛非增。眾生非減。三身亦
爾。但迷時為理即三身。乃至成佛時為究竟三身
耳。說者。悅其所懷。謂諸佛久修久證一體三身。了
知一切眾生同具此德。大悲熏心。每思濟度。今機
緣初熟。廼接歸本源世界。親覲本尊。秉受心地法
門。次復示成樹下。普為凡夫結重輕戒。俾受者頓
入佛位。成真佛子。度生本懷。於茲暢悅。據文。則上
卷是舍那所說。下卷是釋迦所說。然經傳此界。必
繇釋迦之所覆述。題稱佛說。當指釋迦。亦以三身
不異故也。問。三身既是不異。何故釋迦擎接大眾。
還至蓮華臺藏世界。同禮舍那。答。三身不異。亦非
定一以不異而異。故約豎辨。如此經中釋迦億國。
舍那華臺。以不一而一。故約橫辨。如華嚴中不動
寂場。徧於塵剎。又以一而不一。故華嚴明或見釋
迦。或無量壽。或復阿閦。或賢首等令人不作定一
之見。以異而不異。故此經云如是千百億。盧舍那
本身。令人不作定異之見。佛身一異。既不可思議。
說法傳受。亦不可思議。謂初一番舍那傳法。千釋
迦受之。次一番千釋迦傳法。千百億釋迦受之。第
三番千百億釋迦傳法。一切眾生受之。乃至現在
眾生展轉傳法。後世眾生次第受之。以言其異。則
同者亦異舍那尚非千佛。千佛尚非百億。況千百
億。豈即一切眾生。是名為迹。是隨情說。以言其同。
則異者亦同。千百億既即千佛化身。千佛又即舍
那化身。彼一切眾生。何獨非舍那同體。故曰若人
受佛戒。即入諸佛位。汝是當成佛。我是已成佛。是
名為本。是隨智說。為本施迹。繇迹顯本。此擎接大
<pb n="466"/>
眾還蓮華藏意也。舍那為本。千釋迦為迹。千佛又
為本。千百億釋迦為迹。千百億又為本。一切眾生
為迹。乃至展轉傳法者復為本。受法者復為迹。本
迹重重。不可思議。而離本無迹。迹是本家之迹。故
云諸佛心內眾生。離迹無本。本是迹家之本。故云
眾生心內諸佛。法華本迹。豎約塵劫。此經本迹。橫
約億界。豎則古今不離當念。橫則自他不隔毫端
為本施迹。妙智隨情。開迹顯本。融情歸智。豈不巧
哉。又此經不惟橫開本迹。知自他之不隔。亦復豎
開本迹。顯今古之常然。如下卷初云。吾今來此世
界八千返。為此娑婆世界坐金剛華光王座。乃至
摩醯首羅天王宮。為是中一切大眾略開心地法
門竟。豈非開顯數數示成正覺之事。故法華經云。
我實成佛已來。久遠若斯。但以方便教化眾生令
入佛道。作如是說也。若謂概論受生行菩薩道。則
觀此大地。無有一微塵許非是菩薩捨身命處。又
何止八千返耶。問開近顯遠。惟在法華。餘部之所
不共。今方初示成道。胡得便約發本為解。若此經
既已發本。又何須法華更開。答。法華兩番開顯。皆
點示界內權機。令歸佛道。今經與華嚴同部。自被
界外兩機。縱令二乘在座。猶然若啞如聾。況未與
法席。那知絕唱。故須直至法華。方得開會。不可謂
根已熟者。亦至法華方開會也。問。佛三身中。的是
何身說法。答。三身既非一異。自不容偏執何身說
法。但為對治有異。故使諸經所說不同。或云報化
非真佛。亦非說法者。此則恐人執相迷理。故惟示
法性本覺以為真佛也。或云法佛者。自覺聖境。無
言無說。說法現儀。皆化佛耳。此則恐人以法身墮
在情量。故惟指化佛示三輪也。實則說法度生。非
法身。亦不離法身。非報化身。亦不離報化身。若得
四悉檀意。謂惟法身說法亦可。如云報化非說法
者。謂惟報化說法亦可。如云法身無言無說。謂三
身合乃說法亦可。如云功德和法身。處處應現往。
謂三身各各說法亦可。法報佛為地上菩薩說法。
勝應佛為地前及聲聞緣覺說法。劣應佛為一切
凡夫說法。謂三身總無所說亦可。如云四十九年
不說一字。若不解四悉因緣。隨執一句。皆名謗佛也。
次釋梵網為二。初約喻。次約法。初約喻者。經云時
佛觀諸大梵天王網羅幢。因為說無量世界猶如
網孔。一一世界。各各不同。別異無量。佛教門亦復
如是。故知以喻為名也。能喻惟一。謂梵王珠幢。所
喻有二。謂世界及佛教門。世界即所被之機。教門
即能被之法。法性平等。理非種種。繇機異故。教門
亦殊初明所被之機不言眾生而言世界者。舉依
報以該正報。所謂佛世界。乃至地獄世界。以此種
種世界。皆是眾生同別二妄所成。同中有別。別中
有同。同別互緣。安立剎網。淨穢差別。非言可窮。略
而明之。有四種土。一常寂光土。二實報無障礙土。
三方便有餘土。四凡聖同居土。以四土攝十界者。
寂光是佛世界。實報是菩薩世界。方便是聲聞緣
覺世界。同居是六凡世界也。於此四土。又各分淨
穢。及具橫論豎論二義。今先明四土。初常寂光土
者。常即法身。寂即解脫。光即般若。又三德皆常。性
無遷故。三德皆寂。離塵勞故。三德皆光。極明淨故。
如此三法。不縱不橫。名祕密藏。乃清淨法身所遊
居處。約智名身。約理名土。身土一如。非二相也。此
無各各別異之致。而實徧周別異界中。以別異世
界。離此別無安立處故。實報無障礙土者。繇於全
性起修稱性所感真實果報。色心自在。塵剎互含。
地上大士之所遊居。身能現土。土亦現身。不違法
性。勝妙莊嚴。具如華嚴所明法界安立海也。方便
有餘土者。出三界外三乘聖眾修方便道之所遊
居。但離分段。未免變易。但盡見思。未除別惑。故名
<pb n="467"/>
有餘。謂有九人生於此土。藏教二人。聲聞。緣覺。通
教三人。聲聞。緣覺。及六地以上菩薩。別教三人。十
住。十行。及十回向。圓教一人。即是十信也。凡聖同
居土者。三界九地。二十五有。本是凡夫有漏善不
善不動業之所招感。而聖人亦復同居。其同居者
有二種聖。一實。二權。實者。謂此聖人。始是凡夫。本
繇夙業牽生此界。生此界後。因修道力。證三乘果。
權者。謂此聖人。或是寂光實報方便土人。繇大悲
願力。哀愍眾生。示生此界。非是業牽。以此二種聖
人與凡雜處。故名凡聖同居土也。問。同居土中。聖
有權實。上三土中。惟聖無凡。亦各有權實否。答。方
便土中。二權一實。若從同居土中斷見思惑。盡分
段生。乃於方便土中受法性身。如前所明九人。總
名一實。若寂光實報佛及菩薩。為誘定性二乘。及
地前菩薩令入正位。示居方便。是名二權。實報土
中一權一實。若別地圓住分破無明而得生者。名
之為實。若寂光法佛現他受用報身。教諸菩薩令
盡無明源者。名之為權。寂光土中。惟實無權。以是
諸佛所遊居故。次明四土各分淨穢者。同居土中。
五濁輕者則淨。如極樂世界。妙喜世界等。五濁重
者則穢。如今娑婆世界等。又或純淨無穢。或純穢
無淨。或淨兼穢。或穢兼淨。或淨轉穢。或穢轉淨。各
各不同。別異無量。皆繇眾生業感。致斯差降。具如
諸經廣明。方便土中。析空拙度者穢。體空巧度者
淨。細論則九人所見。後後轉勝。亦得展轉論於淨
穢。實報土中。次第三觀證入者穢。一心三觀證入
者淨。寂光土中。分證名穢。究竟名淨。問。同居繇業
所牽。可分淨穢。上之三土。皆是聖居。那復有穢。答
譬如孫陀絕色。比於天女。不啻瞎猴。上味酥酡。禪
天視之。不啻膿血。色界妙身。四空視之。逾於癰毒。
小乘三昧。法眼觀之。猶如癡醉。以此為例。淨穢何
窮。未登妙覺。穢終未盡。淨終未極。故曰。一一世界
各各不同。別異無量也。次明橫論豎論者。豎則出
於同居。乃入方便。出於方便。乃入實報。出於實報。
乃入寂光。斷惑既淺深不同。住處亦高下逈別。橫
則不移當處。所見自殊。於同居土。橫超三土。謂見
思斷盡即見方便。塵沙斷盡。分破無明。即見實報
亦得分見寂光。無明斷盡。即得了了見於寂光。於
方便土。橫超二土。謂實報寂光。於實報土。橫超一
土。謂常寂光。常寂光土。無復可超。亦無橫豎。又約
諸佛菩薩。三乘聖人。隨於己土。橫豎自在謂常寂
光土。能為眾生現下三土。實報土中。能為眾生現
下二土。方便土中。能為眾生現同居土。又同居土
中。能為眾生示上三土。方便土中。能為眾生示上
二土。實報土中。能為眾生示寂光土。故曰。無量世
界。猶如網孔。互相涉入也。次明能被之法。法貴
當機。機既萬殊。法亦千變。概而為語。有四種教。良
以眾生流轉二死。止因迷真迷中二種無明。迷真
故有分段生死。須設界內教以度之。迷中故有變
易生死。須設界外教以度之。而真中二迷。復各有
輕重不同。故界內外人。又各有利鈍根異。迷真重
者為界內鈍根。非析空觀莫生其解。故有藏教法
起。迷真輕者為界內利根。非體空觀不逗其宜。故
有通教法起。迷中重者為界外鈍根。非次第三觀
莫治其惑。故有別教法起。迷中輕者為界外利根。
非一心三觀莫開其悟。故有圓教法起。就此四教。
復各四門。謂有門。空門。亦有亦空門。非有非空門。
凡四四一十六門。就十六門。又各具四種悉檀。謂
諸眾生聞一一門。或得歡喜益。是世界悉檀。或得
生善益。是為人悉檀。或得滅惡益。是對治悉檀。或
得入理益。是第一義悉檀。故曰佛教門亦復如是。
猶如世界各各不同。別異無量也。又說此四教。更
有四種化儀不同。或頓說。或漸說。或秘密說。或不
<pb n="468"/>
定說。頓說者。頓示圓宗。或雖兼別。總被大機。如華
嚴及此經等。漸說者。曲為小機。引權入實。如阿含
為漸初。但說藏教。方等為漸中。並談四教。而二乘
秪得通益。般若為漸末。帶通別正談圓教。而二乘
秪得別益。秘密說者。為此說頓。為彼說漸。一座一
音。各自異解互不相知。不定說者。頓說中得漸益。
漸說中得頓益。以小助大。以大助小。如此儀法。融
攝難思。故曰佛教門亦復如是。猶如無量世界。喻
以網孔。互相涉入也。約四教對四土三佛者。寂光
法佛說圓教。實報報佛說別教。方便勝應佛說通
教。同居劣應佛說藏教。又法佛能具說四教。報佛
能說三教。謂藏通別。勝應能說二教。謂藏與通。劣
應能說一教謂惟三藏。又同居中樹下劣應須具
說四教。眾生根性雜故。色究竟天帶劣勝應惟說
三教。藏教之機不能見故。方便土中勝應身佛止
說別圓二教。令見中道。界內二機皆絕分故。實報
土中他受用報惟說圓教。令諸菩薩永盡無明源
故。自受用報冥於法性。惟受真樂。等覺以下所不
能見。無所說法。其諸菩薩所可見者。皆即他受用
報耳。寂光法身惟是諸佛自覺聖智境界。無復可
說。又報智冥法性身。離一切相。徧一切身。非說非
不說。雙炤說與不說。謂自受用報冥法身而寂然。
是不說義。種種應身依法報而起用。即是說義。又
不惟法身非說非默。雙炤說之與默。即報化等身。
亦各具說默二用。四辯宣揚。名之為說。三昧正受。
名之為默。有云。說法則利益眾生。默然則自受法
樂。一往語耳。自有眾生。聞佛說法而得歡喜生善
滅惡入理者。復有眾生。見佛默然而得歡喜生善
滅惡入理者。是故如來一說一默。皆關四悉因緣。
又說能詮表四教一十六門。門門令得四益。默亦
能顯示四教一十六門。門門亦得四益。若從說法
薦取者。一往判是信行。若從默然薦取者。一往判
是法行。又自有從說法而起隨法。行者。自有從默
然而起隨信行者。事非一概。又從默然處薦取者。
一往判是利根。從說法處薦取者。一往判是鈍根。
又自有利根則一聞便悟。鈍根乃須入定示相者。
亦非一概。今更約機感總述其意。樹下千百億劣
應。正為應藏教機。而愽地凡夫有夙具通別圓根
者。即於此劣應而聞後之三教。色究竟天帶劣勝
應身。正為應通教機。而諸天世人有夙具別圓根
者。即於此帶劣勝應身而聞後之二教。方便勝應
身。正為接通入於別圓。故鈍者但聞別教。利者兼
聞圓法。實報土中華臺報身。正應別圓二機。故華
嚴圓而兼別。此經別而兼圓。葢諸佛現身說法。本
為一實而施三權。必引三權而歸一實。既以說法
而引。亦以示相而引。說法而引。復有二義。一豎引。
二橫引。豎引者。先說阿舍以除凡情。次說方等以
奪聖解。次說般若以會其法。後說法華以會其人。
如前所明。於三漸中僅得三益。直至法華方得圓
益。此約最鈍根人。必須備歷五味而豎入也。橫引
者。即秘密不定二種化儀。隨其根性。或於阿含便
悟圓常。或於方等。或於般若。便悟圓常。不必歷盡
諸味。隨於何味。皆得超入。所謂置毒乳中。乳即殺
人。酪及二酥。乃至醍醐隨其毒發。皆即殺人也。示
相而引。亦有二義。一豎引。二橫引。豎引者。樹下機
熟。得見色究竟身。四天機熟。接歸華藏世界。華藏
機熟。證入平等法性也。橫引者。只此丈六劣應生
身。通教機熟。即見其為高大勝應。別教機熟。即見
其為剎塵相海。圓教機熟。即見其為淨妙法身也。
此橫豎二引。復各二意。若彼眾生。未曾伏斷見思
塵沙無明。而得見勝應他報及法身者。即是夙因
將熟。故佛以神力加被令見。見已方得惑斷理彰。
若彼眾生。既已伏斷三惑而得見三身者。即是現
<pb n="469"/>
在功熟。故佛隨機應之。如水清則月自現。然佛力
亦因自力。自力亦緣佛力。感應道交。機法相稱。尤
見別異無量而互相涉入也。約喻釋竟。次約法
者。梵網即是眾生心性。乃諸佛之本源。行菩薩道
之根本。是大眾諸佛子之根本也。自性本淨名梵。
塵介含攝名網。繇此心性。建立無量世界眾生之
法。及設無量教門諸佛之法。故曰心佛及眾生。是
三無差別。而此心性。體。絕染淨。徧能出生染淨諸
法正染淨時仍非染淨。染亦法界。淨亦法界。染淨
俱不思議。乃名為梵。所謂佛界清淨。乃至地獄清
淨。即此心性。體非同異。徧能示現同異諸相。正同
異時。仍非同異。異亦法界。同亦法界。同異俱不思
議。乃名為網。所謂佛為法界。一切法趣佛。乃至地
獄為法界。一切法趣地獄。略而言之。夫心者。不起
而已。介爾有心。三千具足。謂一念心中。必具十界。
於一一界。必各互含。便成百界。如此百界。各具相
性乃至本末究竟等十如。共有千如。復次實法一
千。假名一千。國土一千。則成三千。實法者地獄五
陰。乃至佛界五陰。假名者。地獄假名。乃至佛界假
名。國土者。地獄依報。乃至佛界依報。隨指一法。隨
舉一名。隨拈一塵。無非法界。理事頓足。無欠無餘。
如一法。一切諸法亦復如是。如一名。一切諸名亦
復如是。如一塵。一切諸塵亦復如是。而但云介爾
有心。三千具足者。以眾生太廣。佛法太高。故且令
觀心。庶易悟入。只此介爾極微劣心。三千性相。炳
然頓具。非前非後。不減不增。何以故。一念體圓。名
為理具。隨起念時。即名事造。良繇介爾所起之心。
於十界中必落一界。一界既現。九界同彰。故地獄
現時。一切法趣地獄。十界無非獄界。又獄界亦能
徧起十界。乃至佛界現時。一切法咸趣佛界。十界
無非佛界。又佛界亦能徧起十界。法性自爾。非關
強造。只因此介爾一念之心。必全攬法界以為其
體。而此法界。從來無有分劑。不可割裂。安得謂此
介爾之心。止是少許法界理耶。又此介爾之心。既
全具法界之理。必全具法界之事。以此法界。從來
攝一切事罄無不盡。並無一事如微塵許。能出法
界外者。倘謂介爾心中。但具法界全理。不具法界
全事。不幾有理外之事耶。所以念體念用。同名為
心。念體則冥乎理具。而理具還包事造。念用則成
乎事造。而事造還含理具。故此事理兩重三千。皆
即一念心中圓具。如帝網珠。光光融攝。重重無盡。
難議難思。昏迷倒惑。此理常如。梵網理也。迷此理
心。紛然五住。妄受二死。不契妙心。是成世界種種
差別。諸佛愍之。隨機設教。為圓為別。為通為藏。教
設四門。門兼四悉。或頓或漸。或秘或顯。廣化眾生。
令歸本際。梵網教也。背塵趨覺。秉教修行。小大隨
其夙根。鈍利仍其慣習。或轉或接。或借或會。從無
量門。通一實境。梵網行也。繇理起教。因教發行。藉
行契理。理非心外。教行亦然。理即法身。教即般若。
行即解脫。迷成三障。悟顯三身。自悟名佛。悟他名
說。自他不二。名為梵網。約法釋竟。
第三釋經者。先正釋。次示通別。三明具義互含。先
正釋者。梵語修多羅。此翻契經。上契妙理。下契羣
機。故名為契。為法為則。今古常然。故名為經。從來
譯師。皆略去契字。直稱為經。經乃此方之言。訓法
訓常。法者軌持義軌生物解。任持自性。常者不變
不壞義。軌持即契機。常即契理。字雖從略。義亦無
減。而此經法。具有教行理三。言教經者。大聖垂慈。
隨類開示。所有訓誥。法界同遵。故名為經。言行經
者。一行。五行。萬行。微塵數行。三乘聖眾之所共繇。
決無異趣。故名為經。言理經者。有佛無佛。性相常
住。魔外不能令其壞。大聖不能有所作。豎窮橫徧。
體極真如。故名為經。又文字即教經。契機即成行
<pb n="470"/>
經。契理即是理經。又此方以文字為教體。故指卷
帙為經。於卷帙中。具足三經。能令眾生解其所詮。
即是教。依此生善滅惡。即是行。依此證入法性。即
是理。當知卷帙。只是色法。於色塵中既具三經。餘
塵亦爾如佛在世時。以音聲為教體。或隨聞歡喜。
隨聞生善滅惡。隨聞入證。於一音中。三經圓具。或
從善知識。及說法人邊聞言得益。亦復如是。隨法
行人歷法觀察。以法塵為教體。香積佛國以香飯
作佛事。是味為教體。或有佛國以天衣作佛事。是
觸為教體。以要言之。六塵體是法界。故一一無非
教經。亦無非行經。亦無非理經。但隨根有利鈍。致
使迷悟不同耳。次示通別者。梵網是別名。別餘
經故。經是通名。同名經故。教行理三。皆論通別。具
如台宗廣明。有釋經為能詮。佛說梵網為所詮者。
茲所不用。以佛等五字。皆是能詮。字下之義。皆是
所詮。若以能所判釋。豈佛說梵網四字便非文字。
而經之一字便無義耶。故惟得論通別也。三明
具義互含者。先明具義。謂佛等五字。各具教行理
三義。佛即是教。生物解故。亦即是行。是心作故。又
即是理。究竟性故。說即是教。四辯宣故。亦即是行。
如說行故。又即是理。如理說故。梵即是教。顯淨法
故。亦即是行。具梵行故。又即是理。清淨性故。網即
是教。示差別故。亦即是行。徧布列故。又即是理。相
常住故。經即是教。善詮顯故。亦即是行。共遵繇故。
又即是理。不可壞故。次明互含。謂佛等五字。各
含諸字之義。佛即是說。令他悟故。亦即是梵。極清
淨故。亦即是網。三輪普覆法界海故。亦即是經。為
天人師。極真常故。說即是佛。覺悟他故。亦即是梵。
言音淨故。亦即是網。具足四悉一十六門。摝諸眾
生出生死故。亦即是經。堪秉受故。梵即是佛。清淨
覺故。亦即是說。顯示理故。亦即是網。互炤無窮故。
亦即是經。清淨之性不可壞故。網即是佛。覆護眾
生故。亦即是說。昭示眾生故。亦即是梵。莊嚴清淨
故。亦即是經。豎窮橫徧故。經即是佛。法身舍利故。
亦即是說。永傳慧命故。亦即是梵。離過絕非故。亦
即是網義門無量故。更約品名互顯者。佛即菩薩。
不捨眾生故。菩薩即佛。不違法界故。佛即是心。心
外無佛故。心即是佛。佛性之外無別心故。佛即是
地。荷負眾生故。地即是佛。平等持載故。梵網即菩
薩。自覺覺他故。菩薩即梵網。差別莊嚴故。梵網即
心地。繇心所現故。心地即梵網。王所相應故。人即
是法。實法所成故。法即是人。假名所顯故。乃至人
法即喻。假施設故。喻即人法。依理智故。經即是品。
離別無總故。品即是經。離總無別故。一一互含。義
理無際。盡一品文。盡一部教。盡一代法。盡十方三
世諸佛所說。隨拈一經。隨拈一品。隨拈一句。隨拈
一字。亦各互含。無限無劑。故云。一即是多多即一。
文隨於義義隨文。又云。一中解無量。無量中解一。
一字法門。海墨書而不盡。若不作此解釋者。安窺
梵網法喻之旨耶。
次釋菩薩心地品名者為四。初釋菩薩人名。次釋
心地法名。三就人法對釋。四釋品字。先釋菩薩
者。梵語具云摩訶菩提質帝薩埵。此翻大道心成
就眾生。或翻覺有情。或云大士。或云開士。以其依
四諦境。發四弘誓。擐大甲冑。能為難事。上弘佛法。
下化眾生。悲智雙運。故獲此名。今略去六字。但稱
菩薩。明此行位。須約四教。一明藏教菩薩。創聞
生滅四諦及事六度法。愍己愍他。大悲增上。發菩
提心。誓度一切。歷三阿僧祗劫。熾然修行六波羅
蜜初僧祗中。離三惡道。及邊地根缺女身。亦能常
識宿命。但心猶未知作佛與不作佛。二僧祗中。心
知作佛。口未能言。第三僧祗。功德漸備。了知作佛。
口亦能言。三僧祗滿。更住百劫修相好因。積百福
<pb n="471"/>
成一相。治大千盲人悉瘥為一福等。如經廣明。至
最後生。住兜率天宮。待眾生緣熟。示現降神母胎。
乃至出家。坐菩提樹。降伏魔軍。齊此以前。總名菩
薩。發真無漏三十四心。頓斷見思習氣。乃名為佛。
此藏教中說菩薩於三阿僧祗劫久受生死。求大
菩提。但自專精修行六度。而見思二惑。伏而不斷。
以見思若斷。即證聲聞辟支佛地。永入涅槃。不復
能行菩薩道故。何以須作此說。謂此教門。本為界
內鈍根而設。正化二乘。傍化菩薩。正化二乘者。愍
其久在火宅。了無出意。自非權示生滅四諦法門。
尚不免被三界火燒。何繇得解佛之智慧。故須為
說斷見思惑。出分段苦。且入化城以蘇息之。既為
二乘說此法門。何得更說菩薩斷惑利生。所以三
祗止言伏惑。直至樹下。方乃頓發無漏三十四心
也。然使見思果在。則二生三生尚難保其不迷不
退。況歷三祗。故知此說。權中之權。已為通教所破。
經云。安有毒器。堪貯醍醐。此之謂也。二明通教
菩薩有九地。第十名佛。一乾慧地。體陰界入如幻
如化。總破見愛八倒。名身念處。受心法亦如是。住
此觀中。修正勤如意根力覺道。雖未得相似理水。
而總相智慧深利。故稱乾慧。第二性地。從乾慧增
進。得成煖法。乃至頂法。忍法。世第一法相似得無
漏性水。故言性地。三八人地。人者。忍也。體見假發
真斷惑。在無間三昧中。八忍具足。智少一分。名八
人地。四見地者。見第一義無生四諦之理。斷見惑
八十八使皆盡。五薄地者。體愛假發真。斷欲界思
惑前六品盡。餘三品在。煩惱薄也。六離欲地。體愛
假即真。斷欲界思惑盡。故名離欲。七已辦地。體色
無色愛即真。發無漏。斷上八地思惑七十二品俱
盡。故言已辦。此前七地。與聲聞人共。八辟支佛地。
既斷正使。兼侵習氣。此地與緣覺人共。九菩薩地。
從空入假。道觀雙流。深觀二諦。進斷習氣色心無
知。遊戲神通。淨佛國土。成就眾生。學佛十力四無
所畏也。第十地名為佛者。大功德力以資智慧。一
念相應慧觀真諦究竟。習亦無餘。如劫火燒木。無
復炭。香象渡河。到於邊底也。此教亦名三乘共
十地。以七地之前與三乘共。八地之前與支佛共。
又此教名為通者。三人雖各不同。通觀無生體法。
同證無學。同出分段。同到化城。故稱為通。又通前
藏教。通後別圓。故稱為通也。三明別教菩薩。此
教專被界外之機。機不一故。說亦不同。華嚴明十
住十行十迴向為三賢。十地為聖。此經明三十心
十地。義意頗同。而名字逈異。至後釋文中當辨。金
光明但出十地佛果。勝天王明十地。涅槃明五行。
如是增減不同。皆不出四悉檀意。而瓔珞明五十
二位。位次最為周足。至若唯識明資粮加行二位。
頗似藏教。而通達位後。明修習十地。乃是別教地
名。楞嚴於十信前。更加乾慧。十迴向後。明四加行。
并取最初三漸次行以為能歷。五十七位是其所
歷。能所合稱。共名六十聖位。若單約所歷。復除乾
慧非真。妙覺非路。則名五十五位真菩提路。若據
乾慧。名同通教。四種加行。復濫藏名。而義理逈別。
此意多途。未易卒舉。今且約瓔珞明其階次。一外
凡十信位。一信。二念。三精進。四慧。五定。六不退。七
迴向。八護法。九戒。十願。此十位。伏三界見思煩惱。
次內凡十住位。一發心。二治地。三修行。四生貴。五
方便具足。六正心。七不退。八童真。九法王子。十灌
頂。初住斷見惑。七住斷思惑盡。證位不退。與藏通
二佛齊。八住以上。斷界內塵沙。伏界外塵沙。此十
住名習種性。用從假入空觀。見真諦理。開慧眼。成
一切智。行三百由旬。三內凡十行位。一歡喜。二饒
益。三無違逆。四無屈撓。五無癡亂。六善現。七無著。
八難得。九善法。十真實。此十行斷界外塵沙。名性
<pb n="472"/>
種性。用從空入假觀。見俗諦理。開法眼。成道種智。
四內凡十迴向位。一救護眾生離眾生相。二不壞。
三等一切佛。四至一切處。五無盡功德藏。六隨順
一切平等善根。七等隨順一切眾生。八真如相。九
無縛無著解脫。十入法界無量。此十迴向。伏無明。
習中觀。名道種性。行四百由旬。從八住至此。名行
不退。又此三十位。亦名三賢也。五明十地聖位。一
歡喜。二離垢。三發光。四𦦨慧。五難勝。六現前。七遠
行。八不動。九善慧。十法雲。初地用中道觀。破一分
無明。顯一分三德。證念不退。開佛眼。成一切種智。
行五百由旬。初到寶所。百界作佛。八相成道。利益
眾生。二地以上。地地各斷一品無明。證一分中道。
六明等覺位。從法雲地更斷一品無明。入一生補
處。此十一位。俱名聖種性。齊此名為菩薩。更破一
品無明。入第七妙覺位。了了見性。證大菩提。名之
為佛。四明圓教菩薩。圓教位次。名與別同。但別
教次第漸修。圓教一心圓具。別教位位各不相收。
圓教位位互相融攝。是為不同。今亦用瓔珞五十
二位。復依法華。於十信前。更明五品觀位。一隨喜
品。若人夙植深厚。或從善知識。或從經卷。圓聞妙
理。謂心佛眾生。三無差別。此心即空即假即中。全
體法界。頓具百界千如。種種性相。聞已信解。慶己
慶人。欲開此心而修圓行。圓行者。一行一切行。略
言為十。一者識知一念平等具足。不可思議。二者
愍己昏迷。慈及一切。三者又知此心常寂常炤。四
者用寂炤心破一切法即空即假即中。五者善識
一心諸心若通若塞。六者能於此心具足道品向
菩提路。七者又解此心正助之法。八者善識己心
及凡聖心。九者安心不動不墮不退不散。十者雖
識一心無量功德。不生染著。十心成就。其心念念
悉與諸波羅蜜相應。名隨喜品。二讀誦品。內則勤
修理觀。外則讀誦大乘。聞有助觀之力。如膏助火。
十心轉明。三說法品。內解轉勝。弘誓熏心。導利前
人。化功歸己。隨說法淨則智慧淨。十心倍明也。四
兼行六度品。正觀增明。傍兼利物。能以少施。與虗
空等。使一切法趣檀。檀為法界。事相雖少。運懷甚
大戒等亦爾。理觀為正。事行為傍。故言兼行。事福
資理。十心彌盛也。五正行六度品。圓觀淳熟。事理
欲融。事不妨理。理不隔事。權實二智。究了通達。治
世語言。資生產業。皆與實相不相違背。十心光猛。
如火益薪也。此五品位。用圓三觀圓伏五住煩惱。
名為外凡。次入內凡十信。繇修圓行。善巧增益。五
倍深明。得入圓位。善修平等法界。即入信心。善修
慈愍。即入念心。善修寂炤。入精進心。善修破法。即
入慧心。善修通塞。即入定心。善修道品。入不退心。
善修正助。入迴向心。善修凡聖位次。即入護心。善
修安忍。即入戒心。善修離著。即入願心。此是六根
清淨位。初心任運先斷見惑。證位不退。七心任運
思惑斷盡。八心九心十心。任運斷盡界內界外塵
沙。證行不退與別教十迴向齊。次明聖位。初住以
圓觀力。分破一品無明。三心圓發。謂緣因善心發。
即解脫德。了因慧心發。即般若德。正因理心發。即
法身德。如此三德。不縱不橫。圓在一心。發得本有。
故名初發心住。從二住去。乃至等覺。凡四十位。位
位各破一品無明。各顯一分三德。乃至妙覺。永別
無明父母。究竟登中道山頂。成大菩提。證大涅槃。
一切大理。大誓願。大莊嚴。大智斷。大徧知。大道。大
用。大權實。大利益。大無住。即是十觀成乘。圓極竟
在於佛。盧舍那名淨滿。一切皆滿也。然圓教行人。
亦名菩薩。亦名為佛。以創聞圓理。能生圓解。是名
字即佛。外凡五品。是觀行即佛。內凡十信。是相似
即佛。住行向地乃至等覺。皆名分證即佛。妙覺極
果。究竟即佛。而等覺以下。五品以上。已背塵緣。未
<pb n="473"/>
極覺海。亦名菩薩。又佛既有六即。菩薩亦然。乃至
十界。皆明六即。妙覺即是究竟菩薩。亦是究竟緣
覺聲聞。究竟天人修羅。究竟地獄鬼畜生也。
次釋心地法名者。據天台師但疏下卷戒品。則云
亦是譬名。以品內所明。大士要用。如人身之有心。
能總萬事。能生勝果。為大士所依。義之如地。今據
上品。具明菩薩三十心十地法門。當是指法之稱。
然三十心。無非菩薩之所遊履。一一皆能生勝妙
果。何獨非地。而體性十地。一一皆能總攝諸法。一
一何非菩薩妙心。但以相似位中。未證真實。故地
亦名心。分證位中。堪任荷持。故心亦名地。則知心
地二字。似別還通。約法約喻。皆無不可。且下卷重
輕戒品。若云初發心中常所誦一戒。似向發心一
位。別別拈此塵許法門。若云乃至十發趣十長養
十金剛十地諸菩薩亦誦。我今亦如是誦。是誠一
切菩薩之要用。一切大士之所依。喻以心地。愈覺
融通矣。三就人法對釋者。問。菩薩階位。既有四
教不同。今此心地。的屬何教。答。正屬別圓二教。非
屬藏通。藏通菩薩法門。雖亦從此心地流出。而機
不相關。設別圓有接通之義。既已被接。不復名通。
今就上下二卷。須作兩番對釋。次更合釋會經。
先就上卷三十心十地對釋者。若心心別歷。地地
漸證。即是別教菩薩。若一心一切心。一切心一心。
一地一切地。一切地一地。即是圓教菩薩。又一往
對位解釋。則發趣十心。同於十住長養十心。同於
十行。金剛十心。同於十向。體性十地。同於歡喜。乃
至法雲。若再往研義。則住行向位。念念皆應修習
此三十心。歡喜等地。位位皆應遊履此體性地。良
繇菩薩行位。功德難思。若欲具說。眾必驚疑。次第
略明。人復徧執。故此經與華嚴。部味雖同。特示出
入如華嚴十地明十波羅蜜。此則以十度為發趣
十心。華嚴所明菩薩四攝。此經收在十長養中。此
經所明十金剛心。大似圓教內凡十信。又第六不
退心中。即具明三種不退。華嚴以十度分屬十地。
此則初地便具十力十號及不共法。而五地復專
明十力。七地專明十八不共。十地專明十號功德。
是以迷宗者便謂相違。得旨者知其互映。雖次第
漸陳。而一地中。非不具足一切諸地功德。雖位位
圓攝。而分證法身。亦自宛然成其高下。若不位位
具德。則圓頓之義不成。若不宛然高下則四十二
位徒設如月雖漸圓。月體非漸。月雖不異。光必漸
增。可以悟性修交成義矣。次就下卷十重四十
八輕戒對釋者。藏教在家菩薩。但秉優婆塞戒。或
兼秉善生經中六重二十八輕。出家菩薩。但秉沙
彌比丘二種律儀若急於自度。唯持遮戒。即名二
乘。若為眾生故。善識開遮。即名菩薩。不別秉此重
輕戒也。通教菩薩。與藏教同。別圓二教菩薩。正秉
此戒。名子位中。從師受得。或千里無師。像前求受。
若善修五悔者。不惟發得攝律儀戒。亦能發得定
共道共。乃至證入五品十心。及登正位。受此戒已。
極至佛身。於其中間。戒體常在。設隔世不憶。數數
重受。亦非新得。惟退失大心。及毀犯十重。便失戒
體失此戒者。如人壞心。如地崩陷。不復堪能修習
善法。增長菩提。故知此戒。即心地也。此心地戒。從
名字菩薩。直至等覺。位位修習。堅固成就。入妙覺
位。戒體圓極。諸惡永淨。萬善悉滿。是故名為盧舍
那佛。若藏教菩薩。轉入別圓者。未得定道。須從師
受。已得定道。隨發律儀。通教初心。亦復如是。若通
教被別圓接者。既入真似二位隨應發得勝妙律
儀。不須受得。或為物作則。示現秉受。亦彌善也。問。
下卷經云。一切有心者。皆應攝佛戒。又云。國王王
子。乃至畜生。變化人等。但解法師語。盡受得戒。今
明藏通菩薩不秉此戒。義云何通。答。此經不又云。
<pb n="474"/>
眾生受佛戒。即入諸佛位乎。國王乃至畜生。但秉
此戒。即屬別圓。不得名藏通也。且據即入佛位。位
同大覺之言。則別教初心。尚非其分。何呪藏通。
次更合釋會經者。夫以本源心地。出生一切菩薩
行位。各各不同。於此菩薩位中。位位修行心地法
門。亦復無量。非依心地之法。執成菩薩之名。非因
菩薩之人。孰秉心地之法。人即是法。法即是人。繇
人故有大菩提。繇法故有大涅槃。菩提是智。涅槃
是理。無理外之智能炤於理。無智外之理為智所
炤。理智雙絕。理智圓彰。智無量故。理亦無量。理難
思故。智亦難思。交融互攝。橫徧豎窮。信如帝網明
珠。光光相映。一珠中現一切珠。一切珠中一珠影。
一切珠中一切珠。一珠各住一珠位。題稱梵網。妙
極於斯。又本源心地。不惟出生一切菩薩行位。亦
復徧出一切諸法。所謂地獄心。乃至佛心。地獄地
乃至佛地。而茲但云菩薩心地者。以菩薩上同慈
力。下同悲仰。徧攝十界之義。尤為明顯。且菩薩既
論六即。六即便包十界。十界無非心地法門。又菩
薩位中。不惟修此三十心十地。亦復徧修一切心
地。所謂修於地獄心。地獄地。知即法界。乃至修於
佛心佛地。知即法界。而茲但云菩薩者。以界界既
各明六即。則一名即一切名。一義即一切義也。如
此義理。無量無邊。自非梵網。孰為其喻。故名梵網
經菩薩心地也。四釋品字者。梵語䟦渠。此翻為
品。品者。類也。義類相從。故名為品。此經有一百一
十二卷。六十二品。今惟第十菩薩心地品上下兩
卷。什師誦出。然上卷明三十心十地。為入佛果之
根源。下卷明十重四十八輕戒。又為行菩薩道之
根本。性修因果。義理皆周。飲一滴而知大海。燒一
丸而具眾香。惟貴精修。不俟多也。
二顯體者。略為三義。初明須顯體。二正出體。三會
異。初明須顯體者。體是主質。乃名下之所詮。種
種名言。意欲令人尋名得體。如因筌得魚。因指得
月。若逐名迷體。如捉蛇尾。反遭其螫。世尊所以常
為比丘說筏喻也。即如此經。從梵網題名。心地品
名。乃至上下二卷全文。一一無非能詮之名。就茲
名下。一一皆顯所詮之體。得此體已。方能全性起
修。以修合性。又釋名總詮三法。體章別在法身。宗
章別在般若。用章別在解脫。教相分別。總別。故釋
名之後。須先顯體。體雖法身。必具二德。雖具二德。
還屬法身。具二德故非縱。屬法身故非橫。不縱不
橫。故成妙體。妙體貴極。諸法中尊。一切萬行之所
歸趣。無量功德之所莊嚴。種種言辯之所詮顯。如
眾星拱宸。眾流歸海。故以禮釋體。明是貴極之法。
法身德也。悟此體者。窮法界源。到實相底。故以底
釋體。明是透徹之宗。般若德也。得此體者。會萬殊
而不二。徧眾法而無遺。故以達釋體。明是無礙之
用。解脫德也。如此三義。為一妙體。迷之則歷劫長
淪。悟之則當下具足。經云。大眾心諦信。汝是常成
佛。我是已成佛。又盧舍那佛先現虗空光體性本
源成佛常住法身三昧示諸大眾。後開心地法品。
意在於斯。二正出體者。此經以諸佛本源心地
為體。言心地。則當體即是。更無他求。言本源。則法
爾性德。非關修證。言諸佛。則出障圓明。非同在纏。
以盧舍那佛。及一切世尊所證最極清淨常住法
身。全是眾生心性之理。更無少許別法可得。此理
即名為體。亦為一切教體。亦為一切行體。此即真
正。魔外所不能壞。權小所不能濫也。三會異又
二。先會諸經。次會義疏無作戒體。先會諸經者。
此經與華嚴同一部味。當以法界為體。法界與諸
佛本源心地。同體異名。更無別體。又諸大乘經。皆
以實相。印為經正體。實相亦即諸佛本源心地
異名。以其離一切相。即一切法。超諸戲論。不可破
<pb n="475"/>
壞。無相不相。故名實相。以其萬法之所從出。萬法
之所歸趣。故各法界。以其在凡不滅。在聖不增。迷
悟宛然。體性常住。故名諸佛本源心地。乃至或名
法住。或名法位。或名一切種智。或名一實境界。或
名中道第一義諦等。無量異名。無量異義。究竟總
無別體也。次會義疏無作戒體者。問。此品既以
諸佛本源心地為體。何故智者大師義疏三重玄
義之中。第二出體。乃明無作戒體。答。大師但疏重
輕戒相以便行持。故僅列三重玄義。謂第一釋名。
第二出體。第三料簡。葢戒法惟貴專修。故理體姑
置不辨。若辨理體。則自性清淨。無犯無持。亦無得
失。於弘揚戒法。似非所急。故獨明無作戒體。用彰
修證之門。能如實修。自能合性。又大部教觀。既已
廣開稱性圓解。今正示秉戒成修。何須復談理體。
所以於三重中。雖名出體。乃是戒之常體。非是所
依理體。以理體屬性。戒體屬修。理體於五重中屬
體。戒體於五重中屬宗。言無作者。只是一作之後。
不俟再作。所謂憑師秉受。直至未來。任運止惡。任
運行善。故名無作。與無作四諦之義不同。以此無
作戒體。乃是無漏色法。受之則得。不受則無。持之
則堅。毀之則失。故屬事不屬理。屬修不屬性。屬宗
不屬體。然事理非二。性修交成。宗體不隔。故起信
論云。以知法性無染。離五欲過故。隨順修行尸波
羅蜜。此經云。光非青黃赤白黑。非色非心。非有非
無。非因果法。而戒光從口出。又云。計我著相者。不
能生是法。滅壽取證者。亦非下種處。菩薩戒羯磨
文云。先發菩提願。乃堪受此戒。是則無作戒體。全
依理體而發。而本淨理體。全賴戒法而顯。故義疏
中出體一章。始則重在以修合性。指宗為體。次明
止行二善。又屬力用中事。而料簡一章。宛同教相。
雖曰三重。五義自足。略五成三。急在修證。四依利
物。豈不巧哉。茲復曲為末世鈍根。寡於聞見。既不
能向大部教觀。開圓解門。又不能知三十心十地。
是何法義。徒受菩薩戒之虗名。何關修證。故略述
教觀大綱。以成合註。俾稍知性修不二之旨。既通
釋一品經文。須用五重玄義。無作自歸於宗。心地
乃成正體。古今異轍。意在於斯。
三明宗者。體顯於性。宗顯於修。全性起修。故不二
而二。全修在性。故二而不二。如梁柱是屋之綱維。
屋空是梁柱所取。今以屋空喻體。梁柱喻宗。繇有
梁柱。方得受用屋空。故次體之後。須明宗也。此經
以佛性因果為宗。佛性非因非果。徧能出生一切
因果。經云。一切眾生。皆有佛性。此佛性者。即是諸
佛本源心地。以此不生不滅為本修因。然後圓成
果地修證。則因亦佛性。果亦佛性。據經文中。有三
重因果。一者三十心十地為因。成等正覺為果。二
者初發心常所誦戒為因。分滿法身為果。三者諦
信成佛為因。波羅提木义為果。又三十心十地。亦
得傳傳論於因果。正覺惟果。諦信惟因。本源自性
清淨為因因。常住法身為果果。如此重重因果。會
入非因非果。是此經宗致。文云。應當靜觀察。諸法
真實相。不生亦不滅。不常復不斷。不一亦不異。不
來亦不去。如是一心中。方便勤莊嚴。夫不生不滅
等。即真常佛性非因果法。亦名諸法實相。亦名一
心。正顯經體。而方便莊嚴。即是稱性圓修。成妙因
果。明此經宗也。方便莊嚴。復有二義。一者智慧莊
嚴。二者功德莊嚴。上卷三十心十地。深明觀慧。屬
於慧行。下卷十重四十八輕。備顯止行二善。屬於
行行。此亦一往為語。若備論者。心地法門。具勝功
德。無作妙戒。全繇慧明。故曰繇慧淨故戒淨。繇戒
淨故慧淨。如兩手互洗。不容前後。而此無作妙戒。
及發趣長養金剛等心。體性平等諸地。同以本源
清淨佛性為所依體。以宗契體。體非宗外。悟體成
<pb n="476"/>
宗。宗原屬體。修證要門。孰過於此。
四辨用者。用是力用。亦名功德。此經以捨凡入聖
為用。上卷云。我已百阿僧祇劫修行心地。以之為
因。初捨凡夫。成等正覺。下卷云。若人受佛戒。即入
諸佛位。又云。但解法師語。盡受得戒。皆名第一清
淨者。今總釋其意。須知傳傳捨凡。傳傳入聖。則傳
傳清淨。若云初捨凡夫成等正覺。則惟佛名聖。惟
佛第一清淨。若云受佛戒即入佛位。則但能解語
便已入聖。便成清淨。故佛頂從三漸次。直至妙覺。
通名六十聖位。若約教道而論。則別教三十心名
賢。十地名聖。圓教十信為賢。初住以去名聖。賢是
相似清淨。聖是分證清淨。今更約六即義釋。謂本
源自性清淨。是理即佛。亦理即聖。理即清淨。此全
是凡。因此經力用而捨。若解語受戒。即入佛位。是
名字佛。亦名字聖。名字清淨。因此經力用。最初而
入。若常作諦信。靜觀實相。是觀行佛。亦觀行聖。觀
行清淨。若三十心向果。是相似佛。亦相似聖。相似
清淨。若登體性十地。是分證佛。亦分證聖。分證清
淨。若法身智身滿足。是究竟佛。亦究竟聖。究竟清
淨。因此經力用。次第而入。從前望後。一一為聖。從
後望前。一一為凡。理即惟凡。正覺惟聖。捨凡須盡。
入聖須極。又理即聖。亦理即凡。究竟聖。亦究竟凡。
中間四即亦復如是。凡無可捨。聖無可入。無捨無
入而論捨入。是名無作大功德力也。
五教相者。此經於五時中。是第一時。日炤高山。於
五味中。即是乳味。於化儀中。即屬頓教。於化法中。
即是別圓。然與華嚴同而不同。略有三義。一者華
嚴遮那即是釋迦。徧坐塵剎。此經舍那自坐華臺。
釋迦自據千葉。二者華嚴諸會說法。不動而周。此
經復從座起。乃至餘處。三者華嚴十住多明圓義。
而兼於別。十地多明別義。而兼於圓。此經三十心
多明別義。亦復兼圓。十地多明圓義。亦仍兼別。一
往為論。似較華嚴為劣。細尋厥旨。各有所繇。良以
如來平等大慈。方便應現。巧具四悉。勝劣隨機。或
勝法中得劣益。或劣法中得勝益。事非一致。那容
定判。且如遮那即是釋迦。則三身一體之義。固為
易彰。而釋迦接見舍那。儼然有開迹顯本之致。利
根者亦堪取悟。又三十心名。逈與住行向異。或一
心別對一位。或位位圓修此心。兩經參合。逾彰法
門之妙。今但粗定其相。則華嚴圓兼別。此經別兼
圓。又釋迦但云千百億者。周帀千華。廼就二地菩
薩所見。戒波羅蜜增上故也。只此二地所見法門。
亦復全具一切事理因果。無量中一。一中無量。題
稱梵網。良有以也。又周帀千華。何必不表一念千
法。既念念具足千法。亦法法互具無盡。聊示千百
億界。以表心地法門耳。五重義竟。玄義（終）

<article id="n694">梵網經合註</article>

<talk>No. 694-A
 梵網合註綠起</talk>

大哉梵網經心地品之為教也。指點真性淵源。確示
妙修終始。戒與乘而並急。頓與漸而同收。約本迹。則
橫豎俱開。兼華嚴法華之奧旨。約觀行。則事理俱備。
攬五時八教之大綱。文雖僅傳一品。義實統貫全經。
緬惟智者大師之時。人根尚利。故既廣宣教觀法門。
乃僅疏此下卷戒法。而大師精諳律藏。文約義廣。點
示當年之明律者則易。開悟今時之昧律者則難。千
有餘年。久成秘典。我蓮池和尚。始從而為之發隱。此
其救時苦心。誠為不可思議。特以專弘淨土。律學稍
疎。故于義疏。仍多闕疑之處。又下卷雖獲流通。而上
卷猶未開闡。嗚呼。四依大士。于法豈有吝心。直是眾
<pb n="477"/>
生緣薄。罕能遘于希有法門耳。智旭幼崇理學。即以
千古聖賢道脉為己任。但恨障深慧劣。往往執東魯
而謗西乾。後因聞自知錄序。并閱良知寂感之談。始
發信心。嗣又聞地藏本願。并聽大佛頂經。猛圖出世。
于是矢志參禪。逃家行脚。雖亦數發悟解。柰何尅證
無期。賴有一點慚愧正因。斷不敢錯下承當生增上
慢。以踏邇來大妄語之覆轍。爰念夙因力薄。應須兼
戒兼教以自熏修。先從闍梨古德法師。遵學戒之法
于蓮老遺規。次探法華玄義摩訶止觀等書。私淑台
家教觀。而毗尼一藏。細閱三番。梵網一經。奉為日課。
遂於發隱所闕之疑。渙然氷釋。即上卷文古義幽。昔
人所稱不能句讀者。亦復妙旨冷然現前。因擬一為
合註。以補前人之缺。而此志雖發。緣障多端。六七年
來。悠悠未遂。客歲藉大病為良藥方遂入山本志。適
如是昉公。遠從閩地。携杖來尋。為其令師肖滿全公。
請講此經。以資冥福。復有二三同志。歡喜樂聞。予繇
是力疾敷演。不覺心華開發。義泉沸湧。急秉筆而隨
記之。共成玄義一卷合註七卷。註既成。敘厥本末。以
告來哲。葢雖不敢謂凡夫心力。實能超越前賢。而夙
有微因。今復久誦。半生淹浹。自不無千慮之一得。故
于理觀事相。不惜一一指陳。誠可勷開解篤行者之
半臂也。後之覽者。尚勿以繁瑣而厭忽之。俟解行雙
圓。廼歸諸筏喻可耳。
前丁丑歲後安居第一褒灑陀日菩薩戒弟子智旭
撰于九子別峯之梵網室中
康熈丙辰歲四月八日千華菩薩戒弟子沈書準重
刻

<other>凡例</other>
古人經疏必各別行。一則不敢以疏混經。二則
經疏文義各有血脉。不宜間斷夾襍故也。後代
根鈍。對閱為難。於是為師匠者。每每從而會之。
雖巧被初機。慈心殷厚。而割裂紛繆。亦覺不少。
今欲仍古式。恐後人復加割會。乃曲殉時機。合
經成註。但經文頂格書之。註與科低一字。即卷
首緣起。亦低一字。所以表示尊重佛語。弗敢濫
混也。
古人既不以疏雜經。故甚至有字字句句而為
科者。以科即是疏。即能表詮經旨。故不厭其繁
也。會之者亦字字句句而科之。幾使經文不成
句讀。亦可慨矣。且末法根鈍。多畏繁科今乃止
設大科。其餘子科。悉皆從略。設有一二不能免
者。即於疏中出之。使經文不至支離割截。
古人著述。每多破立。如玄義懸談等。必先出舊
解。方事折衷。今此經上卷。雖有一二家解。不足
流通。下卷則惟義疏發隱一書。其中缺略雖多。
紕繆則少。縱有一二出入。亦不復辨別是非長
短。但自據理直釋而已。若欲委知古今同異。請
以義疏發隱對閱。自當知之。
戒相結罪重輕。一一本於大小經律。深思細擇。
融會貫通。方敢組織成文。使其言簡意盡。並無
片言隻字。敢任私臆。但不復如毗尼集要。逐節
標其出某處耳。倘不相信。請徧閱大藏極其精
通。然後料簡予所不及。賜以教正。予深望焉。
大乘律法。雖是一切律之所朝宗。然既通於七
眾。故於比丘五篇七聚名義。仍須隱而不說。葢
菩薩比丘。及比丘尼。自應習學毗尼集要。及律
藏全書即於彼中通曉篇聚名義。此中不必更
宣。若菩薩沙彌。菩薩優婆塞等。只須依此修學。
而篇聚名義。尚非分內之所應知。萬萬勿求先
知。致成盜法重難。高明之士。信之慎之。

<other>No. 694</other>
<pb n="478"/>
<sarticle>佛說梵網經菩薩心地品合註卷第一</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

△入文為三。從品初至光為何等相。有九行經。為
放光發起分。從爾時釋迦擎接大眾。至下卷心心
頂戴歡喜受持。為正示法門分。從爾時釋迦牟尼
佛說上蓮華臺藏至卷終。有八行經十四行偈。為
流通益世分。雖是六十二品中之一品。序及流通。
自在全經。而就茲一品。三分宛然。初放光發起
為三。初總標法會時處。二釋迦放光警眾。三菩薩
放光集問。初總標法會時處又二。初明時處主
伴。二指所說法門。今初。
爾時釋迦牟尼佛。在第四禪地中摩醯首羅天王宮。
與無量大梵天王。不可說不可說菩薩眾。
諸經通序。皆具六種成就。此是一品別行。略無信
聞。以信聞二義。文在初品。理貫全經故也。今但出
四種。爾時二字。標時成就。釋迦牟尼。標主成就第
四禪地。標處成就。梵王菩薩。標伴成就。既主伴同
時同處。必聞妙法。既聞妙法。必如理信解。文雖標
四。義乃具六。言爾時者。時無實法。長短惟心。但據
師資道合。機教相符。總名爾時。言釋迦牟尼佛者。
乃我本師萬德嘉號。佛有無量德。應有無量名。今
且就此土示生之姓。及父王所立之字。人共稱之。
梵語釋迦。此翻能仁。亦翻能儒。亦翻直林。此即是
姓。梵語牟尼。此翻寂默。繇菩薩為太子時。躬臨釋
種大會。釋眾咸皆默然。父王為立此字。姓字合稱。
立茲嘉號。約義釋者。寂默故不住生死。能仁故不
住涅槃。悲智雙運。乃稱大覺。任第四禪地者。法身
無在無不在。為眾生故。示現住處。有云暫時名在。
久居名住。此偏舉耳。久亦名在。暫亦名住。在之與
住。字別義固。今約住釋義。佛有四住。一者天住。二
者梵住。三者聖住。四者佛住。五戒十善。名為天住。
四禪八定。慈悲喜捨。名為梵住。戒定慧脫。名為聖
住。首楞三昧。十力無畏不共等法。名為佛住。行住
坐臥四威儀中。恒不離此一切法門。以天住應欲
界機。以梵住應色無色機。以聖住應三乘機。以佛
住應一乘機。佛為能住。四法為所住。又四法為能
住。天王宮為所住。以此四法攝眾生故。示有住處。
住本無住。非似凡夫。於無住中隨業住也。第四禪
名為地者。於三界九地中。即捨念清淨地。佛既在
此。應同梵住。而意在敷心地門。接眾見本。則是住
於佛住也。摩醯首羅。此翻大自在。居於色究竟天。
為大千世界尊主。亦名大梵天王。大千界內。惟有
一王。今言無量。則他方雲集眾也。菩薩義見玄義。
不可說不可說者。大數極名。大梵為異生眾。菩薩
為同生眾。若異若同。總是夙聞大教。成就大根。應
聞此大法者。迺與此大會耳。觀心釋者。介爾有心
名爾時。此心與一切眾生同體名釋迦。此心本性
空寂名牟尼。此心本自靈覺名佛。此心本自平等
清淨。名四禪地。此心本來自在。無所係屬。名摩醯
首羅宮。此心具一切清淨差別功德。名無量大梵
天王。此心具一切無差別智慧不可窮盡。名不可
說不可說菩薩眾。
△二指所說法門。
說蓮華臺藏世界盧舍那佛所說心地法門品。
海眾雲攢。欲聞大法。隨機演示。意在歸源。如此心
地法門。乃盧舍那佛所說。而淨滿本尊。乃居蓮華
臺藏世界。今為眾宣說。俾知厥本。以為下文擎接
禮覲之先容也。此華藏雖名報土。而稱法垂報。體
即寂光。寂光理性。藉報乃彰。如此指點。正欲令人
<pb n="479"/>
自悟耳。觀心釋者。此心體無染汙。具妙因果。名為
蓮華。此心堅實高顯。一切法之中道名臺。此心廣
含諸法名藏。此心豎窮名世。橫徧名界。此心離過
絕非名淨。具塵沙德名滿。一心徧喻諸心名說。此
心眾法之所集起名心。此心眾法之所依持名地。
此心堪作軌持名法。此心徧通諸法名門。略釋梗
概如此。下文不復委出。可以意知。
△二釋迦放光警眾。
是時釋迦身放慧光。所照從此天王宮。乃至蓮華臺
藏世界。其中一切世界。一切眾生。各各相視。歡喜快
樂。而未能知此光。光何因何緣。皆生疑念。無量天人。
亦生疑念。
前已說示華臺世界。舍那本尊所說法門。恐人不
信。故又放光徹炤其境。俾悟本源也。慧光者。色心
不二。故身光即是慧光。說智及智處。皆名為般若
也。所炤乃至華藏等者。本迹不二。故能炤窮法界
海也。相視快樂者。以生佛體同。故不覺受熏之易。
未知何因何緣者。未知本源心地之因開迹顯本
之緣也。皆生疑念者。眾生則久在沉迷。天人則但
秉權迹。故一時開悟為難也。
△三菩薩放光集問。
爾時眾中玄通華光主菩薩。從大莊嚴華光明三昧
起。以佛神力。放金剛白雲色光。光照一切世界。是中
一切菩薩。皆來集會。與共同心異口問此光。光為何
等相。
眾既生疑。理須發悟。非藉當機。孰為請主。而發迹
顯本。乃是不思議大事因緣。故必放光警集海眾
同致問也。菩薩名玄通華光主者。玄微通徹。即該
因徹果之稱。華表於行。光表於智。此行此智。成佛
本源。故名為主。玄則華光皆玄。智行之性甚微妙
故。通則華光皆通。智行之法徧因果故。梵語三昧。
此翻正定。所住三昧。名大莊嚴華光明者。此智行。
乃稱性所起。還莊嚴性。故名大也。以佛神力者。本
住三昧。觸佛光而起定。隨承佛力。而放光召眾也。
所放光名金剛白雲色者。究竟堅固。故名金剛。表
法身德。淨無瑕玷。名之為白。表般若德。萬德叢集。
名之為雲。表解脫德。又三德皆堅固。三德皆無瑕。
三德皆集法。如此光明。全是三德秘藏。一切世界
菩薩之所同修同證。故蒙炤皆來集會也。同心異
口問此光者。還問前來佛所放光因緣相也。
△次正示法門二。初舍那說心地法。次釋迦宣菩
薩戒。初中三。初問答標名。次正說義趣。三付囑
弘傳。初又二。初釋迦騰問。二舍那垂答。初復
二。初攝眾見本。二為眾請法。今初。
是時釋迦即擎接此世界大眾。還至蓮華臺藏世界。
百萬億紫金剛光明宮中。見盧舍那佛。坐百萬億蓮
華赫赫光明座上。時釋迦及諸大眾。一時禮敬盧舍
那佛足下已。
華藏是本源世界。猶如故卿。故言還也。前雖放光
炤徹斯境。而大眾但承光遠見。未曾親履。今始面
奉本尊。知本迹之非隔。一時禮敬。正表以迹合本
也。
△二為眾請法。
釋迦佛言。此世界中地及虗空一切眾生。為何因緣。
得成菩薩十地道。當成佛果。為何等相。如佛性本源
品中廣問一切菩薩種子。
前既兩番放光。動其疑念。令其發問。故今代眾啟
請。重問因緣深義。俾各從本佛親聞也。地及虗空
一切眾生者。五趣。及四王忉利二天。為地居眾生。
餘四欲天。及色。無色界。為空居眾生。是諸眾生。皆
悉當成佛果。但未知繇何因緣耳。十地為分果。佛
為滿果。成之必藉因緣。而若因若果。必有其相。今
直略問而已。若廣問者。具如佛性本源品也。此即
<pb n="480"/>
結集家語。懸指彼處全經。後皆倣此。
△二舍那垂答二。初以定示答。次誡聽言答。今
初。
爾時盧舍那佛。即大歡喜。現虗空光體性本源成佛
常住法身三昧。示諸大眾。
將演法門。先以定示者。略有三義。一者為顯法體
以此法門。非語言文字之所能宣。惟是聖智所行
境界。然佛既親證此法。則常時在定。那有出入。當
體即是。亦何隱現。但眾生久沉迷網。惟同體大悲
能以不思議稱性方便而開曉之。故名為現也。二
者為順悉檀因緣。自有眾生聞說法而得四益。亦
自有眾生見入定而得四益。故須以定示之。三者
為顯如來一語一默。無非妙道。所作佛事。皆悉不
虗。先以定示。了知此法不滯言詮。復以語答。了知
此法不墮暗證。相貌音聲。皆為教體。而此三昧名
虗空光體性等者。虗空則蕩無纖塵。光則徧炤法
界。體性則實相真源。亦三德秘藏之異名耳。此秘
密藏。一切眾生本來具足。為成佛之真因。諸佛如
來究竟圓證。成常住之極果。今和盤托出。直使大
眾當下見其若因若果之相。亦可謂直捷痛快者
矣。
△次誡聽言答二。初誡修三慧。次委答所問。今
初。
是諸佛子諦聽。善思修行。
佛法雖妙。非慧莫悟。妙悟雖多。三慧收盡。聽不諦
審。則聞慧不生。思不如理。則思慧不生。行不努力。
則修慧不生。聞慧在名字。思慧在觀行。修慧在相
似。繇聞慧故。得伏五住。繇思慧故。得淨六根。繇修
慧故。得開秘藏。此猶次第為語。若稱性者。三慧並
在一心之中。
△次委答所問二。初總答因果本迹。二廣示心地
名相。初中又四。初明因。二明果。三從本垂迹。四
攝迹歸本。今初。
我已百阿僧祇劫修行心地。以之為因。
以身為證。明是自行真實法門也。梵語阿僧祇。此
云無數。不言三阿僧祇。而言百阿僧祇者。被界外
機。須知因地如斯遙曠也。
△二明果。
初捨凡夫。成等正覺。號為盧舍那。住蓮華臺藏世界
海。
生相無明永盡。名為初捨凡夫。果德究竟圓極。名
為成等正覺。等則雙炤二邊。正則契會中道。於十
號中。即是正徧知號也。盧舍那者。此云淨滿。如望
夜之月。黑相都淨。光體圓滿。從德立號。報智冥法
之極稱也。住蓮華臺藏世界海者。實報無障礙土。
諸佛所感稱實果報。色心不二。依正重重。又此世
界。繇於眾生心性顯現。還依眾生心性安住。眾生
心性。名為蓮華。在汙不染。因果同時。繇此心性妙
蓮華故。乃使世界亦如蓮華。即此心性為萬法之
宗極故名臺。含無邊之剎網故名藏。豎無終始故
名世。橫絕方隅故名界。深廣難思故名海。究竟契
合故名住也。
△三從本垂迹。
其臺周徧有千葉。一葉一世界。為千世界。我化為千
釋迦。據千世界。後就一葉世界。復有百億須彌山。百
億日月。百億四天下。百億南閻浮提。百億菩薩釋迦
坐百億菩提樹下。各說汝所問菩提薩埵心地。其餘
九百九十九釋迦。各各現千百億釋迦亦復如是。
周徧千葉者。圓表千法。別應二地。略如玄義所明
也。千釋迦者。正起信論所明於色究竟天。示現世
間最高大身。乃帶劣勝應。通機所見者也。據者。統
攝化導之義。百億者。千萬為億。共是十萬萬數。乃
大千世界之區域也。須彌。此云妙高。四寶所成。居
<pb n="481"/>
四洲大海之中。腹細上廣。頂為忉利所居。腰為日
月所遶。如起世經廣明。閻浮提者。四洲之一。在須
彌南。為諸佛示生之處。此洲有一大樹名閻浮提。
餘洲所無。故以為名。亦名贍部洲也。菩薩釋迦者。
初坐菩提樹下。未示成佛。猶名菩薩。化復現化。徧
千百億界者。廣攝羣機。曲垂方便。正起信論所明
自然而有不思議業。能現十方利益眾生。乃人間
劣應。藏機所見者也。各各現千百億釋迦。千字疑
衍。以合計乃成千百億故。
△四攝迹歸本。
千葉上佛。是吾化身。千百億釋迦。是千釋迦化身。吾
以為本源。名為盧舍那佛。
從本垂迹。則不異而異。攝迹歸本。則異而不異。指
兩重化。歸於一真。正欲人各悟本源覺性。元自清
淨圓滿耳。
△次廣示心地名相二。初正列四十法門。次結示
得入果相。今初。
爾時蓮華臺藏世界盧舍那佛廣答告千釋迦千百
億釋迦所問心地法品。諸佛當知。堅信忍中。十發趣
心向果。一捨心。二戒心。三忍心。四進心。五定心。六慧
心。七願心。八護心。九喜心。十頂心。諸佛當知。從是十
發趣人堅法忍中。十長養心向果。一慈心。二悲心。三
喜心。四捨心。五施心。六好語心。七益心。八同心。九定
心。十慧心。諸佛當知。從是十長養心入堅修忍中十
金剛心向果。一信心。二念心。三迴向心。四達心。五直
心。六不退心。七大乘心。八無相心。九慧心。十不壞心。
諸佛當知。從是十金剛心入堅聖忍中。十地向果。一
體性平等地。二體性善慧地。三體性光明地。四體性
爾𦦨地。五體性慧照地。六體性華光地。七體性滿足
地。八體性佛吼地。九體性華嚴地。十體性入佛界地。
堅信忍者。從外凡位。仰信中道佛性之理。修習堅
固。得成於忍。乃證發趣位也。發趣心者。從假入空。
開發趣向登菩提路。向果者。一一心皆向佛果。又
一一心中。各具向果二義。趣入名向。住位名果。如
四果四向等。此十心即是十波羅蜜。亦即十住法
門。深達空法而修十度。十度皆是無相法門。護即
力度。喜即方便。頂即智度。次第與通途稍別者。各
有取義。不可定執也。又十波羅蜜。皆有長養善法
金剛堅固義。皆亦體性法門。而但云發趣者。且就
似解位中。即生心而本無住言之耳。堅法忍者。從
發趣法。修習堅固。得成於忍。乃證長養位也。長養
心者。出空入假。以如幻三昧。長養善法。此即四等
四攝。定總於等。慧總於攝。亦即十行法門。又四等
妙定。四攝妙慧。皆有開發趣向。金剛堅固義。皆亦
體性法門。而但云長養者。且就似解位中。即無住
而常生心言之耳。堅修忍者。修長養心。堅固成忍。
乃證金剛位也。金剛心者。習中觀。伏無明。猶如金
剛。不可沮壞。此心名義。大似圓家十信。亦即十迴
向法門。又信等亦皆有發趣長養義。亦皆是體性
法門。而但云金剛者。且就似解位中。無住即生心。
生心即無住言之耳。堅聖忍者。金剛心中。以中道
觀。修習聖法。發真智斷。成堅固忍。乃證十地位也。
斷十重障。證十真如。猶如大地。荷負一切。捨凡入
聖。頓同佛體。灼見佛性。故一一皆名體性地也。此
與通途十地。義意頗同。名字逈別。至後方釋。又十
地皆有發趣長養金剛之義。而直云體性地者。前
約相似解行。故地地皆名為心。此約證真履實。故
心心皆名為地耳。
△二結示得入果相又二。初以自身證。二轉授眾
生。今初。
是四十法門品。我先為菩薩時修。入佛果之根源。
正覺如果。此法如根。正覺如海。此法如源。佛所先
修。決定非謬也。
<pb n="482"/>
△二轉授眾生。
如是一切眾生。入發趣長養金剛十地。證當成果。無
為無相。大滿常住。十力。十八不共行。法身智身滿足。
入發趣等四十法門。方能證當成果。正顯理雖性
具。心藉修成。不可高談理性而生邪慢也。無為無
相者。諸漏永盡。大滿者。萬德圓極。常住者。不變不
遷。力不共滿足故大滿。法身滿足故常住。智身滿
足故無為無相。又無為即自在我德。無相即淨德。
大滿即樂德。常住即常德。力不共亦無為。無相。大
滿常住。法身亦無為。無相。大滿。常住。智身亦無為。
無相。大滿。常住。三德各具四德也。
△二正說義趣二。初菩薩問義。二舍那詳答。今
初。
爾時蓮華臺藏世界盧舍那佛。赫赫大光明座上千
華上佛。千百億佛。一切世界佛。是座中有一菩薩。名
華光王大智明菩薩。從坐而立。白盧舍那佛言。世尊。
佛上略開十發趣十長養十金剛十地名相。其一一
義中。未可解了。唯願說之。唯願說之。妙極金剛寶藏
一切智門如來百觀品中已明。
於諸佛大會中而菩薩啟問者。正屬所被之機故
也。華光王。即華光主義。大智明。即玄通義。前文放
光集眾。表示繇本智而起妙行。故名玄通華光主。
此文問義秉修。表示資妙行而趣大覺。故名華光
王大智明。
△二舍那詳答四。初明十發趣。二明十長養。三明
十金剛。四明十地。初中三。初總徵。二別釋。三結
指。今初。
爾時盧舍那佛言。千佛諦聽。汝先言云何義者。發趣
中。
但告千佛者。此是如來本所修行無上法門。故令
千佛轉相傳授也。發趣義略如前釋。此以十波羅
蜜。心心開發。趣向真道。名十發趣。別則一心分對
一住。圓則住住修行此心。乃至妙覺圓滿此心。今
就義便。且約從假入空為解。若利根者。既見於空。
亦見不空。見不空故。開發趣向證妙真諦。此真即
中。亦復即俗。三諦圓融。不可思議。一心一切心。一
切心一心。十段文中。每露此旨。讀者須善悟之。
△二別釋十。初捨心（至）十頂心。今初。
若佛子。一切捨。國土城邑田宅金銀明珠男女己身。
有為諸物一切捨。無為無相。我人知見。假會合成。主
者造作我見。十二因緣。無合無散無受者。十二入。十
八界。五陰。一切一合相。無我我所相。假成諸法。若內
一切法。外一切法。不捨不受。菩薩爾時名如假會觀
現前。故捨心入空三昧。
若佛子者。紹佛家業。當踐佛位。故名佛子。一切捨
者。總標修捨。謂捨內外物。乃至捨我法執也。國土
下。先明捨內外物。無為下。次明捨我法執。謂但觀
無為無相之理。了知一切我人知見。皆是假會合
成。彼外道妄計有主者。造作者。及神我見。乃至二
乘妄計有十二因緣實法。其實緣起亦無有合。緣
滅亦無有散。亦無有受合受散者。舉凡十二入十
八界五陰等法。一切凡夫所計一合之相。本無我
及我所之相。不過是假成諸法耳。是以若內一切
法。外一切法。本無故不須捨。本無故不可受。此則
從假入空。名為如假會觀。此觀現前。任運入空三
昧矣。此亦可別對發心住者。棄妄故名捨心。發真
故名發心住也。又發真即是別義。發中即是圓義。
一切法不受。是遮俗炤真。一切法不捨。是遮真炤
俗。又不受即雙遮。不捨即雙炤。雙遮雙炤。中道宛
然。
△二戒心。
若佛子。戒。非非戒。無受者。十善戒。無師說法。欺盜乃
至邪見。無集者。慈良清直正實正見捨喜等。是十戒
<pb n="483"/>
體性。制止八倒。一切性離。一道清淨。
戒之一字。標無作體。此無作戒。永離二邊。契中道。
非非戒下。先明離有。慈良下。次明離空。制止下。結
明德用。非戒者。外道邪戒。及凡夫取相持戒。雖善
惡不同。咸非入道正門。故名非戒。今菩薩戒體。非
同凡外之非戒。以其了達無受者故也。此十善戒
法。雖師師相授。而實無師能說此法。所謂和尚是
戒耶。阿闍梨是戒耶。乃至白四羯磨是戒耶。即所
對治欺盜等十惡法。亦本無集者。以此惡法。不自
生。不他生。不共生不無因生。又未生無藏處。欲生
無來處。正生無住處。生已無去處。則法性本無染
汙也。但法性中本自具足慈良等一切性德。即是
十戒體性。謂慈即不殺體性。良即不盜體性。清即
不婬體性。直即不兩舌體性。正即不惡口體性。實
即不妄言。不綺語體性。正見即不癡體性。捨即不
貪體性。喜即不瞋體性也。制止八倒者。一切性離。
即無受乃至無集。能制止凡外四倒。一道清淨。即
慈良等體性。能制止二乘四倒。葢凡夫及外道。不
論惡戒善戒。咸生取著。無常計常。苦謂是樂。無我
執我。不淨計淨。故成有漏因果。二乘雖證無漏。不
達性體。常謂無常。樂謂是苦。我謂無我。淨謂不淨。
故入涅槃時。戒善隨廢。大乘從性起修。全修在性。
以性德為所依體。以無作色為當體。始從初受。極
至佛身。不壞不失。任運止惡行善。性德即法身。無
作色即報身。所謂諸佛究竟色也。於律儀上。法爾
有攝眾生義。即應化身。此戒心亦可別對治地住
者。地是所治。戒是能治也。
△三忍心。
若佛子。忍有無相慧體性。一切空。空忍。一切處忍。名
無生行忍。一切處得。名如苦忍。無量行一一名忍。無
受無打無刀杖。瞋心皆如如。無一一諦。一相。無無相。
有無有相。非非心相。緣無緣相。立住動止。我人。縛解。
一切法如。忍相不可得。
有無相慧體性者。謂菩薩三忍。咸以無相慧為體
性也。下別釋三忍。即約三苦境明之。觀一切壞苦。
皆知本空。故名空忍。觀一切處行苦。皆本無生。名
無生行忍。觀一切處苦苦。得其實相。知即法身。名
如苦忍。若非三忍之力。一切行門。皆不成就。故無
量行一一名忍。此總結上文也。下重明三忍觀慧。
以諦觀壞苦境界。內無能受之我。外無能打之人。
中間無所用之刀杖。故瞋心皆如彼真如之理而
不動搖。所以名空忍也。以諦觀行苦境界。了知無
苦集等一一差別之諦。惟是一真實相。雖無一一
諦。而并無無相。雖有一真實相。而亦無有相。亦非
心與非心之相。亦無緣與無緣之相。是名無生行
忍也。以諦觀苦苦境界了知若立若住若動若止
若我若人若縛若解。一切法當體皆如。若一切皆
如。則忍相亦不可得。是名如苦忍也。一切法如。即
上文所謂一切處得耳。此三苦繇於三受。若別對
者。樂受是壞苦。苦受是苦苦不苦不樂受是行苦。
若通論者。三受皆壞苦。必變壞故。三受皆行苦。遷
流造作性故。三受皆苦苦。生死惡法故。此亦可別
對修行住者。以三忍力。修無量行也。
△四進心。
若佛子。若四威儀一切時行。伏空。假會法性。登無生
山。而見一切有無如有如無。天地青黃赤白一切入。
乃至三寶智性一切信。進道空無生無作。無慧。起空
入世諦。法亦無二。相續空心。通達進分善根。
無相精進。常時無間。不拘行坐。故云一切時行。行
何等法。謂常伏習空觀。假會觀。法性觀也。以三觀
力。故能登無生山。而見一切有無之法。有亦真如。
無亦真如。總不背於法性。故於天地等世間法。乃
至三寶等出世法。一切信其皆是真如。即於此世
<pb n="484"/>
出世法中修習進道。皆與空無生無作三解脫門
相應。亦并無三脫之慧可得。乃至起真空觀。入世
諦法。亦與空法無二。惟以相續真空觀。通達進分
善根。是名無相真精進也。此亦可別對生貴住者。
登無生山。即是入如來種。
△五定心。
若佛子。寂滅無相。無相。無量行。無量心三昧。凡夫聖
人。無不入三昧體性相應。一切以定力故。我人作者
受者一切縛見性。是障因緣。散風動心。不寂而滅。空
空八倒。無緣假靜慧。觀一切假會。念念寂滅。一切三
界果罪性。皆由定滅。而生一切善。
寂滅無相。標定體也。無相下。先明定能生善。一切
下。次明定能滅罪。無緣下。結示。觀慧功能。先明生
善者。言此定雖則無相。而能具無量行。所謂四無
量心。三昧。一切凡夫聖人無不入此三昧相應。以
大慈故。與一切聖樂。以大悲故。拔一切凡苦。以大
喜故。於一切凡聖等生慶悅。以大捨故。於一切凡
聖等心無二。又此四無量定。三乘聖人固所共修。
一切凡夫亦皆曾證。以劫盡時。火水風災將起。一
切有情。法爾成就此定。乃生四禪處故。次明滅罪
者。言一切我人等縛著。邪見之性。凡屬障道因緣。
散風動心。以定力故。皆不須作意求寂而自永滅。
滅。故空凡夫四倒。不寂而滅。故空二乘四倒也。次
結示功能者。言用此無緣假靜慧。觀一切假會之
法。皆即念念寂滅。所以三界苦果。及其罪性。皆繇
定力而滅。而罪性既滅。法爾生得慈悲等一切善
也。靜慧即是靜慮。梵名禪那。無緣假者。謂一切假
名諸法。當體全空。本無可緣。今達假法性空。故名
無緣假靜慧。此定心亦可別對方便具足住者。三
昧體性。凡聖無不相應。如胎已成。人相不缺也。
△六慧心。
若佛子。空慧。非無緣。知體名心。分別一切法假名主
者。與道通同。取果行因。入聖捨凡。滅罪起福。縛解盡。
是體性功用。一切見常樂我淨煩惱。慧性不明。故以
慧為首。修不可說觀慧。入中道一諦。其無明障慧。非
相。非來。非緣。非罪。非八倒。無生滅。慧光明𦦨為照。樂
虗方便。轉變神通。以智體性所為慧用故。
空慧者。標第一義空真慧之體也。此之妙慧。非同
二乘斷空。一無所緣而已。當知即是靈知之體。亦
名真心。外道迷此真體。故分別一切法假名主者。
然即此外道惡慧。亦本與覺道通同。二乘不了此
體。故但取果行因。入聖捨凡。滅罪起福。一切縛著。
皆悉解盡。然即此二乘偏慧。亦是此體性之功用。
但彼外道。及二乘人。於一切知見常樂我淨煩惱
等法。慧性不明。是以或生執著。或欲捨離耳。故今
以慧為首。修不可說觀慧。雙破二執。雙炤二理。入
於中道一諦。中道既顯。方知其無明之障慧者。本
非有相。非有來處。非有生緣。非有罪累。本非八倒。
原無生滅。是以慧光明𦦨。獨為炤耀。而隨其意樂。
虗融無礙。起諸方便。以種種轉變神通。化導含識。
此皆以真智體性所為。而慧即其用故也。此亦可
別對正心住者。入中道一諦。則容貌如佛。樂虗方
便。則心。相亦同。
△七願心。
若佛子。願願。大求。一切求。以果行因。故願心連。願心
連相續百劫。得佛滅罪。求求至心。無生空一。願觀觀
入定照。無量見縛。以求心故解脫。無量妙行。以求心
成菩提。無量功德。以求為本。初發求心。中間修道。行
滿願故。佛果便成。觀一諦中道。非陰。非界。非沒生見
見。非解慧。是願體性。一切行本源。
願願者。隨所發願數數無盡。不止一發也。大求者。
惟為菩提。不向二乘。不向三有也。一切求者。心無
限劑。不捨一法也。以果行因故願心連者。先達心
<pb n="485"/>
佛眾生。三無差別之理。稱果覺之性而行妙因。故
所發大願。相連不絕。永無退悔。至於百劫之久。猶
如舍那本所修行。則覺道必得究竟。滅罪必得無
遺矣。人謂願求之心。屬於散動。而不知求求至心
者。却與無生空一。所謂取捨若極。與不取捨亦非
異轍。故修此願時。觀觀皆入正定。炤明佛法也。次
重明得佛滅罪。謂無量見縛。皆以求心故得解脫。
無量妙行。皆以求心乃成菩提。無量功德。皆以求
心而為其本。是以初發求心。中間修道。以行填願。
但令行滿願故。佛果便得成也。若無求心。如擔麻
棄金。豈脫見縛。紫光劣願。豈成無漏。但念三脫。豈
樂神通耶。次更明觀觀入定。謂觀於一諦中道。非
陰。非界。非沒見生見之見。非二乘之解慧。當知是
願即是中道體性。乃一切行之本源也。沒生見者。
沒即無見。生即有見。此亦可別對不退住者。願願
相連。故身心日益增長也。
△八護心。
若佛子。護三寶。護一切行功德。使外道八倒惡邪見
不嬈正信。滅我縛見縛。無生照達二諦。觀心現前。以
護根本無相護護空無作無相。以心慧連。慧連入無
生空道。智道皆明光。明光護觀入空假分分幻化。幻
化所起如。無如無法體。集散不可護。觀法亦爾。
此即力波羅蜜也。護三寶者。不為外道邪見四倒
所嬈。護一切行功德者。不為二乘偏空四倒所嬈。
故於佛道。具足正信。能滅我法二執。而無生觀慧。
炤達真俗二諦。使觀心常現前也。此妙護心。名為
根本無相之護。即以此護根本無相之護。護於空
無作無相三解脫門。繇此心中智慧。相連不絕。則
能證入無生空道。令其能觀之智。及所觀之無生
空道。皆悉明光。又以此明光智道。護持觀智。入於
空假二境。分分幻化法中。悉知一切幻化所起如
無。謂皆即第一義空。而此如無法體。集亦非集。散
亦非散。若集若散。皆不可得而護。所護之境。既不
可得。則能護之觀法。亦爾不可得也。能護所護皆
不可得。乃名根本無相護。若有少法可得。則為八
倒之所嬈矣。此亦可別對童真住者。以善護故。離
一切過。靈相具足。
△九喜心。
若佛子。見他人得樂常生喜。悅及一切物。假空照寂。
而不入有為。不無寂然大樂。無合有受。而化有法。而
見云假。法性平等一觀。心心行多聞。一切佛行功德
無相喜智心心生念。而靜照樂心。緣一切法。
此即方便波羅蜜也。繇善知同體巧方便故。不但
自修功德以益眾生。但見他人得於世出世樂。常
生隨喜之心。而即以此隨喜功德。又能普悅及一
切物。葢以即假即空。即炤即寂而雖不入於有為
之法。不無寂然法性大樂也。以不入有為故無合。
以不無大樂故有受。以無合故而化有法。令其忘
相。以有受故。而見云假。令互得益。此正以心佛眾
生。法性本來平等一體之觀。故成此善巧方便也。
此修巧便菩薩。心心行於多聞。使觀智增益明了。
乃至三世一切佛行功德。皆以無相隨喜之智慧
方便。於念念中攝取現前。法隨喜念。而恒以此靜
炤樂心。徧緣法界一切諸法。使其互為莊嚴。重重
無盡。此則以法界中樂。還復普施法界眾生。所謂
惠而不費者也。亦可別對法王子住者。方便最巧
妙故。
△十頂心。
若佛子。是人最上智。滅無我輪見疑身一切瞋等。如
頂觀連。觀連如頂。法界中因果。如如一道。最勝上如
頂。如人頂。非非身見。六十二見。五陰生滅。神我主人
動轉屈伸。無受無行可捉縛者。是人爾時入內空值
道。心心眾生。不見緣。不見非緣。住頂三昧。寂滅定發
<pb n="486"/>
行趣道。性實我人常見八倒生緣。不二法門。不受八
難。幻化果畢竟不受。唯一眾生去來坐立。修行滅罪。
除十惡。生十善。入道正人正智正行。菩薩達觀現前。
不受六道果。必不退佛種性中。生生入佛家。不離正
信。
此即智波羅蜜也。以差別智。徧知諸法。善達法界
如如頂法。名最上智。此智徧能滅無利鈍諸使。所
謂我輪見疑身一切瞋等。能令如頂觀智。相連不
斷繇此觀智相連。觀於如頂法故。了知法界中若
因若果。皆即如如一道。更無二如。故此名為最勝
上如頂法。猶如人之頂相也。然雖喻以人頂。實乃
非非身見。亦非六十二見可見。亦非五陰生滅之
法。亦非外道所計神我主人能動轉屈伸者。亦自
不受諸法。亦無行相可得。既是第一正受。心行處
滅。又安可捉縛哉。非非身見者。上非字。是遮拂之
辭。下非字。連身字為義。謂凡外非身計身。故名為
非身見。或疑衍一非字。亦通也。是人爾時既證頂
法。滅於身見。乃至無受無行。便入內空三昧。親值
於道。名為見道。是時雖心心以度眾生為事。而不
見有緣相。亦不見有非緣相。住是頂三昧中。從寂
滅定發起妙行。進趣佛道。一切外道所執性實我
人常見。及八倒生緣等。皆入不二法門。所謂行於
非道。通達佛道。故不受邪見八難之報。及三界中
一切幻化果報。亦皆畢竟不受。然既無我人。亦無
果受。將誰修行而成佛道耶。惟有一種八識心心
所之法聚。假名眾生。去來坐立。非斷非常。法爾展
轉相續。修行滅罪。除惡生善。入於正道。證於正忍
正智之法。發起正行。爾時菩薩通達觀智。常得現
前。既不受六道有漏之果。亦復不退佛種性中而
墮二乘之地。生生入於佛家。不復離正信矣。此亦
可別對灌頂住者。以住頂三昧故。
△三結指。
上十天光品廣說。
△二明十長養三。初總徵。二別釋。三結指。今初。
盧舍那佛言。千佛諦聽。汝先問長養十心者。
四無量定。四攝法慧。最能增長佛道。養育眾生。名
十長養。別則一心分對一行。圓則位位具修此心
乃至妙覺滿足此心。今就義便。且約從空入假為
解。既二諦平等。則中道自圓彰矣。又四等非無觀
慧。四攝非無定力。今以定慧分攝。亦一往語耳。
△二別釋十。初慈心（至）十慧心。今初。
若佛子。常生慈心。生樂因已。於無我智中。樂相應觀
入法。受想行識色等大法中。無生無住無滅。如幻如
化。如如無二故。一切修行成法輪。化被一切。能生正
信。不由魔教亦能使一切眾生得慈樂果。非實。非善
惡果。解空體性三昧。
慈以與樂為義。故常生慈心。能生樂因。然或不與
無我智相應。便屬情愛。故必於無我智中。以樂相
應之觀。而入一切諸法。所謂觀於受想等大法中。
一切即空即假即中。無生住滅。即空也。如幻化。即
假也。如如無二。即中也。如此一切修行滿足。成就
法輪。化被一切。能使一切眾生咸生正信。不由魔
教。此則成於樂因。亦能使一切眾生得於究竟慈
樂之果。而此慈樂果。非二乘所證實滅。亦非世間
善惡果報。乃是解空體性三昧。諸佛菩薩大法樂
耳。此亦可別對歡喜行者。化被一切。即十方隨順
之義。
△二悲心。
若佛子。以悲空空無相。悲緣行道。自滅一切苦。於一
切眾生無量苦中生智。不殺生緣。不殺法緣。不著我
緣。故常行不殺不盜不婬。而一切眾生。不惱發菩提
心者。於空見一切法如實相。種性行中生道智心。於
六親六怨。親怨三品中。與上樂智。上怨緣中。九品得
<pb n="487"/>
樂果。空現時。自身他一切眾生。平等一樂起大悲。
以悲空空無相者。了知大悲之體。本自空空無相。
今欲證此體。故以悲緣而行菩薩之道。先自滅一
切苦因。隨於一切眾生無量苦中生拔濟智。設自
身未免苦輪。則安能廣度一切也。無量苦者。因則
見思為苦。塵沙為苦。無明為苦。果則惡道為苦。有
漏為苦。沉寂為苦。迷中為苦。生智者。生真諦智。拔
見思苦因。拔惡道有漏二種分段苦果。生俗諦智。
拔塵沙苦因。拔沉寂苦果。生中諦智。拔無明苦因。
拔迷中變易苦果。以要言之。即是一念圓修三種
大悲。繇修生緣大悲。故拔惡道之苦。亦拔沉寂之
苦。俗諦三昧成。是名不殺生緣。觀一切眾生皆我
父母等也。繇修法緣大悲。故拔有漏分段之苦。真
諦三昧成。是名不殺法緣。觀一切地水是我先身。
一切火風是我本體也。繇修無緣大悲。故拔迷中
變易之苦。中諦三昧成。是名不著我緣。觀心佛眾
生。三無差別。不緣假名。不緣實法。惟緣中道佛性。
無緣而無不緣也。若約次第釋者。藏教持性重戒。
是不殺生緣。通教體色入空。是不殺法緣。別教修
行中道是不著。我緣。圓教三悲一念中修。故能圓
拔無量眾苦。然悲觀雖深。總以事戒為所依境。若
無事境。理觀不發。故常行不殺不盜不婬。而一切
眾生。不惱發菩提心者。我不以殺盜婬事惱人。人
亦自不惱我。互不相惱。斯即永拔苦因。而此圓悲。
不惟拔苦。隨即與樂。良繇菩薩不但見空。亦即於
空見一切法如實之相。故於種性行中。隨生道種
智心。於親怨三品。一一皆與上樂智果。乃至上怨
緣中。亦令其九品得於樂果。如是修習。乃至空空
無相之體現在前時。則自身及他一切眾生。皆平
等使歸一樂。而還起佛地之大悲矣。此亦可別對
饒益行者。善能利益一切眾生故也。
△三喜心。
若佛子。悅喜。無生心時。種性體相道智空。空喜。心不
著我所。出沒三世。因果無集。一切有入空觀行成。等
喜。一切眾生起空入道。捨惡知識。求善知識。示我好
道。使諸眾生入佛法家。法中常起歡喜。入佛位中。復
是諸眾生入正信。捨邪見。背六道苦。故喜。
悅者暢適。喜者歡欣。此總標無量三昧之體相也。
無生下。別出四喜。謂此悅喜。不同世情欲樂所起。
特以自悟無生心時。則一切種性體相。以道智炤
之。無不皆空。故於空法而生歡喜。此即以自解空
理。不受生縛故喜也。既達空法。心不著於我所而
但求自度。惟為化度眾生。示現出沒三世而非從
業牽。故一切因果。悉皆無集。恒於一切二十五有
之中。隨處令其入空觀行成就。故得平等歡喜。此
即以善解無著。遊戲度生故喜也。於一切眾生起
真空智。入慈悲道。各各捨惡知識。求善知識。還示
我以好道。互相得益。使諸眾生入佛法家。故於法
中常起歡喜。此即以慶他行因。展轉度脫故喜也。
既人佛位之中。復使是諸眾生皆入正信。捨邪背
苦。此即以度他得果。廣化眾生故喜也。此亦可別
對無瞋恨行者。即是自覺覺他。得無違拒義故。此
與發趣中喜心差別者。發趣是隨喜方便。此是無
量三昧也。
△四捨心。
若佛子。常生捨心。無造無相空法中。如虗空。於善惡
有見無見罪福二中。平等一照。非人非我所心。而自
他體性不可得。為大捨。及自身肉手足男女國城。如
幻化水流燈𦦨。一切捨而無生心常修其捨。
無分別。無執著。其心平等。名之為捨。無造下。明離
一切分別。故為大捨。及自身下。明離一切執著。名
一切捨。而無生下。結明常生捨心。即是無住生心
之義也。無造即無作。於此三解脫門法中。觀一切
<pb n="488"/>
法如虗空等。若善若惡。若有若無。若罪若福。無不
平等一炤。知其體性。本不可得。故於內身外物。了
達如幻化非實。如流𦦨無住。脫然放下。永無悋惜
也。此亦可別對無盡行者。平等一炤。即所謂三世
平等。十方通達。
△五施心。
若佛子。能以施心被一切眾生。身施。口施。意施。財施
法施。教導一切眾生。內身外身國城男女田宅。皆如
如相。乃至無念財物。受者施者。亦內亦外。無合無散。
無心行化。達理達施。一切相現在行。
此四攝法中之布施攝也。發趣施度。以到彼岸為
義。此中施攝。以化眾生為旨。故云被一切眾生也。
菩薩所有身口意業。無不攝取眾生。而攝取之方。
不過財法二施。三業為能施。財法為所施。能所並
列。以此五施教導眾生。又觀內外身等。皆如真如
之相。乃至無有一念分別財物。受者施者。如此了
達三輪體空。亦內修理觀。亦外行布施。理觀亦無
合。布施亦無散。終日無心。終日行化。達即事之理。
達即理之施。以此一切種種相貌。而現在行施。即
佛頂所謂種種法門。得無差悞者也。故亦可別對
離癡亂行。
△六好語心。
若佛子。入體性愛語三昧。第一義諦法語義。一切實
語言皆順一語。調和一切眾生心。無瞋無諍。一切法
空智無緣。常生愛心。行順佛意。亦順一切他人。以聖
法語。教諸眾生。常行如心。發起善根。
欲明好語。先言入體性愛語三昧者。以說法度生。
最為難事。自非悟入妙法體性。則不能以四悉因
緣。巧作隨智隨情等說。惟入此體性三昧。了知一
切法性。皆不可說。而有因緣故。亦可得說。其所說
法。善逗羣機。能使眾生愛樂歡喜。故名體性愛語
三昧也。既入三昧。則或說第一義諦法之語義。或
說一切種種真實語言。究竟皆順入於一乘真語
矣。第一語義者。隨自意語。隨智語也。一切實語言
者。隨他意語。隨情語也。雖善巧隨情。種種權說。毫
無欺誑。譬如長者等與諸子白牛大車。終無虗妄
之咎。故名一切實語言也。隨智固順一乘。隨情亦
方便漸令入實。故云皆順一語。以此二語。調和眾
生。不悋真法故無瞋。常隨物機故無諍。葢繇一切
法空之智。雖無扳緣。而常於眾生生慈愛心。是以
隨所說語。上則行順佛意而契理。下亦隨順一切
他人而契機。恒以聖人法語。教諸眾生。常行如心。
而不離第一義諦。發起善根而不捨方便說法。是
謂菩薩愛語攝也。自他二語。一往分釋者。隨智為
上契佛理。隨情為下契羣機。具足釋者。二語即佛
權實二智。故皆上合佛心。二語徧接利鈍眾生。故
皆下順他人。此亦可別對善現行者。於一法性。作
二種說。即是同中顯現羣異。雖二種說。皆順一語。
即是一一異相。各各見同也。
△七益心。
若佛子。利益心時。以實智體性。廣行智道。集一切明
𦦨法門。集觀行七財。前人得利益。故受身命。而入利
益三昧。現一切身。一切口。一切意。而震動大世界。一
切所為所作。他人入法種空種道種中。得益得樂。現
形六道。無量苦惱之事不以為患。但益人為利。
此即利行攝也。此之攝法。全用權智。而權智全以
實智為體。故即以實智體性。而廣行權智之道。集
一切智慧光明。集一切功德法財。福慧並嚴。乃使
前人得益。故自雖久離生緣。為眾生故。示受身命
而入利益三昧三以味力。現三輪不思議化。震動
大千。舉足動步。無非佛事。皆使他人悟三觀門。得
現在益。得究竟樂。又復現形六道。廣應羣機。雖六
道中有無量苦惱。不以為患。但以益人為利耳。七
<pb n="489"/>
財者。一信。二進。三戒。四慚愧。五聞。六捨。七定慧。三
觀者。法種為中觀。空種為空觀。道種為假觀也。此
亦可別對無著行者。現身口意。震動世界。即所謂
現塵現界。不相留礙也。
△八同心。
若佛子。以道性智同空。無生法中。以無我智。同生無
二。空同源境。諸法如相。常生常住常滅。世法相續。流
轉無量。而能現無量形身色心等業。入諸六道。一切
事同。空同無生。我同無物。而分身散形。故入同法三
昧。
此即同事攝也。前之利行。雖亦現形六道。猶為一
切導首。今則異類中行。行於非道。通達佛道。善權
化物。尤為不可思議。良以了達道種性智。同於真
空。所謂即俗而真。故證入於無生法中。而以二種
無我妙智。同一切眾生無二。在天而天。在人而人。
不知其為菩薩所化也。葢既悟此畢竟空寂萬法
同源之境。一切諸法真如實相。故能於無生無住
無滅性中。示現常生常住常滅。隨彼世法相續。流
轉無量。而能現無量形身色心等業入諸六道。一
切善惡事業。皆與其同。正以畢竟空故。雖示生而
同無生。證無生故。雖現我而同無物。而分身散形。
與其同事。導歸佛乘。故入同法三昧。此亦可別對
尊重行者。種種示現。咸導歸于第一波羅蜜多故
也。
△九定心。
若佛子。復從定心。觀慧證空。心心靜緣。於我所法。識
界色界中而不動轉。逆順出沒故。常入百三昧。十禪
支。以一念智作是見。一切我人若內若外眾生種子。
皆無合散。集成起作。而不可得。
復從定心者。善修慈悲喜捨三昧。成就奮迅超越
等殊勝妙用也。前發趣中第五定心。以寂滅無相
為體。此則以逆順出沒而為功能。葢繇觀慧證入
空理。故心心寂靜。而常能徧緣一切三昧境界。不
為我所法識界色界之所動轉。於九次第定。隨意
自在。逆順出沒。遂入百三昧。及十禪支。以一念相
應智慧。見一切根身器界。現行種子。因緣和合。虗
妄有生而無合。因緣別離。虗妄名滅而非散。惟是
妄心。之所集成。名為現行。妄心之所起作。名為種
子。而當體了不可得也。葢四禪八定。凡外亦能修
習。但繇未證空理故。每為禪法所用。而不能巧用
禪法。既為禪法所用。則未免隨禪受生。是被我所
法識界色界所動轉也。識界即四空天。但有四蘊
而無色蘊。故名識界。雖滅受想定。二乘亦能證得。
但未達妙空。便取滅證。不復能現諸威儀。今言逆
順出沒者。起定為出。入定為沒。從滅受想定起入
非非想定。乃至從二禪起入於初禪。名逆出沒。從
初禪起入二禪。乃至從非非想定起入滅受想定。
名順出沒。若次第順逆出沒。名師子奮迅三昧。若
間隔出沒。名超越三昧。乃至百大三昧。總依九次
第定為本。而九次第定。又總依十禪支所成。十禪
支者。支是分義。謂繇分分心心所法。成於禪定。初
禪有五支。一覺。二觀。三喜。四樂。五一心。二禪有四
支。一喜。二樂。三一心。四內淨。三禪有五支。一樂。二
一心。三捨。四念。五慧。四禪有四支。一一心。二捨。三
念。四不苦不樂。今棄複存單。總名十支。此亦可別
對善法。行者。逆順出沒。三昧禪支。能成十方諸佛
軌則也。
△十慧心。
若佛子。作慧見心。觀諸邪見結患等縛。無決定體性。
順忍空同故。非陰。非界。非入。非眾生。非一我。非因果。
非三世法。慧性起光。光一𦦨明明。見虗無受。其慧方
便。生長養心。是心入起空空道。發無生心。
慧見心者。即是四攝巧慧。作者。起也。前發趣中第
<pb n="490"/>
六慧心。明於空慧心體。此明起空方便。方便不背
真空也。邪見是利使。結患是鈍使。本無決定體性
菩薩於順忍中。既證空理。觀利鈍使。咸與空同。非
陰界入。及三世法。從真慧體。起光炤相。用一智𦦨。
徹炤萬法。無不明了。見其本皆虗寂。無有受者。而
此慧方便。不惟是四攝之本。亦是十長養心之本。
繇慧方便。生長養心。繇長養心。入於起空空道。便
能發中道無生心。入於十金剛矣。慧方便者。慧即
實慧。方便即權慧。權實二慧。非二體也。起空空道
者。從空出假。假不礙空也。此亦可別對真實行者。
所謂觀一切法。一一皆是清淨無漏。一真無為。
△三結指。
上千海眼王品。已說心百法明門。

佛說梵網經菩薩心地品合註卷第一

<sarticle>佛說梵網經菩薩心地品合註卷第二</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂
△三明十金剛心三。初總徵。二別釋。三結指。今
初。
盧舍那佛言。千佛諦聽。汝先言金剛種子有十心。
金剛種子者。修習中觀。能為金剛十地而作種子。
又三十心皆是種子。惟此十心。倍為堅固。故名金
剛。別則一心分對一向。圓則位位具修此心乃至
妙覺究竟此心。今就義便。且約次第中觀為解。又
復大似圓家十信。一信。二念。第六不退。名義皆同。
深心迴向。即精進義。達即慧義。直即定義。大乘不
異護心。無相還同迴向。慧心與戒。不壞與願。取義
稍殊。亦不甚遠。良繇界外機宜不同。或接或借。致
成異趣。圓人稱性修觀。總皆攬入一念心中。無違
妨也。
△二別釋十。初信心（至）十不壞心。今初。
若佛子。信者。一切行以信為首。眾德根本。不起外道
邪見心。諸見名著。結有造業必不受。入空無為法中
三相無。無無。生無生。無住住。無滅滅。無有一切法空
世諦第一義諦智。盡滅異空。色空細心。心空細心。心
心空故。信信寂滅。無體性和合。亦無依然主者我人
名用三界假我。我無得集相。故名無相信。
信為道源功德母。長養一切諸善根。以信力故。不
起外道邪見心及一切世間種種妄見。名字計著。
能結三有果報能造善惡諸業者。亦不必受。入於
真空無為法中。生住滅相。當體皆無。亦并無無相
可得。所謂生即無生。無生即生。無住而住。住即無
住。無滅而滅。滅即無滅。不惟無一切法。亦無一切
法空。惟以炤了世諦第一義諦之權實妙智。盡滅
凡外所計異色之空。及色界空界之微細心想。二
乘心空之微細心智。如是心心皆空故。方生中道
實信。信於中道寂滅之理。了知諸法不自生。故無
體性。不共生。故無和合。不無因。故無依然。依然即
是自然。不他生。故無主者我人名。但用三界假名
之我。而此我實無得集之相。故名無相信也。此亦
可別對救護眾生離眾生相迴向者。入空無為法
中。即純潔精真義。不起邪見。不受結業等。即遠諸
留患義。用三界假我我無得集相。即當度眾生。滅
除度相義。心心空故信信寂滅。即迴無為心向涅
槃路義。
△二念心。
若佛子。作念六念。常覺乃至常施。第一義諦。空。無著。
無解。生住滅相不動不到去來。而於諸業受者一合
相。迴向入法界智。慧慧相乘。乘乘寂滅。𦦨𦦨無常。光
<pb n="491"/>
光無無。生生不起。轉易空道。變前轉後。變轉化化。化
轉轉變。同時同住。𦦨𦦨一相。生滅一時。已變。未變。變
變。化亦得一。受亦如是。
作念者。能念之觀慧。六念者。所念之諦境也。能念
無非一心三觀。所念無非一境三諦。常覺下。先釋
所念。迴向下。次釋能念。常覺者。心外無佛。佛即是
心。乃至者。略指法僧戒天。心外無法。法即是心名
常法。心外無僧。僧即覺法和合名常僧。無作妙戒。
究竟色相名常戒。第一義天。法爾性德名常天。三
輪體寂。究竟大施名常施。名雖有六。實惟第一義
諦。此總明三諦圓融之境也。空字。別名真諦。無著
無解。別明俗諦。生住滅相。現在不動。不到過去未
來。別明中諦。既所念之境。三諦一諦。不可思議。惟
一合相。則於六念諸業。及受用此法者。當知亦皆
是法界一合相也。迴向入法界智者。若念佛時。佛
為法界。一切法趣佛。乃至若念施時。施為法界。一
切法趣施。此總明三觀圓融之念也。慧慧相乘等。
別明即空妙觀。𦦨喻於慧。無常即相乘義。光喻於
乘。無無即寂滅義。生生不起等。別明即假妙觀。謂
雖是生生不起。而復轉易空道。所謂變前轉後。變
轉化化。化轉轉象。無盡重重。不可思議也。變者。指
能念之慧。化者。指所念之境。因佛法等境。生於能
念之慧。故名為變。因於念慧。復成佛法等境。故名
為化。同時同住等。別明即中妙觀。謂雖變化轉易。
而復同時同住。猶如燈炷。𦦨𦦨一相。生滅一時。所
謂過去已變。未來未變。現在變變。無不同時同住
也。言同時者。如生住滅三相。一往謂是三世。然生
相生時。滅相則滅。住相生時。生相則滅。滅相生時。
住相則滅。住相滅故。住亦名滅。滅相生故。滅亦名
生。生相滅故。生亦名滅。住相生故。住亦名生。又正
生時。生亦名住。正滅時。滅亦名住。則一相中皆具
三義。皆具三名。故同時也。言同住者。義無實性。名
無實體。生不自生。亦不他生。亦不共生。不無因生。
住不自住。亦不他住。亦不共住。不無因住。滅不自
滅。亦不他滅。亦不共滅。不無因滅。四性推檢。求於
生住滅之異相。了不可得。惟一無生無住無滅之
法性。故同住也。𦦨𦦨一相。喻於同住。生滅一時。還
喻同時。既能念之慧。三觀一觀。不可思議。惟是一
相一時。則所念化境。亦得一相一時。而受用此法
者。亦復如是一相一時矣。此亦可別對不壞迴向
者若非一境三諦。一心三觀。皆為可壞之法。以離
真言俗。離俗言真。離真俗而言中。總非法界究竟
了義。今悉離此諸離。故名不壞也。
△三迴向心。
若佛子。深心者。第一義空。於實法空智。照有實諦。業
道相續。因緣中道。名為實諦。假名諸法。我人主者。名
為世諦。於此二有諦。深深入空而無去來。幻化受果
而無受。故深深心解脫。
題稱迴向。文名深心者。迴二邊。向中道。理極淵微
故也。此深心者。即是第一義空。謂於真實法空智
中。雙炤有實二諦。咸歸一實。有即世諦。實即真諦。
何謂真諦。即是業道相續。十二因緣中之道理是
也。業從惑起。必招苦果。舉一該二。成大緣起。其中
道理。所謂菩提涅槃元清淨體。能生諸緣。緣所遺
者。雖是所遺。不在緣外也。何謂世諦。即假名諸法
我人主者是也。本無實法。惟依世俗假說。凡外不
了。乃成二執耳。此二諦者。實諦情無理有。世諦理
無情有。故同名有諦。深深入於第一義空而無去
來者。所謂性真常中。求於去來迷悟生死。了無所
得也。幻化受果而無受者。所歸因緣和合。虗妄有
生。因緣別離。虗妄名滅。當處出生。隨處滅盡也。此
亦可別對等一切佛迴向者。本覺湛然。覺齊佛覺。
故名深深心解脫也。
<pb n="492"/>
△四達心。
若佛子。達照者。忍順一切實性。性性無縛無解。無礙。
法達。義達。辭達。教化達。三世因果。眾生根行。如如不
合不散。無實。用無用。無名。用用用。一切空。空空。照達
空。名為通達一切法空。空空如如。相不可得。
精真發明。名為達照。以此菩薩所證忍法。順於一
切實性。知彼性性。皆本無結縛。亦無解脫。故能發
生四無礙辯。所謂法達。能知種種法相。義達。能知
所詮義趣。辭達。能知名句文身。教化達。能作種種
莊嚴樂說。惟其心輪通達。所以口輪無礙。葢既了
知三世因果。及眾生根性業行。皆悉如於真如。不
合不散。本無實法。故能用於無以為用。而作隨智
說。亦本無名。故能用於用以為用。而作隨情說。如
是若實若名。一切皆空。能空之智亦空。炤達此第
一義空之理。名為通達一切法空。彼空空之智。如
如之理。其相皆不可得也。此亦可別對至一切處
迴向者。達炤即是真精發明。地如佛地之義。
△五直心。
若佛子。直者。直照取緣神我入無生智。無明神我空。
空中空。空空理心。在有在無而不壞道種子。無漏中
道一觀。而教化一切十方眾生。轉一切眾生皆薩婆
若。空直。直性。直行。於空三界生者。結縛而不受。
正念真如。名為直心。真如徧一切法無所不在。故
以直心炤了彼取緣神我入無生智也。無明即指
取緣。取緣神我本空。空中亦空。即是雙遮。而此空
空理心。在有在無而不壞中道種子。即是雙炤。以
此無漏中道一觀教化眾生。令其皆入薩婆若海。
梵語薩婆若。此翻一切智智。三智一心中得。名一
切智智。即究竟果覺也。繇達無明神我本空。而證
中道一實之理。故內秉直性。外行直行。內外一如。
則於空華幻夢之三界。所有生者結縛。雖隨意遊
戲出沒。而不受其顛倒矣。此亦可別對無盡功德
藏迴向者。教化眾生皆薩婆若。即所謂世界如來
互相涉入。得無罣礙也。
△六不退心。
若佛子。不退心者。不入一切凡夫地。不起新長養諸
見。亦復不起集因相似我人。入三界業亦行空。而不
住退。解脫於第一中道一合行。故不行退。本際無二
故。而不念退。空生觀智如如。相續乘乘。心入不二。常
空生心。一道一淨。為不退一道一照。
三不退位。繇於三不退智而成。初句總標。不入下。
別釋三不退位。空生下。別明三不退智。常空下。總
結三智一心中修。三位一心中證也。不入凡夫地。
是位不退果。不起新長養諸見我人等。是位不退
因。新者。謂行人已伏故惑而入禪那。若於禪那中
不善觀察。發起愛見宿習。名之為新。今善修不退
心故。故惑消滅。新惑不生。見愛二習。皆悉寂滅。雖
示現入三界業。亦常行於空理。故得證位不退。言
不住退。即是位不退也。此位不退。雖似與二乘共。
然二乘豈能入三界業。故知圓位殊勝。空非但空。
只須明此一種不退。已非權小境界。況具明三不
退耶。次明所證解脫。乃於第一中道一合而行。不
同二乘解脫。故不行退。次明了知生死本際。即涅
槃本際。煩惱本際。即菩提本際。更無二際。念念恒
與薩婆若智相應。而不念退。止三不退。理趣甚深。
良繇三智所證。空生觀智如如。即是位不退智。相
續乘於大乘。即是行不退智。心入不二本際。即是
念不退智。如此三智一心中修。名為常空生心。即
是無住生心之義。善契心體。名為一道。不染二邊。
名為一淨。是為不退一道一炤。乃理智一如之極
致也。此亦可別對隨順平等善根迴向者。謂於同
佛地中。各各生清淨因。取涅槃道。故能圓證三不
退理。然三不退若分屬者。別教位不退在第七住。
<pb n="493"/>
行不退在十迴向。念不退在歡喜地。圓教位不退
在初信心。行不退在第十心。念不退在發心住。今
合明之。正顯隨順平等善根義故。
△七大乘心。
若佛子。獨大乘心者。解解一空故。一切行心名一乘。
乘一空智。智乘。行乘。乘智心。心任載任用。任載。任一
切眾生度三界河結縛河生滅河。行者坐乘。任用。載
用智乘。趣入佛海。故一切眾生未得空智任用。不名
為大乘。但名乘。得度苦海。
惟一佛乘。無二無三。自成佛道。轉化一切皆令成
佛。故名獨大乘心。所謂若二乘解。若菩薩解。究竟
皆歸第一義空。達此畢竟第一義空。所以一切行
心。皆名一乘。謂乘於一空之一切種智也。而此獨
大乘心者。亦名智乘。亦名行乘。以乘此一切種智
之心。此心堪任載諸眾生。堪任用趣佛海。故得名
為智乘及行乘也。何謂任載。謂任荷眾生。令度三
界苦果之河。惑業結縛之河。無明生滅之河。而此
行者。不居此彼二岸。不住中流。常坐是乘而行濟
度。所以名行乘也。何謂任用。謂所載眾生。皆用智
乘。令其悉得趣入佛海。不令一人墮二乘地。所以
名智乘也。故使一切眾生。設有一人未得此空智
任用者。則不名為大乘。但名為乘。得度苦海而已。
此即反顯獨大乘心。必能等觀一切眾生。皆以如
來滅度而滅度之也。空智任用者。即是中道應本。
亦即無住生心之義。若不令眾生同得此道。不名
大乘。葢不惟聲聞緣覺。缺此大心。即藏通二佛。究
竟止歸斷。亦不得名為獨大乘心。此亦可別對
隨順等觀一切眾生迴向也。
△八無相心。
若佛子。無相心者。妄想解脫。照般若波羅蜜無二。一
切結業三世法。如如一諦。而行於無生空。自知得成
佛。一切佛是我等師。一切賢聖是我同學。皆同無生
空故。名無相心。
無生死相。無涅槃相。無煩惱相。無菩提相。無十界
差別相。無十界平等相。名無相心。所以若妄想。若
解脫。炤之以般若波羅蜜而皆無二。一切結業三
世法。皆即如如一諦。結者煩惑。惑即般若。業者。善
不善不動有漏業。業即解脫。三世法者。去來現在
三界苦果。苦即法身。三德秘藏。惟一實理。如理妙
智。名為無生空智。行於此智。了了自知作佛。佛即
我師。賢聖即我同學。以諸佛菩薩。同修同證此無
生空故。此亦可別對真如相迴向者。想脫無二。所
謂即一切法。如如一諦。所謂離一切相。行無生空。
所謂惟即與離。二無所著也。
△九慧心。
若佛子。如如慧者。無量法界。無集無受生。生生煩惱
而不縛。一切法門。一切賢所行道。一切聖所觀法。所
有亦如是。一切佛教化方便法。我皆集在心中。外道
一切論。邪定功用幻化。魔說佛說。皆分別入二諦處。
非一非二。非有陰界入。是慧光明。光明照性入一切
法。
發趣中慧。雖明知體名心。而入空義強。故標空慧。
長養中慧。雖亦發無生心。而出假義強。故云作慧
見心。今則正顯契合中道之慧。故云如如慧也。此
慧不落凡情。不著聖解。何謂不落凡情。謂達無量
法界。無有集者。亦無有受生者。雖似有生生不停
之煩惱。而實不縛也。何謂不著聖解。謂一切法門。
賢所行。聖所觀。所有諸法。亦復如是不縛著也。既
凡聖二法。永無執著。則能善用凡聖諸法。故一切
諸佛教化方便。皆集心中。乃至外論邪定等。皆悉
分別入二諦處。謂佛法是真諦。魔外是俗諦。又魔
佛差別是俗諦魔佛一如是真諦。真不違俗故非
一。俗不違真故非二。既達斯致。則五陰亦非陰。十
<pb n="494"/>
八界亦非界。十二入亦非入。清淨本然。惟是真慧
光明。而此光明炤性。普入一切法中。即所謂真得
所如。十方無礙。故亦可別對無縛解脫迴向也。
△十不壞心。
若佛子。不壞心者。入聖地智。近解脫位。得道正門。明
菩提心。伏忍順空。八魔不壞。眾聖摩頂。諸佛勸發。入
摩頂三昧。放身光。光照十方國土。入佛威神。出沒自
在。動大千界。與平等地心無二無別。而非中觀知道。
以三昧力故。光中見佛無量國土現為說法。爾時即
得頂三昧。證虗空平等地總持法門。聖行滿足。心心
行空。空空慧中道無相照故。一切相滅。得金剛三昧
法門。入一切行門。入虗空平等地。
十金剛心。皆以不壞為義。此居最後。獨膺不壞之
名。此心乃是能入聖地之智。已近解脫之位。得中
道之正門也。入聖地智。是般若德。近解脫位。是解
脫德得道正門。是法身德。入聖地智。即明實智菩
提。近解脫位。即明方便菩提。得道正門。即明真性
菩提。又入聖地智。即明了因慧心。近解脫位。即明
緣因善心。得道正門。即明正因理心。故曰明菩提
心也。此為地前伏忍極位。順於第一義空之理。第
一義空。不住生死。故界內陰魔煩惱魔死魔天魔
所不能壞。不住涅槃。故界外苦無常無我不淨四
魔所不能壞。分滿眾聖。一時摩頂。十方諸佛。咸皆
勸發。遂入摩頂三昧。放光普炤。亦能入佛威神。出
沒自在。動大千界。儼然與登地者無別。而猶不名
為初地者。以其尚在伏忍。猶屬相似中觀。非以真
實中觀知道故也。但以摩頂三昧力故。光中見佛
聞法。即得入頂三昧。此於凡位之中。最為尊上。猶
藏教所謂世第一位。入此位已。無間即證虗空平
等地門。總一切法。持一切義。知一切法即心自性。
性具功德。任運現前。無作妙行。當下滿足矣。然菩
薩所以能捨凡入聖者。良繇三十心法門。心心皆
行於空理。以此空空之慧。中道無相炤故。所以一
切諸相。皆悉寂滅。乃能得是金剛三昧門。入一切
行門。入虗空平等地也。此亦可別對法界無量迴
向者。性德圓成。法界量滅。是真不壞義故。
△三結指。
如佛華經中廣說。
△四明十地二。初總徵。二別釋。今初。
盧舍那佛言。千佛諦聽。汝先問地者有何義。
上荷佛法。下荷眾生。功德智慧之所歸趣。慈悲巧
便之所從生。故名為地。別則平等慧即歡喜地。乃
至入佛界即法雲地。圓則歡喜乃至法雲十地。地
地皆悉具平等義。具善慧義。具光明義。具爾𦦨義。
具慧炤義。具華光義。具滿足義。具佛吼義。具華嚴
義。具佛界義。又理即平等。乃至究竟平等。理即佛
界。乃至究竟佛界。中間例知。今就義便。且約分證
法身為解。至於一地一切地。一切地一地。行布圓
融。雙炤無礙。入斯地者。當自知之。
△二別釋十。初平等地（至）十入佛界地。今初。
若佛子。菩提薩埵入平等慧體性地。真實法化。一切
行華光滿足。四天果乘用。任化無方。理化神通。十力。
十號。十八不共法。住佛淨土。無量大願。辯才。無畏。一
切論。一切行。我皆得入。生出佛家。坐佛性地。一切障
礙凡夫因果。畢竟不受。大樂歡喜。從一佛土入無量
佛土。從一劫入無量劫。不可說法為可說法。反照見
一切法。逆順見一切法。常入二諦。而在第一義中。以
一智知十地次第。一一事示眾生。而常心心中道以
一智知一切佛土殊品。及佛所說法。而身心不變。以
一智知十二因緣。十惡種性。而常住善道。以一切智
見有無二相。以一智知入十禪支行。三十七道。而現
一切色身六道。以一智知十方色色分分。了起入受
色報。而心心無縛。光光照一切。是故無生信忍空慧。
<pb n="495"/>
常現在前。從一地二地。乃至佛界。其中間一切法門。
一時而行。故略出平等地功德海藏行願。如海一渧
毛頭許事。
前標名中稱體性平等地者。乃是依理立位。亦顯
全性起修。今此名為入平等慧體性地者。乃是攝
位歸體。亦顯全修在性也。此地從真實性中。出生
法化。故一切行華光。皆悉滿足。華表解脫。即是行
行。光表般若。即是慧行。三十心中。雖亦具有二行。
但是相似解行。今乃真實法化。所謂直法身非法
身。法身必具二德。乃稱性滿足也。既證三德三身。
即能隨意示現。於第四天而成佛果。乘此平等大
慧之用。任運教化。無有方隅。所有神通變化。非關
作意。惟是理性所起。名為理化神通。即所謂無記
化化通也。言四天者。或指欲界第四兜率天宮。如
千百億釋迦等。或指第四禪色究竟天。如千釋迦
等。此初地菩薩。已得中道應本。故皆能示現乃至
十力。十號十八不共。一時具足。安住實報無障礙
土。亦復分證常寂光土。舉凡大願辯才等佛地功
德。我皆得入。捨凡夫性。入如來性。大樂歡喜。故亦
名為歡喜地也。知剎土平等無性。一即無量。故能
橫徧十方。知時劫亦平等無性。無量即一。故能豎
窮三世。徹證不可說之法性。而以四悉檀因緣。善
巧方便。為眾生說。不背法性。知一切法即是中道
性德名反炤知一切法皆空名逆見。知一切法皆
假名順見。地前仰修中道。猶謂逈出二邊。今知中
道徧一切法故常入二諦。而即在第一義中。了知
即事即理。故以十地事示眾生。而心心中道。了知
差別即無差別。故知佛土說法殊品。而身心不變。
深達性惡即是性善。故知因緣十惡。而常住善道。
雙炤有無二相。名一切智。故非偏空。雖行出世道。
而不住涅槃。故現一切色身六道。善能分別諸法
相。於第一義而不動。故於色色支分。雖了其起處
入處。及受報處。而心心無縛。光光炤一切。此則證
於念不退位。入於無功用道。故無生信忍空慧。常
現在前。於一地中。通達一切諸地法門。故能一時
而行。良繇教道雖別。證道同圓。故功德海藏。非言
所罄也。
△二善慧地。
若佛子。菩提薩埵善慧體性地。清淨明達一切善根。
所謂慈悲喜捨慧。一切功德本。從觀入大空慧方便
道智中。見諸眾生。無非苦諦。皆有識心。三惡道刀仗
一切苦惱緣中生識。名為苦諦。三苦相者。如者。如身
初覺。從刀仗身色陰二緣中生覺。為行苦緣。次意地
覺。緣身覺所緣。得刀仗及身瘡腫等法。故覺苦苦緣。
重故苦苦。次受行覺二心。緣向身色陰壞瘡中生苦
覺故。名為壞苦緣。是以三覺次第生三心故。為苦苦
苦。一切有心眾生。見是三苦。起無量苦惱因緣。故我
於是中。入教化道三昧。現一切色身。於六道中。十種
辯才。說諸法門。謂苦識苦緣。刀仗緣具。苦識行身。瘡
腫發壞。內外觸中。或具不具。具二緣中生識。識作識
受。觸識名為苦觀。行二緣故。心心緣色。心觸觸惱。受
煩毒時為苦苦。心緣識初在根覺緣。名為苦覺。心作
心受。觸識覺觸。未受煩毒時是名行苦。逼迮生覺。如
斵石火。於身心念念生滅。身散壞轉變化。識入壞緣。
緣集散。心苦心惱。受念後緣染著。心心不捨。是為壞
苦。三界一切苦諦。復觀無明集。無量心作一切業。相
續相連集因。集因名為集諦。正見解脫空空。智道心
心。名以智道道諦。盡有果報。盡有因。清淨一照體性
妙智。寂滅一諦。慧品具足名根。一切慧性起空入觀
是初善根。第二觀。捨一切貪著。行一切平等空捨。無
緣而觀諸法空際一相。我觀一切十方地土。皆吾昔
身所用故土。四大海水。是吾故水。一切劫火。是吾昔
身故所用火。一切風輪。是吾故所用氣。我今入此地
<pb n="496"/>
中。法身滿足。捨吾故身。畢竟不受四大分段不淨故
身。是為捨品具足。第三次觀於一切所化眾生。與人
天樂。十地樂。離十惡畏樂。得妙華三昧樂。乃至佛樂。
如是觀者。慈品具足。菩薩爾時住是地中。無癡。無貪。
無瞋。入平等一諦智。一切行本。遊佛一切世界。現化
無量法身。如一切眾生天華品說。
此中子科分三。初菩提下。總標德本。次從觀下。釋
三品觀。三菩薩爾時下。結顯德用。初中言善慧者。
此地亦名離垢。垢是所離。慧是能離。又垢是所治。
善是能治也。以善慧而離垢穢。垢離故善根清淨。
慧朗故善根明達。言一切者。即指十善之法。乃是
五乘根本。具如華嚴二地所明。而十善又不出慈
悲等五品觀也。次釋三品觀者。對治癡貪瞋三毒
根本。良以三毒為十惡之源。故須三品妙觀治之。
慈品具足。則悲喜在其中矣。復分為三。初釋慧品。
次釋捨品。後釋慈品。初中又三。從觀入大空慧方
便道智中句為總標。見諸眾生下為詳釋。慧品具
足下為總結。標中總明繇觀行力。入大空慧體。起
方便道智差別之用。具足觀於三界四諦。次詳釋
復四。初觀苦諦。二觀集諦。三觀道諦。四觀滅諦。初
觀苦諦者。謂一切眾生。皆有識心。彼於三惡道。及
諸刀仗。乃至人天一切苦惱緣中。生於受苦之識。
名為苦諦。而此苦諦。具有三相。所謂三苦相者。三
界皆悉有之。今就眼前易見之事而為指點。故云
如者。且如於身未觸境時。本初有覺知之性。即是
第五身識。從彼刀杖。及身色陰之二緣中。生於覺
知。未受煩毒。為行苦緣。次意地覺。即是同時意識。
緣此身覺所緣。乃得刀杖。及身瘡腫等法。具受煩
毒。故覺苦苦緣。以苦惱重故。名為苦苦。次從受苦
覺。及行苦覺二心緣於向來身色陰壞瘡中。復生
苦覺。名壞苦緣。受苦覺即同時意識之所引生。行
苦覺即五身識之所引生也。是以後身覺意地覺
受行覺之三覺。次第生行苦苦苦壞苦之三心故。
總名為苦苦苦。此於三受之中。且但約苦受以明
三苦。於苦受中。又且約生時名行苦。住時名苦苦。
滅時名壞苦。實則三苦徧於三時。亦復徧於三受。
亦復徧於三界也。一切眾生。見是三苦境界。不達
其因。不知其緣。展轉迷亂。更起無量苦惱因緣。可
悲可憫。故意輪入教化道三昧。身輪普現一切色
身。口輪以十無盡辯才說諸法門。說何等法。謂一
切眾生。苦識為本。生於苦緣。彼刀杖緣具。觸於苦
識行相所緣之身。而瘡腫發壞。雖意家內觸。及五
根外觸。或時有具不具。但令具根塵二緣中。生分
別識。本從識作。識還自受。即此覺觸之識。名為苦
識。繇行於根塵二緣故。心心緣色。彼心相應之觸
心所。觸於惱害境界。受煩毒時為苦苦。彼心中緣
慮之識。初在根門。覺於塵緣。名為苦覺。本從心作。
心還自受。即彼觸識。覺於觸塵。尚未受煩毒時。是
名行苦。因於境緣逼迮。復生覺觀。如斵石火。念念
生滅。不稍停住。身既有散壞轉變。其識入於壞緣
之中。隨此緣之若集苦散。心苦心惱。而領受之念。
仍於後緣染著。心心不捨。是為壞苦。此名三界一
切苦諦也。二觀集諦者。無明即是集諦。謂以無量
無知染汙之心。作一切有漏善惡不動受業。為六
道相續相連之集因。即此集因。真是苦因。更無異
因。是名為集諦也。相續者。前後不斷。謂無始至今。
常如輪轉。相連者。一即一切。謂六道因果。更互牽
連。三觀道諦者。以正見破無明惑。則諸業解脫。果
報空空。惟有智道。心心現前。名以智道道諦。道諦
雖多。智慧為首。智道心心。猶言心心智道也。四觀
滅諦者。盡諸有之果報。盡諸有之生因。惟是清淨
一炤之體性妙智。名為寂滅一諦。言體性妙智者。
本來具足之不動智也。清淨是解脫德。一炤是般
<pb n="497"/>
若德。體性是法身德。妙智者。契如之智。不言如而
言智者。無如外智。無智外如故也。三總結者。謂如
是觀於四諦。則慧品具足。名為慧根。於一切慧性。
起空體而入觀用。是名初善根也。次釋捨品。捨四
大而證法身。乃名具足捨品。後釋慈品。隨眾生根
性。次第與樂。必以佛樂為要歸。乃名具足慈品。言
離十惡畏者。愚夫癡狂。不畏惡業。初心菩薩。深畏
十惡。未能究竟遠離。二地以無作妙戒。順無染性。
永離違犯。得無怖畏。故成大樂。妙華三昧者。上上
品十善業道。為第一最妙莊嚴。三結顯德用者。慧
品具足故無癡。捨品具足故無貪。慈品具足故無
瞋。無癡即般若德。無貪即法身德。無瞋即解脫德。
三德即是三諦。三諦即是平等一諦。平等一諦即
是一心三智。又無癡即入一切空行。無貪即入一
切中道行。無瞋即入一切有行。三行為萬行本。以
此智行二種莊嚴。便能徧遊佛界。徧現化身。一一
化身。即報即法。三身一體。不可思議。如一切眾生
天華品說。結略指廣也。
△三光明地。
若佛子。菩提薩埵光明體性地。以三昧解了智。知三
世一切佛法門。十二法品名味句。重頌。記別。直語。偈。
不請說。律戒。譬喻。佛界。昔事。方正。未曾有。談說。是法
體。性。名。一切義別。是名味句中。說一切有為法分分
受生。初入識胎。四大增長色心名六住。於根中起實
覺。未別苦樂名觸識。又覺苦樂識名三受。連連覺著。
受無窮。以欲我見戒取。善惡有。識初名生。識終名死。
是十品現在苦因緣果。觀是行相中者。我久已離。故
無自體性。入光明神通總持辯才。心心行空。而十方
佛土中現劫化轉化。百劫千劫國土中養神通。禮敬
佛前。諮受法言。復現六道身。一音中說無量法品。而
眾生各自分分得聞心所欲之法。苦空無常無我一
諦之音。國土不同。身心別化。是妙華光明地中。略開
一毛頭許。如法品解觀法門千三昧品說。
以三昧解了智者。從三昧所起之智。所謂靜極明
生。名發光也。名味句。亦稱名句文。味即文也。名詮
自性。句詮差別。文即是字。為名句之所依。十二法
品者。一重頌。即是祗夜。二記別。即是授記。三直語。
即修多羅。四偈。即孤起頌。亦名伽陀。五不請說。即
無問自說。六律戒。亦名因緣。因有犯緣。方制戒故。
七譬喻。八佛界。亦名本生。九昔事。亦名本事。十方
正。亦名方廣。十一未曾有。十二談說。即是議論。是
法體性名一切義別者。體即當體。謂文字經卷。又
他方六塵皆得為體。如玄義所明。性即所依理體。
謂小乘三印。無常無我印於生死。寂滅印於涅槃。
大乘一實相印。生死涅槃。無二際故。名即通別二
名。一切義即宗用教相等。如此名味句中。雖說無
量法門。要不出於十品因果。謂有為受生之法。雖
分分差別。無不皆具十支。初入識胎為識支。四大
增長名六住。為名色六入兩支。實覺未別苦樂名
觸識。即觸支。三受即受支。連連覺著受無窮。即愛
支。以愛欲心。起我見而生戒取。即取支。感善惡有
即有支。於後有識初名生即生支。識終名死即老
死支。除無明行二支為過去因。此即是十品現在
苦因緣果。而此十品遷流造作之相。既不自生。復
不他生。亦不共生。不無因生。當體即空。舉體即假。
全體即中。有佛無佛。性相常住。非天人修羅梵魔
外道所作。亦非羅漢辟支菩薩諸佛所作。名為法
界。亦名法位。亦名法性。亦名法住。亦名甚深中道
第一義諦。觀是中道。則能永離生緣。故了知十品
皆悉無自體性。入於光明神通總持辯才。何謂光
明神通。謂雖心心行空。而於十方佛土中現劫化
轉化。百劫千劫中長養神通也。劫化者。延促自在。
轉化者。淨穢隨心。何謂總持辯才。謂即徧十方界。
<pb n="498"/>
盡百千劫。上諮法言。下詔含識。說法不同。身心別
化也。是妙華下。結略指廣。
△四爾𦦨地。
若佛子。菩提薩埵體性地中。爾真𦦨俗。不斷不常。即
生即住即滅。一世一時一有。種異異現異故。因緣中
道。非一非二。非善非惡。非凡非佛。故佛界凡界。一一
是名為世諦。其智道觀無一無二。玄道定品。所謂說
佛心行初覺定因。信覺。思覺。靜覺。上覺。念覺。慧覺。觀
覺。猗覺。樂覺。捨覺。是品品方便道。心心入定果。是人
住定中。𦦨𦦨見法行空。若起念。定入生心。定生愛順。
道法化生。名法樂忍。住忍。證忍。寂滅忍。故諸佛於入
光光華三昧中。現無量佛。以手摩頂。一音說法。百千
起發。而不出定。住定。味樂定。著定。貪定。一劫千劫中
住定。見佛蓮華坐說百法門。是人供養聽法。一劫住
定。時諸佛光中摩頂。發起定品。出相進相去向相故。
不沒不退不墮不住。頂三昧法上樂忍。永盡無餘。即
入一切佛土中。修行無量功德品。行行皆光明。入善
權方便。教化一切眾生。能使得見佛體性常樂我淨。
是人生住是地中。行化法門。漸漸深妙。空華觀智。入
體性中道。一切法門品滿足。猶如金剛。上日月道品。
已明斯義。
爾真𦦨俗者。爾即真諦。𦦨即俗諦。俗即真故不斷。
性無斷故。真即俗故不常。相無常故。又真即俗故
不斷。非斷空故。俗即真故不常。性空寂故。謂一切
法即生即住即滅。同在一世。同在一時。同在介爾
一念有心。是故不常。然而種子各異。異於現行之
各異故。又即不斷。如是因緣法之中道。當知非一。
以雙炤故。亦復非二。以雙泯故。乃至善惡凡聖。性
不可得。故佛界凡界。一一皆是假名建立。總名世
諦。其智道觀。了知無一無二。乃是玄妙中道定品。
所謂諸佛往昔心中行道。初始覺悟之定因。凡有
十品。是十品覺支方便之道。心心入於定果。故名
為定因也。然十覺止是七覺支法開出。信覺慧覺
觀覺。總屬擇法一支。思覺念覺。總屬念支。靜覺即
是定支。上覺即精進支。猗覺即輕安支。亦名除覺。
樂覺即是喜支。捨覺即捨支也。是人既住定中。𦦨
𦦨炤見諸法而行於空。若於定中善能起念。便定
入於無住生心境界。然初獲此定者。必定生於愛
順也。彼於此中道法中變化生起。是名真法樂忍。
亦名住忍。亦名證忍。亦名究竟寂滅之忍。倘終坐
愛順境界。便為永失。故諸佛於此菩薩正入光光
華三昧時。必皆現無量佛。以手摩頂。一音說法。百
千方便而起發之。光光華三昧。即所謂𦦨𦦨見法
行空。而此菩薩生愛順故。猶不出定。亦住。亦味。亦
著。亦貪。乃至一劫千劫住定。然繇本願善根力故。
雖久住定。亦不畢竟入於涅槃。仍能見佛。聞百法
門。是人即於定中供養聽法。又更一劫住定。是故
諸佛再於光中摩頂。令其發起定品。善知出相。進
相。去相。向相。知出相故不沒。知進相故不退。知去
相故不墮。知向相故不住。便於頂三昧法上樂忍
永盡無餘。不為頂墮菩薩。即入一切佛土。乃至行
化法門。漸漸深妙。空華觀智。同入體性中道。一切
法門。皆得滿足。猶如金剛。無有缺少矣。空者真諦。
華者俗諦也。日月道品。結略指廣。然華嚴明八地
菩薩。深證無生。諸佛為設三橋七勸。今四地即云
爾者。界外機緣。不可思議。惟應仰信而已。
△五慧照地。
若佛子。菩提薩埵慧照體性地法。有十種力生品。起
一切功德行。以一慧方便。知善惡二業別行。處力品。
善作惡作。業智力品。一切欲求。願六道生生果。欲力
品。六道性分別不同。性力品。一切善惡根一一不同。
根力品。邪定正定不定。是名定力品。一切因業。乘是
因。乘是果。至果處。乘因道。是道力品。五眼知一切法。
<pb n="499"/>
見一切受生故。天眼力品。百劫事一一知。宿世力品。
於一切生煩惱滅。一切受無明滅。解脫力品。是十力
品智。知自修因果。亦知一切眾生因果分別。而身心
口別用。以淨國土為惡國土。以惡國土為妙樂土。能
轉善作惡。轉惡作善。色為非色。非色為色。以男為女。
以女為男。以六道為非六道。非六道為六道。乃至地
水火風非地水火風。是人爾時以大方便力。從一切
眾生而見不可思議。下地所不能知覺舉足下足事。
是人大明智漸漸進。分分智光。光無量無量。不可說
不可說法門現在前行。
慧炤者。十力妙慧。炤一切法悉皆通達。世出世道
無與等者。亦名難勝。此十種力。繇善修習之所生
成。故名生品。此能徧起一切功德之行。云何為十。
一者以一慧方便。了知善惡二業別行。所謂作善
得善報。斯有是處。若得惡報。無有是處。作惡得惡
報。斯有是處。若得善報。無有是處。是名為處力品。
二者於一切眾生善作惡作。業緣果報。皆悉徧知。
是名業智力品。三者於一切眾生所有欲求。謂喜
願六道生生果等。名為欲解力品。四者知六道種
性分別不同。名性力品。五者知六道一切善惡根。
上中下一一不同。名根力品。六者知眾生邪定正
定不定。是名定力品。七者知一切世出世因果之
法。乘是因。乘是果。如人乘為因。還以人乘為果。乃
至佛乘為因。還以佛乘為果。其得至果處者。正繇
乘此因道。是名道力品。八者以五眼知一切法。見
一切眾生受生差別故。名天眼力品。九者於百劫
事一一皆知。名宿世力品。言百劫者。猶所謂百劫
修行是心地。實非止於百劫而已。十者於一切招
分段生死之煩惱滅。一切受變易生死之無明亦
滅。名解脫力品。即是漏盡智力。是十力品智。能知
自修因果。亦知一切眾生因果分別。而身心口能
各各別用。了達淨穢平等。故應折伏。則以淨國土
為惡國土。應攝受。則以惡國土為妙樂土。知善惡
性空。故垂誡則轉善作惡。垂勸則轉惡作善。知色
空不二。故為著有者令見色為非色。為著空者令
見非色為色。知男女無真實相。故應以女身得度
則以男為女。應以男身得度則以女為男。乃至隨
意轉現。如維摩室中天女等。知凡聖平等。故應從
聖解得度。則以六道為非六道。應就凡情解脫。則
以非六道為六道。知四大無性。本如來藏。故乃至
地水火風。非地水火風。是人爾時以大方便力。觀
一切眾生界。即是佛界。隨舉一法。皆見其不可思
議。舉足下足。下地莫知。乃至不可說不可說法門
現在前行。所以亦名難勝。亦名慧炤也。
△六華光地。
若佛子。菩提薩埵體性華光地。能於一切世界中。十
神通明智品。以示一切眾生種種變化。以天眼明智。
知三世國土中微塵等一切色。分分成六道眾生身。
一一身微塵細色成大色。分分知。以天耳智。知十方
三世六道眾生苦樂音聲。非非音非非聲。一切法聲。
以天身智。知一切色。色非色。非男非女形。於一念中。
徧十方三世國土劫量大小國土中微塵身。以天他
心智。知三世眾生心中所行。十方六道中一切眾生
心心所念苦樂善惡等事。以天人智。知十方三世國
土中一切眾生宿世苦樂受命。一一知命續百劫。以
天解脫智。知十方三世眾生解脫。斷除一切煩惱若
多若少。從一地乃至十地滅滅皆盡。以天定心智。知
十方三世國土中眾生心定。不定。非定非不定。起定
方法。有所攝受三昧。百三昧。以天覺智。知一切眾生
已成佛。未成佛。乃至一切六道人心心。亦知十方佛
心中所說法。以天念智。知百劫千劫大小劫中。一切
眾生受命命久近。以天願智。知一切眾生。賢聖十地。
三十心中一一行願。若求苦樂。若法非法一切求。十
<pb n="500"/>
願百千大願品具足。是人住地中。十神通明中。現無
量身心口別用。說地功德。百千萬劫不可窮盡。而爾
所釋迦。略開神通明品。如觀十二因緣品中說。
十通智品起種種用。故名華光。無為真如。性淨明
露。故名現前。繇真性現前。遂得十通成就。妙華光
明以自莊嚴也。非非音非非聲者。指無情聲。一切
法聲者。指出世音。滅滅皆盡者。位位斷惑究竟皆
盡。非定非不定者。所謂不起滅定。現諸威儀。有所
攝受三昧者。謂三昧各有種種功用。六道人心心
者。謂人心中具有佛心。若求苦樂。若法非法者。凡
夫求苦。聖人求樂。凡求非法。聖人求法。又願生濁
世是求苦。願生淨土是求樂。願現善道是求法。願
現惡趣是非法也。此十通亦止是六通開出。天身
智還屬天眼。眼見色相分分差別。身知色相無差
別也。天人智天念智同屬宿命。天人智知眾生宿
命差別。天念智知劫數增減差別也。天解脫智即
漏盡通。天定心智天覺智天願智並屬他心。皆如
文可知。
△七滿足地。
若佛子。菩提薩埵滿足體性地。入是法中。十八聖人
智品。下地所不共。所謂身無漏過。口無語罪。念無失
念。離八法。一切法中捨。常在三昧。是入地六品具足。
復從是智生六足智。三界結習畢竟不受故。欲具足。
一切功德一切法門所求滿故。進心足。一切法事。一
切劫事。一切眾生事。以一心中一時知故。念心足。是
二諦相。六道眾生一切法故。智慧足。知十發趣人。乃
至一切佛無結無習故。解脫足。見一切眾生。知他人
自我弟子無漏無諸煩惱習故。以智知他身六通足。
是人入六滿足明智中。便起智身。隨六道眾生心行。
口辯說無量法門品。示一切眾生故。隨一切眾生心
行。常入三昧。而十方大地動。虗空化華。故能令眾生
心行。以大明具足。見過去一切劫中佛出世。亦是示
一切眾生心。以無著智。見現在十方一切國土中一
切佛一切眾生心心所行。以神通道智。見未來中一
切劫一切佛出世。一切眾生從是佛受道聽法故。住
是十八聖人中。心心三昧。觀三界微塵等色。是我故
身。一切眾生。是我父母。而今入是地中。一切功德。一
切神光。一切佛所行法。乃至八地九地中一切法門
品。我皆已入。故於一切佛國土中。示現作佛。成道。轉
法輪。示入滅度。轉化他方過去來今一切國土中。
具足十八不共之法。盡真如際。故名滿足。亦名遠
行地也。八法者。利衰苦樂稱譏毀譽。亦名八風。一
切法中捨者。亦名無不知已捨。此須四句分別。謂
不知不捨。知而不捨。不知而捨。知已而捨。凡夫於
一切法不了元繇。妄想執著。是不知不捨。解行菩
薩雖知諸法真實之相。惑種未斷。未能脫然永離。
是知而不捨。二乘無差別智。不知諸法種種體性。
但能永無貪著。是不知而捨。惟佛究盡諸法實相。
如圓鏡炤物。了了現前。永無粘著。是無不知已捨
也。常在三昧者。即四威儀中無不定心。欲具足亦
名欲無減。結習都盡。而常欲度生也。進心足亦名
精進無減。任運度眾生也。念心足即念無減。智慧
足即慧無減。開化眾生。總不出真俗二諦。依於二
諦作隨智隨情等說。具足一切法品。開化六道也。
解脫足即解脫無減。智知他身六通足。即解脫知
見無減。謂佛於一切解脫中。知見明了。分別無礙
也。便起智身等。是一切身業隨智慧行。口辯說等。
是一切口業隨智慧行。隨眾生心行等。是一切意
業隨智慧行。能令眾生心行者。令是轉化之義。以
大明具足等。是智慧知過去世無礙。以無著智等。
是智慧知現在世無礙。以神通道智等。是智慧知
未來世無礙。過去名大明。無昏昧忘失故。現在名
無著。如鏡普炤故。未來名神通。不可思議故。實則
<pb n="501"/>
三世皆大明。皆無著。皆是神通道力也。從此數數
示成八相。轉化十方三世。無所不徧。名為滿足。亦
名遠行。不亦宜乎。
△八佛吼地。
若佛子。菩提薩埵佛吼體性地。入法王位三昧。其智
如佛。佛吼三昧故。十品大明空門常現在前。華光音
入心三昧。其空慧者。謂內空慧門。外空慧門。有為空
慧門。無為空慧門。性空慧門。無始空慧門。第一義空
慧門。空空慧門。空空復空慧門。空空復空空慧門。如
是十空門。下地各所不知。虗空平等地不可說不可
說神通道智。以一念智。知一切法分分別異。而入無
量佛國土中。一一佛前諮受法。轉法度與一切眾生。
而以法藥施一切眾生為大法師。為大導師。破壞四
魔。法身具足。化化入佛界。是諸佛數。是諸九地十地
數中長養法身。百千陀羅尼門。百千三昧門。百千金
剛門。百千神通門。百千解脫門。如是百千虗空平等
門中而大自在。一念一時行。劫說非劫。非劫說劫。非
道說道。道說非道。非六道眾生說六道眾生。六道眾
生說非六道眾生。非佛說佛。佛說非佛。而入出諸佛
體性三昧中。反照。順照。逆照。前照。後照。因照。果照。空
照。有照。第一中道義諦照。是智惟八地所證。下地所
不及。不動。不到。不出。不入。不生。不滅。是地法門品。無
量無量不可說不可說。今以略開地中百千分一毛
頭許事。羅漢品中已明。
一真如心。故名不動。與佛同體。從勝定出。復名佛
吼。證於平等法性真無生忍。故名入法王位三昧。
華光音者。諸佛七勸之音。具如華嚴第八地中所
明。本從七勸起定。而言入心三昧者。既受諸佛加
被。方證一心妙用。出入無非三昧也。空慧者。慧即
大明之體。繇真實慧。證法性空。故名大明空門。內
空者。觀內色淨相不可得。外空者。觀外色淨相不
可得。有為空者。五陰法中我我所不可得。無為空
者。對有為。說無為。有為既空。則無為亦不可得。性
空者。有為無為皆無自性。無始空者。世間眾生無
有始相。第一義空者。諸法中最上第一。名為涅槃。
而亦無相。空空者。第一義雖空。能空之理猶在。今
能空亦空。空空復空者。空理雖空。空理之智猶在。
今空空之智亦空。空空復空空者。理智皆空。空空
之空猶在。今空空復空亦空。是諸佛數者。已證法
身。墮在佛位。九地十地。不過任運長養其法身耳。
陀羅尼。此翻總持。總一切法。持一切義。依此能發
無礙辯才。反炤者。內炤身心。順炤者。觀流轉門。逆
炤者。觀還滅門。前炤者。觀於過去。後炤者。觀於未
來。因炤者。炤諸法因。果炤者。炤諸法果。空炤者。炤
於真諦。有炤者。炤於俗諦。第一中道義諦炤者。炤
於中諦。不動者。攀緣永息。不到者。言思路絕。不出
者。無不炤時。不入者。非入定炤。不生者。炤性無生。
不滅者。炤性無滅。羅漢品者。結略指廣。此地永捨
藏識之名。亦名阿羅漢位。而界內界外。義類不同。
若欲委知。須閱四教儀集註。
△九華嚴地。
若佛子。菩提薩埵佛華嚴體性地。以佛威儀。如來三
昧自在王王定。出入無時。於十方三千世界。百億日
月。百億四天下。一時成佛。轉法輪。乃至滅度。一切佛
事。以一心中一時示現一切眾生。一切色身。八十種
好。三十二相。自在樂。虗空同。無量大悲光明相好莊
嚴。非天非人非六道一切法外。而常行六道。現無量
身無量口無量意。說無量法門。而能轉魔界入佛界。
佛界入魔界。復轉一切見入佛見。佛身入一切見。佛
性入眾生性。眾生性入佛性。其地光。光光照。慧慧照。
明𦦨明𦦨。無畏。無量。十力。十八不共法。解脫。涅槃。無
為一道清淨。而以一切眾生作父母兄弟。為其說法。
盡一切劫得道果。又現一切國土。為一切眾生。相視
<pb n="502"/>
如父如母。天魔外道。相視如父如母。住是地中。從生
死際起。至金剛際。以一念心中現如是事。而能轉入
無量眾生界。如是無量。略說如海一渧。
以佛莊嚴而自莊嚴。名佛華嚴。發真如用。善能說
法。故又名善慧地也。自在王王定者。此自在王三
昧。為一切三昧中王也。即出即入。即入即出。乃至
東方入定西方起等。故名出入無時。一切佛事。以
一心中一時示現者。謂不惟次第示成八相。又相
相之中。互具八相。所謂或見住胎。或見初生。或見
出家。乃至或見已涅槃等。其地光者。指其光明之
體。光光炤。慧慧炤者。明其無盡無盡。明𦦨明𦦨者。
顯其互徹互融。一念心中現如是事者。所謂始終
不出剎那際三昧。轉入無量眾生界者。謂普於一
切世界。現凡現聖也。餘悉如文可知。
△十入佛界地。
若佛子。菩提薩埵入佛界體性地。其大慧空空復空
空復空。如虗空性平等智。有如來性十功德品具足。
空同一相。體性無為。神虗體一。法同法性。故名如來。
應順四諦二諦。盡生死輪際。法養法身無二。是名應
供。徧覆一切世界中一切事。正智聖解脫智知一切
法有無一切眾生根故。是正徧知。明明修行。佛果時
足故。是明行足。善逝三世佛法。法同先佛法佛。去時
善善。來時善善。是名善善。是人行是上德。入世間中
教化眾生。使眾生解脫一切結縛故。名世間解脫。是
人一切法上。入佛威神。儀形如佛。大士行處。為世間
解脫。調順一切眾生。名為丈夫。於天人中教化。一切
眾生諮受法言故。是天人師。妙本無二。佛性玄覺常
常大滿。一切眾生禮拜故。尊敬故。是佛世尊。一切世
人諮受奉教。故是佛地。是地中一切聖人之所入處。
故名佛界地。爾時坐寶蓮華上。一切與授記歡喜。法
身手摩其頂。同見同學菩薩。異口同音。讚歎無二。又
有百千億世界中一切佛。一切菩薩。一切雲集。請轉
不可說法輪。虗空藏化導法門。是地有不可說奇妙
法門品。奇妙三明三昧門。陀羅尼門。非下地凡夫心
識所知。惟佛佛無量身口心意可盡其源。如光音天
品中。說十無畏與佛道同。
受佛職位。墮在佛數。故名入佛界地慈陰妙雲。覆
涅槃海。故亦名法雲地。前八地中第十空門。名為
空空復空空慧門。今并此大慧而復空之。證如虗
空性平等智。故得十號功德。皆悉具足也。空同一
相等者。真空之智。與實相之理無二。其體性即是
無為。其神虗通。其體一實。此三句明於如義。所有
一切諸法。無不皆同法性。此句明於來義。應順四
種四諦。及真俗二諦。盡二種生死之輪際。法養之
智。與法身之理無二。此則恒受第一法供養樂。名
應供也。正智者。即根本智。聖解脫智者。即差別智。
根本即正義。樂差別徧義。明明者。上明字是始覺。
下明字是本覺。始覺合本。故曰明明。修者。稱性力
用。行者。性具功德。從性起修。以修顯性。故曰修行。
初地分證。今歸究竟。故稱為足。善逝三世佛法者。
逝是入義。法同先佛法佛者。謂雖應化無方。而其
儀則軌式。皆同先佛法身無二。或示入涅槃為去。
或示生人世為來。無不契理契機。是故善而又善。
問。理無來去。來去隨機。但可契機。那云契理。答。理
無來去。亦無不來不去。但令契機。即是契理。又示
來示去。故契機。來無來相。去無去相。故契理也。若
藏教菩薩。惟能來度眾生。不能去至涅槃。縱令契
機。終不契理。若二乘之人。惟能去至涅槃。不能來
度眾生。縱令契理。終不契機。若奪而言之。既不契
理。亦不契機。不能接界外機故。既不契機。亦不契
理。以未達無住涅槃。惟證偏空。不盡理性故。又權
教大士。雖徧能示去示來。但出假須起空。入空須
棄假。亦不得名善善。今不起滅定。現諸威儀。四威
<pb n="503"/>
儀中。心常在定。如明月之在天。水清影現而非來。
水濁影亡而非去。乃名去來皆善善也。大士行處
為世間解脫。應云為無上士。文錯誤耳。妙本無二
者。謂始覺妙合本覺而無有二。常常大滿者。所謂
究竟滿足。一切世人諮受奉教。故是佛地者。謂此
地自下地視之。亦名為佛。是一切聖人之所入處。
故名佛界地者。謂此地乃是成佛近因。亦復名菩
薩也。爾時坐寶蓮華等。是初登此地。正受佛職事。
又有百千億等。是既受佛職後事。是地有不可說
等。是結顯德業。如光音天品下。結略指廣。
△三付囑弘傳二。初舍那付囑。二釋迦弘傳。初
中二。初結示付囑。二放光付囑。今初。
爾時盧舍那佛。為此大眾。略開百千恒河沙不可說
法門中心地如毛頭許。是過去一切佛已說。未來佛
當說。現在佛今說。三世菩薩已學。當學。今學。我已百
劫修行是心地。號吾為盧舍那。汝諸佛轉我所說。與
一切眾生開心地道。
本源心地。一切眾生之所共有。但無明障蔽。久成
閉塞。今轉此法門。令得開發。故云開心地道也。
△二放光付囑。
爾時蓮華臺藏世界。赫赫天光師子座上盧舍那佛
放光。光告千華上佛。持我心地法門品而去。復轉為
千百億釋迦及一切眾生。次第說我上心地法門品。
汝等受持讀誦。一心而行。
既結示付囑。復放光普告者。正顯心地法門。若本
若迹。若因若果。無不以智為前導也。故始則釋迦
放光發起。表本覺之性明。能熏始覺。次則菩薩放
光集眾。表始覺之智德。能尋本覺。今則舍那放光
囑授。表於從果起因。妙彰理本。後復釋迦放光誦
戒。表於即因成果。善修事迹。光光互映。了知始本
不二。修性同源矣。
△二釋迦弘傳三。初受法將辭。二旋歸本界。三遵
勅利生。今初。
爾時千華上佛。千百億釋迦。從蓮華臺藏世界赫赫
師子座起。各各辭退。舉身放不可思議光。光皆化無
量佛。一時以無量青黃赤白華。供養盧舍那佛。受持
上說心地法門品竟。
舉身放不可思議光者。迹光與本光無異。同是三
德秘藏微妙智明也。光皆化無量佛者。此智是諸
佛之母。諸佛繇此而出生也。無量華供養者。華表
妙因。妙因從果德起。還用莊嚴果德也。
△二旋歸本界。
各各從此蓮華臺藏世界而沒。沒已。入體性虗空華
光三昧。還本源世界閻浮提菩提樹下。從體性虗空
華光三昧出。
三昧名體性虗空華光者。謂徹證本來如虗空之
體性。則華光任運自現。體性即法身德。華即表解
脫德。光即表般若德也。還本源世界閻浮提菩提
樹下者。若據下卷初文。應云還起四禪摩醯首羅
天王宮。先說魔受化經。方乃下生人間。示現出家。
詣菩提樹。今徑明菩提樹下。從三昧出。正顯八相
成道。始終皆不離此三昧也。又前接至華藏。既稱
為還。今復至南洲。亦名還本源世界者。前表理為
事本。今表事為理本。故皆得稱還。稱本源也。何謂
理為事本。謂本惟圓教一實之理。而眾生迷有深
淺。悟有難易。故更設別教通教藏教以開示之。又
本惟一行是如來行。而眾生根有利鈍。修有巧拙。
故更立五行萬行等以收羅之。又本惟真常法身。
而眾生久在輪轉。不能自見。故更現勝應劣應等
身以覺悟之。又本惟寂光淨土。而眾生違背日久。
證入無繇。故更垂實報方便同居等土以攝受之。
是名理為事本也。何謂事為理本。謂只此因緣生
法。此法即空即假即中。總不得離此正因緣境。而
<pb n="504"/>
別談理性。又只此施戒等行。或達其三輪體空。或
知其莊嚴無盡。或了其體是法界。總不得廢此六
度事行而高談理觀。又只此丈六常身。名為境本
定身。界內利根。即見其坐天衣座。轉無生四諦法
輪。界外鈍根。即見其相好無量。徧坐道場。界外利
根。即見其一一色相。當體無非真實法身。故法華
經云。微妙淨法身。具相三十二。何處別有四佛。為
四人說四教耶。又只此同居一土。斷見思者。便能
橫見方便。破無明者。便能橫見實報。無明盡者。便
能橫見寂光。方便一土。猶可云別在界外。實報寂
光則未有隔於此土者。是名事為理本也。
△三遵勅利生又二。初且明一界佛。二例結餘界
佛。今初。
出已。方坐金剛千光王座。及妙光堂。說十世界海。復
從座起。至帝釋宮說十住。復從座起。至𦦨天中說十
行。復從座起。至第四天說十迴向。復從座起。至化樂
大說十禪定。復從座起。至他化天說十地。復至一禪
中說十金剛。復至二禪中說十忍。復至三禪中說十
願。復至四禪中摩醯首羅天王宮。說我本源蓮華臺
藏世界盧舍那佛所說心地法門品。
方便。正也。安住正法。故云方坐也。金剛千光王座。
下卷名華光王座。千字即華字之誤。金剛表法身
德。華表解脫。光表般若。全以三德秘藏正法而為
其座也。妙光堂。即普光明殿。華嚴七處九會。多云
不起本處。此云復從座起。機宜不同。所見各別。略
如玄義中辨。帝釋宮即忉利天宮。在須彌山之頂。
此云三十三天。以四方各八天臣。并中間天主為
三十三。𦦨天亦云夜摩天。此云時分。不假日月光
明。但以蓮華開合分晝夜故。第四天即兜率陀天。
此云知足。生此天者。於五欲皆知足故。中有內院。
即一生補處所居。復至四禪。乃說此心地法門者。
本從四禪中放光發起。接至華藏世界秉受此法。
故今仍於四禪說之。又帝釋宮等。分說此心地法。
四禪宮中。合說此心地法。分說表於行布。合說表
於圓融。又顯此心地法。雖位位差別。總趣極果也。
△二例結餘佛界。
其餘千百億釋迦。亦復如是。無二無別。如賢劫品中
說。

佛說梵網經菩薩心地品合註卷第二

<sarticle>佛說梵網經菩薩心地品合註卷第三（下卷初）</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

△次釋迦宣菩薩戒三。初敘說戒厚繇。二例重輕
戒相。三勸大眾奉行。初中二。初覆敘垂迹傳法。
二正明樹下勸發。初中又二。初長行。次偈頌。
初中復二。初正述迹佛弘法。二方明以戒攝生。
今初。
爾時釋迦牟尼佛。從初現蓮華臺藏世界東方來入
天王宮中。說魔受化經已。下生南閻浮提。迦夷羅國。
母名摩耶。父字白淨。吾名悉達。七歲出家。三十成道。
號吾為釋迦牟尼佛。於寂滅道場。坐金剛華光王座。
乃至摩醯首羅天王宮。其中次第十住處所說。時佛
觀諸大梵天王網羅幢。因為說無量世界。猶如網孔。
一一世界。各各不同。別異無量。佛教門亦復如是。吾
今來此世界八千返。為此娑婆世界。坐金剛華光王
座。乃至摩醯首羅天王宮。為是中一切大眾。略開心
地法門竟。
從初現蓮華臺藏世界者。指上卷初。於四禪天中
<pb n="505"/>
放光徹炤。乃至擎接還歸事也。東方來入天王宮
者。謂既秉受心地法門。入禮性虗空華光三昧。即
於三昧之中。還來此土摩醯首羅天王宮中。此土
在華藏之東。故云東方來入也。說魔受化經者。別
為通教利根。示現於第四禪天降魔已竟。方更下
生。如玄義中所明。不同三藏所見。直至樹下方降
魔也。迦夷羅。亦云迦維羅衛。具云迦毗羅皤窣都。
翻為黃色所依處。上古有黃頭仙人。依此修道。西
域記云劫比羅伐窣堵。此翻赤澤。或名婆兜釋翅
搜。或名釋翅瘦。此翻能仁住處。摩耶。具云摩訶摩
耶。此翻大術。或翻大幻。謂以大願智幻法門。為如
來母也。白淨。或云淨飯。或云真淨。梵稱首圖䭾那。
或稱閱頭檀也。悉達。具云薩婆悉達。此翻頓吉。以
太子生時。諸吉祥瑞皆悉具故。大論翻為成利。西
域記云薩婆曷剌他悉陀。唐言一切義成。舊稱悉
達。訛略也。七歲出家。猶言出家七歲。謂初出家時。
先學不用處定。不久得證。知非究竟。次學非非想
定。又不久得證。知其亦非究竟。次復遊行諸國。凡
經一年。次更苦行六年。至年三十。乃成正覺。齊此
以前。皆是體性虗空華光三昧中事。示成佛已。名
為從三昧出。即坐金剛華光王座。及妙光堂。說十
世界海。次復徧歷忉利夜摩兜率化樂他化。初禪
二禪三禪。及摩醯宮。共有十个住處。說於十種法
門。說法已周。更為說喻。令知所被之機。能被之教。
皆如梵網。皆不出於心地法門也。寂滅道場。即菩
提道場。菩提是智。寂滅是理。繇坐此處。以菩提智。
證寂滅理。故名為菩提道場。亦名寂滅道場。來此
世界八千返者。特指示成正覺之事。非謂其餘化
身。如玄義中已明。略開心地法門竟者。結指上文。
△二方明以戒攝生。
復從天王宮。下至閻浮提菩提樹下。為此地上一切
眾生。凡夫癡暗之人。說我本盧舍那佛心地中。初發
心中常所誦一戒。光明金剛寶戒。是一切佛本源。一
切菩薩本源。佛性種子。一切眾生。皆有佛性。一切意
識色心。是情是心。皆入佛性戒中。當當常有因故。當
當常住法身。如是十波羅提木叉出於世界。是法戒。
是三世一切眾生頂戴奉持。吾今當為此大眾。重說
無盡藏戒品。是一切眾生戒。本源自性清淨。
十會既畢。隨說戒品者。以此住行向地等一切微
妙法門。雖人人性具。而沉迷日久。方坐癡暗之地。
何繇得入。然雖癡暗凡夫。亦自有入門方便。只恐
不發心耳。只如盧舍那佛。本亦曾為癡暗凡夫。但
初始發心。便受戒品。受戒之後。便常誦習。所以克
證心地法門。直至成佛。皆以此一戒為最勝因緣。
此戒是古先諸佛展轉相傳。非是創立。即是第一
最上微妙之戒。破諸黑暗。名為光明。摧諸煩惱。喻
若金剛。廣具一切功德法財。目之為寶。又炤一切
法。名為光明。攝善戒也。體是無漏。名為金剛。律儀
戒也。濟物利用。名之為寶。攝生戒也。蓋不惟舍那
繇此成佛。舉凡一切諸佛。無不以此戒為本源。一
切菩薩。亦無不以此戒為本源。以離此戒。則三十
心十地法門皆不成就。乃至佛地一切功德。亦不
成就故也。佛性種子者。此戒本以正因佛性為種
子。起信所謂以知法性無染汙故。隨順修行尸波
羅蜜。而緣了佛性。又以此戒為種子。涅槃所謂一
切眾生。雖有佛性。要因持戒。然後乃見。因見佛性。
乃成阿耨多羅三藐三菩提也。一切眾生既皆有
佛性。佛性徧一切法。則若意若識。若色若心。但凡
是情是心。無不入於佛性戒中。此戒的的是常有
真因。此戒的的是常住法身妙果。如是十波羅提
木义出於世界。普被羣機。故此法戒。乃三世一切
眾生。皆應頂戴受持者也。思量名意。別指第七。了
別名識。別指前六。集起名心。別指第八。五根四大
<pb n="506"/>
名色。是情者。揀非無情。是心者。揀非無心。謂除非
木石無心。不堪受戒。但有心者。皆有佛性。有佛性
者。即入佛性戒中。以此妙戒。全依佛性理體所起。
還復開顯佛性。莊嚴佛性。故名佛性戒也。當當。猶
言的的確確。既是全性所起。的是常有真因。既繇
此開顯莊嚴佛性。的是常住法身妙果。所謂十無
盡戒。一切戒之根本。保任行人到解脫岸。故名波
羅提木叉。此戒即是無盡之藏。繇於本源自性清
淨為所依體。廼成無作妙戒體故。出此無作戒
體。復為三意。初正出無作律儀。二兼明定道二戒。
三更明三聚戒法。初正出無作律儀者。天台師
云。戒體者。不起而已。起即性。無作假色。磐公釋云。
謂此戒體。不起則已。起則全性。而性修交成。必有
無作假色。假色者。性必假色法以為表見也。無作
一發。任運止惡。任運行善。不俟再作。故名無作。此
菩薩無作律儀。應以七句勝義而詮顯之。一者本
源清淨以為其性。二者增上善心以為其因。三者
三種勝境以為其緣。四者三番羯磨以為其體。五
者無漏妙色以顯其相。六者極至佛果以為其期。
七者妙極法身以為其果。一清淨為性者。所謂諸
法真實之相。不生不滅不常不斷等。乃此戒所依
之理體也。二增上因心者。所謂發菩提心。被四弘
鎧。上求下化。情期極果。又須別圓二教初心。乃感
此戒。若藏通二教之心。不能發此無上戒也。三勝
境為緣者。瓔珞經云。諸佛菩薩現在前受。名上品
戒。菩薩法師前受。名中品戒。千里無師。於經像前
自誓而受。名下品戒。自誓受戒。復有不同。此經即
須得見好相。瓔珞地持。皆惟貴發菩提心。或重內
因。或重外緣。各有所以。須自審量耳。四從羯磨得
者。磐公云。初番羯磨時。十方世界妙善戒法。繇心
業力。悉皆震動。二番羯磨時。十方世界妙善戒法。
如雲如蓋。覆行人頂。三番羯磨時。十方世界妙善
戒法。從行人頂門。流入身心。充滿正報。盡未來際。
永為佛種。義疏云。大乘所明。戒是色聚。憑師一受。
遠至菩提。隨定隨道。誓修諸善。誓度含識。以情期
極果。此心力大。別發戒善為行者所緣。止息諸惡。
涅槃經念戒中云。雖無形色。而可護持。雖無觸對。
善修方便。可令具足。故知別有此無作體。從羯磨
得。若自誓受者。亦從三白時得。或從見好相時得
也。五無漏色相者。謂初受戒竟。即於法界有情邊
得不殺色。於法界情非情邊得不盜色。於法界有
情邊得不婬色。於法界有情邊得不妄語色。乃至
於法界有情邊得不瞋色。於法界三寶邊得不謗
色。又眾輕戒中。於法界師友邊得不慢色。於法界
酒得不飲色。於法界肉得不食色。乃至於法界法
門得不破壞色。此不殺不盜等法。雖無形相可見。
而借色表顯。所謂非眼處色。是法處色。又殺盜等
是有漏法。不殺等即無漏法。故名無漏色法。是以
未受戒時。雖殺盜等事。未必念念徧造。而十方世
界。無非我殺盜婬妄之場。十方有情。無非我殺盜
婬妄所行之境。甫受戒已。則十方世界。無非我慈
良清直之地。十方有情。無非我慈良清直所被之
機。故一念中成就無漏微妙善色。一一徧於法界。
一切諸念亦復如是。名為無盡戒品。不亦宜乎。六
佛果為期者。瓔珞經云。從今身。至佛身。於其中間。
不得故殺生。乃至不得故謗三寶藏。菩薩戒羯磨
文云。若諸菩薩。雖復轉身徧十方界。在在生處。不
捨菩薩淨戒律儀。設轉受餘生。忘失本念。值遇善
友。為欲覺悟菩薩戒念。雖數重受。而非新受。亦不
新得。不同其餘戒法。惟以盡壽為期也。七妙極法
身果者。據義疏論興廢中。謂方便求受。其體則興。
至佛乃廢。以佛果位中。諸惡永淨。更無可止。萬善
圓極。更無可行。持犯兩忘。故名為廢。然此無作戒
<pb n="507"/>
體。既是全性起修。寧不全修在性。既全在性。那可
論廢。又既是無漏色法。即是諸佛究竟常色。又安
可廢。若戒體可廢。定慧解脫解脫知見。亦應可廢。
又盧舍那名淨滿。惡無不淨。善無不滿。正是究竟
戒體。故曰惟佛一人持淨戒。其餘皆名破戒者。又
豈有廢。然此戒體。雖至佛地乃稱究竟。而初心所
受。更無異體。故曰。若人受佛戒。即入諸佛位。以與
三世諸佛同一戒體故也。如太子初生。即入王位。
位同於王。真是王子。雖治國平天下事。尚未諳練。
不得言其非是王種。菩薩受戒。亦復如是。頓同諸
佛戒體。名真佛子。雖定慧解脫力無畏不共法等。
尚未修習。不得言其非是佛種。如太子長成。紹繼
王位。止是父母所生之身。更無異身。菩薩成佛。亦
復如是。功德滿足。坐於道場。止是初發心時所得
戒體。更無異體。如此妙體。那得論廢。如太子生後。
若壽命應盡。若九橫因緣。其身則死。不復堪能紹
繼王位。菩薩受戒。亦復如是。若退失大菩提心。若
毀犯十重禁法。其戒則失。不復堪能成就菩提。防
此二緣。善巧修習。直至菩提。成究竟戒。故言妙極
法身以為果也。二兼明定道二戒者。大小乘中。
皆有定共戒。及道共戒。謂繇定力。自然止息諸惡。
名定共戒。繇於道力。自然永離諸惡。名道共戒。定
道與律儀並起。故稱為共。前明律儀從師受得。今
則藉定道力自能發得無作律儀。還以無作為其
體也。此定道二戒。若先已受律儀戒者。止因定道。
倍增明淨。更無異體。若先未受律儀戒者。隨定道
力。即發律儀。又定共亦名禪戒。道共亦名為無漏
戒。或定共通於欲界地定。禪戒惟指初禪已上。道
共通於方便道中。無漏惟指發真已上。若發真無
漏。則永無退失。若方便道。及諸禪定。容有進否也。
三更明三聚戒法者。瓔珞經云。律儀戒。謂十波
羅夷。攝善。謂八萬四千法門。攝生。謂慈悲喜捨。化
及眾生。令得安樂。今明此三。並是菩薩戒法。亦並
以無作為體。律儀備列重輕諸相。而止言十波羅
夷者。以四十八輕。皆是十重戒之等流眷屬。十重
戒法。攝一切戒罄無不盡。是故名為十無盡戒也。
八萬四千法門。即無作體所具眾善。慈悲喜捨。即
無作戒妙用功能。所以同名為戒。又菩薩戒法。弘
誓無盡。若不攝善攝生。即是戒體有缺。故八萬四
千法體。慈悲喜捨定體。總皆攬之以為戒體。戒為
法界。一切法趣戒也。律儀戒是法身德。攝善戒是
般若德。攝生戒是解脫德。攝律儀能成法身。攝善
法能成報身。攝眾生能成化身。又繇律儀戒成於
斷德。繇攝善戒成於智德。繇攝生戒成於恩德。小
乘心希自度。見苦斷集。故但有律儀。不慕佛地稱
性功德。故無攝善法戒。不思濟度一切眾生。故無
攝眾生戒。菩薩初發心時。便以上求下化為懷。上
求攝善。下化攝生。三聚淨戒。一時圓發。更非先後
也。
△次偈頌三。初頌舍那始授。二頌釋迦轉授。三勸
信受奉持。義疏云。三序悉是此土釋迦所說。雜有
經家之辭。初頌舍那始授。
 我今盧舍那  方坐蓮華臺  周匝千華上 
 復現千釋迦  一華百億國  一國一釋迦 
 各坐菩提樹  一時成佛道  如是千百億 
 盧舍那本身  千百億釋迦  各接微塵眾 
 俱來至我所  聽我誦佛戒  甘露門即開 
甘露者。不死之藥。喻持戒者。能得涅槃常樂我淨。
永無老死也。門為能通。教能通理。繇教戒力。通至
大涅槃城。
△二頌釋迦轉授。
 是時千百億  還至本道場  各坐菩提樹 
 誦我本師戒  十重四十八  戒如明日月 
<pb n="508"/>
 亦如瓔珞珠  微塵菩薩眾  由是成正覺 
 是盧舍那誦  我亦如是誦  汝新學菩薩 
 頂戴受持戒  受持是戒已  轉授諸眾生 
本師。指舍那也。如明日月瓔珞珠者。日消罪霧。月
炤夜幽。珠療貧窮。律儀義也。日長善法。月得清凉。
珠富法財。攝善義也。日月麗天。無不瞻仰。瓔珞在
身。觀者愛敬。攝生義也。既勸受持。即勸轉授。使燈
燈相續。化化無盡。
△三勸信受奉持。
 諦聽我正誦  佛法中戒藏  波羅提木叉 
 大眾心諦信  汝是當成佛  我是已成佛 
 常作如是信  戒品已具足  一切有心者 
 皆應攝佛戒  眾生受佛戒  即入諸佛位 
 位同大覺已  真是諸佛子  大眾皆恭敬 
 至心聽我誦 
佛法中戒藏者。一乘無上戒法。不但揀異外道凡
夫等戒。亦復揀異聲聞緣覺戒也。此戒即是諸戒
之藏。以一切八戒五戒十戒二百五十戒等。無不
從此大戒流出。又一切八戒。及具戒等。無不攝入
此大戒中。故清淨毗尼方廣經云。菩薩毗尼。猶如
大海。所有毗尼。無不納受也。大眾心諦信者。佛法
大海。惟信能入。若不信自身決得成佛。則有所戒
品。不能牢固。若諦信自身有成佛分。諦信舍那繇
戒成佛。自然念念護持妙戒。不使毀缺也。餘如前
釋可知。
△二正明樹下勸發二。初經家敘事。二釋迦自說。
初中三。初佛欲結戒。二放光表瑞。三大眾願聞。
今初。
爾時釋迦牟尼佛。初坐菩提樹下。成無上正覺已。初
結菩薩波羅提木叉。孝順父母師僧三寶。孝順至道
之法。孝名為戒。亦名制止。
上文言示成佛道。十處說法已竟。復至菩提樹下
說戒。今言初坐等者。意顯成道不久。即宣此戒非
待他時。所謂先務之為急也。初結木叉。頓制五十
八事。不同聲聞隨犯隨結者。理論關機宜。事論凡
有三義。一者大士深信。頓聞不逆。二者大士不恒
侍左右。不得隨事隨白。三者舍那為妙海王子授
菩薩戒。即頓說此五十八條。古制應爾也。又聲聞
隨事隨結。皆悉集十句義。今頓制諸戒。亦應戒戒
具足十義。經雖不出。理必應然。略出名相。俾知利
益。一攝取於僧。謂制此重輕諸戒。攝受眾生。令歸
大乘僧寶數中。令取大乘僧寶果位。二令僧歡喜。
謂繇攝取力故。能令大地菩薩。歡喜暢悅。三令僧
安樂。謂繇禁戒力故。能令菩薩種族。利益增長。得
安樂住。四未信者令生信。謂繇禁戒力故。性遮清
淨。發起一切眾生正信之心。五已信者令增長。謂
繇清淨律儀。能令久淹佛法者益其堅固。不退悔
故。六難調者令調順。謂有一類假名菩薩。及一類
雖發大心。煩惱習強者。今以重輕諸戒調之。懺悔
訶責。令不敢違法律故。七慚愧者得安樂。謂繇調
順諸難調者。則慚愧憎無擾亂故。八斷現在有漏。
謂制止三業十支。令不漏落業煩惱故。九斷未來
有漏。謂永斷漏種。不以染汙心受生死故。十正法
得久住。謂繇大乘僧寶種性不斷。建立弘通正法
輪故。孝順父母等者。戒相雖多。孝順攝盡。故總提
孝順二字。以為其宗。父母生我色身。依之修道。師
僧生我戒身。繇之成佛。三寶生我慧命。成就菩提
故一一須孝順也。爾雅釋善事父母為孝。大史叔
明以順釋孝。孝即是順。孝順父母。有三差別。一者
冬溫夏凊。昏定晨省。奉養無方。服勞靡間。二者立
身行道。不辱所生。三者善巧方便。喻親於道。孝順
師僧。亦應准此。師僧者。獨指授戒之師。其餘僧眾。
自屬三寶中攝。孝順三寶。亦有三義。一者供養承
<pb n="509"/>
事。不厭疲勞。二者如說修行。不汙法化。三者革弊
防非。弘通建立。若約法門解者。方便為父。智度為
母。不離深義以為和尚。自心覺悟名佛。自心理體
名法。理智一如名僧。如理作意觀察名孝。如理證
入無背名順也。繇斯事理二種孝順。決至無上大
菩提道。故云至道之法。孝即名之為戒。亦即名為
制止。以孝則自不作惡故也。
△二放光表瑞。
佛即口放無量光明。
瑞者。信也。欲說大事。故放勝光。廣召有緣。同來聽
也。口放者。一表此戒金口敷揚。二表受者從佛口
生。
△三大眾願聞。
是時百萬億大眾。諸菩薩。十八梵天。六欲天子。十六
大國王。合掌至心。聽佛誦一切諸佛大乘戒。
百萬億者。總敘有緣同集眾也。諸菩薩。別指三十
心十地位人。十八梵天。別指色界。一梵眾。二梵輔。
三大梵。此三總名初禪。四少光。五無量光。六光音。
此三名第二禪。七少淨。八無量淨。九徧淨。此三名
第三禪。十福生。十一福愛。十二廣果。此三屬第四
禪。凡夫所居。十三無想。亦屬四禪。外道所居。十四
無煩。十五無熱。十六善見。十七善現。十八色究竟
天。此五亦屬四禪。三果聖人所居。此十八天。雖凡
聖不同。皆離欲穢。得清淨定。故名梵天。六欲天子。
別指欲界。一四王天。二忉利天。三夜摩天。四兜率
天。五化樂天。六他化自在天。此六欲天。雖尚有男
女五欲。而果報自然。不假營求。故皆名天。十六大
國王者。西域諸國最多。舉其甚大。有十六國。一史
伽。二摩竭提。三迦尸。四拘薩羅。五䟦祗。六末羅。七
支提。八䟦沙。九尼樓。十槃闍羅。十一阿濕波。十二
婆蹉。十三蘇羅。十四乾陀羅。十五劍浮沙。十六阿
槃提。合掌者。身業肅恭。至心者。意業專精。聽者。口
業寂靜。攝耳諦聽也。
△二釋迦自說三。初舉自誦勸人。二明放光因緣。
三勸大眾習學。今初。
佛告諸菩薩言。我今半月半月自誦諸佛法戒。汝等
一切心發菩薩。乃至十發趣十長養十金剛十地諸
菩薩亦誦。
半月半月者。望日為白月十五。晦日為黑月十五。
白表智德漸滿。黑表斷德漸盡。故於此日。誦此戒
法。名為布薩。正呼為褒灑陀。褒灑是長養義。陀是
淨義。言長養善法。淨除不善也。佛尚自誦。何況餘
人。佛既自誦。益知至佛乃廢之說。非盡理矣。
△二明放光因緣。
是故戒光從口出。有緣非無因故光。光非青黃赤白
黑。非色非心。非有非無。非因果法。是諸佛之本源。行
菩薩道之根本。是大眾諸佛子之根本。
初句直說放光之緣。此光即表無作戒體。此無作
戒全以性德為其本因。故非無因。既是全性所起。
即復全體是性。是故非青非黃。乃至非因果法。非
青黃等色。非分別。識心。不墮凡愚妄情妄境果也。
非有非無。不墮邪見斷常果也。非因果法。不墮權
小有修有證果也。不墮此等諸果。乃是法身妙果。
既是法身妙果。亦即成佛真因。故諸佛菩薩。大眾
佛子。皆以此為本源。
△三勸大眾習學。
是故大眾諸佛子。應受持。應讀誦。應善學。佛子諦聽。
若受佛戒者。國王。王子。百官宰相。比丘。比丘尼。十八
梵天。六欲天子。庶民。黃門。婬男。婬女。奴婢。八部鬼神。
金剛神。畜生。乃至變化人。但解法師語。盡受得戒。皆
名第一清淨者。
領納名受。堅執名持。口演其文為讀誦。躬行其事
為善學。黃門。此云不男。凡有五種。謂生。犍。變。妬。半。
<pb n="510"/>
八部二解。或云。一天。二龍。三夜叉。四乾闥婆。五阿
修羅。六迦樓羅。七緊那羅。八摩睺羅伽。或云。四天
王各領二部。東方持國天王領乾闥婆。及毗舍闍
南方增長天王領鳩槃荼。及薜茘多。西方廣目天
王領龍。及富樓那多。北方多聞天王領夜叉。及羅
剎。金剛神。亦名執金剛神。亦名金剛力士。持金剛
杵。隨侍諸佛者也。變化人。謂天龍等變作人形。解
法師語。揀去不解語者。不解。則不能發菩提心以
為勝因。故須揀之。不揀種類。以其同具佛性故也。
解則盡受得戒。揀不解者。雖受亦不得也。未受戒
前。容有淨穢差別不等。一受此戒。咸成最上法器。
故皆名第一清淨也。
△次列重輕戒法二初十重二。四十八輕。初中
三。初總標。二別解。三總結。今初。
佛告諸佛子言。有十重波羅提木叉。若受菩薩戒。不
誦此戒者。非菩薩。非佛種子。我亦如是誦。一切菩薩
已學。一切菩薩當學。一切菩薩今學。已略說菩薩波
羅提木叉相貌。應當學。敬心奉持。
十重名波羅提木叉者。犯之則永棄佛海。持之則
保取解脫也。既受須誦。誦則知持知犯。知輕知重。
知善護持。不誦則日就遺忘。現在失菩薩之位。將
來失成佛之種。甚明其不可不誦也。相貌者。戒雖
無形。繇持犯而表示。廣即十重四十八輕。略說即
是孝順。若不敬心奉持。便非孝順矣。
△二別解十。第一殺戒（至）第十謗三寶戒。
○第一殺戒（此等皆是後人科文。不宜雜入經文讀誦）。
佛言。若佛子。若自殺。教人殺。方便殺。讚歎殺。見作隨
喜。乃至呪殺。殺因。殺緣。殺法。殺業。乃至一切有命者。
不得故殺。是菩薩應起常住慈悲心。孝順心。方便救
護一切眾生。而反自恣心快意殺生者。是菩薩波羅
夷罪。
釋此重輕戒法。須用十門明義。一隨文釋義。二性
遮重輕。三七眾料簡。四大小同異。五善識開遮。六
異熟果報。七觀心理解。八懺悔行法。九修證差別。
十性惡法門。諸條悉具十門。可以意得。不復委標。
惟今初戒總出其意。
初隨文釋義。若佛子者。發菩提心。受菩薩戒。紹佛
家業。住佛律儀。不狂。不亂。不病壞心。不隔他陰。自
知我已受菩薩戒也。若理即佛子。未秉此戒。無罪
可結。止得性罪。若相似分證究竟佛子。煩惑已斷。
永不犯戒。但有清淨戒體常在。今所指者。即是名
字觀行二種佛子耳。自殺者。或用內色。謂手足等。
或用外色。謂刀杖木石等。或雙用內外色。謂手執
刀杖等。令前人命斷。名之為殺。教人殺者。或面教。
或遣使。或作書等。方便殺者。即殺前方便。束縛捉
繫等。或指示道路。令前人捕獲。亦名方便。讚歎殺
者。前人本無殺心。讚譽令起殺心。隨喜殺者。前人
先有殺心。獎勸令其成就。乃至呪殺者。作起屍呪。
及伏弩火坑等種種惡事。具如五戒相經廣明。殺
因者。心欲前人命斷。殺緣者。方便助成其事。殺法
者。刀劍坑弩毒藥呪術等。殺業者。前人命根不得
相續。乃至一切有命者。下及微細有情。如蜎飛蠕
動等。不得故殺者。揀非誤傷。常住者。了知心佛眾
生。三無差別。其性常住。慈悲心者。同體大哀。若保
赤子。惟思拔苦與樂。孝順心者。尊重佛性。視同父
母。不敢輕於一切。方便救護者。慈悲孝順之實事。
反者。明其不應。恣心者。因貪起殺。不知制止。快意
者。因瞋起殺。洩其怨恨。是菩薩者。繇本受戒。故有
此名。波羅夷罪者。此云棄罪。犯此戒者。永棄佛海
邊外。永失妙因妙果。亦云墮罪。犯此戒者。墮落三
塗。亦云他勝處法。受菩薩戒。本欲破壞煩惱。摧伏
魔軍。今犯此戒。反被煩惱所勝。又被魔軍所勝。亦
云是極惡法。亦云是斷頭法。亦云如斷多羅樹心。
<pb n="511"/>
如針鼻缺。如大石破二分等。夫律中明一人受比
丘戒。地神空神。展轉傳告。頃刻聲徧初禪。魔則震
恐。若一人破比丘戒。護身神出大歎息之聲。亦復
展轉傳告。徧於初禪。魔則歡喜。今菩薩戒羯磨文。
明一人受戒。則十方佛菩薩前。法爾相現。繇是諸
佛菩薩。憶念憐愍。倘一人破戒。寧不徧令法界聖
賢。咨嗟悲悼耶。持戒者審思之。
二性遮重輕。此戒具二業成罪。一性業。二遮業。性
業者。雖不受佛戒。世間法爾有罪。如輪王十善。亦
制殺生。國制殺人。會須償命。遮業者。佛制之所遮
止。犯者得破戒罪。此之殺業。不受戒人。但得性罪。
已受戒者。兼得性遮二罪也。問。同一殺盜婬妄等
事。未受戒人。止得一罪。已受戒人。反得二罪。則受
戒乃招罪之途。有損無益。答受佛戒即入佛位。皆
名第一清淨。功德豈可思議。惟其持者功德力大。
所以破者罪業倍深。功德力大。必宜秉受。罪業倍
深。必宜莫犯也。此戒備四緣成重。一是眾生。二眾
生想。三有殺心。四前人命斷。一是眾生者。略為三
品。上品謂諸佛聖人。父母師僧。佛不受害。但令惡
心出其身血。即犯逆罪。害羅漢。犯逆。害三果以下。
但犯重。菩薩取發趣以上。害者犯逆。害外凡位未
入畢定性者。但犯重。殺父。殺母。殺和尚。殺阿闍梨。
同犯逆罪。中品謂一切人天。害皆犯重。下品謂四
趣眾生。修羅鬼神畜生等。此有兩解。一云同重。大
士防殺嚴故。文云。一切有命者不得故殺。即其證
也。二云但輕垢。在重戒中兼制。以非道器故。文云
有命者。舉輕況重耳。今更推詳其致。比丘戒法。局
在人倫。故謂餘趣非器。殺天亦止結輕。今菩薩戒
法。全收五道。則鬼神畜生。咸堪載道。害心斷命。那
得結輕。然使故殺一蚊蚋等。便成重罪。便失菩薩
無上律儀。則害及人天者。又將以何罪判之。若以
義斟酌。畜生等解語受戒者。害則犯重。不解語者。
害則犯輕。又菩薩重戒。有二分別。一失戒。二不失
戒。害人天等。犯重失戒。害蚊蚋等。但犯重罪。不失
戒體。或數數故傷。都無慚愧。煩惱增上。不知厭捨。
亦可失戒也。二眾生想者。有當。有疑。有僻。共成六
句。謂實是眾生。實眾生想。實非眾生。非眾生想。二
句為當。實是眾生。心中疑為是眾生耶。非眾生耶。
實非眾生。心中疑為是眾生耶。非眾生耶。二句為
疑。實是眾生。心中決謂非眾生想。實非眾生。心中
決謂是眾生想。二句為僻。若眾生。眾生想。眾生疑。
殺者犯重。若眾生。非眾生想。如見蛇。誤以為繩。見
蟲誤以為土。雖斫之捻之。本無殺心。無犯戒罪。若
非眾生。作眾生想。及疑。如見繩誤以為蛇。見土誤
以為蟲。斫之捻之。雖無所害。具有殺心。犯輕垢罪。
若非眾生。非眾生想。此全無罪。又聖人聖人想。父
母父母想。師僧師僧想。人天人天想等。各有六句。
結判逆與非逆。若重若輕可以例知。三殺心者。謂
惱害前境。願其命斷。正是業主。繇此惡心。或自身
行殺。或教他遣使等。殺心復二。一通心。二隔心。通
心者。如漫作坑弩。漫為燒斫。隨有死者皆悉犯罪。
都無死者。犯方便罪。亦名不遂輕垢。隔心者。本為
此人作殺方便。誤傷彼人。於彼人都無殺心故不
結罪。仍於此人邊結方便罪。四前人命斷者。色心
連持。相續不斷。名為命根。今使不得相續。故成殺
業。此有兩時。一者於現生中。見彼命斷。二者作殺
方便已。先自捨命。彼方命斷。現生見彼命斷。復有
二句。一者自身有戒。二者自身捨戒。若有戒時。前
人命斷。結重。若捨戒後。前人命斷。止於捨戒之前。
結方便罪。後命斷時。不復結罪。但有世間性罪也。
先自捨命彼方命斷。復有兩種。一者後生自憶宿
命。二者不憶。若自憶宿命者。彼人或任勢命斷。或
更加方便令斷。皆結重罪。若不憶宿命者。彼人任
<pb n="512"/>
勢命斷。結重。以菩薩死後。戒體不失故。或更加方
便令斷。當知不因前方便死。但結輕垢。後加方便。
繇夙業牽。不自憶知。譬如比丘癡狂心亂。及病壞
心。故不犯也。又菩薩未登不退。或繇業報因緣。得
癡狂心亂等病。當知有五因緣。令狂病生。一親里
死盡故狂。二財物失盡故狂。三田業人民失盡故
狂。四或四大錯亂故狂。五或先世業報故狂。有五
因緣。令心散亂。一為非人所打。故心散亂。二或非
人令心散亂。三或非人食心精氣。故心散亂。四或
四大錯。故心散亂。五或先世業。故心散亂。有五因
緣。令心病壞。或風發故病壞心。或熱發故病壞心。
或冷發故病壞心。或三俱發故病壞心。或時節氣
發故病壞心。雖有如是狂亂等病。若自覺是受菩
薩戒者。殺心害命。仍犯重罪。若見火而捉。如金無
異。見屎而捉。如栴檀無異。如是狂亂。都不自憶有
菩薩戒。犯戒無罪。若菩薩未狂亂時。作殺方便。狂
亂之後。彼人命斷。犯重。若菩薩狂亂時。作殺方便。
得本心後。彼人命斷。無犯。若得本心後。更加方便
令命斷者。犯重。又菩薩本所受戒。極至佛身。捨身
他世。戒體不失若憶知宿命作殺生者。犯重。若不
憶宿命。雖作殺生。不名犯戒。與狂亂心壞同科。
三七眾料簡。七眾者。一比丘眾。二比丘尼眾。三式
叉摩那眾。四沙彌眾。五沙彌尼眾。六優婆塞。七優
婆夷。前五是出家弟子。發二是在家弟子。此戒七
眾同制。犯者皆得重罪。
四大小同異。大者。大乘七眾。小者。聲聞七眾也。此
戒與聲聞不全同。同者。同不得殺。異者。大士見機
得殺。如下所明。又大士害二師成逆。聲聞但結重
罪。大士殺天犯重。聲聞非重。大士殺四趣。如上料
簡。聲聞殺鬼神與殺天同。殺傍生又略輕。大士捨
身不失戒。結罪如上說。聲聞捨身。戒亦隨盡。不復
結罪也。
五善識開遮。唐譯菩薩戒本云。若諸菩薩。安住菩
薩淨戒律儀。善權方便。為利他故。於諸性罪。少分
現行。繇是因緣。於菩薩戒無所違犯。生多功德。謂
如是菩薩。見劫盜賊為貪財故。欲殺多生。或復欲
害大德聲聞。獨覺菩薩。或復欲造多無間業。見是
事已。發心思惟。我若斷彼惡眾生命。墮那落迦。如
其不斷。無間業成。當受大苦。我寧殺彼墮那落迦。
終不令其受無間苦。如是菩薩。意樂思惟。於彼眾
生。為當來故。深生慚愧。以憐愍心而斷彼命。繇是
因緣。於菩薩戒無所違犯。生多功德。解曰。此則大
悲增上。純以代苦之心而行殺業也。深生慚愧。明
其不自以為功能。以憐愍心。明其實無一念瞋忿。
故雖甘受犯戒之罪。而究竟無違犯耳。倘私忿未
忘。或貪圖功德。駕言於大士弘規。豈能免性遮二
業哉。
六異熟果報。異熟者。異時而熟。異性而熟。異處而
熟。異時者。今生造業。或現生受報。或來生受報。或
無量生後受報。異性者。造業通於三性。謂善。不善。
無記。受報惟屬無記之性。異處者。人中造業。六道
酬償也。此殺生罪。果報如何。華嚴二地品云。殺生
之罪。能令眾生墮於地獄畜生餓鬼。若生人中。得
二種果報。一者短命。二者多病。解曰。三塗是正報。
人中是餘報也。上殺墮地獄。中殺墮畜生。下殺墮
餓鬼。或約前文三品眾生分上中下。或約殺心猛
弱分上中下。或雖造上罪。殷勤悔過。轉成中下。雖
造下罪。護過飾非。不知慚愧。轉成中上。三義互成。
事非一致。故業性差別。惟佛窮盡耳。持不殺戒。復
得何報。十善業道經云。若離殺生。即得成就十離
惱法。一於諸眾生普施無畏。二常於眾生起大慈
心。三永斷一切瞋恚習氣。四身常無病。五壽命長
遠。六恒為非人之所守護。七常無惡夢。寢覺快樂。
<pb n="513"/>
八滅除怨結。眾怨自解。九無惡道怖。十命終生天。
若能迴向阿耨多羅三藐三菩提者。後成佛時。得
佛隨心自在壽命。解曰。十離惱法是花報。自在壽
命是果報也。又大乘理趣六波羅蜜經淨戒品云。
此十善業。一一皆感四種果報。一現在安樂。二煩
惱怨賊。勢力羸弱。三於當來世。常得尊貴。無所乏
少。四精勤修習。當得無上正等菩提。離殺四者。一
菩薩於諸眾生。不起害心。能施無畏。亦不恐怖。以
無怖故。一切眾生親近供養。尊重讚歎。菩薩於彼。
生憐愍心。繇慈心故。過去所有一切怨恨。自然心
息。二瞋恚害心。悉皆羸劣。以慈甘露用塗其心。而
能蠲除瞋等熱惱。睡眠安隱。恒無惡夢。以慈心故。
藥叉諸鬼食血肉者。捨離害心。及諸惡獸。常相守
護。三者於未來世。獲三果報。一壽命長遠。常無中
夭。二所生之處。常無病苦。三大富饒財。恒得自在。
四者以不殺故。得佛法分。於五趣中所生之處。於
世自在。隨意能住。乃至坐於菩提樹下。諸魔鬼神。
不能為障。成等正覺。無量聖眾之所圍遶。解曰。此
四果報。二屬現在。二屬當來。約之即是轉三障義。
除惡生善。即是先轉業障。因業障轉。能令報障亦
轉。兼能進轉煩惱。葢業繇或造。報繇業感。不了業
因。復從報法起惑。繇業現行。亦熏煩惱種子。故三
法展轉不離。如惡叉聚。今先斷其業。不復熏於惑
種。又既令後報不起。亦令先報漸薄。此中初種即
轉現報。第二是轉煩惱。第三是轉生報。第四是轉
後報也。夫以殺業苦報。其劇如彼。不殺善報。其大
如此。金口誠言。纖毫無謬。奈之何不信受奉行哉。
七觀心理解。有事殺。有理殺。事殺如上所明。理殺
者。凡夫外道。執常執斷。破害真諦。藏教析色觀空。
破害俗諦。通教雖達無生。終歸斷。不知常住真
心。是殺中諦。別教仰信中道。謂是逈出二邊。修中
觀時。復殺二諦。惟圓人了達一心三觀。全體法界。
不動法界。始從名字。終於究竟。皆不犯理殺也。
八懺悔行法。犯此事理二殺。既各有輕重。則欲令
罪滅。須知三種懺法不同。先明事理二殺輕重差
別。事殺有三差別。一逆。二重。三輕。重復分二。一失
戒。二不失戒。一失戒者。又分為二。一須見好相。如
此經云。若有犯十戒者。應教懺悔。要見好相。便得
滅罪。若無好相。雖懺無益也。二堪任更受。如羯磨
文云。若諸菩薩毀棄淨戒。於現法中。堪任更受。又
云。若上品纏違犯他勝處法。失律儀戒。應當更受。
不云須見好相也。今會通其意。此經雖一往偏指
十重。而理須獨歸前四。以善生經中無後四戒。地
持經中無第五第六戒故。羯磨文雖似獨指後四。
而前六等流。亦可例通。以殺盜等必有上中下別。
非可一槩論故。故失戒重罪。須通途作此二類也。
二不失戒者。如羯磨文云。非諸菩薩暫一現行他
勝處法。便捨菩薩淨戒律儀也。輕戒復二。一染汙
起。或稱重垢。二非染汙起。或稱輕垢。今經總名輕
垢。直對十重言之。實則輕戒之中。復有重輕差別。
兼有方便等流之不同。故今合而明之。共有六聚。
一逆。二失戒重。不任更受。欲受須見好相。三失戒
重。堪任更受。四不失戒重。五染汙犯。及方便重垢。
六非染汙犯。及方便輕垢也。此戒於六聚中。殺上
品是逆。殺中品是失戒重。須見好相。殺下品是失
戒重。堪任更受。或是不失戒重。又方便罪者。三品
殺因殺緣皆輕垢。或上品緣。即屬重垢。三品殺法
皆重垢。或上品殺法。應同不失戒重也。理殺有四
差別。一殺真諦。二殺俗諦。三殺中諦。四雙殺二諦
也。次明三種懺法。一作法懺。二取相懺。三無生懺。
此三種懺。前不兼後。後必具前。作法懺又有三種。
一向一人悔過。二向三人悔過。三向眾僧悔過。非
染汙犯。及方便輕垢。但向一人悔過。罪便得滅。染
<pb n="514"/>
汙犯。及方便重垢。須向三人悔過。或無三人。止向
二人一人。亦可得滅。不失戒重。須向眾僧悔過。或
無眾僧。向三二人亦得。設總無清淨大小乘眾。堪
向悔過。但殷重自誓。終不復犯。罪亦得滅。若有人
可向悔過。不得自誓滅也。失戒重罪堪任更受者。
須向眾僧悔過重受。失戒重罪不堪更受者。即須
用取相懺法。取相懺者。所謂日夜六時誦重輕戒。
苦到禮三世千佛。二七三七。乃至一年。以見好相
為期。此須十科行道。備極精誠。仍復內資理觀。外
假壇儀。凡法華方等大悲占察等一切行法。皆屬
取相懺攝。能滅根本重罪。令淨戒復生。亦能滅七
逆罪。使重報輕受。但不云使得戒耳。無生懺者。正
滅理殺之罪。亦除七逆重愆。此復四種。一析觀無
生。謂觀此身六分所成。所謂地水火風空識。微細
推求。實無有我。及以我所。二體觀無生。謂觀此身
如幻如化。如鏡中像夢中物等。當體不實。彼六分
法尚自不有。云何復有我及我所。三次第無生。謂
雖知中道佛性。含靈本具。繇迷強故。不能頓觀。先
觀一切假名諸法。從因緣生。無有實性。從假入空。
得見真諦。既見真空。不住於空。從空出假。徧觀俗
諦。二諦既明。遮炤和融。方歸中道。四一心無生。謂
了知中道佛性。徧一切法。如心佛亦爾。如佛眾生
然。心佛及眾生。是三無差別。此心即空假中。三諦
既是天然性德。三觀亦非造作修為。一心之中。法
爾具足。如此觀智。全即諦理。深達罪福相。徧炤於
十方。是名實相懺悔。以迷則全實相而為罪相。悟
則全罪相而即實相故。是中析觀無生。能除凡外
殺真諦罪。亦除七逆。令得無根信。墮獄即出。不復
受一劫苦。如阿含經中阿闍世王是也。但不能令
現身證初果耳。體觀無生。能除藏教殺俗諦罪。亦
除七逆。例同阿含。次第無生。能除通教殺中諦罪。
亦除七逆。如阿闍世王轉重受輕。身生惡瘡。炤以
月愛三昧光明。令免痛苦。得無根信。但不云得菩
薩戒耳。一心無生能除別教雙殺二諦之罪。亦除
七逆。如阿闍世王悟無生忍。發迹顯本。即是不可
思議大菩薩也。
九修證差別。別圓觀行位人。善伏煩惱。能防故殺。
相似初心。先斷見惑與藏通初果齊。得道共力。能
斷故誤二殺。如釋種寧死不戰。是斷故殺。初果耕
地。蟲離四寸。是斷誤殺也。華嚴二地。云性不殺生
者。此約教道。二地戒波羅蜜增上。或約理殺。二地
即是界外須陀洹果故也。藏教外內二凡。能防殺
真諦罪。初果以上。永斷殺真之罪。通教乾慧性地。
能防殺俗諦罪。八人以去。亦復永斷。別教初心仰
信中道。能防殺中諦罪。十住十行。猶未永伏。十向
永伏。初地永斷。兼斷雙殺二諦之罪。以證道同圓
故。圓教初心了知法界。不壞一法。能防雙殺二諦
之罪。故名第一清淨。亦復論於名字清淨。觀行清
淨。乃至究竟清淨。
十性惡法門。善惡之法。皆是性具。達其性。則能用
善用惡。而不被善惡所用。不達其性。則被善惡所
用。不知稱性功能。以被善惡所用。故全性德而成
逆順二修。感於苦樂二報。以能巧用善惡。故即二
修咸合平等一性。成於折攝二門。今明性惡。復約
二義。一用事殺。如古昔聖王。殺仙豫婆羅門等五
百人。乃是與其無量壽命。此亦可稱為善識開遮。
又如無厭足王。幻作惡人而行治罰。沙彌吞食外
道。度令出家證果等。皆巧用事殺也。二用理殺。所
謂弑無明父。害貪愛母。護生須是殺。殺盡始安居
也。前明不殺。必至佛果方得究竟清淨。此文明殺。
亦至佛果方得究竟殺盡耳。
○第二盜戒。
若佛子。自盜。教人盜。方便盜。呪盜。盜因。盜緣。盜法。盜
<pb n="515"/>
業。乃至鬼神有主劫賊物。一切財物。一針一草。不得
故盜。而菩薩應生佛性孝順心。慈悲心。常助一切人
生福生樂。而反更盜人財物者。是菩薩波羅夷罪。
不與而取他物。名之為盜。自盜有八種。或灼然劫
取。或潛行竊取。或詐術騙取。或勢力強取。或詞訟
取。或牴謾取。或受寄托而不還。或應輸稅而不納。
是名八種。教人盜者。教人為我劫取。乃至為我偷
稅也。若但教人作八種盜。利不入己。不結重罪。是
此戒兼制耳。方便盜者。彼物自來。方便藏舉。如攘
羊之類。呪盜者。以種種呪術取他物。或遣役鬼神
等。盜因者。興心故取他物。或以諂心。或以曲心。或
瞋恚心。或恐怖心。是名盜因。盜緣者。穿窬窺闞等
緣。盜法者。發鑰揀取等事。盜業者。舉他物離本處。
乃至等者。舉輕況重。佛性者。一切眾生。皆有當果
之性。性是不改為義。即前戒中常住之意。盜人財
物者。意顯從人邊結重也。
此戒亦具性遮二業。以侵他依報。奪他外命。令他
憂苦。王法亦治罪故。五緣成重。一是有主物。二有
主想。三盜心取。四直五錢。五舉離本處。主有三品。
若佛物。法物。現前僧物。四方僧物。父母師長物。名
上品。若人天物。名中品。若鬼神畜生物。名下品。盜
上品。及中品中人物則重。盜中品中天物。及下品
物。結輕。或雖重。不失戒。二有主想。亦具當疑僻六
句。有主。有主想。有主疑。二句結重。無主。有主想。有
主疑。二句結輕。有主。無主想。無主。無主想。二句無
犯。又人物。人物想。人物疑。二句重。人物。非人物想。
及非人物。非人想。人物疑。非人物。人物想。四句輕。
三盜心者。非與想。非己物想。非糞掃想。非暫用想。
非親厚想。正是業主。四直五錢者。西國一大錢。直
十六小銅錢。若取五錢。若取直五錢物。結重。四錢
以下。結輕。或雖重。不失戒。若二番三番。共取五錢
物。有意相續者。數滿結重。無相續意者。逐次結輕。
若所取物。此處不直五錢。取處直五錢者。結重。若
此處直過五錢。取處不直五錢。結輕。五舉離本處
者。他物置在此處。移動令出本界。或自移。或教他
移。或方便移。或呪移。從此時結成盜罪。詳如五戒
相經中說。若抵債不還。前人決作失想時結罪。若
受寄不還。亦於前人決作失想時結罪。若偷稅已
過關津。不復受詰時結罪。若教人盜。前人受教。取
離本處時結罪。若教人取某處某物。彼人於異處
取。或取異物。彼人結重。教者結方便罪。若教者是
盜心。受教者無盜心。謂是取彼所應取物。取離處
時。教者犯重。受教者無犯。若教者非盜心。受教者
謂是盜心。取離處時。受教者犯重。教者無犯。若教
令盜五錢物。受教者取得四錢以下。二俱結輕。若
教盜四錢以下。受教者取得五錢以上。受教者結
重。教者結輕。若本意不論多少。隨取離處時。二人
同其輕重。若二人共盜取物。離本處。直五錢。雖分
時各得減五錢。然各犯重。若但教人盜。本無心欲
取其分。離處時。不結重。後受其分。知是所盜物者
結罪。不知者無罪。此生有戒無戒。後生憶不憶等。
具如殺戒中辨。不犯者。與想。己物想。糞掃想。暫用
想。親厚想。若癡狂。若心亂。若病壞心。若轉生不自
憶知。
七眾同犯。
大小乘不全共。同者。同不得盜。異者。大士見機得
盜。如下所明。舊云。聲聞於佛滅後盜佛物。輕。菩薩
恒重。今據僧祗律中。寺主用塔物供僧。直五錢。即
結重。況自用耶。又畢陵伽婆蹉。於賊舟上取檀越
二子還其父母。以無盜心。不名犯戒。亦是見機得
作之意。未必一向與大乘異也。
開遮者。菩薩戒本云。又如菩薩見有增上增上宰
官上品暴惡。於諸有情。無有慈愍。專行逼惱。菩薩
<pb n="516"/>
見已。起憐愍心。發生利益安樂意樂。隨力所能。若
廢若黜增上等位。由是因緣。於菩薩戒無所違犯。
生多功德。又如菩薩見劫盜賊奪他財物。若僧伽
物窣堵波物。取多物已。執為己有。縱情受用。菩薩
見已。起憐愍心。發生利益安樂意樂。隨力所能。逼
而奪取。勿令受用如是財物。當受長夜無義無利。
由此因緣。所奪財寶。若僧伽物。還復僧伽。窣堵波
物。還窣堵波。若有情物。還復有情。又見眾生。或園
林主。取僧伽物。窣堵波物。言自己有。恣情受用。菩
薩見已。思擇彼惡。起憐愍心。勿令因此邪受用業。
當受長夜無義無利。隨力所能。廢其所主。菩薩如
是雖不與取。而無違犯。生多功德。解曰。前條是奪
他名位。後條是奪他財寶。以憐愍心。能生功德。然
僧伽物。還復僧伽。乃至有情之物還諸有情故無
犯也。倘分毫沾染。是名賊復劫賊矣。
果報者。華嚴二地品云。偷盜之罪。亦令眾生墮三
惡道。若生人中。得二種果報。一者貧窮。二者共財
不得自在。解曰。盜亦三種三品。牽墮三塗。例如殺
戒所明。共財者。世間財物。五家所共。謂王。賊。水。火。
不肖子孫。惟功德法財。乃不共他有也。十善業道
經云。若離偷盜。即得十種可保信法。一資財盈積。
王賊水火。及非愛子。不能散滅。二多人愛念。三人
不欺負。四十方讚歎。五不憂損害。六善名流布。七
處眾無畏。八財命色力安樂辯才。具足無缺。九常
懷施意。十命終生天。若能迴向菩提。後成佛時。得
證清淨大菩提智。淨戒品云。離不與取。亦四果報。
一者於現生中。得離貪嫉。身心安樂。二者以離貪
嫉。一切眾生之所信向。委寄任用。無復疑惑。與諸
有情而作伏藏。三者於未來世。得大富饒豪貴自
在。所有珍財。王賊水火。無能侵奪。四者能與殑伽
沙等一切諸佛主功德藏。所謂十八不共法等清
淨法財。二乘之人。耳尚不聞。何況得見。
觀解者。有事盜。有理盜。理盜者。未達性具法門。心
外取法。取非其有。故名為盜。凡夫盜有。外道盜空。
二乘盜真。菩薩盜俗。別教盜取中道。惟圓人了達
性徧性具。不於心外別取一法。不犯理盜。
懺悔者。若盜三寶父母師長物。失戒。先須償還。方
行取相懺法。盜人道物。失戒。償與不償。隨時斟酌。
懺須取相。盜天及鬼神畜生物。須向眾僧悔過。或
向三人悔過。又三品盜因盜緣。向一人悔。上中二
品盜法。向三人悔。或向眾僧。下品盜法。向一人悔。
或向三人。盜有盜空。懺以析觀無生。盜真盜俗盜
中。皆悉懺以一心無生。又一心三觀妙無生懺。通
滅一切事盜理盜也。
修證者。別圓觀行位人。能防故盜。相似初心。位齊
初果。永斷故盜。華嚴二地中義。如殺戒辨。藏教內
凡外凡。伏於空有二盜。初果永斷盜空。四果永斷
盜有。圓教觀行。圓伏盜真盜俗盜中之罪。初住分
斷。妙覺究竟斷盡。別教登地。證道同圓。亦能分斷
理盜。
性惡者。事盜如開遮所明。理盜則菩提無與者。然
我取菩提。三世諸佛。乃稱究竟大盜耳。

佛說梵網經菩薩心地品合註卷第三

<sarticle>佛說梵網經菩薩心地品合註卷第四</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

○第三婬戒。
若佛子。自婬。教人婬。乃至一切女人。不得故婬。婬因
<pb n="517"/>
婬緣。婬法。婬業。乃至畜生女。諸天鬼神女。及非道行
婬。而菩薩應生孝順心。救度一切眾生。淨法與人。而
反更起一切人婬。不擇畜生。乃至母女姊妹六親行
婬。無慈悲心者。是菩薩波羅夷罪。
婬者。汙穢交遘。鄙陋堪耻。名非梵行。亦名為不淨
行。正是生死根本。自婬者。自作汙行。教人者。勸他
作汙染行。如媒嫁等事。自無迷染。但結輕垢。是此
戒兼制。不同殺盜。一概結重。或有一種別異煩惱。
教人於自身行婬。此則結重。婬因者。染汙之心。婬
緣者。瞻視隨逐等事。婬法者。摩觸稱歎等事。婬業
者。二根交接。入如胡麻許即成婬罪。不論精之出
與未出。乃至畜生女等。舉劣結過。非道者。如善生
經云。若於非時。非處。非女。處女。他婦。若屬自身。是
名邪婬。釋曰。此六皆不順世間道理。故名非道也。
非時者。或在日中。或月六齋日。年三齋月。或八王
日。或自妻娠姙產後等。非處者。除小便道。或於大
便道。及口中。非女者。或是男子。或黃門二根。處女
者。未曾嫁人。又非己所攝受。他婦者。屬他所攝。自
身者。令他人於自身或大便道。或口中作不淨行。
淨法與人者。應教人精持梵行。永離生死苦本也。
此戒舊云非性惟遮。以男女居室。世法所不禁故。
今言正婬可爾。若邪婬事。國制強奸者斬。和奸者。
笞。婬男者杖。安得無罪。又前朝古制。和奸者男女
皆坐宮刑。罪亦不輕。況出家人既不娶婦。觸境皆
邪。故知亦具性遮二業。若在家菩薩受八關齋。一
日一夜斷於正婬。可云惟遮業耳。三緣成重。一是
道。二婬心。三事遂。一是道者。小便道。大便道。口道。
若於人女天女修羅女鬼神女畜生女三道中行
婬欲。皆波羅夷。若於人男天男修羅男鬼神男畜
生男大便道。及口中二道行婬。皆波羅夷。若於人
黃門。乃至畜生黃門二道中婬。皆波羅夷。若於人
二根。乃至畜生二根二道中婬。皆波羅夷。乃至一
切已死者。但令三道未壞。於中行婬。皆波羅夷。若
令一切男子。於自身二道行婬。皆波羅夷。二婬心
者。心生喜樂。如饑得食。如渴得飲。非如熱鐵刺身。
三事遂者。於三道中。男根得入如胡麻許。據此時
結重罪。失戒體。未入而中止。結方便罪。不犯者。為
怨家所執。如熱鐵刺身。惟苦無樂。或熱睡不知。或
狂亂壞心。或轉生不自憶。
七眾者。出家五眾全斷婬欲。在家二眾。惟制邪婬。
就己妻妾。復制非時非處。又月六齋日。年三齋月
等。若受八關戒時。無復邪正。一切俱制。犯者皆結
重罪。
大小乘略不同。小乘夢中失精不犯。或云但自責
心。大乘若夢行婬。寤應生悔。訶責煩惱。倍於聲聞
也。
開遮者。菩薩戒本云。又如菩薩。處在居家。見有女
色。現無係屬。習婬欲法。繼心菩薩。求非梵行。菩薩
見已。作意思惟。勿令心恚。多生非福。若隨其欲。便
得自在方便安處。令種善根。亦當令其捨不善業。
住慈愍心。行非梵行。雖習如是穢染之法。而無所
犯。生多功德。出家菩薩。為護聲聞聖所教誡令不
壞滅一切不應行非梵行。解曰。處在居家。則斷非
出家人事。現無係屬。則斷非他所守護。繼心來求。
則斷非自起染心。方便安處。則斷是以禮攝受。故
無犯而有功也。出家菩薩護聖教誡。豈容稍藉口
哉。
果報者。華嚴二地品云。邪婬之罪。亦令眾生墮三
惡道。若生人中。得二種果報。一者妻不貞良。二者
得不隨意眷屬。解曰。邪婬亦三品分別。母女姊妹
六親行婬。名上品。餘一切邪婬名中品。己妻非時
非處等為下品。又約心猛弱論三品。又約悔不悔
論三品。致感三塗也。十善業道經云。若離邪行。即
<pb n="518"/>
得四種智所讚法。一諸根調順。二永離喧掉。三世
所稱歎。四妻莫能侵。若能迴向菩提。後成佛時。得
佛丈夫隱密藏相。淨戒品云。離欲邪行。亦四種報。
一者於現生中。一切人天之所稱讚。亦無疑阻。人
所敬重。遠離惡名。二者六根調順。令染欲火。勢力
微劣。三者未來生處。父母宗親。妻子眷屬。孝友貞
順。純一無雜。離於女人所有過失。令諸眾生。無復
染愛。四者為離邪婬。而得馬王陰藏之相。乃至成
就無上菩提。
觀解者。婬名耽染。有事婬。有理婬。色界凡外。耽著
味禪。無色凡外。耽著空定。二乘耽著涅槃寂滅。菩
薩耽著遊戲神通。別教棄於二邊。耽著中道。惟圓
人了達一心三觀。性修不二。理智一如。亡能所。絕
對待。不犯理婬。
懺悔者。婬因向一人悔。或自責心。婬緣向三人悔。
或向一人。婬法向眾僧悔。或向三人。婬業失戒。須
取相懺。又弄陰失精。觸女身。向女人作麤惡語。或
讚身索供。或為媒嫁事。比丘自依僧法出罪。餘眾
向眾僧悔過。若弄未出精而中止。若觸黃門二根
男子身。若向黃門二根男子作麤惡語。讚身索供。
若媒嫁事未成等。向三人悔。或向一人。若耽著色
無色定。用析觀無生懺治之。亦可用後三無生懺。
若耽著涅槃。用體觀無生治之。亦可用後二無生
懺。若耽著遊戲神通。用次第無生懺之中觀治之。
亦可用一心無生妙懺。若耽著中諦。惟用一心無
生妙懺治之。
修證者。初果永斷邪婬。三果永斷正婬。乃至夢中
不復失精。別教初住同初果。五住同三果。圓教初
信同初果。五信同三果。理婬者。藏四果。通已辦。別
七住。圓七信。永斷色無色愛。通教菩薩分三根。上
根三地四地出假。中根五地六地出假。下根七地
八地出假。永斷涅槃法愛。別教十向習中觀。永斷
神通法愛。圓教五品。善知法界。伏中道愛。初住分
斷。妙覺究竟斷盡。
性惡者。用事婬。如釋迦以化人度婬女。菩薩以分
身應魔女。令發菩提心。婆須密多以婬女身。令人
證解脫門等。用理婬。則法喜為妻。佛得第一無上
法喜之樂。名為究竟受五欲人。
○第四妄語戒。
若佛子。自妄語。教人妄語。方便妄語。妄語因。妄語緣。
妄語法。妄語業。乃至不見言見。見言不見。身心妄語。
而菩薩常生正語正見。亦生一切眾生正語正見。而
反更起一切眾生邪語邪見邪業者。是菩薩波羅夷
罪。
虗而不實。欺凡罔聖。迴惑人心。名為妄語。此有四
別。一妄言。謂見言不見。不見言見。聞覺知等亦爾。
共稱八種妄語。眼根名見。耳根名聞。鼻舌身三名
覺。亦名為觸。鼻亦可名為聞。意根名知。又實有言
無實無言有。乃至法說非法。非法說法等。但令違
心而語。皆名妄言。二綺語。謂一切華靡浮辭。無義
無利。及一切世間王論賊論飲食論等。三兩舌。謂
向此說彼。向彼說此。互相離間。令成乖諍。四惡口。
謂麤重罵詈。忿怒呪咀。令他不堪。此戒正制大妄
語罪。餘一切妄言綺語。是此戒兼制。若兩舌惡口。
重者自屬說過毀他二戒。輕者自屬十三十九戒
制也。大妄語者。自言我得十地。辟支。四果。四向。四
禪。四空。成不淨觀。成安般念。六通。八解。天來。龍來。
修羅鬼神。悉來問答。或言已斷結使。或言永離三
塗。如是等虗而不實。圖致名利。名大妄語。教人妄
語者。教人為我傳揚美德。以致名利。同重。若教人
自言是聖。名利自屬彼人。但結輕垢。此戒兼制。方
便妄語者。作種種顯異方便。或借鬼神仙乩。或用
呪術。令人得夢境等。妄語因者。起心欲誑他人。以
<pb n="519"/>
取名利。妄語緣者。行來動止。語默威儀。種種方便。
以顯聖德。妄語法者。即十地四果等法。妄語業者。
了了出口。前人領解。乃至等者。舉輕況重。兼制小
妄言也。身心妄語者。身業表相。亦名妄語。如問其
得果。點首示相。問清淨不。默然不答等。繇欺誑心。
表示身相。令前人領解。口雖不言。亦名妄語也。正
語者。如實而語。正見者。為生死。為菩提。為眾生。不
為名利。邪語邪見。反此可知。邪業者。依於邪語邪
見。必成邪命惡業也。
此亦性遮二業。五緣成重。一是眾生。二眾生想。三
欺誑心。四說重具。五前人領解。一眾生者。上中下
三品如前說。上品境中。向父母師僧妄語。犯重。向
諸聖人妄語。此人不惑。又能以神力遮餘人令不
聞。但結方便罪。若聖人中未證他心智者。向說仍
重。向中品境天人等同重。正是迴惑之境。或諸天
有他心通。不受其惑。亦止結方便罪。向下品境。或
云同重。義疏結輕。今言下境既有解語受戒之機。
向說亦應犯重。以鼓惑鬼畜。尤堪作名利媒故。或
可失戒。猶許重受。或可結不失戒重耳。二眾生想。
亦當疑僻六句。二重。二輕。二無犯。如前可例。又聖
人。聖人想。聖人疑。為說妄語。結輕。聖人。非聖人想。
為說妄語。稍重。非聖人。非聖想。非聖疑。為說妄語。
結重。非聖人。聖人想。為說妄語。稍輕。又人。人想。人
疑。為說妄語。結重。人。非人想。稍輕。非人。人想。人疑。
稍重。非人。非人想。更輕。上文眾生想六句。約無情
為非眾生。與有情相對。故有二句無犯。此指鬼畜
為非人相對。故但論重輕。無不犯者。三欺誑心。謂
希圖名利。非增上慢。亦非戲笑假說。正是業主。此
仍分通心。隔心。若通欲一切人聞。隨有聞者結重。
若本惟欲此人聞。此人不聞而彼人聞。於彼無欺
誑心。總不結罪。還於此人結方便罪。若增上慢。亦
犯輕垢。戒本經云。菩薩見味禪以為功德。是染汙
犯也。四說重具。謂十地辟支等。雖四禪四空。凡外
亦能修證。而是世間勝法。故亦同重。不淨安般二
觀。乃佛法二甘露門。今言成就。即是有證有得。天
龍等來。正是彰其聖德。斷結使。離三塗。皆屬果證
中事。故皆犯重。若欲說初果。誤說二果。欲說二果。
誤說初果等。既不遂妄語本懷。止結方便罪。若言
成就總別相念。煖頂等法。乾慧性地。別十信。圓五
品。既是凡夫法。似不結重。或雖重亦不失戒。若言
旋風土鬼。來至我所。若言持戒清淨。善通三藏。能
習禪思等。虗而不實。皆犯輕垢。五前人領解。或自
說。或教人說。或作書說。但令彼人領知信服。據此
時結重。若對面不解。且結方便。後追思前言忽解
時。結重。若人問汝得果得道否。若點首自肯者。結
重。默然不言非者。結輕。其餘小妄言等。隨一一語。
結一一輕垢。隨多人領解。結多多輕垢。若增上煩
惱。數數違犯。無慚愧心。失菩薩戒。失戒後更說。止
得性罪。若深生慚愧。永斷相續。亦許更受。未必須
見相也。不犯者。狂。亂。病壞心。後生不自憶。及戲笑
說。誤說。獨說。或向人說十地四果等法。不言自證。
又綺語亦此戒兼制。戒本經中。別有綺語戒云。若
菩薩掉動。心不樂靜。高聲嬉戲。令他喜樂。是犯染
汙起。若忘誤。犯非染汙起。不犯者。為斷彼故。起欲
方便。攝受對治。性利煩惱更數數起。又不犯者。他
起慊恨。欲令止故。若他愁憂。欲令息故。若他性好
戲。為攝彼故。欲斷彼故。為將護故。若他疑菩薩慊
恨違背。和顏戲笑。現心淨故。又有世論戒云。若菩
薩以染汙心。論說世事經時者。是犯染汙起。若忘
誤經時。犯非染汙起。不犯者。見他聚話。護彼意故。
須臾暫聽。若暫答他問未曾聞事。
七眾同犯　大小乘俱制。
開遮者。戒本云。又如菩薩為多有情解脫命難。囹
<pb n="520"/>
圄縛難。刖手足難。劓鼻刵耳剜眼等難。雖諸菩薩
為自命難。亦不妄語。然為救脫彼有情故。知而思
擇。故作妄語。自無染心。唯為饒益諸有情故。於菩
薩戒無所違犯。生多功德。又如菩薩見諸有情。信
樂倡妓吟咏歌諷。或有信樂王。賊。飲食。淫蕩。街衢。
無義之論。菩薩於中。皆悉善巧。於彼有情。起憐愍
心。發生利益安樂意樂。現前為作倡妓吟咏歌諷。
王。賊。飲食。淫衢等論。令彼有情。觀喜引攝。自在隨
屬。方便獎導出不善處。安立善處。菩薩如是現行
綺語。無所違犯。生多功德。又大般涅槃經云。一切
眾生。雖有佛性。要因持戒。然後乃見。因見佛性。得
成阿耨多羅三藐三菩提。若有說言。佛說一切眾
生。悉有佛性。煩惱覆故。不知不見。是故應當勤修
方便。斷壞煩惱。作是說者。當知不犯四重。若有說
言。我已成就阿耨多羅三藐三菩提。何以故。以有
佛性故。有佛性者。必定當成阿耨多羅三藐三菩
提。以是因緣。我今已得成就菩提。當知是人。犯波
羅夷。何以故。雖有佛性。以未修習諸善方便。是故
未見。以未見故。不能得成阿耨多羅三藐三菩提。
果報者。二地品云。妄語之罪。亦令眾生墮三惡道。
若生人中。得二種果報。一者多被誹謗。二者為他
所誑。綺語之罪。亦令眾生墮三惡道。若生人中。得
二種果報。一者言無人受。二者語不明了。解曰。大
妄語亦分三品。對父母師僧人天為上品。對鬼畜
等為中品。對佛菩薩聖人為下品。以不受惑故也。
又欺誑心強弱分三品。又悔不悔分三品。以此牽
墮三塗。小妄語。及綺語。則對上境為上品。罪在欺
侮故。對中境為中品。對下境為下品。又亦約心約
悔論三品。牽三塗也。十善業道經云。若離妄語。即
得八種天所讚法。一口常清淨。優鉢羅香。二為諸
世間之所信伏。三發言誠證。人天敬重。四常以愛
語。安慰眾生。五得勝意樂。三業清淨。六言無誤失。
心常歡喜。七發言尊重。人天奉行。八智慧殊勝。無
能制伏。若能迴向菩提。後成佛時。即得如來真實
語。若離綺語。即得成就三種決定。一定為智人所
愛。二定能以智如實答問。三定於人天威德最勝。
無有虗妄。若能迴向菩提。後成佛時。得如來諸所
授記皆不唐捐。淨戒品云。離虗誑語。亦四種報。一
者現行實語。諸天憐念。常共守護。二者既無虗誑。
眾生信受。若說法時。人皆諦信。無勞功力。乃至斷
妄語者。不復造作惡業。何以故。以他問時。如實答
故。若在閒靜。不起妄念。何以故。若人問我。汝閒居
時。生妄念否。若言無者。是虗誑語。若言有者。羞愧
他人。以是因緣。能令妄心漸漸微薄。三者所生之
處。口中常出青蓮華香。蘇曼那香。一切有情之所
愛敬。不疑他人有虗誑語。亦令他人信己實語。能
令眾生永斷疑網。四者所有言辭。人皆信受。能令
眾生聞法歡喜。乃至當得無上菩提。離無義語。亦
四種報。一者現在世中。智人讚歎。心無卒暴。而得
安樂。二者所出言教。人皆信受。麤惡微薄。三者未
來生處。恒聞種種如意音聲。四者漸次能得無上
菩提。獲無礙辯。設彼大千世界。一切天龍人非人
等。來詣佛所。同於一時。各各別問自所疑事。時佛
於一剎那。以一言音。悉能酬對。皆契本心。斷除疑
網。
理解者。違如實理。有所言說。皆名妄語。凡夫說有。
違於本空。外道說無。違於緣起。二乘說真違俗。菩
薩說俗違中。別教說中雙違二諦。惟圓人了達法
界如理而說。名不妄語。亦名非無義語。
懺悔者。大妄語成。失戒。須取相懺。小妄語綺語等。
增上頻犯。失戒。應須更受。餘一切等流。及方便罪。
隨其輕重。用三種作法除之。復有法說非法等一
切妄語。或破法輪僧。或破羯磨僧。若破法輪事成。
<pb n="521"/>
犯逆罪。不可悔。惟得用無生懺。轉重令輕耳。不成。
犯方便重垢。須向一切僧悔過。若破羯磨事成。據
聲聞律。乃犯逆罪。今觀此經云。破羯磨轉法輪僧。
均名七逆。似非專指破法輪僧。以大士紹隆義勝。
故破羯磨亦成逆也。不成。亦方便重垢。向一切僧
悔過。若違理妄語。凡外用真諦無生懺。二乘用從
空出假懺。菩薩用中道無生懺。別教用一心無生
懺。又一心無生懺。除一切事理妄語罪。無有不盡。
修證者。藏通初果。別住圓信。永斷事妄。藏通初果。
斷違空違緣起妄。出假菩薩斷違俗妄。別十迴向。
伏違中妄。登地永斷。圓五品位。伏違二諦之妄。初
住永斷。
性惡者。用事妄。如開遮所明。用理妄。則生生不可
說。作生生說。生不生不可說。作生不生說。不生生
不可說。作不生生說。不生不生不可說。作不生不
生說。法非言說。言說皆妄。法非默然。默然亦妄。以
四悉檀因緣。用妄言說。及妄默然。巧誘眾生。出魔
入佛。名大妄語。亦最綺語。
○第五酤酒戒。
若佛子。自酤酒。教人酤酒。酤酒因。酤酒緣。酤酒法。酤
酒業。一切酒不得酤是酒起罪因緣。而菩薩應生一
切眾生明達之慧。而反更生一切眾生顛倒之心者。
是菩薩波羅夷罪。
酤者。貨賣求利。酒者。飲之醉人。是無明藥。自酤者。
身行貨賣。教人者。令他為我賣酒。同重。若教他自
酤。利不入己。結輕。乃此戒兼制。因者。求利之心。緣
者。種種器具。法者。斤兩價直。出納取與等事。業者。
運手賣酒授與前人。一切酒者。西域酒有多種。或
華或果。皆可造酒。但令飲之醉人。皆不得酤。起罪
因緣者。四分律明飲酒十失。一顏色惡。二少力。三
眼視不明。四現瞋恚相。五壞田業資生法。六增致
疾病。七益鬪訟。八無名稱。惡名流布。九智慧減少。
十身壞命終。墮三惡道。大論復明三十五失等。
此惟遮業。以王法所不禁故。然是惡律儀所攝。雖
不受戒人作此業者。亦招苦報。故特為大士設此
厲禁。倘總無罪報。又何須結戒。令大士掣肘哉。五
緣成重。一是眾生。二眾生想。三希利貨賣。四是真
酒。五授與前人。眾生三品如上說。上品者。賣與無
醉亂人則輕。賣與有醉亂人則重。中品人天。正是
所制。犯重。下品舊云結輕。以亂道義弱故。今云。酤
與受戒鬼畜等亦重。眾生想者。有醉亂。醉亂想。疑。
犯重。餘四句輕。又中品。中品想。疑。二句則重。中品
下品想。及下品三句。皆輕。又下品有戒。有戒想。疑。
二句則重。餘四句輕。希利貨賣者。正是業主。出家
菩薩。一切販賣求利都制。在家菩薩。止許如法求
財。不許作此惡律儀也。是真酒者。酒色。酒香。酒味。
飲之醉人。犯重。雖無酒色酒香。而有酒味醉人。亦
重。雖似酒色酒香。而無酒味。飲不醉人。無罪。藥酒
雖亦希利。不能亂人。在家菩薩酤者無罪。又在家
菩薩或在婬舍。或賣淨肉。皆犯輕垢。以招呼引召。
不能如酒故也。授與前人者。從授受時結重。
七眾同犯。
大乘小不全同。小乘作酒。止結不應。酤者同於販
賣。大乘作時結方便罪。酤犯重也。
徧觀律論。惟遮不開。
果報者。過酒器與人飲酒。尚云五百世無手。況復
酤酒。
理解者。有三毒酒。散亂酒。禪定酒。無知酒。無明酒。
三毒。散亂。迷醉欲界中人。禪定。迷醉色無色界中
人。無知。迷醉二乘。無明。迷醉菩薩。自醉結輕。招呼
同伴結重也。
懺悔者。酤酒業成。失戒。據此經中。例須取相。若約
地持為例。或向眾僧殷重悔過。堪任更受。以是遮
<pb n="522"/>
業故也。若未成酤業。及賣淨肉。在婬坊等。或向眾
僧。向三人一人等。例得悔除。若三毒酒。散亂酒。禪
定酒。治以析觀體觀次第一心四種無生。無知酒。
治以次第一心二種無生。無明酒。惟以一心無生
治之。
修證者。初果得道共力。永斷事酤。凡外酤三毒。散
亂。禪定等酒。初果亦永不酤。未免自飲。四果永不
復飲。若無知酒。二乘但飲不酤。出假位中。更不復
飲。若無明酒。地前菩薩。亦酤亦飲。登地但飲不酤。
妙覺永不復飲也。
性惡者。事惡。惟用飲。不用酤。用飲如末利夫人事。
理惡。亦酤亦飲。謂法性理水。陶然真樂。名為真酒。
諸佛菩薩。自既醉飽。亦廣飲人。又中諦酒。俗諦酒。
真諦酒。三昧酒。十善酒。以中諦酒。酤與別圓菩薩。
以俗諦酒。酤與藏通菩薩。以真諦酒。酤與藏通二
乘。以三昧酒。酤與色無色界。以十善酒。酤與人天。
各令醉飽。又中諦藥酒。治菩薩病。俗諦藥酒。治二
乘病。真諦藥酒。治凡夫病。三昧藥酒。治散亂病。十
善藥酒。治十惡病。既酤與人。亦示自飲。又一切眾
生醉三毒酒。與其同事。亦復示飲。又如婆藪仙人。
示酤三毒酒。為眾作誡。
○第六說四眾過戒。
若佛子。口自說出家在家菩薩。比丘比丘尼罪過。教
人說罪過。罪過因。罪過緣。罪過法。罪過業。而菩薩聞
外道惡人。及二乘惡人。說佛法中非法非律。常生慈
心。教化是惡人輩。令生大乘善信。而菩薩反更自說
佛法中罪過者。是菩薩波羅夷罪。
說者。向未受菩薩戒人。說大乘七眾罪過。向未受
具戒人。說比丘比丘尼二眾罪過也。出家在家菩
薩。即通指大乘七眾。比丘。比丘尼。即別指小乘二
眾。以住持僧寶。關係法門。故亦同重。罪過因等。應
云說因。說緣。說法。說業。因者。說罪之心。緣者。欲說
時莊嚴方便。法者。輕重罪相。業者。了了出口。前人
領解。二乘名惡人者。執一定之規繩。疑大人之作
略。不知大乘妙用。故斥之為惡人。佛法中罪過者。
揀非外道罪過。亦揀非犯邊罪已失戒人罪過也。
此亦性遮二業。六緣成重。一眾生。二眾生想。三說
罪心。四所說過。五所向人。六前人領解。眾生者。上
中二境。有菩薩戒。有比丘比丘尼戒者重。無戒者
輕。下境。舊云有戒無戒皆輕。今云。有菩薩戒者宜
重。但未必失戒耳。若前人實犯重罪。已失戒者。說
但犯輕。或雖犯重。而未失戒。或雖失戒。如法重受。
說皆犯重。眾生想者。有戒無戒六句。二重。四輕。說
罪心者有兩。一陷沒心。欲令前人失名利等。二治
罰心。欲令前人被繫縛等。此二心正是業主。不論
是實是虗。皆犯重。若獎勸心說。及僧差說罪。皆不
犯。所說過者。或說罪事。或說罪名。各有當疑僻六
句。罪事者。殺盜婬妄飲酒食肉等事。罪名者。大則
七逆十重輕垢。小則五篇七聚等名。若重名重事。
作重想重疑而說。犯重。作輕想說。犯輕。若輕名輕
事。作輕想輕疑而說。犯輕。作重想說。犯重。所向人
者。上中二境。無菩薩戒。為說菩薩七眾罪過。犯重。
無比丘比丘尼戒。為說二眾罪過。犯重。若向有大
乘戒。有具戒者。如法說實舉過。令其懺悔。不犯。若
所說不實。自屬謗毀戒也。下境。不論有戒無戒。向
說皆輕。毀損不深故。前人領解者。口業事遂。據此
時結罪。隨語語結。隨人人結。若未解時。止結方便。
七眾同。
大小異。小乘說第一篇犯第二。說第二篇犯第三。
說第三篇以下。悉犯第七聚。大士宜掩惡揚善。故
說重同重。說輕同輕。
開遮者。惟除僧差。及獎勸因緣。餘悉不開。
果報者。若所說是實。即上品兩舌。亦兼惡口。若所
<pb n="523"/>
說不實。復是妄語。華嚴二地品云。兩舌之罪。亦令
眾生墮三惡道。若生人中。得二種果報。一者眷屬
乖離。二者親族弊惡。惡口之罪。亦令眾生墮三惡
道。若生人中。得二種果報。一者常聞惡聲。二者言
多諍訟。解曰。兩舌惡口。約境。約心。約悔不悔。亦各
三品。牽墮三塗也。十善業道經云。若離兩舌。即得
五種不可壞法。一得不壞身。無能害故。二得不壞
眷屬。無能破故。三得不壞信。順本業故。四得不壞
法行。所修堅固故。五得不壞善知識。不誑惑故。若
能迴向菩提。後成佛時。得正眷屬。諸魔外道。不能
沮壞。若離惡口。即得成就八種淨業。一言不乖度。
二言皆利益。三言必契理。四言辭美妙。五言可承
領。六言則信用。七言無可譏。八言盡愛樂。若能迴
向菩提。後成佛時。具足如來梵音聲相。淨戒品云。
不離間語。亦四種報。一者現在能令自他無諍。所
在安樂。二者以和合故。眾人愛敬。過去所有離間
語罪。悉得銷滅。於三惡趣。心無憂懼。三者於未來
世。得五種果。一能獲金剛不壞之身。世間刀杖。無
能損壞。二於所生處。得善眷屬。無諸乖諍。不相捨
離。三於所生處。設不遭遇善友知識為說法者。自
然覺悟無二法門。於佛法僧。深生信向。無有退轉。
四令諸有情一心一事。歡喜相向。速能證得慈三
摩地。五能勸發一切有情修習大乘。令不退轉。四
者由遠離間。常和合語。得善眷屬。隨順調伏。乃至
涅槃。不相捨離。離麤惡語。亦四種報。一者現在世
中。心常清淨。興大悲雲。降慈心雨。滅妄貪欲。止恚
風塵。令得清淨。二者輭語之人。一切愛敬。讚歎隨
順。令麤惡者。漸得調伏。六根清淨。三業無染。三者
於當來世。永離三塗。常生善處。四者漸次能得無
上菩提。具梵音聲。說法之時。隨類各解。而生念言。
今薄伽梵。為我說法。不為餘人。所說妙法。皆契我
心。除我身心。煩惱習氣。
理解者。如大涅槃經云。佛禁無常。汝猶說者。即破
佛禁。又云。我等皆應善覆無常。說於常住。以此為
例。即是隱惡揚善之義。若隱覆常住。說於無常。是
說佛過。亦是說四眾過。
懺悔者。犯重失戒。應須更受。或復取相。彌善。犯輕
作法。隨事斟酌。犯於理說。惟用一心無生。
修證者。初果以去無事說。圓人初心無理說。
性惡者。說佛菩薩為究竟五逆。究竟大盜。究竟五
欲。究竟大妄語人。
○第七自讚毀他戒。
若佛子。自讚毀他。亦教人自讚毀他。毀他因。毀他緣。
毀他法。毀他業。而菩薩應代一切眾生受加毀辱。惡
事向自己。好事與他人。若自揚己德。隱他人好事。令
他人受毀者。是菩薩波羅夷罪。
自讚者。稱己功德。毀他者。譏人過惡。彼此互形。顯
己德而彰人短。使名利歸於自身。故犯重也。若但
以貪心自讚。但以瞋心毀他。各各結染汙犯。戒本
經中別有此條。今經亦此戒兼制也。教人者。或教
人讚我毀他則重。或教彼自讚毀人則輕。因者。貪
利之心。緣者。作諸方便。法者。陳其善惡。業者。前人
領解。
此亦性遮二業。五緣成重。一眾生。二眾生想。三讚
毀心。四說讚毀具。五前人領解。眾生者。上中二境
重。下境輕。眾生想者。上中。上中想。疑。二重。餘四句
輕。或下境作上中想。亦重也。讚毀心者。欲彰彼短。
使名利悉歸於己。非為析伏。非為利益也。說讚毀
具者。一種姓。或尊。或卑。二行業。或貴。或賤。三伎術
工巧。或上。或下。四過犯。或有。或無。五結使。或輕。或
重。六形相。或好。或醜。七善法。或具。不具。前人領解
者。口業事遂。隨語語結重。羯磨文云。若以上品纏
犯。失菩薩戒。應須更受。中品纏犯。應向三人。或過
<pb n="524"/>
三人。悔過除滅。下品纏犯。向一人悔。以下三戒並
同。又不隨喜他善。亦應此戒兼制。戒本經云。知他
眾生有實功德。以慊恨心。不向人說。亦不讚歎。有
讚歎者。不唱善哉。是犯染汙起。若嬾惰懈怠放逸。
犯非染汙起。不犯者。知彼少欲。護彼意故。若病。若
無力。若以方便令彼調伏。若護僧制。若令彼人起
煩惱。起溢喜。起慢。起非義。除此諸患故。若實功德
似非功德。若實善說似非善說。若為摧伏外道邪
見。若待說竟。
七眾同。
大小異。大士利安為本。故重。小乘自讚犯第七聚。
毀他犯第三篇。不合結也。
開遮者。戒本經云。若輕毀外道。稱揚佛法。若以方
便令彼調伏。捨離不善。修習善法。又令不信者信。
信者增廣。
果報者。自讚若實。即如婬女為一錢故而現戲笑。
若復不實。自得大妄語報。毀他若實。名為惡口。不
實。復兼妄語。所有果報。悉如上說。
理解者。菩提為自。煩惱為他。涅槃為自。生死為他。
菩提是道諦。煩惱是集諦。涅槃是滅諦。生死是苦
諦。若生滅四諦。即具讚毀。無生四諦。即無讚毀。若
無量四諦。即具讚毀。無作四諦。即無讚毀。又二乘
以真為自。以俗為他。菩薩以俗為自。以真為他。別
教以中為自。二諦為他。皆具讚毀。圓無自他。故無
讚毀。又對待妙。即具讚毀。絕待妙。即無讚毀。
懺悔者。事中讚毀。如羯磨文所云。理中讚毀。即用
體觀一心二種無生。
修證者。初果以上。永斷事惡。八人見地。永斷界內
理惡。別地圓住。永斷界外理惡。
性惡者。用事讚毀。則摧邪顯正。彈偏斥小。歎大褒
圓。用理讚毀。則法性為自。無明為他。無明之性。即
是法性。無可讚毀。而熾然讚毀。
○第八慳惜加毀戒。
若佛子。自慳。教人慳。慳因。慳緣。慳法。慳業。而菩薩見
一切貧窮人來乞者。隨前人所須。一切給與。而菩薩
以惡心瞋心。乃至不施一錢一針一草。有求法者。不
為說一句一偈一微塵許法。而反更罵辱者。是菩薩
波羅夷罪。
悋惜所有。名之為慳。或悋財。或悋法。皆所不應。教
人者。或使人為我拒毀則重。或教人自行慳毀則
輕。因者。鄙悋之心。緣者。莊嚴方便。法者。示秘惜打
罵等相。業者。前人領納。貧窮人者。或貧於財。或窮
於法。又空乏名貧。空乏則手足無措名窮。財法皆
有貧窮二苦也。隨前人所須者。財則若多若少。法
則若大若小。皆應與之。惡心者。慳悋鄙惜。瞋心者。
不喜其人。明非見機折伏也。決定毗尼經云。在家
菩薩。應行二施。一財。二法。出家菩薩行四施。一紙。
二墨。三筆。四法。得忍菩薩行三施。一王位。二妻子。
三頭目皮骨。義疏云。當知凡夫菩薩。隨宜惠施。都
杜絕。故犯也。
此亦性遮二業。五緣成重。一眾生。二眾生想。三慳
毀心。四示慳毀相。五前人領納。眾生者。上中二境。
及下境。有戒者悉重。餘輕。眾生想六句。三重。三輕。
如上說。慳毀心者。謂惡瞋悋惜財法。欲以打罵拒
絕。是犯。若彼不宜聞法得財。宜見訶辱。皆不犯。示
慳毀相者。或隱避不與財法。或言都無。或手杖驅
斥。或惡言加罵。或自作。或使人打罵。皆重。前人領
納者。知我悋惜之相。受我打罵之辱。隨事隨語結
重。若彼遣使。求財請法。對使人慳惜。遙作訶罵。既
非對面。損惱稍輕。皆不結重。或雖重。不失戒也。不
犯者。戒本經曰。若自無。若求非法物。若不益彼物。
若以方便令彼調伏。若彼犯王法。護王意故。若護
僧制。此明不與財不犯也。又云。若外道求短。若重
<pb n="525"/>
病。若狂。若知不說。令彼調伏。若所修法未善通利。
若知前人不能敬順。威儀不整。若彼鈍根。聞深妙
法。生怖畏心。若知聞已。增長邪見。若知聞已。毀呰
退沒。若彼聞已。向惡人說。此明不與法不犯也。又
菩薩善戒經云。求者三至。若不施者。是名犯重。不
犯者。若以方便善語慰喻。令彼求者不生恨心。求
者二種。一者貧窮。二者邪見。不施貧者。則便得罪。
不施邪見。則不名犯。又菩薩攝受徒眾。即應以二
事將護。所謂法及衣食。亦應此戒兼制。戒本經云。
若菩薩攝受徒眾。以瞋恨心。不如法教授。不能隨
時從婆羅門居士所。求衣食臥具。醫藥房舍。隨時
供給。是犯染汙起。若嬾惰懈怠。犯非染汙起。不犯
者。若以方便令彼調伏。若護僧制。若病。若無力。若
使有力者說。若彼有力。多知識大德。自求眾具。若
曾受教。自己知法。若外道竊法。不能調伏。
七眾同。
大小異。大乘不揀親疎。求者皆施。不與加毀悉犯。
以本誓兼物故。小乘惟弟子不教法。犯第七聚。不
與財。不制。加毀隨事各結。不合為重。
開遮者。戒本經云。觀眾生應以苦切之言。方便利
益。恐其憂惱而不為者。是犯非染汙起。不犯者。觀
彼現在少所利益。多起憂惱。
果報者。慳毀之罪。亦在三塗。又慳財餘報。生生貧
窮。慳法餘報。世世愚鈍。當知不慳即是無貪善根
所攝。十善業道經云。若離貪欲。即得成就五種自
在。一三業自在。諸根具足故。二財物自在。一切怨
賊不奪故。三福德自在。隨心所欲。物皆備故。四王
位自在。珍奇妙物。皆奉獻故。五所獲之物。過本所
求。百倍殊勝。由於昔時不慳嫉故。若能迴向菩提。
後成佛時。三界特尊。皆共敬養。淨戒品云。離貪嫉
者。亦四種報。一者現在世中。於他富貴。起隨喜心。
不捨毫[釐-未+牙]。獲大功德。二者一切愛敬。身心安樂。威
德自在。能淨心中貪欲雲翳。猶如夜月。眾星圍遶。
三者所生之處。六根圓滿。財寶豐足。眾人愛敬。常
行惠施。無礙辯才。處眾無畏。四者乃至證得無上
菩提。眾聖圍遶。功德最上。一切眾生。同受教命。
理解者。秘真妙法名慳。令獲陋果名毀。法華經云。
若以小乘化。乃至於一人。我則墮慳貪。是事為不
可。
懺悔者。事慳悔過。例前可知。理慳須用一心無生。
法華云。惟以如來滅度而滅度之。
修證者。初果斷事慳。亦斷真諦慳。菩薩不慳俗諦。
別人不慳中諦。圓人不慳法性。名字不慳。乃至究
竟不慳。
性惡者。不捨一法名慳。破相歸性名毀。
○第九瞋心不受悔戒。
若佛子。自瞋。教人瞋。瞋因。瞋緣。瞋法。瞋業。而菩薩應
生一切眾生善根無諍之事。常生慈悲心。孝順心。而
反更於一切眾生中。乃至於非眾生中。以惡口罵辱。
加以手打。及以刀杖。意猶不息。前人求悔。善言懺謝。
猶瞋不解者。是菩薩波羅夷罪。
因者。忿恨隔絕之心。緣者。瞋隔方便。法者。示相發
口。業者。前人領解。非眾生者。變化幻人等。彼雖無
情。作有情想而行瞋辱。亦犯輕也。
此亦性遮二業。五緣成重。一眾生。二眾生想。三瞋
隔心。四示不受相。五前人領解。眾生者。上中二境
重。下境輕。或有戒者亦重。但不失戒也。眾生想六
句。如上。瞋隔心者。心懷忿恨。不欲和解。正是業主。
示不受相者。或關閉斷隔。發口不受。前人領解者。
知彼不受。隨身口業多少結重。不犯者。戒本經云。
若以方便。令彼調伏。若彼不如法悔。其心不平。不
受其懺。無罪。又云。若不慊恨。性不受懺。是犯非染
汙起。又云。若菩薩侵犯他人。或雖不犯。令他疑者。
<pb n="526"/>
即應懺謝。慊恨輕慢。不如法懺謝。是犯染汙起。若
嬾惰懈怠。犯非染汙起。不犯者。若以方便。令彼調
伏。若彼欲令作不淨業。然後受者。不謝無罪。若知
彼人性好鬪訟。若悔謝者。增其瞋怒。若知彼和忍。
無慊恨心。恐彼慚恥。不謝無罪。解曰。此輕垢罪。亦
應此戒兼制也。
七眾同。
大士接取眾生為務。以乖化他之道。故重。小乘自
利。瞋他犯第七聚。
開遮者。戒本經云。見有眾生應訶責者。應折伏者。
應罰黜者。以染汙心不訶責。若訶責不折伏。若折
伏不罰黜。是犯染汙起。若嬾惰懈怠。犯非染汙起。
不犯者。彼不可治。不可與語。難可教誨。多起慊恨。
若觀時。若恐因彼起鬬諍相違。若相言訟。若僧諍。
若壞僧。若彼不諂曲。有慚愧心。漸自改悔。又云。若
菩薩成就種種神力。應恐怖者而恐怖之。應引接
者而引接之。欲令眾生消信施故。不以神力恐怖
引接者。是犯非染汙起。不犯者。若彼眾生。更起染
著。外道謗聖。成就邪見。若彼發狂。若增苦受。一切
不犯。又唐譯戒本云。又如菩薩見諸有情。為行越
路。非理而行。出麤惡語。猛利訶擯。方便令其出不
善處。安立善處。菩薩如是以饒益心。於諸有情。出
麤惡語。無所違犯。生多功德。解曰。以饒益心。則非
瞋隔心明矣。
果報者。二地品云。瞋恚之罪。亦令眾生墮三惡道。
若生人中。得二種果報。一者常被他人求其長短。
二者恒被於他之所惱害。十善業道經云。若離瞋
恚。即得八種喜悅心法。一無損惱心。二無瞋恚心。
三無諍訟心。四柔和質直心。五得聖者慈心。六常
作利益安眾生心。七身相莊嚴。眾共尊敬。八以和
忍故。速生梵世。若能迴向菩提。後成佛時。得佛無
礙心。觀者無厭。淨戒品云。離瞋恚者。亦四種報。一
者現世六根聰利。儀容可觀。人所親附。二者心無
瞋恚。一切惱害打罵訶責。盡皆不起。譬如有人持
迦嚕羅呪。一切諸毒。無能害之。以無恚怒。增長慈
心。以慈真言。令三十六俱胝天魔鬼神。悉皆摧伏。
奉慈真言。無所損害。三者於未來世。以慈心梯。上
生梵世。一劫安樂。令諸眾生。斷惡修善。四者漸次
能得無上菩提。具足莊嚴三十二相。八十種好。熾
然炳著。無量功德。蘊集其身。
理解者。凡外隔真。二乘隔俗。出假隔中。但中隔於
二諦。
懺悔者。事瞋作法。例前可知。隔真。用析體等四種
無生。隨一皆得。隔俗。於體觀等三。隨用其一。隔中。
於次第一心二懺。亦隨用一。隔二諦者。惟用一心
無生。
修證者。三果斷事瞋盡。初果不隔真。出假不隔俗。
別向不隔中。別地圓住不隔二諦。又圓信圓觀。皆
伏一切理瞋。
性惡者。現忿怒大明王相。是用事瞋。一法不取。名
為理瞋。
○第十謗三寶戒。
若佛子。自謗三寶。教人謗三寶。謗因。謗緣。謗法。謗業。
而菩薩見外道及以惡人。一言謗佛音聲。如三百矛
刺心。況口自謗。不生信心孝順心。而反更助惡人邪
見人謗者。是菩薩波羅夷罪。
此戒亦名謗菩薩藏。說相似法。或云邪見邪說戒。
謗者。乖背之稱。凡解不稱理。言不審實。異解異說。
皆名為謗。因者。邪見之心。緣者。邪說方便。法者。言
說著述等事。業者。前人領解。
此亦性遮二業。邪見為本。復加口過也。五緣成重。
一眾生。二眾生想。三欲說心。四正吐說。五前人領
解。眾生者。向上中二境謗則重。向下境輕。眾生想
<pb n="527"/>
六句。如前可知。欲說心者。謂邪見推畫。惟此是實。
餘皆虗妄。既心存謬解。喜向人說也。邪見雖多。大
端有四。一上邪見。二中。三下。四雜。上者。撥無因果。
如闡提等。中者。謂三寶不及外道。若心中計成。失
戒。若心知三寶勝。口說不如。既未翻歸。不失戒體。
語語結重。下者。棄大取小。計成。失菩薩戒。計若未
成。犯輕。屬下文心背大乘戒攝。雜者。或偏執。或雜
信。或繫念小乘。或思義僻謬。偏執又二。一執大謗
小。如戒本經云。若菩薩如是見。如是說言。菩薩不
應聽聲聞經法。不應受。不應學。菩薩何用聲聞法
為。是犯染汙起也。二偏謗一部。於方等中。偏言某
部非佛說。亦犯輕垢。如戒本經云。若菩薩聞菩薩
法藏甚深義。真實義。諸佛菩薩無量神力。誹謗不
受。言非利益。非如來說。是亦不能安樂眾生。是犯
染汙起也。雜信者。不背因果。及三寶大乘。但言外
道鬼神。亦有威力。奏章解神。或復勸他。悉犯輕垢。
繫念小乘者。知大乘高勝。且欲先取小果。後更修
大。此名念退。犯輕垢。亦下文暫違菩提心戒攝。思
義僻謬者。如今人義淺。三五家釋。是智力不及。此
應非罪。若輕輙去取。復有知他為是。強欲立異。皆
犯輕垢。又有說相似法。如戒本經云。若菩薩如是
見。如是說言。菩薩不應樂涅槃。應背涅槃。不應怖
畏煩惱。不應一向厭離。何以故。菩薩應於三阿僧
祗劫久受生死。求大菩提。作是說者。是犯染汙起。
何以故。聲聞深樂涅槃。畏厭煩惱。百千萬倍不及
菩薩。彼習不染汙心。勝阿羅漢也。正吐說者。若自
說。若令人傳說。若作書著述等。前人領解者。納受
邪言。隨語語結罪。披書發解。亦語語結非。
七眾同。
大小異。大士化人為任。故重。小乘說殺無果報。婬
不障道。世界有邊無邊等。均名惡見。語語犯第七
聚。三諫不捨。結第三篇。更或不捨。作惡見不捨舉
羯磨。雖非滅擯。而治法最嚴。冀令永捨惡見故。然
終不結重也。
惟遮不開。
果報者。二地品云。邪見之罪。亦令眾生墮三惡道。
若生人中。得二種果報。一者生邪見家。二者其心
諂曲。十善業道經云。若離邪見。即得成就十功德
法。一得真善意樂。真善等侶。二深信因果。寧殞身
命。終不作惡。三惟歸依佛。非餘天等。四直心正見。
永離一切吉凶疑網。五常生人天。不更惡道。六無
量福慧。轉轉增勝。七永離邪道。行於聖道。八不起
身見。捨諸惡業。九住無礙見。十不墮諸難。若能迴
向菩提。後成佛時。速證一切佛法。成就自在神通。
淨戒品云。離邪見者。亦四種報。一者於現世中。離
惡知識。親近善友。聞法信受。未生不善。令永不生。
已生不善。令盡除斷。未生善法。修習令生。已生善
法。修令增長。此正見者。一切善法之根本也。二者
能閉不善行門。於大眾中。名稱普聞。心無疑悔。三
者未來生處。遇善知識。得善伴侶。順於正見。歸佛
法僧。更無異向。於菩薩行。無退轉心。除滅罪愆。增
長福聚。有漏無漏。生死涅槃。過患利益。能善分別。
了達諸法無我我所。無有執著。正見力能究竟清
淨。四者所有三乘勝妙功德。人不能測。正見之力。
皆悉圓滿。能為眾生。作歸依處。度脫有情出生死
苦。悉皆安置無上大乘。乃至處於法王之位。
理解者。凡外謗真。二乘謗俗。出假謗中。但中謗於
二諦。
懺悔者。事謗作法。例前可知。謗真。於四無生。隨用
一懺。謗俗。於體觀等三。亦隨用一。謗中。於次第一
心。亦隨用一。謗二諦者。惟用一心無生。
修證者。藏不謗真。通不謗俗。別不謗中。圓不謗二。
各於外內二凡永伏。分證永斷。
<pb n="528"/>
性惡者。用事謗。如婆藪仙人。用理謗。四句即為四
門。門門皆入道。
○三總結。
善學諸仁者。是菩薩十波羅提木叉。應當學。於中不
應一一犯如微塵許。何況具足犯十戒。若有犯者。不
得現身發菩提心。亦失國王位。轉輪王位。亦失比丘
比丘尼位。亦失十發趣。十長養。十金剛。十地。佛性常
住妙果。一切皆失。墮三惡道中。二劫三劫。不聞父母
三寶名字。以是不應一一犯。汝等一切菩薩今學。當
學。已學。如是十戒。應當學。敬心奉持。八萬威儀品當
廣明。
此十重戒。與瓔珞經同。若善生經。單明在家六重。
則無後四。若地持經。單明出家八重。則無酤酒說
過二戒。又地持羯磨文中明受戒法。亦通在家。今
此經及瓔珞去複存單。合成十重。然善生經意被
界內。不制後四。猶之可也。地持被界外機。胡不制
酤說二戒耶。若謂出家不妨酤酒說過。此決不然。
若謂在家不妨讚毀。乃至邪說。此尤不可。葢或各
就僧俗易起過邊制之。實則十戒皆通僧俗也。不
得現身發菩提心者。直指此生為語。亦失國王位
等者。現在既失其義。未來必并失其名也。問。犯前
四戒。則一切戒體俱失。犯後六戒。止是失菩薩法。
何云亦失比丘比丘尼位。答。此是一往乘勢之語。
又或如從高處墜。法爾至底。理無中止。所以身子
六心中退。仍向五道輪迴。亦其驗也。

佛說梵網經菩薩心地品合註卷第四

<sarticle>佛說梵網經菩薩心地品合註卷第五</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

△二明四十八輕戒三。初總標。二別釋。三總結。
今初。
佛告諸菩薩言。已說十波羅提木叉竟。四十八輕今
當說。
初句結前。次句示後也。
△二別釋四十八。第一不敬師友戒。（至）第四十八
破法戒。
○第一不敬師友戒。
若佛子。欲受國王位時。受轉輪王位時。百官受位時。
應先受菩薩戒。一切鬼神。救護王身百官之身。諸佛
歡喜。既得戒已。生孝順心。恭敬心。見上座和尚阿闍
梨大德同學同見同行者。應起承迎禮拜問訊。而菩
薩反生憍心慢心癡心瞋心。不起承迎禮拜。一一不
如法供養。以自賣身國城男女七寶百物而供給之。
若不爾者。犯輕垢罪。
一切受佛戒人。皆應敬重師友。以有爵位者。易生
憍慢。故偏舉王及百官為誡也。受戒則福庇幽明。
所以鬼神救護。又能弘護法化。故諸佛歡喜。上座
有三。一生年上座。戒臘在先。二福德上座。眾所推
敬。三法性上座。證入聖位。和尚。或云鄔波駄耶。此
翻親教師。或翻力生。繇此人力。生我無漏妙戒身
故。阿闍梨。或云阿遮梨耶。此翻軌範師。謂教授威
儀示我軌式。即下文所稱教誡法師也。大德者。總
歎具大功德。同學者。宗同一師。同見者。心同一解。
同行者。身同一業。憍者。亢己。慢者。忽人。癡者。不知
賢聖。瞋者。心懷忿恚。以自賣身等者。舉重況輕。謂
尚應如此供養。況迎拜之儀而不為耶。此四十八
輕戒。准十重法。亦應有不敬因。不敬緣。不敬法。不
敬業。飲因。飲緣。飲法。飲業。乃至破法因。破法緣。破
<pb n="529"/>
法法。破法業等。但以眾輕垢。成與未成。同稱惡作。
故不復委明耳。
此亦性遮二業。四緣成罪。一師友。謂上座及同行
等。二師友想六句。二重。二輕。二無犯。三不敬心。戒
本經云。若憍慢瞋恨。不起迎拜等。是染汙犯。若嬾
惰懈怠。或無記心。或忘誤。犯非染汙起。不犯者。若
重病。若亂心。若睡眠不知。若聽法。若說法。若在說
法眾中。護說者心。若以方便令彼調伏。若護僧制。
若護多人意。四應迎不迎應供不供等事成。隨事
結罪。
七眾同　大小共。
惟遮不開。或方便令調伏。亦得名開。
果報者。師友知識。是得道大因緣。是全梵行。不敬
則永失法利。魔所攝持。敬則常遇善緣。成就佛法。
理解者。外道不敬真諦。二乘不敬俗諦。藏通不敬
中諦。別教不敬二諦之友。
懺悔者。慢人。作法懺。慢法。如次用四種無生。
修證者。初果得不壞淨。及淨心地菩薩。永斷事慢。
四教分證人。如次斷四種理慢。
性惡者。瑜伽法中作觀音慢。是觀行慢。十地品云。
我當於一切眾生中為首為勝等。是分證慢。天上
天下。惟吾獨尊。是究竟慢。
○第二飲酒戒。
若佛子。故飲酒。而酒生過失無量。若自身手過酒器
與人有酒者。五百世無手。何況自飲。亦不得教一切
人飲。及一切眾生飲酒。況自飲酒。一切酒不得飲。若
故自飲。教人飲者。犯輕垢罪。
故飲者。明非不知誤飲。一切眾生。指異類也。餘如
酤戒中釋。
此是遮業。四緣成罪。一是酒。謂飲之醉人。二酒想
六句。二咽咽結罪。二輕垢。二無犯。三有飲心。四入
口咽咽結罪。若教他飲。咽咽二俱結罪。不犯者。病
非酒不療。
七眾同犯　大小乘俱制　開者。如末利夫人事。
果報者。飲酒之罪。有五五百果。第一五百世在鹹
糟地獄。二五百在沸屎。三五百在曲蛆蟲。四五百
在蠅蚋。五五百在癡熱無知蟲。文云五百世無手。
或但舉最後五百也。
理解如酤酒中說。
懺悔者。事飲。作法。理飲。無生。
修證者。得法自在人。飲無迷亂。
性惡者。用事飲。如濟顛等。用理飲。即法性真酒。耽
荒無厭。
○第三食肉戒。
若佛子。故食肉。一切眾生肉不得食。夫食肉者。斷大
慈悲佛性種子。一切眾生。見而捨去。是故一切菩薩。
不得食一切眾生肉。食肉得無量罪。若故食者。犯輕
垢罪。
故食者。明非不知誤食。一切眾生肉者。不論水陸
空行。但是有情身分。悉遮止也。一切眾生。皆有佛
性。與我同體。而今食噉其肉。殘慘之甚。故云斷大
慈悲佛性種子。准此。則蠶口獸毛。亦所不忍。是以
鴦掘經云。若繇綿絹帛。展轉傳來。離殺者手。施於
比丘。亦不應受。受者非悲也。
此是遮業。四緣成罪。一是肉。謂有情身分。二肉想。
二重。二輕。二無犯。三有食心。正是業主。四入口咽
咽結罪。
七眾同。
大小不全共。小乘初聽三種淨肉。一不見殺。二不
聞殺。三不疑為己殺。又有九種十種不淨肉等禁
食。餘非所制。大士懷慈。一切悉斷。又知水有蟲。或
疑有蟲。不看不漉。輙飲輙用。大小俱制。又蠶綿大
小俱制。大乘為眾生故。得畜憍奢耶等。而非自用。
<pb n="530"/>
獸毛小乘不制。大乘亦無特制。而佛頂經中亦兼
及之。不用彌善。
開遮者。或鹿角虎骨等。製入藥中。此應非犯。若為
藥故傷生命。同得殺罪。
果報者。楞伽經云。為利殺眾生。以財網諸肉。二俱
是惡業。死墮呌呼獄。若無教想求。則無三淨肉。彼
非無因有。是故不應食。佛頂經云。死死生生。互來
相噉。惡業俱生。窮未來際。又云。殺彼身命。或食其
肉。如是乃至經微塵劫。相食相誅。猶如轉輪。互為
高下。無有休息。又云。服其身分。皆為彼緣。必使身
心。於諸眾生。若身身分。身心二途。不服不食。我說
是人。真解脫者。
理解者。凡外食斷常瘜肉。二乘食偏真枯肉。菩薩
食出假脂肉。別教食但中頑肉。
懺悔者。事食。作法。理食。用四種無生。
修證者。別初住。圓初信。永斷事食。四教分證。斷四
理食。
性惡者。用事食。如釋迦本生。現惡羅剎形怖人令
受歸戒。用理食。則中道法性。名為第一美肉。恣意
飽噉。
○第四食五辛戒。
若佛子。不得食五辛。大䔉。茖[葸-十+夕]。慈[葸-十+夕]。蘭[葸-十+夕]。興渠。是五
辛一切食中不得食。若故食者。犯輕垢罪。
茖[葸-十+夕]。即韭。慈[葸-十+夕]。即[葸-十+夕]。蘭[葸-十+夕]。即小䔉。興渠。此方所無。
一切食中雜有此辛。亦不得食。非但戒單食也。
此是遮業。臭穢妨於淨法故制。四緣成罪。一是辛。
二有辛想。二重。二輕。二無犯。三有食心。四入口咽
咽結罪。
七眾同。
大小共。大乘防過義深。較小略重。
開遮者。病非䔉等不愈。須處僻靜別室食之。不得
入佛塔僧堂。不得入僧浴室不得上都圊內。俟斷
食更七日後。臭氣都盡。沐浴浣衣。香熏入眾。具如
律明。
果報者。佛頂經云。是五種辛。熟食發婬。生啖增恚。
縱能宣說十二部經。十方天仙嫌其臭穢。咸皆遠
離。諸餓鬼等。䑛其脣吻。福德日消。長無利益。修三
摩地。善神不護。魔王得便。命終自為魔王眷屬。受
魔福盡。墮無間獄。
理解者。見思辛。塵沙辛。無明辛。
懺悔者。事食。作法。理食。無生。
修證者。事辛為修行第一漸次。最初應斷。初果斷
見辛。四果斷思辛。出假斷塵沙辛。別地圓住。分斷
無明之辛。
性惡者。辛是熏染為義。以法界辛。徧熏法界。如擊
塗毒鼓。置毒乳中等喻。既以毒喻圓理。亦可以辛
喻也。
○第五不教悔罪戒。
若佛子。見一切眾生犯八戒。五戒。十戒。毀禁。七逆。八
難。一切犯戒罪。應教懺悔。而菩薩不教懺悔。同住。同
僧利養。而共布薩。一眾說戒。而不舉其罪。不教悔過
者。犯輕垢罪。
八戒者。八關齋法。又地持八重。五戒者。清信士女
所受。十戒者。十善戒。沙彌十戒。又此經十重。毀禁
者。總明犯一切戒。即毀三世諸佛明禁。七逆。現在
下文。八難。乃犯戒果報。一地獄。二畜生。三餓鬼。四
盲聾瘖瘂。諸根不具。五生邪見家。世智辯聰。六佛
前佛後。七北洲。八無想天。一切犯戒罪者。若大若
小。若重若輕。若因若果。皆教懺悔。教懺悔者。以見
聞疑三根舉事。令改往修來。捨過遷善也。梵語懺
摩。是此方請忍請恕之意。即表除於往愆。悔乃此
方之語。義稱惡作。謂追責前來所作是惡。決志改
途易轍。即表修於來善。同住同利。是共食味。布薩
<pb n="531"/>
說戒。是共法味。理應如法舉罪。故不舉不教者犯
也。
此是遮業。四緣成罪。一有罪。二有罪想。若實謂無
罪者非犯。三不教心。戒本經云。瞋心不舉。是染汙
犯。嬾惰懈怠。非染汙犯。四默然同住。不教悔是一
罪。同食味復一罪。同法味又一罪。隨事各結。不犯
者。戒本經云。若狂。若知不說令彼調伏。若護他心。
若護僧制。又云。見眾生造今世後世惡業。以慊恨
心不為正說。是染汙犯。不犯者。若自無智。若無力。
若使有力者說。若彼自有力。若彼自有善知識。若
以方便令彼調伏。若為正說。於我憎恨。若出惡言。
若顛倒為。若無愛敬。若復彼人性弊𢤱戾。又自不
悔過。亦應此戒兼制。戒本經云。若菩薩不護不信
之言。不護譏毀。亦不除滅。若實有過惡不除滅者。
是染汙犯。實無過惡而不除滅。非染汙犯。不犯者。
若外道誹謗。及餘惡人。若出家乞食。修善因緣。生
他譏毀。若前人瞋狂而生譏毀。解曰。不教人悔。惟
是遮業。自過不悔。兼得性業也。又善生經云。若優
婆塞見他四眾毀所受戒。心生憍慢。言我勝彼。彼
不如我。得失意罪。解曰。斯亦此戒兼攝。亦具性遮
二業。亦通七眾同犯也。
七眾不全同。比丘應舉七眾罪。比丘尼得舉六眾
罪。不得舉比丘罪。若與比丘親里知識。私相勸諫。
無罪。式叉摩那得舉五眾罪。不得舉比丘比丘尼
罪。沙彌得舉四眾罪。不得舉上三眾罪。沙彌尼得
舉三眾罪。不得舉上四眾罪。在家二眾得舉自類
罪。不得舉出家五眾罪。若親厚知識。私相勸諫。皆
悉無罪。又在家二眾。無同利養事。惟有不舉。及同
布薩二過。
大小乘俱制。
開遮者。僧祇律云。若彼人兇暴。若依王力。大臣力。
兇惡人力。或起奪命因緣傷梵行者。應作是念。彼
罪行業。必自有報。彼自應知。爾時但護根相應。無
罪。又四分律云。內有五法應舉他。以時。不以非時。
真實。不以不實。有益。不以減損。柔軟。不以麤獷。慈
心。不以瞋恚。
果報者。大涅槃云。若善比丘。見壞法者。置不訶責。
驅遣舉處。是人佛法中怨。若能責遣。當知得福無
量。不可稱計。菩薩善戒經云。施陀羅等。及以屠兒。
雖行惡業。不能破壞如來正法。不心定墮三惡道
中。為師不能教訶弟子。則破佛法。必墮地獄。優婆
塞戒經云。寧受惡戒。一日中斷無量命根。終不養
畜弊惡弟子。不能調伏。何以故。是惡律儀。殃齊自
身。畜惡弟子不能教誨。乃令無量眾生作惡。能謗
無量善妙之法。壞和合僧。令多眾生。作五無間。是
故劇於惡律儀罪。
理解者。前人破於理戒。應教理懺。又觀心釋者。前
念起惡為罪。後念覺竟觀察。名為教悔。
懺悔者。事不教。用作法。理不教。用無生。
修證者。他人犯戒。於四諍中即是犯諍。若舉過不
服。即是覓諍。若復有人不知戒相。不決重輕。即是
言諍。若於三諍事發。又即事諍。此之四諍。具十法
者乃能滅之。一持戒。二多聞。三誦毗尼極利。四廣
解其義。五言辭了了。堪任問答。六諍起能滅。七不
愛。八不恚。九不怖。十不癡。又僧祇明成就十四法。
名為第五持律。所謂善能滅諍。大約是無疑解脫。
阿羅漢也。教悔理罪。位在圓住。通教見地。亦滅界
內理諍。
性惡者。維摩經云。外道六師。是汝之師。汝師所墮。
汝亦隨墮。則非惟不教令悔。又從而和之矣。此亦
具有事理二墮也。
○第六不供給請法戒。
若佛子。見大乘法師。大乘同學同見同行。來入僧坊
<pb n="532"/>
舍宅城邑。若百里千里來者。即起迎來送去。禮拜供
養。日日三時供養。日食三兩金。百味飲食。牀座醫藥。
供事法師。一切所須。盡給與之。常請法師三時說法。
日日三時禮拜。不生瞋心患惱之心。為法滅身。請法
不懈。若不爾者。犯輕垢罪。
日食三兩金者。極勢之語。三時者。中前中後。初夜。
瞋心者。恚彼法師。患惱者。恐己侈費。為法滅身者。
舉重況輕。
此是遮業。喪資神之益故制也。四緣成罪。一是法
師。二法師想。若不知者非犯。三不請心。若瞋。若惱。
是染汙犯。懈怠。忘誤。非染汙犯。四漠然空過。隨事
結罪。又不受師教。亦應此戒兼制。戒本經云。欲求
定心。慊恨憍慢。不受師教。是染汙犯。若懶惰懈怠。
非染汙犯。不犯者。若病。若無力。若知彼人作顛倒
說。若自多聞有力。若先已受法。
七眾同。
大小不全共。小乘未滿五夏。未諳律藏。見有持律
人來應請。餘非所制。大乘求法無厭。一切應請。
開遮者。若知不請令彼調伏。
果報者。不請則失聞熏益。障智慧種。請則常能不
離正法。
理解者。觀慧不現前。名不供給請法。
懺悔者。事不請。作法。理不請。無生。
修證者。入淨心地菩薩。常法供養一切三寶。事請
理請俱無犯。
性惡者。事惡。則如闍王之女。見大聲聞而不起迎
禮敬。理惡。則觀於絕待法性。不得能供所供。能請
所請。
○第七不往聽法戒。
若佛子。一切處有講法毗尼經律。大宅舍中有講法
處。是新學菩薩。應持經律卷。至法師所。聽受諮問。若
山林樹下。僧地房中。一切說法處。悉至聽受。若不至
彼聽受諮問者。犯輕垢罪。
一切處者。通指僧坊俗地。大宅舍。別指俗地。山林
等。別指僧地也。法毗尼經律者。法名軌持。毗尼名
滅。意指所詮。經律二字。意指能詮。謂經詮法。律詮
毗尼。然毗尼正翻為律。經亦訓法訓常。文言似複。
義理須明。謂經律二種。世間共有。而世間之經。未
必詮於正法。世間之律。未必詮於毗尼。惟佛經佛
律中。明五種遠離行相應。名之為法。亦名毗尼。亦
名佛所教誡。所謂是出離。非世法。是越度。非有愛。
是無欲。非有欲。是無結。非有結。是不親近生死。非
親近。又五種出要行相應。名之為律。亦名為法。亦
名佛所教誡。所謂令少欲。不多欲。令知足。不無厭。
令易護。不難護。令易養。不難養。令智慧。不愚癡。是
故名為法毗尼經律。此法毗尼。大小齊奉。七眾同
修。非局在聲聞也。
此是遮業。四緣成罪。一是講法律。二講法律想。三
不往心。若瞋慢。是染汙犯。若懈怠。非染汙犯。四不
往聽。日日結罪。善生經中制四十里內須往。此亦
應爾。不犯者。若不解。若病。若無力。若彼顛倒說。若
護說者心。若數數聞。已受持。已知義。若多聞。若聞
持。若如說行。若修禪定不欲暫廢。若鈍根難悟難
受難持。不往者皆不犯。
七眾同　大小略異如前說。
開遮者。佛藏經云。若比丘說法。雜外道義。有善比
丘勤求道者。應從座去。若不去者。非善比丘。亦復
不名隨佛教者。
果報者。地持經云。菩薩於善知識。聽受經法。於說
法人。有五處不應憶念。淨心專聽。一者不念破戒。
謂不念言。此犯律儀。不應從彼聽受經法。二者不
念下性。謂不念言。我不從彼下性之人聽受經法。
三者不念醜陋。謂不念言。我不從此醜陋之人聽
<pb n="533"/>
受經法。四者不念壞味。謂不念言。我不從彼不正
語人聽受經法。但依於義。不依於味。五者不念壞
美語。謂不念言。我不從彼麤言說人聽受經法。如
是五處不憶念者。是菩薩勤攝正法。於說法人。不
起嫌想。若下根菩薩。起人過心。退不樂聽法。當知
是菩薩不能自度。智慧退減。解曰。智慧退減。不聽
之失也。能至心聽。則如沙彌戲擲。堪證四果。況實
說正法耶。
理解者。不歷法觀心。即是不往聽法。
懺悔者。事不往。作法。理不往。無生。
修證者。事往。應如常啼善財。理往。如石室觀空。又
菩薩成就遊戲神通。能徧至十方聽法。成就念不
退法。能念念永不離法。
性惡者。不應以法更聽於法。
○第八心背大乘戒。
若佛子。心背大乘常住經律言非佛說。而受持二乘
聲聞外道惡見一切禁戒邪見經律者。犯輕垢罪。
心背者。明非口說。言非佛說者。意言分別計度。受
持者。擬欲受持也。
此具性遮二業。計二乘。惟遮業。計外道。兼性業。以
是邪見故也。直制猶豫未決。是中下二邪見之方
便。以其計尚未成。故且結輕。若計成。則失菩薩戒
矣。
七眾同。
大小不全共。小是本習。故非犯。計外。得責心罪。發
心欲往。步步結應懺罪。聞外道說法。不入其心。悔
還。尚許懺除共住。若片語入心。奉行其法。乃至拔
一髮等。失比丘戒。成重難。現身不復許入僧數。
惟遮不開。
果報者。計外。成邪見。墮三塗。計小。障大菩提。
理解者。除一乘圓理。其餘皆名邪小。
懺悔者。事背。作法。理背。須一心無生。
修證者。位不退人。永不計外。行不退人。永不計小。
念不退人。永不背理。
性惡者。用外用小接外小機。示同其計。
○第九不看病戒。
若佛子。見一切疾病人。常應供養。如佛無異。八福田
中。看病福田。是第一福田。若父母師僧弟子病。諸根
不具。百種病若惱。皆供養令差。而菩薩以瞋恨心不
看。乃至僧坊城邑曠野山林道路中。見病不救濟者。
犯輕垢罪。
八福田者。一佛。二聖人。三和尚。四阿闍梨。五僧。六
父。七母。八病人。七是敬田。病兼悲敬。故名第一。
此是遮業。四緣成罪。一有病。二有病想。三不看心。
瞋恨。是染汙犯。懈怠非染汙犯。四應看不看。隨事
結罪。不犯者。若自病。若無力。若教有力隨順病者。
若知彼人自有眷屬。若彼有力自能經理。若病數
數發。若長病。若修勝業不欲暫廢。若闇鈍難悟難
受難持難緣中住。若先看他病。如病。窮苦亦爾。又
云。見諸眾生有親屬難。財物難。以慊恨心。不為開
解除其憂惱。是染汙犯。若嬾惰懈怠。非染汙犯。亦
應此戒兼攝。
七眾同犯。
大小不全共。小乘惟師友同活共房。及僧尼須看。
此外不制。大士弘誓兼物。一切應看。
開遮如不犯中說。又復應知看病法則。四分律云。
有五法能看病人。一知病人可食不可食。可食能
與。二不惡賤病人大小便吐唾。三有慈愍心。不為
衣食。四能經理湯藥。乃至。差若死。五能為病人說
法令歡喜。根本律云。不應令無智人為看病者。必
有他緣。須自出外。於不善解看病之人。當可教示。
勿令病者非理損害。墮水火。食諸毒。持刀斧。墮巖
壍或陞高樹。食所忌食。皆應遮止。律攝云。若病人
<pb n="534"/>
貧無藥直者。師主知識等應為辦之。或施主邊求。
或用僧伽物。或塔物。或幡葢等莊嚴之具。依價賣
之。以供藥直。若後病差。應償。若無力者。不還無罪。
大師之子。是父財故。若看病苾芻供給病者。除性
罪已。餘皆應作。
果報者。不看失慈心益。失悲敬二田。自有病苦。亦
無人看。能看。則成就第一福田。
理解者。眾生具有見思塵沙無明等病。不以四教
法藥治之。名不看病。
懺悔者。事不看。作法。理不看。無生。自於四種無生
善通達已。乃能以法藥療他。
修證者。生緣慈。能看身病。法緣慈。能看見思病。無
緣慈。能看無明病。
性惡者。常與捨心相應。名不看病。又復示現病行。
○第十畜殺具戒。
若佛子。不得畜一切刀杖弓箭矛斧鬬戰之具。及惡
網羅罥殺生之器。一切不得畜。而菩薩乃至殺父母
尚不加報。況殺一切眾生。不得畜殺眾生具。若故畜
者。犯輕垢罪。
矛者。長鎗。罥者。所以羇禽獸足。殺父母尚不加報。
舉重況輕。
此是性遮二業。殺之方便。且結輕垢。隨害物時。更
結殺罪。
七眾同犯。鬬戰具。舊開國王王子。餘殺生器。道俗
皆制。
大小共。
開遮者。或勸人戒殺。若買若化其器而藏舉之毀
壞彌善。
果報如殺戒中說。
理解者。前三教觀行。皆是殺理之具。
懺悔者。畜事具。作法。畜理具。須一心無生。
修證者。初果以上。永捨事器。圓住永捨理器。
性惡者。正以圓頓止觀為究竟殺具。
如是十戒。應當學。敬心奉持。下六品中廣明。
此總結第一段十戒。懸指廣文也。
○第十一國使戒。
若佛子。不得為利養惡心故。通國使命。軍陣合會。興
師相伐。殺無量眾生。而菩薩尚不得入軍中往來。況
故作國賊。若故作者。犯輕垢罪。
利養惡心。明非和合息諍因緣也。尚不得入軍中
往來者。軍中喧雜。非佛子所行之處。舉輕以況重
也。國賊者。孟子云。今之所謂良臣。古之所謂民賊。
賤是害義。興師相伐。必害於民。民為國本。害民即
是害國也。
此是性遮二業。正制為利養故。作此相害因緣。隨
事隨語結經。若瞋怒因緣。自屬殺戒。若貪奪寶物
因緣。自屬盜戒。
七眾同犯　大小俱制。
開遮者。如隱峯飛錫止兵。圖澄占鈴息難等。
果報者。交扇失歡。得上品兩舌惡口報。殺戮取利。
得上品殺盜報。
理解者。無明國。不可交通。煩惱軍。往來得罪。
懺悔者。事使。作法。理使。無生。
修證者。初果以上。不為事使。四教分證。不為理使。
性惡者。或為事使。即如圖澄等。或為理使。則方便
破無明國。善巧摧煩惱軍。又於無明國裏出入。煩
惱軍中往來以度眾生。
○第十二販賣戒。
若佛子。故販賣良人奴婢六畜。市易棺材板木盛死
之具。尚不應自作。況教人作。若故自作。教人作者。犯
輕垢罪。
販賣良人奴婢。則有眷屬分離之苦。販賣六畜。則
為殺害之緣。市易棺材板木。則必利人之死。教人
<pb n="535"/>
作者。或為我作。或令自作。皆得罪也。
此亦性遮二業。希利損物。乖於慈心。事事結罪。若
偷販生口。賣畜令殺。呪人令死以售棺材。別犯盜
罪殺罪。
七眾不全同。在家畜耕牛等非犯。然據善生經。須
先作淨施。然後受戒。否則得失意罪。
大小俱制。
開遮者。買畜放生。施棺給貧。
果報者。眷屬分張。多病短命。
理解者。取果行因名販賣。偏真涅槃名死具。又不
達性具之理。別圖積功累德。別求中道。皆名販賣。
懺悔者。事販。作法。理販。須一心無生。
修證者。初果以上無事販。圓人無理販。
性惡者。分離無明眷屬。斷絕十二生因。盡法界眾
生。市以無縫棺材。所謂皆以如來滅度而滅度之。
○第十三謗毀戒。
若佛子。以惡心故。無事謗他良人善人法師師僧。國
王貴人。言犯七逆十重。於父母兄弟六親中。應生孝
順心。慈悲心。而反更加於逆害。墮不如意處者。犯輕
垢罪。
惡心者。瞋惱之心。欲前人陷沒也。無事者。無見聞
疑三根。父母兄弟六親者。大士視一切人。皆如父
母兄弟六親也。
此是性遮二業。六緣成罪。一無罪。二無罪想六句。
四犯。二非犯。三謗毀心。正是業主。四所說過。七逆
十重等。五所向人。向同法謗同法。或向外人謗外
人。故輕。若向外人謗同法。自屬重戒中攝。六前人
領解。隨語隨人結罪。若說實。非犯。以惡心說。亦犯
輕垢。
七眾同　大小共　惟遮不開。
果報如妄言惡口中說。
理解亦如重戒中說。
懺悔者。事謗。作法。理謗。無生。
修證者。初果無不實謗。三果無惡心說實。圓人無
理謗。
性惡者。方便說此性惡法門。謂佛是究竟大貪等。
○第十四放火焚燒戒。
若佛子。以惡心故。放大火燒山林曠野。四月乃至九
月放火。若燒他人家屋宅城邑僧坊田木。及鬼神官
物。一切有生物不得故燒。若故燒者。犯輕垢罪。
惡心者。恣情任意。不知慎重也。四月至九月。一往
約多寒國土言之。若少寒國土。尤須審察時宜也。
燒他屋宅等者。謂因不慎。放火而誤及之。若為損
他故燒。自屬盜戒等流罪攝。一切有生物不得故
燒者。放火非為燒生。有必傷生之勢。故專制四月
乃至九月。遠防殺緣。若為殺故燒。自屬殺戒中攝。
今結云若故燒者。明非慎重而偶誤也。
此是遮業。四緣成罪。一非時。二非時想。三不慎心。
四正放火燒。
七眾同　大小共。
開遮者。在家為耕種等業。出家為除妨害。擇時慎
燒。無犯。
果報者。不慎則有誤殺之業。
理解者。放見思火。燒真諦理智。放無明火。燒中道
理智。
懺悔者。事燒。作法。見思燒。四種無生。無明燒。須次
第一心二種無生。
修證者。初果斷事燒。四果斷見思燒。佛斷無明燒。
性惡者。放三智火。燒盡法界三惑窟宅。
○第十五僻教戒。
若佛子。自佛弟子。及外道惡人。六親。一切善知識。應
一一教受持大乘經律。應教解義理。使發菩提心。十
發趣心。十長養心。十金剛心。於三十心中。一一解其
<pb n="536"/>
次第法用。而菩薩以惡心瞋心。橫教二乘聲聞經律
外道邪見論等。犯輕垢罪。
佛弟子。單指內眾。外道惡人。單指外眾。六親。通內
外眾。一切善知識。謂交遊往還。素相親善者也。應
教解義理使發菩提心者。繇解義理。始堪發心。不
同盲修瞎煉也。又解義不發心。增長狂慧。發心不
解義。增長無明。教之使之。令知真解真修也。惡心
者。概欲令人入於偏邪。瞋心者。偏惱此人。不以正
教。橫者。枉其根性。不稱機宜。明非應病與藥也。
教以外道。性遮二業。教以二乘。惟是遮業。惡心瞋
心。是染汙犯。無知根智。非染汙犯。
七眾同。
大小不全共。同者。同不得教以外道。異者。小乘本
習小。非犯。
開遮者。用隨情說。逗彼機宜。乃至示同外道等。
果報者。以外教。得邪見報。以小教。障大菩提。以大
乘教。自他俱利。
理解者。除一乘妙法。皆名邪小。故曰自此以前。我
等皆名邪見人也。
懺悔者。教事邪小。作法。教理邪小。須一心無生。悟
一心無生法已。為實施權。開權顯實。以正入邪。引
邪歸正。無所不可。
修證者。初果無邪教。出假無小教。圓人無理內邪
小。
性惡者。徧用一切邪小法門。攝一切機。又究竟邪
小。即究竟一乘。
○第十六為利倒說戒。
若佛子。應好心先學大乘威儀經律。廣開解義味。見
後新學菩薩。有從百里千里來求大乘經律。應如法
為說一切苦行。若燒身燒臂燒指。若不燒身臂指供
養諸佛。非出家菩薩。乃至餓虎狼師子。一切餓鬼。悉
應捨身肉手足而供養之。然後一一次第為說正法。
使心開意解。而菩薩為利養故。應答不答。倒說經律
文字。無前無後。謗三寶說者。犯輕垢罪。
好心者。上求下化之心。先學者。自利利他之本。威
儀者。化導之軌範。經律者。進修之門戶。廣開解義
味者。致廣大而盡精微。明非淺近粗疎而已。燒身
臂指供養諸佛。與眾生同悲仰而上求佛道之極
致也。捨身肉手足供餓鬼虎狼等。與如來同慈力
而下化眾生之極致也。先為說此如法苦行以大
其心志。堅其誓願。然後一一次第為說正法。謂隨
問而說。不顛倒說。不邪謬說。故能使其心開意解。
此誠先學菩薩之職任也。應答不答。則不一一說。
倒說。則不次第。謗三寶。則非正法。又倒說即名為
謗。所謂說法不當機。所說為非量也。
此是遮業。不先學是一過。不正說又一過。為利。是
染汙犯。無知機智。非染汙犯。
七眾同。
大小共。小乘依小法教人。亦不得隱沒義理。
開遮者。知機故不說。或為斷邪命而訶苦行。破愚
執而談理行。
果報者。為利。則邪命所攝。倒說。則謗法等流。
理解者。不知四悉檀因緣。皆名倒說。
懺悔者。事倒。作法。理倒。無生。
修證者。初果無為利心。出假具知根智。圓觀曉了
四悉。
性惡者。一切法倒。一切法正。以正相入倒相。以倒
相入正相。
○第十七恃勢乞求戒。
若佛子。自為飲食錢財利養名譽故。親近國王王子
大臣百官。恃作形勢。乞索打拍牽挽。橫取錢物。一切
求利。名為惡求多求。教他人求。都無慈心。無孝順心
者。輕犯垢罪。
<pb n="537"/>
自為者。明非為三寶等。為飲食乃至名譽。明非為
道也。惡求者。威逼故非善。多求者。無厭故非少。教
他者。教人為我求。如遣使作書之類。
此具性遮二業。盜戒之等流也。或將本覓利。或薦
書強化。皆屬此戒。若非分陵奪。自屬盜戒。又戒本
經云。多欲不知足。貪著財物。是染汙犯。亦此戒攝。
七眾同犯　大小俱制。
開遮者。為三寶。為病人。為眾生如法營求。非犯。
果報者。乞求。則妨道惱他。不乞。則正命清淨。自他
俱利。
理解者。二乘橫取真。藏通菩薩橫取俗。別教橫取
中。
懺悔者。事取。作法。理取。一心無生。
修證者。初果斷事取。圓觀伏理取。圓住斷理取。
性惡者。橫於九界逼取佛界善根。橫於二十五有
逼取真常我性。
○第十八無解作師戒。
若佛子。應學十二部經。誦戒者。日日六時持菩薩戒。
解其義理。佛性之性。而菩薩不解一句一偈。及戒律
因緣。詐言能解者。即為自欺誑。亦欺誑他人。一一不
解。一切法不知。而為他人作師授戒者。犯輕垢罪。
大士以傳法度生為正務。故應學十二部經以為
度生之本。而戒經尤大士之根本。故應日日六時
誦持。令其精熟。然不但誦文而已。又必解其義理
佛性之性。謂先悟本源自性清淨。為無作戒所依
體性。即依此無作戒。還為成佛種子。是知自性清
淨者。正因佛性也。菩薩戒者。緣了佛性也。全一性
以起二修。全二修而成一性。故名佛性之性。猶云
諸佛本源佛性種子也。不解一句等。舉輕況重。葢
凡夫淺智。誰能法法全通。但知之為知之。不知為
不知。斯無過咎。設但不解一句一偈。及戒律少分
因緣。而不肯闕疑。詐言能解。即為內乖己心而自
欺。外誤前人而誑他。何況一一戒律皆不解。一切
佛法皆不知。則自且從師求學之不暇。豈可為他
人作師授戒哉。
此是遮業。受戒不學是一過。妄欲作師又一過。隨
事結罪。
七眾者。舊云。比丘比丘尼犯。餘五眾無作師事。未
制。今按善生經中。在家菩薩亦得畜在家弟子。似
亦同制。然在家雖畜弟子。無授戒事。故云不犯耳。
大小乘俱制。義疏曰。大乘為師。必是出家菩薩。具
足五德。一持戒。二十臘。三解律藏。四通禪思。五慧
藏窮玄。什師所傳。融師筆受。流傳至今。此其正說。
次地持云。必須戒德嚴明。善解三藏。堪能發彼敬
心。方可從受。不爾得罪也。四分律曰。五法不成就。
不得授人具足戒。不得與人作依止師。不得畜沙
彌。一戒。二定。三慧。四解脫。五解脫知見。又不能教
人堅住此五。又成就五非法。不得授人具足戒。與
依止。畜沙彌。一無信。二無慚。三無愧。四懶惰。五多
忘。又五。破增上戒。破增上見。破增上威儀。少聞。無
智慧。又五。不瞻視病。不方便住處。不能破疑。不教
捨惡見。減十歲。又五。不知犯。不犯。若輕。若重。減十
歲。又五。不知教授弟子增上威儀。增上淨行。增上
波羅提木叉。白。羯磨。又五。不知增戒。增心。增智慧。
不知白。不知羯磨。一一反上者。得與人授具足戒。
得與依止。得畜沙彌。僧祇律曰。十法成就。聽度人
出家受具。一持戒。二多聞阿毗曇。三多聞毗尼。四
學戒。五學定。六學慧。七能出罪。能使人出罪。八能
看病。能使人看病。九弟子有難。能送脫難。能使人
送。十滿十歲。是名十事聽度人出家受具足。下至
滿十歲。知二部律。亦得。受依止者亦爾。薩婆多律
攝曰。滿足十夏。方住師位。復須成就五法。一知有
犯。二知無犯。三知輕。四知重。五於別解脫經。廣能
<pb n="538"/>
開解。於諸學處創結隨開。若遇難緣。善知通塞。常
誦戒本。能決他疑。戒見多聞。自他俱利。威儀行法。
無有虧犯。具如是德。名親教師。繇其親能教出離
法故。若雖近圓。於諸學處。不識重輕。設六十夏。仍
須伏託明德。依止而住。若師小者。惟除禮足。自餘
咸作。此即名為老小苾芻。不得與他出家。及受近
圓也。智旭曰。傳法度生。乃名報佛恩德。此戒不是
禁人作師。只是責人無解耳。堪嗟末世。顛倒多端。
或駕言度生。謬為師範。不解而詐稱能解。門庭高
設。我相熾然。或懶學律法。退不為師。或宗教自負。
藐視律門。豎我慢幢。則訶毀戒學。貪收徒眾。則仍
授戒名。昧心厚顏。莫此為甚。又或謬謂大乘融通。
不須小律。詎知小不兼大。大必兼小。如河不納海。
海必納河。若不大小並學。那名菩薩比丘。故今略
引聲聞師德。用裨大士芳規觀者幸勿厭其繁𤨏。
開遮者。為白衣授終身五戒。及六齋日授八戒法。
皆悉無犯。然亦須知五戒八戒義趣。又八戒法。若
無比丘比丘尼。則式叉摩那沙彌沙彌尼亦得授
之五戒法。設無出家五眾。則在家二眾亦得授之。
果報者。佛藏經云。身未證法而在高座。身自不知
而教人者。法墮地獄。
理解者。未真見諦。總名無解。
懺悔者。無教門解。須作法。并善學。無入理解。須無
生。
修證者。觀行相似位人。有教門正解。分證位人。有
入理真解。
性惡者。一切法本不可解。忘情絕解。乃為法界之
師。
○第十九兩舌戒。
若佛子。以惡心故。見持戒比丘。手捉香爐。行菩薩行。
而鬬遘兩頭。謗欺賢人無惡不造者。犯輕垢罪。
惡心者。瞋彼前人。欲令鬬諍。或嫉彼賢善。欲為妨
惱也。手捉香爐。聊舉善行之一事。鬬遘兩頭。謂交
扇令造諍端。此雖說實猶犯。況謗欺耶。
此具性遮二業。六緣成罪。一眾生。二眾生想。應以
持戒不持戒六句分別。二稍重。四稍輕也。三兩舌
心。正是業主。四說過。無論實與不實。五所向人。若
向無戒人。自屬重戒。若泛向同法。非彼親友。自屬
第十三謗毀戒。今正鬬以遘為念。的向彼之親厚。
故實與不實皆犯。若欲向此人。誤向彼人。結方便
罪。六前人領解。語語結罪。
七眾同　大小共。
開遮者。菩薩戒本云。又如菩薩見諸有情。為惡友
朋之所攝受。親愛不捨。菩薩見已。起憐愍心。發生
利益安樂意樂。隨力隨能。說離間語。令離惡友。捨
相親愛。勿令當受長夜無義無利。如是以饒益心。
說離間語。乖離他愛。無所違犯。生多功德。
果報如第六重戒中說。
理解者。說有說無為兩舌。說真說俗為兩舌。說邊
說中為兩舌。
懺悔者。事中兩舌。須作法。有無兩舌。四無生。真俗
兩舌。後二無生。邊中兩舌。惟用一心無生。
修證者。初果無事兩舌。圓人無理兩舌。
性惡者。隨情隨智為兩舌。一切實一切不實等亦
是兩舌。
○第二十不行放救戒。
若佛子。以慈心故。行放生業。一切男子是我父。一切
女人是我母。我生生無不從之受生。故六道眾生。皆
是我父母。而殺而食者。即殺我父母。亦殺我故身。一
切地水是我先身。一切火風是我本體。故常行放生。
生生受生。常住之法。教人放生。若見世人殺畜生時。
應方便救護。解其苦難。常教化講說菩薩戒。救度眾
生。若父母兄弟死亡之日。應請法師講菩薩戒經律。
<pb n="539"/>
福資亡者。得見諸佛。生人天上。若不爾者。犯輕垢罪。
以慈心故。總修三種慈心也。一生緣慈。即觀六道
皆我父母。二法緣慈。即觀地水火風是我身體。三
無緣慈。即於生生受生之中而悟不生不滅常住
之法。教人放生者。以此三慈開示於人。救護。則解
其現在苦難。教化講說。則拔其未來苦因。令不受
未來苦難。又救是拔苦。度是與樂也。得見諸佛生
人天上者。見佛聞法。恒於人天類中修道。永離畜
生難處。方名究竟放救也。
此是遮業。四緣成罪。一苦眾生。二苦眾生想。三無
慈心。若欲救而力不逮者。至心為稱佛名。或為說
法。以作救慧命之緣因。不犯。四坐視不救。隨事結
罪。不救身命是一過。不救慧命又一過。
七眾同犯。
大小不全共。小乘不救眷屬有罪。餘非所制。大士
弘慈。一切悉救。
惟遮不開。
果報者。不救則失三慈法利。救則成就三慈法門。
理解者。見外凡殺真諦。二乘殺俗諦權教殺中諦
而不放救。
懺悔者。不救事殺。須作法。不救理殺。須無生。
修證者。慈心三昧成。常行事理二救。
性惡者。或不救事殺。如古人謂猪子云。正兩脚時
不掙。今既四脚。掙向何處。或不救理殺殺盡安居。
自作教他。寧惟不救。又從而助之。
如是十戒。應當學。敬心奉持。如滅罪品中廣明一一
戒。
此總結第二段十戒。亦懸指廣文也。

佛說梵網經菩薩心地品合註卷第五

<sarticle>佛說梵網經菩薩心地品合註卷第六</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂

○第二十一瞋打報讐戒。
若佛子。不得以瞋報瞋。以打報打。若殺父母兄弟六
親。不得加報。若國主為他人殺者。亦不得加報。殺生
報生。不順孝道。尚不畜奴婢。打拍罵辱。日日起三業。
口罪無量。況故作七逆之罪。而出家菩薩。無慈心報
讐。乃至六親中故報者。犯輕垢罪。
不順孝道者。被他殺害。必有夙因。快意報讐。重增
未來怨結。非所以愛死者也。尚不畜奴婢者。舉輕
況重。然出家人。總不得畜。在家得畜。但不應非理
打罵耳。七逆罪者。如孟軻云。殺人之父。人亦殺其
父。殺人之兄。人亦殺其兄。去自殺惟是一間。今我
為父報讐。彼復結讐於我父。又種將來害父之因。
故報讐即可名七逆也。結云出家菩薩者。意顯在
家菩薩。猶得兼用王法。以直報怨。出家斷不可矣。
此是性遮二業。既傷慈忍。復結來怨故也。五緣成
罪。一是讐。二讐想有六句。初二句輕。謂讐作讐想
讐疑而行瞋報。二句稍重。謂非讐而作讐想讐疑。
二句更重。謂非讐非讐想。讐非讐想而行瞋打。即
第九重戒攝也。三有報復心。四行瞋報事。五前人
領納。謂受其打罵。結輕。若害命。結歸第一殺戒。在
家菩薩。以直報怨。憑斷事官依律決判。無有私情。
若打若殺皆不犯。或私行報復。或賄賂求託官府。
過分治罸。一一刑辱。結輕。害命。結重。又戒本經云。
若菩薩於他起慊恨心。執持不捨。是染汙犯。亦可
此戒兼制。又菩薩怨不宜報。恩則宜報。故戒本經
云。受他恩惠。以慊恨心。不以若等若增酬答彼者。
<pb n="540"/>
是染汙犯。若嬾惰懈怠。非染汙犯。不犯者。若作方
便而無力。若以方便令彼調伏。若欲報恩而彼不受。
七眾同犯　大小俱制　惟遮不開。
果報者。報則相讐相害。更無休息。不報則解怨釋
結。永無讐對。
理解者。見思塵沙無明為讐。以空假中觀破之為
瞋報。若了達煩惱即菩提。則無瞋報。亦名以直報
怨。
懺悔者。事報。作法。理報。一心無生。
修證者。初果無事報。圓住無理報。
性惡者。破煩惱怨。殺無明賊。
○第二十二憍慢不請法戒。
若佛子。初始出家。未有所解。而自恃聰明有智。或恃
高貴。年宿。或恃大姓。高門。大解。大福。大富饒財七寶。
以此憍慢。而不諮受先學法師經律。其法師者。或小
姓。年少。卑門。貧窮。下賤。諸根不具。而實有德。一切經
律盡解。而新學菩薩。不得觀法師種姓。而不來諮受
法師第一義諦者。犯輕垢罪。
初始出家者。明其染法未深。未有所解者。無佛法
中正解。既染法未深。未開正解。則更不宜憍慢。而
惟其染法未深。未開正解。往往易生憍慢也。自恃
凡有七事。一恃世間總智。二恃位高。三恃年尊。四
恃門族。五恃大解。六恃大福。七恃富財。其法師者。
小姓則非大姓。年少則非年宿。卑門則非高門。貧
窮則非富財。下賤則非有位。諸根不具則非聰明
大解。而實有德。是有真修。經律盡解。是有正解。解
行雙美。何得更論種姓。今不來諮受。其過何如。
此是性遮二業。慢如高山。法水不住。失傳化之益。
乖參學之方。四緣成罪。一法師。二法師想六句。二
重二輕二無犯。三憍慢心。正是業主。與前第六瞋
患為異。四不諮受。隨所應諮不諮結罪。又戒本經
云。輕說法者。不生恭敬。嗤笑毀呰。但著文字。不依
實義。是染汙犯。亦此戒兼制。
七眾同。
大小不全共。小乘於應請者。而憍慢不請則犯。餘
惟不得憍慢。不制悉請。大乘求法為務。一切應請。
一切不應憍慢。
惟遮不開。
果報者。憍慢則失正法種。頑愚陋劣。重法則智慧
開明。菩提增長。
理解者。一切諸法中。悉有安樂性。不善用觀。橫於
其中取一捨一。就所捨處。不能於中如實觀其法
性。名憍慢不請。
懺悔者。事憍。作法。理憍。一心無生。
修證者。初果無事憍。圓住無理憍。
性惡者。天上天下。惟吾獨尊。不見世間諸天及人。
堪受如來迎接禮拜者。假使佛為起迎。令彼即時
頭破七分。
○第二十三憍慢僻說戒。
若佛子。佛滅度後。欲以好心受菩薩戒時。於佛菩薩
形像前自誓受戒。當以七日佛前懺悔。得見好相便
得戒。若不得好相。應二七三七乃至一年。要得好相。
得好相已。便得佛菩薩形像前受戒。若不得好相。雖
佛像前受戒。不名得戒。若先受菩薩戒法師前受戒
時。不須要見好相。何以故。是法師師師相授故。不須
好相。是以法師前受戒時即得戒。以生至重心故便
得戒。若千里內無能授戒師。得佛菩薩形像前自誓
受戒。而要見好相。若法師自倚解經律。大乘學戒。與
國王太子百官以為善友。而新學菩薩。來問若經義
律義。輕心惡心慢心。不一一好答問者。犯輕垢罪。
師師相授不須好相者。以其展轉傳來。即是如來
嫡胤。亦是法身常住。故律藏云。持律之人。是人補
佛處也。生至重心者。謂視師如佛也。不得好相不
<pb n="541"/>
名得戒。明自誓受戒如此之難。生至重心便乃得
戒。明從師受戒亦復不易。既受得已。請問先達。先
達豈可忽之而不好答乎。輕心者。忽彼來人。惡心
者。慳悋嫉妬。慢心者。自恃福慧也。
此亦性遮二業。乖接引教訓之道。四緣成罪。一求
法人。二求法想。三憍慢心。四僻說出口。語語結罪
七眾同犯。皆得說法故。
大小乘共。小乘亦不許僻說故。
惟遮不開。
果報者。悋法則愚癡。憍慢則陋劣。不悋不憍。則功
德智慧以自莊嚴。
理解者。有修有證。皆名憍慢。不知四悉因緣。皆名
僻說。
懺悔者。事慢僻。作法。理慢僻。一心無生。
修證者。初果斷事中慢僻。圓住斷理中慢僻。
性惡者。我為法王。於法自在。隨智隨情。種種僻說。
○第二十四不習佛戒。
若佛子。有佛經律大乘法。正見正性正法身。而不能
勤學修習而捨七寶。反學邪見二乘外道俗典。阿毗
曇雜論一切書記。是斷佛性。障道因緣。非行菩薩道
者。若故作者。犯輕垢罪。
經律大乘法者。通指菩薩藏也。正見者。萬行之解。
正性者。正因之性。正法身者。正果之性。邪見者。通
指下文諸法。二乘墮於偏空。外道執其謬計。俗典
僅談世務。阿毗曇。即二乘論。雜論。即外道論。一切
書記。即俗典世論也。斷佛性者。二乘焦菩提之芽。
外道刳正覺之種。障道因緣者。內惑正解之因。外
亂正修之緣也。
一向習小。惟是遮業。非染汙犯。一向習外。性遮二
業。是染汙犯。不犯者。若上聰明。能速受學。若久學
不忘。若思惟知義。若於佛法具足觀察。得不動智。
若於日日。常以二分受學佛經。一分外典。又菩薩
比丘比丘尼。不學聲聞毗尼。亦犯輕垢。故戒本經
云。若菩薩於如來波羅提木叉中。毗尼建立遮罪。
護眾生故。令不信者信。信者增廣。同聲聞學。何以
故。聲聞自度。乃至不離護他。何況菩薩第一義度。
又復遮罪住少利少作少方便者。菩薩不同學此
戒。謂一者從非親乞衣。二者受自恣與。三者多受
鉢。四者自乞縷令織。五者臥具坐具。六者金銀。惟
此六戒。聲聞遮其自為。菩薩開其為他。則其餘二
百四十四戒。皆須同學明矣。設不學不持。則既犯
比丘戒。亦犯菩薩戒。厥罪比聲聞加一等。以是菩
薩比丘。不同菩薩沙彌等故。即菩薩沙彌。亦須同
學十戒。并威儀法。以非菩薩優婆塞故。若不學不
持。比聲聞沙彌亦加一罪。葢七眾受此菩薩戒時。
即舉五戒。十戒。六重六隨。二百五十戒等。一切轉
為無盡戒體。皆為菩薩之所應學。故經文但云學
二乘阿毗曇者犯罪。不言學毗尼者犯罪。以毗尼
乃大小通途。原不單屬二乘故也。
七眾同制。各有所急。比正先習此經。及二部律。尼
先此經。及尼具戒。式叉先習此經。及二六法。沙彌
男女先習此經。及十戒威儀。在家先習此經。及優
婆塞戒。餘力方許徧習。
大小不全共同者。同以本法為急。亦同不得習外。
異者。大不學毗尼犯。小不學此經非犯。
開遮者。示同邪小以誘接之。
果報者。一向習小。障菩提。習外墮愛見。
理解。懺悔修證。同第八戒。
性惡者。邪小究竟即大。
○第二十五不善知眾戒。
若佛子。佛滅度後。為說法主。為行法主為僧坊主。教
化主。坐禪主。行來主。應生慈心。善和鬬諍。善守三寶
物。莫無度用。如自己有。而反亂眾鬬諍。恣心用三寶
<pb n="542"/>
物者。犯輕垢罪。
說法主。即今法師。行法主。主清規者。亦可律師。僧
坊主。知安居房舍等事。即今直院。教化主。勸人作
福業者。坐禪主。知習禪事。如僧堂首座之類。行來
主。知乍到客情事者。今名知賓。慈心者。和諍守物。
能與一切人樂也。
此是遮業。不善滅諍。隨事結過。不善守物。隨用結
過。若三寶互用。自屬盜戒。若發起諍事。別得性罪。
比丘比丘尼全犯。餘五眾未知僧事。不犯。設充職
事。亦犯。
大小俱制　惟遮不開。
果報者。不善滅諍。得破僧方便罪。不善守物。招貧
窮困苦報。善和善守。則統理大眾。一切無礙。
觀解者。不能和融事理。不知善守法財。
懺悔者。不善知事。作法。不善知觀。無生。
修證者。無疑解脫能和事諍。能守事財。圓初住能
和理諍。能守理財。
性惡者。興般若兵杖與一切法戰。是名亂眾鬪諍。
等賜諸子白牛大車。是恣用三寶物。
○第二十六獨受利養戒。
若佛子。先在僧坊中住。後見客菩薩比丘來入僧坊
舍宅城邑。若國王宅舍中。乃至夏坐安居處。及大會
中。先住僧應迎來送去飲食供養。房舍臥具。繩牀木
牀。事事給與。若無物。應賣自身。及男女身。割自身肉
賣。供給所須。悉以與之。若有檀越來請眾僧。客僧有
利養分。僧坊主應次第差客僧受請。而先住僧獨受
請而不差客僧者。僧坊主得無量罪。畜生無異。非沙
門。非釋種姓。犯輕垢罪。
菩薩。謂大士眾。比丘。謂聲聞眾。皆應有利養分也。
國王宅舍。謂王所造立安僧宅舍也。應賣自身等
者。舉重況輕。謂賣身割肉。尚應供給。況本皆有分
之利養耶。
此具性遮二業。以僧次請僧時。凡在界內者。皆應
有利養分。而今不差客僧。乖施主心。貪利獨受。是
盜戒之等流也。四緣成罪。一有客。謂應得利養分
者來在界內。二有客想六句。二重二輕二無犯。三
獨受心。正是業主。四差竟。據義疏云。若知僧次的
至彼人而不差者。且犯輕垢。以臨差時。界外或更
有來者。尚未專有分故。若差竟而別與餘人。餘人
自知未應受請。而受得施主家食䞋。五錢入手。與
差者同結重罪。畜生無異。又客來不與僧中物分。
不起迎接。亦此戒兼制。同犯輕垢。
比丘比丘尼全犯。餘五眾未知僧事不犯。或有時
受差分食。若偏厚偏薄。偏有偏無。皆犯輕垢。善生
經云。僧中付食。若偏為師選擇美好過分與者。是
優婆塞得失意罪。
大小乘俱制　惟遮不開。
果報如慈悲道場懺法廣明。
理解者。不以大乘法普化一切。名獨受利養。
懺悔者。獨受事養有二。若但犯方便輕垢。須作法
懺。若已得五錢入手。結重。失菩薩戒。須取相懺。獨
受理養。須一心無生懺。
修證者。初果不獨受事利。圓住不獨受理利。
性惡者。盡十方是箇自己。安有第二人同受供養。
○第二十七受別請戒。
若佛子。一切不得受別請利養入己。而此利養。屬十
方僧。而別受請。即是取十方僧物入己。及八福田中。
諸佛聖人。一一師僧父母病人物自己用故。犯輕垢
罪。
即是取十方僧物入己等者。以施主修福。法應普
徧平等。一切利施。本通十方僧眾。繇汝別受。令彼
十方不得利養。遠有奪取十方之義。又八福田。並
有應得僧次利養之義。如佛或應迹為僧。餘可知
<pb n="543"/>
也。
此是遮業。令施主失平等心。十方僧失常利施。故
制。三緣成罪。一是別請。若有僧次一人同受。不犯。
二別請想六句。二重二輕二無犯。又或請受戒說
法。或知此人非我則不營功德。皆無犯。三受竟結
罪。
出家五眾同犯。在家無受利養事。善生經云。若優
婆塞受招提僧臥具牀座。得失意罪。亦應此戒兼
制。
大小不同制。小乘遮別眾食。若四人中有一人是
僧次者。不犯。不遮別受請。
開遮者。戒本經云。檀越來請。若至自舍。若至寺內。
若至餘家。若施衣食種種眾具。菩薩以瞋慢心。不
受不往。是染汙犯。不犯者。若病。若無力。若狂。若遠
處。若道路恐怖難。若知不受令彼調伏。若先受請。
若修善法不欲暫廢。為欲得聞未曾有法。饒益之
義。及決定論。若知請者為欺惱故。若護多人嫌恨
心故。若護僧制。解曰。此乃率眾受供。非別受也。又
云。有檀越以金銀真珠摩尼瑠璃種種寶物。奉施
菩薩。若瞋慢心違逆不受。是染汙犯。捨眾生故。嬾
惰懈怠。非染汙犯。不犯者。若知受已。必生貪著。或
施主生悔。或施主生惑。或施主貧惱。若知是三寶
物。是劫盜物。若知受已。多得若惱。所謂殺。縛。讁。罸。
奪財。訶責。解曰。此則受以為眾。非自享也。
果報者。既遠有奪取十方之義。亦是盜戒等流。
觀解者。受入空請。是別於俗諦。受出假請。是別於
真諦。受但中請。是別於二諦。
懺悔者。受事別請。作法。受理別請。一心無生。
修證者。別初住。圓初信。不受事別請。別初地。圓初
住。不受理別請。
性惡者。法界妙供。念念自受。如人飲水。冷煖自知。
誰能共之。
○第二十八別請僧戒。
若佛子。有出家菩薩。在家菩薩。及一切檀越請僧福
田求願之時。應入僧坊問知事人。今欲請僧求願。知
事報言。次第請者。即得十方賢聖僧。而世人別請五
百羅漢菩薩僧。不如僧次一凡夫僧。若別請僧者。是
外道法。七佛無別請法。不順孝道。若故別請僧者。犯
輕垢罪。
次第請即得十方賢聖僧者。以凡聖難測。不應妄
生分別故。七佛者。一毗婆尸佛。或云維衛。此翻勝
觀。二尸棄佛。或云式棄。此翻為火。三毗舍浮佛。或
云毗舍婆。或云隨比。或云隨葉。此翻徧一切自在。
此三世尊。皆在過去莊嚴劫出世。四拘留孫佛。或
云拘樓秦。此翻所應斷。五拘那含牟尼佛。此翻金
寂。或翻金仙。六迦葉佛。此翻飲光。七釋迦牟尼佛。
或云釋迦文。此翻能仁寂默。亦翻能儒。此四如來。
皆於賢劫出世。經中處處每引七佛證義。以其並
在此土。又近在百小劫內。長壽天皆曾見也。不順
孝道者。不遵佛訓。輕慢眾僧。
此是遮業。分別是田非田。其心狹劣。不順平等法
門故也。據聲聞律。若僧次中請得一人。餘別指名
請求。非犯。此或應同。若一概於僧次請。彌善。
七眾同　大小共。
開遮者。如親師取友。則善須簡擇。如欲說法授戒。
化導眾人。擇其才德俱優者請之。非犯。
果報者。別請。則違平等無相法門。失廣大圓滿福
德。不別請。則一滴投海。頓同海體。
理解者。知對待妙。不知絕待妙。輕藏通別教之法。
而別尚圓教。是別請義。
懺悔者。事別請。作法。理別請。須以一心融四無生。
修證者。初果無事別請。圓信無理別請。
性惡者。於十法界中。別令各得佛界之利。
<pb n="544"/>
○第二十九邪命戒。
若佛子。以惡心故為利養。販賣男女色。自手作食。自
磨自舂。占相男女。解夢吉凶。是男是女。呪術。工巧。調
鷹方法。和合百種毒藥。千種毒藥。蛇毒。生金銀毒。蠱
毒。都無慈愍心。無孝順心。若故作者。犯輕垢罪。
惡心者。明非見機益物之心。為利養共列七事。一
販色。二作食。三占相解夢。四呪術。五工巧。六調鷹。
七毒藥。
此是性遮二業。然惟販色毒藥二事。兼有性罪。餘
但遮罪。又今時養鷹。多為捕獵。此亦性罪。或屬損
害眾生戒攝也。毒藥且就和合時結輕。若害物時。
隨結殺罪。調鷹亦爾。又出家人四邪。五邪。八穢。皆
此戒兼制。四邪者。一仰口食。謂仰觀星宿。推步盈
虗等。二下口食。謂種植田圍等。三方口食。謂干謁
四方。交結權貴等。四維口食。謂醫卜雜伎。種種營
生等。五邪者。一現奇特相。二自說功德。三卜相吉
凶為人說法。四高聲現威令人敬畏。五說得供養
以動人心。八穢者。一田宅園林。二種植生種。三貯
積穀帛。四畜養人僕。五養繫禽獸。六錢寶貴物。七
氈褥釜鑊。八象金飾牀。及諸重物。
出家五眾全犯。在家除販色調鷹毒藥三種。其餘
如法自活。不犯。又善生經云。若優婆塞須田作者。
不求淨水及陸種處。得失意罪。亦可攝屬此戒。淨
水者。謂無蟲水。陸種者。陸生穀麥等。不須用水。致
傷蟲也。
大小俱制。
開遮者。出家人或偶用占相呪術工巧。隨機誘物。
令入佛道。非希利心。亦復無犯。呪術是治病救難
所用。故大小兩乘。亦通有之。
果報者。緇門警訓云。今時講學。專務利名。不恥五
邪。多畜八穢。但隨浮俗。豈念聖言。自下壇場。經多
夏臘。至於淨法。一未霑身。寧知日用所資。無非穢
物。箱囊所積。並是犯財。慢法欺心。自貽伊戚。學律
者知而故犯。餘宗者固不足言。誰知報逐心成。豈
信果繇因結。現見袈裟離體。當來鐵葉纏身。為人
則生處貧窮。衣裳垢穢。為畜則墮於不淨。毛羽腥
臊。況大小兩乘。通明淨法。倘懷深信。豈憚奉行。
理解者。不知性具。而取果行因。積功累德。名為販
賣。不達無作道滅。名為作食。不證自心現量。名為
占相。不知開權顯實。名為呪術。未達無功用道。名
為工巧。有所取攫。名為調鷹。偏真偏俗怛中法門。
名為毒藥。
懺悔者。事邪作法。理邪。一心無生。
修證者。初果無事邪。圓住無理邪。
性惡者。如維摩經中三墮受食。是為究竟邪命。又
置毒乳中等。
○第三十經理白衣戒。
若佛子。以惡心故。自身謗三寶。詐現親附。口便說空。
行在有中。經理白衣。為白衣通致男女。交會婬色。作
諸縛著。於六齋日。年三長齋月。作殺生劫盜。破齋犯
戒者。犯輕垢罪。
六齋日者。每月六日。謂初八。十四十五二十三。二
十九。三十。若遇月小。則二十八。二十九也。此六日
者。初八。二十三。四天王使者巡行世間。簡察善惡。
十四。二十九。四天王太子巡視世間。十五。三十。四
天王躬行世間。若見修善者多。則諸天歡喜。保護
國界。若見修善者少。則諸天愁憂不樂。國界多災。
故佛制在家男女。不論但三歸者。受五戒者。受菩
薩戒者。遇此六日。悉應於一晝夜受持八戒齋法。
以不非時食。正名為齋。以不殺等八戒。共助成之。
故名八關戒齋。謂以八戒及齋。關閉情欲。作出世
正因也。八戒者。一不殺。二不盜。三不婬。無論邪正
悉斷。四不妄語。五不飲酒。六不著香華鬘。不香塗
<pb n="545"/>
身。七不歌舞倡伎。不往觀聽。八不坐高廣大牀也。
年三長齋月者。毗沙門天王分鎮四洲。正月。五月。
九月。鎮此南洲。故佛制在家男女。盡此一月。受持
齋法如上也。此戒舊名不敬好時。義疏云。三齋六
齋。並是鬼神得力之日。此日宜修善福過餘日。而
今於好時虧慢更犯。隨所犯事。隨篇結罪。此時此
日。不應不知。加一戒。一云七眾俱制。皆應敬時。二
云但制在家。年三月六。本為在家。出家盡壽持齋。
不論時節。（文）今觀經文語勢。却似從出家人邊結
過。故易科為經理白衣。大意謂出家人法。宜誘誨
白衣。令得解脫。令持齋戒。而反說空行有。為其經
理。乃至於六齋三齋好時。不能使其作福修善。反
令作殺盜等事。豈非以身謗三寶乎。
此是遮業。但從經理白衣結罪。所云殺生劫盜。破
齋犯戒。自是俗人之事。非出家人教其為之。但既
有通致男女等事。未免為殺盜等而作遠緣。故推
極於此。而顯其不應耳。若實教其殺生劫盜。兼得
性業。自屬殺盜戒攝。
出家五眾全犯。一切時中。不得經理白衣也。在家
二眾。已受菩薩戒。不敬好時亦犯。善生經云。若優
婆塞一月之中。不能六日受持八戒。供養三寶。得
失意罪也。餘時如俗法嫁娶等。不制。若殺生劫盜。
破齋犯戒。自隨事別結。
大小俱制。
惟遮不開。
果報者。經理白衣。亦屬邪命如前說。又不敬好時。
則諸夫愁憂。能招災異。敬好時。則諸天歡喜。護國
降祥。
觀解者。於真諦外別緣俗諦。名經理白衣。不知人
命在呼吸間。名不敬好時。又不知十世古今。不離
當念。介爾一念。橫徧竪窮。名不敬好時。
懺悔者。事犯。作法。理犯。一心無生。
修證者。初果無事犯。圓住無理犯。
性惡者。同流九界。名經理白衣。坐斷三世。名不敬
好時。
如是十戒應當學。敬心奉持。制戒品中廣明。
此總結第三段十戒也。
○第三十一不行救贖戒。
佛言。佛子。佛滅度後。於惡世中。若見外道。一切惡人
劫賊。賣佛菩薩父母形像。及賣經律。販賣比丘比丘
尼。亦賣發菩提心菩薩道人。或為官使。與一切人作
奴婢者。而菩薩見是事已。應生慈悲心。方便救護。處
處教化取物。贖佛菩薩形像。及比丘比丘尼。發心菩
薩。一切經律。若不贖者。犯輕垢罪。
惡世者。正大士興慈運悲之時。方便救護者。盡其
心力。不得隱忍坐視也。
此是遮業。四緣成罪。一應贖境。謂尊像經律僧人
等。二應贖想六句。二重二輕二無犯。三無救贖心。
力不及者。非犯。四令彼褻辱。隨事結過。設力不及
而漠不關心。亦犯。
七眾同。
大小不全共。小乘不贖父母得罪。餘不見制。大士
弘護為任。一切應贖。
惟遮不開。或如法流通經典。不犯。
果報者。不救則失於二利。救則具足二嚴。
理解者。不知性具。名賣三寶。方便開示。令知性具。
名為救贖。
懺悔者。事不救。作法。理不救。須一心無生。
修證者。圓初信。別初住。通見地菩薩。藏事度菩薩。
皆能盡力行事救。圓初住。別初地。皆能盡力行理
救。
性惡者。正欲以法界三寶。強售法界中人。
○第三十二損害眾生戒。
<pb n="546"/>
若佛子。不得販賣刀杖弓箭。畜輕秤小斗。因官形勢。
取人財物。害心繫縛。破壞成功。長養猫狸猪狗。若故
養者。犯輕垢罪。
刀杖弓箭者。損害之具。輕秤小斗者。欺誑之具。短
尺亦是其類。又以重秤大斗長尺取入。亦同此制。
然但約畜用。故結輕耳。若移換詐取。令前人不覺
者。自屬盜攝。因官形勢者。行於逼奪。以威力傷慈。
結輕。若取非其有。亦是盜攝。繫縛者。損其肢體。破
壞成功者。毀其成業。猫狗能傷鼠類。猪終歸殺。已
上諸事。皆非慈心者所應為也。
此具性遮二業。隨事結罪。
七眾同犯。善生經云。若優婆塞為於身命。若作市
易。斗秤賣物。一說價已。不得前却。捨賤趣貴。斗秤
量物。任前平用。如其不平。應語令平。若不如是。得
失意罪。解曰。在家尚爾。況出家乎。
大小俱制　惟遮不開。
果報是殺盜等流。
理解者。凡外損真。二乘損俗。藏通損中。別損二諦。
懺悔者。事損。作法。理損。無生。
修證者。初果無事損。亦不損真。出假不損俗。別向
不損中。別地圓住不損二諦。
性惡者。損九界。成佛界。佛亦不立。則具損十界。
○第三十三邪業覺觀戒。
若佛子。以惡心故。觀一切男女等鬬。軍陣兵將劫賊
等鬪。亦不得聽吹貝鼓角。琴瑟箏笛箜篌。歌呌妓樂
之聲。不得樗蒲。圍棊。波羅塞戲。彈棊。六博。拍毱。擲石
投壺。牽道八道行城。爪鏡。蓍草。楊枝。鉢盂。髑髏而作
卜筮。不得作盜賊使命。一一不得作。若故作者。犯輕
垢罪。
惡心者。明非見機益物。直是邪思邪覺也。共列五
事。一鬬諍。二娛樂。貝者。螺也。七弦為琴。二十五弦
為瑟。箏者。竹身。十三弦。箜篌者。竹身。二十四弦。三
雜戲。樗蒲。即今賻錢。波羅塞戲。即今象棊。彈棊者。
漢宮人粧奩戲。六博。即今雙陸。拍毱。即今踢毱。擲
石投壺者。古用石。今用矢。牽道八道行城者。縱橫
各八路。以棊子行之。西域戲也。四卜筮。爪鏡。即圓
光法。蓍草。即是易卦。楊枝。即樟柳神。鉢盂。即攪水
碗法。髑髏。即耳報法。五使命。此五皆屬邪業。
盜賊使命。性遮兩業。餘惟遮罪。隨事結輕。又戒本
經云。若菩薩嬾惰懈怠。耽樂睡眠。若非時。不知量。
是染汙犯。不犯者。若病。若無力。若遠行疲極。若為
斷彼故。起欲方便。攝受對治。性利煩惱更數數起。
亦可此戒兼攝。
出家五眾全犯。在家供養三寶。得作妓樂。出家不
得自作。亦聽使白衣作。又投壺本於禮記。蓍龜本
於易書。在家亦應無犯。
大小俱制。
開遮者。或見機益物等。又出家人欲決疑慮。自有
圓覺經拈取標記法。占察經擲三輪相法。及大灌
頂經梵天神䇿百首。可依用之。
果報者。觀則妨廢正道。失二世利。不觀則離諸掉
悔。定慧易生。
觀解者。除不思議妙觀。皆名邪覺。
懺悔者。事邪。作法。理邪。一心無生。
修證者。三果無事邪。別地圓住無理邪。
性惡者。歷三性觀察。徧覺一切邪業中實相。
○第三十四暫離菩提心戒。
若佛子。護持禁戒。行住坐臥。日夜六時讀誦是戒。猶
如金剛。如帶持浮囊。欲度大海。如草繫比丘。常生大
乘善信。自知我是未成之佛。諸佛是已成之佛。發菩
提心。念念不去心。若起一念二乘外道心者。犯輕垢
罪。
金剛者。能壞一切。不為一切所壞。浮囊者。度海之
<pb n="547"/>
具。喻出大涅槃經。草繫比丘者。佛世有一比丘。途
中被賊劫奪衣物。慮其鳴眾來追。兼欲害命。內有
一賊知比丘法。謂餘賊言。不必殺之。但以生草繫
其手足。彼戒不傷草木。自弗動耳。賊如言繫之。比
丘守戒。寧死不移。賊去已遠。後有行路人來。方解
其繫。今明大士護此菩提心戒。亦應如聲聞之護
律儀。寧死莫犯也。
起二乘心。惟是遮業。念念非染汙犯。起外道心。性
遮二業。念念是染汙犯。
七眾同。
大小不全共。同不得起外道心。二乘是其本習。
開遮者。若權入二乘外道。為化彼故。
果報者。一念二乘心。亦障菩提。一念外道心。亦障
出世。惟念念菩提心。能臻三種不退。
理解者。除一乘皆邪小。如前說。
懺悔亦如前說。
修證者。圓初信。別初住。通見地。藏初果。永不起外
道心。行不退位。永不起二乘心。別地圓住。永不起
理中邪小心。
性惡者。念念觀外道二乘境即是不思議境。成就
究竟外道。究竟二乘。
○第三十五不發願戒。
若佛子。常應發一切願。孝順父母師僧。願得好師。同
學善知識。常教我大乘經律。十發趣。十長養。十金剛。
十地。使我開解。如法修行。堅持佛戒。寧捨身命。念念
不去心。若一切菩薩不發是願者。犯輕垢罪。
願者。緣心善境。希求勝事之謂。常應發者。所謂非
是一發。惟應數發。令菩提心相續不斷也。一切願
者。總指十願。一願孝順父母師僧。二願得好師。三
願得同學勝友。四願教我大乘經律。五願解發趣。
六願解長養。七願解金剛。八願解地。九願如法修
行。十願堅持佛戒。蓋心地法門。戒為其本。不持佛
戒。何繇進趣。故結願持戒也。
此是遮業。若無大願。難尅大果。應發不發。隨時結
過。
七眾同。
大小異。小乘若不願速出生死。希求人天後有相
續。亦犯責心罪。
惟遮不開。
果報者。不發。則失決定勝益。相續而發。則能得佛
滅罪。如發趣心中說。
理解者。未得行不退。容有間斷時。
懺悔者。數數發願令菩提心不斷。即名為悔。
修證者。行。不退人。不離大願以自莊嚴。
性惡者。不著佛求。不著法求。不著僧求。不應法界
更求法界。
○第三十六不發誓戒。
若佛子。發是十大願已。持佛禁戒。作是誓言。寧以此
身投熾然猛火。大坑刀山。終不毀犯三世諸佛經律。
與一切女人作不淨行。復作是願。寧以熱鐵羅網。千
重周匝纏身。終不以此破戒之身。受於信心檀越一
切衣服。復作是願。寧以此口吞熱鐵丸。及大流猛火。
經百千劫。終不以此破戒之口。食於信心檀越百味
飲食。復作是願。寧以此身臥大流猛火。羅網熱鐵地
上。終不以此破戒之身。受於信心檀越百種牀座。復
作是願。寧以此身受三百矛刺身。經一劫二劫。終不
以此破戒之身。受於信心檀越百味醫藥。復作是願。
寧以此身投熱鐵鑊。經百千劫。終不以此破戒之身。
受於信心檀越千種房舍屋宅。園林田地。復作是願。
寧以鐵鎚打碎此身。從頭至足。令如微塵。終不以此
破戒之身。受於信心檀越恭敬禮拜。復作是願。寧以
百千熱鐵刀矛。挑其兩目。終不以此破戒之心。視他
好色。復作是願。寧以百千鐵錐劖刺耳根。經一劫二
<pb n="548"/>
劫。終不以此破戒之心。聽好音聲。復作是願。寧以百
千刃刀。割去其鼻。終不以此破戒之心。貪嗅諸香。復
作是願。寧以百千刃刀。割斷其舌。終不以此破戒之
心。食人百味淨食。復作是願。寧以利斧斬破其身。終
不以此破戒之心。貪著好觸。復作是願。願一切眾生。
悉得成佛。而菩薩若不發是願者。犯輕垢罪。
誓者。必固之心。勇猛自矢。期於不退。願以導其前。
誓以驅其後。又願以進德修善為力用。誓以防非
滅惡為功能也。十大願者。指前戒中十願也。作誓
有十三節。共為五科。初一節為欲染之誓。如律中
云。猛火刀山。但傷一期身命。女人婬染。墮地獄中。
受無量苦。兼傷法身慧命。故寧投刀火。不作非梵
行也。夫男女居室。猶為世間正法。尚嚴此誓。況黃
門男子。逆理亂常。又何必言。有謂女色罪重。男色
罪輕者。誠為惡見。大佛頂經云。先惡魔師。與魔弟
子。婬婬相傳。真地獄種子耳。又經云。劫初無男女
二相。因食蠲穢。二相乃生。因有二相。展轉染愛。遂
為胎生之始。然初不聞有男婬也。減至壽五百歲
時。方有非法婬起。此婬一起。罪惡斯劇。頓減為二
百歲。繇此觀之。男色之罪。重於女色明矣。故律及
阿含之中。佛因野火熾然。為諸比丘說此諸誓。其
根熟者。頓斷惑染。其未熟者。懼罪捨戒。佛不止之。
誠不欲其壞法門也。乃至二果聖人。見惑已斷。婬
習現前。還俗娶妻。終不破戒。蓋如法捨戒。將來尚
可出家。倘根本一破。則終非道品。且何忍於聖賢
幢相之中。而作此鄙穢哉。此誓出家菩薩之所全
發。在家菩薩。惟於邪婬境發。正婬非所斷也。是故
今時出家菩薩。大須自審。倘此習本輕。或雖重而
善自調制。便可安處僧倫。若煩惱習強。不能自抑。
快哉捨戒。慎莫破戒。以捨戒還俗。則現在雖失比
丘沙彌之位。尚為菩薩優婆塞。將來亦尚可為沙
彌比丘。倘一破戒體。則菩薩戒。比丘戒。沙彌戒。優
婆塞戒。無不盡破。乃至一日一夜八關齋戒。皆悉
不任更受。縱令菩薩戒法。得有見相重受之科。而
見相一事。談何容易。思之思之。慎之慎之。次五節
為供養之誓。信心檀越。本為供道道人。破戒受供。
苦報必劇。此乃誓不破戒。非誓不受供也。有謂信
施難消。遂欲自營生業。不思飲水踐土。獨非國王
之供養乎。既無救於破戒之罪。又更犯邪命之愆。
誠可悲乎。次一節為恭敬之誓。此亦誓不破戒。非
誓不受拜也。有謂戒德多虧。遂乃低身答拜。甚至
禮天神。敬白衣。既無救於破戒之罪。又更敗壞出
家儀式。亦愚惑也。次五節為六根之誓。約五根對
五塵。皆以破戒之心為主。即意根為政也。食人百
味淨食者。前以破戒受人供養而言。此以邪心貪
著滋味而言。當知貪著滋味。即名破戒心也。後一
節為度生之誓。
此是遮業。為防退心。觸境不發。隨事結過。
出家五眾全犯。在家無受供事。但有六根度生之
誓。
大小不全共。同者。同前四誓。律及阿含。皆廣明之。
異者。小乘不制第五度生誓也。
惟遮不開。
果報者。不發。則失決定不退之益。隨發隨得。堅固
進趣之益。
理解者。未證位不退。前四誓或有間時。未證行不
退。第五誓或有間時。
懺悔者。數數發誓令正願不退。即名懺悔。
修證者。位不退人。前四誓淨。行不退人。第五誓淨。
性惡者。不動法界。何誓可發。又誓染法喜妻。誓披
忍辱衣。誓食禪悅法喜食。誓臥法空座。誓服四教
藥。誓遊解脫園。誓受自性禮。誓觀法界妙色。誓聽
圓頓好音。誓嗅法身妙香。誓餐法食妙味。誓受人
<pb n="549"/>
自在樂觸。誓令一切眾生得不般涅槃際解脫門。
○第三十七冐難遊行戒。
若佛子。常應二時頭陀。冬夏坐禪。結夏安居。常用楊
枝。澡豆。三衣。缾。鉢。坐具。鍚杖。香爐奩。漉水囊。手巾。刀
子。火燧。鑷子。繩牀。經。律。佛像。菩薩形像。而菩薩行頭
陀時。及遊方時。行來百里千里。此十八種物。常隨其
身。頭陀者。從正月十五日。至三月十五日。八月十五
日。至十月十五日。是二時中。此十八種物常隨其身。
如鳥二翼。若布薩日。新學菩薩半月半月常布薩。誦
十重四十八輕戒。若誦戒時。當於諸佛菩薩形像前
誦。一人布薩。即一人誦。若二人三人至百千人。亦一
人誦。誦者高座。聽者下座。各各披九條七條五條袈
裟。若結夏安居時。亦應一一如法。若行頭陀時。莫入
難處。若惡國界。若惡國王。土地高下。草木深䆳。師子
虎狼。水火風難。及以劫賊。道路毒蛇。一切難處。悉不
得入。頭陀行道。乃至夏坐安居。是諸難處。皆不得入。
若故入者。犯輕垢罪。
常應二時頭陀者。春秋調適。遊行化物。無妨損也。
頭陀。或云杜多。此翻科擻。有十二法。皆是遠離勝
行。聖所稱歎。一在阿蘭若處。二常行乞食。三次第
乞食。四受一食法。五節量食。六中後不飲果蜜等
漿。七糞掃衣。八但三衣。九塚間住。十樹下止。十一
露地坐。十二但坐不臥。冬夏坐禪者。大寒大熱。常
應靜坐。結夏安居者。夏行尤為妨道。故須結制九
旬也。楊枝所以淨口。澡豆所以潔身。三衣者。一僧
伽梨。名上衣。二[鬱-山+止]多羅僧。名中衣。三安陀會。名下
衣。缾有三種。一淨缾。貯水供飲。二隨用缾。貯水洗
手。三觸缾。貯水洗大小便處。鉢者。具云鉢多羅。此
翻應器。謂體色量。三皆應法。體用瓦鐵二物。不得
用金銀銅木七寶等。色以油麻熏成。量則隨其腹
量分上下中。最大不過三升。最小不過升半。坐具
者。梵名尼師壇。此云隨坐衣。所以護身護衣護臥
具也。鍚杖豎賢聖之標。香爐修清淨之供。漉囊為
救物之具。手巾為除垢所需。刀子長不過三指。闊
不過一指。所以便用。火燧為防熱食。兼為除冥。鑷
子為拔鼻毛。繩牀隨處棲息。皆百一所需中物也。
經契一心。律規三業。佛像標心極果。菩薩形像托
志真因。既皆切於日用。亦可即事表法。故以如鳥
二翼喻之。彼不知法義。惟汲汲以十八物為務者。
固非大士弘規。倘竟高談名理。而脫略事相。恐亦
非佛本意。必事理俱備。庶二翼無損耳。布薩但舉
新學者。久學菩薩。自不待言也。披九條七條五條
袈裟者。九條即僧伽梨。七條即[鬱-山+止]多羅僧。五條即
安陀會。此但指比丘比丘尼言之。若式叉摩那。沙
彌。沙彌尼。止許用縵條衣。名為無縫袈裟。在家二
眾。於誦戒及入壇時。亦得用無縫衣。餘時不得。然
善生經云。若優婆塞不儲畜僧伽梨衣鉢錫杖。得
失意罪。此特制令儲畜。非制令日用。又僧伽梨等。
即縵條之服。加以三種法號。所謂無縫三衣。不同
比丘之九條七條五條也。一一如法者。如法具十
八物。及如法誦戒等。
此是遮業。正制冐難遊行。兼制備十八物。如法誦
戒。蓋冐難遊行。恐致夭逝。在危生念。所喪事重。大
士雖宜為法忘身。豈應不慎招損。譬諸儒者。雖有
殺身成仁之事。亦云知命者不立巖牆下也。三緣
成罪。一難處。謂惡國界等。二難處想六句。二重二
輕二無犯。三正遊行。發足後步步結輕垢罪。或先
非難處。正遊時難事忽起。此亦非犯。餘十八種物
應備不備。隨事結過。半月誦戒。或不誦。或雖誦而
不如法。亦隨事結過。
七眾同犯。善生經云。若優婆塞險難之處。無伴獨
行。得失意罪。准此。則設有事緣。多伴同往非犯。又
云。優婆塞若犯國制。得失意罪。亦應此戒兼攝也。
<pb n="550"/>
大小不全共同者。同不得冐難遊行。異者。大士制
十八物。聲聞惟制六物隨身。謂三衣。坐具。鉢。及漉
囊。餘非所制。大士一人布薩。即一人誦。聲聞須有
四人以上。方差一人高坐而誦。若三人二人。即相
向布薩。若惟一人。即心念布薩。具如律中。未受具
者不宜先知。故不委明。然西域諸寺。大小異居。震
旦國中。大小雜住。則布薩儀式。亦須略明。今共出
六意。一通列九眾。二別論戒次。三明誦戒人。四明
所誦法。五明所用界。六明廣略儀。一通列九眾者。
若論半月誦戒通途軌式。則應男女各別。男以比
丘為主。沙彌優婆塞隨聽。女以比丘尼為主。式叉
摩那。沙彌尼。優婆夷隨聽。此則僧尼各有界限。不
容混雜。若有他緣偶集。如比丘尼等來請教誡。優
婆夷等來興供養。正遇誦菩薩戒。彼既曾受。亦可
隨聽。則一切比丘坐竟。次比丘尼。比丘尼竟。次式
叉摩那。次乃沙彌。次沙彌尼。次出家優婆塞優婆
夷。次在家優婆塞優婆夷。出家者名近住。在家者
名近事。此九眾位次。斷不容紊。又須男女有別。不
起譏嫌也。二別論戒次者。即於九眾各自類中。復
依受戒先後。次第而坐。然西域大小異居。大乘即
依菩薩戒次而坐。小乘即依比丘戒次而坐。今大
小雜居。則誦菩薩戒時。方依大乘戒次。誦比丘戒
時。仍依僧臘。不得以大奪小。故釋籤云。菩薩在小
乘眾。還依小乘戒次而坐。在大乘眾。則依大乘戒
次而坐也。又其人先受比丘戒。後受菩薩戒者。即
用比丘戒臘為菩薩戒臘。以受菩薩戒時。則比丘
戒一切轉成無盡戒體故。若其人先受菩薩戒。後
受比丘戒者。於大乘中。則依菩薩戒次。於小乘中。
仍依比丘戒次。不得以菩薩戒臘。作比丘戒臘。以
菩薩戒。非關住持僧寶數故。故輔行云。若先小後
大。則開小夏以成大夏。若先受大。後受律儀。在小
則依小。在大則依大也。比丘尼眾。亦復如是。若沙
彌沙彌尼等。小乘惟論生年。大乘須論菩薩戒次。
近住近事。亦復如是。三明誦戒人者。若九眾俱現
在前。必須菩薩比丘高座而誦。餘皆默聽。若無比
丘。惟有八眾。必須菩薩比丘尼一人誦之。若無比
丘比丘尼。惟下七眾。必須菩薩式叉摩那一人誦
之。若并無式叉摩那。必須菩薩沙彌一人誦之。若
更無沙彌。必須菩薩沙彌尼一人誦之。若更無沙
彌尼。必須菩薩近住男誦。若近住男亦無。則菩薩
近住女誦。若近住女亦無。則菩薩近事男誦。若近
事男亦無。則菩薩近事女一人高座而誦。其餘菩
薩近事女。下座默聽也。問。設有比丘而不能誦。尼
反能誦。乃至有近事男而不能誦。女反能誦。則如
之何。答。經云。若受菩薩戒。不誦此戒者。非菩薩。非
佛種子。安得受戒而不能誦耶。問。初受戒人如何。
答。既初受戒未能誦戒。即不得遠離師友。問。設有
因緣。不得與師友相近如何。答。平時許展轉反從
下眾學熟。至誦戒時。必須上眾登座。問。平時展轉
從下眾學時。還得稱為師否。答。前戒比丘。得稱後
戒比丘為阿闍梨。亦得一切事以師禮。唯除禮足。
從沙彌學。亦復如是。若從三女眾學。更須消息。令
勿生譏嫌。若從近住近事學者。不得稱師。如佛世
給孤長者。恒為新學比丘授法。反禮比丘之足。即
其例也。問。比丘不得禮白衣者。何故維摩經中。新
學比丘禮居士足。答。此是古佛化現。為欲浚發大
教。偶示彈斥。且入三昧。令識宿命。豁然還得本心。
故不得不破格禮足非可援為常例。又如蕭梁之
時。有傅大士。乃是彌勒現身。亦非餘諸凡聖所得
藉口。今但當以給孤為式。是故白衣說法。此誠無
過亦非佛法衰兆。倘稱白衣為師。則大成非法。真
衰相矣。四明所誦法者。西域既大小異居。小惟誦
比丘戒。大乃兼誦比丘菩薩二種戒法。先誦比丘
<pb n="551"/>
戒時。菩薩沙彌。菩薩優婆塞等。俱不得聽。後誦菩
薩戒時。則七眾俱應隨聽。今大小雜居。應作三種
分別。一者此中若惟小乘。自依律法。不必更論。二
者若惟大乘。或有比丘沙彌淨人同住者。比丘或
四人。或過四人。先作白誦比丘戒竟。次喚沙彌淨
人。同聽誦菩薩戒。比丘若三人二人。先相向三說
布薩竟。次喚沙彌淨人。同聽誦菩薩戒。比丘若惟
一人。先自心念布薩竟。次喚沙彌淨人聽菩薩戒。
若無比丘。惟有沙彌淨人同住。即自誦菩薩戒。此
亦還如西域常式也。三者若有大小乘比丘沙彌
淨人雜住。先遣沙彌等出。但與小乘比丘和合布
薩。若四人以上。作白。若三人二人相向說竟。次遣
小乘比丘出。喚菩薩沙彌菩薩淨人。同聽誦菩薩
戒。次喚小乘沙彌。為說十戒。次喚小乘淨人。為說
五戒。然沙彌十戒。及優婆塞五戒。律無誦法。雲棲
誦戒式中。乃先誦之。於理無違。於事有益。今準律
中自恣之法。比丘比丘尼自恣竟。方喚小眾自恣。
以此為例。則於誦具戒畢。然後喚沙彌淨人。為說
十戒五戒。似更妥也。又所誦戒法。若依此經。則先
誦十重四十八輕戒。若地持中。別出菩薩戒本經
一卷。正是半月誦戒之本。共列四重四十一輕戒
相。其根本四重。及飲酒等。自屬具戒十戒五戒中
攝。故不重出。惟出菩薩增上律儀。實與此經方為
表裏。以彼四重。即此經之後四重故。以彼四十一
輕。但與此經開合次第稍殊。而開遮持犯之致更
明析故。藏中先後共有六譯。惟讖師所譯最善。故
今輯在後集。半月半月。似應誦此戒本。但必先作
比丘布薩。次喚沙彌為說十戒。次喚淨人為說五
戒。然後遣出未受菩薩戒者。而比丘沙彌淨人次
第坐聽。彌為確當。高明者幸酌行之。五明所用界
者。菩薩比丘。仍用比丘法中所結大界。尼亦如是。
沙彌隨屬比丘。無別界法。聽比丘誦。不得別誦。餘
二女眾。屬比丘尼。亦復如是。在家二眾。若無事緣。
宜至僧中聽誦。若有事緣。各於家中自誦亦得。若
至僧伽藍中。即須隨僧聽誦。亦不得別誦也。設師
是小乘比丘。沙彌弟子是菩薩者。師自行比丘事。
弟子亦自盡其沙彌之職。至誦戒時。先聽其師為
說十戒。次離師見聞之處。自誦菩薩戒法。或有近
處誦菩薩戒者。白師而往聽之。六明廣略儀者。比
丘戒之廣略。具如律中。茲不復論。若但大乘眾者。
無難。即須全誦比丘菩薩二種戒本。設有難緣。略
說比丘戒。廣說菩薩戒。難事若迫。二俱略說。若大
小雜居者。設有難緣。應廣說比丘戒。略說菩薩戒。
難迫。亦俱略說。若惟有菩薩沙彌淨人。則惟誦菩
薩戒法。設遇難迫。或但說重戒。或但云。今十五日
說戒。各各正身口意等。隨時斟酌皆得。若無難緣。
總不得略說也。
開遮者。或為求法。或為度生。冐難非犯。
果報者。遇難。多作退道因緣。不遊。堪使身心進道。
觀解者。見思塵沙無明為惡國。亦名賊。亦名水。亦
名火。亦名師子毒蛇虎狼。
懺悔者。冐事難。及不備物。不誦戒。不如法誦。皆作
法。冐理難。須無生。
修證者。得五通人。無難事怖。得三智者。無三惑怖。
性惡者。徧入事理二難。以度眾生。

佛說梵網經菩薩心地品合註卷第六

<sarticle>佛說梵網經菩薩心地品合註卷第七</sarticle>

姚秦　三藏法師　鳩摩羅什　譯
明　菩薩沙彌古吳　智旭　註
菩薩比丘溫陵　道昉　訂
<pb n="552"/>

○第三十八乖世尊卑次第戒。
若佛子。應如法次第坐。先受戒者在前坐。後受戒者
在後坐。不問老少比丘。比丘尼。貴人。國王。王子。乃至
黃門。奴婢。皆應先受戒者在前坐。後受戒者次第而
坐。莫如外道癡人。若老若少。無前無後。坐無次第。如
兵奴之法。我佛法中。先者先坐。後者後坐。而菩薩一
一不如法次第坐者。犯輕垢罪。
如法有二種。一通論七眾。二別論戒次。坐有二時。
一誦戒時。二平時。皆不得紊亂也。不問老少亦二
義。一即通論七眾義。二即別論戒次義。一通論者。
謂百臘比丘尼。不得於初夏比丘前坐。設比丘尼
受菩薩戒亦經百臘。猶故不得於初夏小乘比丘
前坐。況是菩薩比丘。以比丘是上眾故。式叉摩那
雖生年百歲。或菩薩戒已經百臘。總不得於大小
乘比丘比丘尼前坐。以未是僧數故。沙彌雖生年
百歲。或菩薩戒已經百臘。乃至不得於小乘式叉
摩那前坐。沙彌尼雖生年百歲。或菩薩戒亦經百
臘。乃至不得於小乘沙彌前坐。優婆塞雖生年百
歲。受菩薩戒亦經百臘。乃至不得於小乘驅烏沙
彌尼前而坐。況復沙彌及比丘等。故善生經云。優
婆塞若在比丘沙彌前行。得失意罪。當知彼約行。
結。坐亦有罪。此約坐結。行亦有罪也。二別論者。如
比丘比丘尼眾。皆須兼論大小二種戒次。在大則
大。在小則小。萬萬不得以大奪小。故文殊應闍王
之請。尚須固遜迦葉。然後暫居其先。則平時之不
亂戒次明矣。其餘五眾。惟各自論菩薩戒次。不論
生年。斯易可知。言比丘比丘尼貴人等者。謂先敘
七眾尊卑定分。後乃各就其類。自敘戒次也。比丘
敘戒次竟。然後尼敘戒次。不言餘三眾者。省文耳。
貴人。即通指國王王子等。對黃門奴婢賤人言之
此等雖則同名在家二眾。又須各以類分。葢天子
雖受菩薩大戒。既未出家。仍不得居君父之先。故
又自為一類。乃至者。超略之辭。意顯長者宰官婆
羅門居士等。別為一類。以此輩人。就世法中。或敘
爵敘齒敘德。原無定局。故今惟當敘戒。然西域復
有國王師事婆羅門者。又當別論。今則通約未出
家人。固不得紊亂君臣名位也。其或此國王子。與
彼國之王。相為師友。或王子未登王位。亦與婆羅
門長者居士等相為師友。皆當別論耳。黃門奴婢。
又必自為一類。不得混在貴人類中。葢黃門於出
家法。屬重難攝。斷不得入比丘沙彌之列。奴婢屬
輕遮攝。若主人與姓。得受比丘沙彌等戒。即入比
丘沙彌位中。便在國王前坐。今則雖受菩薩大戒。
仍未脫於奴婢。故須別為一類。不得紊亂主僕貴
賤之名分也。一一者。正結指通別二種。皆須如法。
及二種時。皆須次第坐也。問君臣父子主㒒。既同
受菩薩戒。猶須各為一類。何故律中。臣先受具。王
後受具。便為下座。子先受具。父後受具。便為下座。
僕先受具。主後受具。亦便為下座耶。答。比丘戒法。
現出世相。非世法之所攝故。君若不聽。則臣不得
出家。父母不聽。則子不得出家。主人不聽。則奴不
得出家。既君父主人。聽許出家。一出家時。便永捨
臣子奴婢名位。故君父主人。後設受具。即以彼為
上座。若君父主人在家。亦即以彼為尊者福田。所
所以五天竺國。出家人法。設見君主人。均稱檀越
而君父主人。見彼既出家之臣子奴婢。必皆頭面
頂禮。彼出家者。必直受之。萬無答拜之儀。此不但
佛世為然。唐時玄奘義淨等師。親至西乾。目覩其
事。故父母反拜。的的無可疑怪。而蓮池和尚以答
拜釋之。不過一時解謗之權巧。非確論也。若夫菩
薩戒法。通於世出世間。不壞俗諦。故雖受菩薩戒。
君仍是君。臣原是臣。父子主僕。亦復如是。若欲亂
<pb n="553"/>
其名位。而統敘戒次。則世法不成安立矣。問。若一
出家時。永捨臣子奴婢名位。豈非無君無父。正被
儒者所譏。答。但捨虗名。不捨恩義。故律制比丘。應
盡心盡力孝養父母。若不孝養。則得重罪。乃至佛
母涅槃。佛尚親手舉柩。又比丘身處山林。故無事
君之禮。倘受王供養。與王親善。亦須隨事納忠。此
即不廢世間忠孝。而況如法修行。弘通至教。令天
龍歡喜。護國護民。令過現父母。同離苦海。此更成
就出世忠孝。然則大忠大孝。孰過出家。有此大義。
必不容更論小小虗名虗位矣。問。菩薩戒法。不壞
俗諦。此理誠然。如前所云在大則大。在小則小。亦
可例云在真則真。在俗則俗。今出家人。既受菩薩
戒法。則見君父主人。亦可還同俗法否。答。前云在
大則大。在小則小者。以大小雖殊。總稱比丘故也。
今欲例云在俗則俗者。汝不復為菩薩比丘沙彌。
竟為菩薩優婆塞耶。若汝實為菩薩優婆塞者。便
不復入沙彌比丘之數。云何又得徧同大小二眾
敘戒次耶。若欲以優婆塞身。雜入沙彌比丘之列。
則大壞出世之相。既菩薩戒不壞世相。豈可反壞
出世相耶。不知世出世相。皆名俗諦建立。皆不可
壞。故出家菩薩。仍行出家儀則。在家菩薩。乃順在
家儀則。此即名為通於世出世間。謂之在真則真。
在俗則俗。亦皆得矣。問。菩薩大戒。受之盡於未來。
申之極於佛果。可謂至尊至勝。至妙至大。何故受
此戒者。尚不許亂世間名位。而出家戒法。受之不
過盡壽。申之不過羅漢。反可安受君父主人之禮
拜耶。答。論廣大。則莫若菩薩戒法。論尊重。則莫若
出家律儀。葢是聖賢幢相。出世芳標。僧輪所繫。佛
法所關。不但堪受君父主人禮敬。亦已堪受四王
帝釋之禮。亦已堪受梵王之禮。亦已堪受大千界
主摩醯首羅之禮。又不但比丘比丘尼也。雖沙彌
等。亦可受君父主人禮敬。以君父等雖受五戒。及
菩薩戒。猶故居家。未斷正婬。不若沙彌全斷婬欲。
永離生死苦因故。以君父等雖於年三月六。受八
戒齋。不如沙彌盡壽不非時食。永離生死增上緣
故。以君父等雖受五戒。及菩薩戒。猶得著香華鬘。
香油塗身。歌舞倡伎。作及觀聽。坐高廣牀。惟於齋
日。暫爾戒之。不如沙彌皆永捨故。以君父等雖受
五戒。及菩薩戒。并於年三月六。受八戒齋。猶得畜
金銀寶物。如法營利。仰事俯育。不如沙彌依僧而
住。離妨道法。威儀正命。皆悉極清淨故。故但令如
法出家持戒。雖受君主父母天龍鬼神禮敬。誠無
過咎。且令君父等增長福聚。功更難思。倘無出家
實德。縱反禮君父天神。亦何救於破戒之罪。但壞
亂佛法威儀。增其過謬耳。嗟嗟。末世出家。有名無
義。若僧若俗。皆悉紐於見聞。安於陋習。為說正法。
誰當信者。聊述舊章。令人稍知出世遺軌也。又此
出世軌式。即是菩薩戒中所出。亦皆攝入菩薩戒
中。故菩薩戒得稱廣大。兼具尊重之義。若欲廢此
七眾定位。則既無尊重之儀。亦失廣大之義矣。問。
出家戒法。既爾尊重。何故法華經中。常不輕比丘
通禮四眾。授記作佛。答。此是圓解初開。慶而且愍。
觀彼時機。應以大乘緣種而強毒之。故作此破格
行門。非是通途軌式也。倘實可通行。則世尊昔時
既繇此得淨六根。便當以此法教示四眾。豈有悋
惜之心。而大小律門。並制僧不拜俗。當知大有所
關。且小律僅云不應反禮白衣。語猶平易。至於大
乘經律。則云菩薩坐時。見王長者起者。得罪。若先
加趺。見王長者跪者。得罪。若先衣不整。見王長者
檢容整服者。得罪。若王長者說惡語時。隨意稱讚
者。得罪。觀其辭峻旨嚴。比小律而更甚。倘亦懸見
末世之中。白衣習氣曰傲。緇門體態曰卑。故設此
厲禁。希挽回其萬一乎。然則在家菩薩。好心受佛
<pb n="554"/>
戒者。必應尊敬出家大小乘眾。縱令破戒無戒之
儔。亦不可慢。須如象王之於獵者。羅剎之於罪人。
方名敬佛敬戒。而出家菩薩。必應善學善行大小
律儀。以膺人天禮敬。庶幾不辱僧體。堪為福田。固
不得徒事謙恭。尤不得但恃堂堂僧相。空腹高心。
增長我慢。濫叨賢聖之標。正恐人身未可長保。袈
裟一失。厥苦方深。幸相與痛勉之。
此是遮業。三緣成罪。一非次。謂通別二種。二非次
想六句。二重二輕二無犯三正坐。坐者及使坐者
同犯。隨一一坐結罪。
七眾同　大小共。
開遮者。如文殊迦葉應闍王請。又下座或沙彌等
說法。則登法座。
果報者。不敬戒律。遠離正法。依戒相敬。出生勝益。
如往昔雛猴及象因緣。具載經律。
理解者。十乘觀法不次第現前。名乖法次。
懺悔者。事乖。作法。理乖。無生。
修證者。善持大小毗尼。知事中次第。善修四教觀
慧。知理中次第。
性惡者。生佛平等。有何次第。故文殊為然燈佛師。
仍侍釋迦。一心一切心。一觀一切觀。復何次第。故
佛頂云。聖性無不通。順逆皆方便。
○第三十九不修福慧戒。
若佛子。常應教化一切眾生。建立僧坊山林園田。立
作佛塔。冬夏安居。坐禪處所。一切行道處。皆應立之。
而菩薩應為一切眾生。講說大乘經律。若疾病。國難。
賊難。父母兄弟和尚阿闍梨亡滅之日。及三七日。四
五七日。乃至七七日。亦應講說大乘經律。一切齋會
求願。行來治生。大火所燒。大水所漂。黑風所吹船舫。
江湖大海羅剎之難。亦讀誦講說此經律。乃至一切
罪報。三惡八難七逆。杻械枷鎻。繫縛其身。多婬。多瞋。
多愚癡。多疾病。皆應講此經律。而新學菩薩若不爾
者。犯輕垢罪。
建立僧坊等。制令修福。講說大乘等。制令修慧。
此是遮業。隨力應修。遇緣當為而不為。一一結罪。
除力不及者無犯。此即戒本經所謂住少利少作
少方便也。若慊恨心。是染汙犯。懶惰懈怠。非染汙
犯。
七眾同。
大小不全共。聲聞夏安居時。應修房舍。餘時不制。
大士一切時中。應修福業。
開遮者。或常修禪誦等一切勝業。無暇他營。
果報者。不修則失二種莊嚴。修則菩提資糧。任運
增長。
理解者。不知性具緣因。名不修福。不知性具了因。
名不修慧。
懺悔者。修即是悔。
修證者。行不退人。滿足事修。念不退人。滿足理修。
性惡者。無福慧法可修。無人修於福慧。
如是九戒應當學。敬心奉持。梵壇品當廣明。
此總結第四段九戒也。
○第四十揀擇受戒戒。
若佛子。與人受戒時。不得揀擇。一切國王王子。大臣
百官。比丘。比丘尼。信男信女。婬男婬女。十八梵天。六
欲天子。無根二根。黃門奴婢。一切鬼神。盡得受戒。應
教身所著袈裟。皆使壞色與道相應。皆染使青黃赤
黑紫色。一切染衣。乃至臥具。盡以壞色。身所著衣。一
切染色。若一切國土中國人所著衣服。比丘皆應與
其俗服有異。若欲受戒時。師應問言。汝現身不作七
逆罪不。菩薩法師。不得與七逆人現身受戒。七逆者。
出佛身血。殺父。殺母。殺和尚。殺阿闍梨。破羯磨轉法
輪僧。殺聖人。若具七逆。即現身不得戒。餘一切人盡
得受戒。出家人法。不向國王禮拜。不向父母禮拜。六
<pb n="555"/>
親不敬。鬼神不禮。但解法師語。有百里千里來求法
者。而菩薩法師以惡心瞋心。而不即與授一切眾生
戒者。犯輕垢罪。
不得揀擇者。不應揀於品類。謂國王乃至鬼神。盡
有佛性。盡可隨類行菩薩道。故盡得受戒也。而亦
有二事應揀。一是形儀。二是業障。應教身所著袈
裟等者。教令揀形儀也。梵語袈裟。此云染衣。亦云
壞色。亦云臥具。乃出家衣服之都名。青黃赤黑紫
色者。律制三種壞色。謂青。黑。木蘭。今制五種。按彌
沙塞部。若青色衣。以黑木蘭點作淨。黑衣。點以青
及木蘭。木蘭衣。點以青黑。是名壞色。今亦應爾。比
丘皆應與俗服有異者。正明比丘及比丘尼。體是
僧寶。故特為制三種田衣。永異凡俗。其式叉摩那
等五眾。惟須壞色。不得濫同比丘也。應問現身不
作七逆罪等者。教令揀業障也。七逆業成。定墮無
間。所以正障戒品。前生非復可知。亦復不為戒障。
故但問現身也。父者。此身是其遺體。若義父等非
逆。母者。此身從彼而生。若嫡庶等非逆。和尚者。比
丘有二種。一十戒和尚。二具戒和尚。比丘尼有三
種。一十戒和尚尼。二式叉摩那受六法和尚尼。三
具戒和尚尼。皆不得以比丘為之。式叉摩那有二
種。一十戒和尚尼。二六法和尚尼。沙彌沙彌尼皆
一種。即授與十戒者也。阿闍梨者。比丘有五種。一
十戒闍梨。二受具時教授闍梨。三受具時羯磨闍
梨。四依止闍梨。乃至與依止僅一夜。五教讀闍梨。
乃至從受一四句偈。或說其義。比丘尼有七種。加
受具時比丘僧中羯磨闍梨。及六法闍梨尼。式叉
摩那有三種。一十戒闍梨。二六法闍梨。三教讀闍
梨。沙彌沙彌尼各二種。一十戒。二教讀。優婆塞優
婆夷各三種。一受五戒闍梨。二受八關戒齋闍梨。
三教讀闍梨。又若并取受菩薩戒闍梨。則七眾各
加一種。破羯磨僧者。極少有八人同住。皆是比丘。
四人四人。各自為黨。於一大界之中。則說戒。別作
種種羯磨。破轉法輪僧者。下至九人。一人自稱佛。
誘彼四比丘別從其教。餘四比丘守正不從。分作
二部。不論界內界外。但令非法說法如提婆達多
等。名破法輪。聖人者小乘四果。大乘發趣以上也。
夫不拜父母國王。不敬六親鬼神。而但解法師之
語。則其待法師者何重。百里千里而來。則其求法
之心何切。此而不授。辜負當機不太甚乎。惡心瞋
心者。明非見機益物之心。一切眾生戒者。明此大
戒。本是一切眾生所應同受。不似比丘及沙彌戒。
須擇品類授也。
此是遮業。四緣成罪。一是受戒器。謂非七逆。又形
儀如法。二堪受想六句。二重二輕二無犯。三有揀
擇心。謂或惡其下賤。瞋其貧乏等。正是業主。四令
不得受。隨所拒人結罪。若知不堪受者。非犯。菩薩
戒羯磨文云。若諸菩薩。欲授菩薩戒時。先應為說
菩薩法藏。摩怛理迦菩薩學處及犯處相。令其聽
受。以慧觀察自所意樂。堪能思擇受菩薩戒。非惟
他勸。非為勝他當知是名堅固菩薩。堪受菩薩淨
戒律儀。又云。無淨信者。不應從受。謂於如是所受
淨戒。初無信解。不能趣人。不善思惟。有慳貪者。慳
貪蔽者。有大欲者。無喜足者。不應從受。毀淨戒者。
於諸學處無恭敬者。於戒律儀有慢緩者。不應從
受。有忿恨者。多不忍者。於他違犯不堪耐者。不應
從受。有懶惰者。有懈怠者。多分耽著。日夜睡眠。樂
倚。樂臥。樂好合徒侶。樂嬉談者。不應從受。心散亂
者。下至不能＆CB17769;牛乳頃善心一緣住修習者。不應
從受。有闇昧者。愚癡類者。極劣心者。誹謗菩薩素
怛羅藏及摩怛迦者。不應從受。解曰。此皆揀非法
器也。豈可漫云無揀擇耶。又前人本不欲受。強令
受戒。亦犯輕垢。
<pb n="556"/>
比丘比丘尼全犯。餘五眾無授戒事。未制。
大小不全共。小乘先許後拒則犯。不許無犯。大乘
接化為本。不授即犯。
開遮者。如沙門道進。求曇無讖受菩薩戒。讖不許。
且命悔過。七日七夜竟。詣讖求受。讖大怒。不答。進
自念業障未消。復更竭誠禮懺。首尾三年。乃夢釋
迦文佛授以戒法。明日詣讖。欲說所夢。未至數步。
讖即驚起。口唱善哉。已得戒矣。我當為汝作證。次
第於佛像前。更說戒相。此則見機利益。先不為授。
雖示大怒。非惡心瞋心也。
果報者。妄揀。則得悋法之罪。失於二利。善揀。則莊
嚴眷屬。光顯法門。
觀解者。不歷三性徧修覺意三昧。是揀擇義。
懺悔者。事擇。作法。理擇。一心無生。
修證者。別住以去無事揀。圓信以上無理揀。
性惡者。法法皆揀則全非。更無一法可受。
○第四十一為利作師戒。
若佛子。教化人起信心時。菩薩與他人作教誡法師
者。見欲受戒人。應教請二師。和尚阿闍梨二師。應問
言。汝有七遮罪不。若現身有七遮罪者。師不應與受
戒。若無七遮者。得與受戒。若有犯十戒者。應教懺悔。
在佛菩薩形像前。日夜六時誦十重四十八輕戒。苦
到禮三世千佛。得見好相。若一七日。二三七日。乃至
一年。要見好相。好相者。佛來摩頂。見光見華。種種異
相。便得滅罪。若無好相。雖懺無益。是人現身亦不得
戒。而得增益受戒。若犯四十八輕戒者。對首懺悔。罪
便得滅。不同七遮。而教誡師於是法中。一一好解。若
不解大乘經律若輕若重是非之相。不解第一義諦。
習種性。長養性。性種性。不可壞性。道種性。正法性。其
中多少。觀行出入。十禪支一切行法。一一不得此法
中意。而菩薩為利養故。為名聞故。惡求多求。貪利弟
子。而詐現解一切經律。為供養故。是自欺詐。亦欺詐
他人。故與人授戒者。犯輕垢罪。
教誡法師。即教授阿闍梨也。比丘戒法。於僧中受。
故和尚及羯磨闍梨。皆須現在比丘為之。菩薩戒
法。於十方諸佛菩薩前受。故現在法師。但得為教
授闍梨。應教請二師者。謂請本尊佛為和尚。此土
即是釋迦。請補處大士為阿闍梨。此時即是彌勒。
是名為二師也。文中以和尚阿闍梨二師為句。應
問言者。即是教誡師應問。此謂未請二師之前。先
應問其遮難。知無七遮。方教請二師耳。故菩薩善
戒經云。十方諸佛菩薩大德聽。今某甲三說時已
從十方諸佛及菩薩僧得菩薩戒。說者我是。受者
某是。我為某甲證人。大師者。謂十方無量諸佛菩
薩僧是。小師者。我身是也。又受菩薩戒。既以本佛
為和尚。補處為闍梨。亦即以十方佛為同壇尊證。
十方菩薩為同學善友。今不言請尊證同學者。亦
如比丘受戒。但請二師也。他經亦有備請五位聖
師者。隨機廣略。故不同耳。犯十戒者。謂曾受此菩
薩大戒而毀犯之。或曾受比丘沙彌及五戒等而
破於本根。故須得見好相。若本未受戒時。作殺盜
等業。止有世間性罪。不名犯戒。亦不須問。惟七逆
須問耳。現身亦不得戒者。謂不許重受大戒。而得
增益受戒者。謂作來生受戒勝因。對首懺悔者。謂
對清淨大小乘眾自首其罪。誓不更造。即所謂作
法懺也。若輕若重是非之相者。輕則易懺。重則難
懺。是犯須懺。非犯則不須懺。倘輕罪說重。重罪說
輕。犯謂非犯。非犯謂犯。不能使人決疑出罪也。第
一義諦者。即是戒之體性。亦即心地之正因。常住
之極果。習種性。長養性者。謂研習空觀。漸次增長。
即十發趣心。性種性。不可壞性者。謂分別假性。俗
諦建立。故不可壞。即十長養心。道種性者。謂中道
能通。即十金剛心。正法性者。謂證入聖位。即十地
<pb n="557"/>
及等妙二覺。多少觀行出入者。謂發趣則從假入
空。長養則出空入假。金剛則迴二邊入中道。十地
則從凡入聖。又習種性則空觀尚少。長養性則空
觀乃多。性種性則假觀尚少。不可壞性則假。觀乃
多。道種性則中觀尚少。正法性則中觀乃多。又三
觀次第修習則少。若一心中修習則多也。十禪支
者。即四禪所用喜樂等十支也。不解輕重是非。則
昧於戒相。不解第一義諦。則昧於戒理。不解習種
性等。則昧於道共定共種種差別。昧戒相。則不能
決疑出罪。昧戒理。則不能啟廸真信真解。昧道定
差別。則不能令人修證趣入。可謂一盲引眾盲矣。
此是遮業。而深壞法化。二緣成罪。一是為利心。二
攝受徒竟。戒本經云。為貪奉事。畜養眷屬。是染汙
犯。亦此兼制。前之無解作師。過在好名。今則正在
好利。名利皆生死根本。菩提大障。其罪是均。故皆
結云自欺欺他而為利者。其心益陋劣矣。
比丘比丘尼全犯。餘五眾無授戒事。但令為利攝
受徒眾。亦犯。
大小俱制。小乘師德如前說。
惟遮不開。
果報者。破壞法門。劇於惡律儀罪。
理解者。二乘為真諦利。出假菩薩為俗諦利。別向
為但中利。惟圓人了達法界。無利可為。
懺悔者。為事利。作法。為理利。須一心無生。
修證者。初果以上。不為事利。別地圓住。不為理利。
性惡者。普利法界。正是獨利自己。從名字為利。乃
至究竟為利。
○第四十二為惡人說戒戒。
若佛子。不得為利養故。於未受菩薩戒者前。若外道
惡人前。說此千佛大戒。邪見人前亦不得說。除國王。
餘一切不得說。是惡人輩。不受佛戒。名為畜生。生生
之處。不見三寶。如木石無心。名為外道。邪見人輩。木
頭無異。而菩薩於是惡人前說七佛教戒者。犯輕垢
罪。
說戒者。半月半月誦戒也。除國王者。佛法付囑國
王故也。虗生浪死。故名畜生。頑然罔覺。故如木石。
背覺合塵。常居理外。故名外道。
此是遮業。預向人說。則後受不能殷重。故半月說
戒時。必先遣未受大戒者出也。四緣成罪。一未受
戒人。謂未受此菩薩戒者。二未受人想六句。二重
二輕二無犯。三有為說心。謂或為利養等。四前人
得聞。從此時結罪。
七眾同犯。
大小不全共。小乘一切時中。不得向沙彌等說五
篇罪名。以彼若解五篇名義。便成盜法重難故也。
大乘惟半月誦戒時。須遣未受者出。餘時不論。如
前文云一切時中。皆應講此經律。後文云見一切
眾生。應勸受三歸十戒等。故知不同毗尼藏也。又
菩薩比丘比丘尼。一切時中。亦不得以五篇罪名。
向未受具戒者說。而菩薩沙彌等。亦不得預知五
篇名義。致成重難。永障此生受具戒也。
惟遮不開。
果報者。說則輕褻正法。不說則屏翰正教。
理解者。常住佛性。名為真戒。未悟圓宗。皆名惡人。
應以餘法。示教利喜。不應但讚一乘。反令眾生沒
生苦。
懺悔者。事說。作法。理說。須於一心無生中。善達四
悉因緣。
修證者。初果及別住。不犯事說。具知根智。不犯理
說。
性惡者。如喜根強毒。不輕授記。即是向惡人說。
○第四十三故起犯戒心戒。
若佛子。信心出家。受佛正戒。故起心毀犯聖戒者。不
<pb n="558"/>
得受一切檀越供養。亦不得國王地上行。不得飲國
王水。五千大鬼常遮其前。鬼言大賊。若入房舍城邑
宅中。鬼復常掃其脚迹。一切世人皆罵言。佛法中賊
一切眾生。眼不欲見。犯戒之人。畜生無異。木頭無異。
若故毀正戒者。犯輕垢罪。
謂出家菩薩。本以信心受戒。故堪受一切供養。堪
受天人鬼神恭敬。若受而故毀。便不得受一切供
養。便為鬼及世人所賤。可見戒之不可毀犯如此。
柰何起心。故欲毀之。雖尚未毀。先已從心結罪矣。
此是性遮二業。輕視戒律故。三緣成罪。一是犯。二
犯想。三起心欲犯。念念輕垢。又戒本經云。起五蓋
心不開覺者。是染汙犯。亦此兼攝。
七眾同犯。而出家人為世福田。其責倍重。
大小俱制。小乘即所謂輕戒罪也。隨所犯罪。更加
一輕戒罪。大乘亦應例此。又大士執心。嚴於聲聞
也。若本無故毀心者。但隨事結本罪。不加此罪。若
直起此心。未犯事者。小但責心。大亦應懺。
惟遮不開。
果報者。任其故起。則障增上戒。障增上心。障增上
慧。得輕戒罪。若能開覺。則戒根堅固。定慧可尅。
觀解者。起理外心。即名犯戒。
懺悔者。起心犯事。作法。起心犯理。一心無生。
修證者。位不退人。無犯事心。念不退人。無犯理心。
性惡者。謗諸佛。毀於法。不入眾數。為與眾魔共一
手作諸勞侶。
○第四十四不供養經典戒。
若佛子。常應一心受持讀誦大乘經律。剝皮為紙。刺
血為墨。以髓為水。析骨為筆。書寫佛戒。木皮穀紙。絹
素竹帛。亦悉書持。常以七寶。無價香華。一切雜寶為
香囊。盛經律卷。若不如法供養者。犯輕垢罪。
供養有五事。一受持。二讀。三誦。四書寫。五香華雜
寶供養。剝皮為紙等。舉重況輕。
此是遮業。無敬法心。故得罪也。
七眾同。
大小不全共。小乘不誦持毗尼。結罪。大乘應修五
事。又不供養三寶亦犯罪。戒本經云。於一日一夜
中。若佛在世。若佛塔廟。若法。若經卷。若菩薩修多
羅藏。摩得勒伽藏。若比丘僧。若十方世界大菩薩
眾。若不少多供養。乃至一禮。乃至不以一偈讚歎
三寶功德。乃至不能一念淨心。若不恭敬。嬾惰懈
怠。是染汙犯。若忘誤非染汙犯。不犯者。入淨心地
菩薩。如得不壞淨比丘。常法供養一切三寶。善生
經云。若得新穀果蓏菜茹。不先奉獻三寶。先自受
者。是優婆塞得失意罪。若以殘食施於比丘比丘
尼優婆塞優婆夷。是優婆塞得失意罪。
惟遮不開。
果報者。慢法。則遠離正法。失智慧種。敬法。則生生
處處。常遇妙法。
觀解者。一念不與真淨大法相應。名不供養。
懺悔者。事不供。作法。理不供。無生。
修證者。初果及淨心地人。無事慢。念不退人。無理
慢。
性惡者。自心即法即三寶。不應以心更供於心。
○第四十五不化眾生戒。
若佛子。常起大悲心。若入一切城邑舍宅。見一初眾
生。應當唱言。汝等眾生。盡應受三歸十戒。若見牛馬
猪羊一切畜生。應心念口言。汝是畜生。發菩提心。而
菩薩入一切處山林川野。皆使一切眾生發菩提心。
是菩薩若不發教化眾生心者。犯輕垢罪。
大悲心者。知一切眾生及三世諸佛。與我身心。無
二無別。欲拔其性德之苦。而與以性德之樂也。心
念口言者。了達同體法性之力。冀令感通開悟也。
此是遮業。乖於弘誓故制。四緣成罪。一眾生。二眾
<pb n="559"/>
生想。三無教化心。四不行教化。遇可化而不化。隨
事結過。然大士化度眾生。不出四攝。一者布施。即
財法無畏三種。如慳瞋殺盜等戒所制。二者愛語。
即此戒制。三者利益。四者同事。戒本經中別制。此
經亦屬此戒所攝。戒本經云。以慊恨心不隨他者。
是染汙犯。懶惰懈怠。非染汙犯。不犯者。若彼欲為
不如法事若病。苦無力。若護僧制。若彼雖如法。能
令多人起非法事。若伏外道故。若以方便令彼調
伏解曰。此即利益攝也。又云。見眾生所作。不與同
事。所謂思量諸事。若行路。若如法興利。若田業。若
牧牛。若和諍。若吉會。若福業。不與同者。瞋恨心是
染汙犯。懶惰懈怠非染汙犯。不犯者。若病。若無力。
若彼自能辦。若彼自有多伴。若彼所作事非法非
義。若以方便令彼調伏。若先許他。若彼有怨。若自
修善業不欲暫廢。若性闇鈍。若護多人意。若護僧
制。解曰。此即同事攝也。
七眾同犯。
小乘無化他義。不制。
果報者。不化則失二利。化則二利增長。
觀解者。一心轉教餘心。名化眾生。一念不與妙觀
相應。名為不化眾生。
懺悔者。事不化。作法。理不化。無生。
修證者。行不退。常行事化。念不退。常行理化。
性惡者。三世諸佛一口吞盡。有何眾生可度。
○第四十六說法不如法戒。
若佛子。常應教化。起大悲心。若入檀越貴人家一切
眾中。不得立為白衣說法。應在白衣眾前。高座上坐。
法師。比丘。不得地立為四眾說法。若說法時。法師高
座。香華供養四眾聽者下坐。如孝順父母。敬順師教。
如事火婆羅門。其說法者若不如法說。犯輕垢罪。
高座者。以高卑言。上坐者。以上下言。不如法說。謂
不順說法儀式。非謂顛倒謬說也。
此是遮業。三緣成罪。一不如法。二不如法想。三正
說法。若為名利。是染汙罪。若忘誤。非染汙犯。又此
且據坐言。若准律中。則人臥己坐。不得為說。人坐
己立。人在座。己在非座。人在高坐。己在下坐。人在
前行。己在後行。人在高經行處。己在下經行處。人
在道。己在非道。皆不得為說。又衣纏頸者。覆頭者。
裹頭者。叉腰者。著革屣者。著木屐者。騎乘者。持杖
者。持劍者。持矛者。持刀者。持葢者。皆不得為說。惟
除為病人說法。一切不犯。
七眾同犯。以沙彌等。亦許登高座故。以白衣說一
句一偈義。亦應如法故。又善生經云。僧若不聽說
法讚歎。輙自作者。是優婆塞得失意罪。亦此兼制。
大小乘俱制。
開遮者。僧祇律云。若比丘為塔事僧事。詣王及地
主時。彼言。比丘為我說法不得語令起。恐生疑故。
若邊有立人者。即作意為立人說。王雖聽。比丘無
罪。又比丘患眼。前人捉杖牽前。為說無罪。又比丘
在怖畏險道時。防衛人言。尊者為我說法。雖持刀
杖。為說無罪。
果報者。不如法。則令彼此皆招慢法之罪。如法。則
令彼此皆有敬法之益。
觀解者。坐法空座。乃名如法。
懺悔者。事不如法。用作法。理不如法。用無生。
修證者。初果以上。事常如法。別地圓住。理常如法。
性惡者。依正剎塵。俱說俱聽。更何高下。
○第四十七非法制限戒。
若佛子。皆已信心受佛戒者。若國王太子百官。四部
弟子。自恃高貴。破滅佛法戒律。明作法法。制我四部
弟子。不聽出家行道。亦復不聽造立形像。佛塔經律。
立統官制眾。使安籍記僧。菩薩比丘地立。白衣高座。
廣行非法。如兵奴事主。而菩薩正應受一切人供養。
<pb n="560"/>
而反為官走使。非法非律。若國王百官好心受佛戒
者。莫作是破三寶之罪。若故作破法者。犯輕垢罪。
四部者。居士。居士婦。童男。童女也。不聽出家行道。
則斷僧寶。不聽造形像佛塔。則斷佛寶。不聽造經
律。則斷法寶。
此具性遮二業。障善法故。四緣成罪。一是三寶事。
二三寶事想。三有制限心。四制限得成。隨事結罪。
在家二眾全犯。出家五眾。無自在權勢。設能隨力
非法制限。亦犯。
大小俱制。
開遮者。如彌勒昔為國王。假設非法制限。以興正
法。
果報者。制限。則得斷滅三寶大罪。不制。能招弘護
三寶功德。
觀解者。不於一切法中顯出三寶體性。名非法制
限。
懺悔者。事制限。須殷勤建立三寶。理制限。須善修
一心三觀。
修證者。初果以上。無事制限。別地圓住。無理制限。
性惡者。不聽於九界外。別別施設佛界。
○第四十八破法戒。
若佛子。以好心出家。而為名聞利養。於國王百官前
說佛戒者。橫與比丘比丘尼菩薩戒弟子作繫縛事。
如獄囚法。如兵奴之法。如師子身中蟲。自食師子肉。
非餘外蟲。如是佛子自破佛法。非外道天魔能破。若
受佛戒者。應護佛戒。如念一子。如事父母。不可毀破。
而菩薩聞外道惡人以惡言謗破佛戒之聲。如三百
矛刺心。千刀萬杖打拍其身。等無有異。寧自入地獄。
經於百劫。而不一聞惡人以惡言謗破佛戒之聲。而
况自破佛戒。教人破法因緣。亦無孝順之心。若故作
者。犯輕垢罪。
國王百官。指已受佛戒者。雖是同法之人。得於彼
前說菩薩戒。而不得於彼前。橫作非法治罰也。弟
子有過。但應如法治罰。不應作繫縛事。如獄囚兵
奴。以傷出家軌式。如念一子。喻愛之極。如事父母。
喻敬之極。又念子即慈悲心。事親即孝順心也。
此具性遮二業。以毀辱法門故。五緣成罪。一是佛
弟子。謂大小乘七眾。不犯邊罪。不捨戒者。二佛弟
子想六句。二重四輕。雖非佛弟子。亦不應作繫縛
事故。但其事稍稀。故不特制。或復攝入瞋損戒中。
三有治罰心。欲令前人受辱。正是業主。四所對人。
謂國王百官等。同有戒者。故僅結輕。若向未受戒
人治罰。自屬第六重戒。五正行治罰。隨事結過。
出家五眾同犯。在家二眾。若治罰佛之弟子。自屬
前戒兼制。厥罪彌甚。具如地藏十輪經中廣訶。
大小乘俱制。
開遮者。惡濁世中。護持正法。比丘得藉王大臣力。
兵杖自衛。如大涅槃所明。然不得非法治罰他人。
果報者。作則有破壞法門。損辱僧侶之罪。不作。則
令眾僧增益安樂。
理解者。不如說修行。即是破法因緣。又不知四悉
檀因緣。即是破法因緣。
懺悔者。事破。作法。理破。須行解雙進。
修證者。初果以上無事破。別地圓住無理破。
性惡者。破一切法無不徧。
如是九戒應當學。敬心奉持。
此總結第五段九戒也。別釋四十八輕竟。
△三總結。
若佛子。是四十八輕戒。汝等受持。過去諸菩薩已誦。
未來諸菩薩當誦。現在諸菩薩今誦。
此總結四十八輕戒也。第二列重輕戒相大科竟。
△三勸大眾奉行五。初舉所誦法。二囑流通人。三
明流通益。四重勸奉行。五時眾歡喜。今初。
<pb n="561"/>
諸佛子聽。十重四十八輕戒。三世諸佛已誦當誦今
誦。我今亦如是誦。
△二囑流通人。
汝等一切大眾若國王王子百官比丘比丘尼信男
信女受持菩薩戒者。應受持讀誦解說書寫佛性常
住戒卷。流通三世。一切眾生。化化不絕。
前勸受中。備列婬男婬女。黃門鬼畜等。今但言信
男信女者。正顯既受得戒。皆名第一清淨也。佛性
常住戒卷者。此戒卷在世。則佛性因緣之義不滅。
△三明流通益。
得見千佛。為千佛授手。世世不墮惡道八難。常生人
道天中。
略舉三益。一見聖。二離苦。三得樂。義疏云。授手者。
明秉戒人。與佛相隣次不遠也。世世不墮。常生人
天。所離所得。豈止於此。且舉凡情所欣厭以之為
勸耳。
△四重勸奉行。
我今在此樹下。略開七佛法戒。汝等大眾。當一心學
波羅提木义。歡喜奉行。如無相天王品勸學中一一
廣明。
△五時眾歡喜。
三千學士。時坐聽者。聞佛自誦。心心頂戴。歡喜受持。
三千。謂三千世界中同秉菩薩戒者。以上大科第
二正示法門分竟。
△三流通益世分為二。初結示。二偈讚。初中四。
初徧結說心地品。二略舉總十處說。三明所說之
法。四明大眾奉行。今初。
爾時釋迦牟尼佛。說上蓮華臺藏世界。盧舍那佛所
說心地法門品中。十無盡戒法品竟。千百億釋迦亦
如是說。
是中先結此釋迦說竟。次結餘釋迦說竟也。
△二略舉總十處說。
從摩醯首羅天王宮。至此道樹下。十住處說法品。為
一切菩薩。不可說大眾。受持讀誦解說其義亦如是。
千百億世界。蓮華藏世界。微塵世界。
是中亦先結此釋迦十處說法竟。次結餘釋迦十
處說法竟也。微塵世界下。闕亦如是說四字。
△三明所說之法。
一切佛心藏。地藏。戒藏。無量行願藏。因果佛性常住
藏。如是一切佛。說無量一切法藏竟。
前五句為別。後一句為總。就五別中。又各具通別
二義。心藏者。通則一切諸法。皆屬於心。別則指三
十心。地藏者。通則一切諸法。皆名為地。別則指於
十地。戒藏者。通則一切諸法。皆名為戒。別指十重
眾輕。無量行願藏者。通亦收一切法。別指六度萬
行。十大願王等。因果佛性常住藏者。佛性非因非
果。而因果不離佛性。故曰大乘因者。諸法實相。大
乘果者。亦諸法實相。實相即佛性異名。今因亦佛
性。果亦佛性。佛性常住。則因果亦皆常住。通則一
切諸法。皆名因果佛性常住之藏。別則如佛性本
源品等。
△四明大眾奉行。
千百億世界中。一切眾生受持。歡喜奉行。若廣開心
地相相。如佛華光王七行品中說。
相相者。心地無相。具一切相。重重無盡。總別難思。
△二偈讚三。初讚持法益。二序學法事。三發度生
願。今初。
 明人忍慧強  能持如是法  未成佛道間 
 安獲五種利  一者十方佛  憫念常守護 
 二者命終時  正見心歡喜  三者生生處 
 為諸菩薩友  四者功德聚  戒度悉成就 
 五者今後世  性戒福慧滿  此是諸佛子 
明人者。能知如來秘密之藏。雖是肉眼。名為佛眼
<pb n="562"/>
也。忍是安忍。即指定力。謂有慧無忍。是名狂慧。有
忍無慧。是名愚定。又二乘定多慧少。不見佛性。權
位菩薩慧多定少。雖見佛性而不了了。故須忍慧
俱強。方為明人。方能持如是法也。諸佛護念者。一
切諸佛。皆從此法出。猶如佛母。故持之者。與佛氣
分交接。又不持此法。則斷佛種性。能持此法。則續
佛慧命。故諸佛常自憫念。守護持法人也。命終時
正見歡喜者。已具佛眼。則假使鐵輪頂上旋。定慧
圓明終不失也。生生為菩薩友者。位同大覺。真是
佛子。一切菩薩。皆我同學也。功德戒度悉成就者。
戒為一切功德之聚。如地悉能生養萬物。今常作
如是信。戒品已具足。戒品既具。則一切功德聚。悉
具足成就也。性戒福慧滿者。達此性戒。則全性起
修。全修在性。全性起修。故福由慧滿。全修顯性。故
慧由福滿。又性戒即正因理體。當法身德。持性之
戒。即緣因福善當解脫德悟戒之性。即了因智慧
當般若德。今後世滿者。從觀行滿。乃至究竟滿也。
獲此五利。真是佛子。當紹佛位。故云此是諸佛子。
△二序學法事又二。初觀察法體。二護持戒相。
今初。
 智者善思量  計我著相者  不能生是法 
 滅壽取證者  亦非下種處  欲長菩提苗 
 光明照世間  應當靜觀察  諸法真實相 
 不生亦不滅  不常復不斷  不一亦不異 
 不來亦不去  如是一心中  方便勤莊嚴 
 菩薩所應作  應當次第學  於學於無學 
 勿生分別想  是名第一道  亦名摩訶衍 
 一切戲論惡  悉從是處滅  諸佛薩婆若 
 悉由是處出 
心地法門。十無盡戒。皆如理而證。稱性而修。所謂
中道了義無戲論法。凡夫著有。二乘證空。皆背真
因。故非種子。應當靜觀察者。靜是止之異名。察即
觀之審細。止觀不二。方是真修。諸法真實相者。諸
法。即十界十如權實之法。觀相元妄。無可指陳。則
幻惑非真。虗假不實。觀性元真。本如來藏。則無相
不相。名真實相。清淨本然故不生。循業發現故不
滅。又循業發現。故生即不生。清淨本然。故滅亦不
滅。不變隨緣故不常。隨緣不變故不斷。理隨於事
故不一。事隨於理故不異。迷無所從故不來。悟無
所滅故不去。如是諸法。即是一心。如是一心。即三
十心十地。及重輕諸戒之體性也。悟此體性。然後
方便勤莊嚴之。一心是正因理性。靜觀是了因慧
性。方便是緣因善性也。又觀察及持戒。皆名方便
莊嚴。觀察即理方便。名為智慧莊嚴。持戒即事方
便。名為功德莊嚴。又戒品具足。全繇深信於理。而
心地增進。全繇精修於事。故曰繇戒淨故慧淨。繇
慧淨故戒淨。如兩手互洗。決無前後。又勤方便而
不靜觀察。則有為有漏。無所莊嚴。靜觀察而不勤
方便。則枯槁空寂。無能莊嚴。故須於一心中。方便
莊嚴。此是菩薩所應作事。應當次第學之。勿謂此
是學事。墮在第二門頭。不知稱性之修。學即無學
於無學道中。而熾然習學。雖云次第。直如空中鳥
迹。不同漸次法門。還與極圓極頓之理。毫無分別。
故誡令勿生。分別想也。無作妙修。全同理性。名第
一道。無學妙性。起於真修。名摩訶衍。摩訶衍。此翻
大乘。謂運載自他。同入大涅槃城也。以是第一道。
故能滅凡外二乘種種戲論。以是摩訶衍。故能出
諸佛薩婆若果。薩婆若。此翻一切智智。乃一心三
智。究竟極果之總名也。繇第一道。堪運摩訶衍乘。
繇摩訶衍。堪到薩婆若地。繇薩婆若。妙合無戲論
理。梵網心地。果徹因該。理趣至此極矣。
△二護持戒相。
 是故諸佛子  宜發大勇猛  於諸佛淨戒 
<pb n="563"/>
 護持如明珠  過去諸菩薩  已於是中學 
 未來者當學  現在者今學  此是佛行處 
 聖主所稱歎 
欲歸一心實相。須修心地法門。欲修心地法門。須
持諸佛淨戒。故結勸護持戒相。以為入道進修之
本也。護持如明珠者。發隱云。一潔淨義。護持弗使
染汙。二圓滿義。護持弗使殘缺。三光明義。護持弗
使昏暗。今更為之釋成。潔淨是解脫德。圓滿是法
身德。光明是般若德。然明淨圓滿。皆是珠之相德
耳。於相德中。宛具三義。若復廣為表彰。則明珠體
是無上至寶。相乃圓滿明淨。用能雨物濟貧。體為
法身。相為般若。用為解脫。以配三聚妙戒。法喻泠
然。是以三世諸菩薩所學。即是佛所行處。因果同
符。安得不為聖主所稱歎哉。聖主。即聖中之聖也。
△三發度生願。
 我已隨順說  福德無量聚  迴以施眾生 
 共向一切智  願聞是法者  悉得成佛道 
諸佛自誦此戒。我今亦誦。名之曰隨。諸佛半月半
月如法而說。我今亦如法說。名之曰順。如此隨順
而說。則福聚自然無量。而不以自私。故皆迴施眾
生。又不令眾生墮在二乘三有。故共向一切智。又
願聞是法者。一歷耳根。永為道種。聞已能思。思已
能修。悉成佛道。葢本繇發菩提心。方受此戒。今誦
此戒。仍迴向菩提也。迴施眾生。即下化之心。名之
為悲。向一切智。悉成佛道。即上求之心。名之為智。
繇上求故方能下化。繇下化故方名上求。悲智雙
運。名菩提心。繇達心佛眾生。三無差別。如心佛亦
爾。故須上求。如佛眾生然。故須下化。繇發此上求
下化之心。故受得菩薩大戒。繇持此菩薩大戒。故
能滿悲智兩輪。古人所謂發僧那於始心。終大悲
以赴難。可謂從名字菩提。而直趨究竟菩提者矣。
此偈讚共十四行。義疏之所不釋。或云是誦戒既
畢。結撮施願之偈。今詳文義。似雖單結戒法。亦可
通結上品。以十重四十八輕戒。即能歷心地位次
之法。而三十心十地。即持戒人從因至果所歷之
位故也。亦如大佛頂經三漸次為能歷。五十五位
為所歷。能所合稱。即名六十聖位。今以能從所。則
戒即心地。以所從能。則心地即戒。通結何疑。

佛說梵網經菩薩心地品合註卷第七（終）

<talk>No. 694-B
 合註䟦語</talk>

夫本源心地含生共有。無染性戒日用不知。目翳而
華舞大空。夢蟻而尋羶階下。晴虗之體依然。輪王之
身如故。哀哉。妄惑枉受幻輪。勞我慈尊。現身同患。示
成不倦於八千。埀化無偏於塵剎。一滴之心地既敷。
積劫之沈迷立醒。而琅函久錮。半珠僅呈。緊我愚蒙
得探全寶。竭思殫機。塵培泰嶽。思法緣之匪易。輙涕
泗以滂沱。願我同仁深思力學。解行同遵。自他俱利。
庶得上報佛恩不負己性矣。
時
崇禎丁丑地藏大士誕日菩薩沙彌智旭閣筆故記

<talk>No. 694-C
 䟦</talk>

梵網經合註者。靈峰素華法師所著也。行世久矣。板
存金陵古林菴。遐邇請閱者一時門如市焉。東南緇
流不能咸得。上首堅密師感洛陽帋貴。擬翻本送嘉
興楞嚴寺入藏。廣為流通。余聞之慨然。獨任厥事。刻
將成。僧有疑而問者。曰梵網經為緇流戒本。公刻此。
<pb n="564"/>
雖曰闡揚法寶。殊非居士本色。將有說以處此乎。予
起謝曰。唯唯。否否。請略陳固陋。予昔待辠吳淞。不辰
遭譴。顛連憂患。乞骸無從。憶丘壑之怡情。望雲霞於
縹渺。歸帆天際。何日是到岸時也。憶自癸巳年。投
　華山滇南老人座下為弟子。法名書準。奉　教清修。
毗尼自律。禮大悲為日課。雖戈矛劒戟之下顛沛流
難之中。毫不敢弛。將守之終其身。不意濁緣相纏不
欲遽放。迫余同事者再四。余不忍更貽馮婦之誚。已
薙髮而誓修報恩大殿。豈期終不可脫。隨復請命
　老人。捨戒出山。自是飄泊於風塵者又數年。則就中
之破戒破齋錯因錯果之事。大約有所不免。今全殘
喘六旬。已過甲寅夏五。死而復甦。得非聖力之所加
被耶。且梵網經云。大臣居士俱受淨戒。予持夙念。復
守毗尼。故捐貲重刻此書。庶可利濟弘通。亦將藉靈
峰之法力。懺不[佞-二+〦]之愆尤。願閱是經者。為書準稱南
無佛陀。歡喜讚歎。或可冀消罪報於萬一耳。僧聞而
稱善。請即以此䟦於卷後。因書之。
千華菩薩戒弟子歸舟道人沈豹書準敬䟦於
石城南郊西上園中

<article id="n695">梵網經菩薩戒略疏</article>

<talk>No. 695-A
 梵網經略疏序</talk>

佛說諸經。取喻多方。皆以發明本源心地而已。今梵
網經一百十二卷。分為六十二品。此品當菩薩心地。
仍分上下焉。品上則專明三賢十聖修證之階位。品
下則特明三聚淨戒。以備菩薩六度萬行。實乃定慧
之基本。三賢十聖之踐履也。昔天台智者著義疏。以
明其宗趣。標其大綱雲棲大師復註發隱。以發天台
之所未發。今鼎湖在和尚綜理略疏。又補發隱之未
盡者。珠珠交映。次第燦然。使見之者。逐事而明理。隨
理而達旨。徹於旨則自不迷宗。察於事則自不怠持。
梵網之義既明。則吾人之心地未甞與毗盧遮那徧
照異也。然而末學之支離久矣。自禪律之分也。分則
岐。岐則兩傷。古人學道必從漸履。以至徹悟。未有後
先之分。蓋體不離用。用不離體。體用互融。故經是佛
語。律是佛行。禪是佛心。又何禪律之分耶。夫四時寒
暑日月度數。天行之律也。天且不違。而人可違之乎。
動容旋止不失其正者。人之律也。守而行之。謂之戒
耳。然名從義起。昧道者執名。遂成守株封滯也。余早
歲歸依佛乘。待罪[(奧-釆+米)-大+ㄎ]東。得聞鼎湖在和尚戒律。精嚴
宗說。兼通心向已久。近讀和尚所註經律。世慮頓消。
名心盡息。故從之受八關齋法。師之道行。余固不得
窺其高深。而師之教人。言經律則必兼於禪。言禪則
必兼於經律。余見今之參禪者。多略於經律。猶如儒
者但談經義而不及躬行也。世運之昇降。而人事應
之。亦氣數使然。和尚慈愍念切。思以古佛菩薩之行。
誘諸後學。而挽回末劫頹風。余每誦之。不勝讚仰。今
是經分科疏釋既詳。使梵網一珠而眾珠咸相照耀。
余將返都門。因序而還之。
旹
康熙己未夏日南恩令八關戒弟子孫廷鐸撰

<other>No. 695-B
 梵網經心地品下略疏科文</other>

今釋此經大科分二
初釋題目（二）
初正釋經題
二釋譯人名
二釋經文（三）
<pb n="565"/>
初別序（五）
初三佛傳教（三）
初總囑
二別囑
三供本尊
二二佛說法（二）
初千佛上佛說
二千百億釋迦說
三一佛說法（四）
初十處說法
二教起因緣
三降生非一
四為凡說戒
四重頌
五敘結戒
二正宗（二）
初十重（三）
初總標
二別列
三總結
二四十八輕（三）
初總標
二別列
三總結
三流通（二）
初正囑流通
二結頌迴向流通

略疏科文（終）
<other>No. 695</other>
<sarticle>佛說梵網經菩薩心地品下略疏卷一</sarticle>

姚秦三藏法師　鳩摩羅什　譯
廣州寶象林沙門　弘贊　述
今釋此經。大科分二。初釋題目。二釋經文。
初釋題目（分二）　初正釋經題　二釋譯人名。
◎初正釋經題。
佛說梵網經
佛說者。先舍那後釋迦親宣也。梵網者。時佛在摩
醯首羅大梵天王宮中。觀彼天宮殿上因陀羅網
幢而說也。其網幢。以無量百千萬億摩尼寶珠共
成。而一一寶珠光色。各各別異不同。互相映射。互
相攝入。故每一珠。俱含眾珠之色。文彩重重。不相
妨礙。佛因之為說無量世界。猶如網孔。一一世界。
各各不同。佛說教門亦復如是。由是引此。以明十
方世界安立。各各無量不同。十方諸佛教門。施設
無量。亦復不同。十方菩薩依教修證。參差無量。亦
各不同。故以梵網。喻為經名。此經大本。共有一百
十二卷。如彼網之一孔。今此心地一品。猶彼網之
一珠耳。經者。梵語修多羅。此云契經。契謂上契諸
佛之理。下契眾生之機。經謂貫穿攝化也。以貫穿
所應知義。攝持所化眾生也。又云。經者常也。古今
雖殊。覺道不改。羣邪不能沮。眾聖不能異。故曰常
也。按諸經律。有以人法為名。或以法喻為目。或以
人法喻為名。或以單人單法單喻為目。今本經。以
喻為名。若兼品言之。則以人法喻為目。梵網是喻。
菩薩是人。心地是法。經是能詮之教。梵網是所詮
之法。佛是能詮之人也。若論宗趣。體用。教相。權實
所攝。則本源心地正戒為宗。克成舍那佛果為趣。
實相心地為體。止惡行善為用。大乘毗尼為教相。
三藏之中。毗尼藏攝。大小二藏中。菩薩藏攝。權實
教中。權實所攝也。瓔珞經云。一切凡夫戒。盡以心
為體。心無盡故。戒亦無盡。是故以實相心地為體
<pb n="566"/>
也（宗者。崇也。謂當經所崇尚也。趣者。宗之所歸趣究竟處也。因陀羅。此云天帝。亦云天赤珠。合而
言之。總謂大梵天王赤珠網幢也）。
菩薩心地品下
菩薩。梵語具云菩提薩埵。菩提。此云道。亦云覺。薩
埵。此云眾生。謂以佛道化諸眾生也。又云覺有情。
菩薩是能覺義。薩埵是有情義。謂能令一切有情
覺悟也。又上求下化。建立大事。名曰大士。亦云開
士。謂能開化一切眾生也。從初發心。終至等覺。皆
名菩提薩埵。心地者。乃一切聖凡之本源也。在凡
則迷此心。故流轉三界。六道四生。在聖則悟此心。
而復本真源。截生死之流漫。菩薩欲還本源。故依
此心地正戒。以為勝因。而證舍那之極果也。地乃
從喻為名。謂菩薩修行六度萬行。教化荷負一切
眾生。憎愛不起。殊因妙果。由之增長。譬如大地。承
載荷負一切。淨穢無嫌。萬物因之生長。菩薩心之
平等。亦復如是。梵語鉢里勿多。此云品。品者聚也。
謂義類相從。共為一聚也。按本經別品。猶兼談世
界。此品惟重教修。明本心地。而復分上下。上品明
菩薩以定慧力。修證三賢十聖之階位。今此下品。
專令大士依本源心地戒法。為定慧正因。故三賢
十聖。以至等覺。悉令誦持也。
○二釋譯人名。
姚秦三藏法師鳩摩羅什譯
姚是姓。秦是國號。乃後秦國主。姓姚名興也。三藏
者。法師善譯經律論三藏之玄文也。鳩摩羅什。此
云童壽。謂法師年在童稚時。而辨慧已過耆宿也。
父天竺人。以聰慧見稱。龜茲國王聞。遂以女妻之。
師在胎日。母增辨慧。七歲出家。日誦千偈。九歲與
外道論義。辯挫邪鋒。天竺諸王。皆尊奉為師。符堅
聞師道德非凡。遣將軍呂光。率兵七萬。伐龜茲。請
師。師纔及中途。姚興續秦。迎師歸國。弘始三年。方
入長安。秦主興。厚加禮待。延入西明閣。及逍遙園。
別館安置。敕譯經論。五十餘部。此梵網一部。是最
後譯出者。時聰慧沙門八百人。咨受師義。與三百
發大心沙門銳智者。授菩薩戒。此為東夏受菩薩
戒之始也。天人陸玄暢。答宣律師云。什師位居三
賢。從七佛已來。為譯經師也。譯是翻譯。謂翻彼西
天之梵語。而為東夏之華言也。
◎二釋經文（分三）　初別序　二正宗　三流通。
按諸經。皆具序正流通三分。此心地一品。出梵網
經。梵網大本。品有六十二。此心地品。當彼第十。故
無全經如是我聞等之通序。惟有別序。如華嚴法
華等。品品皆以爾時為首。今此亦爾。即正宗流通。
亦是明此一品之性相事理。非彼全部之正宗流
通。故華嚴鈔云。夫聖人設教。必有其漸。將命微言。
先彰由致。由致既彰。當機受法。故授之以正宗。正
宗既陳。務於開濟。非但篤於時會。復令末葉傳芳。
永耀法燈。明明無盡。故授之以流通。非唯一部。當
會當品等。皆容有之。是也。今釋。惟列大科。不列子
科者。恐初學。反見為難。更增蒙昧。其餘纖悉玄理。
菩薩階位。備載義疏及發隱。自當檢閱（釋經。分序正流通。此
方始自晉道安法師。後西域諸菩薩疏釋至。皆分三分。始知晉符西釋。誠乃古今不易之恒規也。序謂序
述。亦緒也。致也。乃一經之由致。而有通有別。通序者。如一切經初。皆有如是我聞。一時佛在某處。與諸大
眾俱。是為通序。別序者。葢說經。各有緣起不同。故別序一經。或一品之由緒也。正宗者。宗即主也。崇也。謂
佛說法。必崇尚當機所說之義為正主。斯即一經之宗旨也。流通者。流謂不滯。通謂不壅。以正義既陳。務
傳後世。利益眾生。使正法之源流通。而無壅滯。廣布十方。無有窮盡也）。
●初別序（分五）　一三佛傳教　二二佛說法
　三一佛說法　四重頌　五敘結戒。
○一三佛傳教（分三）　初總囑　二別囑
　三供本尊。
○初總囑。
三佛者。盧舍那。千華上佛。千百億釋迦也。釋迦傳
自千佛。千佛傳自舍那。舍那傳自先佛。然一切諸
<pb n="567"/>
佛。皆具三身。所謂毗盧遍耀。正法為身。舍那行滿。
報果為身。釋迦化迹。赴感為身。法身無相。圓明徧
照十方。舍那萬德具八萬四千相好嚴身。釋迦金
身丈六。相具三十二。好有八十種。梵語毗盧遮那。
此云遍一切處。光明徧照。一身光徧照。盡空法界。
二智光徧照。重重法界。亦云大日。如世間日。惟照
一邊。不照一邊。晝照夜不照。照一世界。不照餘世
界。不得名大日。今毗盧遮那。色身法身。普周法界。
十方世界。悉皆照耀。心地觀經偈云。法身體徧諸
眾生。萬德凝然性常住。不生不滅無來去。不一不
異非斷常。法界徧滿如虗空。一切如來共修證。有
為無為諸功德。依止法身常清淨。法身本性如虗
空。遠離六塵無所染。法身無形離諸相。能相所相
悉皆空。如是諸佛妙法身。戲論言辭相寂滅。遠離
一切諸分別。心行處滅體皆如。為欲修證如來身。
菩薩善修於萬行（法身無相。寄於報化二身。故心論云。初身與二為依止）。
爾時盧舍那佛。為此大眾。略開百千恒河沙不可說
法門中心地。如毛頭許。
爾時者。即盧舍那佛說法時也。梵語盧舍那。此云
光明徧照。一內以智光照真法界。此約自受用身。
二外以身光照應大機。此約他受用身（大機。即大乘菩薩）。
又翻為淨滿。謂諸惡都盡。故云淨。此是止惡果報
也。眾德悉圓。故云滿。此是行善果報也。斯多從自
受用得名。其光明徧照。多從他受用為號。按心地
觀經。法身。亦名自性身。無始無終。離一切相。絕諸
戲論。周圓無際。凝然常住（此名法身）。其受用身。有二種
相。一自受用。二他受用。自受用身。三阿僧祗劫。所
修萬行。利益安樂諸眾生已。十地滿心。出過三界。
居淨妙國土。坐大寶蓮華。無量海會菩薩圍繞。供
養恭敬。尊重讚歎。如是名為後報利益。爾時菩薩。
入金剛定。斷除一切微細所知諸煩惱障。成無上
菩提。如是妙果。名現利益。是真報身。有始無終。壽
欲劫數。無有限量。窮未來際。諸根相好。遍周法界。
四智圓滿。受用法樂。具足八萬四千智門。如是一
切諸功德法。名為如來自受用身。如來他受用身。
具足八萬四千相好。居真淨土。說一乘法。令諸菩
薩。受用大乘微妙法樂。一切如來。為化十地諸菩
薩眾。現於十種他受用身。第一佛身。坐百葉蓮華。
為初地菩薩。說百法明門。菩薩悟已。起大神通變
化。滿於百佛世界。利益安樂無數眾生。第二佛身。
坐千葉蓮華。為二地菩薩。說千法明門。菩薩悟已。
起大神通變化。滿於千佛世界。利益安樂無量眾
生。第三佛身。坐萬葉蓮華。為三地菩薩。說萬法明
門。菩薩悟已。起大神通變化。滿萬佛國土。利益安
樂無數眾生。如是如來。漸漸增長。乃至十地。他受
用身。坐不可說妙寶蓮華。為十地菩薩。說不可說
諸法明門。菩薩悟已。起大神通變化。滿於不可說
佛微妙國土。利益安樂不可宣說。不可宣說。無量
無邊。種類眾生。如是十身。皆坐七寶菩提樹王。證
得無上菩提（此名應身）。一一華葉。各各為一三千世界。
各有百億須彌山。及四大洲。一一諸贍部洲。有金
剛座。菩提樹王。其諸化佛。各於樹下。破魔軍已。一
時證得無上菩提。如是諸化佛身。各各具足三十
二相。八十種好。為諸菩薩二乘凡夫。隨宜說三乘
妙法。是諸化佛。皆悉名為佛變化身。如是二種應
化身佛。雖現滅度。而此佛身。相續常住。偈云。為化
地上諸菩薩。一佛現於十種身。隨機應現各不同。
展轉倍增至無極。如是十佛成正覺。各坐七寶菩
提樹。前佛入滅後佛成。不同化佛經劫現（應身。即他受用
身。化身。即千百億化身。言倍增至無極。則豈止千百億而已。故其文云。百千萬至不可說。大小化佛。各坐
菩提樹。即本經流通分云。微塵世界佛。是也。為此大眾者。指千華上佛。
及千百億釋迦。按上品。是時釋迦。擎接此世界大
眾。還蓮華臺藏。見盧舍那佛。佛乃廣開示三賢十
<pb n="568"/>
聖法門。為入佛果之根源。是知非止千佛。千百億。
為大眾也恒河沙者。河在中天竺。濶四十里。沙細
如麫。一河之沙。數尚無窮。況百千河之沙數。豈可
能盡。故云不可說。不可說。亦十大數之第九數。以
喻法門廣大。無窮無盡。今於無窮盡法門中。略說
心地法門。如一毛頭許。猶百千河沙之一沙耳。法
門雖廣。不出心地。舉心地。即該盡萬法。是亦以少
攝廣也。涅槃經云。佛在林中。取少樹葉。告諸比丘。
我覺了一切諸法。如大地草木葉等。為眾生說。如
手中葉耳。亦同此喻也。
是過去一切佛已說。未來佛當說。現在佛今說。三世
菩薩已學。當學。今學。
佛者。梵語具云佛陀。此云覺。覺具三義。一自覺。如
大夢覺。此揀凡夫。二覺他。揀異二乘。三覺滿。揀異
菩薩。由行滿果圓。故稱為佛。即惑業俱盡。福智圓
滿之稱也。過去未來現在。是三世。今舍那所說。雖
云一毛頭許。而實三世如來同說。三世菩薩同學。
何也。心為萬法之源。舉心則萬法俱盡。故諸佛同
說。大士同學。
我已百劫修行是心地。號吾為盧舍那。汝諸佛轉我
所說。與一切眾生開心地道。
我者。乃如來八自在之真我。非凡夫執五蘊身心
之妄我。劫者。梵語具云劫波簸陀。此云大時分。甚
為久遠。非歲月可知。如瓔珞本業經云。譬如一里
二里。乃至十里石。方廣亦然。以天衣重三銖。人中
日月歲數。三年一拂。此石盡。名一小劫。若一里二
里。乃至四十里。亦名小劫。又八十里石。方廣亦然
以梵天衣。重三銖。即梵天中。百寶光明珠。為日月
歲數。三年一拂。此石盡。名一中劫。又八百里石。方
廣亦然。以淨居天衣。重三銖。即淨居天中。千寶光
明鏡。為日月歲數。三年一拂。此石盡。名一大阿僧
祗劫。若一里二里。乃至十里石盡。名一里劫二里
劫五十里石盡。名五十里劫。百里石盡。名百里劫。
千石里盡。名千里劫。萬里石盡。名萬里劫。一切賢
聖。入是數量。修一切法門。時節久近得佛果。其數
百劫。乃得等覺。若一切眾生。入是數者。得佛不久。
若不入者。不名菩薩。今言百劫修行。而品上云。百
阿僧祗劫。此或略文。準餘經多云。如來於三大阿
僧祗劫修行。或過三大劫已。復於百劫中。修相好
因。故云百劫。天台引智度。俱舍。婆沙等論云。如來
從古釋迦。至尸棄佛。值七萬五千佛。名初阿僧祗
（非七佛中。尸棄佛也）。從尸棄佛。至然燈佛。值七萬六千佛。名
第二阿僧祗。得授記莂。號釋迦文。從然燈佛。至毗
婆尸佛。值七萬七千佛。名第三阿僧祗滿。從初至
此。修六度竟。更住百劫。修三十二相。八十種好因。
故賢愚經云。佛言我三阿僧祗劫。精勤苦行。百劫
修福。初阿僧祗劫。供養八萬八千諸佛。中阿僧祗
劫。供養九萬九千諸佛。後阿僧祗劫。供養十萬諸
佛世尊。出家持戒。具足尸波羅蜜乘。六度車。被忍
辱鎧。於菩提樹下。坐金剛座。降伏魔王。得成佛道。
按瓔珞經云。佛初發意。志求緣覺乘。閒居靜處。四
十四億劫。無佛法聖眾。其間七十劫後。遇大通慧
佛。演暢大乘。乃微信解。建功德業。復經十九劫。為
大國王。供養清眾。周給貧乏。捨位出家。晏居寂念。
心漸疲倦。往來生死。受報無數。由意無大誓。欲免
自身患。復經六十劫。值遇寶纓佛。一乘無二道。不
聞小節名。始從彼發意。弘誓心難沮。從彼至今日。
七億阿僧祇。將護順正法。今乃自覺悟。須知七億
已前。雖復勤苦修道。而無堅誓。終不能成等正覺。
據此則百阿僧祗猶少。斯亦隨機所說。權實大小
兩乘。化儀不同。今舍那以自己。所修證驗之成法。
而告之。令他生信。依此心地法門。而傚修證也。汝
諸佛轉我所說者。前說法。普為大眾。今付心印。非
<pb n="569"/>
餘人所堪。故特囑千釋迦。傳我舍那佛語。示諸眾
生。使上承而下布。稟法自有來也。與一切眾生開
心地道者。然眾生心本虗通。良由無始劫來。為妄
情惑業壅閉。故舍那囑千佛。傳我開心地之大道
法門。令一切眾生。豁通本來之自心也。今此略敘。
下文次第詳示。
○二別囑。
爾時蓮華臺藏世界。赫赫天光師子座上。盧舍那佛
放光。光告千華上佛。持我心地法門品而去。復轉為
千百億釋迦。及一切眾生。次第說我上心地法門品。
汝等受持讀誦。一心而行。
蓮華臺藏世界者。即華嚴海藏世界。藏以包含為
義。由十方法界。悉在其中也。餘如下重頌中釋。赫
赫天光師子座者。謂此座發光。高明顯著熾盛。猶
如天光普照昞爍也。如來說無畏之法。外道魔王。
悉皆歸降。猶師子之哮吼。飛禽走獸。盡皆潛伏。是
以凡佛所坐之座。皆名師子座。又名法空座。亦表
無畏。謂如來得法空故。故無所畏。上品云。舍那在
百萬億紫金剛光明宮中。坐百萬億蓮華。赫赫光
明座。是也。光告千華上佛者。如來心地。本絕名言
聲色。今欲顯心地正法。還以心光而作佛事。故不
以言告。而以光告也。斯則舍那光告千佛。千佛復
轉為千百億釋迦。釋迦復為諸眾生說也。次第說
我上心地法門品者。謂說品上菩薩次第修證十
發趣等心地諸法門。以該此品下心地戒也。在心
為受持。在口為讀誦。心口進修無二。故云一心而
行。
○三供養本尊。
爾時千華上佛。千百億釋迦。從蓮華臺藏世界。赫赫
師子座起。各各辭退。舉身放不可思議光。光皆化無
量佛。一時以無量青黃赤白華。供養盧舍那佛。受持
上說心地法門品竟。
舍那以法付千華上佛。千佛復以法付千百億釋
迦。各各承受。故各各辭退也。舉身放不可思議光
者。諸佛之光。有常光放光。常光即本覺圓明。徧照
法界。放光即所起神通。變現非一。然皆不離本源
心地戒體而出。既是本源戒體。即言思路絕。故云
不可思議也。光皆化無量佛者。無量亦不離心地。
是則舍那心地。化為千佛。千佛化為千百億。千百
億化為無量。復化無量妙華。還供本源心地佛。此
亦表菩薩依心地戒體。福慧交修。而成萬德。還以
萬德莊嚴自心也。
○二二佛說法（分二）　初千華上佛說
　二千百億釋迦說。
○初千華上佛說。
今先敘千華上佛現身於十處說法。後敘千百億
釋迦亦現身於十處說法。十處者。一金剛座及妙
光堂。二帝釋宮。三𦦨摩天。四兜率天。五化樂天。六
他化天。七初禪天。八二禪天。九三禪天。十四禪天。
此色界。第四禪。色究竟天頂。上無復有天矣（問。色究竟
天上。無復有天。其無色界四空天。惟在何處。答其四空天。以受想行識四蘊成身。無有色質。人同碧落。界
若虗空。故無處所。但隨其人。在於何處修證四空定。即名四空天。由其定超過四禪。故列於四禪之上耳）。
各各從此蓮華臺藏世界而沒。沒已。入體性虗空華
光三昧。還本源世界。閻浮提。菩提樹下。
體性無相。故曰虗空。即本源心地。心地本具智用。
是故心體雖空。而具足恒沙性德智光妙用。故曰
體性華光。然如來三昧。本非出入。故云那伽常在
定。無有不定時。又云。不起滅定。現諸威儀。示十法
界像。導利眾生。今言入出者。以體用冥一。故云入。
體用全彰。故云出。所謂百千定門。同歸一寂。無邊
智海。不離本源。圭峯云。息諸分別。智與理冥。名為
入。是也。三昧。此云正定。亦云正受。然三昧名體甚
多。修證不一。如一切禪定。亦名定。亦名三昧。今言
<pb n="570"/>
體性華光。是揀餘三昧也。閻浮提。此云勝金州。謂
此南州之北。有大樹。名閻浮。樹下有河。河有紫金
沙。故以為名。斯則樹因河為名。州從樹得稱。新云
贍部洲。是也。菩提。此云道。乃道之極者。稱曰菩提。
即大覺之道也。其樹本名畢鉢羅。因佛坐此樹下。
成正覺道。故曰菩提。高數百尺。莖幹黃白。枝葉青
翠。冬夏不凋。光鮮無變。每至二月十五如來涅槃
日。葉皆凋落。頃之復故。華嚴經云。菩提樹。高顯殊
特。金剛為身。瑠璃為幹。眾雜妙寶。以為枝條。寶葉
扶疎。垂蔭如雲。寶華雜色。分枝布影。復以摩尼。而
為其果。此是舍那他受用身。十地菩薩境界。非凡
夫二乘所能見。然亦表佛三昧神通智光。影現莊
嚴心地。還同體性華光也。釋迦由此修道。故曰還
本源世界菩提樹下。
從體性虗空華光三昧出。出已。方坐金剛千光王座。
及妙光堂。說十世界海。復從座起。至帝釋宮。說十住。
復從座起。至𦦨天中。說十行。復從座起。至第四天。說
十迴向。復從座起。至化樂天。說十禪定。復從座起。至
他化天。說十地。復至一禪中。說十金剛。復至二禪中。
說十忍。復至三禪中。說十願。復至四禪中。摩醯首羅
天王宮。說我本源蓮華臺藏世界。盧舍那佛。所說心
地法門品。
前明千釋迦。與千百億釋迦。皆先於舍那前。受菩
薩戒藏已。乃入三昧。還本源世界。今明出三昧。現
身十處說法。千光王座。在中天竺。摩竭陀國。王舍
城之西二百里。菩提樹下。昔此世界初成。座與大
地俱起。據三千大千界之中。下極金輪。上侵地際。
金剛所成。周百餘步。賢劫千佛。皆坐此而入金剛
定。成無上覺。故曰金剛千光王座。是如來修證聖
道之所。亦曰道場。華嚴經云。其地堅固。金剛所成。
上妙寶輪。及眾寶華。清淨摩尼。以為嚴飾。諸色相
海。無邊顯現。乃至佛神力故。令此道場。一切莊嚴
於中影現。如來所處宮殿樓閣。廣博嚴麗。充徧十
方。眾色摩尼之所集成。種種寶華。以為莊校。堂榭
樓閣。階砌戶牗。凡諸物象。備體莊嚴。其師子座。高
廣妙好。摩尼為臺。蓮華為網。清淨妙寶。以為其輪。
斯非大機菩薩。莫能覩之。凡夫二乘。惟見木菩提
樹。座周百餘步。金身丈六耳。妙光堂者。眾寶莊嚴。
故曰妙。寶輝互照。故曰光。亦名普光堂。又名普光
明殿。在菩提樹西不遠。乃如來初成正覺時。梵王
以七寶。建立此堂。帝釋建立七寶之座。放異光明。
照菩提樹。佛坐座上七日放光。今寶變為石矣。華
嚴經云。於普光明殿。坐蓮華藏師子之座。是也。十
世界海者。詳見華嚴經。總而言之。一世界海。二眾
生海。三法界安立海。四佛海。五佛波羅蜜海。六佛
解脫海。七佛變化海。八佛演說海。九佛名號海。十
佛壽量海。海以深廣為義。謂如來所說一切諸法。
此十攝無不盡也。瓔珞經云。佛初得道。在此樹下。
說十世界海法門時。有八萬無垢菩薩（等覺菩薩）。現身
得佛。又云。有九十億人。入六入明門。復至普光法
堂。說十佛國土。有百萬億人。入六入明門。乃至。至
第六天摩尼堂。說十地。有百萬恒河沙人。入六入
明門。○帝釋宮。梵語具云釋提桓因。此云能天主。
謂能為三十三天主。其宮名殊勝殿。居須彌山頂。
即欲界第二忉利天也。華嚴經云。爾時如來。威神
力故。十方一切世界。一一四天下。閻浮提中。悉見
如來。坐於樹下。各有菩薩。承佛神力。而演說法。靡
不自謂恒對於佛。爾時世尊。不離一切菩提樹下。
而上升須彌山頂。向帝釋殿。其餘一一上升。皆亦
如是。疏云。如來不動覺樹。而昇釋天。體用無方。赴
於物欲。其猶澄江一月。三舟共觀。一舟停住。二舟
南北。南者見月千里隨南。北者見月千里隨北。停
舟見月不移。是謂此月不離中流。而往南北。如來
<pb n="571"/>
應現。類此可知。即體之用。無不普周。去住在緣。佛
無動靜。不動而徧。以赴彼機。故經云。佛身充滿於
法界。普現一切眾生前。隨緣赴感靡不周。而恒處
此菩提座。是故如來不起真際。而普利羣生也。十
住者。菩薩約位進修。從淺至深。以妙覺為極果。而
始必以十信（十信如後出）為之先導。故妙覺由信而入。
入則能住也。此下住行向地四位。諸經列名略異。
即本經品上。堅信忍中。十發趣心。一捨心。二戒心。
三忍心。四進心。五定心。六慧心。七願心。八護心。九
喜心。十頂心。依瓔珞本業經。一發心住。二治地心
住。三修行心住。四生貴心住。五具足方便心住。六
正心住。七不退心住。八童真心住。九法王子心住。
十灌頂心住。○𦦨天。梵語𦦨摩。或云夜摩。此云時
分。是欲界第三天。其殿名曰寶堂。十行者。由前十
住。進修功滿。自得己利而利他之行未成。故廣行
饒益。隨順眾生。令其歡喜。即堅法忍中。十長養心。
一慈心。二悲心。三喜心。四捨心。五施心。六好心。七
益心。八同心。九定心。十慧心。瓔珞經云。一歡喜心
行。二饒益心行。三無瞋恨心行。四無盡心行。五無
癡亂心行。六善現心行。七無著心行。八尊重心行。
九善法心行。十真實心行。○第四天。是欲界兜率
天。梵語兜率。此云喜足。其殿名曰法光堂。十迴向
者。十行功滿。起大悲心。救度眾生。迴轉十行之善。
向於三處。一向真如實際。是所證故。二向無上菩
提。是所求故。三向一切眾生。是所度故。復以能迴
之心。及所迴善行。向彼萬類。圓滿萬行。等入法界。
即上品。堅修忍中。十金剛心。一信心。二念心。三迴
向心。四達心。五直心。六不退心。七大乘心。八無想
心。九慧心。十不壞心。瓔珞經云。一救一切眾生。離
眾生相迴向心。二不壞迴向心。三等一切佛迴向
心。四至一切處迴向心。五無盡功德藏迴向心。六
隨順平等善根迴向心。七隨順等觀一切眾生迴
向心。八真如相迴向心。九無縛解脫迴向心。十入
法界無量迴向心。○化樂天。是欲界第五天也。十
禪定者。亦名十大三昧。諸大菩薩。乃能善入。入此
三昧。得法界力。無有窮盡。得法王位。無量自在。生
如來家。示現種種。廣大神通。一普光三昧。二妙光
三昧。三次第遍往諸佛國土三昧。四清淨深心行
三昧。五知過去莊嚴藏三昧。六智光明藏三昧。七
了知一切世界佛莊嚴三昧。八眾生差別身三昧。
九法界自在三昧。十無礙輪三昧。詳見華嚴十定
品。然華嚴在十地後出。○他化天。是欲界第六天。
其殿名摩尼寶藏。十地者。謂菩薩證此十地位。猶
如大地。一切佛法。依此發生。瓔珞經云。地名持。持
一切百萬阿僧祗功德。亦名生。生一切因果。故名
地。即上品堅聖忍中十地。一體性平等地。二體性
善慧地。三體性光明地。四體性爾炎地。五體性慧
照地。六體性華光地。七體性滿足地。八體性佛吼
地。九體性華嚴地。十體性入佛界地。瓔珞經云。一
歡喜地。二離垢地。三明地。亦名發光地。四𦦨地。亦
名𦦨慧地。五難勝地。六現前地。七遠行地。八不動
地。九妙慧地。亦名善慧地。十法雲地（瓔珞經中。佛說住。行。向。地
等覺。妙覺。六入法門甚詳）。○一禪。是色界初禪天也。十金剛者。
按本經品上。及此品下文。即十迴向。然在第四天。
已說十迴向。斯乃名同。義別。今依華嚴。出十金剛
心。然本經。與華嚴。同時而說。後結集者。分為二部。
謂菩薩願心。堅固不動。猶如金剛。一覺了諸法心。
二化度眾生心。三莊嚴世界心。四善根迴向心。五
奉事大師心。六實證諸法心。七廣行忍辱心。八長
時修行心。九自行滿足心。十令他願滿心。○二禪。
是色界第二禪天也。十忍者。得此忍。則得到於一
切菩薩。無礙忍地。證一切佛法。無礙無盡。此乃等
覺菩薩後心。斷盡微細無明所證也。一音聲忍。二
<pb n="572"/>
順忍。三無生法忍。四如幻忍。五如𦦨忍。六如夢忍。
七如響忍。八如影忍。九如化忍。十如空忍（詳見華嚴）。○
三禪。是色界第三禪天也。十願者。華嚴經。列兩十
願。前十願。一願成熟眾生。無有疲倦。二願具行眾
善。淨諸世界。三願承事如來。常生尊重。四願護持
正法。不惜軀命。五願以智觀察。入諸佛土。六願與
諸菩薩。同一體性。七願入如來門。了一切法。八願
見者生信。無不獲益。九願神力住世。盡未來劫。十
願具普賢行。淨治一切種智之門。後十願。一禮敬
諸佛願。二稱讚如來願。三廣修供養願。四懺悔業
障願。五隨喜功德願。六請佛轉法輪願。七請佛住
世願。八常隨佛學願。九恒順眾生願。十普皆迴向
願。○四禪。是色界第四禪天也。摩醯首羅。此云大
自在。得八自在。欲樂解脫。光明勝一切。居色界頂。
主領大千世界。是十住菩薩。字威靈帝。佛前在四
禪下。說住行向等諸法門。今最後在四禪。說心地
法門。此第四禪。是色界最極之頂。此天王宮。過五
淨居上。更無有天上於此者。故三乘教中。立此為
淨土。是報身佛所居之處。密部云。過五淨居天。有
毗盧遮那宮殿。是也。亦表萬法總歸一心之至極。
最尊無上。復無有法上於心者。今此本源無為無
相之法。非下地凡夫心識所測。惟佛與佛。乃能知
之。
○二千百億釋迦說。
其餘千百億釋迦。亦復如是。無二無別。如賢劫品中
說。
上千佛如是覆述。說舍那心地法門。今千百億佛。
亦如是覆述說。故云無二無別也。賢劫品。出大本
中。已上經文。是結品上之末詞。古疏著於品下之
初。以彰釋迦之本跡。令人了如指掌。故今仍其舊。

佛說梵網經菩薩心地品下略疏卷一

音義
譯音亦。傳也。釋也。交釋兩國言音。而傳告之也。
周禮王制掌四方之語。各有象胥通官。東方官名
曰寄。能寄寓風俗之異於此。南方曰象。謂能倣象
風俗之異於彼。西方曰狄鞮。謂能別其服飾之異
也。北方曰譯。謂能辯其言語之異。而釋通之也。時
譯官兼善西語。故不云狄鞮。而言譯也。自漢至宋。
翻譯三藏師。若出家。若在家。共有三百餘人。其往
來途中亡者。或至彼終者。不可紀也。故唐義淨法
師題取經詩曰。晉宋齊梁唐代間。高僧求法離長
安。去人成百歸無十。後者安知前者難。路遠碧天
唯冷結。沙河遮日力疲殫。後賢如未諳斯旨。往往
將經容易看。
天竺新云印度。唐言月。謂彼土聖賢繼軌。導凡
御物。如月照臨。
龜茲亦云丘慈。又云屈支。在崑崙之西。葱嶺之
東也。
毗盧遮那或作吠𡀔者那。此云徧照。亦云大日。
如來色身法身。普周法界。十方世界悉皆照耀。若
人稱名歸命禮拜。則得法界。一切諸佛菩薩賢聖。
乃至八部加持衛護。
八自在我我是自在義。即如來常樂我淨四德
之我。由如來具大神力智慧。隨機示現自在。具此
八義。故稱我德。一能示一身以為多身。二示一塵
身滿大千界。三大身輕舉遠到。四現無量類常居
一土。五諸根互用。六得一切法而無法想。七說一
偈義經無量劫。八身徧諸處猶如虗空。
阿僧祗此云無央數。乃天人中能知算數者。極
數不能知。是名一阿僧祗。此是華嚴經十大數之
首也。十大數者。一阿僧祗二無量。三無邊。四無等。
<pb n="573"/>
五不可數。六不可稱。七不可思。八不可量。九不可
說。十不可說不可說。
尸棄華言寶髻。
然燈亦云錠光。
毗婆尸華言勝觀。亦言徧見。
修相好因相謂三十二相。好謂八十種好。修百
福成一相。福義多途。難可定判。有云如大千界有
盲人。悉治瘥。為一福。或云修行六度成百福德。用
百福德成一相。以為三十二相之業因。又云用三
千二百福。修成三十二大人相也。
五淨居天一無煩。二無熱。三善見。四善現。五色
究竟。
禪梵語禪那。此云靜慮。
百法明門百法束為五門。謂色法十有一。心法
八。心所有法五十有一。不相應行法二十有四。無
為法六。共成一百也。詳如大乘百法明門論。

<sarticle>佛說梵網經菩薩心地品下略疏卷二</sarticle>

姚秦三藏法師　鳩摩羅什　譯
廣州寶象林沙門　弘贊　述
○三一佛說法（分四）　初十處說法　二教起因緣
　三降生非一　四為凡說戒。
○初十處說法。
爾時釋迦牟尼佛。從初現蓮華臺藏世界。東方來入
天王宮中。說魔受化經已。下生南閻浮提。迦夷羅國。
母名摩耶。父字白淨。吾名悉達。七歲出家。三十成道。
號吾為釋迦牟尼佛。於寂滅道場。坐金剛華光王座。
乃至摩醯首羅天王宮。其中次第十住處所說。
前敘千佛。及千百億釋迦。於千百億世界說法。今
敘此一日月界中之一釋迦。降生。國土。父母姓字。
出家修道成佛。利生之大略也。東方者。謂此一日
月世界。在華藏界中之東。故瓔珞經云。於一法界
中。有一界報。於一切有為法。若凡若聖。若見著。若
因果法。不出法界。唯佛一人。在法界外。然後為復
來入法界藏中。為無明眾生。示一切善惡道果報
差別無量。是也。天王宮者。凡佛佛出世。皆先在兜
率天宮。教化諸天子已。乃降生閻浮提。言魔受化
者。而兜率無魔。彼諸天子。常修喜足定故。摩醯首
羅天王宮。在四禪天上。色界之頂。四禪共有九天。
上五天。皆三果阿那含聖人所居。色界頂有毗盧
遮那宮殿。諸大菩薩常集其中。亦必無魔。或在他
化天上魔王宮中說法。令魔受化已。方至兜率。或
魔自至兜率受化。集註云。兜率在六欲梵世七天
之中。以佛常居中道故。是則魔宮包括其中矣。釋
尊在兜率時。名護明菩薩。迦夷羅。此云赤澤。或云
迦毗羅。此云黃色。謂上古有黃髮仙人。依此修道。
故以為名。是中天竺境。中天竺共有一十二國。迦
夷羅。乃贍部州地之中央也。梵語具云。摩訶摩耶。
此云大幻。亦云大智母。謂成就菩薩大願智幻解
脫門。以大幻術。常為諸佛之母。護明菩薩。七月八
日。自兜率乘大白象王。從母右脇入胎。住於右脇。
大乘人見菩薩乘旃檀樓等。住於胎中也。梵語閱
頭檀。此云淨飯。今云白淨。二義一也。悉達。此云頓
吉。謂佛四月八日降誕時。諸吉祥瑞。頓然出現故。
亦翻一切義成。是佛小時字也。七歲出家者。諸經
或言十九。或言二十四。今言七歲。或二十四出家。
初訪諸仙人。知彼所得非正。乃於自昔在王田閻
浮樹下。所修離欲寂靜之道。一年已。欲降伏諸外
道故。示修苦行六年。共為七年。如是則應云出家
七歲。三十成道也。有云十九。二月十五日。夜半乘
天馬踰城。出家六年苦行。五歲遊歷。三十成道。此
或如來隨機應化。非凡所測。抑或當時傳寫之譌。
<pb n="574"/>
古人慎重。不敢輕改也。釋迦。此云能仁。姓也。牟尼。
此云寂默。號也。由古佛授記。得斯聖號。亦如來昔
為陶師時。供養古釋迦。自發誠願。願同彼佛姓號
也。寂滅道場。即道樹下。坐此而證大寂滅涅槃道
之場。或云寂五住煩惱。滅二種生死。得道之場也。
華嚴云。爾時世尊。處於此座。於一切法。成最正覺。
然法身無成。出障名成。報身四智剏圓為成。化身
八相。坐菩提樹下為成。故云。所應物謂成身。隨宜
立號。是也。
○二教起因緣。
時佛觀諸大梵天王。網羅幢。因為說無量世界。猶如
網孔。一一世界。各各不同。別異無量。佛教門亦復如
是。
諸大梵天王者。謂此娑婆三千大千世界。有萬億
大梵天王也。言大者。非初禪天之大梵天王。乃第
四禪天之大自在梵天王。按上品。則有無量大梵
天王。此或總舉微塵世界中梵天王來集也。網羅
幢。萬目重重。各異無量。而珠光交映。不相妨礙。因
以喻無量世界重重。各異無量。互相交徹。不相妨
礙。而諸佛隨機設教。亦各異無量。互相交攝。不相
妨礙也。
○三降生非一。
吾今來此世界八千返。為此娑婆世界。坐金剛華光
王座。乃至摩醯首羅天王宮。為是中一切大眾。略開
心地法門竟。
如來法身。體若湛虗。本離能所生滅去來動靜之
相。故般若經云。如來者。無所從來。亦無所去。今云
百千返者。乃如來利生悲智之大用。華嚴經云。如
來無身。為眾生故。示現其身。斯即法身無生。無所
不生。無相無所不相。以化身法身。無異體故。亦由
眾生緣感。則見佛興世。緣盡故見佛滅度。如雲籠
日。愚蒙便謂日滅。雲開日現。謂復重來。眾生亦爾。
障重不覩佛日。業輕見佛出世。實因眾生機感。非
佛而有來去。出世滅度。無非利益眾生。故涅槃經
云。諸佛如來。為令眾生。生欣樂故。出現於世。欲令
眾生。生戀慕故。示現涅槃。是也。若據餘經。百千猶
是隨俗大數而言。如涅槃經云。我雖在閻浮提中。
數數示現入於涅槃。然我實不涅槃。而諸眾生。皆
謂如來真實滅盡。而如來性實不滅。是故當知。是
常住法。不變易法。大涅槃者。即是諸佛如來法界。
眾生皆謂我始成佛。然我已於無量劫中。所作已
辦。隨順世間法故。復示現閻浮提。出家。成道。法故
華經云。我實成佛已來。無量無邊。百千萬億那由
他劫。我常在此娑婆。說法教化。亦於餘處。百千那
由他阿僧祗國。導利眾生。我壽命無量阿僧祇劫。
常住不滅。非實滅度。而便唱言。當取滅度。如來以
方便教化眾生故。問曰。如來既成佛久遠。何不直
現身說法。而假父母降生。出家修道耶。答曰。若不
如是。凡夫無智。疑佛是化人。或謂無父母妻子。方
能得道。不肯傚修。此即如來示現。方便利生之妙
用也。娑婆。此云能忍。亦云堪忍。謂此世界眾生能
堪忍受貪瞋癡三毒。及諸煩惱之苦。而不生厭離。
以求解脫也。乃至者。謂十處說法。今初舉金剛座。
後舉天王宮。餘之八處。包括其中故也。前云千光
王座。今云華光王座者。由千佛。悉皆出華光三昧。
而坐此座。大地震動。此座不變。是表實相心地戒
體猶如金剛。能摧諸煩惱。不為煩惱所動也。為是
中一切大眾者。為十住處之大眾。略說百千恒河
沙法門中心地。如毛頭許已。然後乃為地上凡夫
說。詳見下文。
○四為凡說戒。
復從天王宮。下至閻浮提。菩提樹下。為此地上一切
眾生。凡夫癡暗之人。說我本盧舍那佛心地中。初發
<pb n="575"/>
心中。常所誦一戒。光明金剛寶戒。是一切佛本源。一
切菩薩本源。佛性種子。一切眾生。皆有佛性。一切意
識色心。是情是心。皆入佛性戒中。當當常有因故。當
當常住法身。
先為菩薩天眾說。今為地上凡夫說。癡者。不知正
法。妄生邪見。暗者。無明煩惱。閉自心地。如來愍此。
故八千返。傳說舍那正戒。以三世諸佛。皆先受此
戒。為成佛初因。故云初發心中。常所誦一戒也。一
戒。即光明金剛寶戒。是十重四十八輕之戒體也。
光明謂此戒能燭破無始無明之暗宅。金剛之寶。
其體最堅。能壞一切。不為一切所壞。以喻此正戒。
能摧壞諸煩惱。愚癡邪見之慢山。復能出生無量
功德法財。故如寶也。一切諸佛菩薩。無不以此戒。
為本源佛性種子也。一切眾生皆有佛性者。眾生
本具佛性。在凡不減。在聖不增。故經云。一切眾生。
本來成佛。但因最初一念不覺。而起無明。成於癡
暗。自為閉障。故令受此正戒。而閉障自除。佛性自
現也。意識色心者。本為一真法界之體。以不守真
如。故有心意識名。名雖分三。體本無二也。意識。乃
心之次名。謂凡夫妄念。倏然集起名心。次心思量
名意。後心了別名識也。色。是色質。即四大色身也。
是情是心皆入佛性戒中者。情乃意識之別名。正
發明一切色心眾生。俱有佛性。除此心外。無別有
佛性可得。故云阿賴耶識。即如來藏。是也。當當者。
決當也。謂受此戒。決當永作成佛之正因。有此正
因。決當永住清淨法身之極果。如金出鑛。不復還
為鑛。故云常也。心地觀經偈云。眾生本有菩提種。
悉在賴耶藏識中。若遇善友發大心。三種鍊磨修
妙行。永斷煩惱所知障。證得如來常住身。
如是十波羅提木叉。出於世界。是法戒。是三世一切
眾生。頂戴受持。
波羅提木叉。此云保解脫。謂保任眾生。決定得解
脫無明煩惱。而獲證清淨法身也。言十。即十重戒。
在因能持。名波羅夷。在果所得。名波羅提木叉。今
先舉重。總攝後輕也。出於世界者。謂此心地大戒。
世所難值。如來出世。故今出矣。是法戒者。揀非二
乘木叉。乃成佛正法之心地大戒。故當頂戴。尊重
受持。不可暫時。輕忽忘失也。
吾今當為此大眾。重說無盡藏戒品。是一切眾生戒。
本源自性清淨。
重說者。謂上已略說。今復再宣。或先為菩薩天人。
今為凡夫。故言重也。無盡藏戒品者。謂此戒品。雖
云是十。而包羅無盡菩薩戒法。具足無量法門也。
是一切眾生戒。本源自性清淨者。謂此戒法。上則
千佛所傳。下則普被羣機。僧俗人天共稟。神鬼畜
生同受。生佛同源。性本清淨。在諸佛則已還其源。
在眾生則要戒。方復其本。本源之性。性本清淨。非
源外別有自性。亦無性外。更有清淨可得也。
○四重頌。
上之經文。是長行直說。今此結而為頌。或云應頌。
謂應上長行之文。重宣其義。諸經中。或六句。或四
句。二句。隨句多少不定。皆名為頌。今此頌。共有四
十六句。若以四句為一頌。則有十一頌半。按此頌
義。亦影略上品。由上品經文。未有結頌。故也。此中
頌文大分八釋。
一三佛依正本迹　二正化傳戒　三讚戒功能
四傳誦　五囑信　六勸受　七授記　八勸聽。
 我今盧舍那  方坐蓮華臺  周帀千華上 
 復現千釋迦  一華百億國  一國一釋迦 
 各坐菩提樹  一時成佛道  如是千百億 
 盧舍那本身 
盧舍那身。是戒果正報。蓮華臺。是戒德依報。又千
佛百億佛。是正報。千華百億國。是依報。一國即一
<pb n="576"/>
日月照臨之世界。舍那是本。千佛是迹。又千佛為
本。百億為迹也。方坐者。方猶正也。安住正法戒。故
云坐也。蓮華臺者。謂華藏世界。形似蓮華。華在下
擎。臺居正中。表戒為中道之正因。能起中道之佛
果。舍那身稱華臺。亦是依正無差也。舍那本佛坐
華臺。為諸佛之主。而表戒法。是眾德之本也。藏者。
包含十方法界。亦表戒含萬法也。周帀千華上。復
現千釋迦者。周遍也。帀繞也。千華謂華具千葉。故
有千釋迦。葉瓣也。人間華秖有十餘瓣。天上華有
百瓣。諸佛菩薩華有千瓣也。一華百億國。一國一
釋迦者。上明一華瓣為一世界。故有千釋迦。今明
一瓣上。復有百億國土。故有百億釋迦。千瓣故成
千百億釋迦。國土雖分。而成佛同時。以依正是一。
體用無二故也。如是千百億。盧舍那本身者。謂用
雖千百億。而體本是一也。言千百億者。億之一數
有四。一以十萬為一億。二以百萬為一億。三以千
萬為億。四以萬萬為億。然此娑婆三千大千世界。
共有萬億日月。皆一佛化身所主。故同時成道。如
上品云。我百阿僧祇劫修行心地。以之為因。初捨
凡夫。成等正覺。號吾為盧舍那。住蓮華臺藏世界
海。其臺周遍有千葉。一葉一世界。為千世界。我化
為千釋迦。據千世界。後就一葉世界。復有百億須
彌山。百億日月。百億四天下。百億南閻浮提。百億
菩薩釋迦。坐百億菩提樹下。其餘九百九十九釋
迦。各各現百億釋迦。亦復如是。千華上佛。是吾化
身。千百億釋迦。是千釋迦化身。吾以為本源。名為
盧舍那佛。是知千佛千百億佛。不出一舍那本源。
本源即心地實相戒體也。
 千百億釋迦  各接微塵眾  俱來至我所 
 聽我誦佛戒  甘露門即開  是時千百億 
 還至本道場  各坐菩提樹  誦我本師戒 
 十重四十八 
按品上下。千釋迦與千百億釋迦。各接有緣。皆至
舍那前受菩薩戒藏。然後各坐道場。示成正覺。傳
誦舍那戒藏也。言微塵者。謂所來之眾。不可數舉。
故喻如塵也。各接者。謂千百億佛。各各接取千百
億世界微塵聽眾。惟除無緣者。由佛有三不能。不
能度無緣。不能空眾生界。不能除定業。故也。俱來
至我所者。我是舍那自稱。是則能化所化。俱會一
處。正表體用同歸本源心地也。聽我誦佛戒者。是
誡所來聽眾。以此心地大戒。乃諸佛所傳。非舍那
自剏。故不云說。而言誦佛戒也。甘露門即開者。此
戒能通至大涅槃。故譬之為門。天上有甘露。人得
服之。長生不死。譬聽誦此戒。如納服甘露。煩惱因
斯清涼。即得常住法身。永離生死海也。本道場者。
即菩提樹下。本修道之場也。本師者。千百億釋迦。
皆於舍那前受戒。故稱舍那為本師也。十重四十
八。是總標戒相。後乃別列。
 戒如明日月  亦如瓔珞珠  微塵菩薩眾 
 由是成正覺 
此明戒功能也。日能破千年之幽室。以喻戒能滅
眾生。無始無明之癡暗。月能使萬物清涼。以喻戒
能令煩惱眾生。而得清涼。又日月能長萬物。以喻
戒能生萬善也。瓔珞能嚴貧醜。以喻此戒。能出生
根。力。覺。道。三昧。諸聖法財。除諸薄德之貧苦。及離
破戒之醜陋。舍那身體莊嚴。悉由是戒之功也。正
覺者。說法無差。語必初中後善。故曰正。出生死長
夜大夢。故曰覺。一切菩薩。悉因戒成佛。故曰由是
成正覺。
 是盧舍那誦  我亦如是誦  汝新學菩薩 
 頂戴受持戒  受持是戒已  轉授諸眾生 
 諦聽我正誦  佛法中戒藏  波羅提木叉 
此明師資。次第傳誦也。舍那是釋迦師。釋迦是菩
<pb n="577"/>
薩師。菩薩是眾生師。故令轉授眾生也。我者。是釋
迦自稱。新學者。是始聞戒之大士。諸眾生者。是大
乘凡夫。意謂先聞者。當轉授未聞。使此戒光𦦨𦦨
相續。法化無盡也。正誦。即心地戒藏。戒藏。即波羅
提木叉。斯乃揀異小乘事戒。及外道邪戒等。故言
正也。
 大眾心諦信  汝是當成佛  我是已成佛 
 常作如是信  戒品已具足 
如來所以叮嚀囑信者。以信為入道之源。功德之
母。信諸佛已成。眾生當成。一成無二成。惟分前後
耳。心地大戒。還從心得。若心確信無疑。而戒體便
已具足。纔發是心。便成正覺。是也。義疏云。信有三
種。一信自他心識。皆有佛性。謂信此心本是佛也。
二信勤行勝善。必能得果。謂信勤行善因。必得善
果也。三信所得果。是常樂我淨。謂信由心是佛。果
必證佛。苟無此正信。戒品即失。而果亦亡矣。
 一切有心者  皆應攝佛戒 
前既諦信。今勸令受。有心者。簡愚癡無知。及無信
惡人。如木石無心。木頭無異。故云但解法師語。皆
得受戒。言攝者。納受也。謂要成佛。當納受菩薩正
戒。正戒不出三聚淨戒。一攝律儀戒。則無戒而不
持。終成法身。然止即是持。作便是犯。二攝善法戒。
則無善而不修。終成報身。然作即是持。止便是犯。
三攝眾生戒。則無生而不度。終成化身。然作即是
持。止便是犯。此三淨戒。包攝一切定共戒。道共戒。
禪無漏等。種種諸戒。乃至菩薩六度萬行。無不統
括。故云聚也。
 眾生受佛戒  即入諸佛位  位同大覺已 
 真是諸佛子 
此如來授記有識眾生。纔受佛戒。即位同大覺。良
由生佛同源。心性無二。背覺合塵。名為眾生。背塵
合覺。名為諸佛。今受心地正戒。頓復本源。豈不同
佛。然既位同大覺。猶名佛子者。何也。以其空華之
惑未盡。性海之德未盈。是因佛。非果佛。亦猶王子
已受灌頂。終紹王位。今但名王子。未名王也。
 大眾皆恭敬  至心聽我誦 
上句結勸。下句囑聽。佛既親受親誦。是尊戒之極。
故再三囑勸至聽。倘不至心。則妄念壅閉。心地戒
法無由得入。不入則不能復其本源。外肅容儀。尊
仰聖戒。曰恭。內懷誠謹。專注諦聽。曰敬。內外合轍。
是曰至心。
○五敘結戒。
爾時釋迦牟尼佛。初坐菩提樹下。成無上正覺已。初
結菩薩波羅提木叉。
此是結集者。再敘如來初成道果。結戒為先。以戒
是渡苦海之浮囊。復本源之寶筏也。無上正覺者。
謂更無有覺。加於佛之上。故名無上。如聲聞辟支
雖覺非正。以其但悟我空。未知法空。名為偏覺。非
正覺。三賢十聖。及等覺菩薩雖正。然猶有修有上。
不得言無上。名為隨分覺。佛成妙覺。圓明獨尊。故
曰無上正覺。言菩薩木叉者。正揀非聲聞木叉也。
孝順父母。師僧三寶。孝順至道之法。孝名為戒。亦名
制止。
佛雖已結菩薩戒法。而未示其樞要。故今以孝順
為戒之綱領也。善事奉養曰孝。承顏無逆曰順。父
母生育色身。其恩罔極。師是得戒和尚。及阿闍黎。
乃出世父母。有訓誨善成之德。故經云。生長法身。
養智慧命。葢師之力。功莫大焉。此兼小乘三師七
證言之。故云師僧。僧者。為我受戒。而作尊證。雖非
師位。而有成就得戒之恩也。三寶者。佛法僧也。佛
是三界之慈父。法乃出世之雄規。僧是如來之弟
子。斯三者。眾生之良福田。人天之大導師。若能尊
敬供養。無違法訓。是曰孝順。孝順至道之法者。至
<pb n="578"/>
道謂至極之道。即無上正法也。以孝順之心。正合
無上正覺之大道法也。孝名為戒者。謂能行孝之
一事。則諸戒備足。故後五十八戒中。多言孝順心。
由不悖十重。四十八輕。即是順本源心地。故名孝
為戒也。亦名制止者。如來說此五十八戒。用制勒
禁止身口意之不善。復能防止妄念之不起。故名
制止也。言孝者。是標戒之體。制止者。是出戒之用。
即十重四十八輕之大用也。
佛即口放無量光明。
如來欲說大法。故先放光表瑞。令在會聽眾。深生
敬信。復顯此戒最勝。有揚輝破暗之功。具滅惡生
善之能昔舍那以光告戒。今佛亦放光宣傳。菩薩
聽受。即從佛口親生。是故名為真佛子也。
是時百萬億大眾。諸菩薩。十八梵天。六欲天子。十六
大國王。合掌至心。聽佛誦一切諸佛大乘戒。
如來出興於世。俱是有緣機感。故人天凡聖雲集。
名曰大眾。百萬億者。是舉其大數。而不出同生異
生二眾。云何名同生異生。此有二義。一謂雜類。作
諸異生。種種形。如下八部等。是也。菩薩得法性身。
同人作一類菩薩形。故曰同也。二謂菩薩為同者。
通諸階位故。餘類為異者。法界差別故也。十八梵
天者。總名色界。分為四禪。初禪三天。二禪三天。三
禪三天。四禪九天。共一十八天。梵者。淨也。謂其欲
塵已淨。尚存色身。故名色界也。六欲天子者。謂彼
諸天。具受微妙五塵欲樂。故名欲界。共有六天。第
一四天王天。居須彌山半。二忉利天。居須彌山頂。
此二名地居天。三𦦨摩天。乃至他化天。此四名空
居天。俱如上釋。十六大國者。一央伽。二摩竭陀。三
迦尸。四憍薩羅。五䟦祗。六末羅。七支提。八䟦沙。九
尼樓。十槃闍羅。十一阿濕波。十二婆蹉。十三蘇羅。
十四乾陀羅。十五劍浮沙。十六阿槃提。元五天竺
境。共有七十餘國。今但舉其大者。以該諸餘小也。
問。菩提樹下。何能雲集百萬億大眾。答。如華嚴經
云。樹下宮殿樓閣。充徧十方。又以諸佛神力所加。
一念之間。悉包法界。是以涅槃會上。娑羅雙樹間。
於一針鋒上。坐無邊眾。豈可以凡情測。識心思議
哉。合掌者。是身業恭也。手本二邊合而為一。是表
身心恭敬也。至心者。乃心之誠極。是意業敬也。聽
者。耳聽則心專。而言自寂。是口業敬也。如是三業
肅清。則戒光自朗於心源矣。
佛告諸菩薩言。我今半月半月。自誦諸佛法戒。汝等
一切發心菩薩。乃至十發趣。十長養。十金剛。十地。諸
菩薩亦誦。
菩薩為人天之尊。是以告菩薩。則已該人天。況大
士為當機之首。故特而告之也。半月半月者。謂上
半月。下半月。乃黑白二月。即晦望二日也。言黑。是
表惡業。欲其惡盡。而成斷德也。言白。是表善業。欲
其善圓。而成智德也。此是諸佛常式。故今佛亦半
月自誦。以法現前大眾。及未來受戒者之成規也。
發心菩薩者。謂發大心之十信菩薩。信謂隨順常
住信之不疑。為三賢之先步。十住之前階也。一信
心。二念心。三精進心。四慧心。五定心。六不退心。七
護法心。八迴向心。九戒心。十願心。瓔珞經云。從不
識始凡夫地。值佛菩薩。於教法中。起一念信。便發
菩提心。是人爾時住前。名想菩薩。乃至亦名名字
菩薩。其人略行十心。所謂信心。乃願心也。十發趣
者。謂此菩薩。從初十信發心。趣向佛果。故名發趣。
即十住位。以信立之後。慧住於理。得位不退。故名
為住。十長養者。謂此菩薩。從真入俗利生。長養聖
胎。故名長養。即十行位。由前十住發真悟理。從此
進趣。故名為行。十金剛者。即十迴向位。謂此菩薩。
迴事向理。迴因向果。迴自功德。向於眾生。迴能修
所修。向於法界。性如金剛。不可壞。故名金剛。此上
<pb n="579"/>
住。行向。三十心。分為初中後。皆賢位菩薩也。十地
者。地是荷負出生之義。謂此菩薩。住持佛智。荷負
眾生。其猶大地。又地地出生無量法門。故名十地。
即聖位菩薩也。餘如前出。及本經品上所明。諸菩
薩者。指上從發心。及四十位大士。乃至等覺。妙覺。
皆由是戒而生。此戒乃心地法門。人人本具。是以
從凡至聖。皆當半月半月作布薩。故云亦誦。
是故戒光從口出。有緣非無因故光。光非青黃赤白
黑。非色非心。非有非無。非因果法。是諸佛之本源。行
菩薩道之根本。是大眾諸佛子之根本。是故大眾諸
佛子。應受持。應讀誦。應善學。
是故者。承上佛口放無量光明而言也。今口出光
是緣。緣必有因故光。乃特顯此戒體性。是本源心
地。不墮妄境。故非青黃等色。不墮妄情。故非色心。
不墮斷常二邊。故非有無。體自圓成。不墮權乘修
證之法。故非因果。諸佛以此心地戒為本源。菩薩
修行六度萬行。自利利他。亦以此心地戒為根本。
一切眾生當來成佛。亦以此心地戒為根本。是故
再三勸受持誦學。領納在心曰受。執之不忘曰持。
口⿰言奉戒經曰讀誦。熟玩戒文。精徹其義。曰善學。
佛子諦聽。若受佛戒者。國王王子。百官宰相。比丘比
丘尼。十八梵天。六欲天子。庶民。黃門。婬男。婬女。奴婢。
八部鬼神。金剛神。畜生。乃至變化人。但解法師語。盡
受得戒。皆名第一清淨者。
此正顯本源心地大戒。一切眾生本具。非染非淨。
故不擇貴賤。人非人等。但能領會授戒法師言語。
盡得受戒。由此心地戒。還從自心得。不同比丘。要
具五緣。方得成就。倘一虧法。無作不成。復除十三
難人。不得受戒。今此菩薩正戒。惟揀七遮。其餘皆
名清淨法器。然比丘稟佛剃髮染衣。是世間住持
三寶之一數。為世福田。人天軌範。苟其非器。戒體
不發。故須揀擇。菩薩以成佛果為心。或在家出家。
隱顯無定。故非住持。是以但能發菩提心。即得受
戒也。國王。人主也。王子。青宮也。百官。眾臣也。宰相。
百僚之長也。比丘。此云除饉男。比丘尼。此云除饉
女。如來初成正覺。未有出家二眾。以預許二眾。皆
得受此正戒。故也。庶民。百姓也。黃門。是閹人。即內
宦也。黃者。中也。王使此人。守內宮之中門。以傋通
使命。故云黃門。今無論內宦非內宦。但無男根者。
皆是也。八部者。一諸天（上已言欲色二界天。今八部中。或言四天王下之三
天。及餘天神也。二龍眾。三藥叉（此云。勇健鬼也）。四乾闥娑（此云香陰。天帝
樂神也）。五阿修羅（此云非天）。六迦樓羅（此云金翅鳥）。七緊那羅
（此云疑神。天帝伎神也）。八摩睺羅伽（此云腹行。地龍也）。金剛神（手執金剛
杵。摧邪魔。護正法者）。畜生（應云傍生。其形傍行。不能豎立。乃禽獸之總稱。非局人所畜者）。變
化人者。或天龍鬼神。變自身為人形。而來受戒。如
昔有龍化作人身。來受比丘戒。佛知不聽。今心地
大戒。一切眾生皆得受之。是以如來秉舍那教。盡
勸一切有情。悉令受戒。如百川入海。皆失本名。同
一鹹味。是故一切眾生。共歸本源。無高下貴賤之
分。無優劣愚智之異。同名一心地大戒之大士。瓔
珞經云。始行菩薩。若信男信女。乃至奴婢。變化人。
盡得戒。皆有心向故。初發心出家。欲紹菩薩位者。
當先受正法戒。此戒是一切行功德藏根本。正向
佛道果一切行本。是戒能除一切大惡。正法明鏡
問曰。何不言無色界。及地獄眾生。答曰。無色無身。
地獄苦具。二皆非器故也。
佛說梵網經菩薩心地品下略疏卷二
音義
七天一四天王天。二忉利天。三夜摩天。四兜率
天。五化樂天。六他化天。七初禪梵世天。
譌音囮謬舛也俗作訛。非也。
正受不受諸受。名為正受。即三昧之別稱也。
五住煩惱三界見惑為一住。三界思惑分為三
<pb n="580"/>
住。根本無明為一住。共成五住。由此五惑。能令眾
生住著生死故也。一一切見住。二欲愛住。三色愛
住四有愛住。五無明住。
二種生死一分段生死。謂六道眾生。隨業感報。
身之形段。有長有短。命之分限。有壽有夭也。二變
易生死。謂聲聞。緣覺。菩薩。雖無分段生死。而有因
移。果易之生死。如初位為因。後位為果。又後位為
因。後後位為果。故名變易也。
那由他此云萬億。
真如真如者。真謂真實。顯非虗妄。如謂如常。表
無變易謂此真實。於一切位。常如其性故。又真者
體非偽妄。如者性無改異。論云。心真如者。即是一
法界大總相法門體。所謂心性不生不滅。乃至竟
無變壞。唯是一心。故名真如。
阿賴耶此云藏識。能含藏善惡諸種子故。即第
八識也。
剏音創。初造法剏業也。俗作創非。
四天王下三天須彌山下三層級。有三天。一堅
手天。二持鬘天。三恒驕天。
娑羅雙樹娑羅此云堅固。冬夏不改。故云堅固。
八樹共為四雙。東西二雙。南北二雙。佛於八樹間
寶牀上。示大涅槃也。
五緣成就謂人。僧。界。法。衣。鉢。又云。一能受之人。
是人道。諸根具足。非破重戒。具出家相。先受沙彌
戒。後方與受具。二結界成就。白四羯磨。僧數滿足。
無別眾過。衣鉢具足。三自稱名。誠心乞戒。及稱和
尚名。四心境相應。五事成究竟。始從請師。終於受
竟。前後無違。
青宮太子宮也。神異記云。東方東明山。有宮。青
石為墻。門有銀榜。以青石彫鏤。曰。天地長男之宮。
又曰東方屬震。震為長子也。昔晉王為王太子。帝
曰。吾兒方位東宮。以宮事相委也。
支那或云至那。又云指難。義譯為文物國。謂此
方衣冠文物之地。又譯為邊地。謂此方在贍部州
之東邊。西域記云。摩訶至那。此云大唐國。又名震
旦。謂東方屬震。是日出之方。樓炭經云。葱河以東。
名為震旦。由日初出先曜於東隅故也。
央亦作鴦。央伽摩竭二國。皆瓶沙王所統。迦尸
憍薩羅二國。皆波斯匿王所統。央誤作史。

<sarticle>佛說梵網經菩薩心地品下略疏卷三</sarticle>
姚秦三藏法師　鳩摩羅什　譯
廣州寶象林沙門　弘贊　述
●二正宗（分二）　初十重　二四十八輕。
○初十重（分三）　初總標　二別列　三總結。
○初總標。
佛告諸佛子言。有十重波羅提木叉。若受菩薩戒。不
誦此戒者。非菩薩。非佛種子。我亦如是誦。一切菩薩
已學。一切菩薩當學。一切菩薩今學。已略說菩薩波
羅提木叉相貌。應當學。敬心奉持。
戒本無形。何有相貌。然持犯即是相貌。不誦名犯。
學即名持。若受而不誦。寧識戒相。不識戒相。罔諳
開遮。不諳開遮。過犯由是而生。故首令誦學。苟不
誦學。即失現在大乘之名。故非菩薩。當來成佛之
極果亦失。故非佛種子。佛猶自誦。故過去一切菩
薩。求大菩提。已於中學。未來菩薩當學。今現在初
學菩薩。應當尊敬。至心頂戴奉持。無令暫有所忘
失也。
○二別列。
○第一殺戒。
聲聞厭怖生死。以自利為急。故制婬戒居首。由婬
是輪迴之本。生死之源。菩薩不怖生死。以利生為
要務。故制殺戒在先。況殺是斷佛性之種子。違慈
<pb n="581"/>
悲之本願。以慈能與眾生之樂。悲能拔有情之苦。
正大士度生之行。成就法身之德也。殺者。一切有
情。皆以五蘊而為身心。若起瞋害。壞彼五蘊。故名
為殺。
佛言。若佛子。若自殺。教人殺。方便殺。讚歎殺。見作隨
喜。乃至呪殺。
若。是設況之詞。一本無若字。即是的指一人。非也。
自殺者。謂親身行殺。教人殺者。謂口教他人殺害。
方便殺者。謂以種種機巧方便。令其必死。讚歎殺
者。謂於彼樂死人前。稱其美德。作如是言。汝已作
眾善功德。生便受苦。死當生天。受無盡樂。如是令
其自死。或口說。或身現讚歎相。或遣人說。或遣人
持書往。令其自死。見作隨喜者。則殺屬身口二業。
今隨喜是意業。謂見他人行殺時。心便隨彼而生
歡喜也。乃至者。未盡之辭。謂其中殺事既多。不能
盡舉。或作火坑穽陷令墮。或作機撥使死。或作弶
作桁。或作羂索。或與毒藥。或墮他胎等。呪殺者。亦
屬口業。謂以惡呪術。呪令彼死。外國有起屍鬼呪。
名毗陀羅。取未損壞全屍。以召鬼呪。呪二十九日
令屍起。水洗著衣。授與其刀。載於車上。教往殺人。
此方外道。亦有惡呪。能令人死。律中自殺。有三種。
一用內色。謂以手。或足。或頭。或餘身分。而斷他命。
二用外色。謂以木石刀矟弓箭等物。遙擲彼人。三
用內外色。謂以手捉木石刀等打他。除此三色外。
有能令人死者。即坑穽機撥。乃至惡呪等。是也。
殺因。殺緣。殺法。殺業。
初起殺心為因。次殺心相續。助成殺事為緣。思惟
造作方便資具為法。命斷成業。初萌一念殺心。名
煩惱障。事成命斷名業障。招感當來三惡道苦。名
報障。是則三障。皆由初起一念不善之心而有。初
心若滅。次心不續。則無思惟造作。而殺業不成。報
障無由得矣。下之九戒。準此應知。言方便資具者。
謂用內色外色內外色。坑陷機撥等。義疏云。因親
緣疎。正因殺心為因。餘者助成為緣。親者造作招
感當來果報。如影隨形。緣者助成故疎。於因緣中
造作。皆是業義。成業有四事。一是眾生。二眾生想。
三殺害。四命斷。若一有異。則業不成也。
乃至一切有命者。不得故殺。
乃至者。承上害人。下及微細物命。一切者。除人道。
餘鬼畜蜫蟲等是也。有命者。一切眾生。以六根六
識。連持相續。名為壽命。此相續斷。名之曰死。故殺
者。謂有心害命。非無心誤殺也。殺畜等。雖可悔。而
要見好相。罪方除滅。菩薩了達業相。等觀眾生。無
大小高下之分。由善業故生人天趣。由惡業故生
地獄餓鬼畜生道中。俱稟識性。苦樂無殊。故殺悉
皆得罪。又一切眾生。皆具佛性。同一本源。殺彼還
是害己。及害未來諸佛也。
是菩薩。應起常住慈悲心。孝順心。方便救護一切眾
生。而反自恣心快意殺生者。是菩薩波羅夷罪。
常住。即本源心地。然心地無生無滅。豈有起耶。此
謂從體起用。上合諸佛同一慈力。下合眾生同一
悲仰。故云起慈悲心也。若不孝順。即逆本源心地。
況一切眾生。皆是我多生父母。故當孝順。豈復殺
害。雖自不殺。見他殺時。猶須以種種方便救護。使
得脫難。方順孝心。復不違大士利生本願。不作如
上方便。已乖菩薩本心。而反恣心快意為此惡事。
以惡業成故。即得波羅夷罪。波羅夷者。是梵語。其
義眾多。故無正翻。然是極惡重罪。如世死刑。或翻
為捐棄。一切功德。盡皆捐棄。無道果分故。永棄清
眾。不得共住。如大海不宿死屍故也。或翻為他勝。
謂被煩惱賊。所摧勝故。又被他淨行者。所欺勝也。
或名墮不如意處。謂死即墮地獄諸惡道故。此非
比丘波羅夷。故云是菩薩波羅夷。以菩薩重。重於
<pb n="582"/>
比丘故也。而曰極惡捐棄。則永失慈悲孝順救護
心矣。問。出家遠離害心。殺戒易持。王臣專主殺權。
有罪不誅。何以安國。答。或殺一人。而救一鄉。殺多
人。而救一邑一國。是菩薩善權方便。見機得作。菩
薩戒本云。菩薩善權方便。為利他故。見劫盜賊。為
貪財故。欲殺多人。或復欲害大德。聲聞。獨覺。菩薩。
或復欲造多無間業。菩薩見是事已。發心思惟。我
若斷彼惡人命。我當墮地獄。如其不斷。彼無間業
成。當受大苦。寧自墮地獄。終不令其受無間苦。以
善心。以憐愍心。而斷彼命。於戒無所違犯。又陀羅
尼經云。若見作五無間罪。謗大乘經。背逆君主。或
亂正法。於是等人。起悲愍心。應作降伏法。涅槃經
云。過去久遠劫時。有國王名有德。聞諸惡比丘。以
瞋心故。執持刀杖。欲逼害覺德法師。王為護正法
故。即捨五戒。與諸惡比丘共戰。王時被創。舉身周
徧。其王後時命終。生東方不動佛國（即阿閦佛）。為彼佛
作第一弟子。佛言。爾時王者。即我身是。法師比丘
者。迦葉佛是。我於今日得種種相好。以自莊嚴。成
就法身。不可壞身。為護正法。得如是等。無量功德
果報。又往昔如來作大國王。名曰仙豫。愛念敬重
大乘經典。乃至二十年中。供事諸婆羅門。一切所
須已。告言。師等今應發無上菩提心。彼言。大王。菩
提之性。是無所有。大乘經典。亦復如是。大王云何
欲令人同於虗空。時王心重大乘。聞其誹謗大乘
方等。即斷其命。而諸婆羅門命終。生阿鼻地獄。即
便自知。謗大乘經典。不信因緣。為王所殺。而來生
此。知已。於大乘經典。生敬信心。尋時命終。生甘露
鼓王如來世界。於彼壽命。具足十劫。準如經說。大
乘菩薩。以憐愍心。利益眾生。無一念瞋害私意。倘
有不達經旨。以自利故。瞋心害彼。不但無益於他。
而且自墮阿鼻。無有出期矣。然菩薩利生。亦有以
善法化伏。如昔波斯匿王。有二大將。一歸依法與
比丘尼。習慈心觀。所有兵器。皆以竹木為之。後時
邊境反叛。王命往伐。至彼邊境。即入慈心三昧。叛
逆盡見四天王。領無量天兵排空。遂即歸降。又昔
中天竺。戒日王。令諸兵士。弓頭悉掛水囊。乃至馬
飲。盡以囊濾。而諸國悉皆歸降。如是逆順兩途。須
得其意。錯議即殃沉萬劫。不可不慎。
○第二盜戒。
前戒。害彼正報內命。此戒害彼依報外命。以財物
能資養色身。故屬外命。律云。物屬於他。他所守護。
不與而取。是名曰盜。不與者。非他授與也。
若佛子。自盜。教人盜。方便盜。呪盜。盜因。盜緣。盜法。盜
業。
律云。盜事略有五種。一對面強取。二私竊取。三調
弄取。四寄付取。五與更奪取。此五種。咸是賊收。自
盜者。親身盜取。教人盜者。口教他人。或遣使取。或
作相令知。方便盜者。以種種機巧諂曲。欺他不知。
至於圭合銖兩。事事欺瞞。移標占界等。是也。呪盜
者。以外道邪術。呪攝彼物自來。或呪召鬼神。使鬼
竊取也。因緣法業者。一念初起盜心為因。次盜心
相續。多種助成盜事為緣。思惟盜物之方為法。物
離本處成業。律云。有主之物。作有主想。舉離本處
作屬己想。初離處。即得重罪。若方便欲舉而未得。
乃至觸著搖動轉側。未離本處。得輕垢罪。若離本
處。復生悔心。或怖畏心。還著本處。亦得重罪（本處有種
種差別。詳載比丘律。及優塞塞五戒經）。
乃至鬼神。有主。劫賊物。一切財物。一針一草。不得故
盜。
鬼神有主劫賊物者。是指其財物所屬主也。論主
有大小上下之分。論物有輕重之別。上則佛法僧
君親師。中則官民。下則鬼神。劫賊。禽獸等。但物有
主。自心知是有主。即是有主想。盜即成罪。一切財
<pb n="583"/>
物一針一草者。是論物之重輕也。財謂金銀錢七
寶等。物謂衣服飲食。銅鐵竹木器具等。針草謂物
最輕小。不與而取。尚成盜業。則其重物可知矣。按
律結罪。準物輕重。云何成重。一切諸國。以中天竺
摩竭國法為正。盜五錢已上。入死罪。佛依國法。總
制贍部洲內。有佛法處。盜五錢得重罪。若物則計
直成罪。錢謂大錢。一大銅錢。直十六小銅錢。據義
疏。菩薩盜二錢已上。便成重罪。由大士戒重。重於
聲聞。謂大士修檀波羅蜜。布施眾生。而反損他。故
重也。佛物。謂供佛塔像之物。下至香華器具等。或
施主供佛之餘資也。法物。謂供養經典物。或造經
資財。律云。盜經書。計直結罪。僧物。謂供僧之物。或
現前僧物。或常住僧物。若其感報。如盲龍女之受
苦。高法眼之現報。觀佛三昧經云。盜常住物。過於
殺八萬四千父母之罪。方等經云。華聚菩薩言。五
逆四重之罪。我亦能救。惟盜僧物。我不能救。要集
問曰。何故盜用僧物。罪偏重耶。答曰。施主本捨一
毫一粒。擬供十方。鐘鼓一響。遐邇同聞。聖凡受用。
俱成道業。冥資施主。得福無邊。招善既多。獲罪寧
少耶。君物。謂屬國王之物。下至偷稅。冐渡關津。律
云。持己物到稅處。使他越過。得重罪。若口含。衣裹。
避路。皆得罪。若為三寶父母物。持過稅處。應為稅
官稱讚三寶功德。說父母恩重。彼不取稅。無犯。猶
索應與。親物。謂父母之物。若父母恁用。量親知。亦
歡喜。無犯。唐。龍朔元年。潞州李校尉。至懷州市上。
見一特猪。已縛四足。將欲殺之。猪見尉。語云。汝是
我女兒。我是汝外婆。本為汝家貧。汝母數從我索
糧食。我大兒不許。我憐汝母子。私避兒。與五升。我
今作猪。償其盜債。汝何不救我。尉聞。即從屠兒贖
放。猪自走向近寺放生所。尉還本州報母。母後自
來看猪。母子相見。一時泣淚。麟德元年。猪尚現在。
由家物屬子故。母盜子物。得報如是。子盜親財。感
報寧測。又隋。冀州耿伏生母張氏。避夫將絹二疋
與女。後母死。變作母猪。此二驗。詳載法苑珠林。師
物。猶重於親物。以物是檀越信心所施故也。官物。
謂九品宦職之物。民物。是百姓之物。鬼神物者。謂
祠廟中供具。有人守護。或山林鬼神自為守護。劫
賊物者。謂賊劫得物。物已屬賊也。若自物被賊盜
去。已作捨心。物便屬賊。不得重奪。奪即成犯。是為
賊復劫賊。彼賊勇健還奪去。雖自不得物。亦得重
罪。若從乞回。無犯。若未作捨心。後見物取還。無犯。
禽獸物者。下至六畜鳥鼠等。所銜之物。不得奪取。
按五戒相經云。有主鳥犯重。無主鳥犯輕。若盜四
足獸。或舉或驅。過四雙步。犯重。由離本處故。若過
二雙步。犯輕。若盜人過二步。犯重。若著肩背上。人
兩足離地。犯重。不得故盜者。故謂非無心錯誤也。
而菩薩應生佛性孝順心。慈悲心。常助一切人。生福
生樂。而反更盜人財物者。是菩薩波羅夷罪。
佛性。即本源心地。而性本孝慈。云應生者。是從體
起用。故以財法二施。常助人生福樂也。反更盜人
財物者。是逆本源。悖體性。不行二施。而反令彼受
貧苦。由造惡滅善。故得波羅夷罪。
○第三婬戒。
此戒。大小兩乘。同名非梵行。梵者。淨也。行既非淨。
則汙自體性。亦汙他心地。故違淨法與人。義疏云。
出家五眾俱制。在家二眾。但制邪婬。謂除自妻妾。
外干犯一切男女。悉名邪也。
若佛子。自婬。教人婬。乃至一切女人。不得故婬。婬因。
婬緣。婬法。婬業。
自作教他罪同。由大士當與淨法度人。不應教為
染汙業也。一切女人者。無論貴賤妍[媏-而+(一/虫)]。老少親疎。
故云乃至也。不得故婬者。婬豈有誤耶。或遇難緣
強逼。或為惡人強執。有受樂心。即犯。何名受樂。如
<pb n="584"/>
饑得食。如渴得飲。何名不受樂。如噉糞穢。如熱鐵
入身也。一念初起婬心為因。次婬念相續助成為
緣。作用方便為法。事成為業。
乃至畜生女。諸天鬼神女。及非道行婬。
乃至者。謂從人男女。黃門。二根。下至畜生鬼神等
女。及非道也。非道者。大便。及口。皆得重罪。其餘身
分。得輕垢。如優婆塞戒。自妻亦制非時非處。非時
者。有娠。產後。乳兒。月水等時。非處者。即非道。皆得
不淨有作罪。
而菩薩。應生孝順心。救度一切眾生。淨法與人。而反
更起一切人婬。不擇畜生。乃至母女姊妹。六親行婬。
無慈悲心者。是菩薩波羅夷罪。
應生者。謂當於本源心體。發起孝慈度生之大用。
然度生。須為眾生說離染。欣淨之法。方為自利利
他。豈可反生婬人之念。故得重罪也。六親。經已出
四。當以兄弟之妻足六。於六親中。作非法事。世所
希有。恐有邪見之人。謂於自親。無有犯他之過。如
昔有子。欲於母身作非法。方至床前。地即裂開。生
陷地獄。母急救捉。惟得髮一把。而身已陷矣。受戒
者。可不懼哉。
○第四妄語戒。
自知不實。而誑惑前人。心口相違。故曰妄語。
若佛子。自妄語。教人妄語。方便妄語。妄語因。妄語緣。
妄語法。妄語業。
自妄語者。自向人說。我得上人法。教人妄語者。教
他向人說。我得上人法。或教他向人說。自得上人
法。名利不入己。犯輕。何名上人法。謂聖賢所修所
證之法。所修者。三十七品菩提分法。及諸禪三昧。
所證者。三賢十聖之階位。以此法對一切凡夫有
漏之法。最尊最上。故名上人法也。方便妄語者。欲
作妄語。先假種種巧言。令他信受也。或遣使語。或
遣書往。或作知相。前人領會者。皆得重罪。或借言
讚他。而密自美。亦犯。菩薩善戒經云。若菩薩為人
所讚。言是十住。若阿羅漢等。默然受者。得罪。若增
上慢人。無有誑心。亦犯輕垢。以其少有所得。自謂
實證。故於出世增上法中。起心生慢。非故心惑他。
是以不得重罪。初起誑心為因。誑念相續助成誑
事為緣。以種種誑方巧言為法。前人領解成業。
乃至不見言見。見言不見。身心妄語。
乃至者。承上大妄語等。以至不見言見之小妄語
也。然六識皆能顯妄。今惟舉見身心三。是略也。律
以六識束為四。謂見。聞。觸。知也。見屬眼識。聞屬耳
識。觸屬鼻舌身三識。此三鈍故。故束為一。知是意
識。所以妄語總有八種。謂不見言見。不聞言聞。不
觸言觸。不知言知。見言不見。聞言不聞。觸言不觸。
知言不知。隨作其一。即名妄語。若為救眾生命。有
益前人。權巧方便。是大士損己利他之心。無犯。猶
生多功德。
而菩薩常生正語正見。亦生一切眾生正語正見。而
反更起一切眾生邪語邪見邪業者。是菩薩波羅夷
罪。
常生者。不忘之謂也。謂菩薩於本源心體。常常發
起正語正見。不謬稱凡為聖。以邪為正。亦令一切
有情生正語正見之妙因。乃大士利生之本懷。而
反令彼生邪語邪見。造作邪業。生生不得樂報。苦
果無窮。大違菩薩利生行願。自損損他。故得重罪。
○第五酤酒戒。
酤是買賣。或自釀賣。或買回貨賣也。酒是迷人毒
藥。現則敗事危身。後則喪失慧命。大士專以利物
惟心。令生智慧。故自飲犯輕。貨賣犯重也。
若佛子。自酤酒。教人酤酒。酤酒因。酤酒緣。酤酒法。酤
酒業。
自酤是親為。教人是令他為我賣。以利歸己。同犯
<pb n="585"/>
重。若教他自賣。罪輕。然大士以度生為本。利雖歸
彼。而傷身喪慧事同。亦應犯重。以顛倒眾生心結
罪。非為利故結也。初起酤心為因。次心相續助成
酤事為緣。善巧造作為法。酤成為業。
一切酒不得酤。是酒起罪因緣。
一切酒者。謂以五穀讓成。或以根葉藥草百華諸
果醞造。若生若熟。凡有酒色。酒香。酒味。或闕一。或
闕二。若麴若糟。但能令人醉者。俱不得酤。義疏云。
藥酒雖希利貨。不亂人。無犯。以藥能除病身安。況
藥不能多飲。無醉亂患。故不犯。此謂在家菩薩。治
生養家。故開。非謂出家者聽許。是邪命自活故也。
起罪因緣者。一切罪惡過失。皆由酒而生起。故云
酒具三十六過。是也。
而菩薩應生一切眾生明達之慧。而反更生一切眾
生顛倒之心者。是菩薩波羅夷罪。
明達之慧者。以慧能破煩惱昏衢曰明。直至本源
心地曰達。大士當以種種善權方便。啟發眾生。令
生妙慧。故曰應生。邪正兩途不辨。迷真逐妄。故曰
顛倒。不啟之以妙慧。而授之以迷惑。是曰反生。使
眾生顛倒喪失慧命。故得重罪也。
○第六說四眾過戒。
揚他過失。大傷法門。損前人之德。絕眾生之望。深
乖大士衛持佛法之本願。大違菩薩利生之慈心。
聲聞以自利故。說分大小。罪有輕重。故隨說結之。
菩薩利他。但以惡心說之。過無大小。皆結重罪。
若佛子。口自說出家。在家菩薩。比丘。比丘尼罪過。教
人說罪過。罪過因。罪過緣。罪過法。罪過業。
出家菩薩。謂出家五眾。受心地戒人。在家菩薩。謂
優婆塞優婆夷二眾。受大士戒者。比丘比丘尼。謂
稟具足人。而未受菩薩戒者。此是法中四眾人也。
罪過者。是犯戒之過失也。但有所說。悉自傷慈惱
物。虧己本源心地。律攝云。出家之人。所有言說。皆
為利益。不應私忿道說於他。薩婆多論云。寧破塔
壞像。不向人說比丘過惡。若說過罪。則壞佛法身。
教人說者。或口教。或現相教。或遣使教。或遣持書
往教。若大士見法眾有過。即當以慈心。愍心。護念
心。獎勸心。殷勤諫諭。令其悔改。無以私心。欲壞彼
人名利。則自免怨結萬世。復無玷辱正法之過。若
三諫不改。可白眾僧。以悲愍護法心。不犯。若說前
人不正見。不犯。猶多生功德。何以故。正大士利生
之行。邪正須辯。無致誘引多人入於邪途故也。若
被僧差。以公心說。不以私心言。不犯。如提婆達多
作逆罪。佛令僧作羯磨。差舍利弗往俗家說。是也。
初起說心為因。次心助成說事為緣。以種種方便
巧說為法。前人領解成業。義疏云。說過有兩。一陷
沒心。欲令前人失名利等。二治罰心。欲令前人被
繫縛等。此二心。皆是業主。故犯。至於結罪多少。一
云隨人。二云隨口業。隨人則隨向一人說。結一重
罪。隨口則隨出一語。結一重罪。
而菩薩聞外道惡人。及二乘惡人。說佛法中。非法非
律。常生慈心。教化是惡人輩。令生大乘善信。
外道者。天竺九十五種之邪徒。此方諸子百家之
世教。以其教止修身。齊家治國。故名為外。三乘聖
教。教靜心惑。悟本心地。故名為內。外道不信自心
是佛。本具性德。遂迷真逐妄。以邪為正。造不善業。
故名惡人。二乘不知本源心地。厭患五蘊身心。斷
見思惑。證偏空理。獨出三界。無濟度心。亦名惡人。
非法非律者。大乘本源心地法律。不同外道撥無
三世因果之邪教。世間之法律。而蔑棄自心自性。
妄謂氣生氣化之惡見。不同二乘厭苦欣寂。以修
四諦之法。五篇七聚之律。故彼言非也。此亦初學
二乘法人。非謂證二乘果人。其證果人。自知有大
乘法律。惟自力不能行。故非彼說也。令生大乘善
<pb n="586"/>
信者。令信自他本具心地大戒。無惡不止。無善不
修。無生不度。諸佛是已成之佛。汝是未成之佛。方
為善信也。
而菩薩。反更自說佛法中罪過者。是菩薩波羅夷罪。
大士猶教他人不說。以安物為心。而反自說。陷沒
前人。深損正法。自喪己德。菩薩之行焉在。今人欲
說他過。而他過無幾。說者隨語語結罪。其罪可勝
言哉。惟不畏罪福因果者。故以私忿心。道說他過。
肆毒言惟恐不深。說過聲欲徧大地。秪圖現前快
意。寧顧身後拔舌犁耕遺殃。問。佛法寧容瑕玼乎。
答。佛令半月半月布薩。檢察三業。有罪則發露除
愆。無過即長養淨德。如不自首。見者屏處諫之。輕
垢令對首悔除。重罪令見好相。不肯自陳。乃對眾
公舉。若不見罪。僧為作不見罪羯磨治之。倘弟子
有過。師當善誨令改。如不見過。擯之不與共住。斯
乃佛法清濁自分。豈同私心揚惡。方為不容他過
耶。餘如不教悔罪戒中明。
○第七自讚毀他戒。
稱己功德曰自讚。譏彼過惡曰毀他。損己利他。掩
惡揚善。乃大士利生之本行。譽我誹他。自利損人。
非菩薩之慈心善心。
若佛子。自讚毀他。亦教人自讚毀他。毀他因。毀他緣。
毀他法。毀他業。
自讚毀他。是揚我抑彼。二事兼備。犯重。教人有二。
一是教人讚我毀他。或現相。或遣使持書往。二是
教彼自讚己德。輕毀他人也。初起讚毀之心為因。
次心相續助成為緣。以種種善巧讚毀之方為法。
前人領解成業。此四句中。單舉毀他。不言自讚。是
便文故。又自讚念輕。毀他惡心偏重。故舉重以該
輕也。
而菩薩。應代一切眾生受加毀辱。惡事向自己。好事
與他人。若自揚己德。隱他人好事。令他人受毀者。是
菩薩波羅夷罪。
此中發明能代受。則不令其辱。引惡向己。必無自
讚。推好與人。決不令他受毀也。揚是稱揚。隱是隱
沒。自揚秪恐己不勝人。隱他惟憂他勝於我。但知
利己。不思損人。非大士以惡向己。推好與人之善
心。自譽毀他。正是業主。故得重罪。若為誘邪途而
歸正道。貶二乘令會一乘。雖語似毀譽。而心實是
大悲。斯乃大士愍物弘化之慈心。豎立法幢之大
願。豈得以人我見。勝負論。同日而語哉。地持經云。
為毀呰外道。稱揚佛法。若以方便令彼調伏。令不
信者信。信者增廣。不犯。
○第八慳惜加毀戒。
乞財求法不與。是曰慳惜。瞋忿罵辱。故曰加毀。大
違慈悲之道。深乖利物之懷。
若佛子。自慳。教人慳。慳因。慳緣。慳法。慳業。
大士行檀波羅蜜。不揀親疎。求者悉與。寧分好惡。
若不施而加毀。深違菩薩三聚淨戒。自慳者。或口
說。或示慳相。或隱避。不與財法。或言無。手杖驅斥。
或惡言加罵等。教人慳者。或教他秘悋財法不施。
或教令加毀。或口教。或遣使持書教也。初起慳心
為因。次心助成其慳為緣。種種巧言悋惜之方為
法。前人領解。慳事成就為業。此四句。不言加毀者。
先由慳故。然後加毀。若非慳單毀。即屬輕垢戒。優
波離問經云。於根本罪。何者復重。佛言。住大乘菩
薩。如犯恒河沙數貪罪。與一瞋罪。較量此二罪中。
瞋唯屬重。所以者何。現瞋者。捨離眾生。現貪者。愛
護眾生。則不為煩惱。於菩薩所。無有灾橫等怖。故
學論云。瞋義云何。謂本性為大罪故。不生方便悲
愍。行恚怒者。然非利益。則長養煩惱。減失悲愍。為
大過失。此戒慳惜。故悋財而行加毀。若貪而能施。
則無加毀瞋恚等過。正法念處經云。若先少思惟
<pb n="587"/>
已。後竟不施。墮餓鬼趣。語已不施。墮地獄趣。況復
無上菩提。具足許施。無餘世間。諸眾生故。
而菩薩。見一切貧窮人求乞者。隨前人所須。一切給
與。而菩薩以惡心瞋心。乃至不施一錢一針一草。有
求法者。不為說一句一偈。一微塵許法。而反更罵辱
者。是菩薩波羅夷罪。
一切者。僧俗男女也。貧窮有二。一身貧須財。應施
與財。二心貧須法。應施與法。故云隨所須一切給
與。決定毗尼經云。在家菩薩。應行二施。一財。二法。
出家菩薩應行四施。一紙。二墨。三筆。四法。由出家
無財故。紙墨筆財少易得。成就彼書經故。亦名法
施也。得忍菩薩。行三種施。一王位。二妻子。三頭目
皮骨。凡夫菩薩。當隨力隨宜施與。有不宜施法者。
或彼根性鈍劣。或非法器。或聞深法。反生誹謗。或
女人求法。無男子親人在旁。則不宜為說。不宜施
財者。或因財造惡。或由財得禍。以至害命等。即不
宜施與。地持經云。云何菩薩能以少善根。得無量
果。是菩薩教下劣眾生。以少財物。施下福田。乃至
揣麨。施於畜生。施已。迴向無上菩提。以迴向力故。
得無量果也。乃至者。論財。則從多。以至極少一針
一草。此謂無財者。不能隨意施也。論法。則從廣說。
以至極少一句一微塵許。此謂寡識無聞。不能廣
說也。若實無法。不可妄自誇能。謬說誤人。獲罪非
輕也。有而不給與。反加罵辱。則慳毀兩全。正是業
主。故得重罪。不犯者。或見彼人因訶辱則悔過。承
折伏則改惡。自無惡心瞋心。隨機利益。正大士之
權宜妙用。故地持經云。若知不說令彼調伏。若知
前人不能敬重。若威儀不整。若彼鈍根。聞深妙法。
生怖畏心。若知聞已增長邪見。若聞已毀呰退沒。
或聞已向惡人說。破壞正法。如是悉不犯。
○第九瞋心不受悔戒。
或人觸犯於己。或己觸犯於人。彼人知過。誠心求
懺。而菩薩內懷瞋心。外現不受之相。
若佛子。自瞋。教人瞋。瞋因。瞋緣。瞋法。瞋業。
自瞋者。內懷忿恚。外發身口也。教人如前戒釋。初
起瞋心為因。次心相續助成為緣。種種打罵之方
為法。作成為業。華嚴經云。一念瞋心起。百萬障門
開。是知初萌一念尚爾。況緣相續。而不成業。業成
則殃墮沉淪。怨結萬代。世世莫解。可不慎哉。
而菩薩。應生一切眾生善根。無諍之事。常生慈悲心。
孝順心。
一切眾生心地本善。而被無明煩惱之所覆障。大
士應以慈心悲心。發起眾生慈悲起捨之善根。則
無有鬬諍之事。況自不受懺謝。發起彼諍耶。恒念
一切眾生。如己赤子。何忍毀辱。是為慈悲心也。常
觀一切眾生。猶己父母。奚敢忤逆。是為孝順心也。
而反更於一切眾生中。乃至於非眾生中。以惡口罵
辱。加以手打。及以刀杖。意猶不息。前人求悔。善言懺
謝。猶瞋不解者。是菩薩波羅夷罪。
大士既能生眾生善根。復常慈孝。則無有反更逼
惱眾生矣。非眾生者。三乘聖人。及變化人也。罵辱
是口業。手打是身業。不息是意業。以此三業加惱。
甚於狼虎。不息不解。故結重罪。不犯者。或前人追
悔之心不真。懺謝之念不切。菩薩以慈愍心。終欲
令其深改前非。後更不作。乃示以瞋怒之相。或復
折伏狼戾眾生。無慚惡性邪見之徒。外現威而心
實慈。口訶斥而念致愍。正大士調伏剛強眾生之
大用。豈與具三毒者而比也。地持經云。不犯者。若
以方便令調伏。若彼不如法懺。其心不平。不受其
懺。無罪。
○第十謗三寶戒。
自以邪見謗亂正法。非謂毀罵之謗。設其毀罵。罪
猶可悔。故戒本經。名謗亂正法戒。亦云謗菩薩藏
<pb n="588"/>
也。
若佛子。自謗三寶。教人謗三寶。謗因。謗緣。謗法。謗業。
以邪為正。以正為邪。誹謗菩薩經律。言非佛說。是
謗世尊。非大乘經典。是謗法。受持讀誦者。非佛弟
子。是謗僧。或自發邪解。建立邪言。自謂為正。或從
邪師領納邪語。著作邪書。如以老莊之言齊於佛
教。治世之術。比於心地法門。惑亂人心。疑誤後學。
永失正道。陷墮邪途。由此傳播後代。蔓延不絕。遺
殃萬劫。斷滅佛性種子。而所獲罪。非一闡提。無處
可容也。初起邪解之心為因。邪心相續。助成謗事
為緣。巧說邪見之方為法。前人領解成業。若心欲
說而口未言。未結重罪。或自發言向彼說。或令他
傳說。前人領納邪言。隨一語。結一重罪。若作邪書。
隨彼覽解者。隨語語得重罪。
而菩薩見外道。及以惡人。一言謗佛音聲。如三百矛
刺心。況口自謗。不生信心。孝順心。而反更助惡人。邪
見人謗者。是菩薩波羅夷罪。
天竺此方異學之徒。乃至菩薩心外求法。悉名外
道。不信大乘常住三寶。故棄捨心地大戒。而習學
異道邪教。撥無善惡果報。是名惡人。一言者。以其
最少。尚如三百刺心。況其肆言。謗聲外揚。而大士
之心。安能忍乎。斯實愍彼邪見。自陷泥犁。復引無
量眾生。誤墮苦津。故如矛刺心。非謂瞋彼謗毀三
寶之念。三寶體如日月。非一指能翳其明。猶擲斧
斬天。還自傷身。大士本以信孝心。受斯正戒。當常
敬順三寶。而無違無逆。豈可反更黨彼惡見邪徒。
樂為外道。永失菩薩心地大戒。不復佛子之名耶。
若未翻正歸邪。猶未失戒。或思言。三寶不及外道。
大乘不及二乘。計度未成。犯輕垢。雖信因果三寶
大乘。而復信外道鬼神。有威力靈感。遂傚彼符牒
章醮。奏解魍魎。或復勸他信受。悉犯輕垢。或執大
而謗小。謂都無小乘。惟有大乘。四阿含。及別解脫
經。非佛所說。此是謗聲聞藏。亦得輕垢。寧知三世
諸佛出世。隨機設教。皆說三乘。聲聞四果。乃出世
聖賢。人天福田。胡可輕哉。但彼無利生心。故佛訶
之。今時初學。粟麥未辨。禪教猶昏。逞己淺識。肆自
謬言。謂持戒為執相。遂棄而不受。佛名之為禿居
士。或受而不持。律號為苦海弊囊。若蔑棄具戒。謂
不須受。得輕垢罪。此十重戒。悉是性罪。小乘以酒
為遮戒。大士利益眾生為本。令他迷惑心地。故酒
亦屬性罪。如智度論云。性戒者。是尸羅。身口等八
種。謂身三。口四。更加於酒。以防意地。令得淨命故。
即十善中。後三意業。而數雖不同。其義無異。言性
罪者。不由佛制。其性自是惡。故名性罪。止觀云。性
戒者。莫問受與不受。犯即是罪。受與不受。持即是
善。若受戒。持生福。犯獲罪。不受無福。犯無虧戒罪。
惟有惡行。及業道罪。言受犯得罪者。謂於性罪上。
更加虧戒罪也。
○三總結。
善學諸仁者。是菩薩十波羅提木叉。應當學。於中不
應一一犯如微塵許。何況具足犯十戒。
不違本源心地而修曰善學。慈悲利濟之士曰仁
者。斯乃如來讚學戒者之美稱。勸令應學應持。若
犯之即得波羅夷極惡之重罪。當招阿鼻地獄之
苦報。持之即是妙因。當證木叉保解脫之極果。以
果勝故。故不曰波羅夷。而云波羅提木叉。正是果
中說因。因即般若智用。果是真如寂體。由稱體起
用。除滅無明。見本法身。是為果中說因。圭峰云。依
真如故。發智斷惑。證體起用。若不依之。則取我我
所相。無由修證。故知萬德萬行。皆是真如用也。復
能發起初學忻果之心切。堅持禁戒之念篤。是亦
果中說因也。於中者。於十重戒之中也。微塵許者。
舉少以況多也。犯少尚不名菩薩。況具足犯十戒。
<pb n="589"/>
而失其正因極果。感於惡報無窮耶。故下文示其
得失。
若有犯者。不得現身發菩提心。亦失國王位。轉輪王
位。亦失比丘。比丘尼位。亦失十發趣。十長養。十金剛。
十地。佛性常住妙果。一切皆失。墮三惡道中。二劫。三
劫。不聞父母三寶名字。以是不應一一犯。
犯戒如截樹頭。菩提之芽已焦。故今現身必不能
發生也。國王是一[邱-丘+(看-目)]之主。轉輪王是四三二一天
下之主。如此二王。悉由多生持戒。感斯勝報。今若
受而犯之。則尊貴之德位日消。後生之勝報便失
矣。比丘及尼。本由戒得名。若犯此木叉。不但無大
士之目。而本名亦失。不惟失其名位。即三賢十聖
佛性常住妙果皆失。妙果者。妙覺佛果也。非獨永
失如上大益而已。此身沒後。墮落地獄餓鬼畜生
三惡道中。墮此惡道。非千生萬世可了。故於二劫
三劫。不得聞世間父母名字。名字尚不得聞。何處
得修敬順之孝道。出世三寶名字。既不得聞。焉識
修行證佛之妙果。有斯大失。故當一一堅持。寧碎
身骨。不可一一輕犯。如瓔珞經云。若破十戒。不可
悔過。入波羅夷。十劫中一日受罪。八萬四千滅。八
萬四千生。故不可破。三賢十聖位。乃至覺地。一切
皆失。是故此戒。是一切佛。一切菩薩行之根本。若
一切佛菩薩。不由此十戒法門。得賢聖果者。無有
是處。
汝等一切菩薩今學。當學。已學。如是十戒。應當學。敬
心奉持。八萬威儀品。當廣明。
此戒是三世菩薩。同學同持。共成無上佛果。是故
如來再三叮嚀。勸學勸持也。如要廣明持犯性相。
當如大本後分。八萬威儀品中詳之。今此所說。是
略出十無盡藏戒之大綱耳。
佛說梵網經菩薩心地品下略疏卷三
音義
機撥作機關。致人物倚發。即繫縛墮落也。
弶桁上音強去聲。設罟於道路也。下音杭。以木
械夾脚。扭手。枷頸也。
羂索上音涓上聲。罟也。下音桑入聲。繩索也。
二大將一名善劒。二名善弓。其善劒歸依法與
比丘尼。兵器皆以竹木為之。時王命往征伐邊叛。
至彼即入慈心三昧。復率諸兵眾。通宵誦經。以經
功德。迴向諸天。四大天王即敕天兵。八部龍神。排
塞空中。叛逆見疾出城投降。
盲龍女大集經云。一盲龍女。白佛言。我本因地。
曾往寺林。盜取十菴羅果食之。由此業因緣。地獄
受苦。惡業未盡。今作餓龍身。常為諸蟲食噉膿血。
苦不堪忍。投佛解脫。佛告龍言。此業大重。次五無
間。何以故。若四方常住僧物。或現前僧物。篤信施
物。或華果樹園。飯食湯藥。牀蓐敷具。一切所須。私
自費用。或持與知識。親里白衣。此罪重於阿鼻地
獄。佛說偈曰。寧吞大赤熱鐵丸。而使口中光𦦨出。
所有眾僧飲食具。不應於外私自用。寧以利刀自
屠膾。身體皮膜而自噉。其有在家諸俗人。不應取
受僧雜食。諸經要集云。今見愚人。苟貪福物。將用
資身。或食噉僧食。或受用花果。或以僧畜乘騎。或
將僧奴隨逐。或私借貸僧物不還。或以官勢。伺求
僧過。如是等損。俱列難盡。靜思此咎。豈不痛心。今
護不與者。非是慳惜不惠。蓋愍白衣。慮受來苦。若
將與者。非直損俗。亦累知事人。未來生處。同其受
殃。如福增比丘所見。蟲唼大樹者。可不懼哉。
菴羅果其果似桃非桃。似柰非柰。生熟難辨。葉
似柳而長尺。
妍[媏-而+(一/虫)]上音延。美好也。下音鴟。醜也。癡也。
釀醞上音娘去聲。造酒也。下音蘊。久釀也。
三十六過善惡所起經云。飲酒三十六過。一資
<pb n="590"/>
財散失。二現多疾病。三因與鬬諍。四增長殺害。五
增長瞋恚。六多不遂意。七智慧漸寡。八福德不增。
九福德轉減。十顯露秘密。十一事業不成。十二多
增憂苦。十三諸根闇昧。十四毀辱父母。十五不敬
沙門。十六不信婆羅門。十七不尊敬佛。十八不敬
僧法。十九親近惡友。二十捨離善友。二十一棄捨
飲食。二十二形不隱密。二十三婬欲熾盛。二十四
眾人不悅。二十五多增語笑。二十六父母不喜。二
十七眷屬嫌棄。二十八受持非法。二十九遠離正
法。三十不敬賢善。三十一違犯過非。三十二遠離
圓寂。三十三顛狂轉增。三十四身心散亂。三十五
作惡放逸。三十六身謝命終墮大地獄。受苦無窮。
揣麨上音團。應作摶。以手圜之也。下音炒。米麥
粉。以糖蜜摶之也。
四諦苦集滅道也。苦是苦果。集是苦因。滅是樂
果。道是樂因。
四阿含此云法歸。增一阿含經。中阿含經。長阿
含經。雜阿含經。四經共一百九十卷。
轉輪王有四。一金輪王。主領四大部州。二銀輪
王。主領三州。除北州。三銅輪王。主領東南二大部
州。四鐵輪王。主領南州。四皆有輪寶現於虗空。隨
輪飛行。故名飛行皇帝也。
泥犁此云無有。即地獄。謂墮地獄中。無有喜樂
義利故也。
三十七品菩提分法四念處。四正勤。四如意足。
五根。五力。七覺分。八正道。共為三十七。乃入道淺
深之品類。詳如餘處。
謗三寶唐。雍州長安縣。高法眼。是隋代僕射高
頴之玄孫。至龍朔三年正月二十五日。向中臺參
選。日午還家。舍在義寧坊。居南隅。向街開門。化度
寺東。即是高家。欲出子城西順義門。城內逢兩騎
馬逐後。既出城已。漸近逼之。出城門外。道北是普
光寺。一人語騎馬人云。汝走捉普光寺門。勿令此
人入寺。恐難捉得。此人依語。馳走守門。法眼怕。不
得入寺。便向西走。復至西街。金城坊南門。道西有
會昌寺。復加四馬騎。便語前二乘馬人云。急守會
昌寺門。此人依語。走捉寺門。法眼怕急。便語乘馬
人云。汝是何人。敢逼於我。乘馬人云。王遣我來取
法眼。問云何王遣來。乘馬人云。閻羅王遣來。法眼
既聞閻羅王使來。審知是鬼。即共相拒。鬼便大怒
云。急截頭髮。却一鬼捉刀。即截法眼兩髻。附肉落
地。便至西街悶絕落馬。暴死不覺。既至大街要路。
踟蹰之間。看人逾千。西街首。即是高宅。便喚家人
轝向舍。至明始蘇。便語家內人云。吾入地獄。見閻
羅王。昇大高座。瞋責吾云。汝何因向化度寺。明藏
師房內食常住僧果子。令吞四百顆熱鐵丸。當吞
之時。咽喉閉縮。身體焦卷。變為紅色。吞盡乃蘇。蘇
已。至二十六日惺了之時。復有諸鬼來取法眼到
王所。王語言。汝何因不敬三寶。說僧過惡。汝吞鐵
丸盡已。宜受鐵犂耕舌。至正月二十九日。既吞鐵
丸了。蘇惺。到正月三十日平旦復死。至地獄。復受
鐵犁耕舌。自見其舌。長數里。傍人看見吐出一尺
餘。王復語獄卒。此人以說三寶長短。以大鐵斧。截
却舌根。獄卒斫之不斷。王復語云。以斧細剉其舌。
將入鑊湯煑之。煑復不爛。王復怪問所由。法眼啟
王云。臣曾讀法華經。王復不信。令檢功德部。見案
內有讀法華經一部。王撿知實。始放出獄。其人現
在。觀者如市。見者發心。合門信敬。勵志精勤。誡誠
無倦。京城道俗共知。不須引證。出法苑。

<sarticle>佛說梵網經菩薩心地品下略疏卷四</sarticle>

姚秦三藏法師　鳩摩羅什　譯
<pb n="591"/>
廣州寶象林沙門　弘贊　述
○二四十八輕（分三）　初總標　二別列　三總結。
○初總標。
佛告諸菩薩言。已說十波羅提木叉竟。四十八輕今
當說。
輕垢者。謂此罪雖輕於十重。而能染污本源心地。
若不急求懺悔。即為心地作障。難成聖果。然須識
其罪相。根本。從生。獨頭之別。若依前十重中。欲作
而未成。故未結重。而有作前方便輕垢。是名從生。
若所作不從十重中生而孤起者。名為獨頭輕垢。
今此根本輕垢中。復有從生故悞等罪。若於四十
八戒根本中故作者。犯應懺輕垢。當作突吉羅惡
作罪懺。以故作故。復犯作前方便非威儀惡作。若
悞作者。但犯責心惡作。故戒本經云。是犯染污起。
是犯非染污起。應作惡作罪懺。不懺障菩薩戒。懺
時須咨知法者。罪方除滅。故菩薩優婆塞五戒威
儀經云。若有所犯。即如法悔。當作惡作罪應問大
小乘人。能解說。能受悔者。如法懺悔。如丘比突吉
羅罪。懺悔法說。以下一一戒中。自須分辯。不繁條
出（突吉羅。此云惡作）。
○二別列。
○第一不敬師友戒。
師乃人天慈範。出世良模。生我戒身。長我慧命。皆
師之力。故當敬順無違。而反為慠慢。得無罪深巨
海耶。友能品藻人物。輔德助修。眾善由之而成。萬
行因斯而進。如渡大海。要藉帆柁相須。忽之即自
取漂溺。是故如來教令敬重。如視世尊。
若佛子。欲受國王位時。受轉輪王位時。百官受位時。
應先受菩薩戒。
此令受戒在先。受位在後者。俾先自立其德。以感
天龍鬼神呵護。而王臣安。則一國安。王臣福。則一
國福矣。然十重戒前勸受。以國王為首。後總結亦
以國王為先。今此輕垢。復以國王為始終。良由王
正則天下正。王善則士庶善。故王有教化之力。勸
善之功。王若不受斯戒。即自失救護之利。復恃高
貴。則有破滅佛法之害。制諸弟子。不聽出家修道。
既受戒已。猶恐其憍慠。不敬有德。故如來特偏勸
之。出家五眾。各遵律行。自知敬順之禮。故此略之。
一切鬼神。救護王身。百官之身。諸佛歡喜。
由王臣崇敬三寶而受戒。則鬼神擁衛而身康。國
界安寧。三災漸息。風雨常調。萬民受益。故心地觀
經云。若有人王成就正見。如法化世。名為天主。以
天善法。化世間故。諸天善神。及四天王。常來加護。
守王宮故。雖處人間。修行天業。賞罰之心。無偏黨
故。如是聖主。名正法王。大金光明經偈云。由諸天
護持。亦得名天子。三十三天主。分力助人王。眾星
依位行。日月無乖度。和風常應節。甘雨順時行。一
切諸天眾。充滿於自宮。是故汝人王。忘身弘正法。
以法化眾生。恒令得安隱。令彼一切人。修行於十
善。率土常安樂。國界得安寧。言諸佛歡喜者。此心
地大戒。乃千佛流傳。本期授受不絕。今王臣敬奉。
則率土傚持。人人行善。箇箇佛子。寧不歡喜耶。
既得戒已。生孝順心。恭敬心。見上座。和尚。阿闍黎。大
德。同學。同見。同行者。應起承迎。禮拜問訊。
上座有二。一是眾僧中上座。以上更無有人尊於
彼者。故居我和尚闍黎之上。二是在我前受戒。乃
至先一時一影者。是為上座。瓶沙王。稱佛弟子為
上人。謂在王臣士庶之上。般若經。佛言。菩薩一心
行無上菩提。心不散亂。是名上人。和尚如後釋。阿
闍黎。此云軌範。軌範即是師義。謂能教弟子法則
故也。若出家五眾。則有五闍黎。一為授十戒。二受
大戒時。為作羯磨。三為作教授。四為依止。五為授
經。大德。是尊稱。以其修行有德故也。同學。同一師
<pb n="592"/>
學大乘法也。同見。心同一大乘正解也。同行。身同
修一大乘行業也。彼將至。即應起承迎。迎已禮拜。
禮者理也。亦履也。以恭敬謙遜。進退有度。為大理
也。拜者服也。俗禮兩拜。取法兩儀。四拜。取法四象
也。釋禮三拜。表三業致敬。而歸依三寶。得離三毒
也。訊者。以言詢問也。禮已。當舒顏和色。平視正念。
問訊云。不審少病少惱。起居安樂不。地持經云。道
路清泰。四大調適。臥覺安不。如是隨時應問。事無
一定。斯皆尊崇戒法。奉行孝敬之道也。
而菩薩反生憍心。慢心。癡心。瞋心。不起承迎禮拜。一
一不如法供養。以自賣身。國城男女。七寶百物。而供
給之。若不爾者。犯輕垢罪。
憍者放恣身心。慢者恃己輕人。癡者不別尊卑。瞋
者忿疾於他。如此四心。若內懷其一。故外現不敬
之相。遂不起承迎。接見禮拜也。供養者。進修財行
名供。有所攝資名養。又下薦上為供。卑資尊曰養。
自賣身者。是敬人尊法之至。竭誠盡供之極。如昔
常啼菩薩。為聞般若故。自賣心肝骨髓。以供養曇
無竭大士。釋迦如來因地中。為貧人時。為聽大涅
槃經故。日割身肉三兩。賣與病者療疾。滿足一月。
取錢供佛。今人雖貧。寧無少物。亦未至賣身男女
等。由重財輕法。故得罪也。七寶者。金。銀。瑠璃。硨磲。
玻黎。瑪瑙。赤珍珠也。百物者。乃供身資具之大數
也。若不爾者。謂若不如上恭敬供給。即得輕垢罪。
如菩薩優婆塞五戒威儀經云。設有言語餘談不
聽。若有所問。不如實答者。犯重垢罪。若無慢瞋恚
癡之意。直以懶惰。無記。散心。犯輕垢罪。若病。若聽
法。說法。若先共他語。乃至護多人意。是名不犯。
○第二飲酒戒。
前戒制貨賣。今戒制自飲。
若佛子。故飲酒。而酒生過失無量。若自身手過酒器
與人飲酒者。五百世無手。何況自飲。
酒生過失。非止三十六事。故曰無量。若過瓶杯酒
器與人飲。尚獲五百世無手之報。況自飲不感重
報乎。若墮畜生中。則為無知癡蛆。乃至水蛭。蚯蚓。
鰍鱔等。無手之類也。鬼問目連經云。一鬼問言。我
一生來。頑癡無知。何罪所致。目連答言。汝為人時。
以酒施人。復強勸飲。令其顛倒。今受華報。果在地
獄。正法念經云。若以酒與會僧眾。及受戒人。寂靜
人。寂滅心人。得禪定者。以濁亂彼人故。墮呌喚地
獄。問曰。論中謂菩薩行檀波羅蜜。有乞酒者。亦施
與之。何也。答曰。大士修六度萬行。施度將滿。凡有
乞者。不違其意。以欲滿足。檀波羅蜜故。如最上授
所問經云。菩薩行布施波羅蜜時。若有人求乞所
須物。應言。當依我作。而給與之。若樂酒者。使生正
念。即與俱飲。後復令斷。如是菩薩清淨。方便攝受
眾生。若其內心愛樂不捨。菩薩即為種種呵毀酒
之過失。如利刀劍。決定遠離。不令相續。如是施者。
則無過咎。此是菩薩見機得作。異於聲聞。如菩薩
五戒威儀經云。菩薩為他人故。所可受衣。乃至百
千。從非親里居士。盡力所求。如衣。鉢亦如是。為他
人故。及應乞縷。教織師織。畜憍奢耶衣。受取金銀。
乃至百千。如是之事。與聲聞異。故決定毗尼經云。
持聲聞戒。是破菩薩戒。持菩薩戒是破聲聞戒。是
也。或以私心倣大士行權之多積。乃自惜分文而
不施。擬學行檀將滿。不逆他意。而妄為。其猶獼猴
效佩珠瓔。誠自取敗。而況能免頑癡呌喚之報耶。
亦不得教一切人飲。及一切眾生飲酒。況自飲酒。一
切酒不得飲。若故自飲。教人飲者。犯輕垢罪。
一切人者。男女老少在家出家。他[邱-丘+(看-目)]異國之人也
一切眾生者。非人異類。鬼神畜生等。教人。非人。自
飲。三皆得輕垢。一切酒如前重戒中釋。律云。噉麴
及糟能醉者。隨咽咽得罪。若有重病。餘藥莫治。必
<pb n="593"/>
須以酒調和方瘥。如來為病故開。如比丘律。及舍
利弗問經等明也。問。既生過失無量。云何義疏言。
不為過患悉許。答。既云生過無量。而能免斯過者。
故許也。如昔波斯匿王夫人末利。從佛受戒已。遇
王欲殺厨官。夫人以酒讌王。共相歡勸。王喜夫人
飲酒。樂已忘殺。其刑遂寢。夫人詣佛懺悔。佛言。如
是飲者。獲大善利。不犯戒也。倘纔聞此語。而無末
利權行善用。妄效其迹。則果報誠難逃也。又如齊
僧曇顯。醉中與黃冠角法。能使無量道士歸降。佛
法由此大興。飲酖毒而遺尿。石盡碎裂。飽酒肉而
諷華嚴。一夜已終六帙。若能如此。則不生過失。苟
無斯能。為害非小。今有狂禪。誹律為執相放恣身
心。食無晝夜。寧分鬼畜噉䬸。謗戒為小乘。飲謂無
過。奚畏沸屎癡蛆。至使無智之徒倣效。自瞎瞎人。
獲罪感報。如經所明。寧不懼哉（晉譯華嚴經。作六十卷。故為六帙）。
○第三食肉戒。
一切肉。皆從斷命中來。然菩薩以慈悲為本。利濟
為懷。慈悲則拔苦與樂。利濟則廣行饒益。食肉則
二行皆違。更有何法名為大士哉。
若佛子。故食肉。一切眾生肉不得食。夫食肉者。斷大
慈悲。佛性種子。一切眾生見而捨去。
故食者。非誤食也。一切眾生肉者。不出水。陸。空行。
之禽獸。乃至蠔蜆蚌蛤海蜥等。凡有命者。皆是也。
大慈悲者。無上菩提心是。斷此心。即是斷佛性種
子。種子既斷。則以何為成無上正覺之根本耶。眾
生見而捨去者。殺習未除。生猶恐怖。如鴿投鶖子
之影。戰慄不息。況食其肉。形色氣息。見者聞者。能
無驚懾遠離。故楞伽經云。獵師屠兒。捕魚網鳥。諸
惡人等。狗見驚吠。獸見奔走。空飛水陸。一切眾生
見之。咸作是念。此人氣息。猶如羅剎。今來至此。必
當殺我。為護命故。悉皆走避。故云見而捨去也。
是故一切菩薩。不得食一切眾生肉。食肉得無量罪。
若故食者。犯輕垢罪。
一切菩薩者。從初受戒。至未得地。其已登地菩薩。
自知持戒。食肉之過。楞嚴經云。佛告阿難。食肉之
人。縱得心開。似三摩地。皆大羅剎。報終必沉生死
苦海。云何是人。得出三界。楞伽經云。佛告大慧。一
切眾生。從無始來。常為六親眷屬。易生而受禽獸
等身。云何取之而食。菩薩見諸眾生。皆是親屬。乃
至慈念。如一子想。一切諸肉。皆是精血污穢所成。
求清淨人。云何取食。若修慈心。或持呪術。或求解
脫。或趣大乘。以食肉故。一切不得成就。諸天遠離。
睡夢不安。羅剎惡鬼。奪其精神。增長疾病。生諸罪
惡。敗諸功德。偈曰。生死不解脫。為利殺眾生。以財
網取肉。二俱是惡業。死墮呌喚獄。故云得無量罪
也。一鬼問目連云。我一生來。多有兒子。皆端正可
喜。而皆早死。念之斷絕。痛不可言。何罪所致。目連
答言。汝為人時。見兒殺生。助喜噉肉。殺故短命。喜
故痛毒。今受華報。果入地獄。見作隨喜。得報如是。
況自作乎。
○第四食五辛戒。
凡物有葷臭。而非辛。阿魏等是也。有辛而非葷臭。
薑芥等是也。有葷而復辛。五辛是也。
若佛子。不得食五辛。大蒜。茖葱。慈葱。蘭葱。興渠。是五
辛。一切食中。不得食。若故食者。犯輕垢罪。
五辛。經律互出。名種不同。多云葱蒜韭薤興渠。今
本經。以葱開三成五。亦由方土名異。古今呼別也。
大蒜。一名葫。張騫使大宛國持回。今人常食者是。
有云即胡葱。謂由從胡地持來故。本草云。胡葱。類
食葱。莖葉細微短。如金燈似大蒜。而形小。如此則
非大蒜也。茖葱。一名山葱。生山澤中。莖細葉大。亦
名茖山葱。有云即薤也。慈葱。冬夏衰。春盛生。蘭葱。
即小蒜。一名野生。有云即韭也。然葱之種類頗多。
<pb n="594"/>
故有木葱。大官葱。水葱。樓葱。亦名龍用葱。由其葉
上有八角。如龍角。亦名龍爪葱。冬葱。即凍葱。冬夏
常有。漢葱。葉實俱梗。冬則葉枯。春末開花。結實可
種。春葱。即⿱艹糾葱。有云糾是慈葱。以其莖葉慈柔故
也。興渠。是梵語。亦云興宜。此云少。此方無有。葉似
蕪菁。根似蘿蔔。冬則苗葉俱落。出土辛臭。凡是葷
辛臭者。皆不得食。道家以芸薹胡荽為葷。非也。一
切食中不得食者。謂以五辛。雜於一切食中。亦不
得食。西域記。謂西域。家有食者。驅令出郭。若有重
病。醫人教服。律開在外別居一室。過七日後。沐浴
更衣。方聽入眾。楞嚴經云。食有五失。一者。熟食。發
婬。生啖增瞋。二者縱能宣說十二部經。十方天仙。
嫌其臭穢。咸皆遠離。三者。諸饑鬼等。䑛其唇吻。常
與鬼住。四者。福德日消。長無利益。五者。十方菩薩
諸天善神。不來守護。大力魔王。得其方便。現作佛
身。來為說法。非毀禁戒。讚婬瞋癡。命終自為魔王
眷屬。受魔福盡。墮無間獄。今由其發婬增瞋。染污
心地。賢聖遠離。故結輕垢。若其感報。終墮阿鼻。
○第五不教悔罪戒。
匿藏他罪。染污佛法。聲聞尚制。況大士護持正法。
過於聲聞。百千萬倍。又專以利生為行。豈見他過
姑而不舉。不教懺悔。令惡增長。殃及自他。實乖菩
薩教化之道。大士護法之心也。
若佛子。見一切眾生。犯八戒。五戒。十戒。毀禁。七逆。八
難。一切犯戒罪。應教懺悔。
一切眾生者。謂天龍八部。人非人等。但受佛大小
乘戒者是也。縱不受戒。而有作惡行。行非法事。能
諫諭者。即當方便訶諫令止悔過也。八戒者。即八
關齋法。及地持經中八重。殺。盜。婬。妄。毀。惱。瞋。謗也。
五戒。即近事男女五戒也。十戒。即沙彌十戒。及身
三口四意三之十善戒也。毀禁者。毀謂毀犯。禁謂
防禁。如來制戒。為防禁眾生根門。誡約身口。故禁
即戒。戒品雖多。不出大小兩乘。大乘即三聚正戒。
小乘即白四羯磨戒也。七逆如後出。八難者。一地
獄。二畜生。三餓鬼。四長壽天。五北俱盧州。六盲聾
瘖瘂。七世智辯聰。八生在佛前佛後。此八皆為障
道。不得見佛聞法。故名為難。然此八事。或由前生
犯戒。故致斯難。應教懺悔。以免再報。或今生犯戒
作罪。當來必感此八難之報。故當教令懺悔。如作
殺盜婬等。必感地獄餓鬼畜生報。修外道無想定
則感長壽天五百劫報。不識三寶。作世間福。則感
北州報。心生邪見。聞法不喜。感盲聾報。不信三寶。
毀謗法師。感瘖瘂報。不信有出世法。躭味世教。故
感邪智辯聰報。業重緣薄。故不值佛。而生在佛前
佛後。經云。誹謗三寶。輕毀聖道。論他好惡。求人長
短。強誣良善。憎嫉賢人。得讓吃瘖瘂報。問地獄經
云。父母及師長。喚之不應。墮瘂鬼地獄。常燒鐵篦。
烙其舌。經二百歲。後生為人瘂。是故應教懺悔。以
免來報也。一切者。所犯若輕若重。若性若遮。悉教
令慚愧。如法懺悔。無致罪惡日增。後墮三途。并辱
法門。有違大士利生護法之弘願也。
而菩薩不教懺悔。同住。同僧利養。而共布薩。一眾說
戒。而不舉其罪。不教悔過者。犯輕垢罪。
同住。謂同一大界內住。同利養。謂同僧一施利也。
布薩。具云布灑陀。布灑是長養義。陀是淨除義。謂
由半月半月集眾說戒。便能長養善法。清淨自心。
除諸不善也。一眾說戒者。謂同一界內。眾僧半月
半月共布薩誦戒也。或一大界內。有二住處。同一
說戒。而別利養。今非彼故。故云同利養。一眾說戒
也。不舉其罪者。但有見聞疑三根。即當舉其所犯。
教令悔過。不舉不教。同僧利養。濫受信施。至令獲
罪彌深。復違慈心悲心護心。故自得罪也。涅槃經
云。有持戒護正法比丘。見壞正法者。即能驅遣。訶
<pb n="595"/>
責徵治。當知是人。得福無量。不可稱計。若置而不
訶責驅遣舉罪。當知是人。佛法中怨。若能驅遣訶
責。是我弟子。菩薩優婆塞五戒威儀經云。菩薩為
多人頭首。見諸眷屬。不如法事。應呵應𢷤。若瞋心
惡心。捨不呵治者。犯重垢罪。若懶惰放逸。不教呵
者。犯輕垢罪。優婆塞戒經云。寧受惡戒一日。斷無
量眾生命根。終不畜養獘惡弟子。不能調伏。何以
故。是惡律儀。殃齊自身。不能教誨惡弟子。乃令無
量眾生作惡。能謗無量妙法。又善戒經云。旃陀羅
等。及以屠兒。雖行惡業。不能破壞如來正法。不必
定墮三惡道中。為師不能教訶弟子。則破佛法。必
墮地獄。然舉他罪時。不得倉卒。須先向有德持戒
人前舉。律中比丘。欲舉他罪。猶先從彼求聽。大士
當以慈心。輭語教誨。令其慚愧心伏。若非如此。趨
向他說。同前第六重。故僧祗律云。舉罪時。不得趨
向人舉。當向善比丘說。若彼罪比丘兇暴。或依王
臣力。兇惡人力。或起奪命因緣。傷自梵行者。應作
是念。彼罪行業。必自有報。彼自應知。喻如失火。但
自救身。焉知餘事。爾時但護根相應無罪。地持經
云。若菩薩見眾生。造今世後世惡業。以嫌恨心。不
為正說。是名為犯。若自無智。若無力。若使有力者
說。若方便令彼調伏。若為正說。於我嫌恨。若出惡
言顛倒受。若無愛敬。若彼人性𢤱悷。不犯。若見有
應訶責者。應治罰者。應擯者。而不訶責。不罰。不擯。
是名為犯。若彼不可治。不可與語。不可教誨。多起
嫌恨。若恐起諍事。若相言訟。若壞僧等。應觀時。不
犯。
○第六不供給請法戒。
初戒令敬師友。此中兼請說法。為別也。
若佛子。見大乘法師。大乘同學同見同行。來入僧坊。
舍宅城邑。若百里千里來者。即起迎來送去。禮拜供
養。日日三時供養。日食三兩金。百味飲食。牀座醫藥。
供事法師。一切所須。盡給與之。
先標大乘法師。次標大乘同學見行三友。以揀小
乘師友也。法師者。通達大乘經律性相。乃至能化
導眾生令入佛地者是也。百里千里。是言其遠以
攝其近。謂遠尚當供請。況其近者乎。三時供養者。
謂日初出時。辰末巳初。及日中時也。三兩金。及百
味者。言其敬事之極。而無慳惜怠慢之心。其受供
者。應生慚愧。方消信施。宗鏡云。若學大乘佛法者。
受施主食。如須彌山。受施主衣。可敷大地。如不學
者。未墮僧數。十方無唾地處。永嘉云。若得不思議
解脫力。妙用恒沙也無極。四事供養敢辭勞。萬兩
黃金亦消得。粉骨碎身未足酬。一句了然超百億。
雖然如是。猶當知足受用。始得無過也。盡給與之
者。上是自發心供養。猶恐未足。今隨師友所須。勿
違其念。當盡與之。此明供事殷勤。下明請法不懈。
常請法師三時說法。日日三時禮拜。不生瞋心。患惱
之心。為法滅身。請法不懈。若不爾者。犯輕垢罪。
常請者。明非一日一時也。三時者。中前。中後。及入
夜時而請益也。三時禮拜。是樂法服勤之不懈也。
不可見師有小所失。而生瞋心。復不應厭患費財
而生惱心。身尚可捨可滅。豈以憚勞供給。而生退
心。如來因地。捨全身以求半偈。剜身千瘡然燈。而
請說法。施妻子與夜叉食。欲聞法要。故普賢菩薩
告善財言。我此法海中。無有一文一句。非是捨施
轉輪王位。及一切所有。而求得者。況其身外之者
乎。若惜身悋財。非大士忘身為法之行願。復乖恭
敬孝順之本心故犯。圓覺經云。末世眾生。欲修行
者。應當盡命供養善友。事善知識。彼善知識欲來
親近。應斷憍慢。若復遠離。應斷瞋恨。現逆順境。猶
如虗空。了知自心。畢竟平等。與諸眾生。同體無異。
如此修行。方入圓覺。疏云。夫善友度人。種種方便
<pb n="596"/>
師徒心契。法意方傳。是以俯物就機。相親相近。愚
者無識。憍慢便生。慢既翳心。即不入道。故云應斷
憍慢。或遇異緣相去相離。便生瞋恨。乃云疎我親
彼。說愛說憎。既一念瞋。百萬障起。非論失道。亦墮
三途。故云應斷瞋恨。按譬喻等經。阿難尊者。過去
世時。曾為賣香童子。見一沙彌行乞。口誦經偈。因
問其故。沙彌答言。我師山中學道。令我日輸米一
升。兼誦一偈。故耳。復問。若不輸米。日可誦得幾偈。
答言。可誦十偈。童子曰。今後勿復行乞。吾代輸米。
沙彌歡喜。得靜坐學問。至代輸米九斛。試沙彌經。
悉皆通利。由此福報。後生為佛弟子多聞第一。具
足三明六通。傳佛心印。是知供給持經沙彌。尚感
如是勝報。況供養大乘師友。能說法者。所得勝報。
孰能思議哉。
○第七懈怠不聽法戒。
前戒彼來。我當請益。今戒彼在他處。我應往聽。惟
此為異也。
若佛子。一切處。有講法毗尼經律。大宅舍中。有講法
處。
講法者。說法論義之總稱也。梵語毗尼。此云滅。謂
滅身口意惡也。亦云善治。謂善能自治婬怒癡。亦
能治眾生之惡。此皆從功能為名。然非正譯。正譯
為律。律者法也。此從教為名。謂處斷輕重。開遮持
犯。非法不定也。又云毗。此言去。尼。此言真。謂去若
干非。而就真。真即本源心地也。經律並稱毗尼者。
經即梵網戒經。律即心地法律。及諸菩薩戒藏。又
一切大乘經。有滅惡生善義。故亦同稱毗尼也。
是新學菩薩。應持經律卷。至法師所。聽受咨問。若山
林樹下。僧地房中。一切說法處。悉至聽受。若不至彼
聽受咨問者。犯輕垢罪。
新學者。謂初受心地戒之大士。學業未成。不知重
法。自生慢怠。失大法利。日無勝進。終退心地。故特
此勉勵。若不往。則日日犯輕垢。按地持經。不說遠
近。優婆塞戒經。謂相去一由旬。不犯。以彼在家。俗
務拘身。不能遠聽。出家無累。專以習法為事。畏遠
不往。即是自怠慢法。故犯也。聽受咨問者。聽是以
耳識專聞。受是以心納受。即聞思二慧也。咨是啟
問。謂聞而深思。思而未達。復啟問所疑。疑釋即依
之修進。悟入大乘心地法門也。上言一切處。是泛
舉僧俗處所。次言大宅舍中。專指王宮。官宅俗舍。
檀越。請講也。今言一切說法處。謂出家者所居山
林樹下。寂靜蘭若。僧伽藍處也。如是諸處。不往聽
受。非慢人慢法。即懈怠憚勞。故得罪。不犯者。如菩
薩戒本經云。若病。若無氣力。若知彼人倒說。若知
彼所說。是數所常聞。若自多聞。若具聞持。若修禪
定。不欲暫廢等。不往皆無犯。
○第八背大向小戒。
心謂大乘教劣故背也。言二乘外道法勝故向也。
一是背大欲向二乘。二是背大欲向外道。
若佛子。心背大乘常住經律。言非佛說。
大乘經律。從舍那心地流出。性本常住。不生不滅。
不變不易。乃如來頓說一實之教。非方便權小隨
事漸制之法。若凡夫初學菩薩。不辨大小邪正。故
疑大乘經律。謂非佛說。言心者。葢心欲背。而念未
決。口欲言。而辭未播。尚懷猶豫。故犯輕垢。若背向
已成。即失戒。若謗聲已出。言辭外彰。害及他人。即
屬第十重戒。
而受持二乘聲聞。外道惡見。一切禁戒。邪見經律者。
犯輕垢罪。
二乘。即聲聞。緣覺。由聞如來四諦聲教。證無生果。
故曰聲聞。觀十二因緣法。無師自悟。是曰緣覺。即
梵云辟支佛是也。問。既從如來聲教得道。何名惡
見。答。如來觀彼根劣。未堪授與大法。故暫示之小
<pb n="597"/>
教。彼即厭苦斷集。欣滅修道。而證得人空偏理。獨
出三界。無利人心。遂失本源心地正體。非惡見如
何。若不知大乘常住之法。捨此心地大戒。而受持
聲聞禁戒道法。亦不得圓滿具足。故涅槃經云。阿
羅漢。不知三寶常住不變者。所有禁戒。亦不得具
足。不能得聲聞之道。是則背向乖旨。大小俱失矣。
大論云。寧起惡癩野干心。不生聲聞辟支佛意。心
凶為惡。身病曰癩。乍起三途之心。不生二乘之念。
所謂寧墮惡道得聞佛名。不願依老得長時生天
是也。一切禁戒者。或持牛馬雞狗等戒。由外道見
牛馬等生天。不知彼前生已種生天之福。便傚啖
水草。甘食糞穢。或事火服風。或吸氣咽津。或翹一
足。或五熱炙身。或自焚軀。或塗。臥𣗥。裸露身形
等。皆自言精進。苦盡得樂。至於末世服水齋。自謂
滌除五濁。或餓七日。自謂空寂四大。或隆冬赤脚。
盛夏髼髮。自言寒暑不侵。如斯邪見自禁。非愚癡
即誑惑他人。復有起諸妄計。造立種種典籍。是曰
邪見經律。此中制意。誡大士不得背心地正因。失
成佛之極果。而反學二乘斷見思惑。證身滅智
之涅槃。永無利他之大用。故佛訶之為惡見惡人。
非訶聲聞戒不可持。論心。則大小須分。故云若起
一念二乘心者。犯輕垢罪。言戒。則大小雙持。故涅
槃經。謂五篇七聚。並是出家菩薩律儀。輔行云。出
家菩薩。六和十利。與聲聞同。六度四弘。異於小行。
若在家菩薩。三歸五戒。咸趣菩提。況復梵網八萬
威儀。七眾並資。五道通被。豈容破戒。稱為佛乘。菩
薩戒本經云。若作如是言。菩薩不應聽聲聞經法。
不應受。不應學。菩薩何用聲聞法為。是名為犯。何
以故。菩薩尚學。外道異論。況復佛語。不犯者。專學
菩薩藏。未能周及。地藏十輪經云。三乘皆應修學。
不應憍慠。妄號大乘。謗毀聲聞緣覺乘法。我先惟
為大乘法器。堅修行者。說如是言。惟修大乘。能得
究竟。是故今昔。說不相違。如經所說。為䇿彼堅修
行者。恐其棄大習小。復令一向習小法者。趣向大
乘。非謂聲聞戒。可輕可忽。有慚有愧者。惟恐持之
不逮。是以五天竺國。凡出家者。皆先學小。然後習
大。俾知罪福因果。則不撥有談空。識其位次。始無
妄修謬證。茲恐初學淺識無知。不達如來秘密之
意。纔聞此即捨彼。取捨乖方。妄符經旨。悖佛言教。
自取累於長劫。若屑聲聞戒不受。則不應剃髮染
衣。作沙門之相。自當帶髮長髭。而為俗士。行菩薩
道。未嘗不可。苟欣其相。而棄其戒。冒入法門。與僧
同事。羯磨布薩。名為賊住。罪與五逆同科。後永不
得受具戒。為害非小。切宜思之。摩訶迦葉。是佛聲
聞弟子。受持二百五十大戒。復行十二頭陀行。自
至終身不捨。如來以正法眼藏付之。而不付彌勒
文殊。何也。正以菩薩隨類利生。化現無定。聲聞是
世間住持僧寶。佛法二寶。賴之弘揚。為人天依仗。
故知戒德。任重非輕。若廢聲聞戒不持。則僧寶失。
而佛法二寶亦失。況戒有止惡生善之功能。持一
戒則去一惡。生無量善。是故二萬五千福河常注。
又復須知。心大則戒大。心小則戒小。故涅槃經。及
十住婆沙論。皆指篇聚云。菩薩摩訶薩持是禁戒。
當知戒無大小。由受者心期。唯除外道邪見。則世
間無有一法。不是佛法。故云盡大地無非是藥。況
如來金口親宣者。故圓覺經云。一切眾生。皆證圓
覺。逢善知識。依彼所作。因地法行。爾時修習。便有
頓漸。若遇如來無上菩提。正修行路。根無大小。皆
成佛果。如經所說。即當疑惑氷消矣（餘如二十四戒所明）。
○第九不看病戒。
迷菩薩慈悲利濟之心。故不看。失大士恭敬孝順
之行。故不供也。
若佛子。見一切疾病人。常應供養。如佛無異。八福田
<pb n="598"/>
中。看病福田。是第一福田。若父母師僧弟子病。諸根
不具。百種病苦惱。皆供養令差。
一切疾病人者。上則三乘賢聖。師僧父母。中則兄
弟朋友親屬。下則弟子俗眾。老幼貴賤。他鄉異國
人等。乃至禽獸畜生。悉皆供給調治也。如佛無異
者。如來本為救度一切眾生。生老病死苦。故出現
於世。今供病人令安。即稱佛本懷。況一切眾生。同
一心源。當成正覺。故云如佛無異。如來在昔躬自
與病比丘洗濯垢穢。然後為說法要。即證道果。遂
令凡諸寺院病堂中。畵如來躬自看病像。而受大
士戒者。不供不看。實違菩薩慈心愍心也。八福田
者。一諸佛田。二聖人田（菩薩。緣覺。聲聞）。三眾僧田（是佛弟子。修出
世行人）。四和尚田。五阿闍黎田。六父田。七母田。八病
田。諸佛聖人眾僧三種。名敬田。和尚闍黎父母四
種。名恩田。供養病人。施諸眾生。名悲田。若於此八
中。供施。能生諸福善。如植嘉苗。秋獲成實。故名為
田。八田之中。諸佛最勝。供養即獲世出世間諸福
善果。滅除無量諸惡罪業。今以看病為第一者。謂
大士以利生為首要。拔苦與樂為先務。故不擇親
疎貴賤。惟以救濟為心。故云。地獄未空。誓不成佛。
又云。如有一眾生未成佛。終不於此取泥洹。所以
大士歷事諸佛。求一切法門。皆為利益一切眾生。
是故菩薩。以悲田為第一也。諸根不具者。六根之
中。隨有一壞。即受苦惱。況其四大違和。百病交煎
之苦惱。百病者。四大為身。共有四百四十種病。今
言百者。是略舉四之一耳。然諸病苦。痛亂心神。不
能暫安。故云苦惱也。供養令差者。指上受病之人。
當隨自力給與諸飲食衣服臥具醫藥。若自無力。
應乞化供之。四分律云。看病得五功德。一知病人
可食。不可食。可食便與。二不惡賤病人大小便利。
唾吐。三有慈愍心。不為衣食。故看。四能經理湯藥。
乃至差。若命終。五能為病人說法歡喜。彼身善法
增長（差字去聲病瘳也）。
而菩薩以瞋恨心不看。乃至僧坊。城邑。曠野。山林。道
路中。見病不救濟者。犯輕垢罪。
瞋恨心者。或日前與病人有讐隙。或病人嫌供給
不如意。由此瞋恨故不看。乖大士怨親平等之心。
不捨眾生之念。故得罪也。不但上之父母師僧親
人不看得罪。即城邑乃至道路中疎人。不看亦犯。
若自身有病。或無力能脫彼苦。當起慈念。祝令安
樂。或轉託餘人看。或勸化他人看。或彼自有親屬。
皆不犯（經明多病短命者。皆由前生殺業餘報未央。然亦有別緣能招於病。如佛弟子中。多
病無過舍利弗尊者。佛謂其多生輕慢師長父母。故感斯報。是知父母師僧。特宜尊敬供養。毗尼母經云。
若父母貧苦。應先受三歸。五戒。十善。然後施與。若不貧。雖受歸戒。不中施與。若施病者。及牢獄繫縛人。妊
婦嬰兒。當以慈心隨宜施之。若錯誤與。為施所墮。此謂出家凡所有物。皆是檀越信心所施。非田。不堪受。
在家菩薩。則任意而施。婆沙論云。若有孝子。能勸父母。於三寶因果等法。令信向及令修戒施禪慧。以自
調伏。乃名真實報父母恩）。
○第十畜殺眾生具戒。
害物傷慈。乖心地之戒體。違利生之行願也。
若佛子。不得畜一切刀杖。弓箭矛斧。鬬戰之具。及惡
網羅罥殺生之器。一切不得畜。
矛如鋌。而有三廉也。酋矛長二丈。夷矛長二丈四
尺。刀杖等。皆兵器。故云鬬戰之具。網羅。或用繩線
作。或以絲結成。是漁獵之器也。罥。以覊絆禽獸之
足。亦罟也。鬬戰具。則傷人。殺生器。則害物。凡是傷
生害物之器具。悉不應藏貯。故云一切不得畜。
而菩薩。乃至殺父母。尚不加報。況殺一切眾生。不得
畜殺眾生具。若故畜者。犯輕垢罪。
殺父之讐不共戴天。而大士修出世行。行平等慈。
視一切眾生猶己父母。而無有異。故不報復。若畜
殺具。是殺生之漸。違孝順心也。網羅羂等。本為傷
害禽獸。在家出家皆制。刀杖弓箭等。是衛國兵器。
舊開國王王子將士。不在制限。餘人無國。故不聽
<pb n="599"/>
畜。故畜即犯。
如是十戒。應當學。敬心奉持。下六品中廣明。
此文總結上十戒相。令勤習學。敬心奉持。不得暫
時有忘也。若欲其詳。當如大本下六品中廣發明
之。今所說者。是略耳。
○第十一國使戒。
大士當作如來使。以普安羣生為願。而反為敵國
使命。起窺伺長短之心。生奸偽謀䇿之計。邀合戰
陣。殺伐眾生。大違慈心善心。安慰眾生心也。
若佛子。不得為利養惡心故。通國使命。軍陣合會。興
師相伐。殺無量眾生。
菩薩損己利他。慈念一切。而反為利養。起於惡心。
作兩國之通使。為二君之命令。為害不淺也。陣者。
兩軍行列也。師者。眾也。五旅為師。共二千五百人
也。凡行軍多。則謂之軍。次則謂之師。少則謂之旅
也。為利惡心會合二軍布陣。兩師相伐。損國非輕。
傷殺無量生命。殃民不少。若夫說聽兩國。罷兵息
爭。安[邱-丘+(看-目)]恤眾。正大士之權宜。生多功德也。
而菩薩尚不得入軍中往來。況故作國賊。若故作者。
犯輕垢罪。
賊者害也。損國災民。非賊如何。軍中惟論攻伐殺
法。大士聞之何忍。暄閙羶穢。佛子履之奚安。聲聞
自利猶制不聽。況大士慈悲利物為心乎。若教他
征伐。或喜彼相戰。悉屬初重隨死結罪多寡。
○第十二販賣戒。
貪財害物。失本慈心。深傷法門。非大士行。
若佛子。故販賣良人奴婢六畜。市易棺材板木。盛死
之具。
順世俗言。故云六畜。元總該一切禽獸也。作成者
名棺材。未成者名板木。乃至函瓷。瓦缸等。載屍骨
器。皆曰盛死之具。販者。賤買貴賣也。市易者。市井
中貿易也。販人。則有眷屬別離之苦惱。復受下賤
驅役打罵鞭撻之楚痛。販畜。便有湯火生剝殺害
之慘毒。賣棺。遂生希望多死之惡心。故僧俗皆制。
若尋常貿易。不損人害物。在家不遮。優婆塞戒經。
謂如法得財。分作三分。一分供三寶。一分供給父
母己身妻子眷屬。一分作如法販轉。薩婆多論云。
寧作屠兒。不為販賣。何以故。屠兒正害畜生。販賣
一切欺害。不問道俗賢愚。持戒毀戒。無往不欺。又
常懷惡心。設若販穀。心恒希望。使世荒餓。設若販
鹽。及貯積物。意常企望。四遠反亂。王路塞隔。販賣
有如是惡心。雖不制俗。必無希望欺偽。公心不犯。
律攝云。不依實說。或偽濫斗秤。欺誑於他。得妄語
罪獲物之時。犯盜。
尚不應自作。況教人作。若故自作。教人作者。犯輕垢
罪。
教人有二。或教他代我作。或教他自為。俱犯。若賣
畜生令殺。若速欲賣棺呪人令死。皆犯初重。非輕
垢也。若代人買畜。私匿他直。五錢。即犯殺盜二罪。
若代買棺。私匿五錢。及誘他奴婢賣。悉得盜罪。若
以棺材木施貧人。獲福無量。由慈濟他心。無希望
故也。
○第十三謗毀戒。
興惡念。辱他人。無孝順心。失慈悲行。非菩薩利物
之弘懷。護持正法之大願也。
若佛子。以惡心故。無事謗他良人。善人。法師。師僧。國
王。貴人。言犯七逆十重。
惡心者。顯非善心有益前人。本為貪瞋。欲壞彼人
名利功德故也。無事者。正謂前人無有犯戒之實
事。亦無見聞疑之三根。而妄生誹謗也。良人。即賢
良厚德有道之士。善人。是淳善慈愛萬物之者。法
師。是宣揚如來三藏聖教之師。師僧者。師即自己
和尚。闍黎。下至依止一宿。或受一呪。一偈。聞一法
<pb n="600"/>
言。皆名阿闍黎。僧是眾僧也。貴人。是三公百寮也。
已上皆是曾受佛戒之人。若向受戒法中人謗。故
犯輕垢。若向未受大戒人謗。無問有根無根。同說
四眾過戒。犯重。經云。天下善友。莫過師長。若能終
身行道。正可自利。非報師恩。父母雖復生育訓誨。
而不能使離三途。師長誘進。離生死苦。得涅槃樂。
師或教誨。不肯信受。乃至惡言。起於誹謗。橫生是
非。使佛法衰落。如是等人。謗師毀師。憎師嫉師。法
中大魔。地獄種子。善恭敬經云。佛言。若於師所不
起恭敬。說於師僧長短之者。彼愚痴人。應如法治。
師實有過。尚不得說。况當無也。若於師邊不恭敬
者。別有一地獄。名為推樸。當墮是中。一身四頭。身
體俱然。狀如火聚。出大猛𦦨。熾然不息。復有鈎觜
毒蟲。常𠯗舌根。從地獄出。生畜生中。恒食屎尿。捨
彼身已。雖生人間。常生邊地。皮不似人。恒被輕賤。
誹謗凌辱。離佛法僧。無有智慧。從彼死已。還墮地
獄。更得無量無邊苦患之法。神變經云。佛告文殊
師利。設若有人。於恒河沙等諸佛塔廟。悉皆焚毀。
若於信解大乘菩薩起瞋恚心。加諸罵辱。或增誹
謗。是罪過前焚毀諸佛塔廟。無量阿僧祗數。菩薩
學論云。佛言。若於菩薩起陵蔑者。我說是人。住於
地獄。不知限量。所以者何。若菩薩於說法師起誹
謗者。即是遠離諸佛。毀謗正法。及比丘僧。又若輕
賤諸說法師。不起尊重者。即是於佛如來。不生尊
重。又按發覺淨心經。有六十初發心菩薩。來禮佛
足已。悲涕雨淚。白佛言。我等業障。願世尊為分別
說。令我等輩。勿復更造。佛言。汝等過去於拘留孫
如來教中出家學道。於禁戒。多聞。頭陀功德。放逸
損減。時有二法師比丘。汝於彼所。誹謗婬欲。乃至
於法師親友檀越。汝復破壞離散。兩舌毀辱。令生
疑惑。不生信心。時所有敬信隨順法師之者。令彼
斷諸善根。作諸障礙。汝等以此業障故。於六十二
百千歲。墮阿鼻大地獄中。復於四萬歲。墮等活地
獄。復於三萬歲。墮黑繩地獄。復於八百千歲。墮熱
地獄。後得人身。於五百世中。生盲無目。所生之處。
一切暗鈍。忘失本心。善根閉塞。恒被欺陵。為人憎
惡。毀訾誹謗。常生邊地貧賤之處。汝等從此捨命
已。於後百歲中。正法滅時。還生於惡國惡人之處。
貧窮下賤。被他誹謗。忘失本心。五百歲後。一切業
障。爾乃滅盡（云云）。時六十菩薩聞已。捫淚。恐怖毛
豎。向佛懺悔。立大誓願。於一切所。不起諸過。爾時
世尊而說偈言。莫於他邊見過失。勿說他人是與
非。不著他家淨活命。諸所惡言當棄捨。棄捨眾閙
極遠離。無法比丘勿親近。當修蘭若佛所讚。不著
利故得涅槃。
於父母兄弟六親中。應生孝順心。慈悲心。而反更加
於逆害。墮不如意處者。犯輕垢罪。
六親有二。一是實己父母。伯叔兄弟之六親。二謂
大士常念一切眾生如己六親。以孝順心。故無逆
謗之事。以慈悲心。故無令墮不如意處之惱害。不
如意處者。彰揚前人之過失。令彼心生羞恥。晝夜
不安。甚至自害。陷沒其人之名利。事不稱心。時懷
懊惱。故云墮不如意處也。前自讚毀他。及謗三寶
戒。由其毀他兼自讚。故犯重罪。今單毀他。乃犯輕
垢。前兼謗佛法。故犯重罪。今止謗僧。乃犯輕垢。罪
雖輕垢。感報實重。謗一比丘。尚得苦報無窮。況謗
恩人德人。昔有七歲之女。輕笑一比丘如烏。當五
百世受瞎烏身。母聞佛說。詣佛求懺。猶不能免。以
此毀謗。是性罪故。無問受戒不受戒。但謗皆招惡
報。故經云。守口如瓶。防意如城。報恩經云。人生世
間。禍從口生。甚於猛火。猛火惟燒一世。惡口能燒
無數世。猛火但燒世間財。惡口能燒七聖財。是故
一切眾生。常當護口。口中之舌。鑿身之斧。滅身之
<pb n="601"/>
禍。是以古人謂唇如弓。心如弦。聲如箭。長夜虗發。
何能傷人。惟自加塗炭。故瞿波離。生身陷於地獄。
皆由出其惡言。普告諸人。若僧若俗。時當猛省。緘
口慎心。無致遺殃長劫。悔之不及也。
○第十四放火焚燒戒。
楞嚴經云。清淨比丘。及諸菩薩。於岐路行。不蹋生
草。況復以火焚燒。害及情與無情。過非小也。
若佛子。以惡心故。放大火。燒山林曠野。四月乃至九
月放火。
惡心者。以不善心。瞋嫉他人。及與山林禽獸。故放
火焚燒也。四月至九月。蜫蟲鳥獸孳生多故。元此
為北方之地而言也。若東南溫土。冬春之初。蟲類
不蟄。惟臘月嚴寒。稍無蟲螘耳。
若燒他人家屋宅。城邑。僧坊。田木。及鬼神宮物。一切
有生物。不得故燒。若故燒者。犯輕垢罪。
前言山林。曠野。明其總。今言屋宅城邑等。明其別。
由總而禍及於別。謂其始無燒宅等之惡心。因焚
山林。殃及人家等也。田者生植百穀之所。鬼神宮
物。一本作官物。若論官物。應有王物。然城邑等。已
該王官物矣。律名一切草木為鬼神村。以諸鬼神
皆依之居住。而為宮殿舍宅。故制比丘不得壞也。
或曠野山林中。有鬼神祠廟。及樹木供具之類皆
鬼神物。如䢼亭湖廟竹木。若乞而未許。輙斫。舟即
覆沒。一切有生物者。如墻壁。籬柵。生地。腐薪。俱有
蟲螘依止也。若為除虎狼毒蛇之害。舊開在家不
禁。由須觀時。慎心細察。無致傷生。始得無過。然亦
有壞鬼神物之失。孰若不燒為當。此戒為燒林木。
無心傷生。故犯輕垢。若以瞋心惡心害生而燒者。
隨物死。一一結重。經云。焚燒山澤。決撤陂池。火炮
雞子。墮火域中。煻煨齊心。東西馳走。不能得出。為
火燒盡。一鬼問目連言。我一生已來。恒患熱渴。行
見恒河冀入其中。以除熱渴。方入其中。身體焦爛。
肌肉離骨。渴欲飲之。一口入腹。五臘焦爛。痛不可
言。何罪所致。目連答言。汝為人時。喜焚燒山澤。殘
害眾生。今受華報。果在地獄。過去劫時。有一樵夫。
見火焚山。救之令滅。後身感報為梵天王。壽命住
過一劫。救火尚得如是勝報。其焚燒者。罪當如何。
○第十五僻教戒。
僻謂偏僻邪教。二乘為偏。外道為邪。菩薩學大乘
心地法門。而不以自所受法教人。反教以外道邪
因。二乘自利偏見。永墮邪途。棄捨利他之行。非大
士慈善心。大乘心也。
若佛子。自佛弟子。及外道惡人。六親。一切善知識。應
一一教受持大乘經律。應教解義理。使發菩提心。十
發趣心。十長養心。十金剛心。於三十心中。一一解其
次第法用。
自者。從也。佛弟子。是內眾。由學佛內教故。外道是
外眾。以學習外教故。六親知識。兼於內外。由彼有
學內教外教故也。惡人。謂外道以不善法。撥無因
果之教教人。致令誤墮三途。及一闡提。永無出期。
故經云。眾生無邪。因師故邪。是故因惡師而誤墮
惡道也。善知識。是熟識良朋。非法門師範也。一一
者。指上內外等眾。當教彼受持讀誦。次教解義理。
後教發菩提心。不受持。焉知大乘之義味妙理。不
達義理。而所發心非正。不發菩提心。而所解者虗
解。行解相應。方有證悟。此三十心。是入聖位之始
行。故須先為開示。次第者。始從發心。乃至金剛心。
一一為彼解說。令知次第進修功用。履踐三賢之
果位也。
而菩薩以惡心瞋心。橫教二乘聲聞經律。外道邪見
論等。犯輕垢罪。
惡心者。自立不善之念。欲人入於偏邪也。瞋心者。
或因其人有所觸惱。而生瞋怒。故教之令入偏邪
<pb n="602"/>
也。橫者。非正直。應教而不教。不應教而教。彼欲學
大。而反教之以小。故名橫也。由瞋惡心故。不以正
理開導。而橫教與二乘四阿含等經。五篇七聚之
律。外道妄計邪見僧佉論等。故大智度論云。西域
外道經論。大者有十八種。所謂弊迦蘭那。僧佉。韋
陀等是也。金剛菩提心論云。行人知一切有情。皆
含如來藏性。皆堪任安住無上菩提。是故不與二
乘之法而令得度。聲聞執四諦法。緣覺執十二因
緣。知四大五陰畢竟磨滅。深起厭離。破眾生執。勤
修本法。尅證其果。趣本涅槃。已為究竟。二乘之人。
雖破人執。猶有法執。但靜意識。不知其他。久久成
果。以身滅智。趣其涅槃。如太虗空。湛然常寂。有
定性者。難可發生。要待劫限等滿。方可發生。不定
性者。無論劫限。遇緣便迴心向大。從化城起。為以
超三界。謂宿信佛故。乃蒙諸佛菩薩。面以方便。遂
發大心。從初十信。徧歷諸位。經三無數劫。難行苦
行。乃得成佛。既知聲聞。緣覺智慧狹劣。亦不可樂。
又諸外道等。戀其身命。或助藥物。得仙宮。住壽。或
復生天。以為究竟。行人應觀彼等。業力若盡。未離
三界。煩惱尚存。宿殃未殄。惡念旋起。當彼之時。沉
淪苦海。難可出離。當知外道之法。亦同幻夢。陽𦦨
也。是故非惡心。亦不應教以偏邪也。不犯者。以善
心。就其所好所欲。權誘入小。後令向大。或以外教
令入內教。所謂先以欲鉤牽。後以智拔拔。故華嚴
五地菩薩。學百工技藝。而誘入佛道。斯皆大士善
權利物。以四攝法。而攝受眾生。非惡瞋心橫教之
也。瓔珞經云。菩薩亦以善權方便之力。入諸外道
異學之中。隨彼法則。順從祠祀。觀其志趣。使得度
脫。令諸外道興福無量。若反生樂著。即屬背大向
小戒。

佛說梵網經菩薩心地品下略疏卷四

音義
憍奢那此云野蠶綿。
波斯匿此云勝軍。舍衛國王。
僧曇顯一名佛㑺。不知何許人。遊無定方。飲噉
同俗。時有放言。標悟宏遠。時齊高祖文帝。天保六
年九月下敕。召諸沙門。與道士陸修靜。學徒者十
人。親目對較。時道士呪諸沙門衣鉢。或飛或轉。呪
諸梁木。或橫或竪。沙門曾不學術。默無所對。士女
歡閙。貴賤移心。皆以靜徒為勝。諸道士等。踴躍騰
倚。高談自矜。誇衒道術。仍唱曰。神通權設。抑挫強
禦。沙門現一。我當現二。沙門現二。我當現四。今薄
示小術。並辭退屈。事亦可見。帝命上統法師。與道
士角試。上曰。方術小伎。俗儒恥之。況出家人也。雖
然天命難拒。豈得無言。可令最下座僧對之。有司
尋覓。于時名僧盛集。曇顯居于末座。酣酒大醉。昂
兀而坐。有司不敢召之。以事告於上統。上曰。道士
祭酒。秪可與飲酒道人共言耳。可扶輦將來。合眾
皆憚。而怯上統威權。不敢有諫。乃兩人扶顯。令上
高座。顯便立。而含笑曰。我飲酒大醉。耳中聞云。沙
門現一。我當現二。此言虗實。道士言。是實。顯即翹
一足而立。云我已現一。卿可現二。道士各無對之。
顯曰。向聞呪諸衣梁飛揚。即命取稠禪師衣鉢呪
之。諸道士一時奮發共呪。一無動搖。帝命取衣。乃
至十人。牽舉不動。顯令以衣置於粱木。又令呪之。
都無一驗。相顧失色。猶強言曰。佛家自號為內。內
則小也。說吾道家為外。外則大也。顯應聲曰。然則
天子處內。定小於百官耶。靜等道眾。緘口無言。帝
目驗藏否。便下詔曰。法門不二。真宗在一。求之正
路。寂泊為本。祭酒道者。世中假妄。俗人未悟。寧有
只崇麴[麩-夫+薛]為味。清虗焉在。瞿脯斯甜。慈悲永隔。上
<pb n="603"/>
異仁祠。下乖祭典。皆宜禁絕。不復遵事。頒敕遠近。
咸使知聞。其道士歸伏者。並付照玄大統上法師。
度令出家。其未發心者。可令染鬀。爾日斬首者非
一。自謂神仙者。可上三爵臺。令其投身飛逝。諸道
士等皆碎屍塗地。偽妄斯絕。致使齊境國無兩信
矣。道士。舊自號為鬼卒道。又改號祭酒道。後竊佛
經沙門名道士。故改為道士。
飽酒肉諷華嚴京兆延興寺。苑律師。貞觀年初。
旅宿他舍。忽有一僧後至。主人別房安止。命取淳
醪良肉。快意飲噉。苑師惡之。其僧食已。乃漱以
水。閉戶而誦華嚴。俄終一軸。苑乃束身抱愧。側聽
玄音。未至五更。便終六帙。苑深自悔責。悲泣交懷。
入房禮懺。因而分袂。不告名字。莫知所之。
飲酖毒酖。直禁切。音鴆。鴆鳥毛羽有毒。以羽畫
於酒中。飲者即死。隋瀘州。等行寺。僧童進。昔周出
家。不拘禮度。唯樂飲酒。來去酣醉。遺尿臭穢。眾共
非之。有識者曰。此賢愚難測。會周武東征。云須毒
藥。敕瀘州營造。置監吏。使獠採藥。蝮頭。鐵猩。鬵根。
大蜂。野葛。鴆羽等。數十種。釀以鐵甕。藥成。人畜著
藥。肉穿便死。童進聞之。至監官所。官弄曰。能飲一
盃。豈非酒士。進曰。得一升解酲亦要。官曰。任飲多
少。何論一升。便取鐵杓。於毒甕中。取一杓飲之。言
謔自若。都不為患。道士等聞。皆來看進。又舉一杓
勸之。皆遠走避。進乃噫曰。今日得一醉。臥方石上。
俄爾遺尿。所著石皆碎。良久醒覺。精爽如常。爾後
飲酒更多。食亦逾倍。年九十餘。終於本寺。
獼猴效佩珠瓔波斯匿王宮中。失寶珠瓔。王苦
責宮人。無有竊者。毗舍佉母言。必獼猴所作。當令
妃嬪盡著珠瓔。於獼猴前戲舞。時獼猴即取所藏
珠瓔著出同戲。由是自露喪命也。
三摩地此云定慧等持也。
鴿投鶖子之影梵語舍利弗。此云鶖子。昔佛在
祗洹經行。有鴿為鷹所逐。投避於鶖子影覆之。猶
顫慄不已。趣向佛影。即安隱無怖。由鶖子殺習未
盡故也。
韭薤上音九。下音械。韭者久也。一種永生。久刈
不乏。故以韭名。字畫因之亦合九數也。薤似韭。而
葉濶。有赤白二種。春分蒔之。至冬葉枯。又一種山
䪥。與薤同。而根長葉大。似鹿[葸-十+夕]。䪥音薤。一名鴻薈。
⿱艹糾[葸-十+夕]上驕去聲。音叫。似食[葸-十+夕]。而莖長。有稜五辛
中。凡中空。皆屬[葸-十+夕]類。或作藠。草名。出盧山。非⿱艹糾也。
有云。藠亦山薤之類。非也。⿱艹糾[葸-十+夕]。本草不載。以⿱艹糾屬
[葸-十+夕]收。故不別出。藠亦不載。由無功用故也。
北俱盧州或云[鬱-山+止]單越。此云勝處。
𧮈吃上九輦切。音謇。口吃也。下激質切。音吉。口
不能言也。
旃陀羅此云屠者。即殺人首。
三明一宿命。二天眼。三漏盡。此三超過六通。故
云明。
六通一天眼。二天耳。三知他心。四知宿命。五神
足。六漏盡。
六和一戒和同修。二見和同解。三利和同均。四
身和同住。五口和無諍。六意和同悅。
十利受功德衣。得十事利益。一畜長衣得過十
日。二畜長衣得過一月。三離衣宿。四得上下衣。隨
處遊行。五得多畜三衣。六得別眾食。七得數數食。
八不受請。得自往食。九得非時入村。不囑授。十得
學家隨意受食。
六度布施。持戒。忍辱。精進。禪定。智慧。以此六波
羅蜜。自度。度人也。
四弘一眾生無邊誓願度。二煩惱無盡誓願斷。
三無量法門誓願學。四佛道無上誓願成。
髭音咨。口上毛也。口下毛曰鬚也。
<pb n="604"/>
捨身求偈過去世。如來為菩薩時。在雪山修道。
天帝欲試之。化為羅剎。口說半偈。云諸行無常。是
生滅法。菩薩求說後半偈。羅剎云。我腹饑餓。不暇
為說。菩薩曰。欲得何食。答云。欲食生人血肉。菩薩
曰。願為我說。捨身供養。菩薩即敷座請說。羅剎云。
生滅滅已。寂滅為樂。菩薩遂以偈遍書於山石樹
木之間。即登樹投身而下。羅剎即手接之。時天帝
釋還復本形。讚歎禮足而去。涅槃經云。佛言。為半
偈捨身因緣。超十二劫。在彌勒前成無上道。
施妻子與夜叉食佛往昔無數劫時。作閻浮提
大國王。名修樓婆。為眾生求法故。捨可愛妻子。與
夜叉鬼。鬼盡取食之。為說一偈曰。一切行無常。生
者皆有苦。五陰空無相。無有我我所。
剜身然燈世尊過去無數劫時。作大國王。為聞
法故。剜身然千燈。供養勞度差婆羅門。彼乃為說
偈曰。常者皆盡。高者必墮。合會有離。生者有死。王
聞心大歡喜。而立誓言。我今求法。為成佛道。當以
智慧光明。照悟眾生。作是誓已。天地大動。
師長為人之長。訓物之規。名為師長。或云師父。
父矩也。以規矩法則。教弟子故也。
三公太尉。司徒。司空。
百寮眾臣也。
七眾比丘。比丘尼。式叉摩那。沙彌。沙彌尼。優婆
塞。優婆夷。
五道六道。除地獄道。不得戒。
一闡提此云不具信。焚燒善根義。罪重過阿鼻
也。
七聖財信。戒。聞。捨。慧。慚。愧。
䢼亭湖廟廟神。前生出家。與天竺安世高法師
為友。性多瞋怒。命終報為䢼亭大蟒神。威靈異常。
商旅祈禱。乃分風上下。各無留滯。曾有乞神竹者。
未許輒伐。舟即覆沒。竹還本處。後世高至廟。蟒於
牀後出頭。與語。悲泣流淚。不久捨命。當墮地獄。即
授絹百疋與高。為修塔寺。高呪願受之。蟒遂死於
山西澤中。頭尾相去數里。至暮有一少年。上船長
跪高前。忽然不見。高謂舟人曰。䢼亭神。得離惡形
矣。
四攝法一布施攝。謂大士以財法二種。攝化眾
生。令彼生親愛心。依附受道也。二愛語攝。謂大士
以善言慰喻眾生。令彼樂聞善言。生親愛心。依附
受道也。三利行攝。謂大士以身口意善行。利益眾
生。令彼生親愛心。依附受道也。四同事攝。謂大士
觀眾生根性。隨其所樂。即分形示現。同其所作。令
彼利益。因生親愛心。依附受道也。○蝮音福。至毒
蛇也。鬵音尋。酲音呈。酒未醒也。一日醉而覺也。謔
音學。戲也。䢼音恭。
瞎烏比丘大哥羅。常往屍林取祭屍食。有婦人
與女送夫屍至林。女見比丘。告母言。此比丘猶如
瞎烏。守屍而住。諸比丘白佛。佛言此女惡言輕毀。
於五百生中。常為瞎烏。母聞將女詣佛所。白言。恕
此小女無識。非毒害心。輒出此言。佛言。豈我為惡
呪。令彼苦耶。由此女子。輕心麤語。墮畜生中。若重
惡心。當墮地獄。
泥洹即涅槃。
見聞疑三根見謂實見彼犯戒。聞謂聞彼犯戒。
或從他邊聞。疑有二種。或從見生疑。或從聞生疑。
若有此三。是為有根。若無此三。是為無根。
輦力展切。連上聲。人步挽車也。
由旬一由旬四十里。
和尚尚或作上。此云力生。謂由師力生長我戒
身慧命也。正梵音名鄔波䭾耶。此云親教師。

<sarticle>佛說梵網經菩薩心地品下略疏卷五</sarticle>
<pb n="605"/>

姚秦三藏法師　鳩摩羅什　譯
廣州寶象林沙門　弘贊　述
○第十六為利倒說戒。
無利養而倒說經文。不私遺而隱沒義理。非訓授
之方。失師範之道。為利惜法。實乖弘化之行願。
若佛子。應好心先學大乘威儀經律。廣開解義味。
好心者。非為利養之惡念。本發自利利他之大心。
然欲利他。首應自利。故須先學。威儀經律。正是大
士修進之要道。化他之軌轍。由學經律。故得內正
身心。外具威儀。所謂持淨戒則梵行具足。堂堂僧
相。眾德威嚴。而令人可畏。動靜合則。顒顒可觀。儀
端表正。則令人可敬。斯為出家之道品。人天之師
範。內懷獅子之德。外現象王之儀。遂感人天讚仰。
龍神欽伏也。開解義味者。開是通達無礙。解是契
悟無疑。由通達契悟經律宗趣義理之深味。然後
利他。方能感益。不然則自誤誤人矣。
見後新學菩薩。有從百里千里來求大乘經律。應如
法為說一切苦行。若燒身燒臂燒指。若不燒身臂指
供養諸佛。非出家菩薩。乃至餓虎狼獅子。一切餓鬼。
悉應捨身肉手足。而供養之。然後一一次第為說正
法。使心開意解。
應如法為說者。一切眾生從無始來。由身口意業。
造十惡五逆之罪。今欲入大乘法門。首當教令懺
悔先罪。然罪既從三業而生。還將三業而懺。故使
燒身臂指。以滅其罪。罪滅則障消。聞法遂得心開
意解。非是佛受斯供。使眾生。生大苦痛。況懺罪心。
不如作罪心猛。若能燒身臂。則罪滅無餘。復由眾
生世世慳貪。生死不能解脫。今令捨身以飼鬼獸。
損己利物。正大士之本懷。如摩訶薩埵王子。以身
飼餓虎。至成正覺。故經云。盡大地無針許處。不是
釋迦如來捨身命處。況此五蘊身心。本自空寂。無
我我所。眾生不了。妄執為我。今欲使達蘊空。捨之
如棄弊屣。是故先為說諸苦行。以廓其心。堅其志。
固其願。悟蘊空。離我執。以修初度檀波羅蜜。上供
諸佛。下施群生。成就悲敬二田。則入道有門。後乃
一一次第為說三十心之正法。使心開明。意獲解
悟。則登位證果無難。是為順正理說。不顛倒說也。
今不言在家菩薩者。王臣有國政。士庶必供家。家
國未能免。四大豈能忘。初學凡夫。縱未得性地。無
生慧解。雖不能捨身。而苦行事。不可不知。問。既已
捨身。將何為彼說法。答。此中制意。正明身尚可捨。
況希利倒說。亦謂先施食。令生欣樂。後聞說則法
喜充心。如舍利弗。以飯餧餓狗。使饑除心安。然後
為說法要。命終托生婆羅門家。至成阿羅漢果。或
有先許其施。彼聞法已。然後捨身。斯乃財法二施。
方稱大士本心。豈為財悋法。大違菩薩之行願乎。
而菩薩為利養故。應答不答。倒說經律文字。無前無
後。謗三寶說者。犯輕垢罪。
此文分三。一為利養故。祕惜說。有問而不順理正
答。別為左答。二為利養故。倒亂說。擅改經律文義。
前後失序。三為利養故。誹謗說。逆佛本源心地。背
經律義理。乖大乘宗趣。是謗三寶說。前第十重戒。
由謗無三寶。故結重罪。今惟秘惜妄答倒說。故犯
輕垢。感報如僧護經。高座法師。誠可鑒之。
○第十七恃勢乞求戒。
倚勢強索。逼惱他人。無慈孝心。乖知足行。
若佛子。自為飲食錢財利養名譽故。親近國王王子。
大臣百官。恃作形勢。乞索打拍牽挽。橫取錢物。一切
求利。名為惡求多求。教他人求。都無慈心。無孝順心
者。犯輕垢罪。
言自為。顯非為眾。為飲食等。明非為道。為眾雖忘
身。而亦不得恃勢。為道雖忘利。而亦不得邀譽。大
<pb n="606"/>
士慈心愍念貧乏。常思惠施他人。等視眾生。如己
父母。恒應遜己。以修慈孝之道。豈當倚恃王臣豪
勢。非理強求。甚至打拍現威。壓取財物。復加牽拖
挽拽。苦逼橫索。不順正理。如此一切求利。是不善
取。名為惡求。求索無厭。非寡欲知足。名為多求。或
教他人倚勢。而為己乞。或教他人恃勢。而自索取。
或假借書敕。或聲傳豪力。一切皆犯。
○第十八無解作師戒。
自無慧解。不達性相。強授他戒。令人盡生戒不沾
身。既無心地之正因。永失成佛之極果。過非小也。
若佛子。應學十二部經。誦戒者。日日六時。持菩薩戒。
解其義理。佛性之性。
夫為師範。先當博學三藏聖教。明了十二部經。熟
誦菩薩戒律。依律行持。解律義理。深契本源中道
佛性之性宗。無令人誤墮聲聞偏空之性。及外道
斷常妄計之性。涅槃經云。佛性者。即第一義空。第
一義空者。名為中道。中道者。名為佛性。佛性者。名
大涅槃也。六時者。謂誦未通利。必須晝三夜三。精
勤熟習。既得通利。當深窮理趣。探賾十二部經之
義味。縱己通利。日誦非過。天龍八部聞之。誠為感
益。如窺基法師。日誦戒經。上生經。各一徧。斯之謂
也。十二部經者。一修多羅（此云契經。凡如來所說經中長行之文是也）。
二祗夜（此云重頌。謂誦上長行之文）。三受記（佛為三乘弟子授作佛記）。四伽
陀（此云孤起頌。非誦長行之文。略云偈）。五優陀那（此云無問自說。謂不待人請。而佛自
說也）。六尼陀那（此云因緣）。七本生（說菩薩行因。本所曾為事）。八本事（說聲
聞弟子前世等事）。九方等（亦云方廣。眾機普被曰方。四教並談曰等。又正理為方。包富名
廣。謂大乘方等經典。其義廣大。等如虗空也）。十未曾有（說三寶等希有功德）。十一
譬喻（為鈍根者。假譬喻以曉示之）。十二論義（廣解諸經中之義理也）。此十
二部經。三乘同學。大小共持。故律制比丘。解通三
藏。十臘滿足。方許為師。縱不能通經論二藏。而律
藏必須明了。況菩薩藏。文奧理豐。權實兩宗。率難
窮其淵府。如不達權實性相宗趣。為人作授戒師
者。危哉。
而菩薩不解一句一偈。及戒律因緣。詐言能解者。即
為自欺誑。亦欺誑他人。一一不解。一切法不知。而為
他人作師授戒者。犯輕垢罪。
解謂解悟。非為讀文。故不言誦。而言解也。知也。一
句一偈。對上十二部經之多不能解悟。以至最少
之一句一偈。亦不能解會。則以何法。為人作師範
耶。然如來所說一言一字。攝無量義。一句一偈。包
一切法。如阿之一字。海墨書之難窮。故華嚴云。無
量無邊法門海。一言演說盡無餘。疏云。於無字中
一義。攝盡或教或義。或性或心。故云良以一文之
妙。攝義無遺。以一是一切之一故。稱性之一也。又
諸行無常偈。能解一句。則便能通達一切諸法。而
寂滅二字。盡力亦不能道得。況能知樂之一字受
用乎。如昔解脫和尚。感諸佛現於空中。說偈曰。諸
佛寂滅甚深法。曠劫修行今乃得。若能開曉此法
眼。一切諸佛皆歡喜。解即問曰。寂滅之法。若為可
說得教人耶。諸佛即隱。以聲告曰。方便智為燈。照
見心境界。欲究真實法。一切無所見。若能解悟此
偈。即便了達三藏十二部經。故舍利弗聞法身偈。
即證初果。愚路三月受持半頌。成阿羅漢。為諸尼
眾略說法要。皆證聖果。曹溪聞應無所住。頓悟心
宗。善解法華涅槃諸經。了達八識等論。是以一句
一偈。其義難量。初學無知。不可輕視。故增一經云。
一偈之中。便出三十七品。及諸法門。迦葉問曰。何
者一偈。阿難答云。諸惡莫作。眾善奉行。自淨其意。
是諸佛教。瓔珞經云。以一句義。演出無量諸佛法
藏。從劫至劫。乃至百劫。不能究盡一句之義。故知
如來秘要之法。不可思議。非是小根所能測度。律
鈔云。佛言。善解一字。名為律師。一字者。律字也。是
知律之一字。乃毗尼之宗旨。宗旨若悟。則無法不
<pb n="607"/>
達。故云律者。萬法之所由出也。戒律因緣者。如舍
那傳戒於千佛。千佛傳於千百億釋迦。初在菩提
樹下及妙光堂說何法。次第至天王宮。說何法。乃
至佛口放光。為諸國王王子等。授戒因緣等事。是
也。昧本心是曰自欺誑。誤前人是曰欺誑他。既為
人授戒。而一一戒律不能解。一切經法不能知。實
自惑而惑人。故得罪。罪雖輕垢。而自誑誤人。其過
實重。此戒下三眾。及在家二眾不制。以其無師範
位。非僧寶也。尼略制。由聲聞戒中。許作三師。而彼
智淺寡聞。菩薩戒則不許為師。寶雲經云。具足十
法。名律師。一善解毗尼所起。二善解毗尼甚深處。
三善解毗尼細微事。四善解毗尼此事得。彼事不
得。五善解毗尼性重戒。六善解毗尼制重戒。七善
解毗尼制起因緣。八善解聲聞毗尼。九善解辟支
佛毗尼。十善解菩薩毗尼。能如此者。為人作授戒
師。可謂無愧矣。
○第十九兩舌戒。
憎嫉賢良。遘扇二邊。傳此語向彼說。傳彼言向此
語。壞他和合。令生鬬亂。故云兩舌。誠非慈心善心。
若佛子。以惡心故。見持戒比丘。手捉香爐。行菩薩行。
而鬬遘兩頭。謗欺賢人。無惡不造者。犯輕垢罪。
謗欺賢人。憎嫉良善。令生鬬亂。不得安修。是為惡
心也。手捉香爐。乃略舉大士萬行之一法耳。亦表
菩薩修行六度萬行。不忘敬佛。及五分法身之香
也。鬬遘兩頭者。鬬是鬬亂。遘是遘遇。謂遇此人即
說彼人之過。遇彼人即說此人之失。令他鬬亂。乖
六和敬也。或作搆。乃架也。造也。結也。架虗言。造是
非。令他彼此結恨也。兩頭即彼此也。縱是實言。及
不傳彼此語。但於二邊說令離散。皆犯也。謗欺者。
謗是毀謗。欺是欺陵。謂種種毀謗欺陵讒嫉賢良。
故云無惡不造也。若向人說他過失。即屬說四眾
過戒。若兼自讚。即屬自讚毀他戒。二俱犯重。此戒
惟直令他彼此鬬亂離間。故犯輕垢。言持戒比丘
者。即出家菩薩。為七眾之首。故知言比丘。則已該
七眾。乃至讒亂人之君臣。離間人之父子兄弟朋
友。悉犯。不犯者。惡人和集。欲作惡事。或惡知識。惡
伴儻。及作非法。無義利事。破令離散。猶生多功德。
故不犯也。
○第二十不行放救戒。
見危難而不方便救濟。覩死亡而不闡揚大法。實
乖孝順之心。慈悲之道也。
若佛子。以慈心故。行放生業。一切男子是我父。一切
女人是我母。我生生無不從之受生。故六道眾生。皆
是我父母。而殺而食者。即殺我父母。亦殺我故身。一
切地水。是我先身。一切火風。是我本體。故常行放生。
生生受生。常住之法。教人放生。若見世人殺畜生時。
應方便救護。解其苦難。常教化講說菩薩戒。救度眾
生。
菩薩以無緣慈。度有情界。故行放生之事業。世人
秖識現生父母。而迷多生遠親。妄認現前四大色
身為自己。而迷天地同根。萬物同體之至理。故起
人我心。眾生見。互相欺陵。而殺而食。惟知自安。不
念他苦。由是不救危拯厄。解其患難。大士今悟無
始劫來。託胎受身。徧歷諸趣。故六道中。一切男子
女人。皆我父母。奚忍殺食。良由迷自清淨之法身。
妄攬地水火風四大血肉暖息。為自身相。六塵緣
影。為自心相。除此之外。終無有物。可為身心。是故
我與眾生。同稟四大為形。故曰本體先身。既知本
體先身。何當自啗。寧不傷心。彼安即是我安。故當
常行放生。一切眾生身心未空。生死豈免。故於三
界六道中。生生受生不息。此是常住恒常不易之
法。自既了達。亦當教人放生。俾知生死輪迴不息。
而悟本源心地。不生不滅之體性也。應方便救護
<pb n="608"/>
者。當以種種善巧方便。勸令放免。若自無財。可化
他人贖脫。言苦難者。或被鞭撻繫縛殺戮等之痛
苦。臨危之厄難也。教化講說菩薩戒者。解其苦難。
是利樂其身。今講說戒。是以法資其心。由法資心。
則貪嗔癡諸煩惱解脫。得復自本源心地。誠大士。
救度眾生不悖遠親。而順同體之慈悲。不違行願。
而施有情之無畏也。倘不信六道眾生。皆我父母
者。如法句喻經云。舍衛城中。有一長者。財富無數。
為人慳貪。不好布施。夫妻二人同坐。著一小兒中
央。共食鷄肉。數數取肉著兒口中。佛知此長者應
度。化作沙門在前告言。多少布施。可得大福。長者
即罵言。汝為道人。而無羞恥。室家坐食。何為唐突。
沙門曰。卿自愚癡。不知羞恥。長者曰。吾及室家。自
共娛樂。何故羞恥。沙門曰。卿殺父妻母。供養怨家。
不知慚恥。案上鷄者。是卿先世父。以慳貪故。常生
鷄中。為卿所食。此小兒者。往作羅剎。卿作賈客。乘
船入海。墮羅剎國中。為羅剎所食。如是五百世。壽
盡來生。為卿作子。以卿餘罪未畢。故來欲相害耳。
今妻者。是卿先世母。以恩愛深固。今還與卿作婦。
生死輪轉。周旋五道。誰能知者。佛即現神通。令識
宿命。長者尋即懺悔。便受五戒。佛為說法。得須陀
洹道（五道者。六道。除阿修羅。以修羅攝天鬼畜道中）。
若父母兄弟死亡之日。應請法師。講菩薩戒經律。福
資亡者。得見諸佛。生人天上。若不爾者。犯輕垢罪。
前自講說。是教化救度眾生。以及多生父母。今請
他講。是救度己親。現生父母眷屬。以此大乘戒律。
是舍那所傳。諸佛之本源。眾生之根本。涅槃之初
門。人天之徑路。存者聞之一歷耳根。永為佛種。亡
者資其冥福。往生諸佛淨土。或托質天上人間。福
樂無盡。是知講演戒法。功莫大焉。昔唐新羅國。僧
統律師。於本國皇龍寺。講菩薩戒七晝宵。天降甘
露。祥雲密靄。覆彼講堂。四眾驚歎。得未曾有。以此
證知。存亡獲益。豈可得而思議耶。若不爾者。是總
結上文。謂生不救其危難。死不度其冥識。俱犯輕
垢也。第三十九戒。亦令講說。以救存亡。大同此戒
也。
如是十戒。應當學。敬心奉持。如滅罪品中。廣明一一
戒。
總結上之國使戒。至此不行放救戒。斯是略述十
戒之網要。如欲詳明性相。當閱大本滅罪品。
○第二十一瞋打報讐戒。
瞋打不報。免怨憎會苦。有讐不報。息累劫冤愆。況
大土以慈心。忍心。平等心。觀諸眾生。猶己親之無
異乎。
若佛子。不得以瞋報瞋。以打報打。若殺父母兄弟六
親。不得加報。若國主。為他人弑者。亦不得加報。殺生
報生。不順孝道。
以冤報冤。非大士之平等慈心。以瞋打報瞋打。乖
菩薩之無生法忍。殺彼生而報我生。生生奚益。瞋
彼怨而報我怨。怨怨寧息。豈惟六道眾生皆我父
母。亦是未來諸佛世尊。若殺若報。大違孝道。誠非
佛子。若在家菩薩。君父之讐。自有世禮權法。不預
本源心地戒律。然世間之讐。亦有不報者。如長生
王子。無忘父囑。不報梵施王讐。而梵施與女妻之。
還復其國。倘會同根同體。實相無相。而彼生我生
安在。則世禮權法。亦無處可施矣。出家已悟真如
實際。能所性空。而心地無二。同一本源。則不執權
教。逆本源。悖心地。順生死流於長劫也。
尚不畜奴婢。打拍罵辱。日日起三業。口罪無量。況故
作七逆之罪。
出家菩薩。尚不多畜徒眾。以妨修道業。故圓覺經。
教諸菩薩。三月䇿修。不繫徒眾。是以羅漢誨徒。猶
有相似煩惱。南嶽天台。而有鐵輪五品之歎。況畜
<pb n="609"/>
奴婢。長三惡業。傷本慈心。乖解脫道。至彼譏嫌。敗
壞正法。如同世俗。釋子安在乎。打拍是身業。罵辱
是口業。身口未發。瞋心先起。是為意業。作成名罪。
問。既言三業。云何獨標口罪。答由起瞋心。故行打
拍。打拍必先罵辱。罵辱時。語語惡口。獲罪不可勝
計。故云無量。如來於聲聞戒經中。亦以誡口業為
先。是知三業。口業是最。故特首標。如此之過。悉由
畜之咎也。尚不畜奴婢打罵。況故作七逆。當知斯
是喻辭。舉重以誡輕耳。在家須云聽畜。然不得非
理打罵。長自罪業。增彼怨結。於心地戒。實有虧違。
若以慈心折伏。順理教誡。乃大士化道之權宜。攝
受之方便也。
而出家菩薩。無慈心報讐。乃至六親中。故報者。犯輕
垢罪。
此結上文。明非在家大士。乃出家菩薩。讐無大小
親疎。一切不得加報。若菩薩恩惠於人。人以怨報。
慈心勸化。反被毀辱。宜應自念。由我宿業因緣所
感。正當喜受。以滅前愆。況我是行菩薩道人。應受
一切眾生。種種罵辱。若我起一念反報之心。不但
失我菩提行願。而且墜落三途。受諸劇苦。又我此
五蘊身心。無我我所。誰受毀辱。作是觀時。心如須
彌。不為八風所動。亦如太虗。五色所不能汙也。大
論云。菩薩化生。雖見眾生種種煩惱。不肯受化。反
瞋菩薩。菩薩爾時。猶如大醫。治人鬼病。病者反罵。
醫於爾時。不責病者。同其瞋恚。即知此人為鬼所
使。菩薩亦爾。知諸眾生。為煩惱鬼之所驅使。海意
經云。佛言。海意。設復有人。以惡心來瞋恚罵辱。即
作是念。是人懈怠。遠離白法。我今發起精進。勤求
修習。植諸善本。勿生厭足。乃願是人先坐道場。我
當最後取成正覺。乃至我依此法。云何是瞋。云何
非瞋。二中伺察。俱不可得。又是瞋非瞋。若自若他
瞋與瞋者。皆不可得。斯不可得。尚離此見。是即名
忍。若能如是者。是為怨親等觀。而讐不可得矣。
○第二十二憍慢不請法戒。
懷憍恣傲慢。故不敬人。恃聰明有智。故不請法。自
失己利。復闕化道之益也。
若佛子。初始出家。未有所解。而自恃聰明有智。或恃
高貴年宿。或恃大姓高門。大解大福。大富饒財七寶。
以此憍慢。而不咨受先學法師經律。
初始出家。故不識法敬人。無正契悟。故未有所解
也。按文恃七事。故生憍慢。一恃世智聰。二恃高貴
位。三恃年臘尊。四恃門族大。五恃見解大。六恃福
德大。七恃富饒大。由恃此。而慢山高聳。自阻前進。
故有先學知識。而寸步不移。致失咨受之大益。華
嚴經云。善男子。菩薩由善知識任持。不墮惡趣。由
善知識教導。而得出離世間。由善知識依止覺道。
除業惑障。出生死城。至清淨處。乃至應於自身起
病苦想。於善知識起醫王想。隨所教令。作良藥想。
所修正行。作除病想。大乘四法經云。諸苾芻盡壽。
乃至逢遇喪命因緣。必定不得捨善知識。所言善
知識者。善閑三藏。了達心宗。知真識妄。知病識藥。
調治眾生。種種身心之病故也（餘如華嚴經廣明）。
其法師者。或小姓。年少。卑門。貧窮。下賤。諸根不具。而
實有德。一切經律盡解。而新學菩薩。不得觀法師種
姓。而不來咨受法師第一義諦者。犯輕垢罪。
所有一切大乘菩薩經律。皆是最上甚深中道之
理。絕有絕無。不一不異。審諦不虗。更無有法過於
此者。褒美稱之曰第一義諦也。新學無知。輒自高
舉。故於此七境而生憍慢。小姓對上大姓。年少對
上年宿。卑門對上高門。貧窮對上富饒。下賤對上
高貴。諸根不具。對上聰明智解。而實有德盡解。對
上未有所解。於此七境上。隨觀一事。而生憍慢。不
來咨受。失大法利。故犯。大般若經云。有餘菩薩。輕
<pb n="610"/>
餘菩薩。經一念頃。經於一劫。遠於佛道。還經一劫。
更修佛道。故不自高。亦不下他。地持經云。菩薩於
善知識。聽受經法。於說法人。有五處。不憶念。淨心
專聽。一者不念破戒。謂不念言。此犯律儀人。不應
從彼聽受經法。二者不念下姓。謂不念言。我不從
彼下姓之人。聽受經法。三者不念醜陋。謂不念言
我不從彼醜陋人聽受經法。四者不念壞味。謂不
念言。我不從彼不正語人。聽受經法。但依於義。不
依於味。五者不念壞美語。謂不念言。我不從彼麤
言說人。聽受經法。如是五處。不憶念已。是菩薩勤
攝正法。於說法人。不起嫌想。若下根菩薩。起見人
過。心退。不樂聽法。當知是菩薩。不能自度。智慧退
減（不正語者。謂言音不正。而實通達理義也）。莊嚴寶王經。除蓋障菩薩。
白佛言。世尊。我今於何處。令我得六字大明陀羅
尼。佛言。波羅奈大城。有一法師。而常作意受持課
誦六字大明陀羅尼。彼法師者。難可值遇。見彼同
見如來無異。乃至不得輕慢。生疑慮心。退失汝菩
薩之地。反受沉淪。彼之法師。戒行缺犯。而有妻子。
大小便利。觸污袈裟。無有威儀。時除蓋障菩薩。受
佛敕已。即與無數菩薩。持其天蓋。種種供具。而往
供養法師。求六字陀羅尼。是故求法。不應自恃見
過。而生輕慢。懈怠之心。自招不如意報。圓覺經云。
佛告普覺菩薩言。善男子。末世眾生。將發大心。求
善知識。欲修行者。當求一切正知見人。心不住相。
不著聲聞緣覺境界。雖現塵勞。心恒清淨。示現諸
過。讚歎梵行。不令眾生入不律儀。求如是人。即得
成就阿耨多羅三藐三菩提。末世眾生。見如是人。
應當供養。不惜身命。乃至示現種種過患。於彼善
友。不起惡念。即能究竟成就正覺。心華發明。照十
方剎。疏云。菩薩化現。權道難測。或為利益。或有別
緣。所作非儀。暫乖真教。秖得貶己承非。不得飾非
說理。以誤凡下。此乃不同邪人。自造諸過。復說非
梵行事。為其真實。令無量人。墮大險趣。但為同事
攝故。雖現諸過。而常讚歎真實梵行。故論云。壞見
之人。雖不壞行。不堪與眾生為其道眼。雖壞行。而
不壞見者。是則人天真勝福田。然為師之難。為徒
不易。勿因此誡。誤敬麤人。已諳其道。當此遵承。又
此藥治於徒。師勿錯服。服之增病。無藥可治。以縛
解縛。無有是處。若誤敬麤人。何殊敬獼猴為帝釋。
妄服其法。無異認瓦礫為黃金。未具慧眼。誰鑒是
非。但當取其正言。勿受彼之非語。一念既差。千生
途錯。如經所說。當自警之。毋致後悔難追也。前第
六不供給請法。第七懈怠不聽。此制憍慢不請。若
慢怠不敬。不迎。懈怠見過。不往咨問。亦同此戒。
○第二十三憍慢僻說戒。
恃解倚勢輕人。而顛倒僻說法相。隱沒經律義理。
而深違大士訓導軌範。
若佛子。佛滅度後。欲以好心受菩薩戒時。於佛菩薩
形像前。自誓受戒。當以七日佛前懺悔。得見好相。便
得戒。若不得好相。應二七三七。乃至一年。要得好相。
得好相已。便得佛菩薩形像前受戒。若不得好相。雖
佛像前受戒。不名得戒。
如來生死大患永滅。超度四流。化盡有緣。而歸真
際。故曰滅度。好心者。上求諸佛無上妙道。下教眾
生發大菩提心也。自誓受戒者。謂千里內。無有智
有力。能解能授。曾受得菩薩戒之法師。方許於佛
菩薩像前。七日發弘誓願。懺悔三世罪業。得見好
相。準法自受。若不得好相。增重慚愧。深心尅責。悲
泣流淚。復應二七三七。乃至一年懺悔。要得好相
為期。得好相已。然後一一依法在佛菩薩像前受。
若不知受法。無由得戒也。好相者。或於懺悔時。或
於禪定中。或於夢中。見華。見光。見佛菩薩摩頂。如
真表律師。志求戒法。誓要彌勒親授。遂登山頂石
<pb n="611"/>
上。晝夜苦到懺悔。經於七日。見地藏菩薩現身。手
持金鍚。為表作戒前䇿發。表倍加勇猛。至二七日。
有大惡鬼。推表墜於巖下。魔相百端。表重加精勵。
至三七日。見山川平滿。成銀色世界。彌勒菩薩。儀
從圍繞。垂手摩表頂曰。善哉大丈夫。求戒如是。須
彌山可手攘却。汝心終不退也。乃躬付三衣瓦鉢。
為授戒法。仍賜名曰。真表。南嶽慧思禪師。夢梵僧
四十二人。更加羯磨。受具足戒。昔沙門道進。求曇
無讖法師。受菩薩戒。讖云。且悔過。彼竭誠七晝夜
懺已。復往求受。讖大怒。進自念。正我業障未消耳。
更竭誠禮懺。首尾三年。夢見釋迦如來。與諸菩薩。
授以戒法。進次日詣讖欲說所夢。未至數十步。讖
驚起。唱言。善哉善哉。已感戒矣。吾當更為汝作證。
乃次第於佛像前。為說戒相。後從進受者。千有餘
人。傳授此法。迄至末代。皆讖之餘軌。時河西王沮
渠蒙遜。子景環。奉進為師。後請進往高昌國。值歲
荒餓。進割身肉。以救饑民。因此捨命矣。古人被呵。
及魔相百端。志無退屈。由加精勵。三年竭誠。不生
一念疲厭之心。故能感格。如響之應聲。今人求戒。
師若難之。或一言以勉勵之。即瞋惱填[(曷-曰)/月]。拂袖千
里。斯不但自失戒益。而且獲罪非輕。今時復有從
師受已。則便長往無返。豈復親師咨問。有受無持。
誠為苦海弊囊也。所言好相。相有邪正。魔事頗多。
未易分辯。當須善為審察。不可率爾以為好相。得
地菩薩。魔尚現作佛身。與之授記。而末世凡夫可
不慎哉。
若先受菩薩戒法師前受戒時。不須要見好相。何以
故。是法師。師師相授。故不須好相。是以法師前受戒
時。即得戒。以生至重心故。便得戒。若千里內。無能授
戒師。得佛菩薩形像前自誓受戒。而要見好相。
師師相授者。謂舍那授與釋迦。釋迦授與彌勒。如
是二十餘菩薩。次第授受。相承傳來。如燈燈續𦦨。
故不假別見於相。雖戒由心發。必藉師傳方得。所
以無師自受實難。猶鑽木求火。功力稍歇。則火不
可得。有師為受故易。如燈接𦦨。𦦨𦦨相續。不假多
力。是則師之關係。誠非小也。然時當末法。知法之
師。誠為難遇。設得遇者。必須至誠。生慇重心。難遭
想。視同如佛。方能感發心地大戒。若其師傳來不
真。如燈絕𦦨。縱受亦不得戒。反獲假名之愆。授受
得罪。不可不慎。問。雖不得戒。而受者至誠。寧無少
益。答。若其精持無犯。亦獲戒善。如世行十善。雖不
知受十善法。而亦得其福。但不得為人作授戒師。
如人認鑞為銀。以鍮為金。愛護保持。非全無益。亦
能貿得一衣一食。惟不可諄諄對人說是真金銀
耳。若千里內。有明經律戒師。而輕忽怠慢。不往求
受。而自誓受者。不得戒。縱見好相。亦是魔境。無師
自受。如表之堅心。有師為授。如進之竭誠。可謂萬
世司南。千古玄範。況曇無讖。自古疑其是伊波勒
菩薩。應跡託化。傳來此土。既是菩薩應跡。猶勉進
竭誠三載。然有師尚令要見好相。方感大益。如其
無師自受。豈易易哉。今人求受。不辨是非得失。不
擇明師良導。師既不知法律。焉能開發道心。教識
罪福兩途。懺滌業愆之法。使身心清淨。方堪納受
淨戒。故彌勒菩薩。付百八籤。與真表。教令來求戒
者。先使懺悔。期滿擲籤。以驗煩惱。罪滅不滅之相。
是知讖勉進之三載。法自有來。先聖後賢。同一軌
轍。故瓔珞經云。若有欲來受戒者。菩薩法師。先為
解說讀誦。使其人心開意解。生樂著心。然後為受。
其受者。入諸佛界。菩薩數中。超過三劫生死之苦。
是故應受。又云其受者。過度四魔。越三界苦。從生
至生。不失此戒。常隨行人。乃至成佛。菩薩優婆塞
五戒威儀經云。有二事失菩薩戒。一捨菩提願。二
增上惡心。除是二事。若捨此身。戒終不失。從是以
<pb n="612"/>
後。生生之處。常有此戒。若不憶念。更遇善友受者。
不名新得。如經所說。故知菩薩大戒。有受法。而無
捨法。授受須當自重。瓔珞經云。法師能於一切國
土中。教化一人出家受菩薩戒者。是法師。其福勝
造八萬四千塔。況復二人三人。乃至百千人。福果
不可稱量。
若法師。自倚解經律。大乘學戒。與國王太子百官。以
為善友。而新學菩薩來問。若經義律義。輕心。惡心。慢
心。不一一好答問者。犯輕垢罪。
上求師受戒者。當生至重心。敬師如佛。如求摩尼
大寶。心無厭倦。得之當珍重保持。今為人師範者。
應以慈心悲心。視求法者。如同赤子。凡有請問。一
一開示。令生歡喜。不可內倚能解能學。以輕新學。
不為好答。外恃所交勢位。以慢於人。不答來問。輕
心者。藐視他人。惡心者。無慈接物。慢心者。恃己陵
他。由此三心。故不好答。或於自徒則傾心。猶恐未
盡。他眾則言有不了。誠非師道。有乖平等大心。若
知前人是惡見。來覓過失。不答則能調伏。或不敬
順大乘。或根性闇鈍。聞深法。反生邪見。或聞已。向
惡人說。破壞正法。如是等。不答無犯。
○第二十四不習學佛戒。
捨本求末。而習二乘。棄真取偽。而學外道。正所謂
棄珍寶而拾瓦礫。敬獼猴而為帝釋。敬獼猴是不
識人。拾瓦礫是不識法。非大士之正見。昧菩薩之
本行也。
若佛子。有佛經律大乘法。正見。正性。正法身。而不能
勤學修習。
佛經律者。是總舉菩薩藏大乘教法。顯非小乘經
律。故云大乘法也。正見者。大乘經律。原具本源心
地正見之玄解。正性者。由具心地之正解。故契心
地之玄因。即舍那之佛性也。正法身者。由悟舍那
佛性。即我自性。而修六度萬行。行解相應。事理雙
融。而證真常果德之妙體。是曰正法身。如是大乘
經律心地之正因正果。而不勤修習。是大士自迷
正行。反入邪途也。
而捨七寶。反學邪見。二乘。外道。俗典。阿毗曇。雜論。一
切書記。是斷佛性。障道因緣。非行菩薩道者。若故作
者。犯輕垢罪。
金銀七寶。世間以為最珍。能濟貧苦。令身安樂。今
此心地大乘教法。於諸法中。最為珍勝。能除眾生
無法饉乏。令獲功德法財。莊嚴舍那萬德之軀。故
喻之為寶也。邪見者。二乘外道。乃至書記。無心地
之正教。故曰邪見。二乘有偏空之邪。外道有妄執
謬計之邪。俗典撥無三世因果之邪。阿毗曇。此云
無比法。是小乘論。共有數百卷。雜論者。一切小乘
諸論。及外道僧佉等論。百論云。九十六道。並不能
得諸法實相。故順聲聞道者。皆悉是邪（九十五種道。兼小乘
教。故成九十六）。俗典書記者。一切世間書籍傳記。天竺則
悉曇章。毗伽羅。五明等論記。此方則經史子集等
書也。斷佛性者。二乘偏空。而無心地正因。故失成
佛之果德。外道謬計斷常。而迷中道正教。是斷正
覺之種性也。障道因緣者。心執邪解為因。謬修邪
行為緣。由此遮障大乘正道。永失本源心地也。非
行菩薩道者。二乘惟以自利。外道邪途。俗典治世。
皆非大士上求下化。所修六度萬行之大道。菩薩
優婆塞五戒威儀經云。菩薩有佛經藏。不能勤學。
乃更勤學外道俗典。犯重垢罪。菩薩戒本經云。菩
薩於世典外道邪論愛樂不捨。不作毒想。是名為
犯。不犯者。若習小助大。為欲引化二乘。令入大乘。
故學二乘之法。菩薩善戒經云。為論義故。為破於
邪見故。為知外典虗妄。佛法真實故。為知世事故。
不犯。前背大向小戒。以其志向乖違。故制。僻教戒。
由其以瞋惡心。教導偏僻。故制。今戒以其安然習
<pb n="613"/>
小。不思學大。故制。後暫念戒。由其已知習大。則不
應起一念自度心。故制。如此四戒義別。不可不知。
○第二十五不善知眾戒。
為主不善安眾。守物不知用度。自損損他。非大士
慈心和心也。
若佛子。佛滅度後。為說法主。為行法主。為僧坊主。教
化主。坐禪主。行來主。
如來在世。則人人親承法化。有漏之法不生。佛滅
度後。去聖時遙。有漏之法日長。不無訛替也。然其
所弊。多係主者。故今略舉六人。說法主者。代佛宣
揚。為眾演說十二部經也。行法主者。行解相應。令
眾如說如行也。僧坊主者。梵語摩摩帝。此云寺主。
謂造寺比丘。或云是知事人。知理常住僧事。今所
謂監院監寺也。僧史略云。詳其寺主。起乎東漢白
馬寺也。寺既爰處。人必主之。於時雖無寺主之名。
而有知事之者。東晉以來。此職方盛。故梁武造光
宅寺。召法雲為主。剏立僧制。此乃東土之規。非關
西國本式。元西國以上座為尊。造寺名主。若有事
至。共眾評議。眾許方為。不允即止。並無獨任之私。
方符大聖之弘化也。教化主者。教人作福。化人為
善。令識三寶。是良福田。信向歸依。興崇供養也。坐
禪主者。領眾修習諸禪三昧也。行來主者。知眾僧
出入往來事。如昔尊者沓婆摩羅子是也。今之所
謂知眾知客也。
應生慈心。善和鬬諍。善守三寶物。莫無度用。如自己
有。而反亂眾鬬諍。恣心用三寶物者。犯輕垢罪。
此中二事。皆以慈心為主。故首標之。一以慈心故。
善和鬬諍。令眾得安樂住。然諍有四種。謂言諍。覓
諍。犯諍。事諍。應與現前毗尼等。七法除滅。如律藏
廣明。二應以慈心故。善守三寶物。令眾得如法受
用。然善守者。則佛物僧物。各有所屬。無互相混濫。
用有節度。無恣情肆意。如用己物也。若佛物。不得
作法用僧用。法物不得作佛用僧用。僧物不得作
佛用法用。此佛不作彼佛用。此殿不作彼殿。此塔
不作彼塔。此經法不作彼經法。此處僧不作彼處
僧。常住僧物。現前僧物。不得互相差用。分文升合。
一鹽一米。一針一草。一紙一藥。不得私用。今時易
過。將來果報難盡。餘如經律詳明。若作佛殿有餘。
得作佛像。佛像有餘。當作佛前供具。不得作殿用。
佛殿有餘。不得作菩薩殿。佛像菩薩像。不得互相
差用。若法物有餘。應寫佛經。并撩理法座。僧物有
餘。應貯庫中。供十方僧。飯僧錢。不得作食堂。墮火
枷地獄。誠可鑒之。磚錢不作瓦。瓦錢不作磚。寶印
經云。佛法二物。不得互用。由無與佛法物作主。復
無可咨白。不同僧物。常住招提。互有所咨。佛塔有
物。乃至一錢已上。以施主重心故捨。諸天及人。於
此物中。而生佛想塔想。乃至風吹爛壞。不得𧵍寶
供養。以如來塔物。無人作價也。寶積經云。佛言。營
事比丘。不應於所有物。起自在想。設有少辦事。眾
許方作。勿自許用。乃至現前僧物。四方僧物。不相
混聚。及佛塔物。更互積聚。應善遮防。如是顛倒。僧
祗律云。比丘作寺主。佛塔無物。便作是念。人所以
供養僧者。皆蒙佛恩。供佛便為供僧。即持僧物修
治塔者。寺主得棄罪。持塔物供僧亦爾。若如法貸
用即得。但要疏記分明。某時貸用。某時得當還。交
貸時。應僧中讀疏。分明付授。律有明誨。不可師心。
罪累千生難逃也。不以慈心安護。故反亂眾。不以
慈心善守。故用無節度。致令眾諍。乃犯輕垢。若差
互用。即犯重罪。
○第二十六獨受利養戒。
乖施主平等之心。失大士利他之行。不差僧次。正
欲以利歸私。故云獨受。
若佛子。先在僧坊中住。後見客菩薩比丘。來入僧坊
<pb n="614"/>
舍宅城邑。若國王宅舍中。乃至夏坐安居處。及大會
中。先住僧應迎來送去。飲食供養。房舍臥具。繩床木
床。事事給與。若無物。應賣自身。及男女身。割自身肉
賣。供給所須。悉以與之。
僧坊。即僧所住寺也。梵語僧伽藍。此云眾園。謂生
植佛子道芽聖果處也。或云毗訶羅。此云遊行處
（即僧所遊履之寺院）。若云。僧伽羅摩。此云眾院。謂眾僧所住
之院。昔摩騰初至。明帝敕於鴻臚寺安置。後雖別
建住處。不忘本名。故復名為寺。國王宅舍者。是國
王剏造堂房。以安僧也。夏坐安居處者。或王臣檀
越。請僧夏三月。於彼處安居也。大會者。或無遮會。
或佛涅槃會。或佛降誕成道會。或僧自恣會等。先
住者為主人。後到者為客。主當迎客。乃至事事給
與之。賣身割肉者。甚言其供客心重。肉尚可割。況
於錢財身外之物。而復獨受利養乎。男女者。亦兼
制在家菩薩。當不惜身命眷屬。以供客僧也。文中
雖云菩薩比丘。而聲聞僧亦預分。主揀在家。及沙
彌。沙彌尼。式叉摩那。以其非知僧事人。惟比丘能
任其職也。此令禮接供給。下當依次差往赴請。
若有檀越來請眾僧。客僧有利養分。僧坊主應次第
差客僧受請。而先住僧。獨受請。而不差客僧者。僧坊
主得無量罪。畜生無異。非沙門。非釋種姓。犯輕垢罪。
檀越者。檀是梵語。此云施。越是超越。謂人能行布
施。即便超越貧窮苦海也。客僧者。兼大小乘。十方
外來。一切僧眾是也。有利養分者。檀越所施。或食。
或衣。或襯。或普請。或限請。體通十方凡聖。無問主
客。悉皆平等。故云有分也。次第差者。謂檀越不能
普請大眾。限請五人十人。乃至三十五十。當隨上
座。依次第差赴。若先日別施主請。已差往赴。今應
輪次。續差未赴者受請。不得越次差。若知僧次的
至此人。而不差往赴。舊主但犯輕垢。以臨差時。心
疑大界外。或有僧來入。是的至人上座。便應讓彼
赴請。故的至人。未有專分。舊主但犯不差。得輕垢
也。若知界外無僧來。既差已竟。應差的至。而不差。
乃故差餘人。差者。受者。明知。二俱犯盜前。方便。若
食若襯。計直五錢成重。故云得無量罪。但知有食
而不知次第。故不異畜生。違僧常法。故非沙門。犯
盜結重。故非釋迦種姓。先不迎接供給。後不與僧
物分。皆同得罪。若檀越非為飯僧。而有別緣請舊
住人。往者無犯。若檀越意。必欲兼請。而舊住故作
留難。得罪。若知其人。檀越見。則不喜。或妨礙彼事。
不共往者無犯。一鬼問目連言。我一生已來。恒患
饑渴。欲至廁取糞噉之。廁有大力鬼。以杖打我。不
得近。何罪所致。目連答言。汝為人時。作佛寺主。有
客僧來。慳惜不與食。待客去後。乃與舊僧。慳惜僧
物故。今受華報。果入地獄。又一鬼問言。我一生已
來。肩上有一銅瓶。盛滿洋銅。灌我頭上。痛不可言。
何罪所致。目連答言。汝為人時。作僧維那。知僧事。
有一瓶酥。藏著餘處。不行與客僧。待客去後。乃行
與舊僧。此酥是招提僧物。一切有分。慳惜僧物故。
今受華報。果入地獄。佛告僧護。汝見第四寺者。非
是僧寺。亦非比丘。是地獄人。迦葉佛時出家人。常
住寺中。有諸檀越送美食來。應現前分。時有客僧
來。舊住比丘。以慳心故。待客出去後。方欲分。未及
得分。蟲食臭爛。捐棄於外。以是因緣。入地獄中。噉
糞食尿。從迦葉佛涅槃已來。受苦不息。又汝見第
六寺者。非是僧寺。亦非比丘。是地獄人。迦葉佛時
出家人。不打犍椎。默然共飲眾僧甜漿。恐外僧來。
慳因緣故。墮地獄中。飲噉鎔銅。受苦至今不息。又
汝見第二大肉臺。實非是臺。是地獄人。迦葉佛時
是出家人。為僧寺主。選好房舍。而自受用。及與知
識。不依律教。隨次分房。不平等故。以是因緣。入於
地獄。作大肉臺。受苦萬端。至今不息。餘如僧護經
<pb n="615"/>
等廣明。
○第二十七受別請戒。
失十方六和之義利。乖大士孝順之等心也。
若佛子。一切不得受別請。利養入己。而此利養。屬十
方僧。而別受請。即是取十方僧物入己。及八福田中。
諸佛聖人。一一師僧。父母。病人物。自己用故。犯輕垢
罪。
一切者。謂王臣士庶。出家五眾。在家二眾。欲揀擇
別請若干人。而所請之人不得受。以施利皆屬十
方眾僧之所共有。若受請。即是取僧物歸己。不但
取僧物歸己。亦是奪取八福田中物。歸己自用。以
僧得利養襯施。則上供敬田。中奉恩田。下修悲田。
故也。不犯者。若請說法受戒。或見機宜。或知彼施
主無我。則不營功德。或所請。下至四人之內。有一
是僧次者。皆不犯。僧者。和合眾也。一二三人。不名
僧。四人以去。乃至百千。方名僧也。

佛說梵網經菩薩心地品下略疏卷五

音義
高座法師佛告僧護。汝見第二高座。實非法師。
是地獄人。迦葉佛時。為大法師。邪命說法。得利養
處。如理而說。無利養時。法說非法。非法說法。以是
因緣。入於地獄。處鐵高座。火燒受苦。至今不息。
要道要謂。以一總眾道。為眾理之要。故名要道。
宗旨旨是意旨。謂經之所崇。所尊。意旨也。
鐵輪五品圓教外凡五品位。一隨喜心。二讀誦。
三說法。四兼行六度。五正行六度。鐵輪是圓教十
信位。圓聞圓信。而修圓行。由前外凡增進。倍倍深
明。得入圓十信也。十信如前釋。昔南嶽慧思禪師。
得六根清淨。臨終眾疑師證十地。師曰。吾一生望
入銅輪。以領徒太早。損己益他。惟居鐵輪耳。天台
智者大師。法嗣南嶽。臨終門人問曰。不審師入何
位。師曰。汝懶種善根。問他功德。如盲問乳。實告何
益。吾今為破除汝疑。吾不領徒。必淨六根。為他損
己。秖五品位耳。
須彌山此云妙高山。金。銀。瑠璃。玻⿰王梨。四寶所成。
故云妙。出眾山之上。故云高。
八風一利。二衰。三毀。四譽。五稱。六譏。七苦。八樂。
此八能扇動人心。生於愛憎。故名風。
四流欲流有流。見流無明流。
曇無讖此云法豐。中天竺人。日誦萬言。善解呪
術。五明諸論。於北涼沮渠。玄始元年。至姑臧。齎涅
槃前分十卷。并菩薩戒本經來。蒙遜聞讖名。厚遇。
請譯之。
鑞音拉。錫鑞也。
鍮音偷。鍮石銅。似金。
四魔煩惱魔。五陰魔。死魔。天子魔。
三界欲界。色界。無色界。
僧佉此云鵂鶹。是外道名。其人在佛前。八百年
出世。得五通。其所造論。名衛世師。此云無勝。有十
萬偈。即術數論也。
悉曇章悉曇。此云成就所生。本是婆羅賀磨天
所作。悉曇章是生字之根本。說之為半。餘章文字
具足。說名為滿。又十二章。皆名為半。自餘經書記
論為滿。類如此方。由三十六字母。而生諸字也。
毗伽羅毗伽羅。亦名毗耶羯剌諵。此云聲名記
論。以其廣紀諸法。能詮。故名聲名。記成劫初梵天
王說百萬頌。住劫初天帝釋略為十萬頌。河西云。
是世間文字之根本。典籍音聲之論。宣通四辨。訶
責世法。讚出家法。言詞清雅。義理深䆳。雖是外論。
而無邪法。將非善權大士之所為也。縱是善權所
為。而跡是外道。況多紀世事。非關出世。言詞清雅。
<pb n="616"/>
是屬世名言。非大士心地大乘之學。故亦不聽習。
五明一聲明。釋詁訓字。詮目流別。二工巧明。伎
術機關。陰陽曆數。三醫方明。藥石針艾。四呪術明。
禁呪閑邪。五因明。考定邪正。研覈真偽。外道言論
也。西域凡開蒙誘進。先學十二章。七歲之後。漸授
五明也。
經史子集經史子集之書。經謂五經。史謂諸國
史籍。子謂諸子百家。集謂古今賢良所抄。如御覽
之流。故以此四類。攝一切書籍盡。
傳記傳謂公羊。穀梁。左傳。記謂周禮。儀禮。禮記。
并前五經中之三經。而成九經也。
招提此云四方僧。
膾音儈。切也。
寺主求法高僧傳云。梵語毗訶羅莎弭。此云寺
主。謂造寺之人。言摩摩帝者。是胡音。若作番直典
掌寺門。及和僧白事者。名毗訶羅波羅。譯為護寺。
若鳴揵稚。及監食者。名為羯磨陀那。譯為授事。言
維那者。略也。陀那是授。羯磨是事。意道以眾雜事。
指授於人。舊云維那者。非也。維是華言。意道綱維。
那是梵音。略去羯磨字也。僧史略。譯為知事。亦云
悅眾。謂知其事。悅其眾也。南山聲論。以維那翻為
次第。謂知僧事之次第也。

<sarticle>佛說梵網經菩薩心地品下略疏卷六</sarticle>

姚秦三藏法師　鳩摩羅什　譯
廣州寶象林沙門　弘贊　述
○第二十八別請僧戒。
違無相心。失平等福。三輪不空。非大士行檀波羅
蜜也。
若佛子。有出家菩薩。在家菩薩。及一切檀越。請僧福
田。求願之時。應入僧坊。問知事人。今欲請僧求願。知
事報言。次第請者。即得十方賢聖僧。而世人別請五
百羅漢菩薩僧。不如僧次一凡夫僧。
賢聖有權有實。實者已證四果三賢十聖。權者雖
是凡夫。而已受本源心地大戒。修學賢聖之正道。
亦名賢聖。故僧通凡聖。施普十方。心行平等。福等
空界。心生揀擇。果報有限。況聖凡難辨。優劣寧測。
是以賓頭盧被打。沙彌不得衣施。故知不擇。即得
賢聖。況如來已敕十六大阿羅漢。各領徒眾百千。
皆證四果。示跡同凡。人莫能識。以應施者之福田。
按十誦律。戒因緣經。毗舍佉母。別請五百羅漢。佛
言。毗舍佉母。無智不善。不得大福。若於僧中。次請
一人者。得大功德。果報利益最勝。問。然則五百聖
僧。不及一凡僧耶。答。須知論田。則百千萬倍。不及
於聖。故阿那律。昔以一飯施獨覺。從是已來。九十
一劫。天上人間。受福不滅。如四十二章經。從飯惡
人。乃至如來。其福明矣。論心則平等福大。是以如
來命舍利弗。以飯施狗。然理當隨時取重。勿泥一
法。即得不相妨礙也。此論施心平等。非論求法。求
法須具擇法之眼。不可邪正不分。賢愚不辨。迷失
大道。事非小也（此經如來初坐菩提樹下時說。毗舍佉母未生。何言別請五百。此或
如來說過去世。先佛時事。或預記。後毗舍佉必有如是事也）。
若別請僧者。是外道法。七佛無別請法。不順孝道。若
故別請僧者。犯輕垢罪。
隨外道教。不遵佛制。是逆佛違法。復悖等視凡聖
心地。故曰不順孝道。七佛者。皆在此娑婆世界應
化。跡在百劫之內。長壽天。悉所曾見。故處處多引
七佛為證。使人易明也。過去九十一劫。有一佛出
世。名毗婆尸。亦名維衛。中間諸劫無佛。至三十一
劫。有兩佛出世。一名尸棄。二名毗舍浮。第九十一
劫。名為賢劫。有千佛出世。一拘留孫佛。二拘那含
牟尼佛。三迦葉佛。四釋迦牟尼佛。乃至最後第一
<pb n="617"/>
千尊。名樓至佛。前獨受利養戒。是不差客僧赴請。
得罪。次受別請戒。是自受他別請獲罪。今戒是自
擇請僧。而結罪也。不犯者。非求福飯僧。或知識親
朋。有所言論。故別請也。
○第二十九邪命自活戒。
邪法得利。養活身命。害物潤己。非大士慈悲心。清
淨心也。
若佛子。以惡心故。為利養。販賣男女色。自手作食。自
磨自舂。占相男女。解夢吉凶。是男是女。呪術工巧。調
鷹方法。和合百種毒藥。千種毒藥。蛇毒。生金銀毒。蠱
毒。都無慈愍心。無孝順心。若故作者。犯輕垢罪。
以惡心。明非善心也。為利養。明非益物也。販賣男
女色。謂買年少男女。賣與人為欲事也。自手作食。
是躬自炊爨也。自磨自舂。是磨舂五穀也。占相男
女者。占是占卜。相是察形觀氣。皆妄判男女壽夭
窮通也。解夢。謂原夢。以斷吉凶禍福。所娠是男是
女也。呪術。是外道邪呪符籙等也。工巧。是百工技
藝也。調鷹。是教鷹犬。以畋獵也。百種千種毒藥。謂
用世間一切毒藥。和合湯膏丸散。以害物也。蛇毒
者。然蛇之毒。在頭在尾。或取其腦。或取精液。以傷
人也。生金銀。服食即斷命也。蠱者。和合毒藥。食則
腹脹成蠱也。都無慈愍心者。大士當以慈愛哀愍
眾生。猶己赤子。損己利他為念。而反為自活害人。
猶食子肉。是無慈愍心也。菩薩視眾生如己父母。
而反以自利傷親。忤逆之甚。是無孝順心也。故作
者。顯非誤為。此以邪求活命。故犯輕垢。若物死。即
犯重罪。若在家以呪術工巧醫藥。如法自活。不傷
物者。不犯。出家以正呪術。救危拯厄。無求利心。亦
開。問。磨舂作食。在家寧免。答。此有二義。一為自活。
非大人所作故。二為五穀柴米中。多有蜫蟲故。若
不損生。非邪求活命。出家下二眾亦開。按經論中。
邪求活命。有五種四種。與今戒互出。一為利養故。
詐現奇特。二為利養故。自說功德。三為利養故。占
相吉凶。四為利養故。高聲現威。令人畏敬。五為利
養故。自說所得供養。以動人心。出家復有四種邪
食活命。一下口食。謂醫藥。地理。種植田園。二仰口
食。謂觀天文。日月五星等。三方口食。謂曲媚豪勢。
通使四方。巧言多求。四維口食。謂學種種呪術卜
算吉凶。若以上相違。名淨命食。淨命食。復有四種。
一深山果菜。二常行乞食。三檀越送食。四僧中淨
食。以此活命。不污心地。故名淨命也（地理俗稱堪輿）。
○第三十不敬好時戒。
好時不知恭敬。非信心孝心。言行相違。非正心真
心。六齋。十齋。三長齋。現大神通日。乃至佛誕。成道。
涅槃。自恣等。皆好時也。
若佛子。以惡心故。自身謗三寶。詐現親附。口便說空。
行在有中。經理白衣。為白衣通致男女。交會婬色。作
諸縛著。於六齋日。年三長齋月。作殺生劫盜破齋犯
戒者。犯輕垢罪。
惡心。謂於三寶中。不生敬心承奉。善誘於人。而虗
詐假現親近三寶。令他信敬。出言則口口談空。履
行則心心在有。言行相違。乖返正真。故曰謗三寶
也。經理者。謂經營料理白衣家事。甚致為白衣私
通男女。或與作媒嫁等。穢惡鄙陋事也。作諸縛著
者。謂作如上不淨諸事。皆是自他纏縛。於三惡道
中。流轉生死不得解脫也。六齋日者。四天王經云。
諸天齋日。伺人善惡。四天王各鎮一方。常以月初
八日。二十三日。遣使者下。按行人間。考察善惡。十
四二十九日。遣太子下。十五三十日。四王自下。命
日月五星。二十八宿。勤察眾生善惡。俱奏天帝釋。
施行吉凶也。三長齋月者。正五九月。天帝釋。以大
寶鏡。正照南贍部洲。察其罪福。亦四天王各分鎮
四大部洲月。今此三月。是北方多聞天王分鎮南
<pb n="618"/>
洲。察人善惡之月。如此日此月。盡是鬼神得力之
日月。天王遞相巡狩之好時。正宜避惡修善。如此
好時不知。而反更虧慢犯戒。不生慚愧恐懼。正所
謂惡心也。殺生劫盜者。是於十重戒中。略舉初二。
以該諸重。隨作隨結波羅夷。更於重罪上。加一輕
垢。如犯死刑。更加鞭撻也。若於四十八輕戒有犯。
亦加一不敬好時罪也。破齋者。在家於六齋日。長
齋月。受持八關戒齋。過中不食為齋。若犯非時食。
故云破齋。出家則終身非時不食。如於此齋日。犯
非時食。罪亦加一等。瓔珞經云。若有菩薩摩訶薩。
修習六度清淨之法。兼修八關諸佛禁法。此善男
子善女人。於六度法具足清淨之行。準如經說。豈
可輕齋戒。棄八關而不受持。甘為破齋犯戒人耶。
如是十戒。應當學。敬心奉持。制戒品中廣明。
從瞋打報讐戒。至此不敬好時戒。如是十戒。應勤
習學。尊敬奉持。勿使忘也。餘如大本制戒品中詳明。
○第三十一不行救贖戒。
見苦不救。無慈悲心。知賣不贖。違孝順道。
佛言。佛子。佛滅度後。於惡世中。若見外道。一切惡人
劫賊。賣佛菩薩。父母形像。及賣經律。販賣比丘。比丘
尼。亦賣發菩提心。菩薩道人。或為官使。與一切人作
奴婢者。
佛滅度後。正明末法惡世。佛在世時。人皆知善。故
無是事也。形像者。或彫塑。或繪畵。若被惡人強奪。
或劫賊盜賣也。今舉比丘二眾。則已該七眾。發菩
提心。是初發大心人。道人。是行菩薩大道之人。智
論云。得道者。名為道人。餘出家人。雖未得道。以修
出世道故。亦名道人。官使者。為官差遣役使也。一
切人者。士農工商等。
而菩薩見是事已。應生慈悲心。方便救護。處處教化
取物。贖佛菩薩形像。及比丘比丘尼。發心菩薩。一切
經律。若不贖者。犯輕垢罪。
佛像是佛寶。經律是法寶。發心道人。及菩薩形像。
是大乘僧寶。比丘是小乘僧寶。父母是恩田。子之
天地也。大士正當於此末劫惡世之中。護持佛法。
紹隆三寶。廣行善事。化導眾生。豈當坐視。如此毀
辱之事。是故應為救贖。若自無力無財。即種種方
便勸化他人贖脫。若心懈怠。或故意不贖。俱犯。
○第三十二損害眾生戒。
遠防損害之因。離結殺盜之業。始不違大士慈心。
悲心。利益心也。
若佛子。不得販賣刀杖弓箭。畜輕秤小斗。因官形勢。
取人財物。害心繫縛。破壞成功。長養猫狸猪狗。若故
養者。犯輕垢罪。
刀杖弓箭。繫縛。猫狸猪狗。是損害眾生正報身命。
餘秤斗等。皆損害眾生依報受用。用輕小而出。則
必用重大而入。丈尺長短。例此可知也。形勢者。或
用自官勢。或倚他官勢。繫縛。謂以惡毒私心繫縛。
損害眾生肢體。非公心繫縛罪人。雖是罪人。亦須
生慈愍心。念彼愚癡無知。當方便勸喻。令其發起
善心。改過前非也。破壞成功者。謂他人欲成已就
之事業。而以惡心。還使廢壞也。長養者。畜養也。猫
猫。皆是捕鼠之獸。猪狗為貪財害命。賣時輕垢。殺
即犯初重。其秤斗。及因勢取物。破壞他業。皆犯第
二重。名欺取強取也。故養者。是結後一事。以攝前
五事。皆有損害。故犯也。優婆塞戒經。亦不聽畜養。
乃至猪羊蠶等。律中為防守故。開畜狗子。雜藏經
云。一鬼白目連言。我陰丸極大如甕。行時擔著肩
上。住即坐上。進止患苦。何因緣故。目連答言。汝前
世時。常以輕秤小斗而與。重秤大斗而取。欲得大
利於己。侵尅餘人。故受斯罪。此是華報。地獄苦果
在後。
○第三十三邪業覺觀戒。
<pb n="619"/>
初心倐起乍思名覺。細心分別沉思名觀。若思惟
出世之法。名為正業。思惟世間雜事。故云邪業。有
亂正道。而違心地戒體也（此戒文與涅槃經同）。
若佛子。以惡心故。觀一切男女等鬬。軍陣兵將。劫賊
等鬪。
惡心者。非為見機方便和解。及權示同彼邪業。誘
歸正道之善心也。一男女身口爭鬪。二軍陣戰鬪。
三劫賊相瞋共鬪。上等字。謂象馬牛犬等鬪。大經
云。乃至雞雉鸚鵡等鬪。亦不得觀。下等字。謂𠒋酒
無賴之徒等鬪。觀看必有傷損。亦令人不善心生。
自失威儀。致俗譏議。此是第一戒觀鬪也。
亦不得聽吹貝。皷角。琴。瑟。箏。笛。箜篌。歌呌。妓樂之聲。
貝是海螺。琴七弦。或五弦。瑟二十五弦。箏十三弦。
箜篌二十四弦。笛長一尺四寸七孔。上八事。皆假
物成聲。歌叫。男女自音唱咏也。妓樂者。貝皷乃至
笙簧。簫管。琵琶。三弦。二弦。倡妓等。悉屬妓樂。古人
多使婦女作之。故字從女。斯皆放逸之門。妨修道
行。但增欲樂。無益眾生。尚不得故往觀聽。況自身
作耶。義疏開供養三寶得作。自娛不許。亦非許僧
自為。乃使俗作也。此第二戒娛樂也。
不得樗蒲。圍棊。波羅塞戲。彈棊。六博。拍毱。擲石投壺。
牽道八道行城。
樗蒲。乃博弈之總名。博物志。謂老子入胡作。老子
此方稱聖。豈作博戲。以亂人心志乎。如下孔子答
哀公自明矣。圍棊。古有三百六十路。今橫直止十
九路。波羅塞戲者。波羅是梵語。塞戲是華言。塞。音
賽。即博塞。謂以采相勝曰塞。苑說云。行棊相塞。謂
之塞也。彈棊。按此方漢宮人。以粧奩為戲。或以棊
子相擊。亦曰彈棊也。六博。是雙陸戲也。拍毱。是擊
毬獻也。擲石投壺者。古以石擲。今用矢投也。牽道
八道行城者。此是天竺棊戲。縱橫各八路。以棊子
行之。如此方象棊等。已上諸戲事。涅槃經及律藏
俱出名目。家語云。哀公問孔子曰。吾聞君子不博
有之。孔子曰。有之。為其兼行惡道也。噫。世儒尚恥
為之。況大士修習人空法空大道。而懷勝負之心。
以欺眾生可乎。此第三戒雜戲也。
爪鏡。蓍草。楊枝。鉢盂。髑髏。而作卜筮。
爪鏡者。或以藥塗指甲。或用呪術呪指。使明如鏡。
以現吉凶等事也。如密部中。呪指甲。及佛圖澄指
上能現吉凶等事。無求利心。為益眾生者。不犯。蓍
草。一生百莖。長必一丈。昔出羲文之墓。上覆雲氣。
下守靈龜。用之以四十九䇿。分二。掛一。揲四。歸奇。
三變成爻。十八變成卦。以占吉凶。此方雖云出羲
文墓。而天竺亦以此草為䇿也。楊枝者。或無蓍草。
即以楊枝為䇿。又如此方巫師。呪祭樟柳成神。以
報禍福之類是也。鉢盂者。以鉢盂盛水呪之。而現
吉凶也。髑髏者。以邪術呪祭髑髏。即能從人耳邊
報種種事也。卜筮者。龜曰卜。蓍曰筮。然總該上五
事。以占吉凶。皆名卜筮。斯等悉妨正道。起人邪見。
故此第四戒卜筮也。
不得作盜賊使命。
上作國使猶禁。此與賊通使。為害非小。若賊殺人
得財。即是教他殺盜。隨殺多少。盜物輕重。而結重
罪。此第五戒惡使命也。
一一不得作。若故作者。犯輕垢罪。
此總結上五事。謂諍鬪能起𠒋惡心。娛樂便發婬
泆念。雜戲令心散亂。卜筮邪惑見生。使命心懷奸
詭。如此悉妨戒。亂定。障慧。故禁之。其餘一切技藝
詩畵等。但於出世正道有違者。當永絕之。如昔慧
全禪師。雖坐禪積業。外學未絕。不免生婆羅門家。
故為害非小也賢愚經云。佛言。過去世有一國王
名法增。有慈悲心。政法治國。無事閑暇共人博戲。
時有一人犯法。諸臣白王。外有一人犯於王法。云
<pb n="620"/>
何治罪。王時慕戲。便失答言。臣即按律殺之。王博
戲已。問諸臣言。向者罪人。今何所在。臣白言。隨國
法治。已殺竟。王聞悶絕躃地。良久乃甦。即捨國入
山自守。時王命終。生大海中。作摩竭魚。身長七百
由旬。多有諸蟲唼食其身。身瘙癢故。揩玻瓈山。碎
殺諸蟲。血流污海。百里皆赤。以此罪緣。命終墮大
地獄。有如是過。可不戒哉。
○第三十四暫念小乘戒。
心欲背大向小。意猶未決。即犯前第八。若心決定
失戒。即犯第十重。今戒言其心不欲背大。而謂小
乘易修。且先斷見思惑。取證涅槃。然後化生未晚。
而暫興此念。即廢大願。終墮聲聞。寧知大士帶惑。
而能廣利羣生。故止觀云。退大取小。眾聖所呵。菩
薩不爾。見眾生苦。同於己苦。起大慈悲。愛同一子。
如母得食。常憶其兒。若住於空。即有棄他之過。亦
不能淨佛國土。教化眾生。具足佛法。皆不能辦。雖
入世間。生死煩惱。不能損其智慧。雖佛道長遠。不
以為遙。雖眾生數多。而意有勇。心堅無退。精進發
趣。初無疲怠。故云菩薩於生死而有勇。於涅槃而
不味。勇於生死。無生而生。不為生死所染。如華在
泥。不為泥之所污。輔行云。經說高原陸地。不生蓮
華。卑濕淤泥。乃生蓮華。故知涅槃高原。不生菩薩
大悲之華。生死泥中。乃有菩薩利生勝用。雖在生
死。而生死不染。蓋大士誓堅志勇故也。況小乘歸
戒。不離菩薩戒。菩薩戒力。能成就之。是以大能攝
小。小無大用。何云化生未晚耶。
若佛子。護持禁戒。行住坐臥。日夜六時。讀誦是戒。猶
如金剛。如帶持浮囊。欲渡大海。如草繫比丘。
此五十八戒。悉是舍那親制。故曰禁戒。如王禁敕。
無敢故違。是故大士。當於四威儀中。護持勿犯。晝
夜勤學。讀誦通利。使無忘失也。金剛。喻戒能破諸
煩惱結賊。亦喻大士心堅護持。如金剛也。浮囊者。
天竺渡海之人。或以鳥翎毛袋作。或牛羊皮作。或
持牛脬。常帶隨身。海船若壞。即吹氣浮身。以渡大
海。今喻大士欲渡生死大海。非戒莫能濟於彼岸。
故涅槃經云。如一羅剎。隨渡海者。總乞浮囊。渡者
答言。寧殺身命。浮囊不可得。羅剎復言。不肯全施。
見惠其半。彼人亦不施與。如是展轉乞微塵許。彼
人亦不施與。喻菩薩護持禁戒時。煩惱羅剎。教菩
薩令犯十重。護餘輕者。菩薩不隨。如是展轉勸犯
餘篇。乃至輕垢惡作之罪。菩薩亦不肯隨。何以故。
菩薩持十重禁。及餘輕垢惡作。敬重堅固。等無差
別也。草繫比丘者。如來制戒。比丘不得損壞草木。
昔有諸比丘。在曠野中行。為賊劫掠。剝脫衣裳。賊
懼比丘往告聚落主知。欲盡殺諸比丘。賊中一人。
知比丘不傷草。即以草繫縛之而去。諸比丘為日
所炙。及蚊虻蚤虱唼嘵。從旦至夜。惡獸交橫。甚可
怖畏。遞相教告。惟當護戒。寧死不犯。各正其身。不
動不搖。次日國王出獵。見諸比丘護戒。寧死不犯。
王心生歡喜。即為解草。詳出因緣經。及大莊嚴論。
今此戒經。如來初坐菩提樹下頓說。時未有比丘。
何得草繫。此或如來預記。或是過去佛時比丘事。
引以為證。如迦葉佛時。坐禪比丘。折伊羅臭樹葉。
墮在龍中。頭生臭樹。風吹搖動。膿污大海。百千萬
歲受諸苦痛。至彌勒佛出世時。方脫龍身。故三藏
中。處處引此為證。今時狂禪。謂宗門解脫。持戒執
著。斬草掘地。復何所傷。而未具歸宗斬蛇之手。初
果耕地。蟲離四寸之德。可觀此龍。是解脫乎。是執
著乎。損一樹葉。感報如是。可不令人心寒膽喪哉。
常生大乘善信。自知我是未成之佛。諸佛是已成之
佛。發菩提心。念念不去心。若起一念二乘外道心者。
犯輕垢罪。
上雖能堅護禁戒。而無大乘正信。猶恐墮於二乘。
<pb n="621"/>
終失成佛之極果。而度生之大願隨失。故須常生
善信。信我及眾生。是當成之佛。諸佛是已成之佛。
雖具此信。不發菩提心。其信即無所依。故當發此
大心。以堅其信。知我心即諸佛心。故上求佛道。知
我心即眾生心。故下化眾生。而於此心此念。須臾
不可離。故云念念不去心。若念須臾離。即起二乘
自度之心。言下化者。非為化一世界眾生。乃至百
千恒河沙世界眾生。言上求者。非為承事一世界
諸佛。乃至百千恒河沙世界諸佛。求於無上道。故
華嚴經云。菩薩不為教化一世界眾生故。發菩提
心。乃至不為教化不可說不可說轉。三千大千世
界。微塵數世界眾生故。發菩提心。不為供養一世
界中。次第出興世諸如來故。發菩提心。乃至不為
供養不可說不可說轉佛剎微塵數世界中。次第
興世諸如來故。發菩提心。欲教化調伏一切眾生。
悉無餘故。發菩提心。欲承事供養一切諸佛。悉無
餘故。發菩提心。問。大菩提心從何而出生耶。答。從
大悲生。如無盡意經云。為欲救度一切有情故。起
悲願等力。趣求無上菩提。若不為度眾生。我即不
發是菩提心。華嚴云。從初地。乃至十地。於地地中。
皆以大悲為主。菩提心論云。從悲發生大菩提心
所有最勝一切佛法。皆由悲心而為根本。無差別
論云。因時即是菩提心。果滿德圓名正覺。菩提心
法不思議。諸佛如來皆稱讚。無畏上授問經云。發
菩提心所生諸福。如虗空界。廣大勝上。無有窮盡。
正使有人以恒河沙數佛剎。滿中珍寶。供養世尊。
若有人合掌至誠。一發無上正等菩提心者。而此
福德。勝前福德。不可校計。成佛經云。諸法無相。為
虗空相。作是觀已。名勝義菩提心。當知一切法空。
以悟法本無生。心體自如。不見身心。住於寂滅。平
等究竟。真實之智。令無退失。妄心若起。知而勿隨。
妄若息時。心源空寂。萬德斯具。妙用無窮。所以十
方諸佛。以勝義行願為戒。但具此心者。能轉法輪
自他俱利。餘如華嚴六十四卷及發菩提心品明。
○第三十五不發願戒。
願者。希求欲樂之義。一切殊因妙果。無量善法。而
無希求欲樂之心。何由得遂。故當常發大願也。
若佛子。常應發一切願。孝順父母師僧。願得好師。同
學善知識。常教我大乘經律。十發趣。十長養。十金剛。
十地。使我開解。如法修行。堅持佛戒。寧捨身命。念念
不去心。若一切菩薩。不發是願者。犯輕垢罪。
一切願者。該下十願。初願孝順四人。即持戒願。以
孝名為戒。故孝為十願之根本。根本若虧。九即隨
失。二願得好師。好師者。行解雙備。若有解無行。何
能誘我前進。若有行無解。何以開我心地。是以酬
報二親。紹隆三寶。皆賴師教誨力成。故十願中。師
為最要。縱具信心。而無良師訓導。不成法器。今時
當末法。行解兼備。誠為難得。且從有解。依解而修。
自當加功勉進。終悟無生。直至寶所。有行無解。其
行非正。切忌依之。如以盲人為導。即誤墮邪途。永
無出期。今求正見正解。亦不易遇。況其行解雙全
乎。先言師僧者。是當孝順於師也。後言好師者。是
須擇其明導也。三願得同學善知識。是同一大乘
宗學。善解心地法門之良朋。遇雖明師。而無賢友。
即缺輔德夾修切磋之益。四願善教。謂願上師友。
常教我大乘經律義理。發正信心。修進十發趣等
位。免墮二乘偏空。外道邪執之見也。五願修十住。
故云十發趣。六願修十行。故云十長養。七願修十
迴向。故云十金剛。八願修證十聖。故云十地也。九
總願如法修行。謂如上大乘法。要皆資稟於師友。
願隨所稟之法。使我心開勝解。隨解修行。證入三
賢十聖也。十願堅固持戒。初以孝順為戒。今此第
十。還以持戒而結。故知始終。皆以心地正戒。為大
<pb n="622"/>
乘宗趣。是以無量法門。百千勝定。無漏妙慧。莫不
由戒出生。三賢十聖以至妙覺極果。悉因戒得。故
此戒法。特宜加尊重。寧捨身命念念不去心者。謂
於前十願。發堅固心。念念不忘。縱遇失命難緣。誓
不貪惜四大。而捨去此心。違犯於戒也。一切菩薩
不發是願者。謂從初得戒。以至十地。不發此十大
願。則志不堅牢。加行進修。猶恐為魔所障。中途成
滯。而妙覺果海。無由得至。故云莊嚴佛界事大。獨
行功德不能成。故須願力相持。譬如牛力。雖能挽
車。要須御者。能有所至。是知志不可不堅。願不可
不發。故圓覺經云。當發菩薩清淨大願。應作是言。
願我今者。住佛圓覺。求善知識。莫值外道。及與二
乘。依願修行。漸斷諸障。障盡願滿。便登解脫。清淨
法殿。證大圓覺。妙莊嚴域。是也。
○第三十六不發誓戒。
誓是十願中決斷之心。勇烈之志。由以誓填願。無
使生一念退怯之想。乃成就大士所修所求。如意
滿願也（此戒文。與涅槃經同）。
若佛子。發是十大願已。持佛禁戒。作如是誓言。
大士持佛禁戒。首以十願為之先導。後以五誓堅
固其願。使無畏怯。尅彼終修也。一離欲染誓。二受
供養誓。三受恭敬誓。四淨六根誓。五度眾生誓。
寧以此身。投熾然猛火。大坑。刀山。終不毀犯三世諸
佛經律。與一切女人。作不淨行。
寧以者。是發堅誓之詞。謂寧可如此。誓不為彼。即
較量之切語也。流轉生死根本。欲為第一。染污本
源心地。不淨行為先。故當首發大誓曰。寧以身投
入猛火𦦨中。受焚燒紅爛之苦。大坑穽中。受顛墜
陷沒之苦。刀劍山上。受割刺肢節腸臟之苦。千種
楚毒。萬苦交逼。終不違犯諸佛經律。共諸女人作
不淨事。何以故。如上猛火刀山。暫壞色身於一時。
作不淨行。終喪慧命於萬劫。故一切眾生。無始以
來。沉淪苦海。不能得出。皆由女色繫縛。盲無慧目。
不見生死大坑。致使陷墜不少。大涅槃經云。若有
菩薩。雖不與女和合。而共言語嘲調戲笑。或壁外
聞環釧聲。乃至見男女相逐。如是菩薩。毀破淨戒。
污辱梵行。令戒雜穢。不得名為淨戒具足。聞聲見
色尚致雜穢。況當菩薩起不淨念。而得戒具足耶。
復作是願。寧以熱鐵羅網。千重周帀纏身。終不以此
破戒之身。受於信心檀越。一切衣服。復作是願。寧以
此口。吞熱鐵丸。及大流猛火。經百千劫。終不以此破
戒之口。食於信心檀越。百味飲食。復作是願。寧以此
身。臥大流猛火。羅網熱鐵地上。終不以此破戒之身。
受於信心檀越百種床座。復作是願。寧以此身。受三
百矛刺身。經一劫二劫。終不以此破戒之身。受於信
心檀越。百味醫藥。復作是願。寧以此身。投熱鐵鑊。經
百千劫。終不以此破戒之身。受於信心檀越。千種房
舍屋宅。園林田地。
前文云。作是誓言。今文云。復作是願。故知誓是願
中決斷勇烈之志也。一切衣服。飲食。臥具。醫藥。舍
宅。田園。皆信心檀越。為求福故。供養於我。我戒若
全。猶須深生慚愧儉用。以施悲敬二田。展轉令生
福善。如戒有虧。粒米難消。何能酬彼所求。故預設
此重誓。以自警防也。
復作是願。寧以鐵鎚。打碎此身。從頭至足。令如微塵。
終不以此破戒之身。受於信心檀越。恭敬禮拜。
禮拜。雖不費財。而信心慇重。故有人於三寶所。以
恭敬心。一瞻一禮。罪滅無量。福生無邊。瓔珞經云。
菩薩初生時。行七步。次舉左足。徧滿三千。虗空境
界。不嬈眾生。無覺知者。其有眾生。覩足輪相。皆發
無上正真道意。斯由如來曩者。禮敬之報。是知得
福既多。獲罪寧少。今以破戒之身。受他禮敬尚自
損福不淺。何能令彼益善。有慚愧者。可深思之。
<pb n="623"/>
復作是願。寧以百千熱鐵刀矛。挑其兩目。終不以此
破戒之心。視他好色。復作是願。寧以百千鐵錐。劖刺
耳根。經一劫二劫。終不以此破戒之心。聽好音聲。復
作是願。寧以百千刃刀。割去其鼻。終不以此破戒之
心。貪齅諸香。復作是願。寧以百千刃刀。割斷其舌。終
不以此破戒之心。食人百味淨食。復作是願。寧以利
斧。斬破其身。終不以此破戒之心。貪著好觸。
前誓身口。不堪受他四事等供。今誓六根。不應恣
染五塵。而不言意根者。五根皆云破戒之心。心即
意也。況意根無形。法塵非像。不可同五根為喻。然
意根緣於五塵境中。分別美惡。即是法塵。故不可
更別立法塵。如此六根。染於六塵。如蠅著唾。猶猴
膠五。今喪戒身。永失慧命。是須發重誓以防之。立
重難以制之。故寧受百千刀刃矛錐之楚痛。不視
好色。乃至貪著好觸。好觸。即輕衣上服臥具等。今
以此誓心。截其惡源。方能生諸善根。故遺教經云。
五根賊禍。殃及累世。為害甚重。不可不慎。是故智
者制而不隨。持之如賊。假令縱之。皆亦不久。見其
磨滅。智度論云。如佛偈言。寧以熱鐵宛轉眼中。不
以染心邪視女色。有智之人。所不應視。若欲觀之。
當如母姊。諦視觀之。不淨填積。婬火不除。為之燒
滅。色過既爾。餘聲香味觸。例可知矣。
復作是願。願一切眾生。悉得成佛。
前四誓。雖云自度。然亦兼他。何也。菩薩修行。本為
眾生。苟不自度。焉能度人。非同二乘之獨利。故今
此誓。願生成佛。正顯大士之本懷。自利利他共成
佛道之大誓也。
而菩薩。若不發是願者。犯輕垢罪。
不發是願者。不立前之五誓也。若不發十願五誓。
縱有修持。非墮二乘。則感人天福報而已耳。
○第三十七冐難遊行戒。
業既結於多生。果報受於未定。遇緣即如響應。未
就則且俟餘時。冐難遊行。如蛾投火。況人身難得
如盲龜值孔。倘遘惡緣。稍忘慧照。即生大痛惱。由
此而墜墮三途。現失受道之良器。永遊長劫之苦
津。又復大小諸橫。誰能定之。自取夭折。誠可愍也。
若佛子。常應二時頭陀。冬夏坐禪。
二時者。春秋二季。氣序和暢。寒暑不侵。大士行化。
無所傷損也。梵語頭陀。亦云杜多。華言抖擻。謂抖
擻三界貪瞋癡。諸煩惱。而解脫生死之愛縛也。其
行則有十二。如大般若經出。一住阿蘭若（此云寂靜處。離
村邑五六里是）。二常乞食。三納衣（即糞掃服）。四一坐食（日惟一食）。五
節量食。六中後不飲漿（果汁也）。七塚間坐。八樹下住。
九露地住。十常坐不臥。十一次第乞食（不揀貧富）十二
但三衣（不畜餘長衣服）。斯於飲食衣服住處無所貪著。是
離蓋障。速獲解脫也。大論云。佛所結戒。弟子受持。
十二頭陀。不名為戒。能行則戒莊嚴。不能行不犯
戒。譬如布施。能行則得福。不能行亦無罪。冬夏坐
禪者。冬則寒雪。夏則暑熱。復多蜫蟲螻蟻。遊行則
摚觸寒熱傷身。復損害物命。故宜坐禪安居也。
結夏安居。常用楊枝。澡豆。三衣。瓶鉢。坐具。鍚杖。香爐
奩。漉水囊。手巾。刀子。火燧。鑷子。繩牀。經律。佛像。菩薩
形像。而菩薩行頭陀時。及遊方時。行來百里千里。此
十八種物。常隨其身。頭陀者。從正月十五日。至三月
十五日。八月十五日。至十月十五日。是二時中。此十
八種物。常隨其身。如鳥二翼。
十八物隨身。如鳥之有兩翅。任意去來。遊行百里
千里。受用無乏。據事如是。然理皆有所表。楊枝用
淨口業。澡豆以淨身業。瓶水以滌意業。一鉢知足。
以離邪命。三衣以除三毒。而披弘誓之甲冑。坐具
以安五分法身。鍚枝以豎賢聖之標幟。香表戒德
氛馥。爐表持戒堅固。奩是香盒。其底平正。表菩薩
心地平等。漉囊是救生之慈行。手巾以除無慚無
<pb n="624"/>
愧之垢膩。刀用降伏四魔。火燧表慧光。以破無明
癡闇。鑷子用拔煩惱之根株。繩牀表坐法空之座。
經律以闡明本源大乘心宗。佛像表如來之極果。
菩薩像表大士之妙因。欲得極果。要由妙因。欲階
妙因。先明心地。如是十八種物。事備理足。瞬息不
可離身。離則非行菩薩之大道也。結夏安居者。從
四月十六日結。至七月十五日解。乃九旬禁足。三
月䇿修之要期也。
若布薩日。新學菩薩。半月半月常布薩。誦十重四十
八輕戒。若誦戒時。當於諸佛菩薩形像前誦。一人布
薩。即一人誦。若二人三人。至百千人。亦一人誦。誦者
高座。聽者下座。各各披九條。七條。五條。袈裟。若結夏
安居時。亦應一一如法。
常布薩者。謂一歲中。每於黑白半月。恒誦戒經。不
可有一缺也。今但舉新學者。言舊學已知諸佛半
月半月誦戒之恒規。惟恐新學未諳半月布薩之
定式。非謂舊學不在誦。故前文云。是盧舍那誦。我
亦如是誦。三世諸佛菩薩。亦如是誦。是知非獨新
學誦也。令在佛菩薩像前誦者。以明大士不異諸
佛菩薩誦也。一人布薩。是獨住之人。乃至百千人
亦一人誦者。是不閙於眾聽。各各得秉一心也。誦
者高座。而聲朗。亦顯戒法是當尊崇也。聽者下座。
而普聞。亦明謙卑以敬戒也。袈裟。梵語具云加沙
野。華言壞色。亦云赤色。用青黑木蘭染為緇衣。如
熟桑椹。以別五大色。若其所表功能。名義非一。詳
如餘處。五條名安陀會。此云下著衣。七條名[鬱-山+止]多
羅僧。此云上著衣。九條名僧伽梨。此云重衣。斯有
九品。自九條至二十五條。今略舉初品。亦表半月
誦戒。出九有。利九界之初門也。一一如法者。謂不
但餘時。半月半月誦。即結夏安居。亦當一一如法
半月半月誦。不得有缺也。若當安居。而不安居。冐
寒暑而遊行。亦名冐難遊行也。今者去聖時遙。正
像已過。屆當末法。布薩久廢。正教罕聞。諸方叢席。
十有九而不行。或於晦望昇座示眾。名為布薩。甚
至擺茶夜話。號為羯磨。嗚呼。法將滅矣。誰為正哉。
特賴有力大人。紹隆聖種。繼軌木叉者。救頹綱於
斯時。張教網於末季。雖復去聖遙。還同覺世無異
棄布薩以充豎義。遂被神而訶𢷤。羅漢自惟清淨。
世尊猶親往。召以赴集。我等何人。敢為輕忽。今略
舉其一二。以自慚警。昔齊。鄴東大覺寺。僧範。戒德
清高。守禁無虧。曾宿他寺。意欲聞戒。至十五夜。眾
議停誦。可為豎義。令一僧昇座敘曰。豎論法相。深
會聖意。何勞布薩。僧常聞耳。忽見一神。形高丈餘。
勇聳驚人。問豎義者。今是何日。答言。布薩日。神即
打之。拽下座。委頓垂死。次問二三上座。答皆同前。
神一一陵害。打亦將死。神乃掉臂而出。道俗共覩
非一。範師由是自勵一生。恭敬說戒。又鄴下寶明
寺。僧雲。襟領大眾。於四月十五日。眾集欲說戒。雲
居上首。乃白眾曰。戒本防非。人人誦得。何煩數舉。
可令一僧豎義。使後生開悟。雲乃氣格當時。無敢
抗者。迄於夏末。常廢說戒。至七月十五日。將眾集。
欲自恣。忽失雲所在。四出追覓。去寺側三里許。古
塚內得之。徧體血流如割。問之。雲曰。有一丈夫。執
三尺大刀。厲聲瞋我。何得改變布薩。妄充豎義。刀
膾我身。痛毒難忍。眾接還寺。竭情懺悔。經於十載。
說戒布薩。以為常業。臨終之日。異香迎焉。
若行頭陀時。莫入難處。若惡國界。若惡國王。土地高
下。草木深邃。師子虎狼。水火風難。及以劫賊。道路毒
蛇。一切難處。悉不得入。頭陀行道。乃至夏坐安居。是
諸難處。皆不得入。若故入者。犯輕垢罪。
惡國界。乃人境俱不善。惡國王則不信三寶。必有
輕毀沙門。土地高下。則山陵磽确。地多卑濕。處身
不安。林木深䆳。則毒獸惡鬼多聚。師子虎狼。乃害
<pb n="625"/>
人惡獸。水災漂沒。火災焚燒。風災崩折。劫賊抄掠。
毒蛇傷人。一切難者。略舉前八。其餘諸難非一。故
云一切。凡有妨命難。梵行難。悉不得入。若知而故
入。即犯。或曰大士尚以身飼虎。何得捨之遠避。斯
言可謂未達正理也。捨身飼虎。以濟饑亡。將軀代
鴿。而救彼命。冐犯惡國水火。投身劫賊毒蛇。既無
利於彼等。又何益於法門。況始行菩薩。忍力未備。
徒喪軀形。我見未忘。正念斯失。且待蘊空。神通迅
發。或入鑊湯爐炭而代苦。或變肉山大身而濟饑。
此正大士廣行六度之妙用。豈與冐難遊行而為
比哉。問曰。除上諸難不入。設偶遇之。若為措置。答。
菩薩學論云。或以因緣遇諸難事。正念對治。不生
驚怖。故般若經。佛告舍利子。若菩薩。設於惡獸難
中。不生驚惱。亦無恐怖。何以故。即作是念。我當利
益諸眾生。一切皆捨。若諸惡獸欲噉我者。我當施
與。速得圓滿施波羅蜜。願我當成無上正覺時。國
土清淨。不聞諸惡蟲獸之名。設於怨賊難中。不生
驚惱。亦無怖畏。何以故。是菩薩。若己所有。皆悉能
捐。即作是念。若諸怨賊來欲所須。我當與之。乃至
劫取。斷我命根。身語意業。亦無瞋恨。速得圓滿戒
波羅蜜。及得具足忍波羅蜜。願我當成無上正覺
時。國土清淨。不聞如是怨賊之名。如經所說。則離
驚惱恐怖。無失正念。猶能成就諸功德也。

佛說梵網經菩薩心地品下略疏卷六

音義
賓頭盧被打賓頭盧。此云不動。昔西國有長者。
聞賓頭盧羅漢。受佛教敕。為末世人作福田。即設
大會請僧。三會不見至。長者向一年老上座懺悔。
上座曰。我三會皆受汝請。汝自使奴門中見遮。見
我年老。衣服弊壞。謂是[泳-永+(隸-木+上)]渧沙門。以杖打我右額
破。第二會來。復打我中額破。不得進。第三會來。打
我左額破。言訖不見。乃知是賓頭盧也。
沙彌不得衣施宋沙門慧全。有一弟子。得阿那
含果。候全疾。因曰。闍黎過世。當生婆羅門家。全曰。
我坐禪積業。豈方生彼。弟子曰。闍黎信道不篤。兼
外學未絕。雖有福業。不能超詣。若作一勝會。得飯
一聖人。可成道果。當以僧伽黎布施。若有須者。勿
擇長幼。全於是設會至施衣時。有一沙彌就全求
衣。全謂是自己弟子。云。吾欲議奉聖僧。那得與汝。
迴憶前言。不得擇人。便喜施與。別日見此沙彌。問
云。先與汝衣。著不大耶。沙彌曰。徒不得衣。亦有緣
事。愧不預會。全方悟先沙彌者。聖所化也。
毗舍佉此云氐宿。謂氐宿直此月生故。即正月
十六日。至二月十五日是也。
泥洹即涅槃也。
堪輿謂地能載萬物如輿。故稱擇地人。為堪輿
也。
五星熒惑星。鎮星。歲星。太白星。辰星。
狸狸有多種。今制不畜者。是鼠狸。小者如鼠。大
者如猫。善捕鼠。
猶猴膠五昔有獵人。於猨猴行處。以黐塗其草
上。有智猨猴。遠避而去。愚癡猨猴。以手小觸。即膠
其手。以兩手欲解求脫。即膠兩手。以足求解。復膠
兩足。以口咬草。輒復膠口。五處同膠臥地。獵人以
杖貫挑而去。愚癡凡夫。不善護身。五根染著五欲。
被五縛已。隨魔所欲。持去也。
箏音爭。樂器也。
箜篌上音空。下音侯。樂器也。
脬音拋。膀胱也。
九有欲界六道為一地。色界四禪天為四地。無
色界四空天為四地。共為九地。皆有生有死。故云
<pb n="626"/>
九有。
九界一地獄。二餓鬼。三畜生。四修羅。五人。六天。
七聲聞。八緣覺。九菩薩。
羅漢自惟清淨時大迦賓㝹尊者。在仙人山。心
自思惟。今布薩日。我若往不往。常清淨。佛知其心
念。即飛至其所。告言。汝不恭敬布薩。誰當恭敬。應
當先往。不得乘神通往。應步往。迦賓㝹。此云房宿。
父母禱此宿而生也。
膾音僧。細切肉也。
代鴿釋迦如來往昔為大國王。名曰尸毗。布施
不違眾生意。天帝釋。欲試之。乃令餘天化作鴿。帝
自化為鷹逐鴿。鴿怖。投王足下。王曰。莫怖。吾今救
汝。鷹白王言。鴿足我食。願王相還。王曰。鴿以投我。
鷹曰。惟欲得鴿。不希餘肉。若王慈惠。可割王身肉。
令與鴿等。我歡受之。王即自割髀稱之。鴿身渝重。
割身肉盡。猶未與鴿等。王遂連筋骨。扳上秤稱之。
天帝即復本形。讚歎稽首而去。王身平復如故。
肉山大身釋迦如來。往昔為轉輪王。名日無勝。
發菩提心。出家修道。時值大饑饉。欲以身肉施眾
生食。即立大誓願。上彰水山上。便自投身。以本願
故。即成肉山。高廣一由旬。人民鳥獸。來食血肉。血
肉晝夜生長。漸漸高廣至一千由旬。皆具頭目四
肢身分。乃至十千年中。以身血肉充滿一切閻浮
提人。夜又鳥獸食。無一念生悔心也。
十齋日初一。初八。十四。十五。十八。二十三。二十
四。二十八。二十九。三十。
如來現大神通日十二月初一日。至十五日。
不可說不可說轉謂十大數中。從第十數。不可
說不可說。為一不可說轉。不可說轉不可說轉。為
一不可說不可說也。十大數如初卷出。
三輪不空若達我能施者。彼受施者。及所施之
物。三皆本空。即能摧破執著之相也。
黐音癡。黐膠以黏鳥獸也。
澡豆以小豆。大豆。豍豆。胡豆。豌豆等。為屑。皆堪
洗沐。但不得雜香作。若用木槵。皂莢。洗時應在無
蟲地。無致水入地。蟲即悶死。
四教謂釋尊一代所說法門。天台智者大師。準
義推尋。具明四教。曰藏通別圓也。若勤修六度萬
行。三阿僧祗劫。銖積寸累而成佛者。藏教菩薩也。
此藏教中具有聲聞菩薩二門。而今經屬菩薩戒。
故獨表菩薩。然藏教菩薩。偏而未全。亦名偏菩薩
也。若前通藏。後通別圓。或鈍。但見偏空理。或利。則
發心與種智相應。徹上徹下者。通教菩薩也。若下
別藏通。上別於圓。離此二。而別為一教者未圓。是
別教菩薩也。若發心時。便能成佛度生者。圓教菩
薩也。別教菩薩階位有五十二。明次第修行。一外
凡十信。二十住。三十行。四十迴向。此三十為內凡。
賢位也。十地。等覺。妙覺。為聖位也。圓教者。圓聞圓
修。一心具萬行。異於次第行也。然圓教位次名與
別同。但別教次第漸修。圓教一心圓具。別教位位
各不相收。圓教位位互相融攝。是為不同。初外凡
五品。一隨喜。二讀誦。三說法。四兼行六度。五正行
六度。內凡十信。圓聞圓信。修於圓行。此五品位也。
由此善巧增進五倍深明。得入圓位十信。相似解
生。得六根清淨也。次明聖位。十住。十行。十迴向。十
地。等覺。妙覺。皆聖位也。詳如義疏。
無盡藏戒謂未受戒時。而十方世界。無非我殺
盜婬妄之場。十方世界無非我殺盜婬妄所行之
境。既受戒已。則十方世界無非我慈良清直之地。
十方有情無非我慈良清直所被之機。故一念中。
成就無漏微妙善色。一一徧於法界。一切諸念。亦
復如是。是名為無盡藏戒品。一切諸念者。謂不殺。
而感慈良。不盜乃至於法界三寶邊。得不謗無漏
<pb n="627"/>
妙色相。又眾輕戒中。於法界師友邊。得不慢色。乃
至於法界法門。得不破壞色。此不殺等戒法。雖無
形相可見。而借色表顯。故名無漏色法也。
無作無作是戒體。小乘從白四羯磨時得。大乘
從三番羯磨得。然此戒體。不起則已。起即全性。性
修交成。故有無作。亦云無教。又云無表色。謂不殺
盜等法。雖無形相可見。而性必假借色法。以為表
現也。所謂非眼處色。是法處色。又云無漏色法。謂
殺盜等。是有漏法。不殺盜等。是無漏法。故名無漏
色法。言此戒體。憑師一受而發。直至菩提。於其中
間。任運止惡。任運行善。不俟再作。故云無作。受之
則得。不受則無。持之則堅。功德自然增長。毀之則
失。自然墮落惡道。三番羯磨得者。師對佛像前。初
番白時。十方世界妙善戒法。由心業力。悉皆震動。
二番白時。十方世界妙善戒法。如雲如蓋。覆行人
頂。三番白時。十方世界妙善戒法。從行人頂門。流
入身心。充滿正報。盡未來際。永為佛種。自誓受者。
亦從三番白時得也。

<sarticle>佛說梵網經菩薩心地品下略疏卷七</sarticle>

姚秦三藏法師　鳩摩羅什　譯
廣州寶象林沙門　弘贊　述
○第三十八乖尊卑次序戒。
我慢未除。何能敬尊如佛。不依正教。故乖禮失序。
非大士之孝順心。釋子之謙遜道也。
若佛子。應如法次第坐。先受戒者在前坐。後受戒者
在後坐。不問老少。比丘。比丘尼。貴人。國王。王子。乃至
黃門。奴婢。皆應先受戒者在前坐。後受戒者次第而
坐。莫如外道癡人。若老若少。無前無後。坐無次第。如
兵奴之法。
重法故論戒德次第。貴賤靡分。不問生年老少。惟
計戒臘尊卑。寧同外道癡人。不重先德。而坐無前
後。兵奴無識。焉知禮法。故坐失次第。朝廷猶論爵
之高下。佛教豈無德之後先。況其稟受木叉之時。
即是生長戒身命慧之日。何得不依戒臘。而論生
年哉。問。戒臘宜之。至若君臣父子。僧尼男女無分。
寧無混淆乎。答。今當僧尼自分先後。男女各為次
序。君若重法。臣自尊戒而居前。君執世禮。臣當避
席而在後。免與佛法而作留難。果若重道而忘人
忘我。則梵王頂禮於天女。倘論法而無貴無賤。則
帝釋接足於野干。又奚老少貴賤之可得哉。
我佛法中。先者先坐。後者後坐。而菩薩一一不如法
次第坐者。犯輕垢罪。
不依戒次。讓彼令坐。讓者坐者俱犯。昔阿闍世王。
請文殊。文殊讓迦葉前行。謂其久為沙門。居眾羅
漢之首。迦葉復讓文殊。稱文殊神智聖達辯才。乃
可為尊。文殊於是前行。由闍王從文殊得無根信。
故特請之。意在文殊。不在迦葉。而文殊始讓迦葉。
不敢違古佛之恒規。迦葉終遜文殊。所以順請主
之本意。如南山神。請華嚴法師。而置座五百羅漢
之上。即其類也。準此則見機得坐。反常合道。應變
隨宜。正大士善權妙用。故知先戒先坐。是崇戒臘。
神智聖達。順請者之意。尊法尚人。見機從宜。惟恐
末世無知。有挾才高而藐視耆德。或恃臘尊。而輕
忽智達。心懷我慢。妄謂見機。損福喪德之愆。誰當
代受。請自思之。
○第三十九不修福慧戒。
福慧雙修。乃大士利生之本行。二嚴功備。是菩薩
成佛之極果。缺一不修。猶鳥之隻翅。何能翱翔於
霄漢哉。
若佛子。常應教化一切眾生。建立僧坊。山林園田。立
作佛塔。冬夏安居坐禪處所。一切行道處。皆應立之。
<pb n="628"/>
此明教化眾生修福。略舉七事。一僧坊以聚眾安
修。二山林以蔭眾行坐。三園以供眾蔬果。四田以
充僧糧食。五立塔眾得瞻依。與人天而作勝福。六
坐禪處。以備二時䇿修。七一切行道處。修行道業
之所非一。故云一切。如上七事。皆應建立。若教化
彼自作。若勸化彼使作。皆令生人天之福。出世之
善。建立如是諸處。皆須遠離神壇。里社。婬坊。酒肆。
屠兒。魁膾之家。始無觸嬈。譏嫌之過。眾得靜修道
業。比丘作屋。尚制離難處妨處。況菩薩自利利他
乎。難處者。有諸惡獸。下至蟻子所惱。妨處者。近屋
四邊。一尋之內。有眾人井。及路。或近懸崖深坑。或
近塔他。官地。外道地。比丘尼地等。既無此諸難妨
處。猶須先為說法。勸彼自生喜捨之心。不可強求
多索。致彼退失信向之念。聞施如避債。見僧猶逢
讐。如昔天竺曠野城中。諸比丘為作房舍。乞求過
繁。時諸居士遙見比丘。即各自閉門逃避。迦葉白
佛。佛訶責諸比丘已。因為說昔恒河邊。有梵志修
道。常被一龍出水遶身。憂愁致病。佛教彼從龍。乞
頸下寶珠。自此龍不復來遶。又有林中諸比丘。患
鳥夜鳴。亂於禪定。佛教比丘從鳥乞兩翅。鳥即出
林。更不復還。佛告諸比丘。汝等當知。乃至鳥獸。尚
不喜乞索。況復於人。多所求索而不憎惡耶。今時
或有假公濟私。託事募化。誣因昧果。千劫難以酬
償。浪用信施。萬世不復人身。自損損他。冐名教化
作福。誠為法門中大賊。
而菩薩。應為一切眾生。講說大乘經律。若疾病。國難。
賊難。父母兄弟。和尚阿闍黎。亡滅之日。及三七日。四
五七日。乃至七七日。亦應講說大乘經律。一切齋會
求願。行來治生。大火所燒。大水所漂。黑風所吹船舫。
江河大海羅剎之難。亦讀誦講說此經律。乃至一切
罪報。三惡。八難。七逆。杻械枷鎖。繫縛其身。多婬。多瞋。
多愚癡。多疾病。皆應講此經律。而新學菩薩。若不爾
者。犯輕垢罪。
應為一切眾生講說大乘經律者。是總舉修慧之
大綱。後文別明修慧之緣境。疾病者。由此經律能
療眾生煩惱惡業罪報故。國難者。由此經律能守
護心王。滅諸怨敵。種種災患故。賊難者。由此經律
能摧六賊。及諸劫掠故。父母等亡滅者。由此經律
利益存亡。故能資中陰冥識。往生淨土。或受人天
樂報。而終趣菩提故。齋會求願者。由此經律本具
行願。是以能滿一切眾生所求故。行來治生者。由
此經律具諸法財。是以能成就眾生珍寶義利故。
大火者。由此經律能滅眾生煩惱瞋火故。況諸草
木𦦨乎。大水者。由此經律能竭眾生愛欲生死大
河故。況於漂溺之患乎。黑風所吹者。由此經律能
於苦海作大慈航。渡諸眾生直至彼岸故。況諸世
間羅剎鬼國之難。而不超越乎。一切罪報者。罪報
非一。故略舉下之數種。三惡八難七逆者。謂此經
律是斷惡生善之源。故能令眾生出三惡道。而生
三善道。又此經律殊勝。轉禍為福。故能超八難而
獲諸勝報。又此經律是孝順之本。故能除於七逆
罪報也。杻械枷鎖者。由此經律具解脫之妙用。故
能除眾生內外纏縛之苦也。多婬瞋癡者。由此經
律出生清淨心。慈悲心。智慧心。故能滅諸眾生三
毒之害也。多疾病者。前云疾病。是一疾之苦。今言
多者。略則四大乖常。種種痛惱。廣則四百四病。八
萬四千塵勞煩惱交逼。今此經律。本具常樂我淨
四德。出生八萬四千諸善法門。故能療諸眾生千
苦萬疾也。若不爾者。謂不如上一一廣修福慧。即
犯。力不逮者。不犯。
如是九戒。應當學。敬心奉持。梵壇品當廣明。
從不行救贖戒。至此不修福慧之九戒。當勤學習。
恭敬奉持也。如欲廣知。當如大本梵壇品所明。
<pb n="629"/>
○第四十揀擇受戒戒。
大士以普度為任。慈悲為懷。有求不拒。無往不濟。
故無所揀擇也。
若佛子。與人受戒時。不得揀擇一切國王。王子。大臣。
百官。比丘。比丘尼。信男。信女。婬男。婬女。十八梵天。六
欲天子。無根。二根。黃門。奴婢。一切鬼神。盡得受戒。
蓋由本源平等。故不墮人天貴賤幽顯之數量。心
地具足萬法。故普攝高下僧俗淨穢之善心。況大
士等視眾生。猶如一子。寧有揀擇。分別者哉。
應教身所著袈染。皆使壞色。與道相應。皆染使青黃
赤黑紫色。一切染衣。乃至臥具。盡以壞色。身所著衣。
一切染色。若一切國土中。國人所著衣服。比丘皆應
與其俗服有異。
世俗所尚者。五大色。出家不類俗法。故云皆使壞
色。與道相應也。青者。非深青。及純青。乃泥青也。黃
者。非大黃。淺黃。乃黃兼赤染。即木蘭色也。黑者。非
全烏皂。如外道服。乃兼紫染。如熟桑椹。名為緇衣。
故就此五種色中。皆使壞色。以別世俗青黃赤黑
紫。五種艶色也。舍利弗問經。以此五色。表五部所
能。非實令著。若著即同世之五彩。何名壞色。與其
俗服有異。寧免末法袈裟變為五彩之責也。一切
國土人所著衣服者。謂諸國所製衣服。各有不同。
然不出二種。一形不同。二色不同即此方所製。是
袖衣。所尚是五大色。天竺所製。同於梵天方服。色
同五大。而多尚白。出家所著方服。皆悉割截。染使
壞色。故云比丘皆應與俗服有異。曾未言及在家
受戒者著。今有阿師。不諳經律之旨。不分僧俗之
制。授在家男女五戒。令著比丘五條袈裟。授在家
菩薩大戒。使著二十五條僧伽黎。僧俗混亂。大乖
聖制。得罪彌重。宋。慈雲懺主。三衣辯惑篇。已辯悉。
可自討明。優婆塞戒經。聽畜三衣。謂令其供養。知
是福田衣。離染服。時念解脫。以求出離。非謂使其
披著。義淨三藏。親遊西域。目覩沙彌。曾未見有披
著比丘五條。七條衣。其所著者。惟是鉢吒。以其未
入僧寶之數。未堪著福田之衣。著即得罪。而其俗
士。寧堪為人天福田乎。然在家菩薩。當隨國所製。
惟可染使壞色。或可隨宜所著。但不特為莊嚴。不
染無犯。如王臣之服。各自有制。男女亦別。豈得皂
白不分。漫為槩論耶。乃至臥具盡以壞色者。謂比
丘除三衣外。所有一切衣服。下至臥具。盡皆染作
壞色。臥具。即被帳氈褥等。
若欲受戒時。師應問言。汝現身不作七逆罪不。菩薩
法師。不得與七逆人現身受戒。七逆者。出佛身血。弑
父。弑母。弑和尚。弑阿闍黎。破羯磨轉法輪僧。弑聖人。
若具七逆。即現身不得戒。餘一切人。盡得受戒。
如來行滿圓果。宿障久寂。非人天魔王。所能得便。
今言出佛身血者。如提婆達多。推石壓佛。由碎石
迸傷佛足指。是為出佛身血也。今雖無佛。依法亦
須問之。父母。有生育之大恩。和尚闍黎。有生戒身
慧命之重德。破羯磨僧者。梵語羯磨。此云作法辦
事。僧是三寶之一數也。破。謂同在一大界內。極少
下至八比丘。分為二部。一部四人。別作布薩羯磨
僧事。是名為破。比丘尼眾。別作羯磨。亦爾。破轉法
輪僧者。輪名八正道。下至九比丘。一人自稱作佛。
餘四黨之。倒說經律。令人捨正見。而入邪見。無論
界內界外盡破。惟尼不能破。由具五漏之體。無人
信彼作佛故。是二皆名破和合僧也。聖人者。有大
小乘。小乘即阿羅漢。涅槃經明三種殺。殺三果人。
但入中殺。不在上殺。故非逆。大乘即菩薩。有三。或
取解行以上。或取七心以上。或但不作二乘者。即
不退轉菩薩是。殺此皆犯逆。逆者。謂於波羅夷。更
增以下害上。名為大逆。是不道罪也。如此七逆。隨
作其一。即不得戒。然本源心地。雖復平等。無凡聖
<pb n="630"/>
善惡之分。而此等人。自逆本源。沉生死海。壞其心
地。焦菩提芽。不發戒體。戒善不生。故云不得戒也。
出家人法。不向國王禮拜。不向父母禮拜。六親不敬。
鬼神不禮。但解法師語。有百里千里。來求法者。而菩
薩法師。以惡心瞋心。而不即與授一切眾生戒者。犯
輕垢罪。
如有臣子奴婢等出家。不知出家之法。復行臣子
奴婢之俗禮。紊亂出世之大道。若已知出世正法。
則不應修世間之禮。若尊重恭敬心地大戒。則無
論貴賤親疏之分。但解法師語。即當與授菩薩正
戒也。不遠千里而來求法。則其誠心懇意可知。即
應令其如法懺悔已。然後授之。若不即與授。或以
惡心瞋心而拒彼。或希利養而賣戒。故犯也。若其
根器未堪。或非發上求下化之心。惟邀名利。自高
之念。或其心未誠。志未堅。而不生難遭之想。如曇
無讖之勉道進。不即與授。正大士善權。觀機化導。
彼此多生功德。豈可與惡心瞋心。等視者哉。不禮
君親者。謂出家不存家人之禮。出俗無霑處俗之
儀。出家為佛之子。塵外之賓。雖未得道。已是三寶
中之人。天魔震懾。帝釋歸依。設若反敬。僧寶失尊。
三寶既缺。人天無依。出家秪當精勤行道。以報君
親。代君親禮敬三寶。以祝康寧。是為出家盡忠盡
孝。敬君愛親之大禮。豈同世間。以擎拳屈膝小節。
而為忠孝乎。順正理論云。國王君主。於諸比丘。定
無希求禮敬事者。懼損其德。及壽命故。如昔優陀
延王。納[佞-二+〦]臣讒。謂賓頭盧。王每至問訊。而不起迎。
遂生惡念。今往不起。當奪其命。時賓頭盧。知王惡
念而來。即自思惟。我若起迎。彼便失位。若不起迎。
彼奪我命。即墮地獄。寧令失位。不令墮地獄。便起
遠迎。其後七日。失於王位。被慰禪國王。擒捉鎖足
七年。南山云。自教法東漸。亟涉窊隆。三被屏除。五
遭拜伏。此非休明之代。乃是暴虐之君。故使布令
非經國之謨。乖常致良史之誚。事理難反。還習舊
津。是以初東晉成帝六年。庾冰輔政。帝在幼冲。為
帝出詔。令僧致拜。時尚書令何充謝廣等。建議不
合拜。往反三議遂寢。又安帝元初中。大尉桓玄。上
書令拜。尚書令桓謙。中書王謐等。抗諫曰。今沙門
雖意深於敬。不以形屈為禮。迹充率土。而趣超方
內。是以外國之君。莫不降禮。良以道在則貴。不以
人為輕重。玄又致書遠法師。遠著沙門不敬王者
論五篇。其事因息。安帝復政。還崇信奉。魏太武七
年。道士寇謙。司徒崔皓。讒於佛法。帝然之。遂滅佛
法。逃僧梟斬。後延曇始沙門。頂禮悔過。帝感癘疾。
遂誅崔氏。還興佛法。自普失御中原。雖國分十六。
而各各信法不虧。唯赫連㪍㪍。據於夏州。[离-禸+几]暴無
厭。以殺為樂佩像背上。令僧禮之。後為天震而死。
及葬。又震出之。其子昌襲位。破長安。滅佛法。逢僧
皆戮。沙門曇始。被刀不傷。因爾改心。尋為北朝後
魏所滅。周武帝。初信佛法。後納道士張賓。及衛元
嵩之讒。將除佛教。道安法師。著二教論抗之。遂釋
道二教雙除。不滿五年身歿。墮大地獄。唐祖太武。
沙汰佛道。制拜君親。勅威秀道宣等上表。及臣僚
書。國議不行。武宗會昌五年。道士劉玄靜。趙歸真。
非毀釋氏。沙汰佛寺。六年帝崩。宣帝立。復佛寺。誅
劉玄靜毀寺之罪。斯等備載廣弘明集。及不禮俗
事書中。今略錄此。以曉僧俗。吾恐其末法出家者。
貪名利而為自輕。甘下流而不顧恥。屈膝於王侯
之庭。致禮於公卿之舍。深辱法門。大傷正教也。鬼
神不禮者。順正理論云。諸天神眾。於優婆塞邊。無
敢希求禮敬。昔北方多聞天王。請目連舍利弗尊
者。五百聖僧。至自宮中。設供養已。復啟尊者曰。從
今後。諸出家在家受佛戒者。至我廟中。皆應施我
偈頌。我等眷屬專誠護持正法。令出家在家佛弟
<pb n="631"/>
子。於一切時。恒無惱害。若樂禮敬天神。便與外道
等無差別。天王尚不禮。況餘鬼神。故致拜天尊。而
像顛倒。方等經云。不得祭祀鬼神。亦不得輕於鬼
神。優婆塞戒經云。若優婆塞。為諸舍宅及身命。祠
祀鬼神者。不失戒。若至心禮外道鬼神者。失戒。若
祠祀時。不得殺害生命。
○第四十一為利作師戒。
自無實解。為邀名譽。自悞悞人不少。雖有實解。而
圖供養。自敗敗他非輕。誠非化導之儀。深乖財法
之施。故虗空藏經云。名聞利養。是諸罪本。是也。
若佛子。教化人起信心時。菩薩與他人。作教誡法師
者。見欲受戒人。應教請二師。和尚。阿闍黎。二師應問
言。汝有七遮罪不。若現身有七遮罪者。師不應與受
戒。若無七遮者。得與受戒。若有犯十重者。應教懺悔。
在佛菩薩形像前。日夜六時。誦十重四十八輕戒。苦
到禮三世千佛。得見好相。若一七日。二三七日。乃至
一年。要見好相。好相者。佛來摩頂。見光。見華。種種異
相。便得滅罪。若無好相。雖懺無益。是人現身。亦不得
戒。而得增益受戒。若犯四十八輕戒者。對首懺悔。罪
便得滅。不同七遮。而教誡師。於是法中。一一好解。
大士教化人。發起自心。還信自心作佛時。欲求受
心地大戒。應教彼請二師。二師應問。汝有七遮罪
不。七遮。即是七逆。謂此罪能遮障聖道。逆於本源
心地。故不得戒。若未曾經受戒人。即無弑二師逆。
若已曾受心地戒。犯七逆。不通懺悔。或聲聞人。今
發大心。求受正戒。而聲聞秪有五逆。無弑師逆。亦
當以弑師逆問。按本經前文。惟請一師。今言二師。
以成七逆。而二義皆得。但未見請師之文。地持瓔
珞。止請一師。應在佛菩薩像前受。師當在傍。不得
背像坐。凡為師範。須一一明解。經論中受法。然本
經受法。久已失傳。可依地持。瓔珞。詳自討明。不可
自師己心。難免違教。無知之罪。復令他終身不得
戒。近素花旭師。律儀輯要後集。受法簡明。其餘開
導䇿發。當諒彼機宜。若有犯十重者。此謂曾已受
心地戒。而於十波羅夷中。隨犯一重也。三世千佛
者。過去未來現在。各有千佛。如千佛名經出。若苦
到禮佛懺悔。則犯戒黑業已除。戒體離諸障蔽。無
作重明。如雲消月朗。故見光。菩薩心地。復得開敷。
故見華。諸罪消滅。而當體即空。轉為河沙性德。故
見種種異相。空即真空實相。實相無有別相。即此
罪相是。達此相本空。則無罪不滅。無德不顯。還同
大覺。是真佛子。故佛來摩頂也。若心不懇切苦到。
故無如上好相。雖懺而罪不滅。戒體不復。戒善不
生。故云無益也。得增益受戒者。非永無益。今雖不
得戒。由懺悔力故。亦增長向後得戒之益。以向後
懺心不歇。慇懃苦到。如泰山崩。二年三年。得見好
相。即得戒也。既見好相。知是罪滅因緣。勿生取著。
取著即為魔得便。故經云。若作聖解。即墮羣邪。是
也。對首者。謂犯輕垢。即對一菩薩比丘前。發露懺
悔。罪便消滅。不須好相也。不同七遮者。上雖教七
遮人悔罪。而現身不得戒。今犯十重。見相罪滅。輕
垢對首便除。故云不同也。一一好解者。於此許懺
不許懺。得戒不得戒。一一善能解知。方堪為人師
範。然懺法有其三種。謂作法。取相。無生也。作法者。
晝夜六時。清淨三業。在佛菩薩像前。披陳發露。苦
到懺悔。是也。取相者。定心運想。取相現為期。於道
場中。見佛摩頂。或見光見華。或於夢中。見種種瑞
相。於此諸相。隨見其一。罪便得滅。是也。無生者。一
切罪業。皆從虗妄顛倒心起。若了我心不生。罪福
無主。觀業實相。見罪本源。法界圓融。真如清淨。故
經云。若欲懺悔者。端坐念實相。眾罪如霜露。慧日
能消除。即其義也。問。實相無相。當云何念。答。以無
念之念。念無相之相。以無相之相。相無念之念。若
<pb n="632"/>
於念外。別有實相。實相之外。別有於念。即非念實
相也。其作法懺。能滅違戒罪。取相懺。能滅性罪。無
生懺。能滅無明煩惱罪。懺法雖三。不出事理二途。
前二屬事。後一屬理。止觀云。事懺。懺苦道業道。理
懺。懺無明煩惱道。金光明記云。三種懺法。同時而
修。無生是正。二為助緣。斯乃正助合行。如膏益明。
證理彌速。本經雖不言無生。而第一義諦。即無生
也。或有單修前二助道。如南嶽。立有相安樂行。不
入三昧。但誦持故。亦得見上妙色相。即本經六時
禮誦。苦到懺悔。佛來摩頂等是也。如是懺法。甚為
微細。須咨明師。學懺悔處。及懺悔法。方可入於道
場。行其事儀。此三種懺法。經論疏記廣陳。斯不繁
述。戒體還生。是懺業道。眼耳諸根清淨。是懺苦道。
若不解大乘經律。若輕若重。是非之相。不解第一義
諦。習種性。長養性。性種性。不可壞性。道種性。正法性。
其中多少觀行出入。十禪支。一切行法。一一不得此
法中意。
輕重是非之相者。謂此心地正戒。犯小即污心源。
對首懺悔便淨名輕。犯大即失戒。要見好相方除
名重。於此輕重二途。明了辯析。如何是犯。如何非
犯。是為善解戒之名相也。第一義諦者。此心地戒。
其體湛寂。非重非輕。而輕重宛然。其性虗明。無是
無非。而是非灼爾。逈出二邊。而雙泯雙照。顯中道
理。而絕議絕思。故名第一義諦。是為善解戒之義
理。故智度論。名為具足戒。謂菩薩持中道第一義
諦戒。用中道慧。徧入諸法。無戒不備。是名具足戒
也。相不解。則持犯昧然。理不解。則不識本源心地也。
此六種性中。習種性者。是十住位。名銅寶輪菩薩。
即上之十發趣心。謂此菩薩。初從十信趣入。研習
真諦。以修空觀。開慧眼。成一切智。得位不退。故名
為住。長養性。性種性。此二通對十行位。名銀寶輪
菩薩。即上之十長養心。謂此菩薩從真入俗利生。
進修假觀。分別十界差別種性。長養聖胎。見俗諦
理。開法眼。成道種智。由前十住。發真悟理。從此進
趣。故名為行。不可懷性。道種性。此二通對十迴向
位。名金寶輪菩薩。即上之十金剛心。謂此菩薩修
中道觀。任運施設。無功用道。行願事理。悉皆和融。
流入法界。迴事向理。乃至迴能修所修。向於法界。
性如金剛。故不可壞。由始正修中。故名道。望後能
生佛果。故名種也。正法性者。亦名聖種性。此通屬
十地。等覺。妙覺位。從初地。至十地。用中道觀。以智
斷惑。深而又深。地地各破一分無明。顯一分三德。
證入十地。開佛眼。成一切種智。皆名瑠璃寶輪菩
薩。按瓔珞經。別出等覺。性妙覺性。復由深入中道
觀。達無始無明。窮盡源底。智極邊際。斷最後一品
微細無明惑。登中道山頂。與無明父母別。是有惑
可斷。名有上士。是摩尼寶輪菩薩。即等覺位也。究
竟解脫。朗然大覺。妙智窮源。無明習盡。翛然無累。
故無惑可斷。寂而常照。聖中之聖。名無上士。是水
晶寶輪菩薩。即妙覺極果佛位也。其中多少觀行
出入者。謂從上經歷三賢十聖位中。隨人根性利
鈍。所用禪觀功行之不同。斷惑證真有巧拙之差
別。利則巧用功少。鈍則拙用功多。出入諸禪三昧。
故云觀行也。十禪支者。於四禪中。除其重出支。正
有十支。一覺。二觀。三喜。四樂。五一心。六內淨。七捨。
八念。九慧。十不苦。不樂。此十雖是世禪。而能入賢
聖階位也。一切行法者。總結上進修功行。一切法
門。如此觀行諸法。瓔珞本業經詳明。一一不得此
法中意者。如上進修之法。甚深微妙。若一一不解
其中意旨。非貪利則愚癡。而為人作授戒師。譬如
庸醫療病。必致令人夭折。亦如以盲瞽為導。終使
墮坑落壍。取一時之名利。致他盡壽。戒不沾身。輕
舉罔為。悞他法身慧命。事實非小。故此兼制。不解
<pb n="633"/>
即犯（本經四教並談。而屬別圓。故以輪配性）。
而菩薩為利養故。為名聞故。惡求多求。貪利弟子。而
詐現解一切經律。為供養故。是自欺詐。亦欺詐他人。
故與人授戒者。犯輕垢罪。
為利養名聞。故云惡求。貪利無厭。是名多求。學在
師後名弟。解從師生名子。內不諳經律之旨。無慚
無愧。是為自欺詐。外詐現能解之相。是為欺詐他
人。前第十八戒。專以無解作師故制。此戒兼為利
養故犯。據此則禪觀。教理兼通。無貪利邀名之心。
方許為師。不犯。非解一句。一偈。一律部。便可為人
授戒。而得無罪。故義疏云。言師必論德業成就。是
出家菩薩。具足五德。一持戒。二十臘。三解律藏。四
通禪思。五慧藏窮玄。言持戒。則如十願。五誓之堅
貞。言十臘。則受具已經十夏。言解律藏。則律有大
小兩乘。罪有性遮。止作持犯。戒有道有定。有世間
有出世間。有解脫。有別解脫。有三。有五。有八。有十。
十有在家。出家。有男有女。有二百五十。有三百四
十八。乃至五百。三千八萬。誠哉。藏之廣大。雖曰無
盡。而為師者。無所不通也。言通禪思。是諸禪定三
昧之總名。悉由持戒攝心。妄念凝寂。虗明返照。善
曉出入。巧達沉浮。離諸昏散。是為通達禪思也。言
慧藏。則包含萬法。洞徹其源。貫攝其義。若心若境。
若事若理。窮微得妙。隨機演說。而無壅無滯。是曰
慧藏窮玄也。發隱云。此之五德。貴乎兼備。亦或末
世。五德難全。有戒臘卑。德亦可師。猶勝徒老無知。
不能誨人也。有慧無定。解亦可師。猶勝枯禪啞羊。
不能說法也。若不爾者。傳揚戒法。厥任匪輕。無知
罔行。授者受者。均不免罪。慎之重之。
○第四十二為惡人說戒戒。
不識機宜。是無慧目。根力未堪。反令顛墜。預為陳
說。後受心輕。未發大心。聞生謗毀。凡不納受大乘
木叉。非執世見。即泥小教。皆名惡人。
若佛子。不得為利養故。於未受菩薩戒者前。若外道
惡人前。說此千佛大戒。邪見人前。亦不得說。除國王。
餘一切。不得說。
在外道惡人邪見人前說戒。非獨為利自害。實焦
彼菩提芽也。說者。或誦說。或解說。或為授戒。或聽
彼布薩時。聞說也。然此千佛所傳大戒。非未發菩
提心。及外道惡人之所堪聞。以其非器故。如師子
乳。非玻璃盞。不能容納。倘後捨邪歸正。發廣大心。
乃可為說。國王。是一國所尊。如來付囑。令外護三
寶。故大小乘戒。佛悉聽說。自餘一切無信人。及未
受千佛大戒人。不得說也。涅槃經云。昔十五日僧
布薩時。有一童子。在隱屏處。盜聽說戒。金剛力士。
以杵碎之。身如微塵。是知為師者。不可不慎也。
是惡人輩。不受佛戒。名為畜生。生生之處。不見三寶。
如木石無心。名為外道。邪見人輩。木頭無異。而菩薩
於是惡人前。說七佛教戒者。犯輕垢罪。
不別善惡賢愚。故如畜生。不受千佛大戒。失菩提
種子。故於生生之處。不見三寶。雖處人倫。不知歸
向出世大道。故如木石無心。從迷至迷。六根昏塞。
故如木頭無異。此心地戒。雖三世諸佛同說。而近
從七佛授受傳來。正所以見其親切。不可不揀擇
自重。而輕為外道。未受戒人說。至令自損陷他。過
非小也。前戒制揀擇。此戒制為惡人。正不揀擇中。
而揀擇顯然。前不揀擇。是普心慈心。今須揀擇。具
智眼慧眼。慎不可泥不揀擇。妄授惡人愚人大戒。
而反自謂慈悲。令種善根。縱彼不生毀謗。而無心
習學。不識開遮持犯。持犯既昧。必墮三途。是則令
種善根。而反成惡果。如此授戒。非愚癡。即為名利
故也。若果欲令種善根。可教歸信三寶。於五戒中。
觀其能受幾分。乃為授之。或授與八戒。教令發願
迴向。以求無上菩提。豈不深益前人者哉。
<pb n="634"/>
○第四十三無慚受施戒。
自身負罪。豈福他人。不求懺悔。是無慚愧。濫受信
施。自損損他。過當如何。
若佛子。信心出家。受佛正戒。故起心毀犯聖戒者。不
得受一切檀越供養。亦不得國王地上行。不得飲國
王水。
既具信心出俗。豈當故犯千聖所傳之正戒耶。國
王本以地水。給施善人。苟有毀犯。則戒德匪存。故
地雖大。而無處容足。水滿江河。而一滴難消。何況
檀信。四事供養。十方常住僧物。堪能受用乎。倘犯
輕垢。即當如法懺悔。方消信施也。
五千大鬼。常遮其前。鬼言大賊。若入房舍。城邑。宅中。
鬼復常掃其脚迹。一切世人。皆罵言。佛法中賊。一切
眾生。眼不欲見。犯戒之人。畜生無異。木頭無異。若故
毀正戒者。犯輕垢罪。
大論云。菩薩具足五百戒法。是知今五十八戒。乃
戒之根本。持之則有五千善神擁護。犯之則有五
千大鬼隨身。如世貴位。車馬僕從。時隨擁衛。一犯
王法。杻械皂卒。常隨防禁。斯乃善惡途分。理本自
然也。遮其前。正不許行國王地。言大賊。謂其虧害
千佛大戒。掃其迹者。毀戒不能上昇。如龜拽尾。嫌
其穢污房舍道路也。佛法中賊者。盜披佛衣。偷餐
佛食。在佛法中反害佛法。故名為賊。持戒威儀。人
皆瞻仰。犯戒衰相。眾生惡見。不識持犯。何異畜生。
身無戒體。木頭何別。是則生無吉利。福德日消。死
墮阿鼻。窮劫難出。此戒謂其所犯。已依犯結罪。不
肯如法懺悔。無慚無愧。冐受施利。故復犯輕垢也。
言五千善神擁護者。一戒。天帝遣十神。護持戒行
者。五百戒故有五千善神也。然人身兩肩。自有神
守護。與身同名。與身同生。雖常護人。必假心固。神
守則強。戒若不堅。守者惶怯。而所遣神。寧不還歸
天上。五千大鬼。豈不遮其前耶。
○第四十四不供養經典戒。
三寶等視。二嚴齊修。正大士之本行。不供則失上
求之心。不書便乖下化之道也。
若佛子。常應一心受持讀誦大乘經律。剝皮為紙。刺
血為墨。以髓為水。析骨為筆。書寫佛戒。木皮穀紙。絹
素竹帛。亦悉書持。常以七寶。無價香華。一切雜寶為
箱囊。盛經律卷。若不如法供養者。犯輕垢罪。
念無間斷曰常。心離散亂曰一。乃顯精勤篤志之
至極。皮血骨髓書寫。以顯為法忘身之無惜。無價
雜寶為箱囊。是重法以輕財也。此中總列五種。一
一心受持不忘。二闇讀通利。三朗誦令聞。四書寫
流通。五恭敬供養。此五。經論互出。或五或六。皆名
法師。然開合略異。如法華文句。一受持。二讀文。三
熟誦。四解說。五書寫。而缺供養。本經缺解說。然三
十九戒。已出講說。及四十一戒。謂一一好解是也。
據智度論。一信力名受。二念力名持。三看文為讀。
四不忘為誦。五宣傳為說。六難曉須解。此亦缺供
養也。一切諸佛。由學大乘經律。而成等正覺。故知
經律。是諸佛之母。若不如法至誠供養。是輕三世
佛母。名為不孝。故得罪也。木皮如樺皮等。穀是楮
樹皮。可以造紙。絹帛。皆素織成。素亦白練也。此方
上古未識造紙。多用竹簡木牘。然各國所用。今古
不同。宜隨時方用之。如五夫竺。用樺皮。貝多羅葉。
及以白氎。此方造赫蹏紙。始自前漢。至後漢和帝
時。蔡敬仲。用樹膚。及弊布。魚網。造紙。今多用竹。及
楮皮作。以此書寫流通。是為財法二施。廣布無盡
矣。心地觀經云。法寶有四種。一教法。二理法。三行
法。四果法。一切無漏。能破無明煩惱業障。聲名句
文。名為教法。有無諸法。名為理法。戒定慧行。名為
行法。無為妙果。名為果法。如是四種。引導眾生。出
生死海。到於彼岸。諸佛所師。即是法寶。所以者何。
<pb n="635"/>
三世諸佛。依法修行。斷一切障。得成菩提。盡未來
際。利益眾生。以是因緣。三世如來。常能供養諸波
羅蜜。微妙法寶。何況三界一切眾生。未得解脫。而
不能敬微妙法寶。我昔曾為求法人王。入大火坑。
而求正法。永斷生死。得大菩提。是故法寶。能破一
切生死牢獄。猶如金剛。能照癡暗眾生。如日臨世
間。乃至猶如險路導師。善誘眾生。達寶所故。三世
如來所說妙法。有如是等。難思議事也。
○第四十五不化眾生戒。
上求下化。始名菩薩。與此相違。名實俱乖。焉稱大
士行願乎。
若佛子。常起大悲心。若入一切城邑舍宅。見一切眾
生。應當唱言。汝等眾生。盡應受三歸十戒。
大士以化度為懷。拔苦念急。故常起大悲心。此心
須臾不可忘。故曰常也。一切眾生者。本該六道。而
菩薩未得天眼。於城邑舍宅懀閙之處。未易得見
天神。修羅。地獄。餓鬼。所可見者。惟人及畜耳。今此
文中。是令人發心。以人有尊卑貴賤。故云一切。次
令畜生發心。後入山林川野寂寞之處。乃兼鬼神
等。應先以種種方便。教令發大信心。後授與三歸
十戒。若不先教發心。便與說戒。即是與惡人授戒。
故令反邪歸正。先受三歸。由三寶護持力故。三惡
八難罪滅。次授波羅提木叉十種正戒。為菩薩道
之根本。若依文殊問經。令菩薩受十善法。與沙彌
十戒文同。按大集經。令受十善道戒。一不殺生。乃
至十不邪見。以此善根。迴向無上菩提。是人速滿
六波羅蜜。於淨土而成正覺。據此則當隨機所堪
授與亦得。瓔珞經云。法師先為解說。使其樂著。然
後授與。地持經云。菩薩見有眾生修邪法齋。而求
解脫。即為彼說賢聖八齋。斷彼邪見。若身求度。不
究竟法。授少方便。得大果齋。是為菩薩。以少方便
起無量善根（八齋。即八關齋戒）。
若見牛馬猪羊一切畜生。應心念口言。汝是畜生。發
菩提心。
大士見一切畜生。應起大悲心。念其無始劫來。迷
失真性。妄造惑業。枉受輪迴苦報。作是念已。乃口
告言。汝是畜生。當求出離。勿枉受此苦。無有休息。
如是令知名識苦。心求解脫。歸向大士。然後教發
菩提心。此心即諸佛圓明覺體。眾生本源自性。迷
此心而不發。則輪迴六道。三惡熾然。窮劫不已。若
能發起此心。則挈露本源心地戒體。而三歸十戒。
便已現前。大士斯時。方為作證明。更授與三歸十
戒相也。
而菩薩入一切處。山林川野。皆使一切眾生發菩提
心。是菩薩。若不發教化眾生心者。犯輕垢罪。
先令人畜發心。今隨方隨見。而令發心。足見大士
普化之心。無往不利。救度之念。無時不切也。一切
眾生者。人天鬼神。邊獨地獄。乃至禽獸。魚鼈。虵蟲
等類。勿謂蠢動無知。捨而不化。然含靈覺性。多有
不迷。如鸚鵡聞四諦生天。至成辟支佛果。獼猴獻
蜜。次生出家成道。鳥聽經而生忉利。鴈聞法而生
三十三天。池魚聽偈。而為天子。海鯨聞名。而舟免
難。如斯之類。不可勝舉。縱迷不覺。由法力加持。亦
令獲益。如舍利弗為患狗。及毒蛇說三法印。俱生
富家。後成聖果。地獄聞經題而盡出火坑。又如真
言呪語。人那解知。受持則從心所願。乃至呪枯樹。
還使生華。無情尚爾。況有情而不獲益。如來金口
所宣。一言一字。凡情豈能思測。故律制比丘。凡至
神廟。或樹下水邊等處。皆誦伽陀。今大士知一切
眾生。具足覺性。故教化普度心無間斷。如不發是
心。即違菩薩大願。故得輕垢。
○第四十六說法不如法戒。
法是佛母。而大士不為自重。焉能令他致敬。野干
<pb n="636"/>
猶知自尊。盜果亦知非法。而菩薩法師。可乖常式
乎。
若佛子。常應教化。起大悲心。若入檀越貴人家。一切
眾中。不得立為白衣說法。應在白衣眾前。高座上坐。
以具大悲心故。常為在家出家說法。然說時。須要
如法。若不如法。說者聽者。俱招慢法之愆。貴人即
士宦。一切即庶民。白衣者。俗好素服。故此為稱也。
應在眾前者。謂不得在彼背後也。高座。謂昇高座
而坐。上坐。謂在彼。眾首上坐。斯皆尊法之儀。非自
為高慢之相。或暫時開示。彼此俱立無過。律本云。
人在高坐。己在下坐。人坐己立。人臥己坐。皆不得
為說法。除病。不犯。
法師比丘。不得地立。為四眾說法。若說法時。法師高
座。香華供養。四眾聽者下坐。如孝順父母。敬順師教。
如事火婆羅門。其說法者。若不如法說。犯輕垢罪。
上為白衣未受戒者普說。今為在家出家四眾別
說。高座香華。是四眾重法尊人也。聽者下坐。是自
為謙卑。而敬上之禮也。如孝順父母者。是執弟子
禮。而尊敬於師也。如事火婆羅門者。是天竺邪見
外道。昔此世界。劫初之時。忉利天子。欲觀閻浮提
園林。流泉等。從天來下。觀已復還天上。身光如火。
林中外道遙見。妄謂世人供養火故。得生天道。故
彼每於日將欲沒時。遂通夜然大火聚。向之跪拜。
盡誠致敬。而禮事之。今借為喻。敬順正法。如彼敬
事火之至誠也。若不如法說者。謂乖說法之儀。非
謂不善說法也。若法說非法。非法說法。即屬第十
六。及前倒說僻說戒也。
佛說梵網經菩薩心地品下略疏卷七
音義
梵王頂禮天女時大梵天王。聞如意寶光耀天
女說菩提行。即與諸天眾。從座而起。恭敬頂禮如
意天足。
帝釋接足野干野干。似狐而小。色青黃如狗。巢
於絕巖高木上。昔一野干。為師子逐。墮一野井中。
安心分死。說無常偈。天帝釋聞之與諸天眾。到其
井側曰。不聞聖教。久處幽冥。向說非凡。願更宣說。
野干曰。天帝無訓。不識時宜。法師在下。自處其上。
初不修敬。而問法要。天帝於是接出叩頭懺悔。以
天寶衣。積為高座。請說法要。復從受十善戒法。
山神請華嚴法師隋禪定寺。僧慧悟。京兆人。曾
與一僧同隱終南。悟受持華嚴。彼誦涅槃。木食巖
棲。各專其業。忽一人來請就宅赴齋。二僧相推。請
者云。請華嚴法師。悟因隨往。乃山神也。復請五百
羅漢。皆推悟于上座。
鉢吒此云縵條。即是大氎。與袈裟量同。總為一
幅。出家沙彌。令染使壞色披著。百一羯磨云。求寂
之徒。縵條是服。而有輒披五條。深為罪濫。神州之
地久扇斯風。此成非法。勿令披著也。
紊音問亂也。
窊音蛙。污下也。
周武入地獄周武帝。滅佛教。未滿一年。癘氣內
蒸。身瘡外發。惡相既現。悔無所措。隱於雲陽宮。七
日即崩。大唐吏部尚書。唐臨冥報記云。外祖隋左
僕射齊公。親見文帝問死者還活人云。初死見周
武帝云。為我相聞大隋天子。昔與我共食倉庫玉
帛。我今為滅佛法事。極受大苦。可為我作功德也。
文帝遂敕天下人。各出一錢。為彼追福。又隋開皇
八年。京兆杜祈死。三日而甦云。見閻羅王。問曰。卿
識周武否。答。曾任左武侯司法。甚識。王命一吏引
至一鐵屋。於鐵窻中。見武帝身極瘦。作鐵色。著鐵
枷鎖。泣曰。大家。作何罪業。受此苦困。帝曰。我以信
衛元嵩言。毀廢佛法。故受此苦。祈曰。何不注引元
嵩來。帝曰。我曾注之。然曹司處處搜求。乃遍三界。
<pb n="637"/>
不見。若其朝來。我暮得脫。卿還語世人。為元嵩作
福。早來相救。如其不至。解脫無期。祈甦。以冥事勸
助作福云。元嵩益州人。少出家。聰頴不偶。佯狂漫
走。觸物摛詠。周歷一十餘年。人莫知測也。
致拜天尊。唐。益州。福壽寺僧。寶瓊。俗姓馬。幼年
出家。讀誦大品般若。兩日一遍。以為常業。四遠聞
者。皆來欽敬。值道士與民作道會。邀瓊赴之。瓊至
不禮而坐。道眾皆謂不禮天尊。輕我宗法耶。瓊曰。
邪正道殊。所事各異。天尚不禮。何況老君。眾議紛
紜。頗相陵侮。瓊曰。吾禮非所禮。恐貽辱先宗。遂禮
一拜。道像并座一時動搖。又禮一拜。連座反倒墜
落在地摧毀。道民羞恥。唱言風鼓。競來扶正。又禮。
還倒。瓊曰。天朗和暢。而言怨風。汝之愚戅。不測吾
風。合眾驚懼。一心禮瓊。皆捨道歸佛。請瓊受菩薩
戒。
祠祀上音祠。廟也。又祭也。謂祭祀天廟鬼神也。
鬼問目連經云。一鬼問言。我一生已來。或登刀山
劍樹地獄。或墮火坑鑊湯地獄。種種受苦。無復休
息。何罪所致。目連答言。汝為人時。作天祠主。烹殺
三牲。祭祀天神。以血肉灌洒四方。語眾人言。汝等
祠祀。得大吉利。作此邪魔之言。為妖孽之師。汝輕
欺百姓。誑惑父母。以是之故。果入地獄。
三德如來涅槃。本具三德。謂法身般若。解脫。之
三秘密藏也。
四禪支初禪五支。一覺支。二觀支。三喜支。四樂
支。五一心支。二禪四支。一內淨支。二喜支。三樂支。
四一心支。三禪五支。一捨支。二念支。三慧支。四樂
支。五一心支。四禪四支。一不苦不樂支。二捨支。三
念支。四一心支。此四禪共十八支。其不重出支。如
經明。
五漏一不得作梵天王。二不得作帝釋。三不得
作魔王。四不得作轉輪聖王。五不得作佛。
穀音谷。楮也皮可為紙。
樺音話。
貝多羅葉此云岸形。似椶櫚。直而且高。葉長廣
色光潤。採以書寫。
赫蹏蹏古蹄字。紙名也。
鸚鵡聞四諦須達長者。家內。有二鸚鵡。一名律
提。二名賖律提。阿難尊者。到長者家。為鳥說苦集
滅道四諦法門。鳥聞法歡喜。持誦。夜宿樹上。為野
狸所食。以此善根。生四天王天。轉展生他化自在
天。如是七返。生六欲天。後生人中。出家成辟支佛。
獼猴獻蜜昔佛與諸比丘。於林中坐。有一獼猴。
即取佛鉢上樹。盛滿蜜。奉上佛。佛受之。分布眾僧。
皆悉周徧。獼猴歡喜。騰躍却舞。墮坑而死。即託生
師質長者家。形貌端正。出家成阿羅漢。名曰獻蜜
上座。
鳥聞法生忉利有一比丘在林中誦經。音聲和
雅。時有一鳥聞法敬愛。在樹上聽之。為獵人所射。
命終。緣此善根。生忉利天。即持天香華。到比丘所。
恭敬供養。比丘即為說法。得須陀洹道。
鴈聞法昔佛在波羅柰國林澤中。為諸人天說
法。時空中有五百鴈為群。聞佛音聲。深心愛樂。迴
翔欲下。時獵人張網殺之。盡生三十三天。從天來
下。持華供佛。佛為說法。俱得初果。
池魚聽偈過去無數劫時。釋迦如來為流水長
者子。於空澤池中。為十千魚。稱寶髻如來名號。說
十二因緣偈頌。十千魚後夜同時皆命過。生三十
三天。至如來成道。初轉法輪。從天來下。聞法。俱得
須陀洹果。
海鯨聞名梵語摩竭。此云鯨魚。乃海中大魚也。
身長三百由旬。乃至七百由旬。遇舟則能吞之。時
有五百商人。乘船入海取寶。值鯨魚開口於水上。
<pb n="638"/>
水流奔趨。如入大坑。船師曰。我曹死矣。商人各禱
所事無驗。中有一近事。告眾日。佛是眾生之慈父。
可共戮力稱南無佛。眾即同聲稱之。魚聞佛名。即
合口。眾得免難。
患狗毒虵昔有一狗偷商佔食。即截四足。棄於
坑中。求生不得。求死不得。舍利弗以天眼觀見。即
盛鉢飯。飛至狗所。以飯除其饑火。乃為說三法印
曰。諸行無常。諸法無我。涅槃寂滅。汝今當於我所。
發清淨心。捨此傍生之身。當生善趣。昔有一大毒
虵。於山中。被火所燒。皮焦肉爛。舍利弗亦往為說
三法印。後二皆託生富長者。家出家為舍利弗弟
子。二俱證阿羅漢果。
地獄聞經題昔一人暴死入地獄中。獄卒以鐵
叉。叉入油鑊。彼即稱云。南無大方廣佛華嚴經。時
油鑊變為蓮池。聞者皆出地獄。
伽陀此云頌。是佛所說偈。有大神力。能自利利
他。頌曰。世間五欲樂。或復諸天樂。若比愛盡樂。千
分不及一。由集能生苦。因苦復生集。八聖道能超。
至妙涅槃處。所謂布施者。必獲其義利。若為樂故
施。後必得安樂。
剝皮為紙昔釋迦如來過去久遠無數劫名曰
最勝。住山林中。修於仙道得五神通。常行慈心。為
聞法故。往詣城邑聚落。處處推求說法之師。時有
天魔來語仙言。我有一偈。若能剝皮為紙。刺血為
墨。析骨為筆。書寫此偈。當為汝說。仙人聞已。念言。
我於無量劫中受苦。都無利益。今當捨此不堅之
身。易得妙法。歡喜踊躍。即以利刀剝皮。刺血。析骨。
合掌向天。請說佛偈。魔見愁憂。即便隱去。仙人便
言。我今為眾生求法故。不惜身命。至誠不虗。餘方
世界。有大慈悲能說法者。當現我前。時東去此二
十二剎。有佛世界名普無垢。有佛號淨名王。忽住
其前。放大光明。照仙人身。苦痛即除。平復如故。即
為廣說集一切福德三昧經。仙人聞法。得無礙辨
才。為諸眾生。廣說妙法。令無量眾生。住三乘道。經
於千歲。命終生淨名王佛普無垢國中。由敬法故。
今得成佛。
盜果昔有一人上樹偷果。適值國王與一梵志
來至樹下。其人恐懼驚懾。不能自安。時王晏坐。梵
志立。為王說法。其人便即下樹。曰。我以違法盜果。
王今不知尊敬。梵志自輕。二皆非法。今我亦得無
罪即叩頭而去。
天尊佛是天中天。聖中聖。故舊經譯佛為天尊。
後道士偷天尊名。目為老聃之號。故後經改譯為
世尊。謂天上世間。□□□□□也。
懺悔處法處者。別教以次第三觀為處。圓教以
妙□觀為處。法者。作法。謂身口依法。取相。乃相現
為期無生則罪福無主。
六性第四十一戒中。六種性。屬別教菩薩五十
二階位。次第修行也。七種寶輪。屬圓教菩薩階位
也。餘如上四教中明。

<sarticle>佛說梵網經菩薩心地品下略疏卷八</sarticle>

姚秦三藏法師　鳩摩羅什　譯
廣州寶象林沙門　弘贊　述
○第四十七非法制限戒。
違本念而妄為。恃權勢而橫作。制限非法。破滅三
寶。罪若彌天。焉名好心而受佛禁戒者乎。
若佛子。皆已信心受佛戒者。若國王。太子。百官。四部
弟子。自恃高貴。破滅佛法戒律。明作制法。制我四部
弟子。不聽出家行道。亦復不聽造立形像。佛塔。經律。
立統官制眾使安籍記僧。菩薩比丘地立。白衣高座。
廣行非法。如兵奴事主。而菩薩正應受一切人供養。
<pb n="639"/>
而反為官走使。非法非律。若國王百官好心受佛戒
者。莫作是破三寶之罪。若故作破法者。犯輕垢罪。
皆已信心受佛戒者。此總標能制所制。皆已信心
受佛正戒也。能制即明作制法。所制謂為官走使。
二俱得罪。四部弟子者。按諸經律。即四輩弟子。比
丘。比丘尼。優婆塞。優婆夷。據義疏。則居士。居士婦。
童男。童女。僧尼既已出家。復令還俗。在家二眾。不
許出家。故云不聽。問。王官可作制法。豈四部亦能
制四部耶。答。或父母。兄弟。子女。互相制限障礙。故
不聽也。如付法藏經云。闍夜多尊者。詣城乞食。見
一烏。便微笑。弟子問之。尊者曰。過去劫中。我欲出
家。父母不聽。強為聘妻。得一子六歲。我復欲去。父
母教兒抱住我脚。啼哭言。父若捨我。依誰養活。先
當殺兒。然後可去。由此兒故。不得出家。從是九十
一劫。流轉六道。未曾得見。今以道眼觀見彼烏。乃
是前子。愍其愚癡。久在生死。是以微笑。若障人出
家。罪報惡道。後生人中。眚盲無目。是故智者。見人
出家。方便成就。勿作留難。又老女人經云。時有貧
窮老女人。聞佛說法。心開意解。阿難白佛。此女人
何以智慧乃爾佛言。是我前世發意學道時母也。
又問。是母何貧乃爾。佛言。拘留孫佛時。我欲作沙
門。是母慈愛。不聽我去。我愁一日不食。由是五百
世貧。今者壽盡。當生彌陀佛國。如經所說。子障父
母。父母障子。感報若是。況其夫妻兄弟朋友。互相
障礙。罪當如何。不聽出家。是滅僧寶也。不聽造立
形像佛塔。是滅佛寶也。不聽書寫經律。是滅法寶
也。立統官制眾。安籍記僧者。安設簿籍。記錄僧名。
同世編戶。統官攝僧也。白衣高座。比丘地立。非兵
奴之事主如何。菩薩乃人天師範。說法律令生妙
慧。受供養使種福田。如子之事父。猶臣之敬君。而
甘自媟。反為官走使。非法非律如何。縱王臣強逼。
而僧可殺。不可辱。即一死而存正教。何苟生以壞
法門哉。莫作是破三寶之罪者。謂王臣曾已好心
受佛正戒。正當興隆三寶。護法為心。始不忘靈山
涅槃會上。諄諄付囑之旨。而反作破滅三寶之罪。
非忤逆如何。問。既云是逆。云何但犯輕垢。答。以王
臣在家。未堪制重。而其得罪。感報實重也。仁王經
云。佛告波斯匿王。後五濁世。國王王子大臣。自恃
高貴破滅吾法。橫作法制。不依佛教。制我弟子。不
聽出家。造佛塔寺。立統官制。安籍記錄僧事。比丘
地立。白衣高座。又云。未來世中。四部弟子。諸小國
王太子。乃是住持護三寶者。轉更破滅三寶。如師
子身中蟲。自食師子肉。非外道也。各壞吾法。得大
罪過。正法衰薄。民無正行。以漸為惡。其壽日減。無
復孝子。六親不和。天神不祐。疾疫惡鬼。日來侵害。
死入地獄餓鬼畜生。如經所說。宛同今制。其好心
受佛戒者。時當自慎也。
○第四十八破法戒。
僧有過犯。自有如來法律治罰。而反令王官陵辱
內眾。破壞正教。深玷法門。非大士護法心慈悲心。
若佛子。以好心出家。而為名聞利養。於國王百官前。
說佛戒者。橫與比丘。比丘尼。菩薩戒弟子。作繫縛事。
如獄囚法。如兵奴之法。如師子身中蟲。自食師子肉。
非餘外蟲。如是佛子。自破佛法。非外道天魔能破。
本以好心出家受佛正戒。故為王官所重。後被名
利所迷。自失初志。內雖毀戒。外現威德。是以凡有
言說。王官無不聽用。而令作世間治罰。使內眾弟
子。無辜受罪。或繫縛手足。禁閉身形。故如獄囚之
法。或無禮輕賤訶責。故如兵奴之法。種種刑辱內
眾。於心奚忍。雖自不顧身後遺殃。而且現前寧無
羞顏。何以貪名利。而自敗己德。恃王官。而喪本良
心。依佛法中得利。不念報恩。而反加害。破壞法門。
正所謂惡魔比丘也。師子蟲者。師子乃百獸之王。
<pb n="640"/>
故無有禽獸。能食師子者。惟師子身中生蟲。能食
師子肉。非外蟲能食。如來正法。天魔受化。外道歸
心。故無能破壞。惟於佛法中出家。不依佛教。乃能
破壞耳。若出家五眾有過。當以佛法律治罰。或使
懺悔。或作驅𢷤等羯磨。豈宜以王法陵辱。致使王
官損福。善神出境。是則非獨破法。而復令國作難。
經有明文。寧無恐懼。
若受佛戒者。應護佛戒。如念一子。如事父母。不可毀
破。而菩薩聞外道惡人。以惡言謗破佛戒之聲。如三
百矛刺心。千刀萬杖。打拍其身。等無有異。寧自入地
獄。經於百劫。而不一聞惡人。以惡言謗破佛戒之聲。
而況自破佛戒。教人破法因緣。亦無孝順之心。若故
作者。犯輕垢罪。
法身由戒而成。利生由戒而度。故應保護。如父母
之慈念一子。念念在懷。猶子之敬事父母。事事無
逆。如是慈念敬事於戒。則無有毀破之者。菩薩寧
受三百萬杖。百劫之劇苦。不忍一聞謗破佛戒之
聲。何以故。雖楚痛萬端。惟是苦我一身。謗戒即破
滅正教。壞佛法身。使無量眾生而失信心。沉淪苦
海。不得解脫。其隨謗者。永墮阿鼻。然聞聲猶且乃
爾。況自作破壞佛戒。復教王臣作破壞佛法因緣。
治辱僧眾。自既不知護法。而反作破法之事。是為
忤逆三寶。無孝順心。故得罪也。大集經云。佛言。若
有眾生。為我出家。剃鬚髮著袈裟。設不持戒。彼等
悉已為涅槃印之所印也。若有以非法。而作惱亂。
罵辱毀訾。以手刀杖打縛斫截。若奪衣鉢。及種種
資生具者。是人則壞三世諸佛真實報身。則挑一
切人天眼目。時大梵天王白佛言。若為佛出家。剃
鬚髮著袈裟。不受戒。受已毀犯。其國王與作惱亂
罵辱打縛者。得幾許罪。佛言。大梵。我今為汝且略
說之。若有人於萬億佛所。出其身血。於意云何。是
人得罪寧為多不。梵王白言。若人但出一佛身血。
得無間罪。尚多無量。不可算數。墮於阿鼻大地獄
中。何況具出萬億諸佛身血。終無有能廣說彼人
罪業果報。唯除如來。佛言。大梵。若有惱亂罵辱打
縛剃鬚髮著袈裟片。不受戒。受而犯者。得罪多於
彼。何以故。是人猶能為諸人天。示涅槃道。是人已
於三寶中。心得敬信。勝於一切九十五種外道。其
人必速能入涅槃。勝於一切在家俗人。唯除在家
得忍者。是故人天應當供養。何況具能持戒。三業
相應者。其有王臣見有於佛法中出家者。作大罪
業。但擯出國。不得鞭打。何況鞭打出家具持戒者。
十輪經云。佛言。若有破戒比丘。如敗膿血。退失墮
落聖道果證。為諸煩惱結使所壞。猶能開示一切
天龍人非人等。無量功德。珍寶伏藏。是以出家。若
持戒。若破戒。我悉不聽國王大臣宰官。讁罰繫閉
鞭杖。乃至斷命。況復餘輕犯小威儀。破戒比丘。雖
是死人。有戒餘力。猶如牛黃。是牛雖死。人故取之。
亦如麝香。死後有用。能大利益一切眾生。惡行比
丘。雖犯禁戒。其戒勢力。猶利益無量人天。譬如燒
香。香體雖壞。熏他令香。破戒比丘。亦復如是。自墮
惡道。能令眾生增長善根。以是因緣。一切白衣不
應侵毀。輕蔑破戒比丘。皆當尊重守護。心地觀經
云。復有一類福田僧。於佛舍利。及佛形像。并諸法
僧。聖所制戒。深生敬信。自無邪見。令他亦然。能宣
正法。讚歎一乘。深信因果。常發善願。隨其過犯。悔
除業障。當知是人。信三寶力。勝諸外道。百千萬倍。
亦勝四種轉輪聖王。何況餘類一切眾生。如[鬱-山+止]金
華。雖然萎悴。猶勝一切諸雜類華。正見比丘。亦復
如是。勝餘眾生。百千萬倍。雖毀禁戒。不壞正見。以
是因緣。名福田僧。若供養如是福田僧者。所得福
德。無有窮盡。大集經云。爾時一切天龍八部神等。
得增上信已。白佛言。我等一切。從今以往。護持正
<pb n="641"/>
法。若諸國王。見有為佛出家。受持禁戒。或不受戒。
或受而毀犯。如其事緣。治其身罪。鞭打之者。我等
不復護持養育。如是國王。捨離彼國。以捨離故。令
其國土。而有種種疾疫。饑饉。刀兵。俱起。非時風雨。
亢旱毒熱。傷害苗稼。令佛出家弟子。悉向他國。使
其國土。空無福田。若有佛弟子。但著袈裟片者。若
有宰官鞭打彼等。其王不遮護者。我等亦當出其
國土。問。誠如經說。天龍尚乃爾護法。豈王臣而不
護持。奈有貧窮避難。竄人法門。不守佛戒。冐犯國
法。諫之而不從。𢷤之而不去。內律治而不得。則將
如之何。答。若果有大罪。玷辱三寶者。寧除一人。而
全三寶。不可全一人。而禍及三寶。如大集經云。寧
捨身命。護一如法比丘。不護諸惡比丘。是王捨身
當生淨土中。若隨惡者。是王無量世中。不復人身。
不治則斷三寶種。奪眾生眼。犯過比丘。應須治者。
或不與語。或不共坐。或擯出一國。乃至四國。有佛
法處。治如是惡比丘。諸善比丘。得安樂受法故。使
佛法久住不滅。涅槃經云。佛言。譬如國王。諸羣臣
等。有犯王法。隨罪誅戮。而不捨置。如來世尊。不如
是也。於毀法者。與作驅遣羯磨。訶責羯磨。為欲示
諸惡行之人。有果報故。有持戒比丘。護持正法。見
壞法者。即能驅遣。訶責徵治。當知是人。得福無量。
不可稱計。勝鬘經云。佛言。菩薩所有恒河沙數。無
量行願。皆應攝入一大願中。所謂護持正法。護持
正法者。是大境界。乃至少護持正法。令魔波旬得
大憂惱。我不見餘一善法。能令惡魔生此憂惱。惟
少護持正法之者。按唐書。顯慶元年五月。敕天下
僧尼。有犯法者。以僧律治之。不得與民同科。斯誠
聖王賢臣。不忘靈山之囑。王臣如此尊重三寶。護
持法門。而出家者。反作破法事。實為僧中之大賊。
法門之惡魔。經云。毀犯禁戒。猶能為諸人天。示涅
槃道者。謂其雖為煩惱所逼。毀犯於一時。然戒破
而見不破。恒說正法。時懷慚愧。故云其已於三寶
中。心得信敬。又能讚歎一乘。深信因果。故瓔珞經
云。捨戒不捨大願。破戒不破正見。斯人終得還復
清淨。優波離問經云。住大乘菩薩。於初日分時。有
毀犯罪。當中日分時。不捨行一切智心。如是菩薩
得戒蘊具足。若中日分時。有毀犯罪。當後日分時。
不捨行一切智心。則菩薩戒蘊。亦復具足。非同今
者無般若慧。自謂有智。常作惡業。不畏後世。撥無
因果。無慚無愧。邪見之徒。可比也。今時復有爭占
田地。及住處等。躬持詞狀。詣於公庭。而甘為屈膝。
勝則猶恨責彼不深。負則自取刑辱。大玷僧倫。了
無羞愧。猶云我受菩薩大戒。誠可恥也。
如是九戒。應當學。敬心奉持。
從揀擇受戒戒。至此破法之九戒。應一一習學。恭
敬奉持。不可暫忘也。
○三總結。
諸佛子。是四十八輕戒。汝等受持。過去諸菩薩已誦。
未來諸菩薩當誦。現在諸菩薩今誦。
前已一一勸持。今復總舉三世菩薩誦以勸持。可
謂大悲諄諄慈誨無倦。雖粉身碎骨。亦奚足云報
哉。
●三流通（分二）　初正囑流通　二結頌迴向流通。
○初正囑流通。
諸佛子聽。十重四十八輕戒。三世諸佛已誦。當誦。今
誦。我今亦如是誦。汝等一切大眾。若國王王子百官。
比丘比丘尼。信男信女。受持菩薩戒者。應受持。讀誦。
解說。書寫佛性常住戒卷。流通三世一切眾生。化化
不絕。得見千佛。為千佛授手。世世不墮惡道八難。常
生人道天中。
此是釋迦如來。付囑在座道俗大眾。令流通此戒。
以此五十八戒。是諸佛之本源心地。菩薩眾生成
<pb n="642"/>
佛之根本。故三世諸佛。及今佛皆誦。汝等一切在
會大眾。受菩薩戒者。囑令行五事。一受持莫失。二
闇讀通利。三朗誦令聞。八部獲益。四解悟義理。為
人廣說。五書寫流通。普利一切。大士授諸眾生心
地大戒。彼既得戒已。彼復書寫此戒卷。轉授一切
眾生心地大戒。此諸眾生。既得戒已。復書此戒卷。
轉化將來一切眾生。如是三世。化復轉化。展轉相
因。如燈燈續𦦨。無盡無絕。正所謂荷負三世佛法。
誘化一切。然無盡燈是也。如是三世一切眾生。依
戒修行。故皆得見本源千佛。佛為授手。摩頂授記。
從今以往。不墮三惡八難。以至成等正覺也。佛性
常住戒卷者。此是舍那心地佛性常住不變不易
之戒。故一受直至成佛。不同聲聞戒。止在一生也。
世世。是離苦。常生。是得樂。以此戒能止身口意之
非。故不墮惡道。出生萬善。故常生人天。原此佛性
心地大戒。因該果海。果徹因源。即凡成聖。而豈止
離三惡生人天耶。須知如來未出世時。天竺之人。
多樂生天。佛且暫就初學凡情未契心源者。起其
忻善報。厭惡道苦。而為說也。今佛初會說法。若直
示之以極果。恐其心生疑惑。致有退失正戒大益。
或由此戒力。不墮惡道。常生有佛世界人天中。見
佛聞法。速階不退也。
我今在此樹下。略開七佛法戒。汝等大眾。當一心學
波羅提木叉。歡喜奉行。如無相天王品勸學中。一一
廣明。三千學士。時坐聽者。聞佛自誦。心心頂戴。歡喜
受持。
略開者。謂七佛法戒。非止五十八。今所說者。是略
示七佛法戒。如一毛頭許。俾就初機易學。則歡喜
奉行。如欲廣知戒中事理。當如大本無相天王品
中詳明也。三千學士者。未階妙覺。猶居學地。故名
學士。時如來勸百萬億大眾。當一心學。而在會三
千諸大菩薩。聞佛自誦。故尊重頂戴受持。此亦舉
先學。以攝百萬億之初機也。
爾時釋迦牟尼佛。說上蓮華臺藏世界。盧舍那佛所
說心地法門品中。十無盡戒法品竟。千百億釋迦。亦
如是說。
初明一日月世界。一釋迦如來說舍那所說心地
十無盡戒法竟。後明千百億日月世界中。千百億
釋迦如來。悉同說舍那心地十無盡戒法。故云亦
如是也。今單舉十重。不言四十八者。以此十戒。包
攝無量諸戒。況四十八。故云無盡戒法也。
從摩醯首羅天王宮。至此道樹下。十住處說法品。為
一切菩薩。不可說大眾。受持讀誦。解說其義亦如是。
前明一佛說舍那所說心地十無盡戒。千百億佛
悉亦同說。今明於十住處。說諸法門。下文總結千
百億釋迦。及一切諸佛。說諸法門。亦如是也。
千百億世界。蓮華藏世界。微塵世界。一切佛心藏。地
藏。戒藏。無量行願藏。因果佛性常住藏。如是一切佛
說無量一切法藏竟。千百億世界中。一切眾生受持。
歡喜奉行。
世界之多。不可以數說。故舉微塵喻之。一塵喻一
世界。故云微塵世界也。蓮華藏世界。具足無量微
塵世界。如是千百億世界。微塵世界。總不出一蓮
華藏世界。如是世界中。一切諸佛同具心等諸藏。
故同說諸藏。藏者。包含之義也。一心藏者。惟一真
如心體。圓包太虗。具足萬法。無量妙用。故如藏也。
二地藏者。心體本無分別。平等如地。出生無盡諸
善功德。故如藏也。三戒藏者。心體本空。而具足無
盡戒法。容納無量福河。故云藏也。四行願藏者。心
行善事曰行。心所尅期曰願。行海無邊。願門無盡。
故云藏也。五因果佛性常住藏者。心之始修名因。
終之所證名果。然因該果海。果徹因源。因果互融。
而證法身。是名為佛。法身性本寂滅。湛然常住。而
<pb n="643"/>
不變不遷。圓包法界。量等虗空。故云藏也。心藏。地
藏。戒藏。正顯此非小乘波羅提木叉。乃菩薩本源
心地正法戒也。如是一切佛者。即上千百萬億。蓮
華藏。微塵世界諸佛也。如是無量諸佛。說無量一
切法藏。如此五藏。該盡無餘。而戒藏為五藏之樞
要。握樞要。而萬行備。聖果圓。是故三世一切諸佛
同說。千百億世界一切眾生。各各尊敬受持。歡喜
奉行。
若廣開心地相相。如佛華光王。七行品中說。
心地相相者。元心地無相。而戒有持犯。即心地之
相。相有總別。十重是總。四十八是別。總有無量。別
亦無窮。重重無盡。猶天帝網。如欲廣開發明心地
事理之相。當如大本七行品中說。然此品。今此方
無也。
○二結頌迴向流通。
此頌雖非佛說。而文義備悉。或西土賢聖所置。或
此方哲人所安。乃讚歎持戒。勸學。度生。發願。迴向
之文。如比丘戒本。初述讚頌。中列戒相。後結頌迴
向。方合三啟之義。今闕初讚頌。以今經非全本。品
兼上下故也（誦戒式中。略具讚頌）。
明人忍慧強。能持如是法。未成佛道間。安獲五種利。
強是勇銳堅固義。忍即生法忍也。慧是般若慧。由
生法忍。而心不動。以般若慧。而斷惑證真。是知此
心地大戒。故非愚小淺慧所可堪受。乃明達智者
方能持也。未成佛道間者。能堅持此戒法。汝定成
佛。今雖未成。而於其中間。世世先獲此五種福德
利益也。安獲者。由戒德力故。安然而然自得。非虗
望強求之也。下五種利。出地持經。
一者十方佛。愍念常守護。二者命終時。正見心歡喜。
三者生生處。為諸菩薩友。四者功德聚。戒度悉成就。
五者今後世。性戒福慧滿。此是諸佛子。
一由保重堅持諸佛心地之戒。故得諸佛慈悲愍
念。常為守護。令其安修道業。成就自行。無致退失。
及魔所得便。故般若經云。如來善護念諸菩薩是
也。二由自具正見。了知善惡因果無爽。毀戒即墮
惡道。故終時必心生怖畏。持戒則往生佛剎。故終
時心自生歡喜。比丘戒本云。如人自照鏡。好醜生
欣慼。是也。三謂此戒是三世菩薩敬重愛護。同學
同持。豈不生生世世。在在處處。常為三賢十聖。諸
大菩薩提携。與之為友耶。四謂六度萬行。無量眾
善功德之聚。若能持戒品之一度。其餘諸度萬行
功德等。悉皆成就也。五謂此戒是本源佛性之戒。
性自賢善。身口業淨。任運止惡。任運生善。止惡是
慧。生善是福。今生堅持。則晝夜福德智慧。任運增
長。後世二嚴圓滿。成佛極果。號曰兩足尊。一切佛
子從戒而生。今能持戒。福慧漸滿。即是諸佛真子。
當來紹繼佛位也。
智者善思量。計我著相者。不能生是法。滅壽取證者。
亦非下種處。欲長菩提苗。光明照世間。應當靜觀察。
諸法真實相。不生亦不滅。不常復不斷。不一亦不異。
不來亦不去。如是一心中。方便勤莊嚴。菩薩所應作。
應當次第學。於學於無學。勿生分別想。是名第一道。
亦名摩訶衍。一切戲論惡。悉從是處滅。諸佛薩婆若。
悉由是處出。
決定了知故名為智。即是以般若觀慧。審思籌量。
知外道凡夫。迷本真心。謬計神我。妄執四大為自
身相。六塵緣影為自心相。故不能發生是心地戒
法也。滅壽取證者。二乘身滅智。取證枯寂涅槃。
故非下菩提種子處也。如欲增長菩提道芽。當來
成等正覺。以智慧日。照曜世間。破諸眾生。煩惱闇
宅。惟在今時。以般若觀慧。靜觀諸法真實相也。一
切諸法。皆從緣生。緣生無性。當體即空。空即真空。
真空無相。故云實相。即本源心體也。真空實相。不
<pb n="644"/>
屬有為身心。故非生滅。不墮二邊。故非斷常。不墮
數量。故非一異。本離動靜。故無來去。如是諸法。唯
是一心。菩薩欲得莊嚴本源心地。還從自心起用。
以方便智。照心境界。境界即是實相。故云靜觀察。
所應作者。謂大士應於戒定慧。次第習學。菩薩修
進六度萬行。無戒而不持。無善而不修。無生而不
度。所謂萬事門中。一法不捨。故云學。觀察一念不
生。前後際斷。萬法俱息。所謂金色門頭。一塵不立。
故云無學。若起念分別。即是有為心識。非般若智。
則不能趣人第一中道。摩訶衍。此云大乘。暫起分
別。即凡夫有無。二乘偏見。非大乘中道。若趣入大
乘中道。則若有若無。亦有亦無。非有非無之戲論
惡見。從是而滅矣。薩婆若。此云一切智相。在因名
般若。在果名薩婆若。即是諸佛一切種智。諸佛種
智。皆由不起分別。滅諸戲論。直入中道。而出生也。
是故諸佛子。宜發大勇猛。於諸佛淨戒。護持如明珠。
過去諸菩薩。已於是中學。未來者當學。現在者今學。
此是佛行處。聖主所稱歎。
是故者。承上起下之詞。欲得諸佛薩婆若。宜應發
起精進勇猛。堅持諸佛心地淨戒。如護明珠也。然
珠體本自潔淨圓明。大士持戒不染故淨。無虧故
圓。癡暗破故明。是為善護持也。此戒是三世菩薩。
所同習學。而證菩提。十方諸佛。所共行履。而趣涅
槃也。佛是聖中之聖。故稱聖主。佛子如是勇猛。護
持淨戒。故為諸佛之所共讚歎也。
我已隨順說。福德無量聚。迴以施眾生。共向一切智。
願聞是法者。悉得成佛道。
我者。作頌人自稱。今亦可以為誦戒者稱也。隨者
不乖經文。順者不違戒旨。謂我今說此心地大戒。
即有無量福德積聚。心無悋惜。盡以迴施一切眾
生。悉同趣向如來一切智智。不向人天二乘小果。
復願有聞如是戒法者。盡成無上佛道。葢由此戒
一言一字。皆從舍那心地流出。是諸佛之本源。菩
提之根本。故一聞之。則永為佛種。豈不成等正覺。
但由根有利鈍。修分勤墮。故成有遲速。若得一念
相應。前後際斷。生佛無二。古今冥一。又何遲速之
有哉。

佛說梵網經菩薩心地品下略疏卷八（終）

音義
五濁一眾生濁。謂此末世眾生。不孝敬父母師
長。不畏惡業果報。不修善法也。二見濁。謂眾生邪
見熾盛。不修正道也。三煩惱濁。謂眾生愛欲。慳貪。
瞋諍。誑惑。惱亂心神也。四命濁。謂眾生惡業日增。
壽命短促也。五劫濁。謂饑饉。疾疫。刀兵。三災起時。
眾生無不被害也。
二嚴福慧圓滿。莊嚴盧舍那身也。
六塵謂色聲香味觸法之六塵。能染污眼耳鼻
舌身意之六根。故名為塵。
福田僧謂有人供養此僧。得無量福。世世不受
貧窮。得大富樂。如沃壤田。多獲成實。今俗訛稱不
勤齋戒。坐食田地者。為福田僧。大違經旨。
師子梵語㕽多。此云師子。方頰。大骨。身肉肥滿。
頭大。眼長。光澤明淨。眉高而廣。牙利白淨。口鼻方
大。齒密齊利。舌赤白色。雙耳高上。髦髮光潤。上身
廣大。膚肉堅著。修脊細腰。其腹不現。長尾利爪。其
足安立。身有大力。食不過時。
皇臣護法
元魏宣武帝。景明二年。詔僧有犯。悉付昭玄都統
法師。以內律僧制判之。
梁武帝。制僧尼犯過。依佛律行罰。
唐代宗。永泰元年。詔出家沙門。尊居三寶。其令天
<pb n="645"/>
下官司。毋得捶辱僧尼。
徽宗宣和。敕吳國公。主敬重空門。品官庶民。有毀
辱僧尼者。照祥符三年指揮。
宋景德三年。敕品官。無故毀辱僧尼。口稱禿字者。
勒停見任。庶民流千里。
元世祖。見僧有過。不加王法。止令閱教懺悔。
生法忍生忍有二。一謂於恭敬供養順境中。能
忍不著則不生憍逸。二謂於瞋罵打害逆境中。能
忍則不生忿恨怨惱。是為生忍也。法忍亦有二。一
者非心法。謂寒熱風雨饑渴老病死等。二者心法。
謂瞋恚憂愁疑婬欲憍慢諸邪見等。若於此二法
能忍不動。是名法忍。

<article id="n696">半月誦菩薩戒儀式註</article>

No. 696
<sarticle>附半月誦菩薩戒儀式註</sarticle>

毗補提囉怛娜伽耶婆那摩賀
冐地質多沙門　弘贊　注
按此誦式。未詳作者。尋其始末。多錄菩薩戒本經
及一切有部戒本之文。然菩薩戒本。乃北凉曇無
讖法師所譯。其有部戒本。是大唐景龍四年。義淨
三藏奉詔譯。今此戒序文云。於像法中者。葢如來
滅度一千年。教流漢地。自漢明帝。至宋仁宗辛卯
歲。教被此土。一千年。名為像法。自此以後。悉名末
法。既云於像法中。明非末法時作。戒本後譯。復非
唐上所輯。可是唐末宋初。台教人集也。
眾中當差堪能誦者誦之。眾既雲集。先舉香讚畢。
三稱云。
南無梵網教主盧舍那佛。
次舉開經偈。其誦者昇座。白眾云。
某甲稽首和南。敬白大眾。僧差誦戒。恐有錯悞。願同
誦者。慈悲指示。
○初歸敬三寶　二䇿修　三作前方便
　四誦戒序　五結問　六正誦戒經。
<other>○初歸敬三寶</other>
菩薩戒眾等。諦聽。
歸命盧舍那。十方金剛佛。亦禮前論主。當覺慈氏尊。
今說三聚戒。菩薩咸共聽。
梵語南無。此云歸命。亦云歸依。盧舍那。此云淨滿。
是報身佛。詳如疏釋。十方金剛佛者。十方世界。一
切諸佛。皆入金剛定。斷最後微細無明。而成等正
覺。即金剛道後。證不壞性也。今就功能邊稱。故曰
金剛。就所證邊稱。故名佛。佛者覺也。梵語彌勒。此
云慈氏。慈氏菩薩。從佛出家。剏造大乘諸論。如瑜
伽師地論等。後代祖述。如馬鳴龍樹菩薩等。故稱
慈氏菩薩為前論主。後第十小劫。人壽八萬歲時
下生成佛。故云當覺慈氏尊（將欲誦戒。故先歸命三寶。以求加被）。三
聚戒者。一攝律儀戒。則無戒而不持。戒是防非止
惡義也。二攝善法戒。則無善而不修。善謂廣修六
度萬行也。三攝眾生戒。則無生而不度。然此五十
八戒。能斷諸惡。即是攝律儀戒。斷惡便能成就諸
善。即是攝善法戒。惡斷善圓。便能饒益有情。即是
攝眾生戒。一切諸法。此三攝盡。故云聚也。然律儀
多主內德。攝生屬於外化。攝善兼於內外。由內以
善修己。外以善導人。是則下化眾生。中修萬善。惡
盡而善圓。上成佛之極果。故菩薩戒本經云。教化
眾生。常無勞倦。善業畢竟。速成佛道是也。十方佛
是佛寶。慈氏菩薩。是大乘僧寶。三聚戒。是大乘法
寶。菩薩咸共聽者。此是誡眾聽戒也。謂現前聽眾。
皆共一心諦聽。聽而思。思而修也。
戒如大明燈。能消長夜闇。戒如真寶鏡。照法盡無遺。
<pb n="646"/>
戒如摩尼珠。雨物濟貧窮。離世速成佛。唯此法為最。
是故諸菩薩。應當勤護持。
上文出菩薩戒本經。言心地大戒。能破無始生死
無明之癡闇。故如世之明燈。由能破生死無明。即
攝律儀戒也。此戒能別止持作犯。一切善惡諸法。
分析無餘。故如世之寶鏡。妍[媏-而+(一/虫)]盡現。故比丘戒本
云。如人自照鏡。好醜生欣慼。由能去惡集善。照了
佛地功德智慧。即攝善法戒也。梵語摩尼。此云如
意。是眾珠之王。出龍王宮中。人若得之。置於剎竿
頂上。隨眾生意之所欲。即雨一切金銀七寶。種種
樂具等物。今此戒法。出生無量勝定妙慧。一切善
法聖財。濟諸無法饉乏眾生。故如世之摩尼。能濟
貧窮。由能雨聖法財。濟九界之貧窮。即攝眾生戒
也。此心地正戒。是出離生死法中之妙術。速成正
覺之最要。故比丘戒本云。一切眾律中。戒經為上
最。彼於人天聲聞小乘法中稱最。此於菩薩大乘
法中。以三聚淨戒為最。故云離世速成佛。唯此法
為最也。是故者。既知此戒。具如上功能。故當精勤
護持。無令有所虧犯也。
<other>○二䇿修</other>
諸大德。春分四月日為一時。
俗法一歲四時。佛法一歲三時。除去秋時。此有二
義。一佛為諸弟子破保常心故。以秋是收成時。物
皆結實。人計為常為樂。為破此著。故不言秋也。二
佛為開後安居。立迦提月。令後安居人。續結得成。
還名坐夏。不名坐秋。為此義故。故去秋時也。今言
春分四月者。從臘月十六日。至四月十五日。名為
春分。從四月十六日。至八月十五日。名為夏分。從
八月十六日。至臘月十五日。名為冬分。今先標春
分。後二分。應隨時改之（迦提。此云昂星。昂星直此月故。即七月十六日。至八
月十五月是）。
半月日已過。
臘月盡為半月。正月十五為一月。正月盡為一月
半。二月十五為兩月。二月盡為兩月半。三月十五
為三月。三月盡為三月半。四月十五為四月。餘夏
冬二時。準此改之。
少一夜。餘有一夜三月半在。
少一夜者。謂臘月盡。日間布薩。以今夜猶屬今日。
夜分未滿。故云少也。餘有一夜者。以未滿故。尚餘
有一夜也。若於初夜。中夜。布薩。應云少半夜。餘有
半夜也。佛不聽後夜布薩。恐布薩未竟。明相已出。
則是二日共一布薩。便成非法也。若正月十五日
布薩。應云。少一夜。餘有一夜三月日在。自餘半月
半月。但改下句。如正月盡布薩。改云。兩月半在。二
月十五日。應云。兩月日在。二月盡。應云。一月半在。
三月十五日。應云。一月日在。三月盡。應云。半月日
在。或有不知佛制。教者。謂遇月小布薩。可云少一
夜。如月大。則不必言。若爾。何獨少一夜。而亦少一
日。即應直言少一日。上句當云十四日已過。下句
方言少一夜。然諸國所制律法不同。月之大小亦
非一定。但隨月稱。無分大小。以亂常則。如遇閏月。
還依正月稱之。若不依正。則時有五月矣。
老死至近。佛法欲滅。諸大德。優婆塞。優婆夷。為得道
故。一心勤求精進。所以者何。諸佛一心勤求精進。故
得阿耨多羅三藐三菩提。何況餘善道法。各聞強健
時。努力勤修善。如何不求道。安可須待老。欲何樂乎。
從春分至此。是述說一切有部戒本文。今此加在
家二眾。若無二眾。則不必誦文。如有沙彌菩薩等。
當云諸大德等。準菩薩戒本。則稱諸大士。言老死
至近者。上謂幾月日已過。餘有幾月日在。正為令
覺日月時遷。老死逼近。所謂日往月來。颯然白首。
無常老死。不與人期。是也。佛法欲滅者。若不依戒
進修。正法便滅。正法既滅。更向何處修行。故律云。
<pb n="647"/>
有秉羯磨說戒。則正法未滅世間。毗尼藏者。是佛
法壽命。毗尼藏住。佛法亦住。以諸善法。勝定妙慧。
皆藉戒而生也。阿耨多羅三藐三菩提（下三字上。應有訖字
二合）。阿耨。此云無上。三藐。此云正。三菩提。此云等覺。
即無上佛道也。餘善道法者。謂根力覺道禪定三
昧。乃至聲聞緣覺人天道法。故彼戒本云。由不放
逸。必當證得如來應正等覺。何況所餘覺品善法。
各聞強健時者。謂今各各得聞誦此戒法。當趂此
身心強健之時。努力勤修眾善。如何。是反徵之詞。
謂既已得聞戒法。如何不求進修道業。豈可安然
直待年殘衰老。修進不能。死日逼近。更欲求何等
樂。故云欲何樂乎。
是日已過。命亦隨減。如少水魚。斯有何樂。
上二句直示。下二句設喻。此頌出出曜經。時南海
卒涌驚濤浸灌。有三大魚。流入淺涇。共相謂言。我
等厄此。及漫水未減。宜可逆上。還歸大海。復礙小
舟。不得越過。第一魚。盡力跳舟得渡。次魚。復憑草
獲過。第三魚。氣力消竭。水亦漸涸。不知死至。尚自
優游。佛因說頌。以警世人。是日。即今日分限既定。
寧容希增。今過一日。即是減少後之壽命一日。故
云隨減。日既如是。年月可知。奚可待老。坐喪天年
哉。魚既水少。加以風吹日暴。癡魚無知。游洋自若。
老死將至。地水火風。四大侵陵。日夜交逼。甚於少
水之魚。故云斯有何樂。若能發勇猛心。不著二邊。
依於中道。事理無礙。圓修圓證。頓契無生。超二死
涇。復本真源。如魚盡力。跳舟得過。如或根器不能。
即當依教修行。證真空理。歷諸階位。出生死流。如
魚憑舟頭尾草邊得過。設若懈怠。不求昇進。苟貪
人天之少欲樂。不覺無常將至。誠如少水癡魚也。
<other>○三作前方便</other>
僧集不。
凡作羯磨布薩。一切法事前。皆須秉此六方便法。
方得成就。故同一界內僧。並須身心共集一處。為
防別眾破僧方便。故今先問。若集。應答云已集。
和合不。
同一法事。和集一處。必須心口無諍。不來者與欲。
上雖云集。猶防鬪諍因緣。有妨法事。故今次問。若
和合。應答云。和合。
僧集和合。何所作為。
謂僧今既和集。所為何等法事。法事非一。然皆委
僧量宜。故須對眾問其所作。今作布薩。應答云。
說戒布薩。
若非布薩時。當據事稱之。或有於集僧後。復加單
白羯磨已。方喚沙彌菩薩入。寧知菩薩大戒。廣收
一切。人非人等。不局於僧。故今不云說戒羯磨。而
云說戒布薩。即受菩薩戒時。亦無羯磨。惟對佛菩
薩像前三白。即是羯磨。若比丘僧作諸羯磨法事。
應在餘時。或菩薩比丘布薩後。揀去未受具者。方
可作羯磨也。
此中未受菩薩戒。及不清淨者出不。
此揀二種人。一未受心地大戒。二曾受已犯。犯有
二種。一犯十重。未曾得見好相。二犯輕垢。未曾對
首懺悔。俱不聽共作布薩。即當遣出眾外。離見聞
處。若無者。應答云。此中無未受菩薩戒。及不清淨
者。
不來囑授菩薩。有幾人說欲。及清淨。
若無。應答言。此中無說欲。及清淨者。若有。應如下
如法說。不來者。謂不至會集處也。囑授者。眾僧凡
作一切法事。必須身心俱集。方成和合。設自有佛
法僧事。或病事。或瞻病等緣。乃開心集。聽傳心口。
應僧所作之事。方得彼此俱辦。不妨法事。復無別
眾之過也。說欲者。謂說意樂。僧所作如法僧事。我
心樂欲隨喜同作。但為某緣事。不能赴集。即應囑
<pb n="648"/>
授一人。傳自心口。至僧中說也。可對受囑人。作如
是言。大德一心念。我菩薩戒比丘某甲。如法僧事
與欲清淨（一說）。若病重不能說。應身手現相。其受囑
人。持欲至僧中。即具威儀答言。大德僧聽。菩薩
戒比丘某甲。我受彼欲清淨。彼如法僧事。與欲清
淨（一說）。若非布薩時。僧作諸羯磨法事。即除清淨二
字。今亦不得單與清淨。以布薩時。僧或作諸法事。
故須欲及清淨俱與。由自無罪清淨。方許布薩也。
<other>○四誦戒序</other>
諸佛子等。合掌至心聽。我今欲說諸佛大戒序。眾集
默然聽。自知有罪。當悔懺。悔懺即安樂。不懺悔。罪益
深。無罪者默然。默然故。當知眾清淨。諸大德。優婆塞。
優婆夷等。諦聽。
聽有二事。一合掌恭敬誠聽。二無罪清淨許聽。諸
佛子等。是指現前聽戒四眾佛子也。諸佛大戒序
者。此心地戒是三世諸佛同說。超出二乘之上。故
名大戒也。序者緒也。是十重四十八輕一經之由
緒也。眾集有二。一身根和集一處。二至心默然靜
聽。懺悔即安樂者。自知有犯。當於未布薩前。如法
說露悔過。方許聽戒。由懺悔。則現前身心清淨。故
得安樂。後世不墮三途。至得涅槃大樂。若不說露
懺悔。覆藏一夜。即得一輕垢罪。故云罪益深也。優
婆塞。此云近事男。優婆夷。此云近事女。是受五戒
者。若未受五戒。不得與授菩薩戒。若誦戒時。須朗
聲字字分明不緩不急。不應長聲唱咏也。
佛滅度後。於末法中應當尊敬波羅提木叉。波羅提
木叉者。即是此戒。持此戒時。如闇遇明。如貧人得寶。
如病者得瘥。如囚繫出獄。如遠行者得歸。當知此。即
是眾等大師。若佛住世。無異此也。
囑令末法當尊戒為師也。佛法有正像末三時。如
來滅度後。初一千年。名為正法。人有稟教。便能修
行。即能證果。第二千年。名為像法。像。似也。謂有教
有行。似正法時。人有稟教。便能修行。而多不能證
果也。正像既往。今當末法。人雖稟教。而多不能修
行。縱能修行。而不能證果。舊本云像法。佛滅度已
將三千年。今非彼時。故改之。波羅提木叉。此云保
解脫。謂保任行人。得解脫生死。而證常樂我淨也。
餘如疏釋。此戒是大法炬。能破眾生煩惱之幽宅。
故如闇遇明。此戒具足無量功德法財。與菩薩作
福慧資糧。故如貧人得寶。此戒能療眾生三毒惡
業罪報。故如病者得瘥。此戒具諸解脫妙用。能除
眾生三界牢獄繫縛之苦。故如囚繫出獄。此戒能
休息眾生長劫流轉。而入涅槃大城。故如遠行者
得歸。此五喻。是讚戒功能也。大師。即釋迦如來。如
來臨般涅槃時。阿難白佛言。如來在世。以佛為師。
如來滅度。以何為師。佛言。當依波羅提木叉為師。
故云當知此戒。即是眾等大師。今能尊戒修行。即
佛在世無有異也。義疏云。菩薩戒者。運善之初章。
却惡之前陣。直道而歸。生源可盡。聲聞小行。尚自
珍敬木叉。大士兼懷。寧不精持戒品。內外二途。咸
皆敬奉。王臣眾庶。委質虔恭。斯乃趣極果之勝因。
結道場之妙業。故當尊敬。如佛無異也。
怖心難生。善心難發。故經云。勿輕小罪。以為無殃。水
滴雖微。漸盈大器。剎那造罪。殃墮無間。一失人身。萬
劫不復。
上偈。出法句經。以俾識因果無爽也。怖罪之心難
生。樂善之心難發。水滴喻罪小不可輕。積小成多。
充滿身心。如盈大器。故菩薩護持禁戒。輕罪重罪。
敬重堅固。等無差別。梵語剎那。此云一念。乃時之
極速也。如壯士一彈指頃。有六十五剎那。一剎那
中。有九百生滅。謂造罪之極速。殃報之長遠。墮落
無間地獄。長劫受苦。從地獄出。復墮餓鬼畜生。流
轉三界。旋環六道。千生萬死。不得人身。故云萬劫
<pb n="649"/>
不復。
壯色不停。猶如奔馬。人命無常。過於山水。今日雖存。
明亦難保。
少壯之色力。日衰一日。剎那剎那不停。故如白駒
之過隙。驟馬之奔趍也。無常者。遷流不住之義。人
命念念遷移。迅速過於山之瀑流。既是無常。則呼
吸難測。又明日寧能保哉。
眾等。各各一心。勤求精進。慎勿懈怠懶惰。睡眠縱意。
夜即攝心。存念三寶。莫以空過。徒設疲勞。後代深悔。
眾等。各各一心。謹依此戒。如法修行。應當學。
先各各一心。是誡令精進。無虗度光陰。日則讀誦
經律。初夜後夜。則攝心坐禪。中夜欲息。不可縱意
睡眠。生多過失。惟當存心。繫念三寶名號。令罪滅
福生。離諸過失也。徒者空也。日則六情外奔。涉諸
塵境。曰勞。夜來身心困倦。曰疲。如此疲勞。不但空
施無益。而且三業之罪日積。必當墮落三途。追悔
無及。故云後代深悔也。後各各一心。是誡令謹慎
身心。依此正戒修行。勤力習學。如說如持。不雜餘
念。故云一心。
<other>○五詰問</other>
諸大德。今（白黑）月十（五四）日。作布薩。說菩薩戒。眾當一心
善聽。有罪者發露。無罪者默然。默然故。當知諸大德
清淨。堪說菩薩戒。已說菩薩戒序竟。今問諸大德。是
中清淨不（三問）。
若犯輕垢。先不憶罪。今三問方憶。即當向眾發露。
懺悔清淨已。方堪聞戒。若知而默然。復犯故妄語
罪。故三問時。正當以鏡自照。或時對眾懺悔。恐致
閙亂布薩。即當向比座發露所犯。或應心念。須布
薩竟。當如法懺悔。如是者。乃得聞戒。若憶犯十重。
即當起座。出於眾外。待眾布薩竟。須向知法者。盡
情發露。悲泣流淚。請教滅罪之方也。默然故者。是
表清淨故也（問。此上有種種讚戒功能。今何不錄。答。以上歸命中。及戒序中。曾已略具。
今末法凡情。心多懈怠。樂簡厭繁。復恐延遲誦戒。故不錄。
諸大德。是中清淨。默然故。是事如是持。
是事如是持者。持是了達不忘之義。已三詰問。眾
皆清淨。由清淨故默然。由其默然故。此事我今如
是了達不忘。知眾清淨。堪為說戒經也。問。舊先誦
戒序等。次集僧問和。後事詰問。今何先集僧。次誦
戒序。答。舊文倒故。義不順故。序既是一經之由緒。
誦序畢。即當詰問清淨。便說戒經。而復集僧。乃問
何所作為。即如比丘布薩。先誦讚頌。次即集僧。集
已。作白羯磨。白竟誦序。序竟詰問。問已便說戒經。
今以歸命文。準彼讚頌。䇿修集僧。亦準彼一切有
部戒本次第。但此無白羯磨為異。惟略示知白黑
月日耳。
<other>○六正誦戒經</other>
謂誦心地品下。從爾時起。至共成佛道。若有難緣。
當誦十重四十八輕戒。應云十重波羅提木叉。今
當說。至輕垢戒。應云。四十八輕今當說。如是一一
誦五十八戒文。復恐難緣將逼。應略誦十重中五
六戒全文。餘重及輕。但誦每戒名目亦得。今諸方
叢席。多是午前眾誦戒經。午後布薩。略誦戒相名
目。然大小兩乘。俱作布薩。或連誦時逼。可上午誦
比丘戒。下午誦菩薩戒。或眾多難集。可十四日比
丘作布薩。十五日菩薩作布薩。
既誦戒畢。下座謝眾云。
某甲敬謝大眾。僧差誦戒。三業不勤。戒文生澁。坐久
延遲。令眾生惱。望眾慈悲。布施歡喜。

附半月誦菩薩戒儀式註（終）

音義
根力覺道根是五根。力是五力。覺是七覺意。道
<pb n="650"/>
是八正道。詳如餘處釋。
二死涇即二種生死。如疏釋。
毗補提此云廣州。
囉怛娜此云寶。
伽耶婆那此云象林。
摩賀此云大。
冐地舊云菩提。
質多此云心。
沙門此云功勞。亦云勤行。勤行取涅槃故也。又
云息心。瑞應經云。息心達本源。故號為沙門。阿含
經云。捨離恩愛。出家修道。攝御諸根。不染外欲。慈
心一切。無所傷害。遇樂不欣。逢苦不慼。能忍如地。
故號沙門。
趍音池。奔走也。俗以奔趍之趍。為進趨之趨。非
也。

<article id="n697">梵網經直解</article>

<talk>No. 697-A
 梵網經直解弁言</talk>

言炎炎非夸。理空空不頑。達人信之餘。則大笑焉。人
生以四大偶聚之身生。未經禍亂。不識存亡輪報之
因。不發心地光明之藏。不繹
諸佛菩薩修證之書。不逢大善知識登壇開示宗義。
信者不槩見。而笑者接踵。固其所也。今天下荼苦蔑
以加矣。流寇擾戮中原。芟刈人命如草菅然。揆所元
來。豈不緣信者之乏人。而笑者之弘多乎。往見名山
大剎中。高置猊座。登演三車。伐大鏞。樹寶幢。侍從儀
仗。鵠立左右。儼然如古王者禮。祗承明訓。竦聽伏息。
此其與功令之畫一。將毋同然。卒不見浮提之人。屠
刀釋而見性。石額點而傳燈。豈有異故。則亦解法者
之未繩乎法。度世者之未遑自度也。余年來薦歷兵
戎。數經憂患。兵燹之慘。觸目痛心。念此火坑劫。何
繇以甘露楊枝灑之。立躋清涼乎。會戊寅秋。三昧大
師。廣集大眾說戒長干。現智身於華藏。騰應質於娑
婆。於時浮屠九級。放大光明。香靄薰空。梵音動地。都
人皈依投體者以萬數。薦紳先生暨諸文人名士。質
疑護法以百千數。而余爰得拜於風下。西來大意拈
示娓娓。隨叩洪鐘。耳聾却走。嗣是千華室結。四眾雲
來。即素有非笑我法。咸相顧咋舌。無敢出聲。余以是
信師之能以自度者度人。慈航寶筏具在是矣。昔大
雄氏。為一切眾生開心地道。或頓或漸。罔不基命於
戒定慧。今使人人立愛惟親。消除殺孼。玄夷脫劒。黃
巾賣刀。菩提樹下。珠光𦦨𦦨無生。本來各有安放佛
心地。黑風鬼國。悉是清淨大千。安見此五十八戒中。
固不已合天人眼而並觀。齊大小乘而一致歟。吾師
金䇿所駐。闡法繁殷。以夙所釋梵網經。簡閱推詳。宣
揚妙義。字櫛句比。不牽技葉。顏曰直解。為信之者廣
長舌也。若夫金剛寶藏。性地圓明。妙戒法門。修證源
本。亦無所庸解矣。
崇禎庚辰春王穀旦之吉　河間范景文敬撰

<other>No. 697-B
 進大寶華山三代律師著述奏章</other>

大寶華山慧居寺（臣）僧福聚謹
奏為恭懇
天恩收錄末學事（臣）僧山野庸愚仰承
皇上宣暢律宗誠千載罕遇之奇緣使歷代佛祖
增輝億萬緇流戴德由是（臣）僧念本山第一
代（臣）僧寂光著有梵網直解四卷二代（臣）僧
讀體著有毗尼止持十六卷毗尼作持十五
<pb n="651"/>
卷三壇正範四卷三代（臣）僧德基著有毗尼
關要十六卷誠乃戒律之楷模可為苾芻之
綱領今蒙
聖恩重修大藏敬將三代著述上懇
天慈收錄末學編入大藏續如來之慧命作後學
之津梁（臣）僧福聚躬闡
殊恩不勝感格之至謹
奏。
雍正十二年五月初二日
上命莊親王同超善自塏等將此書校閱明白編
入大藏。
本月十七日
上問莊親王止持五部等書入藏之事。
莊親王覆
奏（臣）同超善自塏商議華山三代所著戒律堪
為入藏但此內或有刪去者酌量刪去明白
奏請入藏於本日奉
上諭若有刪改者著令福聚帶往回南刪改明白
送到之日請旨入藏欽此。
乾隆元年十二月十八日啟
和碩莊親王
和碩和親王
寶華山住持（僧）福聚謹
啟為恭懇
慈恩轉達
天聽事福聚山野庸愚恭逢
聖世宣暢律宗重修大藏於雍正十二年五月初
二日在京請將華山律宗五部収錄入藏欽
奉
世宗憲皇帝俞旨將此書著令福聚帶回南去刪改
明白俟送到之日請旨入藏欽此欽遵福聚還山
焚香恭禱佛前敬述
聖恩詳閱梵網直解四卷毗尼止持十六卷毗尼作
持十五卷毗尼關要十六卷咸屬戒行之楷
模僧人之律典解釋詳明毋庸增註條分縷
細無可減刪福聚愚昧實不能增損一字惟
三壇正範四卷乃闡揚作持部內未盡精微
存之雖似涉冗繁刪之則作持部內又少發
明恐後學難於領會福聚回南之時曾將此
書留存一分於藏經館今應否將三壇正範
四卷刪除抑或並存伏候
欽定福聚恭逢
天降佛緣廣敷善願率土僧歸戒律敬懇
慈恩轉呈
天聽一併編入大藏永垂萬世伏乞
王爺恩賜轉
奏謹
啟
總理藏經館事務（臣）允祿弘書謹
奏為請
旨事據寶華山僧人福聚稟稱雍正十二年五月
初二日在京請將華山律宗五部收錄入藏
欽奉
世宗憲皇帝俞旨將此書著令福聚帶回南去刪改
明白俟送到之日請旨入藏欽此欽遵福聚還山
詳閱梵網直解四卷毗尼止持十六卷毗尼
作持十五卷毗尼關要十六卷咸屬戒行之
楷模僧人之律典解釋詳明毋庸刪減但三
壇正範四卷乃闡揚作持部內未盡之意今
應否刪除抑或一併賜入大藏等語（臣）等令
僧人超盛等詳加查看得三壇正範四卷其
受戒儀軌與作持部內實屬重複等語查三
壇正範既與作持部內重複應行刪去謹將
<pb n="652"/>
華山律部五種一併恭呈
御覽伏侯
欽定為此謹
奏請
旨。
乾隆二年正月二十六日交奏事太監王常
貴等轉
奏於本月二十八日奉
旨照所奏入藏欽此。
於乾隆三年十二月十五日大藏工竣。
乾隆四年六月二十六日欽奉
聖旨頒發藏經於乾隆五年五月初七日江甯織
造（臣）韓四格專誠齎送
龍藏一部計七千二百四十五卷到寺（臣）僧福聚
欽遵供奉望
闕謝恩今將（臣）僧所進本山三代律祖著述七函
欽依
頒奉卷次敬謹編刊方策板存寶華律社用廣流
通以此
功德恭為
今上皇帝祝延
聖壽無疆仰願
皇圖鞏固
帝道遐昌
聖日與佛日長明
金輪同法輪齊轉。
乾隆五年八月十三日司律寶華第七世
欽命傳戒
賜紫沙門慧居寺住持（臣）僧福聚恭紀

<other>欽定龍藏梵網直解卷帙字號標目</other>

勞字號（一之十）
卷一
上之一
弁言（至）故云不共
卷二
三華光請釋（至）更廣說之
卷三
二明十行義（至）
上之二
故云深深心解脫也
卷四
四達心位（至）二文所說
卷五
四體性爾𦦨地（至）無二相矣
卷六
下之一
二明心地戒（至）詞旨切矣
卷七
三正結戒品（至）可不慎歟
卷八
二說輕戒相（至）亦復如是
卷九
下之二
第二十一瞋打報仇戒（至）尚為略也
卷十
第四十揀擇授戒戒（至）後䟦

<other>No. 697</other>
<sarticle>佛說梵網經直解上卷之一</sarticle>

姚秦三藏法師　鳩摩羅什奉　詔譯
<pb n="653"/>
明廣陵傳戒後學沙門　寂光　直解
菩薩心地品之上
○直解大意五　初釋經題目　二釋譯人名
　三釋經品題　四明分科義　五正解經文。
○初釋經題目。
佛說梵網經。此一經之題也。得此數字標題。即知
如來出世說法之本懷。洞明全經之大旨矣。直解
經題。有總有別。總。謂佛指說梵天宮中嚴飾身殿
之網羅幢。以喻心地法門之戒經。別釋有五。一明
能說佛。二明所說義。三合明佛說。四指喻表法。五
結歸其名。一明能說佛者。梵語佛陀華言覺者。謂
覺身心大幻。究竟諸法性相故。覺有三義。一自覺。
異凡夫。二覺他。異二乘。三覺滿。異菩薩。云何自覺
異凡夫。以凡夫墮煩惱網。我見為網。為因六根。攬
諸塵。背梵行。趣五欲。縱三毒。輪六道等。眾目齊彰。
不能自覺。惟如來從凡夫發心。本佛性戒。悟自性
之真空。了惑業之虗妄。功成妙智。逈脫根塵。故異
凡夫。云何覺他異二乘。以二乘愚無明網。空見為
綱。則厭生死。取涅槃。憎三界。惡四生。惟自寂。遠大
心等。眾目齊彰。不能覺他。惟如來離色數量。證平
等智。得法性空。運無緣慈。入魔佛界。廣化眾生。離
苦得樂。故異二乘。云何覺滿異菩薩。以菩薩留識
情網。愛見為網。則起大悲。度眾生。歷五位。修萬行。
破無明。分證理等。眾目齊彰。覺未能圓。惟如來心
色俱離。根本智顯。五住盡。二死亡。三覺圓。萬德備。
在天。為天中天。在聖。為聖中聖。故異菩薩。號曰。究
竟覺了之佛。如來具足十號。今舉一號。則十號齊
彰。此佛。即娑婆世界說法之教主也。二明所說義
者。說者。悅也。有自他之別。謂佛所證法。生佛平等。
時以四辯。應機而說。暢悅所懷。謂之自悅。眾生聞
者。頓明佛性。得受佛戒。即入佛位。心悅所聞。謂之
他悅。故曰。說者悅也。三合明佛說者。通論說法有
五種人。謂佛。菩薩。天。仙。化人。皆能說法。言佛說者。
以心地戒法。乃覺皇金口親宣。非餘者能說故。又
法。報。化佛。皆能說法。此經屬何佛說。按義推之。乃
依法身根本智。起後得智。現報身為說法王。報身
化千釋迦。千百億釋迦為聽眾。舍那復敕千釋迦。
千百億釋迦。於諸世界為說法主。人天凡夫等為
聽眾。其本佛迹佛。隨地。隨時。隨機所說。傳無異詞。
唯一梵網法門。五十八戒。百千法門。皆此梵網之
眾目。是知三身應機有異。其體本同。此梵網經。乃
三身佛同說也。千臂經亦同此義。四指喻表法者。
經云。時佛觀諸大梵天王網羅幢因。為說無量世
界。猶如網孔。一一世界。各各不同。別異無量。佛教
門。亦復如是。梵網。喻也。喻無量等法也。言大梵天
王宮中之網羅幢。名因陀羅網。唐言天赤珠。此網
有千重。而有千光。其光各各相攝。不相妨礙。繇此
天王。因中修梵行。果感梵天寄位。因中修眾德。果
感梵網莊嚴。時佛於彼天說法。欲標題流布。一觀
此網光色重重。有似法門理事互攝之象。故以無
量網孔。喻無量世界。喻無量眾生心。喻無量佛教
門。喻無量菩薩差別階級。喻無量諸佛受用境界。
以此一喻。而攝多義。故從喻立題也。經文言世界
法門。正攝眾生心。若無一切心。何用一切法。擴而
推之。無量大小橫豎網孔。喻無量寬窄仰覆世界。
而無量世界。繇眾生無量心行所成。佛說無量大
小乘教門。無數賢聖差別階級。皆隨眾生心垢輕
重方便施設。如是四聖六凡。皆因緣所生之法。了
無實體。繇眾生不了自性。故勞一舍那。千釋迦。千
百億釋迦佛。出廣長舌。橫說。豎說。塵說。剎說。熾然
說。謂之心藏。地藏。戒藏。無量行願藏。因果佛性。常
住藏。與奪橫施。皆本眾生心。不出梵網一喻也。若
有宿根大力量人。一聞此說。即秉金剛光明寶戒。
<pb n="654"/>
耀定慧鋒。裂諸見網。則當下灼見梵網之珠象不
同。而光光互射。世界各別。而不壞一真。眾生心異。
而性本無差。業惑紛綸。而各無自相聖賢科第等
差。而總一佛乘我佛教門雖殊。而理無二致。如是
乃至胎。卵。濕。化。皆本清淨菩提之心。了無妄境。而
色法。心法。常。無常法。一切眾生數量等法與夫空
觀。假觀。中道智理觀行。輕重開遮止作持犯。無量
權巧法門。蕩然一空。獨露戒光。為自持用。又何勞
釋迦放光擎接。玄通問果行因。舍那詳答心地。經
家據旨立題。羅什最後譯傳。道影道融書布。祖祖
授受不絕。與今直解發演其義哉。雖然戒光圓攝。
至理無言。當知世尊向無言說中說。說而又說。而
直解向無解中解。解而又解者。不無歸宿。如佛說
二字。乃果人所具之才辯。梵網二字。乃因人所具
之莊嚴。若能回真向俗。始知佛佛說梵網以度人。
若能回因向果。始知人人持梵網以成佛。所謂因
該果海。果徹因源。如是即以海墨書文。不盡題意。
但撮其要。只欲吾人初從凡夫持心地戒。中而寄
位梵天。此天。上鄰四空。下接六凡。菩薩居此天中。
上弘下化。積劫修因。後成佛果。三身圓現。亦於此
天說梵網經也。五結歸其名者。世尊所說一大藏
時教。總名曰修多羅。亦云修妒路。亦云素怛囕。華
言契經者。上契諸佛之理。合道而言。下契眾生之
機。逗根而說。故曰契經。亦云經者。線也。言理發於
文。如線貫花。亦若梵網珠像有異。繇線貫絡以成。
譬夫三十心。十地。十重。四十八輕。戒法有異。繇一
佛戒貫攝以成。亦云經者。徑也。如人行正路。直抵
中堂。譬夫持光明金剛寶戒。徑成佛道。亦云涌泉。
亦云繩墨。此皆隨義立名。扣其擊節。總不出貫攝
常法四字。貫者。貫串諸法之旨趣。攝者。攝持所化
之機宜。常者。古今不變。法者。凡聖同軌。上四字所
詮之義。下一字能詮之文。能所合目為題。故名佛
說梵網經。
○二釋譯人名。
姚秦三藏法師鳩摩羅什奉　詔譯
姚秦者。秦國之主。姓姚名興。標明代氏。揀非苻秦
時也。三藏等者。乃譯師之名德。三藏。即經律論。經
詮一心。常住不變之理。律規三業。體淨無為之道。
論覈是非。刊定邪正之規。法師。即佛法所屬也。謂
此大師學解三藏。以法自師。以法師人。就德彰名。
故曰。三藏法師。鳩摩羅者。華言童壽。師童年而有
耆德。故云童壽。什者。謂善識此方文字知識。七佛
以來譯經師也。奉詔者。奉秦王之詔命。而翻譯此
經故。譯者。易也。易梵國之語。成華夏之言。華梵並
舉。合目為題。故云。鳩摩羅什奉　詔譯。
○三釋經品題。
菩薩心地品之上
此一經之品題。菩薩二字。半梵語。具云。菩提薩埵。
華言覺有情。西域好廣。此方喜略。惟存菩薩。義含
提埵。乃上弘下化之人也。心地二字。總有二義。一
當本經而言。心。即三十心。地。即十地。二指法而言。
即是眾生本元心地。謂此心地。能攝世出世間法
故。世間法。即六凡。謂諸天。世人。修羅。地獄。餓鬼。畜
生。出世法。即四聖。謂聲聞。緣覺。菩薩。諸佛。凡聖雖
殊。而此心地。原無差別。但以迷悟淺深。有凡聖次
第大小之殊。如迷此心地。造五逆十惡等因。故有
地獄。如慳貪嫉妒等因。故有餓鬼。若亂倫理欺罔
騙害等因。故有畜生。如受三皈五戒等因。故有人
道。如瞋心作福剛強卒惡等因。故感修羅道。精修
十善。習學禪定。故生天道。聞四諦聲悟入。故名聲
聞。作還滅觀。了緣生空。故名緣覺。智理觀行自利。
慈悲喜捨利生。故名菩薩。歷三祇。圓萬行。空五住。
破二死。故名如來。如是四聖。六凡。之十法界。皆本
<pb n="655"/>
心地中。迷悟差別。若能一念不起。頓契無生。則凡
聖迷悟。當下銷殞。故菩薩悟此心地。現自受用。而
又以此心地。教一切眾生。現他受用。蓋此心地。乃
一切眾生分上。日用尋常。六根門頭。自受用境界。
繇無明封蔀。不自覺知。諸佛所證。證此。菩薩所修。
修此。眾生所迷。亦迷此。如來愍念。興慈運悲。往來
三界八千餘返。秖為發明一切眾生本有心地。唯
欲眾生依此心地。稟受金剛光明寶戒。為本修因。
故下卷云。一切佛本源。一切菩薩本源。佛性種子。
一切眾生。皆有佛性。一切意。識。色。心。是情是心。皆
入佛性戒中。當當常有因故。當當常住法身。所以
說。眾生受佛戒。即入諸佛位。佛戒者。即眾生心地
光明金剛寶戒也。世尊初從妙光堂。終至首羅宮。
十處說法。次第敷演。結歸究竟。心藏。地藏。戒藏。無
量行願藏。因果佛性常住藏。總而言之。名曰心地
法門。故命品題曰。心地品。品者。類也。眾類相從之
義。此經大部。一百一十二卷。六十一品。此當第十。
菩薩心地品。此一品之文。分為二卷。上明菩薩理
智觀行修證階級。即三十心。十地也。下明菩薩心
地戒法。輕重開遮。止作持犯。即五十八戒也。卷有
上下之分。此卷居上。故曰品之上。
○四明分科義。
凡經皆有序。正。流通三分。序分者。序一經之來源。
彰說法之繇致。正宗者。明一經之宗旨。逗眾生之
機宜。流通者。繼遐芳於萬古。俾化導之不絕也。序
分。有通。有別。通。謂諸經通用。以諸經之首。皆有如
是我聞。一時佛住某處。與某大眾俱。一切經初。同
有此序。故名通序。別。謂當經發起。以諸經繇致。各
有緣起不同。故名別序。此經心地品。既在大部六
十一品中。當第十品。唯屬正宗。通序。居首品。流通。
居末品。故無如是我聞等句。若唯約本品首尾文
義之中。而分序正流通者。一序分。從爾時釋迦牟
尼佛。在第四禪地中起。至問此光。光為何等相止。
二正宗分。從是時釋迦。即擎接此世界眾起。至下
卷四十八輕止。三流通分。從諸佛子聽。十重四十
八輕戒起。至於卷終。此一經大科之義也。
○五正解經文（三）　初明序起分　二明正宗分
　三明流通分。
○初明序起分（四）　初化佛說法　二放光現瑞
　三覩光生疑　四玄主集問。
○初化佛說法。
爾時釋迦牟尼佛。在第四禪地中。摩醘首羅天王宮。
與無量大梵天王。不可說不可說菩薩眾。說蓮華臺
藏世界。盧舍那佛所說心地法門品。
此敘說心地法門品之由致也。爾時者。即無量天
人。菩薩。大眾集會之時。釋迦牟尼佛者。標能化之
主。梵語釋迦牟尼。義翻能仁寂默。釋迦譜。淨梵王
云。我子釋迦。以能仁表姓德。寂默顯理致。又能仁
不住涅槃。寂默不住生死。又名能忍。仁者。忍也。以
聞善不即喜。聞惡不即怒。能含忍於善惡故。又於
無生寂滅。忍可忍證。故云忍也。又名能儒。更有多
義。文繁不錄。雖有多義。總之隨行隨德以彰名也。
在第四禪地中者。標所住之處。以顯法最勝也。在
者。住也。謂以如法安住而住。所謂應如是住也。第
者。次第。謂三界共九地。欲界為一地。名五趣雜居
地。色界有四地。初禪。名離生喜樂地。二禪。名定生
喜樂地。三禪。名離喜妙樂地。四禪。名捨念清淨地。
無色界有四地。一空無邊處地。二識無邊處地。三
無所有處地。四非非想處地。此當色界。第四禪捨
念清淨地中。乃摩醯首羅天王所住之處。亦名有
頂天。又名色究竟天。法雲地菩薩。多寄住於此處
說法。摩醯首羅。華言大自在。又云威靈。或云三目。
此天為三界尊極之至。輔行記云。色界天王。三目
<pb n="656"/>
八臂。騎白牛。執白拂。有大威力。居菩薩住處。能知
三界雨滴之數。統攝大千世界。於色界中。此天獨
尊。即統諸大梵天王之主也。佛欲顯此心地道戒。
甚深祕密清淨大法。獨尊無上。故在此大梵天王
宮中內庭而說也。與無量等者。標聽法之眾。顯佛
威德也。與無量大梵天王者。以一四天下。有十八
梵天。百億日月等。有百億大梵天王。故曰。無量大
梵天王也。不可說不可說菩薩眾者。言法會聽眾。
非是算數所知。以表此法。惟大根人。堪當與說故。
說蓮華臺藏世界者。指受法之處。盧舍那佛所說
者。明授法之人。說法有宗。傳其本也。梵語盧舍那。
此云淨滿。諸惡淨盡。眾德悉滿。此即圓滿報身佛。
下卷。廣明其義。心地法門品者。心地品。解見上文
法者。軌持之義。門者。通達之義。謂依法修行。直至
佛地。所謂十方婆伽梵。一路涅槃門。又圓覺云。有
大陀羅尼門等。故下卷云。汝諸佛子。轉我所說。與
一切眾生開心地道。次第說我上心地法門品。受
持讀誦。一心而行。又千釋迦。千百億釋迦。受持而
去。各各放光。光中化佛。獻華供佛。又從定而入。復
從定而出。或次第說。或頓圓說。蓋謂得此門者。若
隱。若顯。若出。若沒。隨心開合。權實自在。故云法門
也。
○二放光現瑞。
是時釋迦身放慧光所照。從此天王宮。乃至蓮華臺
藏世界。
此敘發起之緣也。如法華欲說諸佛一乘實相故。
世尊先從眉間放一道白毫相光。光中圓現法界
事相。生佛始終。為發起之緣。此經欲說心地希有
妙法。世尊必現希有瑞應。故先身放慧光。為開發
之緣也。此光全身顯露。是本有如如智慧果德光
明。繇戒定力而生。然此智光。非諸佛獨有。一切眾
生皆具。但以無明執著。不能證得。故世尊以種種
方便。放種種光明。說種種戒法。無非發明人人本
有心地戒光。若能會得此光。非從外來者。即獲自
己無明窟中戒定慧光。與三世諸佛等無差別矣。
從此天王宮。乃至蓮華臺藏世界者。示慧光所照
之處。顯情與無情。無非一光所攝盡也。
○三覩光生疑。
其中一切世界。一切眾生。各各相視。歡喜快樂。而未
能知此光。光何因。何緣。皆生疑念。無量天人。亦生疑
念。
此正敘明發問之端也。其中一切等者。總舉依正
二報。即指天宮華藏之兩間中。凡係佛光所照。一
切世界。所有一切眾生。莫不各各相視其光。歡喜
快樂也。類數無量。故名一切。眾法相生。故名眾生。
此光昔無。於此忽覩。故各各相視。既覩其光。必獲
饒益。故曰歡喜快樂。而未能知此光等者。寶光雖
覩。塵相未空。肉眼凡夫。徒被其照。故未能知此光
因緣。豈惟博地眾生。皆生疑念。即有身光之無量
天人。心慧昏蒙。於佛身光。莫知所出。亦生疑念也。
上敘人天不達佛光因緣之所以竟。
○四玄主集問（二）　初起定放光　二眾集發問。
○初起定放光。
爾時眾中玄通華光主菩薩。從大莊嚴華光明三昧
起。以佛神力。放金剛白雲色光。光照一切世界。
爾時者。即人天生疑作念之時。眾中等者。此舉眾
明當機也。眾有四。一當機眾。二發起眾。三影響眾。
四結緣眾。此菩薩是華藏海會。不可說不可說四
眾之中。當機首領大菩薩眾也。佛放此光。甚深微
妙。難解難知。非具大智慧者。不能曉了。惟此菩薩。
具大行華。智慧明妙。通達此光之道。能為眾中作
唱導之主。以德彰名。故云。玄通華光主菩薩。從大
莊嚴華光三昧起者。此明因依果起義。大。即體大。
<pb n="657"/>
莊嚴。即相大。華光明。即用大。乃法。報。化。三身之圓
果也。又莊嚴表果。華光明表因。謂因果齊彰。主伴
重重義。莊嚴法身果海有三。一六度萬行。二一切
智慧。三第一義諦。其中華。乃行華。即福德莊嚴。光
明。乃智慧。即智慧莊嚴。三昧。乃正定。亦名正受。即
第一義諦莊嚴。此三克備。故名大莊嚴。此菩薩住
是定中。即從是定而起。又大莊嚴三昧。即大定之
別名。如來妙定。有百千萬億恒河沙等三昧。總之
無量三昧。皆從此一三昧流出。而一切法身大士
咸住此三昧法性土中。應緣即現。故云。從大莊嚴
華光明三昧起也。菩薩請問大法。必仗如來神力
加被。放光召眾。方能發起智問。是故以佛神力。放
金剛白雲色光者。正顯心地光明金剛寶戒照用
之義。言此戒光。能破性障。故曰金剛。淨智如幻。故
曰白雲色。又菩薩在因。惟素法身。故曰白雲色也。
光照一切世界者。顯此光照處。周徧圓融而無障
礙。又顯聖凡依正。總是一光所攝。蓋釋迦如來。身
放慧光。即舉果以明因。今華光主菩薩。全身所放
白雲色光。即因中境界。舉因以該果。所謂因該果
海。果徹因源也。此菩薩正欲令諸眾生。知因識果。
冀果修因。必以本光明金剛寶戒。為因地心。方證
本法身。智身。功德身之慧果也。向下釋迦請問。舍
那酬答。正顯即果即因。即因即果。因果不二之義。
○二眾集發問。
是中一切菩薩。皆來集會。與共同心異口問此光。光
為何等相。
此敘問果明因義也。是中等者。謂因玄主放光。光
照十方世界。是十方世界中。一切諸大菩薩。以此
光明皆來集會。不約而同。法華云。尋光共推之。亦
此義也。與共同心者。因光悚動。同示一疑而問故。
異口者。人各有身。口隨身異故。問此光。光為何等
相者。即問釋迦如來全身所放慧光之相。此光即
果中境界。前眾生未發菩薩心。秖疑因緣。故曰何
因何緣。此諸菩薩是因中人。只問果中之事。故曰。
光為何等相。何因何緣。即下釋迦請問舍那云。一
切眾生。為何因緣。得成菩薩十地道等文之案。光
為何等相。即下請問。當成佛果為何等相之案。此
序分竟。
○二明正宗分（二）　初明心地道　二明心地戒。
○初明心地道（四）　初化佛代請　二舍那酬答
　三華光請釋　四舍那酬釋。
○初化佛代請（二）　初攝生還本　二正請決疑。
○初攝生還本。
是時釋迦。即擎接此世界大眾。還至蓮華臺藏世界。
百萬億紫金剛光明宮中。見盧舍那佛。坐百萬億蓮
華赫赫光明座上。
此敘攝用歸體。生佛無差之義。是時者。即此人天
大眾。諸菩薩請問之時。釋迦是能化之迹佛。即擎
接此世界大眾者。乃所化之生也。在上曰擎。在下
曰接。即擎接此光光所照一切世界中。生疑集會
有根性之大眾也。言還至者。謂此釋迦與諸菩薩。
一切眾生。元從華藏世界。舍那本迹心地戒中一
光流出。今復還歸本體故。蓮華臺等者。即舍那本
迹之處。蓮華臺藏世界。詳在後文。億有四億。百億。
千億。萬億。萬萬億。此乃四億中百萬億也。紫金剛
光明。表菩提智境。宮中。表涅槃理境。謂理因智明。
智繇理發。以理冥智。以智契理。理智圓融。法報無
礙。報化圓融。迹本不二故。見盧舍那佛者。釋迦旋
歸本界。覿面相覩。親見本師法身智身境界。回光
返照。即本來面目。自己舍那。不從外得。坐百萬億
蓮華赫赫光明座上者。即舍那所坐之座。此座以
蓮華者。蓮之開敷。表權實雙彰義。在後詳釋。赫赫
光明者。赫赫。即光𦦨熾勝之貌。光明。乃智慧照用
<pb n="658"/>
之相。謂智能破惑。表如來於因地中。以智慧𦦨。燒
煩惱薪。障惑盡淨。智理全彰。故感果中報德。住此
蓮華赫赫光明之座。自安安人也。俱名百萬億者。
即千釋迦。千百億釋迦。光明蓮華。圍繞舍那宮座。
故云。百萬億赫赫蓮華光明之座。此明三身圓會
之相。華嚴廣明百萬億相。
○二正請決疑。
時釋迦及諸大眾。一時禮敬盧舍那佛足下已。釋迦
佛言。此世界中。地及虗空。一切眾生。為何因緣。得成
菩薩十地道。當成佛果。為何等相。如佛性本源品中。
廣問一切菩薩種子。
此釋報化。假設問答。以顯說法之本旨也。時釋迦。
至釋迦佛言數句。敘請法之儀則。表三業[虔-文+ㄆ]誠也。
禮佛足。身業之誠。釋迦佛言。口業之誠。身口并致。
意業之誠。諸佛請法。尚具此儀。餘請法者。自當尊
重也。此世界中者。即娑婆世界中也。地及虗空者。
地。即人間。虗空即天上。一切眾生。即釋迦如來擎
接人間。天上一切世界中。覩光生疑。根熟眾生也。
為何因緣。得成菩薩十地道者。因緣。即因行。道。即
佛果。意謂一切眾生。發菩提心。返妄歸真。欲修佛
道。畢竟以何因行。方至佛果。此第一問。即前天。人。
疑何因何緣之意。當成佛果。為何等相者。意謂當
成佛果之時。畢竟何等境界。是第二問。即上華光
主放光集眾。同心異口問此光。光為何等相之意。
請問因緣。并何等相。向下舍那一一領答詳明。此
是略問。在大部內。如佛性本源品中。廣問一切菩
薩種子。佛性。即菩提心。乃本覺義。言此覺體。曾未
還改。在眾生分中。名曰佛性。在非眾生分中。名曰
法性。今舉在因。故名佛性菩薩種子。即因地心也。
此化佛代問文竟。
○二舍那酬答（二）　初總答心地　二廣答釋名
　三結答問義。
○初總答心地（四）　初顯示定相　二誡聽思修
　三陳自因行　四舉自果相。
○初顯示定相。
爾時盧舍那佛。即大歡喜。現虗空光體性。本源成佛
常住法身三昧。示諸大眾。
前釋迦身放慧光。為發問之端。是果中明因。次玄
主身放白雲色光。集眾興疑。是因中明果。今舍那
答釋心地之道。不在別處。就是我。與釋迦。菩薩。眾
生。若凡。若聖。若因。若果。總是一道光明。無二無別。
故將自己一段受用境界。滿盤托出。示與諸人面
前。要令人人直下承當。返本還源。識得自己本有
光明金剛寶戒。菩提涅槃。真如佛性。圓滿具足。無
欠無餘。故將定光示諸大眾也。爾時者。即釋迦請
問時也。即大歡喜者。謂宣說此心地法門。能令一
切眾生。永離諸苦。得究竟樂。正是世尊本懷。故大
歡喜。現虗空光體性者。光。即本體智光。言智體即
法身。法身本無形相。本無來往。本無遷改。猶若虗
空。無動無搖。萬象森羅。於中顯現。以智性即色。故
能現於色。然以華光任運。若隱若顯。不離法身。故
曰。虗空光體性也。本源成佛。常住法身三昧者。如
木之有本。水之有源。一切諸佛。一切菩薩。修因證
果。無不依此本源智定。為因地心成佛。常住法身
道果。以顯三身圓現一光也。示諸大眾者。即以此
本定光。示諸眾生使悟入也。
○二誡聽思修。
是諸佛子諦聽。善思修行。
此舍那如來。詔告當機法會大眾。誡聽勉進思修
意也。是諸佛子者。佛為慈父。紹佛曰子。諦聽等者。
即聞思修三慧。諦者。審也。聽者。領也。謂諸大眾佛
子。若不審諦誠信而聽。則所聞之法。心不相應。心
法既不相應。心慧妙行何繇發起。故曼殊大士。於
<pb n="659"/>
楞嚴會上。獨選耳根圓通為妙耳門。所謂此方真
教體。清淨在音聞。欲取三摩提。實以聞中入。故先
誡聽也。善思修行者。謂善能體會所聞之法。如聽
而思。如思而修也。若不如聽而思。聽則無益。不如
思而修。思亦徒勞。所謂如人數他寶。自無半錢分。
於法不修行。多聞亦如是。故復誡思修也。必須如
是諦聽。如是善思。如是妙修。方契如如實相心地
法門光明金剛寶戒。
○三陳自因行。
我已百阿僧祇劫修行心地。以之為因。初捨凡夫。成
等正覺。
此繇化佛初問。一切眾生為何因緣。得成菩薩十
地道。故報身佛。述己過去所修所證為答也。阿僧
祇。華言無數。梵語劫波。此云分別時節。又云時分。
我已百阿僧祇劫。即佛已修因證果之時分長遠
也。修行是心地。即下文所明三十心十地也。以之
為因者。正謂欲得道果。無有別法。即以此本心地
法門而為因也。前問中雙請為何因緣。答中不言
緣者。乃因中具有緣義故。其義有三。一本有光明
金剛寶戒。乃正因心。二依教法起觀。修行心地法
門。是緣因心。三無明淨盡。真如理圓。究竟無上菩
提。歸無所得。即了因心。初捨凡夫。即始覺。破滅相
無明。百阿僧祇劫修行三十心。即漸次覺。破異相
無明。修行十地。即隨分覺。破住相無明。成等正覺。
即究竟覺。破生相無明。我佛時歷百僧祇。方得五
住究盡。豈今妄誕之人。一朝一夕。微因微緣。小功
小行。一知半解。無明煩惱。貪瞋我慢。一毫未除。而
言頓超佛道者也。瓔珞經云。一切諸佛。不經三大
阿僧祇劫。得成無上正覺。無有是處。仁王般若亦
同此義。先悟毗盧性海。後行普賢行門。旨哉言乎。
○四舉自果相（二）　初總明果相　二別明果相。
○初總明果相。
號為盧舍那。住蓮華臺藏世界海。
此繇第二當成佛果。為何等相之問。故以己初捨
凡夫時。修習心地。乃至成等正覺。以如是等因。如
是等緣。如是等果。而成如是等相以答之也。言號
為者。因中自有師佛。記莂其名。因行未滿。只名菩
薩。覺行既圓。成等正覺。故號為盧舍那佛也。住蓮
華臺藏世界海者。華藏世界。大香水海中。有一華
臺。世界如蓮華形。故名蓮華臺藏世界海。華嚴經
云。有二十重華藏世界海。皆在無邊妙華大香水
海中。此世界種。乃是毗盧遮那如來。往昔於此界
中。微塵數劫修菩薩行。親近微塵數諸佛時所嚴
淨。今感果住此也。而此娑婆世界。正當華藏第十
三重。有十三佛剎微塵數世界圍繞。問。據華嚴云。
即是毗盧遮那如來出現之處。此經所云盧舍那
佛。住蓮華臺藏世界海。二經何別。答。毗盧遮那法
身也。盧舍那報身也。法身。托報顯。報身。因法成。若
非法身。無以有報身。非報身。無以顯法身。乃知法
報不分。三身圓現。不即不離。非一非異。二經不別。
是故盧舍那佛。住蓮華臺藏世界海。即毗盧遮那
佛。住蓮華藏莊嚴世界海也。海有十德。總而言之。
淵深廣大。包含萬物。無德不備。無相不現。流出一
切。融攝一切。即千釋迦。千百億釋迦。依報正報。無
不從此華藏世界。盧舍那佛心海中流出。此上二
節。總答因果二問。問何等因。即最初悟此心地光
明金剛寶戒為因。問何等緣。即依法修行三十心
十地為緣。問何等果。即成等正覺為果。問何等相。
即依正莊嚴二報為果相也。
○三別明果相（二）　初從體起用　二攝用歸體。
○初從體起用。
其臺周徧有千葉。一葉一世界。為千世界。我化為千
釋迦。據千世界。後就一葉世界。復有百億須彌山。百
<pb n="660"/>
億日月。百億四天下。百億南閻浮提。百億菩薩釋迦。
坐百億菩提樹下。各說汝所問菩提薩埵心地。其餘
九百九十九釋迦。各各現千百億釋迦。亦復如是。
上總示果相。明依正之體。此別示果相。明依正之
用也。其臺。即大香水海中之一大蓮華。華中有一
蓮臺。臺上有一佛。佛即舍那本佛。乃正報身佛也。
臺。即舍那所居華臺。乃本迹佛身依報國土也。其
本華臺。周徧有千葉圍繞。而每一葉為一世界。故
成千世界。此顯本迹依報。又現為迹佛依報之世
界也。我化為千釋迦等者。我即舍那自稱。揀非權
小凡外之我。此顯本迹佛身。又化迹佛之身。現為
迹依界中教主。此一一界中佛。皆舍那化身。故曰
我化為千釋迦據千世界。後就一下。顯迹依土。又
化為迹迹佛身依報國土也。言後就一葉等者。即
千葉中。拈最後一葉而例言之。此一迹華。又現為
百億之華。每一一華。為一一世界。故有百億世界。
每一一世界中。有一一須彌山。故有百億須彌山。
梵語須彌。此云妙高。以眾寶所成。出過諸山故。每
一一須彌山。有一一日月繞須彌盧。故有百億日
月。每一一日月。一日一夜遊四天下。故有百億四
天下。每一一四天下。有一一南閻浮提。故有百億
南閻浮提。梵語閻浮。此云勝金。以樹流金汁。河出
金沙故。百億菩薩釋迦者。此又顯迹佛之身。而又
現迹迹佛身。即千釋迦。一一化現百億釋迦為當
機。故云。百億菩薩釋迦。坐百億等。此總結顯如來
婆心。示現受生。出家成道。轉法輪度眾生義。一一
釋迦。皆示現八相成道。二始同時。皆不離菩提樹。
而昇四王。忉利乃至梵天。皆說舍那所傳心地法
門。皆放身光。鼓動人天。故曰坐百億菩提樹下。各
說汝所問菩提薩埵心地也。其餘九百等者。上拈
千華中。一華示現。千佛中。一佛示現。其餘九百九
十九釋迦。又作云何其一華一佛。既如是示現。則
餘九百九十九釋迦依正。亦皆各各示現。乃至請
問心地法門。亦復如是。無二無別。
○二攝用歸體。
千華上佛。是吾化身。千百億釋迦。是千釋迦化身。吾
以為本源。名為盧舍那佛。
此舍那。知凡小不能通達即體之用。而謂實有本
迹應迹之分。故言千百億釋迦。是千釋迦之化身。
千釋迦。是舍那之化身也。上其臺等。是明從體起
用。即即體之用。此明攝用歸體。即即用之體。正明
體不離用。用不離體。體用不二。故曰。吾以為本源。
名為盧舍那。上廣答果相竟。
○二廣答因相（二）　初標牒問詞　二釋心地名。
○初標牒問詞。
爾時蓮華臺藏座上盧舍那佛。廣答告千釋迦。千百
億釋迦。所問心地法品。
爾時者。當爾發明本迹徧現攝用歸體之時。廣答
者。對上略答而言。上只略答。我已百劫修行心地。
又恐法眾不知是何等心地。故標牒問詞。下詳答
之。
○二釋心地名（四）　初釋十住名　二釋十行名
　三釋十向名　四釋十地名。
○初釋十住名。
諸佛當知。堅信忍中。十發趣心向果。一捨心。二戒心。
三忍心。四進心。五定心。六慧心。七願心。八護心。九喜
心。十頂心。
此釋十住心名德位也。諸佛當知者。謂千釋迦。千
百億釋迦。今為當機。故詔告之。堅信忍中。十發趣
心向果者。地持經云。十住。十行。名種性住。種。即種
子。有發生之義。性。為性分。乃自分不改之義。以初
住位。即中道種成就。安住其中。無有退失。數數增
進。故名種性住。瓔珞經云。三賢。十地。等。妙。諸菩薩。
<pb n="661"/>
分為六位。各具性。觀。慧。堅。忍。五法。每一法。隨六位
分為六種。此十住位。於六性中。此名習種性。習。謂
習學。研習空觀。破見思惑故。於六觀中。此名住觀。
住。即安住。謂心會於理名住。觀。即觀照。謂觀察諦
審一切諸法。緣生性空名觀。即修習空觀之理。蕩
一切法。二義合言。故名住觀。於六慧中。此名聞慧。
達耳曰聞。分別曰慧。因聞中道之理。而生一切無
漏智慧。能了一切法。離二邊相。旋轉聞根故。堅信
忍中者。乃有二義。堅者。於六堅中。此名信堅。信。即
信心。堅。即堅實。謂信一切法。皆即真諦。無毀壞故。
忍者。於六忍中。此名信忍。信。即信心。忍。即安忍。謂
信一切法。皆悉空寂。能於空法。忍可忍證。以二法
合言。名堅信忍也。中者。言此堅信忍中。有十種人。
俱發上弘下化廣大之心。趣向佛海。無能退轉。起
信論云。分別發趣道相者。謂一切諸佛所證之道。
一切菩薩發心修行。趣向義故。略說發心有三種。
一信成就發心。二解行發心。三證發心。此信成就
發心者。依不定聚眾生。有熏習善根力故。信業果
報。起厭離心。求菩提道。得值諸佛。親承供養。修經
萬劫。信心成就。或佛菩薩。教令發心。或以大悲願
力。或因護法因緣。能自發心。如是信成發心。入正
定聚。畢竟不退。名住如來種中。正因相應。故名信
成就發心。又發心有三種。一者直心。正念真如法
故。二者深心。樂集諸善行故。三者悲心。欲拔一切
苦故。如是發心。皆得不退。故云堅信忍中。十發趣
心向果。何名十心。一者捨心。捨。即施捨。無所悔惜
之義。謂以內法外法。一切皆捨。通達無為無相。入
空三昧故。二者戒心。戒即戒律。護善遮惡之義。謂
以一切善惡諸法。無集無受。一切性離。一道清淨
故。三者忍心。忍。即忍可。安忍不動之義。謂以無相
慧忍。入一切空空忍。一切法如忍相不可得故。四
者進心。進。即精進。趨向無退之義。謂以四威儀中。
登無生山。入空入假。亦無二相。進分善根故。五者
定心。定。即禪定。不昏不散之義。謂以心念寂然。滅
一切罪。生一切善故。六者慧心。慧。即智慧。照了無
礙之義。謂以不可說觀慧智。入中道一諦理。無明
障破。皆為慧用故。七者願心。願。即願樂。上求下化
之義。謂初發求心。中間修道。行滿願足。佛果便成
故。八者護心。護。即護持。善能隄防之義。謂以無相
護護。使諸外道八倒。不嬈正信。以護根本。法體集
散。不可護故。九者喜心。喜即歡喜。離苦得樂之義。
謂見他人得樂。常生喜悅。靜照樂心。緣一切法故。
十者頂心。頂。即人頂。無過於上。尊貴之義。謂以最
上頂智。滅無我輪。斷除十使。不受六道果。住頂三
昧正定。發行趨道性實。不離正信故。自此十心圓
明。空觀成就。理性漸顯。真諦不立。從此解脫。趨進
行位也。瓔珞經云。以銅。銀。金。瑠璃。水晶。瑪瑙。之六
輪。對住。行。向。地。等。妙。之六位。以輪對者。具有二義。
一運轉。二摧輾。謂佛菩薩。運轉於大法輪。則能摧
輾眾生之惑業故。因斷惑證真。各有淺深次第不
同。故以六輪對六位也。問。此十住位。以何輪對。答。
以銅寶輪對。何故以銅。蓋似金色。不具金用。雖無
鐵之塵垢。而獨有渣滓在。若乃煉磨攻治。則能成
諸器皿。濟用於世。謂十住諸菩薩。惟修空觀。斷見
思惑。如離塵垢。四十二品無明之中。十住位人。斷
前滅相一品。異相十品。若前異相十品。未能斷盡。
如銅之有渣滓。惑既分斷。德亦分顯。故能隨體起
用。隨類現形。化諸眾生。如器成濟世。故以銅寶輪。
對十住位。
○二釋十行名。
諸佛當知。從是十發趣心。入堅法忍中。十長養心向
果。一慈心。二悲心。三喜心。四捨心。五施心。六好語心。
七益心。八同心。九定心。十慧心。
<pb n="662"/>
此釋十行心名德位也。此位於六性中。此為性種
性。謂乃雖證本性真空。而不沈住空理。即能分別
諸法。開化眾生。使令入佛道故。於六觀中。此為行
觀。行為修行。以修習假觀行。立一切法。二義合言。
故名行觀。於六慧中。此名思慧。思謂審思。勝思。決
定思。慧。即擇法覺慧。以思惟中道理。發生無漏智
慧。開化眾生。二義合言。故云思慧。諸佛當知二句。
結前。入堅法忍中等。起後。前住云堅信忍。此行云
竪法忍何也。即前所修理法。理繇信入。信繇理起
是故前云堅信。此云堅法。於六堅中。此名法堅。謂
知諸法。皆即俗諦。無毀壞故。於六忍中。此名法忍。
雖知諸法皆空。無所有相。而能假立。諸法以化眾
生。於假法中。忍可忍證。以此二法合言。故名堅法
忍也。此位以前十住真理。深入玄妙。菩提妙行。依
理而起。運四無量之心。行四攝法。饒益眾生。長養
聖胎。成就聖德向佛果海。故云十長養心。向菩提
果。何名十長養心。一者慈心。愛念眾生。化被一切。
能生正性。不繇魔教使得樂果故。二者悲心。愍念
眾生。以悲空空無相。自滅一切苦。與一切眾生平
等一樂。起大悲故。三者喜心。慶他得樂。空空喜心。
令諸眾生。入正信。捨邪見。背六道苦故喜。四者捨
心。周給無悋。無造無相。空法中如虗空。自他體性
不可得。而無生心常修其捨。五者施心。普惠無惜。
身施。口施。意施。財施。法施。教導一切眾生。無心行
化。達理達施。一切相現在前行。六者好語心。所說
皆善。慈愛語言。攝化眾生。常行如心。發起善根。七
者利益心。勝行化生。實智體性。廣行智道。現行六
道。不以為患。但益人為利。八者同心。隱同攝化。以
道性智。同空無生法中。以無我智。同生無二。入諸
六道身相行業。一切事同。以入同法三昧。九者定
心。印持無亂。以一念靜慧觀空。無能擾動。了見一
切眾生。我人種子。皆無合散。集成起作。不可得故。
十者慧心。照徹無礙。觀諸邪見結患等縛。無決定
體性。是心入起空空道。發無生心。自此十心。行行
無違。定慧圓明。空假不立。以中道智觀。增進向位
也。此位功行。於六輪中。以銀寶輪。對位。謂銀體性
瑩潔。不受塵垢。雖經鎔煉。性恒不變。此十行菩薩。
惟修假觀以加功用。任運分斷中十品異相無明
惑業。顯發本然清淨之性。如銀體瑩潔。鎔煉不變。
故以銀寶輪。對十行位也。
○三釋十向名。
諸佛當知。從是十長養心。入堅修忍中。十金剛心向
果。一信心。二念心。三回向心。四達心。五直心。六不退
心。七大乘心。八無相心。九慧心。十不壞心。
此釋十迴向心名德位也。迴向心者。因前二位所
修所證。一切智行。不墮不退不住。空假不立。心心
迴向。真如平等。法界理中。名迴向心。諸佛當知二
句。結前。入堅修忍中等。起後。言從是等者。繇前十
行。如苗增長華果敷實。將華落果成時。更加堅勇
其心。不被魔外侵損。此位於六性中。名道種性。因
修中道。通達佛法。能起一切眾生菩提道種故。於
六觀中。此名向觀。謂向法界真如實際故。於六慧
中。此名修慧。謂修中道理。發生無漏智慧故。前云
堅法忍。此云堅修忍者。具有二義。於六堅中。名為
修堅。謂修中觀。了知諸法。皆即中諦。無毀壞故。於
六忍中。此名修忍。謂即修習中道。知一切法。事理
和融。於中道理。忍可忍證。二義合言。名堅修忍。此
十向位。即解行發心也。前十住心。繇信滿故而入。
此十向心。繇行滿故而入。以是菩薩。於第一阿僧
祇劫。將欲滿故。即於真如法中。深解現前。於是心
心實相。念念真如。行行圓融。修金剛三昧定。集一
切行法門。深入理觀。轉更增明。入佛果海。故云從
是十長養心。入堅修忍中。十金剛心向果也。何名
<pb n="663"/>
十迴向心。一者信心。但信自心。決定成佛。永無疑
執故。二者念心。念念不失一切諸佛正智。於大乘
六念。常覺常施。一合相故。三者迴向心迴。即不住。
向。即不退。於此無上金剛菩提。心心入空。而無去
來。幻化受果。深深心解脫故。四者達心。達。即通達。
照徹無礙。內外清淨。空空如如相。不可得故。五者
直心。直。即正直。直照平等。入無生智。無明神我空
於空三界生者。結縛而不受故。六者不退心。不退
入凡夫地。不起新長養諸邪見。常空生心。心入不
二。為不退一道一照故。七者大乘心。解解一空。以
一空智。智乘行乘。任載任用。令諸眾生。同入佛海
故。八者無相心。即心無相。妄想解脫。照般若波羅
蜜。無二相故。九者慧心。無量法界。無集無受生。生
生煩惱而不縛。光明照性入一切法故。十者不壞
心。八魔不壞。入佛威神。出沒自在。動大千界。於虗
空平等地心。無二無別故。於此十心圓滿。二空理
顯。感諸佛加被。得摩頂三昧。證入虗空平等總持
法門。即入十地也。此十向位。於六輪中。以金寶輪
對位。謂金體貴重。濟用極大。土理。火煉。其色不變。
此菩薩惟修中道。功行加深。教化亦廣。雖混眾塵。
不為眾塵所染。雖居五欲。不為五欲所燒。以斷盡
後十品異相無明。故以金寶輪。對十迴向位也。此
上三賢觀行。雖各修一觀。乃瓔珞約本分位而言。
其實三觀圓修。即一而三。即三而一也。
○四釋十地相。
諸佛當知。從是十金剛心。入堅聖忍中。十地向果。一
體性平等地。二體性善慧地。三體性光明地。四體性
爾炎地。五體性慧照地。六體性華光地。七體性滿足
地。八體性佛吼地。九體性華嚴地。十體性入佛界地。
諸佛當知一句。標牒舍那。對千化佛答說十地名
德位也。從是一句。結前。入堅聖忍中等。起後。前三
賢修習聖行。功德圓足。得入正等地總持法門。自
此稱聖。故云從是十金剛心。入堅聖忍中十地向
果。問。前三賢位名心。十聖名曰地者何。答。三賢位。
未證真如。非所依處。此十聖位。乃佛界地。為一切
所依。性一切功德。生一切功德。故易心名地也。此
地於六性中。性為正覺性。謂即正與佛體等無別
故。於六觀中。觀。為地觀。謂能生萬物。因修中道觀
理。一切佛智功德。從此生故。於六慧中。為無相慧。
謂正知中道之理。惟空無相。而能發生一切無漏
智慧故。言堅聖忍者。其義有二。於六堅中。地上菩
薩。名為德堅。謂修中道觀智。破一分無明等障。顯
發一分真如三德。無能毀壞。故名德堅。於六忍中。
此名正忍。謂正破無明。於中道理。忍可忍證故名
正忍。二義合言。故名堅聖忍也。此即名證發心。謂
證真如法故。唯為開導一切眾生。不依文字。起信
廣明。已上總明十地義。向下別明十地義。何名十
地。一體性平等地。謂此菩薩。證入諸佛法身平等
大慧。真實法門。攝受眾生。凡所作為。其慧平等故。
二體性善慧地。此菩薩。善修法身平等大慧。清淨
明達一切善根故。三體性光明地。此菩薩。證發無
邊妙慧光明。以三昧解了智。能知一切三世諸佛
法門。入神通光明故。四體性爾炎地。此菩薩。以智
慧𦦨。燒煩惱薪。以入善權方便。教化一切眾生。能
使見佛體性故。五體性慧照地。此菩薩。以十力智
照。知善惡有無二性。起一切功德行。轉不可說不
可說法門故。六體性華光地。此菩薩。以大智行華。
一時開敷。十神通明智品。現身示眾。種種變化。百
千萬劫。說不可窮盡故。七體性滿足地。此菩薩。具
足十八聖人智品。於一切國土中。隨諸眾生心行。
示現作佛。成道轉法輪故。八體性佛吼地。此菩薩。
入法王位三昧。其智如佛。而以法藥施諸眾生。為
大法師。破壞四魔。法身具足。說法無畏。如大獅子
<pb n="664"/>
吼故。九體性華嚴地。此菩薩。得佛華嚴。善能守護
法身。以佛威儀。如來三昧自在王定。王定出入無
時。於百億四天下。一時成佛。現無量身口意。說無
量法門品。而能轉諸魔界。入佛界。轉佛界。入魔界。
於一念中。一時示現如是事故。十體性入佛界地。
此菩薩。以獲一切種智。得入金剛三昧。其大慧空
空復空如虗空性。具足十功德品。復有不可說奇
妙法門。奇妙三昧門。陀羅尼門。非下地凡夫心識
所知。惟佛佛無量身心口意。可盡其源故。自此十
地圓滿。等入如來妙覺果海。此地菩薩功德。於六
輪中。以瑠璃寶輪對位。以瑠璃寶。出須彌山。一切
眾寶。皆不能壞。此十地菩薩。所證真實。不為外魔
之所動壞。故以瑠璃寶輪。對十地位。此十聖地觀
行斷證。初地斷上品惑。證下品智。自二地。至七地。
斷中品惑。證中品智。從八地。至十地等。斷下品惑。
證上品智。此即轉前五識相應心品。成成所作智。
轉第六識相應心品。成妙觀察智。轉第七識相應
心品。成平等性智。轉第八識相應心品。成大圓鏡
智。四智圓明。三身圓現。所謂大圓無垢同時發。普
照十方塵剎中。以上答釋心地名相竟。向下結答
以勸修也。
○三結答問意（二）　初舉法陳因　二作勸修證。
○初舉法陳因。
是四十法門。﹂品。我先為菩薩時。修入佛果之根源。
是四十法門品者。總舉心地軌則以勸修也。我先
為菩薩時者。此舉果明因也。修入佛果之根源者。
此舉因明果也。若非勝因。不得勝果。若非勝果。焉
顯勝因。舍那自指根源。以為眾生修入榜樣。
○二作勸修證。
如是一切眾生。入發趣。長養。金剛。十地。證當成果。無
為無相。大滿常住。十力。十八不共行。法身智身滿足。
此總答前二問。以明修證之義。如是二字。承上自
已成佛根源在斯。一切眾生。當亦如我往昔行菩
薩道。修人發趣。長養。金剛。十地。四十賢聖之行。為
因地心。得證當成果。無為無相。大滿常住。法身智
身。滿足相好。無為無相。即顯法身。大滿常住。即顯
報身。十力。十八不共行。即顯化身。法報不分。三身
圓現。是為法身智身滿足。以此三身。繇因地中修
習心地。是以得果證身。宗鏡錄云。由轉根本之心。
得證法身。根本心者。即第八識。謂善惡等法。本此
出生。若迷此識。即為生死。悟此識者。即得涅槃。此
識轉時。一時煩惱斷滅已盡。得證法身故。二轉依
本之心。得證報身。依本心者。即第七識。謂依八識
而起。如迷此識。即起一切愚癡。悟此識者。即起一
切智慧。是故此識轉時。一切愚癡解脫。即證得報
身故。三轉起事之心。得證化身。起事心者。即第六
識。謂對六塵而起分別。以迷此識。即起一切貪瞋
癡等。惱害眾生。悟此識者。即修一切戒定慧等品。
饒益眾生。是故此識轉時。即證得化身故。是以如
來出世。說諸心地法門。無非要令一切眾生。斷惡
修善。轉識成智。證三身。圓十號故也。十力者。一知
是處非處智力。二知過現未來業報智力。三知諸
禪解脫三昧智力。四知諸相勝劣根智力。五知種
種解智力。亦名欲力。六知種種界智力。亦名性力。
七知一切至處道智力。八知宿命無漏智力。九知
天眼無礙智力。十知永斷諸習氣漏盡智力。十八
不共法者。一身無失。二口無失。三意無失。四無不
定心。五無異想心。六無不知捨心。七欲無減。八念
無減。九精進無減。十智慧無減。十一解脫無減。十
二解脫知見無減。十三身業隨智慧行。十四口業
隨智慧行。十五意業隨智慧行。十六知過去無礙。
十七知現在無礙。十八知未來無礙。此十八行。云
不共者。以是諸佛自覺聖智境界。非權小菩薩所
<pb n="665"/>
共。更非凡夫境界可知。故云不共。
○三華光請釋（二）　初總標報化　二別明當機。
○初總標報化。
爾時蓮華臺藏世界。盧舍那佛。赫赫大光明座上。千
華上佛。千百億佛。一切世界佛。
此總標明體用不分。報化無二之義。言爾時者。即
本舍那如來。舉因明果勸修時也。此之華臺舍那。
赫赫大光明座。千華上佛。千百億佛。俱已解見前
文。言一切世界佛者。是千百億化身釋迦如來。展
轉化化無量無盡智慧如來。居一切世界中。說法
利生。以表從心地戒法中。出生無量無盡智慧佛
也。下卷文云。微塵菩薩眾。由是成正覺者此也。
○二別明當機。
是座中有一菩薩。名華光王大智明菩薩。從座而立。
白盧舍那佛言。世尊。佛上略開十發趣。十長養。十金
剛。十地名相。其一一義中。未可解了。惟願說之。惟願
說之。妙極金剛寶藏一切智門。如來百觀品中已明。
此一節文。總承前義而來。自從是時。釋迦身放慧
光。人天生疑。玄通光主。放光聚眾。請問光相。釋迦
擎眾。至舍那所。代前二問。請決其疑。舍那領答。從
凡至聖。即以心地為因。當成佛果。果中境界。一一
發明。又恐大眾雖聞心地為因。不知是何心地。故
又廣開名相。為三十心。十地。既有如是之名。如是
之相。必有如是之義。若不發明義趣。將使行者莫
知趣向。執相迷心。執事迷理。故華光王菩薩。請解
其義。正謂涅槃心易曉。差別智難明也。是座中有
一菩薩者。即上千佛座中之果位菩薩也。華光王
大智明者。前云玄通華光主。此云華光王大智明。
正顯此心地戒法門。非具大智慧者。不能通問。所
以斷惑證真。必以智慧為首故也。從座而立。身業
之誠。白盧舍那佛言。口業之誠。身口如如。心契實
相。則意業之誠也。佛上略開十發趣。十長養。十金
剛。十地。四十法門名相。名相雖多。以相求之。則名
相又為略。故云略開。名相且略。其義尚廣。其中一
一義趣。修斷觀智。未曾解了。必請詳明。故曰。惟願
說之。惟願說之。重敘請意。以表翹誠之至也。言妙
極金剛寶藏一切智門者。此請正觀。乃起方便觀
行。以期佛果故也。妙極。即妙覺果海。金剛。即堅利
之智。謂若至果海。非金剛智不能。此智一起。諸物
不能壞。而能壞諸物。一切雜染。諸惡種子。斷盡無
餘。故云。妙極金剛。此智。具足一切功德。故云寶藏。
能為一切賢聖修斷方便。觀智根本。故云一切智
門。如來下引證。以明此處文義。在大部內。如來百
觀品中。已更詳明矣。
○四舍那酬釋（四）　初釋十住義　二釋十行義
　三釋十向義　四釋十地義。
○初釋十住義（二）　初總標牒問　二別解其義。
○初總標牒問。
爾時盧舍那佛言。千佛諦聽。汝先言云何義者。發趣
中。
此牒大智明菩薩。請釋其義。誡聽許說十住進修
地位觀行之義。
○二別解其義（十）。
○初釋捨心位。
若佛子。一切捨。國土。城邑。田宅。金銀。明珠。男女。己身。
有為諸物一切捨。無為無相。我人知見。假會合成主
者。造作我見。十二因緣。無合無散無受者。十二入。十
八界。五陰。一切一合相。無我我所相。假成諸法。若內
一切法。外一切法。不捨不受。菩薩爾時名如假會。觀
現前故。捨心入空三昧。
初釋捨心之義。即檀波羅蜜也。別經名發心住。謂
於諸劫之中。行十信心。不作邪見。廣求智慧。而行
捨心。捨有十種。總即唯三。財。法。竭盡捨也。問。心地
<pb n="666"/>
法門。位有四十。初明捨心者。何也。答。欲令趨佛道
人。一切解脫。始望無上菩提。無餘涅槃。若於身心
世界。不能盡捨。縱能修行。居然全體凡夫。入道何
繇。以故首示。真為生死。志求佛道。應當漸漸。從外
捨去。以至內捨。內外俱捨。捨亦復捨。如是之人。名
為肉身菩薩。乃可入道自利。因此檀度。則能廣攝
眾生。而諸眾生亦易從化。若夫三賢位人。惟捨二
執麤惑。還有微細我法二執。亦要盡捨。方證佛果。
是故一切菩薩位中。必以捨位居先。故初明捨心
也。若佛子者。標能修之人。堪當大法。代佛化導。故
稱佛子。一切捨者。標所修之法。理智觀行。三輪體
空。內而根身。外而器界。一切諸有為相。無所顧惜。
俱能捨之。無有追悔。故云。一切捨也。下凡佛子二
句倣此。國土城邑。至一切捨一節。正明佛子捨心
體用觀照之義。言國土等者。釋上一切捨事。以顯。
空觀門也。謂乞寶位。即捨國土城邑。不作主宰想。
如乞安養。即捨田宅。金銀。明珠。不作貴重想。如乞
奴婢。即捨男女。乃至己身。不作情愛想。盡其所有。
悉無一毫貪戀。但凡有為諸物。一切盡捨。何以故。
以滿檀波羅蜜。莊嚴無上菩提故也。無為無相。至
不捨不受一節。申明一切捨觀之義。國土城邑等
外物。屬於疏分。捨之猶易。男女己身。屬於親分。己
捨之甚難。且己身視男女。尤親。云何難捨能捨。以
此菩薩。了達身世。一切皆空。本來無為無相。實無
有法。悉繇無明不覺。展轉現起。於是我相人相。人
我之間。情之所知。目之所見。妄認為實。遂爾假借
眾緣合會而成主宰。稱我稱人。千臂經云。假會合
成。立名生者。主字。念作生字亦可。謂即不識緣生
如幻。執我執人。造作我見。種種取捨。繇是我見造
作。故受生滅流轉。無有休息。輪迴不絕。十二因緣
等者。正名假會合成。立名生者。以顯緣生性空之
義。十二因緣者。蓋以無明為因。行即為緣。行為因
識為緣。識為因。名色為緣。名色為因。六入為緣。六
入為因。觸為緣。觸為因。受為緣。受為因。愛為緣。愛
為因。取為緣。取為因。有為緣。有為因。生為緣。生為
因。老死憂悲苦惱為緣。所謂因緣和合。虗妄有生。
因緣別離。虗妄名滅。故法華云。無明至老死。皆從
生緣有。既從因緣有。亦從因緣滅也。無合無散無
受者。釋上因緣如幻。法體本來靈明絕待之義。蓋
此因緣之法。緣會而生。法體本來不生。以本無生
死流轉之法。故云無合。緣盡而滅。法體本來不滅。
以本無解脫轉流之法。故云無散。既無生滅合散。
其中亦無受彼生滅者。故云無受者。十二入等者。
上言十二因緣。是即總舉三世生滅因果。此下別
釋現在之法。而欲一切眾生。在此六根門頭薦取。
不致向外馳求。楞嚴所云。輪生死。證涅槃。皆汝六
根。故於六根薦取。十二入者。六根六塵。互攝入故。
亦名十二處。謂眼為色入處。色為眼入處。耳為聲
入處。聲為耳入處。乃至意為法入處。法是意入處。
所謂單根不立。獨境不生。根境相對。自無體性之
義。十八界者。界是分位。六根六塵六識分位之疆
界也。五陰。亦名五蘊。即色受想行識。質礙曰色。領
納曰受。緣慮曰想。遷流曰行。了別曰識。其云陰者。
以此五種蓋覆吾人本有真性故。其云蘊者。繇此
五種集聚蘊藏而成妄身妄心。受無量生死故。此
五蘊。十二入。十八界。如來於諸經中。處處演說。為
迷心者。開心說蘊。為迷色者。開色說處。為俱迷者。
開蘊說界。此之三科五蘊開合之法者。無非要令
一切眾生。知此虗幻。猶如空華。若能於此空華。了
知是妄。則當下永無生死輪轉矣。一切一合相者。
此明菩薩觀智。即妄以明真義。謂觀身心世界。一
切諸有為法。當體全空之性。本來無為無相。不繇
假合而成。故曰一切一合相也。一合二字。正說無
<pb n="667"/>
為無相之處。與上假會合成之合字不同。既曰無
相。又曰一合相者。總無相中而妙言之。無我我所
相者。此句總結上義。所言五蘊。十二入。十八界等。
一切有為法。既一合相。誰有我者。推一我相。終不
可得。既無有我。誰有我所。究一所相。終不可得。以
是故知因緣和合諸法。皆是假成也。是故所言若
內一切法。五蘊身心等。若外一切法。國邑男女等。
此內外一切法。悉皆空故。是以雖捨。不見有我。為
能捨之人。亦不見有物。為我所捨之法。二性空故。
其中自亦不見有受施者。以是三輪體空。故云不
捨不受。菩薩爾時等下。結承捨觀之益。謂如上三
輪空捨。菩薩當爾之時。是名如假會幻化觀照現
在前故。而令捨心證入真空三昧。正定正受之利
益也。如假會觀。現前故者。謂此十住菩薩。修習空
觀。蕩一切法。無所有相。今既於假法上而修捨心。
似同假觀。故名如假會觀現前也。此義千臂經中
廣明。如是捨心。如是捨行。是名佛子無相捨心體
用觀照也。
○二釋戒心位。
若佛子。戒。非非戒。無受者。十善戒。無師說法。欺盜。乃
至邪見。無集者。慈。良。清。直。正實。正見。捨。喜等。是十戒
體性。制止八倒。一切性離。一道清淨。
此釋戒心之義。即尸羅波羅蜜也。別經云治地住。
謂乃常隨空心。行諸法門。以嚴戒品。此戒總有三
聚。十無盡戒。則則三千八萬無量戒也。非非戒下。
至無集者一節。正明佛子戒心體用觀照之義。千
臂經中。於此非非戒上。有非戒二字。言非戒者。謂
佛子之大戒。不同諸小乘人。有戒相可持。但束其
身。而於戒性不能究竟明了。經云。戒性如虗空。持
者為迷倒。惟以菩薩大乘佛戒。體如虗空。受而無
受。持而無持。乃為非戒。而不墮常見故。非非戒者。
謂佛子之大戒。又不同諸魔外道。分別有無。其言
有戒。即持牛狗等戒。望生天上。其言無戒。即不受
戒。妄談無戒可持。說婬。怒。癡。皆是梵行。惡罵捶打。
無非佛事。縱貪瞋癡。恣殺盜婬。未得言得。未證言
證。疑誤眾生。自迷迷人。大妄語人。師及弟子。俱墮
惡道。以是菩薩大戒。無受而受。無戒而戒。雖則了
知性戒。體如虗空。本無垢染。不妨隨順性戒修行。
是故云非非戒。不同斷滅見也。言無受者。者字牒
定佛子。於小乘魔外諸所有戒。皆不受行。故云無
受者。十善戒者。正明佛子大戒。謂此菩薩。所以不
受行諸不善戒者。以但自精進。奉持三世諸佛所
說十無盡藏波羅提木叉清淨妙戒故也。言無師
說法者。千臂經云。名無師說法戒。此即光明金剛
寶戒。言十善戒。固為諸佛菩薩修行法門。乃即一
切眾生本體性中。各具足者。非從師說而有。故曰
無師說法戒。欺盜乃至邪見。無集者。此明惡戒體
空。欺。謂欺誑。盜。謂盜竊。俱從邪魔外道之戒而言。
非泛指者。乃至二字是超略言。謂此惡法之多。不
能枚舉。假此二言。以該婬。殺。貪。瞋。癡等。諸惡法也。
邪見。即不正惡知見。具該六十二種。言無集者。謂
小乘善戒。尚且無持無受。豈況欺等惡法。反可集
聚於心耶。故云無集者也。慈。良。清。直。至是十戒體
性一節。申明佛子戒心體用之義。所云慈者哀愍
一切。則無殺生之念。良者。溫和善熟。則無盜竊之
事。清者。體湛澄潔。則無染汙之行。直者。正直無私。
則無虗誑之語。正實者。邪妄虗浮盡遣。則無沽酒
之事。正見者。絲毫邪僻皆除。此一攝三。即不說四
眾過。不自讚毀他。不訕謗三寶。捨。謂能捨而不悋。
則無慳惜加毀之心。喜。謂喜而不恚。則無瞋心不
受悔之意。等者。統餘法言。謂此八者。是前十善妙
戒之全體性。故云。是十戒體性。制止八倒三句。結
明佛子戒心體用之益。謂此十戒。全體本性大用
<pb n="668"/>
之力。即能禁制止絕凡。外。八種顛倒。言八倒者。凡
夫四倒。即無常計常。無樂計樂。無我計我。不淨計
淨。小乘四倒。常計無常。樂計無樂。我計無我。淨計
不淨。此之八倒。總不達如來真常四德故耳。言一
切性離者。菩薩了達自性本源之戒。謂不但惡戒
體空。即善戒。亦體空。何以故。以屬對待故。善惡俱
性。空於何有。其於正戒性離。邪戒性離。有戒性離。
無戒性離。持戒性離。毀戒性離。得戒性離。失戒性
離。乃至一切依他偏計顛倒等性。俱永遠離。故云
一切性離。一道清淨者。謂此顛倒之性。既已遠離。
唯證一道無師所說清淨體性。光明金剛寶戒。獨
露顯現。以不思議業用。饒益眾生。如是受持。方名
佛子戒心體用之觀炤也。
○三釋忍心位。
若佛子。忍。有無相慧體性。一切空空忍。一切處忍。名
無生行忍。一切處得名如苦忍。無量行。一一名忍。無
受。無打。無刀杖瞋心。皆如如。無一一諦。一相。無無相。
有無有相。非非心相。緣無緣相。立住動止。我人縛解。
一切法如忍相。不可得。
此釋忍心之義。即羼提波羅蜜也。別經名修行住。
謂能修行忍力。長養眾善根故。忍者。謂於逆順諸
境。安然自如。乃即造道之強力也。忍有多種。此中
具六。以該一切。有無相慧體性。至無無相一節。正
明佛子忍心體用觀照之義。有無相慧體性。一切
空空忍者。千臂經云。此名無相慧忍。有。即本有。不
從外得也。無相。即如如理。慧。即如如智。謂此菩薩
忍心。不在事迹之間。亦不離事。於此不離不即之
處。本乎無相慧體。而起無相大智慧光。觀察世出
世間一切諸法。悉如虗空。無有色相。無彼無此。實
無二法。惟一體性。性淨無物。即以無相之能。開化
無相之所。達入一切空空。故云。有無相慧體性。一
切空空忍也。一切處忍等者。千臂經中。名曰普願
行忍。謂一切空空之忍。凡一切處。無所非忍。以一
切處所忍之心。不見有少法生。不見有少法滅。以
無生滅。二俱離故。即入無生。故云一切處忍。名無
生行忍也。言一切處得名如苦忍者。千臂經云。名
耐怨忍。菩薩因契無生行忍。更為法界有情。修持
三種大忍。每被他人妒害之處。不見有苦可忍。菩
薩達境惟心。心不自心。因境有心。境不自境。因心
有境。心境一空。得名如苦忍。所謂不因訕謗起冤
親。何表無生慈忍力也。無量行一一名忍者。千臂
經中。名曰無量行忍。此即推廣所忍之行。總收上
一切處。能忍心智。與夫所忍心法。然雖無量行門。
種種不同。是則皆依無相慧體而起照用。是故所
云無量行。一一名為無相慧忍也。無受。無打。無刀
杖瞋心。皆如如者。千臂經中。此名安受苦忍。申明
空上一切處如苦忍之事迹也。謂上難忍易瞋之
中。分明以受刀杖所打。菩薩了達三輪體空。即其
內心而推。覓一受相。了不可得。則無受打之我相
故。即其外境而推。覓一打相。本不可得。則無打我
之人相故。即其所中而推。刀杖本寂。則無所打刀
杖之眾生相。即其能中而推。心本自如。則無忍苦
瞋心之壽者相。故云無受。無打。無刀杖瞋心也。所
言皆如如者。此句釋上三無字義。以顯三輪空寂。
四相無從。故示總相云。皆如如也。無一一諦。一相
等者千臂經中。名曰諦察法忍。此二句義。釋明皆
如如意。問。既曰受打刀杖瞋心。根境歷然。何故又
曰。無受打刀杖瞋心。皆如如耶。答。所言皆如如者。
以無相慧體性忍中。本無世出世諦真俗二法。故
云無一一諦。此即不墮常見。一相者。實相也。雖云
無二諦相。不墮常見。惟恐又作斷見理會。故揭一
相示之。不墮斷見。十住菩薩作空觀時。觀一切法。
當體皆空。無中無假無不空。惟空無相。故云一相。
<pb n="669"/>
無無相者。此句雙申上義。問曰。既有一相。何名無
一一諦。既云無一一諦。何有一相。豈尚有一相可
得。而云無一一諦耶。答曰。云一相者。即謂無相。無
相而相。相即無相。實無一相可得。故曰無無相也。
有無有相。至緣無緣相一節。展轉釋破外道偏計
之性。以結忍中無相慧體性之義。有無有相者。乃
總遣所忍之法相不可得。非非心相者。乃總遣能
忍之心相不可得。緣無緣相者。此乃雙遣能所俱
相亦不可得。此三句義。是緊貼上無字說來。發明
上無相亦無之義。有相者。下乘也。無有相。是所忍
之法本空。而有此無有相。又非真空。心相者。下乘
也。非心相。是能忍之心本空。而非此非心相。又非
真空。緣相者。下乘也。無緣相。是忍智中本來能所
一空。而緣此無緣相。又非真空。惟菩薩能所心境
俱空。空亦復空。方是無相真空。實相法忍也。立住
動止等者。總結顯忍心。觀智。破依他性。令證圓成
實性也。立。謂站立。住。謂安住。動。即行動。止。即臥止。
我。乃對人相而稱。人。乃對我相而舉。縛者。不空之
凡相。解者。能空之聖相。於上有無有相等。一切諸
相。菩薩二六時中。四威儀處。一一照破。於立住動
止。其相無寂感之分。於我於人。其相無彼此之分。
於縛於解。其相無聖凡之分。諸相既無。何有一切
法耶。忍法既無。只有慧體。自照自觀。以為忍行。又
何忍相之有哉。故曰。一切法如忍相。不可得。所謂
不見一法即如來。此則名為觀自在。金剛云。若有
我相。人相。即非菩薩。又千臂經云。於一切法。悉皆
無相。了了分明。忍性空寂。不可得故。皆此義也。如
是行忍。是名佛子無相慧忍體性之照用也。
○四釋進心位。
若佛子。若四威儀。一切時行伏空。假會法性。登無生
山。而見一切有無。如有如無。天地青黃赤白一切入。
乃至三寶智性。一切信進道。空。無生。無作。無慧。起空
入世諦法。亦無二相。續空心通達。進分善根。
此釋進心之義。即毗黎耶波羅蜜也。別經名生貴
住。謂生在佛家。種性清淨故。梵語毗黎耶。此云精
進。謂精而不雜。進而不退。即前施戒忍三法。勤䇿
不怠。乃智行無間之功力也。若四威儀。至亦無二
相一節。正明佛子進心體用觀照之義。四威儀者。
即行。住。坐。臥。四行精進。徧諸行故。以行字表其象。
一切時者。即二六之時也。行伏空者。即是空觀。假
會法性。即是假觀。登無生山。即是中觀。三賢菩薩。
名伏忍位。初住位伏空。二行位伏假。三向位伏中。
雖分為三。是各依本位得名。實互融攝。一而三。三
而一。菩薩於此行。住。坐。臥。四行法門。以有威可畏。
能折伏眾生。有儀可表。攝受眾生。即於此四儀處。
一切時中。進修菩提。降伏其心。而入於空。無法可
得。如鏡中相。無相可得。此即行伏空也。言假會法
性者承上。謂雖常入真空。觀照諸法一切體性。然
而假合而成。即假而真。離真無假。此即行伏假也。
於假法上當體明真。故云。假會法性。言登無生山
者。謂此菩薩修無生理。最高最顯。在塵出塵。逈超
二邊。得無所礙。如登山頂。高出無礙。名登無生山
也。菩薩既蕩一切法空。不見纖法可生。復觀一切
法假。不見毫法可滅。以無生滅。空假皆真。雙伏中
道無生。故以登山為喻也。而見一切有無者。申明
登無生山之義。菩薩於四威儀。一切時中。思惟真
諦之理。發生一切無漏智慧。了見一切內外四大。
有無性相。諸法性空。空無所有。故云。見一切有無。
如有如無等者。牒定所觀世出世間染淨諸法。先
觀世間之法。以無生心。見天地中。包羅青黃赤白。
長短方圓。若根若塵。有質對待者。名一切顯現色。
若根若塵。無質對待者。名一切無表色。如四禪天。
定中果色。并五根中一分淨色。及緣想過。未來。種
<pb n="670"/>
種境界。現雖對待。無可表示。雖云。無可表示。總色
像攝。一切色相。元無實體。色法如此。心法亦然。無
有一法。不是如來藏心。性淨明體。故云如有。如無。
一切入也。乃至三寶智性等者。此觀出世間法也。
三寶。即佛。法。僧。智性。即法身。般若。解脫。一切信進
道。即一切賢聖誠信進修之道。空。無生。無作。即三
解脫門義。謂此菩薩。繇觀世出世間。真淨體性之
理。性淨無物。故得證入三解脫門也。其空解脫門
者。菩薩觀照一切諸法。皆從因緣和合而生。其體
本空。即悟自性真空。而不隨因緣生。故得解脫也。
無生解脫門者。即無相解脫門也。承上既觀諸法。
一切皆空。無相可得。既無有相。即悟自性常生。而
不隨因緣滅。故得解脫也。無作解脫門者。即無願
解脫門也。菩薩既觀諸法。空無有相。則無願求。既
無願求。即不造作生死之因。以無生死因故。即無
有果。故得解脫。解脫。即自在義。門。即通達義。以三
解脫。得至涅槃。故云三解脫也。無慧者。承上所觀
諸法。既不可得。能觀智慧。豈可得哉。故云無慧。起
空入世諦。法者。謂向以觀凡聖有無諸法體空。即
證入空定矣。此空不同聲聞。緣覺。沈空滯寂之空。
乃觀實際理中。纖塵不立。今世門頭。一法不捨故。
雖證於空忍。而不住著。即從伏空定忍。而起入世
諦法。雖然入真。入俗。亦無二相。無二相者。謂入真
不著真。而入俗不著俗。故云無二相。續空心通達
等。此二句者。結顯無相精進之心。體用觀智之益。
續空心者。乃即從假入空。從空入假。空假圓融。通
達無礙。以是通達實相心故。名續空心通達也。進
分善根者。善根。即菩提本妙心。為眾善根本故。即
此無相心。發起種種精進。心心相續。念念無間。分
分增進。永無退轉。趨向佛位。故云進分善根。千臂
經云。佛子於四威儀。進修菩提之時。即得證入一
切三寶智性。真淨體性。常得現前。則得生生值佛。
見法見僧。世世精進。學佛威儀。於伏空忍之理。亦
不見四威儀。證無生空。是以不進而進道也。又法
句云。若起精進心。是妄非精進。若能心不妄。精進
無有涯。如是精進。是名佛子進心體用之觀照也。
○五釋定心位。
若佛子。寂滅。無相無相。無量行。無量心三昧。凡夫聖
人。無不入三昧。體性相應。一切以定力故。我。人。作者。
受者。一切縛見性。是障因緣。散風動心。不寂而滅。空
空八倒無緣。假靜慧觀。一切假會。念念寂滅。一切三
界果罪性。皆繇定滅。而生一切善。
此釋定心之義。即禪波羅蜜也。別經名具足方便
住。謂修習無量善根力故。寂滅。無相無相。至空空
八倒無緣一節。正明佛子定心體用。觀照之義。寂
滅者。此標定體。梵語禪那。此云寂滅。即指一心而
言。亦云靜慮。即攀緣如禪。亦云寂靜。謂根境如如。
不即不離。若鏡現相。故云寂滅。無相無相。此二無
相。釋寂滅義。上無相。明能定之心。下無相。明所定
之境。以是心境二皆無相。故云無相無相。無量行。
無量心三昧者。明菩薩動靜一如義。繇入定時。以
無能所二相。故能契合無量心行。總成三昧。此即
四威儀中。常明禪觀。所謂那伽常在定。無有不定
時也。凡夫聖人。無不入三昧者。此言定體平等。不
惟聖人入此三昧。凡夫亦入此定。既爾。何故說名
凡夫。以被一切識情垢染。故不自覺。亦如衣裏明
珠。不自覺知。貧苦他方。終無濟益。所謂終日圓覺。
而未嘗圓覺者。凡夫也。何以故。以體性不相應。安
能得定。菩薩不見一法當情。境空心寂。智理一如。
故恒與諸佛體性相應。繇證體性三昧。則一切時
中。以聖定力故。得照見一切微細我。人。作者。受者。
之妄惑也。我。即我見。人。即人見。作者。自心施為。即
眾生見。受者。領納好惡。堅著不捨。即壽者見。繇此
<pb n="671"/>
四見。生一切執縛。邪見種性。皆是障道因緣。被此
散亂境風。鼓動心海。隨波逐浪。流轉生死。無窮無
盡。無有休息。故云一切縛等。言不寂而滅者。謂此
障惑。若不假修寂滅觀炤三昧正定之力。而能滅
者。終無暫止之日。意謂必以寂滅定力故。而得此
滅。故云不寂而滅。千臂經云。不得寂靜定力。而能
滅者。無有是處。空空八倒無緣者。承上。謂此定力。
既止我見生滅之因。即小乘凡外八倒。生滅之緣
自空。故云八倒無緣。假靜慧觀。至而生一切善一
節。結顯定力照用功能之義。假靜止動。假慧照昏。
假此二者為觀。定慧圓明。靜照一切我人假會。幻
化合成。妄想因緣之法。念念從此寂滅矣。生滅顛
倒之念既空。則一切三界異熟苦果。諸惡罪性。亦
皆繇此定力而滅。苦果罪性。既已滅盡。則本不生
不滅。無漏功德智慧。亦悉繇此定力而生。故云而
生一切善也。所謂生滅既滅。寂滅現前。如是修禪。
是名佛子定心之體用觀照也。
○六釋慧心位。
若佛子。空慧。非無緣。知體名心。分別一切法。假名主
者。與道通同。取果行因。入聖捨凡。滅罪起福。縛解盡
是體性功用。一切見。常樂我淨。煩惱慧性不明故。以
慧為首。修不可說觀慧。入中道一諦。其無明障慧。非
相非來。非緣非罪。非八倒。無生滅。慧光明𦦨。為照樂
虗。方便轉變神通。以智體性。所為慧用故。
此釋慧心之義即般若波羅蜜也。別經名正心住。
成就第六般若法門故。梵語般若。此云智慧。以是
智能照境。慧能了境。於境分明無惑。能轉物也。空
慧。非無緣。至體性功用一節。正明佛子慧心體用
觀照之義。言空慧非無緣者。謂此真空體性。本源
妙慧。非是無緣而生。又非即緣而生。是即本有空
慧靈明知體。名之為心。不假他緣故也。以是真知
覺體。本無分別。而言分別一切法者。惟是真心照
用。不同二乘心泯智。不緣一切生法。亦不同諸
凡夫外道。分別識心。繇假因緣會合而成。假名主
者。假立其名。實無主宰。雖曰是妄。皆即依真而起。
如水之波。依水而有。菩薩依般若智照。於諸妄心。
了然無二。實與至道。通同一味。體無差別。故曰假
名主者。與道通同也。取果行因等者。釋明慧心照
用之義。謂此菩薩直超佛果。惟以本源平等空慧。
修因地行。即可入聖捨凡。滅罪起福。凡夫以我相
分別。處處不得解脫故縛。聖人無我。能以般若智
照。處處皆得自在故解。即此凡聖迷悟縛解。菩薩
視之。盡是體性功用。所謂從凡夫中來者。用其識
心。從聖性中來者。用其智慧。識智元無二體。惟在
用處有差殊耳。一切見。至所為慧用故一節。申明
空慧觀照之益。問。一切見者。凡聖縛解。何處差別。
以凡夫。二乘。一切倒見。皆由不知如來常樂我淨。
無餘涅槃。真如德相。是心佛與眾生。三無差別。平
等具足。乃於真常。真樂。真我。真淨心上。而起倒見
故也。常者。無暫改動之義。性體虗融。歷三際而不
遷。混萬法而不變。故名常德。樂者。安隱寂滅之義。
離生死逼迫之苦。證涅槃寂滅之樂。故名樂德。我
者。自在無礙之義。外道凡夫。強立主宰。執之為我。
乃是妄我。若佛所具八自在為我者。即是真我。故
名我德。淨者。離垢無染之義。諸惑盡除。湛然清淨。
如大圓鏡。了無纖翳。故名淨德。而凡夫人。迷而不
知。反以非常計常。常計無常。非樂計樂。樂計無樂。
非我計我。我計無我。不淨計淨。淨計無淨。是名八
倒。非常計常者。世間一切諸有為法。故悉無常。虗
幻不實。執為實有故。非樂計樂者。世間五欲之樂。
皆是受苦之因。諸凡夫人。貪著不捨。不求解脫故。
非我計我者。四大假合之身。本非有我。於此幻色
身中。強作主宰。妄執為我故。不淨計淨者。自身他
<pb n="672"/>
身。三十六物。五種不淨之身。本非是淨。反生貪著。
以為是淨故。如是四見。增長惑業。名為凡夫四榮
倒見。常計無常者。法身常住。本無遷改。而於如來
常住法身之中。妄計有變異故。樂計無樂者。涅槃
大樂。離諸苦故。乃於如來涅槃樂中。妄計是苦故。
我計無我者。無生真我。即是真常。不了無我法中
佛性真我。於真我中。妄計無我故。淨計不淨者。體
性真淨。離諸垢染。不了無惑無障之淨。乃於如來
真淨法中。妄計不淨故。如是四見。乃二乘人。觀察
無常。苦。空。無我等法。俾煩惱有朽滅不生之義。名
為四枯倒見。此八倒見。凡夫之人。凡所作為。皆是
煩惱業力。將此慧性。障覆不開。不得真實識知用
故。所謂煩惱慧性不明故。名為煩惱無明二障。煩
惱事障障理。無明理障障事。其煩惱障者。謂此昏
煩之法。惱亂心神。因貪等惑。障蔽正道。故名煩惱
障。無明障者。謂諸眾生。從無始來。種種顛倒。而於
一切法上。無所明了。名無明障。此惑。是業識之種
子。為煩惱之根本。以二乘人。慧性不明。不能斷去
此障。惟菩薩斷之。欲破煩惱。必以智慧為首。欲破
無明。必修不可說觀慧為助。細審細察。智慧德相。
本來無遷無變。是如來常德。無生無死。是如來樂
德。無罣無礙。是如來我德。無障無惑。是如來淨德。
如是種種觀慧。相續相連。無間無斷。方乃證入中
道第一義諦。智起惑亡。即無明惑障頓破。而本有
慧性頓開。向之無明煩惱為障者。即障慧性。故曰
無明障慧。今者了知無明障慧。當體全空。何有形
相。故曰非相。既非形相。安有去來。故曰非來。既無
去來。則非心所緣。故曰非緣。若有所緣。是為心境
不空。成顛倒想。起惑造業。則有生滅因緣之罪法。
今既非緣。則亦非罪矣。又何八倒生滅之有哉。故
曰。非八倒。無生滅。此惟菩薩慧光明𦦨。為照為樂。
虗徹靈通。無量方便。無障無礙無量轉變。種種神
通。種種妙用。皆以平等智為體性。一切所為所用。
無非空慧為用故。若不依此平等智體。本源空慧。
以為照用。則凡所為所作。皆是無明業力使然。學
者知之。當修此慧。是名佛子慧心體用之。觀照也。
○七釋願心位。
若佛子。願。願大求。一切求。以果行因故。願心連。願心
連。相續百劫。得佛滅罪。求求至心。無生空一願。觀觀
入定照。無量見縛。以求心故。解脫無量妙行。以求心
成菩提。無量功德。以求為本。初發求心。中間修道。行
滿願故。佛果便成觀一諦中道。非陰。非界。非沒生。見
見非。解慧是願體性。一切行本源。
此釋願心之義。即願波羅蜜也。別經名不退住。入
於無生畢竟空界故。願者。願要。乃即發諸大願成
佛度生者也。願大求。至得佛滅罪一節。正明佛子
願心體用。觀照之義。願大求者。即上求佛果。一切
求者。即下化眾生也。以果行因故者。釋上發願成
佛度生之疑。經云。自未得度。先度人者。菩薩發心。
自覺已圓。能覺他者。如來應世。今先自利。次乃利
生。何以故欲以果地之覺。而行因地心故。謂凡世
出世間。有漏無漏。善惡因果。必有決定誓願。如地
藏菩薩。地獄未空。誓不成佛。觀音大士。度盡眾生。
方證菩提。彌陀如來。四十八願。願願結云。不得是
願。終不作佛。乃至閻羅天子。誓願治諸罪人。一一
隨願而生。所以要度眾生。先當發願成佛也。願心
連者。承上以果行因之願心故。須當念念不忘。心
心無間。相連相續。百劫修行。難忍能忍。難捨能捨。
外捨國城妻子。內捨頭目髓腦。乃至無量世界。無
有如芥子許。非是菩薩捨身命處。如是心無能所。
人法雙忘。忘亦復忘。始能得見本佛。滅無量罪。故
云得佛滅罪。求求至心。至佛果便成一節。申明願
心始終因果究竟之義。求求至心者。上求字。即求
<pb n="673"/>
佛果。下求字。即求化眾生。至心二字。謂求佛果。及
化眾生之心。必須聯續增進。乃至大願成就。求無
所求。即以無生空智。而契無生空理。智理一如。一
願平等。生佛無二。故云。無生空一願也。觀觀入定
照者。雙明二觀。惟顯中道。以空觀入假觀。故照。以
假觀入空觀。故定。如是二觀俱遣。空假不立。定慧
圓融。是即照而常定。定而常照。即此觀觀之照。照
照之觀。是故無量見縛。皆以上求下化之大願心。
平等觀照之定慧力。故得解脫。即上滅罪之義。不
惟無量見縛。因求心故而得解脫。即無量妙行。亦
以是願求求至心。故得成就阿耨菩提。即上得佛
之義。乃至無量恒沙。稱性功德。亦皆以求心故。而
為根本。即無生空一願之義。言初發下。勸必行也。
如是求心。非是空發願樂之心。而或不行願樂之
行。故必初發求心。中間修道。行滿願足。是故佛果。
便得成就。初發求心。即始覺也。中間修道。即漸次
覺。及隨分覺。行滿願故。即究竟覺。三覺果滿。萬德
周圓。方能得成佛果。稱兩足尊。觀一諦中道。至一
切行本源一節。此結願心中道觀慧。為願體性。為
一切行本也。觀一諦中道者。承上。謂於佛果位中。
觀中道一諦之理。不見立一切願。本無佛道可成。
本無眾生可度。本來無縛無解。菩提本具。功德本
圓。本如來藏妙真如性。所以觀五陰。非五陰。觀十
八界。非十八界。觀生滅。非生滅。觀諸見。非諸見。故
云見見非。解慧是願體性者。乃即華嚴信。解。行。證。
四法之一。菩薩初發願心。繇信起解。繇解發願。繇
願起行。繇行證果。非初解慧。無繇能入。如是妙慧。
為一切願心本體。一切萬行本源。是故發願成佛
度生。必以無生空一願之中道智。解無生空一願
之中道理。即依此起一切無相妙行。而即證佛無
相菩提涅槃妙果。若他觀他願者。即為狂慧。即為
狂解矣。學者知之。
○八釋護心位。
若佛子。護三寶。護一切行功德。使外道八倒惡邪見。
不嬈正信。滅我縛見縛。無生照達二諦。觀心現前。以
護根本。無相護護。空無作無相。以心慧連慧連。入無
生空道智道。皆明光明光。護觀入空假。分分幻化。幻
化所起。如無如無。法體集散不可護觀法亦爾。
此釋護心之義。即力波羅蜜也。別經名童真住。謂
不生邪倒破菩提心故。護者。護持。不使魔外侵壞
菩提心故。護三寶。至於護根本一節。正明佛子護
心體用觀照之義。三寶。即佛法僧。佛者。覺照義。法
者。執持義。僧者。和合義。此有世間住持三寶。有出
世間常住三寶。有大乘。小乘。一體。別相。如是三寶。
皆一切眾生法身慧命父母。良友福田。若不護持。
即法身慧命斷滅。一切功德。無從而生。故當大力
護持。護三寶者無他。即護自己所修六度萬行。一
切所行功德。何名功德。即於行門。無怠無惰。有始
有終。是名為功。無人無我。無取無捨。是名為德。故
云功德。仁王經云。以護佛果。護十地行若此。使外
道不嬈者。正明護三寶義。外道有多種。凡不達心
地道戒。向外馳求。俱名外道。其八倒者。即諸凡夫。
小乘。外道。妄想倒執。此諸倒見。不善不正。斷佛種
故。名惡邪見。言正信者。翻邪名正。除疑曰信。正其
所信。名曰正信。所謂護功德者。正在使諸外道。凡
小八倒。惡邪知見。不能嬈我。如是護三寶之正信
也。云何能令惡見。不嬈正信。亦無他法。但滅我縛
見縛。而信自正。蓋此顛倒邪見。繇依我見而生。因
執我故。則被我縛。繇我縛故。而起諸見。則被見縛
我見相縛。所信不正。所信不正。則諸魔外得入。魔
外一入。則壞一切功德。一切功德破壞。致令佛種。
法種。僧種俱被破壞。故護三寶。實無別法。唯護自
行功德。則滅我縛見縛。我見不生。即入無生。即以
<pb n="674"/>
無生理智。而起觀照。照空。即不沈空。照有。即不滯
有。空而不空。不墮斷見。有而不有。不墮常見。是以
不滯空有。不墮斷常。二諦圓融。互攝無礙。故云無
生照達二諦。即此觀心。倏然現前。以護根本。其根
本者。即正信也。以是正信一立。直超無上佛果。而
無障礙。一切功德。從此生長。是故正信而為根本。
以是護持。無有窮盡。故云觀心現前。以護根本。所
謂心性不迷。即是佛寶。心體離念。即是法寶。於理
不違。即是僧寶也。無相護護。至皆明光明光一節。
申明無生觀照工夫之益。蓋上以無生智觀照現
前。以護信根。即此能護觀照。所護信根。一一無相。
從無相護心中。行無相護行。故曰無相護護。以是
無相護護。則所護之正信。處處解脫。以是處處解
脫。即證無相真空。以證無相空故。而無所造。而無
所作。以無所造作故。名為無相。故云空無作無相。
以心慧連等者。承上。既云入空無作無相之三解
脫理慧。不同小乘住著解脫。即此真空。無作無相
之慧心中。相續相連。無間無斷。即得深入無生空
道。無生智道。皆明光明光矣。無生空道。即是無餘
涅槃理果。無生智道。即是無上菩提智果。皆明光
明光者。智理互照之象。繇智契理。因理冥智。智理
如如。互發圓照。故云明光明光也。護觀入空假。至
觀法亦爾一節。乃即結遣觀法。以顯無相護心之
義。言護觀入空假等者。承上。既以無相護心。深入
智理。即以如理平等。大慧光明。從護心中。而起觀
照。觀入於空。即遣真相。觀入於假。即遣俗相。空之
真相既遣。則空中之分分許多幻化所滅何有。假
之俗相既遣。則假中之分分幻化所起何有。以是
生即如生。滅即如滅。生滅皆如。故云如無如無。法
體集散不可護者。菩薩既以無生妙慧。觀照諸法。
幻化起滅如無。故知諸法緣會而集。法體本自不
生。緣滅而散。法體本自不滅。既諸法體。本無集散。
則無實法可護。故云法體集散不可護也。言觀法
亦爾者。謂所護法體既不可得。豈有能護智觀而
可存耶。故云觀法亦爾。是則境智俱遣。了不可得。
如是觀行。如是正信。方能護持三寶功德。是為佛
子。護心之體用觀照也。
○九釋喜心位。
若佛子。見他人得樂。常生喜悅。及一切物。假空照寂。
而不入有為。不無。寂然大樂無合。有受而化。有法而
見。云假。法性平等一觀。心心行。多聞一切佛行功德。
無相喜智。心心生念。而靜照樂心。緣一切法。
此釋喜心之義。即方便波羅蜜也。別經名法王子
住。謂從佛正教而生於解。當紹佛位故。喜者。即歡
悅義。乃快自他得樂之謂。見他人得樂。至大樂無
合一節。正明佛子喜心體用觀照之義。見他人得
樂者。即喜境也。常生喜悅者。即喜心也。何謂常生
菩薩喜悅之心。非因暫有。亦非暫無。從久遠來。發
菩提心。元為令諸眾生。離苦得樂。今見得樂之人。
適其所願。故心常生喜悅。及一切物者。明菩薩喜
心廣大之義。言不惟見人樂而生喜心。并見一切
有情物類。凡得樂者。亦常生喜悅也。假空照寂等
者。正明菩薩三觀圓修。以顯無相喜心之義。假。即
假觀。空。即空觀。照。即是慧。寂。即定也。菩薩喜心。不
同凡夫情見之喜。亦不同二乘空執之喜。二乘自
喜。得出三界苦惱之患。得證三解脫門。於菩薩法。
遊戲神通。及見眾生有苦樂時。不起悲忻。菩薩不
然。如觀入假時。照而常寂。而不入有為。離此有相。
故不同凡夫情見之喜。如觀入空時。寂而常照。而
不入無為。離此無相。故不同二乘空見之喜。既不
空不假。不有不無。是何等境界。即寂然大樂無合。
此等境界。非塵勞眾生所受用事。亦非二乘滯寂
境界。惟是菩薩。定慧圓融。乃能寂然大樂。又能樂
<pb n="675"/>
及眾生。其所樂者。二邊不住。中道不立。故曰大樂
無合也。有受而化。至心心生念一節。申明喜心寂
照之義。以其無合於有。不妨有受而化。受。即喜心。
化者。不留之意。有定力故。不被物轉。以其無合於
無。不妨有法而見法。即喜境。見者。透徹之意。有慧
力故。即能轉物。故云有受而化。有法而見。其云假
者。謂以種種諸境。本無實體。當體如如。法性平等
一觀照之。法性。即法性身。諸佛以法為身。既觀諸
法之相云假。復觀諸法之性本真。此法性身。不隨
生滅。等虗空界。在聖不增。處凡不減。各各具足。是
為平等一觀。所謂先悟毗盧法界也。心心行等者。
乃復行普賢行門也。謂此菩薩。雖然智照諸法體
性平等。而法身理果。尚未究竟。更當心心發大願。
起大行。一心一行。皆從多聞一切佛行功德而行。
是即佛行。不落小乘功行。所謂盡行諸佛無量道
法也。無相喜智。心心生念。此二句者承上。菩薩思
惟諸佛功德。本乎無相。以無相智。契無相理。以為
喜心。如空合空。不相妨礙。故云無相喜智。即此無
相喜智。起行長養。永永無失。不敢怠惰。故云心心
生念。而靜照樂心。緣一切法者。此二句義結前。謂
此喜心。既以無相。常生於念。是則在在利生。不妨
常靜常照。即以靜照不二之樂心。緣一切已得法
樂。未得法樂之諸眾生。令其同證無相喜中。寂然
大樂無合之道。是為佛子喜心體用之觀照也。
○十釋頂心位。
若佛子。是人最上智。滅無我輪。見。疑。身。一切瞋等。如
頂觀連。觀連如頂。法界中因果。如如一道。最勝上如
頂。如人頂。非非身見。六十二見。五陰生滅。神我主人。
動轉屈伸。無受無行可捉縛者。是人爾時入內空值
道。心心眾生。不見緣。不見非緣。住頂三昧寂滅定。發
行趣道性實。我人常見。八倒生緣。不二法門。不受八
難。幻化果。畢竟不受。惟一眾生。去來坐立。修行滅罪。
除十惡。生十善。入道正人。正智。正行。菩薩達觀現前。
不受六道果。必不退佛種性中生。生入佛家。不離正
信。上十天光品廣說。
此釋頂心之義。即智波羅蜜也。別經名灌頂住。謂
觀空無相。得無生心。法水灌頂故。是人最上智。至
可捉縛者一節。正明菩薩頂心上智體用觀行。破
惑義也。若佛子。是人最上智者。先舉能滅之智。謂
此十住菩薩智。超前九位觀智。故云最上智也。滅
無我輪等者。次舉所滅惑相。顯能滅智用也。滅者。
除也。無者。空也。我。即我見。凡見皆繇我起。故從我
滅而無之也。輪。即車輪。具有二義。一者。法輪。謂佛
菩薩轉此法輪。於眾生心海中。摧輾一切煩惱無
明。令盡無餘。得成佛故。二者。眾生我輪。因執我故。
起貪。瞋。癡。殺。盜。婬等。諸惡業輪。流轉三界。無休息
故。菩薩因修頂心智定。破除我相。將三界十使等
煩惱輪去。故云。滅無我輪。見等。見身即五利使之
二。疑瞋即五鈍使之二。一切等者。該餘惑也。如頂
觀連。觀連如頂。此二句者。即智觀察連絡無間。因
諸眾生。我慢山高。非以高大智慧觀照。不能破除。
故以頂心妙智作觀。而起觀照。以此智觀相續不
斷。始能超出我慢山輪。方得明見四聖。六凡。十法
界中因果。皆如如一道也。是故此智為最上最勝
頂智。首出庶物。如頂之象。如山之有頂也。如人頂
者。人身唯頂最尊。喻此菩薩頂心觀智。高顯而無
上也。非非身見。至可捉縛者。此申所破之惑。非非
二字貫下。前一非字。是能遣之觀智。後一非字。乃
所遣之惑業。言非外道身見。可捉可縛。亦非六十
二種斷常邪見。可捉可縛。亦非五蘊妄身妄心和
合因緣。可捉可縛。亦非神我主諦。動轉屈伸。種種
計量。種種幻相。可捉可縛。何以故。如是諸見。皆有
受有行。可捉可縛。云捉縛者。即執著義。謂凡有執
<pb n="676"/>
著。俱屬生死。不能解脫。菩薩以是頂心智觀。超出
一切情見。如太虗空。無有邊表。今盡諸見。是則無
受無行。無可捉縛者矣。是人爾時。至寂滅定一節。
乃明菩薩頂心寂定體用觀行。破惑證真之義。言
是人者。即當位之人也。爾時二字。即當入觀之時。
謂菩薩人。當爾最上頂心智照而人觀行。觀外之
時。空却諸塵世界。因果一道。觀內之時。空却五蘊
身心。內外空時。當值空道。一切妄想顛倒。永不復
行。心心平等智以度眾生。而為進修之念。故云心
心眾生。然雖度生為念。而不見有能緣之心。所緣
之境。能緣所緣二性空故。是則終日度生無生。可
度。終日說法。無法可說。不但無能所緣度生之相。
亦無非能所緣理智之相。故云不見緣。不見非緣。
以是心境雙泯。智理全空。爾時倏然安住最勝頂
心三昧寂滅正定。故云住頂三昧寂滅定也。發行
趣道性實至正智正行一節。申明頂心智定。破惑
證真起智利生之義。謂此智定。不同二乘住於空
智寂定。不肯前進以饒益眾生。菩薩雖住智定而
不貪著。故從此正定中。發起慈悲喜捨廣大之心。
修行妙行。趨向佛道。是為自利。以是所起之道。體
性真實。不為魔外所侵。而即我人四相。八倒妄見。
生滅因緣。於此真實不二法門。永無受行。滅盡無
餘。生滅因緣。既然無受無行。即當八難幻化異熟
業果。即亦畢竟不受其報。八難者。地獄。餓鬼。畜生。
邊地下賤。生不見佛。諸根不具。生長壽夭。世智辯
聰之八難也。蓋此八難。無而忽有。有而忽無。幻化
不實。菩薩覺破。故云八難幻化果。畢竟不受。所謂
因窮而果喪也。唯一眾生等者。釋上心心眾生之
義。謂此菩薩雖得解脫。不受輪迴。而即思惟一切
眾生。不知是幻現前輪迴。是故示現去來坐立。於
三界中四威儀內。示作精進修行眾行。集福滅罪。
種種方便。令諸眾生。除滅十惡。而生十善。使人佛
道。為佛法中正信之人。具足正智。而起正行故也。
所言正人等者。知因識果。滅惡生善。反邪皈正。即
是正人。了達善惡體空。即具正智。是以深明空而
不空。有而不有。起行而修。即正行也。如是所修。自
利利他。即入佛道。為佛真子。菩薩達觀現前。至不
離正信一節。總結頂心智定現身益物之義。菩薩
通達實相。觀無生於現前。雖然往返三界。示同凡
夫。實非業繫。故永不受六道果報。亦即不退於佛
種性中生。佛種不退。即生生世世。入佛法家。不離
菩提正覺正信。如是智觀。是為佛子頂心之體用
觀照也。上十天光品者。乃大部內。別品之中。更廣
說之。
○二明十行義（二）　初標牒問辭　二正解其義。
○初標牒問辭。
盧舍那佛言。千佛諦聽。汝先問長養十心者。
此牒問誡聽。許說十行修進地位觀行之義。
○二正解其義（十）。
○初釋慈心位。
若佛子。常行慈心。生樂因已。於無我智中樂相應觀。
入法受想行識。色等大法中。無生。無住。無滅。如幻。如
化。如如無二故。一切修行成法輪。化被一切。能生正
信。不由魔教。亦能使一切眾生。得慈樂果。非實。非善
惡果。解空體性三昧。
此釋慈心之義。於四無量心中。即慈無量行也。別
經名歡喜行。謂入法界。不為邪動故也。常行慈心。
至得慈樂果一節。正明佛子慈無量心體用觀行
之義。前十住修十度。為被自利。以能自利。後利人
也。此修十種利他法行。饒益眾生。又前十住位人。
發心修行。即以檀波羅蜜為首。此十行人。接物利
生。以慈為本。是故常行慈心。慈有三種。一者。有情
緣慈。謂佛菩薩。觀諸眾生。猶如赤子。運大慈心而
<pb n="677"/>
弘濟之。令其皆得受安樂故。二者。觀法緣慈。謂諸
菩薩。觀一切法。皆從因緣和合而生。了無自性。運
大慈心以弘濟之。令其皆得受安樂故。三者。無緣
大慈。謂諸菩薩。無心攀緣一切眾生。而於一切眾
生。自然各各獲利益故。菩薩如是恒常修此三種
慈心。使諸眾生獲離苦得樂之因。故云常行慈心。
生樂因已。於無我智中樂相應觀者。此正釋上三
種慈也。其無我智。即根本智。於此智中。觀諸眾生。
實無苦境。本來自樂。是故自樂樂他。皆以此智。是
所謂相應也。入法受想行識。色等大法中者。釋承
樂相應義。入。即能入觀行。法。即所入觀法。受想行
識。即心蘊法。菩薩繇入觀時。以觀五蘊身心。四大
法中。本無生住異滅法相。如幻如化。一切皆空。本
來平等。以如如無二故。所謂照見五蘊皆空。度一
切苦厄也。即有情緣慈義。一切修行成法輪者。謂
此菩薩。修行六度萬行。無非成就大法。自利利他。
故先修行種種妙行。成就無上法輪。用以自利。而
又化被一切眾生。能生正信。不繇外道邪魔所教。
既得正信。不受魔教。是獲離苦得樂之因也。即法
緣慈義。亦能使一切眾生。得慈樂果。不但令得樂
因而已。亦能使諸眾生。乘此樂因。得至無上菩提
覺法之樂。無餘涅槃寂滅之樂果也。即無緣慈義。
非實。非善惡果等者。結示觀體照用之義。所得慈
樂果者。非權小實法。亦非人天善惡有漏因果。是
何等果。是如如智所解。是如如理所空。空解之中。
體性平等之道。以此平等體性三昧。自樂樂人。如
是修慈。是真佛子慈無量心之體用觀行也。
○二釋悲心位。
若佛子。以悲。空空無相。悲緣行道。自滅一切苦。於一
切眾生。無量苦中生智。不殺生緣。不殺法緣。不著我
緣。故常行不殺。不盜。不婬。而一切眾生不惱發菩提
心者。於空見一切法如實相。種性行中。生道智心。於
六親六怨。親怨三品中與上樂智。上怨緣中九品得
樂果。空現時。自身他一切眾生。平等一樂。起大悲。
此釋悲心之義。即悲無量行也。別經名饒益行。謂
常化眾生。使得法利故。以悲。空空無相。至發菩提
心者一節。正明悲無量心體用觀行之義。即有情
緣悲也。言以悲者。以大用也。上位慈能與樂。然而
眾生現在苦中。必須離苦。方能得樂。是故佛子。恒
用悲心。令諸眾生。離苦得樂。故云以悲也。其空空
無相者。上雖恒以悲心。實非愛見之悲。乃是空空
無相大悲。無能無所。無自無他。雖云空空無相。而
即自然任運以拔諸眾生苦。眾生苦為所悲。菩薩
智為能悲。繇所悲之緣。發起菩薩悲心。而行悲道。
故云。悲緣行道。以是所行悲道。即自滅一切苦。又
滅他一切苦故於一切眾生無量苦中。生大悲智。
拔其眾苦令得樂也。無量苦者。總即凡夫二乘。分
段。變易。二生死苦。如是諸苦。起於三業。三業之中。
惟殺。盜。婬。三為根本。以是因緣業果相續。故得無
量苦也。二乘。縱離分段。難免變易。菩薩今以無相
悲智。緣苦眾生。故不為殺生之緣。不為殺法之緣。
此二無緣。繇是菩薩。不著我相之緣。是故常行不
殺。不盜。不婬。而使一切眾生不惱。從此發菩提心
也。此有三義。一者。菩薩無殺盜婬。而諸眾生見之。
心生歡喜。不能瞋惱。發菩提心。二者。菩薩以永無
殺盜婬。而教一切眾生。乃得漸漸受化。故使發菩
提心。三者。菩薩既謂無殺盜婬。而自他性眾生。不
生惱害。故俱發菩提心。如行願云。一切眾生而為
樹根。諸佛菩薩而為花果。以大悲水。饒益眾生。則
能成就諸佛菩薩智慧花果。菩薩今以大悲緣苦
眾生。不但不惱而已。而復恒與之樂。所謂怨親普
度。悲心廣大。故曰。一切眾生不惱發菩提心者也。
於空見下。至九品得樂果一節。申明悲觀平等觀
<pb n="678"/>
照之義。即法緣悲也。上言一切眾生不惱使發菩
提心者。是以菩薩能於真空實相理中。了見一切
根塵諸法。皆如實相。本無眾生。本無煩惱。無一眾
生不具實相。但以自迷而不覺悟。故於一切眾生
種性行中。隨諸種類。發起大悲道智之心。為諸眾
生發明此義。令生道種智心。修行聖道。故於父母。
兄弟。姊妹。六親六怨。親怨順逆三品之中。皆與最
上菩提樂智也。上怨親中九品得樂果者。怨有上
中下三等。上等。有上中下。中下二等各三。三三合
為九品。既於上怨三品緣中皆與上樂智者。其餘
中下六品。亦盡與之樂果。故曰。九品得樂果也。空
現時下。結承悲觀平等之義。即無緣悲也。菩薩今
令九品眾生俱得樂果者。乃繇無相真空觀照現
前之時。無論自身眷屬。他身眷屬。一切眾生俱以
平等觀照一樂。而起無緣大悲心智。拔一切苦而
與樂也。如是行悲。是名佛子。悲無量心之體用觀
行也。
○三釋喜心位。
若佛子。悅喜無生心時。種性體相道智。空空喜心。不
著我所。出沒三世因果無集。一切有入空觀行成。等
喜一切眾生。起空入道。捨惡知識。求善知識。示我好
道。使諸眾生。入佛法家法中。常起歡喜。入佛位中。復
是諸眾生。入正信。捨邪見。背六道苦。故喜。
此釋喜心之義。即喜無量行也。別經名無違逆行。
謂常修善法。謙下恭敬故。悅喜無生心時。至示我
好道一節。正明喜無量心體用觀行之義。悅喜無
生心時者。悅以心言。喜以事言。佛子自喜。得住如
實空中。而亦慶喜一切眾生。得住如實空中。以是
自他離苦得樂。其心暢快。此悅喜心。以從無相處
生。生即無生。無相可得。故云無生心也。種性體相
等者。種。即種子。性。即性分。體。即本體。相。即相狀。道。
即中道。智。即觀智。謂此菩薩。以悅喜無生心。發生
一切智慧。觀察分別。十界依正種性體相。皆如實
相。即從如是種性體相理。發起道智。說法利生。應
以何法而得度者。即以何法而為彼說。種種方便。
令離苦集。而修道諦。證滅諦理。如是道智。無能無
所。心境空寂。空空喜心。不同凡夫從憎愛諸境而
生其心。故不著我所也。雖然往返三界。出沒隱顯。
示同凡夫。和光混俗。而於三世因果等法。本來無
集。無有罣礙。但凡一切有所作為。皆入無相真空
觀行。即此真空觀行成就。毋論親冤。皆以平等悅
喜。使入佛道。證佛道果。永離苦趣。所謂四弘誓願。
未離苦者。令離苦諦。未安道者。令安道諦。未得滅
者。令證滅諦。故云觀行成。等喜一切眾生。此謂喜
心平等廣大。則成喜無量也。所言起空入道者。謂
即起於所成空觀。修假觀行。趣入佛道。接物利生。
又不同二乘沈空滯寂。安住化城。不肯前進。故曰
起空入道。言此所入之道。非真知識。不能通達事
理。是故捨惡知識。而求善知識也。惡知識者。身居
邪見。斷佛慧命故。善知識者。知真本有。識妄元無
故。如此知識。求其指點。示我好道。言好道者。即佛
道也。乃即諸佛所證。眾生所迷。不生不滅。清淨覺
道。菩薩善修此道以自利。即以此道。能使眾生入
佛法家法中而利他也。所言入佛法家者。即生如
來家。不生外道邪見之家。入佛法中者。謂生如來
正法之中。不生權小法中也。以上明其體用。向下
結成喜觀之益。常起歡喜。入佛位中。此二句者。乃
結自利。復是諸眾生等者。乃結利他也。不惟自己
墮在佛數而生歡喜。又使一切眾生入於正信。捨
諸邪見。生生世世。背六道苦。所以菩薩常生平等
歡喜也。如是修喜。是名佛子喜無量心之體用觀
行也。
○四釋捨心位。
<pb n="679"/>
若佛子。常生捨心。無造無相空法中。如虗空。於善惡
有見無見。罪福二中。平等一照。非人非我所心。而自
他體性不可得。為大捨。及自身肉手足。男女國城。如
幻如化。水流燈𦦨。一切捨而無生心。常修其捨。
此釋捨心之義。即捨無量行也。別經名無屈撓行。
謂行大精進行。能令一切得至究竟涅槃故。常生
捨心。至平等一照一節。正明捨無量心體用觀行
之義。從初發心。歷無窮劫而行濟度。故云常生捨
心。無造。即無能也。無相。即無所也。謂此佛子。常生
捨心之時。是乃生即無生。捨亦無捨。故曰無造。無
造。則無有相。無相則空。空即無物。以是無造無相
空法之中。如虗空也。言空法中如虗空者。釋明常
生捨心無造無相之義。上文既言常生捨心。是即
有心可生。有法可捨。有造作。有形相。何以皆言無
耶。蓋此真空實相法中。心境諸法一切皆空。若立
一塵。即墮限量。必也無造生心。無相行捨。是以頭
頭解脫。法法無礙。故曰空法中如虗空。不拒諸象
發揮也。未發心人。於善事起有因果見。招福果相。
於惡事起撥無因果見。招罪業相。今佛子。捨心既
如虗空。則於善惡二因。有無二見。罪福二報中。平
等一照。了然無二。皆與實相不相違背。故心如虗
空也。非人非我所心。至為大捨一節。申明捨無量
心體用觀行之義。非人非我所心者。非者。空也。所
心者。執情也。以是妙智平等一照。是故人我二心。
內外執情。當下頓空。以是頓空。自他體性俱如虗
空不可得故。如是之捨。是為大捨。即我空義。從此
心性俱空之處。以及身肉手足之內財寶。男女國
城之外財寶。菩薩觀之。總皆如幻如化。如水流。如
燈𦦨。虗假不實。故一切捨。即法空義。如幻如化。喻
內外財物不可得也。如水流。如燈𦦨。喻自他體性
不可得也。而無生心。常修其捨。此二句義。總結佛
子無相捨心。以顯三觀圓修之義。無生心者。乃無
造。無相。無生。無滅。實相心也。即空觀義。常修其捨
者。謂此佛子。雖然了知自他體性俱不可得。亦不
同小乘人。不起方便說法度生。正乃即此無相心
中常生方便。修行捨心。攝受有情。即假觀義。二觀
不立。即中道義。所謂應無所住。而生其心。如是修
捨。是名佛子捨無量心之體用觀行也。
○五釋施心位。
若佛子。能以施心被一切眾生。身施。口施。意施。財施。
法施。教導一切眾生。內身。外身。國城。男女。田宅。皆如
如相。乃至無念財物。受者施者。亦內亦外。無合無散。
無心行化。達理達施。一切相現在行。
此釋施心之義。即施攝法也。別經名無癡亂行。謂
不為無明所失亂故。能以施心。至教導一切眾生
一節。正明施心所攝體用觀行之義。言能以施心
者。即能被之教。被一切眾生者。即所被之機。言身
施者。以身擔荷。執身負役。乃至所捨頭目髓腦。身
肉手足。口施者。口無雌黃。出言善熟。乃至歡喜讚
歎。說誠實語。意施者。心無瞋恨貪癡嫉妒。乃至常
懷恭敬。現柔和相。財施者。國城妻子珍寶田園。乃
至一切資生產業。法施者。權實方便大小諸乘。乃
至一切因緣譬喻是也。教導一切眾生者。上言被
一切眾生。是何能被之法耶。謂以身口意三輪妙
用。財法二種被諸眾生。隨所樂求。令得如意。教引
開導。攝受一切眾生。使其解脫。永離苦趣故。內身
外身。至達理達施一節。申明施心所攝體用觀行
之義。內身。即內五蘊身命。外身。即外國土眷屬資
具也。菩薩教導之中。雖以權智施心。種種施與。而
必以實智照理。了無施相。反觀內身。外身。國城。男
女。田宅等物。當體全空。皆如如相。實無有法可施。
不但無財物施相。乃至無念財物之念。心境空也。
無受者之人。無施者之我。能所泯也。亦無內之身
<pb n="680"/>
命。亦無外之財物。以緣生如幻。無有合相。緣滅如
幻。無有散相故。所以施受內外合散之間。實無施
心可起。無施行可作。無眾生可化。不妨終日度生。
無生可度。終日說法。無法可說。故云。無心行化。此
上明空觀。下明假觀。達理。深達施理。即達三輪體
空。達施。深達施法。因人而用。求財施財。求法施法。
二皆不謬故。一切相現在行者。此總結明三觀圓
修之義。謂雖無心行化。而起化導。不妨修即無修。
無修中修。化即無化。無化中化。不墮斷常。不著空
有。以此施道。歷歷明明。達理達施一切諸相。現在
前行。如是行施。方是佛子施心體用攝受眾生之
觀行也。
○六釋好語心位。
若佛子。入體性愛語三昧。第一義諦法語義。一切實
語言。皆順一語。調和一切眾生心。無瞋無諍。一切法
空智無緣。常生愛心。行順佛意。亦順一切他人。以聖
法語教諸眾生。常行如心。發起善根。
此釋好語心之義。即愛語攝也。別經名善現行。謂
生生常於佛國土中生故。入體性愛語三昧。至皆
順一語一節。正明愛語心所攝體用觀行之義。愛
語攝者。乃是至慈至悲。親親切切。叮嚀教誡。和順
語也。亦名好語心攝。好語攝者。即是善好柔軟語
也。謂此語言。非凡小情見偏執之語。乃即依如來
體性愛語三昧。正定之所生故。如來有五語。一真
語。二實語。三如語。四不誑語。五不異語。今文具三。
以該中二。第一義諦法語義者。是為真語。即以大
乘中道了義之談。不將不了義語為眾生說。故云
第一義諦法語義也。一切實語言者。是為實語。不
誑語也。皆順一語者。是為如語。不異語也。謂此佛
子。既以第一義諦而生語言。故凡發言吐語。無不
真實。而又事理明了。皆順第一義諦之語。如是五
語為因。當感如來果舌之相。經云。出廣長舌。徧覆
三千大千世界。說誠實言。是也。調和一切眾生心。
至亦順一切他人一節。申明愛語體用之義。調和。
即上諸語為能調。眾生心為所調。無瞋即心和。無
諍即言和。一切眾生固多。佛子以諸好語調之。亦
皆心氣平和。凡有言出。自無所諍。何者。菩薩了達
一切諸法皆空。智亦無緣。如空谷之答嚮。所以不
起佛見。不與佛諍。不起法見。不與法諍。不起眾生
見。不與眾生諍。是則一切諸法皆空。智亦無緣。雖
則舉無能所緣相不妨恒與一切眾生自然任運。
常生慈愛之心。如保赤子。使得安隱。故云一切法
空智無緣。常生愛心。此其所以能調和眾生心而
無瞋無諍也。行順佛意者。即以愛心上合十方諸
佛。同一慈力。亦順一切他人者。即以愛心下合一
切眾生。同一悲仰。所謂無緣慈力赴羣機。明月影
臨千㵎水也。以聖法語等者。結顯佛子愛語之用。
謂此愛語。乃依如來聖教法語。種種方便。隨機設
化。使諸眾生常行如心。亦從如如心中發起善根。
本以自調。而亦調和一切眾生。如是愛語。方是佛
子好語心。攝受眾生之體用觀行也。
○七釋利益心位。
若佛子。利益心時。以實智體性。廣行智道。集一切明
𦦨法門。集觀行七財。前人得利益故。受身命。而入利
益三昧。現一切身。一切口。一切意。而震動大世界。一
切所為所作。他人入法種。空種。道種中。得益得樂。現
形六道。無量苦惱之事。不以為患。但益人為利。
此釋利益心之義。即利行攝也。別經名無著行。謂
於我我所。一切皆空故。利益心時。至震動大世界
一節。正明利益心攝體用觀行之義。實智體性。即
自證之本智。廣行智道。即利生之權智。若乃佛子。
欲行利益心時。必依實智體性。方能廣行智道之
權智也。集一切明𦦨法門等者。緊承廣行智道而
<pb n="681"/>
言。明𦦨法門。即是種種智慧。因緣譬喻。無量方便
法門。所謂開方便門。示真實相也。集觀行七財者。
觀行。即空假中之單。複。圓。二十五輪觀行法也。七
財。即七聖財。謂信。戒。聞。捨。慧。慚。愧七事。此七事中。
戒攝進。慧攝定。此上即能被之教。前人等者。即所
益之生也。菩薩聚集此教法門。為使前人洞曉資
藉。識路還家。無乏中途。得至涅槃彼岸之利益故。
言受身命。而入利益等者。此申明利行攝之義。諸
佛菩薩。教化眾生。必然隱聖現劣。和光同塵。以同
眾生身相事業。如影隨形。久化方皈。使其解脫。是
故假受四大幻身。假受五蘊形命。而入利益三昧。
此即三昧覺法正受意生身也。如他經云。初地菩
薩方得。此經七行便具。此是圓頓法門。故能現一
切身。現一切口。現一切意之三輪也。三輪。以身為
神通輪。欲說法時。必先現通。驚動眾生機情。令發
正信。然後說故。以口為教誡輪。若說正法。先以方
便開示引導。令諸眾生。反邪歸正。改惡從善。然後
說故。以意為記心輪。如說法時。必先以意鑑諸眾
生根器利鈍。然後說故。而震動大世界者。震乃六
種震動。即動。起。涌。震。吼。擊是。大世界者。化境有大
中小三千。此舉大千。該中小故。言此佛子。饒益眾
生。現身口意。神通妙用。說諸法門。使未發心者。令
其發心。已發心者。令其增長。繇此三輪業用。故感
大千世界六反震動也。一切所為所作。至但益人
為利一節。此申明利益心體用之義。法種。即聖教
法種。空種。即真空理種道種。即道種性種。菩薩一
切所為所作。無不欲令一切他人發菩提心。起大
乘信。而入如來聖教法種。繇法資熏。解二空理。而
入真空理種。繇解空理。起行修行。所修善根。皆如
實際。而入金剛道種性種之中。得是法益。永離苦
趣。證十地果。得是法樂故也。現形六道等者。上言
現一切身口意。不知此形於何處現。謂即於六道
之中現也。以六道中。有種種苦。如天有五衰相現
等苦。人間有生老病死等苦。修羅有瞋心鬪諍等
苦。地獄有寒酸楚痛等苦。鬼神有沈幽愁等苦。鳥
獸有懷獝狘等苦。菩薩雖於六道眾生之中。隨類
現形。而於無量苦惱之事。不以為患。下結所以眾
苦不避者。但專饒益法界中人為利耳。智道所行。
智體且空。眾生雖化。生性無生。如是之行。方是佛
子利益心攝受眾生之體用觀行也。
○八釋同心位。
若佛子。以道性智。同空無生法中。以無我智。同生無
二。空同源境。諸法如相。常生。常住。常滅。世法相續。流
轉無量。而能現無量形身色心等業。入諸六道。一切
事同。空同無生。我同無物。而分身散形故。入同法三
昧。
此釋同心之義。即同事攝也。別經名難得行。謂成
就難得善根故。以道性智。至同生無二一節。正明
同心體用觀行之義。以道性智者。即菩提道性利
生之權智也。此智契同真空。無生無滅。無相法中。
智理無二。圓融一切。故以無我無人之智現身。同
生無二。無我智者。即根本智。此智。即無差別故。依
此智體。乃能同生無二。同。即能同。生。即所同。言無
二者。其義有二。一者。以物我無二相。隱同一類。種
種方便。種種神通。攝受眾生。無彼此故。二者。以物
我無二體。生。即無生。同。即無同。皆同於無生空。是
故同生。體無殊故。空同源境。至一切事同一節。申
明同心體用之義。空同源境者。承上。既云同生。何
名無二。既是無二。又何同生。言同生無二者。蓋謂
生我。皆本同於無生空理。如一切水。皆同本源。一
切根境。皆同真境。以是無二真空理境之中。實無
人我同異之相。故云空同源境。諸法如相。既一切
法。皆如實相。何有生住滅相。本自無生。無住。無滅。
<pb n="682"/>
無生。即無不生。無住。即無不住。無滅。即無不滅。以
無生住滅故。所以常生常住常滅也。世法等者。辯
明無生無滅之義。問曰。既云常生常住常滅。云何
又有生住滅相之遷流耶。答曰。繇是眾生。不識常
生常住常滅之法。迷真逐妄。起惑造業。隨業受報。
輪轉三世。生死無窮。故云世法相續。流轉無量。菩
薩因觀世間眾生。隨業受報。受無量苦。不自覺知。
故以同體悲智。起同事攝。而能示現無量形身色
心等業。入諸六道。一切事同。應以何身得度者。即
現何身。與諸眾生。共處一處。種種方便。而為說法。
令得解脫。如普門大士。隨機赴感。隨類現形。故云
入諸六道。一切事同也。空同無生等者。此總結顯
同心體用之義。空同無生一句。結上。同空無生法
中之意。謂乃空無二空。唯一真空。以是無二真空。
故能現一切空。其所現一切空。皆同於無生空。故
云空同無生。我同無物一句。結上。以無我智。同生
無二之義。謂乃我本無我。是故物即無物。無我無
物。故能物物現形。以我同無。而無物也。而分身散
形故。入同法三昧者。此二句義。結上。能現無量形
身色心等業之文。謂得此三昧者。方能入諸佛土。
現諸眾生身相。同諸眾生事業。因事彰名。故名同
法三昧。如是智定。是為佛子同事心。攝受眾生之
體用觀行也。
○九釋定心位。
若佛子。復從定心。觀慧證空。心心靜緣。於我所法。識
界。色界中。而不動轉。逆順出沒。故常入百三昧。十禪
支。以一念智。作是見。一切我人。若內若外。眾生種子。
皆無合散。集成起作。而不可得。
此釋定心之義。即勝定行也。別經名善法行。謂說
法授人。為成佛軌則故。復從定心。至十禪支一節。
正明定心體用觀行之義。復從定心者。復。又也。謂
前於欲界中所入三昧正定。今又復從欲界定心
而起。入上二界現身益物故也。觀者。觀察。慧者。慧
照。觀慧即能證智。空。即所證理。謂此菩薩。以寂定
觀慧心。而證定中空理。其所證空。不同二乘寂滅
解脫。不能觀照根身器界。無明種子。當體全空。菩
薩是以證空而不住著空理。能於真空理中。心心
靜緣。於我所法。皆悉如幻。隨如幻境。現如幻身。於
色界。識界中。為說如幻法門。廣化如幻眾生。雖然
如是。不為色識二界所能動轉。不被物轉。能轉物
也。識界。即四空天。色界。即四禪天。所云不動轉者。
謂於上二界中。若逆出。若順出。若逆沒。若順沒。以
是出入隱顯。故常入百三昧。十禪支法。種種神通。
自在無礙。不為下界欲惡所染。亦不為上二界空
禪所拘。所謂逆行順行天莫測也。華嚴經云。童子
身中入正定。童女身中從定起。童女身中入正定。
童子身中從定起等是也。三昧名有無量。略則百
八。今舉百三昧。破三界眾生百法相生見故。十禪
支者。一覺。二觀。三喜。四樂。五一心。六淨。七捨。八念。
九慧。十不苦不樂。此十乃是禪天之定支也。以一
念智。至而不可得一節。申明定心觀慧體用。心心
靜緣之義。以一念智。作是見者。即視定中一念。無
礙清淨。智慧圓照。如實了見。一切我人。若內根身。
若外器界。眾生異熟業識。無明種了。皆無合散。無
集無成。無起無作。一切皆空。俱如幻化。了不可得。
所謂世界本無成住壞空。眾生本無生住異滅。如
是觀者。是名菩薩定心出入體用之觀行也。問。此
行位定心。觀智破惑。與前生位。有何差別。答。大略
相似。各有淺深不同。前住位定。破分別之麤惑。此
行位定。破分別之細惑。故不同耳。
○十釋慧心位。
若佛子。作慧見心。觀諸邪見結患等縛。無決定體性
順忍空同故。非陰。非界。非入。非眾生。非一我。非因果。
<pb n="683"/>
非三世法。慧性起。光光一𦦨。明明見。虗無受。其慧方
便。生長養心。是心。入起空空道。發無生心。上千海眼
王品。已說心百法明門。
此釋慧心之義。即勝慧行也。別經名真實行。謂二
諦非如。亦非非相故。作慧見心。至三世法一節。正
明慧心體用觀行之義。作慧見心。即能照之觀智。
觀諸邪見等者。即所破之惑也。作者。用也。謂此菩
薩大用。依本所解寂滅理慧而起觀照。照見自他
妄心。及審觀察無明所起。諸惡邪見。結患等縛。如
實了知。無決定體性也。諸邪見者。即諸外道執常。
執斷。執一。執異。種種執著等見。言結患等縛者。結
謂眼與色結等。患謂眼色等結使。起諸業患。致使
生死纏縛。不得解脫。故云結患等縛。無決定體性
等者。謂此等患。繇迷藏識現起。至七地後。修道無
間。順忍解脫。藏識一空。轉成無生法忍。此等諸患。
於彼順忍。同時寂滅。故云無決定體性。順忍空同
也。所以觀五陰。非五陰。觀十八界。非十八界。觀十
二入。非十二入。觀眾生。非眾生。觀一我。非一我。觀
因果。非因果。觀三世法。非三世法。一切皆非。本如
來藏妙真如性。所謂性真常中。求於去來迷悟生
死。了無所得。故非五陰等諸法也。慧性起。至發無
生一節。乃結慧心觀照功能。以顯不住假觀。而證
入中道觀也。慧性起者。繇是無作妙慧。見心所起。
逾發觀慧妙用。故云慧性起也。言光光一𦦨者。光
光即智。一燄即慧。智。能照境。慧能了境。以智慧𦦨。
了緣境空幻也。明明見者。了了照見之義。虗無受
者。言此慧照體性。無障無礙。虗徹靈通。不受諸受。
故名虗無受。其慧方便等者。謂此佛子。以般若智
照。了見無明體空。是故心體虗通無礙。繇虗通無
礙故。其慧益以種種巧妙。無量方便。長養法身。成
就慧命。不繇他悟。為成就故。是心入起空空道。發
無生心。如苗增長也。是心。即本慧心。入。即證入。起
即發起。空空。即是所證人法二空真理。道。即中道。
蓋以從前已來所用慧心。至此已證二空。不惟五
蘊等法為空。亦無能空五蘊等法。於二空理。亦無
所住。以無住故。迴向一乘中道。法界海中。發無生
心。任駕慈航故也。無生心者。以不見有毫法生滅。
故曰無生心。惟發此心。普載普運。同證金剛不壞
心故。如是悲智雙運。是為佛子慧心體用之觀行
也。此是略說。於大部內。上千海眼王品中。已說此
十心。百法明門。一一廣明。不可思議。言百法明門
者。即百八智慧門。今言百者。舉大數也。菩薩將離
兜率宣說此法。留與諸天以作憶念。然後下生。亦
是初地所證化導法門也。

佛說梵網經直解卷上之一

<sarticle>佛說梵網經直解卷上之二</sarticle>

姚秦三藏法師　鳩摩羅什奉　詔譯
明廣陵傳戒後學沙門　寂光　直解
菩薩心地品之上
○三釋十向義（二）　初標牒問詞　二正解其義。
○初標牒問詞。
盧舍那佛言。千佛諦聽。汝先言。金剛種子。有十心。
此聖主世尊。告當機佛。誡聽牒問。詳說十迴向心
義。謂前住行菩薩。以起大悲度生。必迴住行所修
善行。向於三處。一者。所證真如實際。二者。所求無
上菩提。三者。所度一切眾生。以能迴之心。及所迴
善行。向彼萬類。圓滿梵行。等入法界故。又云迴事
向理。迴小向大。回因向果。以事理圓融。小大無礙。
因果不二故。又云迴真向俗。回智向悲。以真俗互
融。智悲不二故。此之二法。即上三種迴向之義。言
<pb n="684"/>
金剛種子。有十心者。謂此十迴向心。觀智玅行。最
堅最利。一切煩惱。所不能壞。而能壞諸惑業。所以
十迴向心。名金剛種也。
○二正解其義（十）。
○初信心位。
若佛子。信者。一切行。以信為首。眾德根本。不起外道
邪見心。諸見名著。結有造業。必不受。入空無為法中。
三相無無。無生無生。無住住。無滅滅。無有一切法空。
世諦。第一義諦智盡。滅異空。色空。細心心空。細心心
心空故。信信寂滅。無體性。和合亦無依。然主者。我人
名用。三界假我。我無得集相故。名無相信。
此釋信心迴向義也。別經云。救護眾生。離眾生相
回向。謂以無想心。常行六道。而入果報。受而不受
故。若佛子標人。信者。標法。一切行。至第一義諦智
盡一節。正明佛子信心體用中道觀智迴向之義。
言一切行等者。謂始從初住。終至玅覺。時歷三祇。
修圓萬行。一切眾德。若非初具正信。首立根本。必
為空有魔外所折。以是信力堅忍。而後發起種種
玅行。是以信為能起。一切行為所起。繇能起之正
信。發所起之玅行。繇所起之玅行。證無證之玅果。
所以信乃入道之源。功德之母。故云。一切行以信
為首。眾德根本也。不起外道邪見心者。申明信空
諸有為法也。外道。有九十六種。六十二見。此外邪
見。繇無正信。乃於無名。無相。無我理中。妄起種種
顛倒。今既立根本正信。除疑捨執。則諸邪見。永無
所起。故云。不起外道邪見心也。諸見名著者。出本
邪見之義。謂諸凡夫著有。外道執常。二乘著空。外
道執斷。凡此諸見。皆名為著。凡有著處。正難破除。
自然結集有漏之因。造諸惡業。而受惡業之果。今
此佛子。既以正信。植眾德本。則所起空觀。假觀。中
觀。玅三觀門一照。即使惑障頓空。惑障既空。業障
從何而有。業障尚不可得。豈有報障可受。故云。結
有造業。必不受也。入空無為法中。三相無無者。申
明不受之義。上言業障。報障。必不受者。乃佛子信
智現前。了無能造業者。無受報者。故全身已入空
無為法中。不被有為法縛。而能了生住滅三相。無
動。無到。故云。三相無無。言無無者。三相。是所破之
無明。無無。是能破之觀智。所破既無。能破亦無也。
無生無生等者。申明信空諸無為法也。謂不但三
相無無。并無有為無為諸法。即此無為法中。諸無
為法。亦不可得。重言無生等者。上無生。是空盡有
為所證之理。下無生。即遣上能證無生重空之智。
言本自無生。何假更立無生。然後說名無生。故云。
無生無生。無生之義如是。無住住。無滅滅之義。亦
復如是。無有一切法空者。承上既有為無為。一切
諸法。本自無有。悉皆空寂。是則無法可空。故空亦
不可得。此總結遣真俗二諦之理。無所得空。故云。
無有一切法空。世諦。第一義智盡者。此總結遣真
俗二諦之智。亦無世諦智。能空有為諸法之智。第
一義智。能空無為諸法之智。盡者。盡二智也。謂不
但所空有為。無為。二諦之理不可得。即能空有為。
無為。二諦之智亦盡無餘。所謂無智。亦無得也。滅
異空。色空。至和合亦無依一節。申明信心迴向之
義。滅。謂除滅。即能滅之觀智。異空。色空。即所滅之
色法。所謂凡夫執色迷空。二乘執空迷色。分為兩
橛。是故十住。修空觀。破凡夫。執色迷空。十行。修假
觀。破二乘。執空迷色。今十迴向菩薩。以修法界平
等觀智。圓照法界。俱滅除異空。色空。有為。無為。同
異見故。此於五蘊中。而空色蘊。所謂色不異空。空
不異色。色即是空。空即是色此也。細心心空等者。
此明所滅心蘊之法亦空。謂上異空。色空二相既
空。則能滅異空。色空。細心之心。此心亦空。故云。細
心心空。又不但細心之心念亦空。即空上細心之
<pb n="685"/>
心。其心亦不可得。故云。細心心心空也。圓覺經云。
遠離為幻。亦復遠離。離遠離幻。亦復遠離。得無所
離。即除諸幻。即此義也。信信寂滅。無體性者。申明
心境俱空。智理雙泯之義。上信。是能信之心智。下
信。是所信之理境。以是心境智理。二俱寂滅。以無
體性。故云。信信寂滅。無體性也。此寂滅心。從無始
來。不與動對而寂。不與生對而滅。所謂寂滅性中
莫問覓也。和合亦無依者。承上諸法既無體性。是
即能信所信。以成和合。了不可得。彼此能所和合。
依誰而立。故曰。和合亦無依。所謂皮既不存。毛將
安附也。然主者下。總結無相信心迴向之義。然之
一字。喚轉文勢。謂諸凡夫。外道。皆從我。與人。安名
立用。以是我人。名用之間。自為分別。為和為合。和
合之處。立我為主。以為我有得相。我有集相。今既
佛子所信。至於無依。是則了知我人名用之相。皆
是三界假設。和合妄立。為我主宰。其體不實。豈無
我無法中。而有修證可得。智聚可集哉。故曰。我無
得集相故。是以深信深入。無得。無集。無我。智理。是
名佛子無相。信心體用。所當回向者也。
○二念心位。
若佛子。作念。六念。常覺。乃至常施。第一義諦空。無著
無解。生住滅相。不動。不到。去來。而於諸業受者。一合
相迴向。入法界智。慧慧相乘。乘乘寂滅。𦦨𦦨無常。光
光無無。生生不起。轉易空道。變前轉後。變轉化化。化
轉轉變。同時同住。燄𦦨一相。生滅一時。已變。未變。變
變。化亦得一。受亦如是。
此釋念心迴向義也。別經名不壞回向。謂觀一切
諸法。有受。有用。念念不住故。若佛子作念標定。六
念。至入法界智一節。正明佛子念心體用中道觀
智迴向之義。言作念者。作謂起作。念謂明記不忘。
六念等者。此申明作念意。問言作念者。作何等念。
答。謂即念佛。念法。念僧。念戒。念天。念施之六念也。
常覺。乃至常施。此舉首尾二念。是超略義。該中四
也。言常覺者。即念佛也。依涅槃經。六念釋之。念佛
者。謂念諸佛十功德品。具足十力。四無所畏。大悲
三念。常樂我淨。是故得稱如來。常無變易。名大沙
門。名大法師。名大導師。乃至婆伽婆。是名菩薩摩
訶薩念佛。念法者。謂念思惟諸佛。所可說法。最玅
最上。因是法故。能令眾生。得現在果。惟此正法。無
有時節。法身所見。不生。不出。不住。不滅。不始。不終。
乃至諸佛。所遊居處。常不變易。是名菩薩摩訶薩
念法。念僧者。謂念諸佛聖僧。如法而住。受持正法。
隨順修行。不可覩見。不可捉持。不可破壞。無能撓
害。不可思議。一切眾生。良祐福田。雖為福田。無所
受也。乃至常不變易。是名菩薩摩訶薩念僧。念戒
者。謂念諸佛菩薩。思惟有戒。不破不漏。不壞不雜。
雖無形色。而能護持。雖無觸對。善修方便。可得具
足。無有過咎。諸佛讚歎。是大方等。大涅槃因。乃至
諸佛玅寶勝幢。若住是戒。得須陀洹果。我亦有分。
非我所欲。何以故。不能廣度眾生故。若住是戒。則
阿耨多羅三藐三菩提。我亦有分。是我所欲。何以
故。當為眾生。廣說玅法。而作救護故。是名菩薩摩
訶薩念戒。念天者。謂念四天王處。乃至非非想處。
若有信心。得四天王處。我亦有分。若戒。多聞。布施。
智慧。得四天王。乃至非非想處。我亦有分。然非我
所欲。何以故。四天王處。乃至非非想處。皆是無常。
以無常故。生老病死。以是義故。非我所欲。譬如幻
化。誑於愚夫。智慧之人。所不能惑。愚者。即是凡夫。
我則不同凡夫愚人。我曾聞有第一義天。乃至常
不變易。以常住故。不生。不老。不病。不死。我為眾生
精勤。求於第一義天。能令眾生。除斷煩惱。猶如意
樹。若我有信。乃至有慧。則能得是第一義天。當為
眾生。廣分別說。第一義天。是名菩薩摩訶薩念天。
<pb n="686"/>
念施者。謂念深觀此施。是菩提涅槃因。諸佛親近。
我亦如是親近。若不惠施。不能莊嚴四部之眾。施
雖不能。畢竟斷惑。而能除破現在煩惱。乃至諸佛
菩薩。修集是施。為涅槃因。是名菩薩摩訶薩。念施
也。如是常覺。乃至常施。雖則名有六念。而於第一
義空。中道理中。實無有念可執著者。實無有念可
解脫者。何以故。有縛有解。皆是生滅。無著無解。無
生無滅。以無縛無解故。則無生住滅相之念法。以
無生住滅相之念法故。是則本元不動。本元不到。
既本元不動。不到。則亦無去。無來。無來。則無動相。
覺其有生。無去。則無到相。覺其有滅。如是不動。不
到。無去。無來。是故無有生住滅之三相。作業受報。
一切皆空。能於諸所作業。并受業者。為一合相迴
向。入法界智也。一合相迴向者。其為念心。無能無
所。能所無二。無縛。無解。縛解無二。無生。無滅。生滅
無二。無動。無到。動到無二。無來。無去。來去無二。無
業。無報。業報無二。是為一合相迴向也。入法界智
者。入。即趣向之義。法界。即十法界。乃一切眾生本
有之心。一切諸佛所證之理。所謂心。佛。眾生。三無
差別也。智。即能證法界平等之智。迴二諦理。向入
法界平等之理。迴二諦智。向入法界平等之智。以
法界智。契法界理。以法界理。㳷法界智。智理圓融。
無有迹象。入法界。有三處。因諸菩薩。根有利鈍。行
有淺深。以所入不同故。一者。十住初心。以利根者。
能破無明。即得證入法界平等之理。得不退轉。二
者。十向終心。眾行純熟。破除二障。故得證入法界
平等之理。三者。初地初心。於前行向十功德品具
處。至於初地初心證入法界。三德圓融。三身自在。
是名三處證入法界。此是第二終心入法界也。慧
慧相乘。至生滅一時一節。申明一合迴向。入法界
義。慧慧相乘。即智。乘乘寂滅。即理。由入法界智故。
轉六念之慧乘。入法界之慧乘。轉六念之理乘。入
法界之理乘。所謂廣大如法性。究竟如虗空。窮未
來際。無有間斷故。𦦨燄無常。光光無無。此二句者。
乃即智慧破惑之象。𦦨燄光光。即能滅之智慧。無
常無無。即所滅之無明。菩薩智慧。如火之𦦨。眾生
煩惱。如薪之燒。以智慧𦦨。燒煩惱薪。淨盡無餘。如
火之𦦨。能燒大地草木。淨盡無餘。又以菩薩智慧。
如火之光。眾生無明。如室之暗。以智慧光。照無明
暗。無幽不燭。菩薩以中道觀。第一義空。破無明惑。
無障不除。無理不顯也。生生不起等者。既是𦦨𦦨
無常。光光無無。是則生而無生。起而不起。是以無
生無起。即轉易空道也。言轉易空道者。即迴向義。
轉。即轉迴。易。即易向。轉無明。易真如。轉煩惱。易菩
提。轉生死。易涅槃。惟其轉易如此。是以轉而不轉。
不轉而轉。故能變前轉後等也。變前轉後一句。即
轉滅相無明。為不滅相。變轉化化一句。即轉住相
無明。為無住相。化轉轉變一句。即轉生相無明。為
無生相。不云轉異相者。正是本位所破。故不言也。
同時同住等者。釋承四相相依而有。同一覺故。所
以𦦨𦦨一相。生滅一時。𦦨𦦨一相。始本無二。同一
覺故。生滅一時。四相平等。猶若交蘆。相依而立也。
已變下等五句。此又統結生住異滅。四相平等。三
覺無二。言已變者。即過去生滅也。言未變者。即未
來生滅也。變變者。即現前生滅也。化亦得一者。例
上結之。雖云三世迭遷。以法界智照之。實無動到
去來。四相平等。故云。化亦得一。所謂纔生。即有滅。
不為愚者說也。受亦如是者。承上既三世所變生
滅之法。亦得一。是則能覺生滅之心。亦得一也。故
云。受亦如是。如是念心。是乃佛子無相念心之迴
向也。
○三深心位（又云迴向心位）。
若佛子。深心者。第一義空。於實法空智。照有實諦。業
<pb n="687"/>
道相續。因緣中道。名為實諦。假名諸法我人主者。名
為世諦。於此二有諦。深深入空。而無去來。幻化受果
而無受。故深深心解脫。
此釋深心迴向義也。別經名等一切諸佛迴向。謂
三世佛法。一切時能行故。若佛子。深心者。二句標
定。第一義空。至下深深入空一節。正明深心迴向。
言深心者。非對淺而言也。乃是最深之深。故名深
心。第一義空者。即一真法界。大空之理。於實法空
智者。即一真法界。大空之智。以法界智。入法界理。
理智圓融。法界無礙。即以法界理智。而起慧照。照
有實諦。有。即俗諦。實。即真諦。然此真諦。非離俗諦
之外別有。乃即業道相續。無明。老死。十二因緣。於
其因緣和合法中。本來不遷不變之道。名為實諦。
業道。即第八賴耶識。名為業相。相續。即第七末那
識。名為相續。總該三細。六粗之法。因緣即三細。六
粗。生滅和合之稱。所謂無明不覺生三細。境界為
緣長六粗。又云業道。即身口意。所作善惡行業。謂
此諸業之因。致受生死諸業之果。道。即道路。能通
之義。謂此三道。更互相通。從煩惱通至業。從業通
至於苦。從苦復通至於煩惱。展轉相通。生死不絕。
是為業道相續。和合因緣之法。繇是因緣和合。假
名諸法。致使凡夫外道。妄計我人執為主者。名為
世諦。世諦。遷流不實之謂。菩薩於此二有諦。深深
入空。二有諦者。即上真俗二諦。所言真諦。亦名有
諦者何。對俗言真。立真遣俗。俱屬對待。即非真真。
故亦名有諦。所謂言妄顯諸真。妄真同二妄也。又
二有者。有即本有。真常不變。故亦名有。所謂是法
住法位。世間相常住故。又云。因緣所生法。我說即
是空。亦名為假名。亦名中道義此也。深深入空者。
申明深心迴向之義。承上。菩薩以法界智。照真了
真。照俗了俗。於此二諦。了無二法。合為一理。深深
迴向。一真法界。平等大空之理。故云。深深入空。所
謂。真不立。妄本空。有無俱遣不空空者此也。而無
去來等者。此總結承深心迴向之義。既於此二有
諦。深深入空。而空理中。自無生滅去來。幻化受受
果報。而無受受幻化之果報故。是名深深心解脫
也。又深深心解脫者。聲聞。修生滅四諦法。證人空
理。名淺解脫。緣覺。修無生四諦法。證法空理。名深
解脫。菩薩以法界智。即觀空假不二。真俗互融。深
之又深。故云。深深心解脫也。
○四達心位。
若佛子。達照者。忍順一切實性。性性。無縛。無解。無礙
法達。義達。辭達。教化達。三世因果。眾生根行。如如。不
合。不散。無實用。無用。無名用。用用一切空。空空照達
空。名為通達一切法空。空空如如。相不可得。
此釋達心迴向義也。別經名為至一切處迴向。謂
以大願力。入諸佛土。供養一切佛故。若佛子達照
者。標定。忍順一切實性。至教化達一節。正明達照
體用中道觀智迴向之義。達。即通達。照。即明照。謂
通達事理。照了無礙。二義合言。故云達照。此即能
證之智。忍順一切實性者。此即所證之理。忍。即忍
可忍證也。順。即隨順無違也。以是忍證法界之理。
順隨法界之性。故能了達一切諸法之性。皆即法
界真實之性。故云。忍順一切實性。性性。無縛。無解。
三句承上。既觀一切法性。皆法界性。即此一切法
性之性。本自如如。本來無縛。本來無解。無縛。即無
生死。無解。即無涅槃。經云。一切眾生。皆即涅槃。本
來自滅。不復更滅。以是情與無情。一體無差。本來
清淨。故云性性。無縛。無解。無礙法達等者。申明達
照之義。上明觀照諸法。體性無差。此明觀照諸法。
相用不異。無礙二字。貫下法達。義達。辭達。教化達。
四種無礙智也。法達者。即法無礙智。謂得此智。即
能通達世出世間。一切諸法名字差別。分別演說。
<pb n="688"/>
無滯礙故。義達者。即義無礙智。謂得此智。即能了
知一切諸法差別名字。義趣玅理。隨順宣揚。無滯
礙故。辭達者。即辭無礙智。謂得此智。能於諸法名
字義理。隨順一切眾生。種種根性。殊方異語。為其
演說。能令眾生。各各得解。辨說通達。一切法性。無
滯礙故。教化達者。即樂說無礙智。謂得此智。即能
隨順一切眾生。種種根性。所樂聞法。而為說之。通
達圓融。無滯礙故。三世等者。詳釋上義。言三世因
果者。即釋上法達義。謂此佛子。於諸法中。了達過
現未來。善惡之因。即感過現未來。苦樂之果。是以
三世因果。相續無窮。一一了故。眾生根行者。釋上
辭達。教化達二義。謂諸眾生根行。有貪瞋癡等業
繫苦眾生。有戒定慧等解脫樂眾生。而諸眾生。有
利根鈍根者。有非鈍非利者。有善性惡性者。有非
善非惡者。種種根性種子差別。而起種種現行差
別。菩薩觀根逗教。一一通達方便說故。如如。不合。
不散。此三句者。總釋上三種義。謂即了達三世因
果。眾生根行。世出世間。生滅染淨。一切諸法。皆如
如相。本無三世因果。本無眾生根行。本來平等。不
合。不散。無生。無滅。不合。即無生也。不散。即無滅也。
故名如如不合不散。無實用等者。展轉釋明無合
無散之義。謂既了達無合無散。即一切法。當體本
空。何有實用。是故無實用也。無用。無名用。用用一
切空者。蓋謂實以名顯。名得其用。其名。其用。依實
而立。既無實體。則無實用。既無實用。則無有名。名
實二用。皆是假立。各無自性。各無自相。一切皆空。
本自如如。何有其名。何有其用。所以用用一切空
也。空空照達空者。謂以所照諸法。既無實體。無有
實名。則此能照觀智。亦無照無達也。名為通達一
切法空者。以是空空照達空故。是故名為通達一
切法空。經云。若人通達無我法者。如來說名真是
菩薩此也。空空如如。相不可得。此二句者。總結無
相照達迴向之義。空空。即法界理。如如。即法界智。
以是如理如智之道。離諸名字言說心緣等相。故
云。空空如如相不可得。
○五直心位。
若佛子。直者。直照。取緣神我。入無生智。無明神我空。
空中空。空空理心。在有。在無。而不壞道種子。無漏中
道一觀。而教化一切十方眾生。轉一切眾生。皆薩婆
若。空直。直性直行。於空三界生者。結縛而不受。
此釋直心迴向義也。別經名無盡功德藏迴向。菩
薩恒以常住大法。授與前人故。若佛子。直者。標定。
直照。至無漏中道一觀一節。正明直心體用中道
觀智迴向之義。所言直照。謂正直照物而無私曲
之義。菩薩證入中道法界理智。而起觀照。直照諸
法。自他體性。一切平等。無委曲相。是為直者之直
照也。取緣神我。入無生智。此二句者。釋上直照之
義。取緣神我。即第六識分別之我。以能取能緣。故
名取緣。六識。名神我者。以二乘人。不知有七八識。
依六根門頭。六識。三毒。建立染淨根本。所以名此
六識。為神我也。以阿賴耶。人所難測故耳。言入無
生智者。謂此十向菩薩。以法界智。觀察無明煩惱
體性本空。將登地時。已離分別我法二執。故云入
無生智。無明神我空者。即第七識。俱生所執。自內
之我。此繇無明熏習所起。微細難知。至七地後。方
捨諸外道執。此第八藏識。謂之自性冥諦。二十五
諦。以此藏識為冥初諦。故此識。非諸凡夫所知。亦
非二乘智慧所覺。謂依菩薩從初正信。發心觀察。
若證法身。得少分知。乃至菩薩地盡。不能盡知。唯
佛窮了。是以三賢菩薩。起真觀解。深觀藏識緣起。
雖未頓破無明。亦了緣起體空。故云。無明神我空。
空中空者。此釋無明體本空義。謂此般若真空實
相體中。即無明空相。尚不可得。寧有無明相耶。故
<pb n="689"/>
云空中空也。空空理心等者。此釋照體不空之義。
謂上無明之空。即空有也。空中之空。即空無也。是
空。猶被有無可壞。而此空空理心。在有時。不滯有。
不被有壞。在無時。不沉無。不被無壞。故云。在有在
無。而不壞道種子。道種子者。乃即菩提道性。金剛
種子。以此中道體性。為成佛真種子。常無變故。無
漏中道一觀。至結縛而不受一節。申明直心體用
之功。結顯中道觀智之益。所言不壞道種子者。謂
以無漏中道平等一觀。即以一觀圓照。所以在有。
轉有。在無轉無。而能教化一切十方執有執無眾
生。離有無相。皆轉一切眾生。俱入薩婆若海。平等
大空。無餘涅槃。正直之道。所以不被物壞。而能壞
物。人不能轉。而能轉人。是菩薩。皆以直性直行。自
成成人。入薩婆若也。於空等者。釋直性直行義。菩
薩示現受生。往來三界。應緣而來。應緣而去。皆以
直性。而行直行。不與法縛。不求法脫。不厭生死。不
愛涅槃。無所罣礙。猶若虗空。所謂不如三界。見於
三界。故云。於空三界生者。結縛而不受也。
○六不退心位。
若佛子。不退心者。不入一切凡夫地。不起新長養諸
見。亦復不起集因。相似我人。入三界業。亦行空。而不
住退解脫。於第一中道一合行。故不行退。本際無二
故。而不念退。空生觀智如如。相續乘乘。心入不二。常
空生心。一道一淨。為不退一道一照。
此釋不退心迴向義也。別經名入一切平等善根
迴向。謂行無漏善善。而不二故。若佛子。不退心者。
標定。不入一切凡夫地。至亦行空一節。正明不退
心體用中道觀智迴向之義。不退心者。謂不退入
一切凡夫地故。一切凡夫。總舉三界眾生。菩薩照
破三界見思煩惱等惑。將隣聖地。故此不入。既以
不入一切凡夫地故。則不起新長養外道諸見。不
但不起長養。亦復不起集因。所謂因窮而果喪也。
雖然示生三界。實非業繫。似有我人。而三界業。亦
行空矣。此上總明不退。向下別明不退。其義有三。
一位不退。二行不退。三念不退。不住退解脫者。即
別明位不退不住之義。謂此菩薩寶位。不同聲聞
之位。住著解脫涅槃。故云不住解脫。問。何名不退。
答。此菩薩。於第一義諦中道理中。一合行。故得位
不退也。不行退者。即別明行不退之義。謂菩薩行。
不同四諦還滅之行。有住有退。此達根本菩提。真
如實際。智理一如。無二之行。故得行不退也。而不
念退者。即別明念不退之義。謂此菩薩之念。不同
念空無相無作。有念無念。分別取捨。此以空生觀
智。照了諸法。皆如如相。是故無念而念。念而無念。
以無念境。是名念不退也。相續乘乘。心入不二。此
二句者承上。謂乃不但行念不退。且亦不住。以能
相續乘乘。心入不二。言相續乘乘者。謂以行念不
退。毫無間斷。故云相續乘乘。言心入不二者。謂境
智如如故。常空生心者。釋上相續乘乘我空之義。
一道一淨等者。釋上心入不二。法空之義。一道即
中觀。一淨。即空觀。是以空而不空。能為不退一道
一照也。一道。即中觀。一照。即假觀。是以二邊不住。
中道不立。直趨無餘不二大涅槃果海。所謂應無
所住。而生其心。如是住持。如是行門。如是念心。是
名佛子不退心迴向之義也。
○七大乘心位。
若佛子。獨大乘心者。解解一空故。一切行心。名一乘。
乘一空智。智乘行乘。乘智心心。任載任用。任載。任一
切眾生。度三界河。結縛河。生滅河。行者。坐乘任用。載
用智乘。趣入佛海故。一切眾生。未得空智任用。不名
為大乘。但名乘。得度苦海。
此釋獨大乘心迴向之義也。別經名等隨順一切
眾生迴向。謂觀一切善惡。無二相故。若佛子等二
<pb n="690"/>
句標定。解解一空故。至智乘行乘一節。正明獨大
乘心體用中道觀智迴向之義。所云獨大乘心者。
謂獨大無外也。大。即當體立名。就義為稱。乘。乃運
載為功。廣博為義。揀非聲聞辟支佛乘。亦非住行
位乘。乃迴向終心。中道大乘也。解解一空等者。正
釋獨大乘心之義。上解。即是能解法界廣大之智。
下解。乃即所解法界廣大之理。以智契理。二俱平
等。了無能所。故云解解一空故。一切行心。名一乘
者。謂即以此法界理智。而起法界行心。是故一切
之行。即法界行。一切之心。即法界心。故云。一切行
心。名一乘也。乘一空智等者。此釋智行雙運之義。
謂乘一乘之空智故。而顯乘一乘之空理也。以一
乘空理故。而起一乘空行。繇一乘空行故。而運一
乘空理。若非乘一乘之空智。斷然不能破眾生堅
固之迷。非乘一乘之空行。則亦不能成眾生真實
之德也。是故智起惑亡。行興道成。以是智行雙乘。
廣化眾生。到涅槃城。無諸難事。如鳥二翼。一舉萬
里。亦如目足相資。直抵中堂。故云。乘一空智。智乘
行乘也。乘智心心。至趨入佛海故一節。申明獨大
乘義。乘智心心。任載任用。此二句者承上。繇乘大
乘空智。故能堪可心心大乘。任載任用。而任意運
為也。云任載者。謂任一切眾生度三界河。并結縛
河。生滅河也。一切眾生。總舉凡聖權小而言。言度
三界河者。度。即度脫。三界。即欲界。色界。無色界。河
者。漂流沒溺之義。以諸凡夫。沒溺愛河。不得出離。
今令乘此大乘得出三界。不致沒溺故也。結縛河
者。此度外道。見使執縛。以諸外道。有種種邪見執
縛。是故不得出離生死苦海。今令乘此大乘。得解
脫故。生滅河者。此度二乘生滅知見。以二乘人。生
滅知見未亡。而使乘此大乘。超變易生死故。上明
任載之義。向下明任用義。其任用者。謂此行者。坐
乘大乘任用。任意縱橫。自在無礙。以是能載能用。
皆以一空智乘。而趨入佛海故。佛海。即玅覺果海
也。一切眾生等者。結顯獨大乘心之義。揀別小乘。
不得至此。何者。謂以一切眾生。未得一空智乘。任
載任用。不得名為大乘。但名為乘。得度苦海。安住
化城。自善而已。所以菩薩不與權小人同。故名獨
大乘心也。
○八無相心位。
若佛子。無相心者。妄想解脫。照般若波羅蜜無二。一
切結業。三世法。如如一諦。而行於無生空。自知得成
佛。一切佛。是我等師。一切賢聖。是我同學。皆同無生
空故。名無相心。
此釋無相心迴向之義也。別經名真如相迴向。謂
心得自在。等三世佛。常照有無故。若佛子等二句
標定。妄想解脫。至如如一諦一節。此正明無相心
體用中道觀智迴向之義。無相心者。謂無妄想。及
與解脫。分別之心。妄想。是生死法。解脫。是涅槃法。
生死。即此岸道。涅槃。即彼岸道。以諸凡夫妄想。恒
居生死此岸。二乘已得解脫。住著涅槃彼岸。菩薩
以般若大智慧。照了生死。及與涅槃。於此無相般
若波羅蜜中。實無二法。故云。照般若波羅蜜無二。
既了妄想。解脫。無二法故。則一切結業法。三世因
果等法。皆即如如一諦。無二理也。而行於無生空。
至皆同無生空故一節。此申明無相心觀照迴向
之義。謂上既了妄想解脫。皆如如一諦。是以不住
生死此岸。亦即不住涅槃彼岸。以不住故。而能常
行於無生空。以行無生空故。自知決定信得當來
成佛。亦知一切諸佛。是已成佛道者。是我等本源
師。一切三賢。十聖。是未成佛道者。是我等同學友。
何以故。皆同無生空故。所云皆同無生空者。謂諸
一切賢聖所修。以修此無生空。一切諸佛所證。以
證此無生空。故云。皆同無生空故。所以結顯名為
<pb n="691"/>
無相心也。佛藏經云。釋迦如來因地。從過去遠劫
時。而以四事供養無量無邊一切諸佛。及佛弟子。
無空過者。而此諸佛。皆不記我。汝於來世。當得作
佛。何以故。以我有所得故。乃至最後供養普明如
來。方始與我授記。汝於來世。當得作佛。號釋迦牟
尼。何以故。以我無所得故。無所得者。即常行於無
生空。無生空者。即無相心也。
○九慧心位。
若佛子。如如慧者。無量法界。無集。無受生。生生煩惱。
而不縛。一切法門。一切賢。所行道。一切聖。所觀法。所
有亦如是。一切佛。教化方便法。我皆集在心中。外道
一切論。邪定功用。幻化。魔說。佛說。皆分別入二諦處。
非一非二。非有陰界入。是慧光明。光明照性。入一切
法。
此釋慧心迴向之義也。別經名無縛無著解脫相
迴向。謂以般若。照三世諸法。是一合相故。若佛子
等二句標定。無量法界。至所有亦如是一節。正明
如如慧心體用中道觀智迴向之義。所言如如慧
者。即真如之理慧。謂此菩薩。將親見真如之道。真
如相現前。其智慧心中。明了十界依正等法。互攝
圓融。自在無礙。所謂真得所如。十方無礙。所以得
此如如慧者。能於無量十法界中。現身益物。雖現
身益物。而無集因。亦無受果。無有生死。無有煩惱。
如空谷以答響。實無身心。受彼生死。故云無量法
界。無集。無受生也。生生煩惱。而不縛者。此二句義。
謂不止六凡法。所不能縛。即四聖界。一切修證法
門。皆亦無著無縛。言一切法門者。乃即一切三賢。
所修行菩提道。一切十聖。所觀證真如法。謂此所
有賢聖法門。悉皆如是。不著不縛。故云。所有亦如
是也。一切佛。教化方便法。至非有陰界入一節。申
明如如慧心觀照之義。既凡所有一切法門。無著
無縛故。即能於一切諸佛。教化開導。方便法門。菩
薩亦皆集在如如慧心之中。融通無礙。豈但諸佛
法門。融通無二。即入外道一切辯論。一切邪定功
用。一切種種幻化。若魔說。若佛說。若魔見。若佛見。
我能融通。如如慧心。歷歷明明。皆以分別入二諦
處。二諦。即真諦俗諦也。於此二諦。究竟無惑。非一
非二。云何非一。謂魔說非佛說。佛說非魔說。魔說
者。邪見也。佛說者。正見也。故非一也。云何非二。魔
說。實非魔說。佛說。實非佛說。是故魔說。佛說。實無
二法。魔見。佛見。實無二體。故非二也。非有陰界等
者。謂魔與佛。既是非二。何有陰界入耶。所以觀五
陰。非五陰。觀十八界。非十八界。觀十二入。非十二
入故也。是慧光明三句。結成如如慧心體用觀智
迴向之義承上。問。既是諸法。一切皆非。是何境界。
答。乃即如如智慧光明。即此光明。照法界性。入一
切法。於本法界。無二別故。如是智慧。如是觀照。是
名佛子如如慧心之迴向也。
○十不壞心位。
若佛子。不壞心者。入聖地智。近解脫位。得道正門。明
菩提心。伏忍順空。八魔不壞。眾聖摩頂。諸佛勸發。入
摩頂三昧。放身光。光照十方佛土。入佛威神。出沒自
在。動大千界。與平等地心。無二無別。而非中觀知道。
以三昧力故。光中見佛。無量國土。現為說法。爾時即
得頂三昧。證虗空平等地。總持法門。聖行滿足。心心
行空。空空慧中道。無相照故。一切相滅。得金剛三昧
門。入一切行門。入虗空平等地。如佛華經中廣說。
此釋不壞心迴向之義也。別經名入法界無量迴
向。謂覺一切法。中道無相故。若佛子等二句標定。
入聖地智。至下而非中觀知道一節。此正明不壞
心體用觀智迴向之義。所言不壞心者。其義有六。
故得不壞。入聖地智。近解脫位。得道正門。明菩提
心。伏忍順空。八魔不壞。有此六義。故名不壞心也。
<pb n="692"/>
言入聖地智者。謂住行向之三十心。名賢。地上菩
薩。名聖。今茲十向終心。所得智慧。即登初地智慧。
故云。入聖地智。近解脫位者。近者。隣也。三賢至此。
相隣初地。將解脫分別二障。故云近解脫位。得道
正門者。道。即諸佛達道。此道不偏。不邪。曰正。門者。
通也。以初歡喜菩薩。得正修行門路。若到此門。一
超直入如來覺地。所謂歡喜菩薩。覺通如來。盡佛
境界。今即十向終心。將登初地。故云得道正門。明
菩提心者。明。即了明。菩提心者。華言覺道。亦云道
心。具大道心。以成眾生。明了此心。故云明菩提心。
智度論云。菩提心有五種。一者。十信菩薩。名為發
菩提心。謂此菩薩。於無量生死中。為求阿耨多羅
三藐三菩提故。而乃發此大心。故名發菩提心。二
者。住行向諸菩薩。名為伏菩提心。謂此菩薩。折諸
煩惱。降伏其心。行諸波羅蜜行。利益眾生。故名伏
菩提心。三者。初地。至七地諸菩薩。名為明菩提心。
謂此菩薩。觀三世法總相。別相。分別籌量。得見諸
法。本末實相。清淨明了。與般若波羅蜜相應。故名
明菩提心。四者。八地。九地。十地。三位菩薩。名出到
菩提心。謂此菩薩。於般若波羅蜜中。得方便力。亦
不著於般若波羅蜜故。能滅一切煩惱障故。得見
一切十方諸佛體性。真得無生法忍。出離三界。到
薩婆若海。故名出到菩提心。五者。等玅二地菩薩。
名為證無上菩提心。謂此菩薩。坐於道場。斷諸煩
惱。成就阿耨多羅三藐三菩提故。是名證無上菩
提心。此五種中之第三也。謂此十向終心。將登聖
地。明真見道。究竟明了。故曰。明菩提心。伏忍順空
者。忍。有五忍。三賢菩薩。名伏忍位。初地。二地。三地
名信忍位。四地。五地。六地。名順忍位。七地。八地。九
地。名無生忍。十地。等。玅。名寂滅忍。此三賢位行滿。
居伏忍道極頂。將登聖地。一切異相無明。現行不
起。亦能隨順於無生空。故云伏忍順空。八魔不壞
者。八魔。一色魔。二受魔。三想魔。四行魔。五識魔。六
煩惱魔。七死魔。八天魔也。五陰魔者。亦名五蘊魔。
陰為蓋覆。蘊猶積聚。以集五蘊生滅。使修行人。不
能超脫。名五陰魔。煩惱魔者。即三界中見思煩惱。
一切妄惑。若修行人。為此妄惑。惱亂心神。不能成
就阿耨菩提。名煩惱魔。言死魔者。即身四大分散。
夭喪殞沒。若修行人。為此夭喪。不能續延慧命。名
為死魔。言天魔者。乃即欲界。第六他化自在天魔。
若修行人。勤修勝善。欲超三界生死。而此天魔。為
作障礙。發起種種擾亂之事。令修行人。不能成就
世出世善。樂因樂果。故名天魔。天魔一種。是為外
魔。前七種。是內魔。梵語魔羅。華言奪命。又云殺者。
謂奪智慧之命。而殺世出世間一切善根。故云魔
也。言不壞者。繇是菩薩。入聖地智。近解脫位。得道
正門。明菩提心。伏忍順空。達妄想。即真如。了無明。
即佛性。是故八魔不能壞也。以是魔無能壞。故感
眾聖摩頂。安慰其心。諸佛勸發。增進其行。華嚴十
迴向品中云。十方諸佛。各以右手。摩金剛幢菩薩
之頂加被。為說法主。即此摩頂之義。是故得入摩
頂三昧。即放身光。而此身光。光照十方國土。即能
入佛威神。形儀如佛。於十方國土中。若出。若沒。或
隱。或顯。自在無礙。以是神變。一時震動大千世界。
即與虗空平等地心。無二無別。而非中觀知道者。
謂此菩薩。雖然如是神變。而尚非歡喜地。實證第
一義諦中觀智道。現百佛身。百佛世界。一一徧知
無礙者也。以三昧力。至入虗空平等地一節。申明
加被之義。承上所云。既非初地中觀知道。是何力
也。謂此菩薩。雖非中觀知道。而以諸佛三昧定水
加被力故。亦能於自身光中。得見十方諸佛。在無
量國土中。現為眾生說諸玅法。以是見佛。得聞法
故。爾時即得證入頂三昧。而能實證虗空平等初
<pb n="693"/>
歡喜地。總持門也。總持門者。謂總一切法。持無量
義。瓔珞經云。地名持。即持一切百萬阿僧祇功德
智慧故。所以證此地者。一切如來聖行功德。悉皆
圓滿具足。以是聖行悉滿足故。而心心行空也。言
心心行空者。即住行向之三十心。心心分別我法
二執之行。至此悉空。故云心心行空。空空慧中道
者。空空。是即所證人空法空。三空之理。慧者即是
能證二空之智。以是如理如智。不即不離。不一不
二。名空空慧中道。所謂二諦融通三昧印也。無相
照故等者。釋空空慧中道之義。謂以無相中道之
智。而照無相中道之理。無理不顯。無相不滅。是故
一切異生性障等相。滅盡無餘。所謂虗空平等之
地。性德真如之理。圓滿成就。含攝周徧。其量無外。
十界差別之相。了不可得。所以無相照故。而一切
相滅也。以是障礙滅故。即得金剛三昧。正受法門。
一時現前。繇現前故。能入十地。一切行門。一時具
足。是名證入虗空平等地也。此是略說。如佛華經。
廣說其義。
○四釋十地義（三）　初總標問辭　二別解文義
　三結讚法門。
○初總標問詞。
盧舍那佛言。千佛諦聽。汝先問。地者有何義。
此能說報佛。召告當機化佛誡聽。牒前問詞。解脫
十地菩薩。理智觀行。修證次第之法義也。
○二別解文義（十）　初體性平等地（二）　初明斷證義
　二正釋其義。
○初明斷證義。
華嚴疏云。十地菩薩。斷十種障。證十真如。真如體
性。實無差別。乃隨勝德。假立十種。雖初地中。已達
一切。而所證如。猶未圓滿。令圓滿故。後後建立。又
初地中。雖離分別我法二執。但能遠離六識粗惑。
猶有七識微細俱生我法二執。尚未空盡。第六分
別二執。自初信。發心時。修生空觀。至七信位。已斷
分別我執。而隨入法空觀。歷三賢位。至初地時。分
別法執。亦即斷矣。第七。俱生二執。自初地位。恒住
雙空觀中。至第七地後心。方捨藏識。乃至八地初
心。即得無功用行。是則俱生我執現行永伏。俱生
法執間起。至等覺後心位。金剛喻定現在前時。一
剎那間。生相無明。異熟種子。方始斷盡而無餘也。
其云十地。斷十種障。證十真如者何。如初地斷一
種異生性障。此障。乃從凡夫分別我執。現行所起。
故名異生性障。並斷二種愚執。一執著我法愚。二
惡趣雜染愚。謂此三法。能障初地。斷此愚障。方登
初地。此地菩薩。自從賢位。初證理性。始獲法味。證
二空理。今二空觀現前。便能永斷。愚障既斷。能益
自他。生大歡喜。名歡喜地。其所證者。名曰徧行真
如。以能徧行染淨法故。菩薩位寄轉輪聖王。廣修
慈悲等法。而化導眾生故。華嚴經云。歡喜菩薩。於
十波羅蜜中。檀波羅蜜最勝。餘非不修。但能隨力
隨分。下九度義倣此。
○二正釋其義。
若佛子。菩提薩埵。入平等慧體性地。真實法化。一切
行華光滿足。四天果乘用。任化無方。理化神通。十力。
十號。十八不共法。住佛淨土。無量大願。辯才無畏。一
切論。一切行。我皆得入。
若佛子者。標名。菩提薩埵。顯德。入平等地。舉德位
也。每一地。有三心。初加行心。以勇悍力。奮迅不怯。
深證真如。而趣入故。中無間心。以猛利行。承事諸
佛。十方化導。無間歇故。後解脫心。以無住行。圓滿
菩提。歸無所得。而解脫故。自若佛子三句。標名德
位。以明勝進心義。菩提薩埵。華言覺有情。言有覺
可求。有生可度故。入平等慧體性地者。入。即證入。
平等。即法身理。謂即證入真如平等。不增不減法
<pb n="694"/>
身理故。此是心。佛。眾生。三無差別之理。慧。乃佛慧。
謂即證入諸佛平等之慧。以故凡所作為。其慧平
等。故云入平等慧體性地。別經名歡喜地。菩薩智
同佛智。理齊佛理。徹見大道。盡佛境界。而得法喜。
登於初地。故名為歡喜地。真實法化等者。標所證
之法也。真者。無妄。實者。不虗。法。謂教法。化。謂攝化。
言即轉此所證真實平等大法。開化眾生。而轉眾
生成正覺故。一切行華光滿足者。行。即六度四攝。
一切萬行。華。即因華。光。即智光。菩薩至此。一切皆
得。悉滿足故。四天果乘用者。四天。即須彌山四洲。
謂歡喜地菩薩。多作轉輪聖王。掌護正法。能大惠
施。周給孤露。以法化世。能令一切。恒修善行。諸所
作業。皆不離於念佛。念法。念僧。統領閻浮提王。七
寶具足。一日一夜。游四天下。故云。四天果乘用。任
化無方者。任意教化。但隨機感。無有方所。故云。任
化無方。理化神通者。如理而化。是何等人。說何等
法。皆與實相。不相違背。以神通力。折伏驕慢。使令
信受。所謂應折伏者。而折伏之。應攝受者。而攝受
之。或慈或威。咸令眾生。離苦得樂。故云。理化神通。
十力等者。謂不但得四天果德。以行教化。而且更
得如來十種智力。十種聖號。十八不共等法。恒常
住佛淨土。以能隨類現化。淨土有四。合為三土。此
地菩薩。乃住第二受用土中之他受用土也。菩薩
住此淨土。廣發無邊弘誓大願。以四無礙辯才。說
諸法門。而無怖畏。怖畏。總有五種。別有無量。一切
皆無。故云無畏。一切論者。即是四明。五明。一切諸
論。一切行者。即十地。等。玅。諸大菩薩。一切之聖行
也。我皆得入者。此句總結上文。如是種種法門。此
地菩薩。無不通達。故云我皆得入。
生出佛家。坐佛性地。一切障礙。凡夫因果。畢竟不受。
大樂歡喜。從一佛土。入無量佛土。從一劫。入無量劫。
不可說法。為可說法。反照見一切法。逆順見一切法。
常入二諦。而在第一義中。以一智。知十地次第。一一
事示眾生。而常心心中道。以一智。知一切佛土殊品。
及佛所說法。而身心不變。以一智。知十二因緣。十惡
種性。而常住善道。以一切智。見有無二相。以一智。知
入十禪支行。三十七道。而現一切色身六道。以一切
智。知十方色色。分分了起。入受色報。而心心無縛。
此釋住無間心之義。謂上繇得聖智。入聖位。證聖
理。成聖行。是故生出佛家。坐佛性地也。言生出佛
家者。謂在佛家而生出也。如摩耶夫人。凡有諸佛
出世。則為其母。羅睺羅則為子。故云生出佛家。坐
佛性地者。謂此菩薩。所證真如境界。與諸佛同。平
等無差。所謂諸佛法身入我性。我性同共如來合。
如世尊降生時。一手指天。一手指地。目顧四方。周
行七步。曰。天上天下。唯吾獨尊。世出世間。此法最
勝。故云坐佛性地。一切障礙。凡夫因果。畢竟不受。
此三句者。正明斷障之義。既云生出佛家。坐佛性
地。是則一切異生性障。凡夫有漏因果。俱已解脫。
故云。畢竟不受。大樂歡喜者。既永離一切障礙。即
得出世間心。未曾有法。是故大樂歡喜。所謂分別
二障。極喜無也。從一佛土。入無量佛土者。此明身
土圓融無礙之義。菩薩既已離障得樂。故能現百
佛身。百佛之土。乃至百千億佛身。百千億佛土。於
是一處出生。十方齊現。是以身不礙土。土不礙身。
塵塵混入。剎剎圓融故。從一劫。入無量劫者。此明
時劫圓融無礙之義。謂既能現身現土。是故能以
短時而為長時。長時復為短時。如世尊一坐之中。
過六十小劫。復以六十小劫。如彈指頃。乃至於一
剎那際。三時轉大法輪者是也。不可說法。為可說
法者。此明說法圓融無礙之義。以是真如之法。本
無言說。本無名相。但隨眾生機宜。巧設方便。而於
無名相法。以名相說。無語言法。以語言說故。反照
<pb n="695"/>
見一切法者。謂此菩薩。證佛平等大慧。以反照見。
從凡夫時。反妄皈真。以始覺智。而滅一切染法。生
一切淨法故。逆順見一切法者。即以平等佛慧。見
本源自性清淨心。因無明不覺。一念妄動。逆真如
理。順無明流。而滅一切淨法。生一切染法故。常入
二諦。而在第一義中者。謂雖常照真諦而不沉空。
照俗而不滯有。二諦圓融。了無二相。而恒在第一
義中。不即不離故。以一智。至心心無縛一節。廣明
住無間心。智體照用之義。既上入剎入劫。說法智
照。而恒在第一義中。即以第一義諦中道理智。而
起六種玅智。發明世出世間至善。開示眾生。令入
佛地。永離苦趣故。六種玅智者何。一者。以此一智。
能入初地。了知十地中次第。斷障證真事。雖然位
僅初地。而十地中智理。業已圓該。故能以十地法
門。指示眾生。而常心心中道也。二者。以此一智。了
知一切諸佛國土殊品。染淨不一。及知一切諸佛。
為諸染淨國土眾生。說諸染淨法門。即如娑婆世
界佛。為娑婆眾生說。極樂世界佛。為極樂眾生說。
雖一一了知。而身心未曾變動故。三者。以一智。了
知無明老死。十二因緣。生滅始終。亦知一切眾生。
三業。六根。十惡。種性差別現行。而常住於善道。四
者。以一切智。了見外道。執常之有相。執斷之無相。
雖分內外。而於真如性體。本無差別。皆與實相不
相違背。同一法性。不見有無二相故。五者。以此一
智。知入四禪天。十禪支之觀行。及權小助菩提三
十七品之道法。而現一切色身。隨類現形。入於六
道。使未種善根者。令種。已種善根者。令其增長。皆
使入禪修道故。六者。以一切智。了知十方法界。依
報。正報。內色。外色。分分幻化。了滅生起。入受色報。
緣起差別。開示眾生。而心心之際。了無著縛故。
光光照一切。是故無生信忍空慧。常現在前。從一地
二地。乃至佛界。其中間一切法門。一時而行故。略出
平等地功德。海藏行願。如海一滴。毛頭許事。
此結當地功德。以明解脫心也。光光照一切者。如
是六種智光。其光普照。一切世出世間。所有染淨
諸法。當體皆如如相。是故無生信忍。無生空慧。常
現在前。以是常在前故。而得解脫。繇解脫故。從此
一地二地。乃至十地。入佛境界。於其中間。一切聖
行法門。一時而能盡行故。略出等者。顯上所說。未
能盡言。蓋此平等地功德。其海藏行願。如海甚深。
無量無邊。難可具說。此所言者。如大海之一滴。毛
頭許事。至極至微。故云略出耳。
○二體性善慧地（二）　初明斷證義　二正解文義。
○初明斷證義。
此地菩薩。斷一種邪行障。此障。即所知障中。俱生
一分法執。誤犯三業所起。故名之也。並斷二種愚
執。一者。微細誤犯愚。二者。種種業趣愚。此之三法。
能障二地。斷此愚障。方登二地。菩薩今得增上尸
羅波羅蜜多。性戒具足。遠離誤犯。愚障既斷。故名
離垢地。以所證真如。名最勝真如。此真如性。具無
邊德。於一切法。最為殊勝故。菩薩位寄忉利天王。
假修十善等法。化導眾生。於十波羅蜜中。尸羅波
羅蜜最勝。
○二正解文義。
若佛子。菩提薩埵。善慧體性地。清淨明達一切善根。
所謂慈。悲。喜。捨。慧。一切功德本。從觀入大空慧。方便
道智中。見諸眾生。無非苦諦。皆有識心。三惡道。刀。杖。
一切苦惱。緣中生識。名為苦諦。三苦相者。如者。如身
初覺。從刀杖。身色陰。二緣中生覺。為行苦緣。次意地
覺。緣身覺所緣。得刀杖。及身瘡腫等法故。覺苦苦緣。
重故苦苦。次受行覺二心。緣向身色陰。壞瘡中。生苦
覺故。名為壞苦緣。是以三覺。次第生三心。故為苦苦
苦。
<pb n="696"/>
若佛子三句。標顯名德位。以明加行心之義。善慧
體性地者。善者。能也。慧者。明也。謂此菩薩。善修清
淨法身平等大慧。名善慧地。別經名離垢地。因中
持戒。梵行清白。體離垢染。名離垢地。清淨明達。即
善慧離垢義。正明所證所得體用。清淨。即所證法
身理。明達。即能證菩提智。一切善根。乃智用也。所
謂等下。出善根也。何等善根。所謂慈悲喜捨慧也。
慈者。與眾生樂。悲者。能拔其苦。喜者。慶悅自他。捨
者。自他解脫。慧者。鑒機說法。一切功德本者。如是
五觀。一切諸佛菩薩。六度。四攝。三身。四智。無量恒
沙。稱性功德。皆以四無量心慧。五觀法門而為根
本。故云。一切功德本也。從觀入大空慧者。申明慈
等五觀之義。大空慧者。是佛所證甚深無相大空
般若智體。圓炤法界。心。佛。眾生。三無差別。無苦無
樂。無生無滅。一切眾生。迷而不覺。是故菩薩。興慈
運悲。拔苦與樂。從此觀入大空慧體。依體所起方
便道智用中。觀見三界二十五有。四生六道。十二
類生。迷本大空。慧體。認妄緣心。起識分別。造貪瞋
癡。殺盜婬等。輕重善惡業輪。墮在六道。輪迴三有。
此等眾生。未出三界火宅。六道俱苦。故云無非苦
諦。推其苦諦因緣。皆由六識造業。六識受報。故云。
皆有識心。六道之中。三善且置。就三惡道而言。地
獄。餓鬼。畜生。舉受刀杖二境。以例一切極苦逼惱。
緣中生識。以識未空。故名苦諦。其苦無量。總三苦
攝。行苦。苦苦。壞苦。如是三苦相者。互為因緣。由過
去業。感現五蘊有漏色身。五陰遷流。四相不停。名
為行苦。更加六塵苦境觸心。苦受相應。難堪難忍。
是名苦苦。一期壽終。四大將散。難割難捨。是名壞
苦。三苦展轉。無有間斷。非大智慧人。不能了知。此
三苦相。虗空不實。初發明行苦相。如者。指定之詞。
謂如身根初覺。云何初覺。從外刀杖境緣。內具有
情身根色陰。於是根。境。二緣相觸。其中觸令生覺。
此覺未別苦樂。只有隨念。而無計度。但名為行苦
緣。所以前五識心。為第六明了門。第六識心。為前
五分別依。前五識。若不炤境。第六。即無所緣。第六。
若不續念。前五。唯是現量。八識俱得解脫。是故前
五根。塵。識三。總為行苦緣也。次意地覺者。此明苦
苦緣義。謂第六識。覺前五識。所緣五塵影子。一剎
那間。流入意地。送入第八含藏。頓起現行。復緣前
五。身覺所緣。得刀杖境加身。及身受刀杖瘡腫等
法故。復覺其苦苦緣。苦中又苦。故云。重故苦苦。次
受行覺二心者。此明壞苦緣義。行覺二心。一覺身
受刀杖。行苦覺心。二覺刀杖加身之瘡腫等法。苦
苦覺心。此又緣向身瘡色陰。將欲壞時。從壞瘡中
生苦覺故。是名為壞苦緣。是以三覺。次第生三心。
故為苦苦苦。三覺三心。一行苦覺。生苦覺心。二苦
苦覺。生覺瘡腫覺心。三壞苦覺。即生壞苦心。三心。
心皆苦故。為苦苦苦。若有靈根眾生。了知三覺三
苦。妄身妄心。如幻如化。即不起惑造業。當下永絕
輪迴。雖諸苦故。而即轉成自覺。覺他。覺行圓滿。即
與諸佛菩薩。無二無別。上之三苦。以明菩薩觀智
悲心。下之三苦。乃明菩薩現身益物之義。
一切有心眾生。見是三苦。起無量苦惱因緣。故我於
是中。入教化道三昧。現一切色身。於六道中。十種辯
才。說諸法門。謂苦識。苦緣。刀杖緣。具苦識行。身瘡腫
發壞。內外觸中。或具不具。具二緣中生識。識作識受。
觸識。名為苦識行。二緣故。心心緣色。心觸觸惱。受煩
毒時。為苦苦。心緣識。初在根覺緣。名為苦覺。心作心
受。觸識覺觸。未受煩毒時。是名行苦。逼迮生覺。如斵
石火。於身心念念生滅。身散壞。轉變化。識入壞緣。緣
集散。心苦心惱。受念後緣染著。心心不捨。是為壞苦。
三界一切苦諦。
此釋住無間心。以顯悲心觀行益物之義。一切有
<pb n="697"/>
心眾生。即指四生六道。十二類生。揀非無情。所謂
但有心者。皆當作佛。此等眾生。皆繇不能了達此
苦。幻妄非實。見是三苦。反起無量苦惱因緣。造諸
惡業。以致生生死死。死死生生。如旋火輪。無有休
息。故此菩薩。於諸眾生。無量苦惱緣中。興慈運悲。
起同事攝。入教化道三昧。示現一切色身。於六道
中。以十種妙辯才。說諸苦集滅道。四諦法門。先示
以苦諦相。欲令一切眾生。始知是苦。厭苦求樂。斷
集修道。證滅諦也。何等為苦諦相耶。謂苦識。苦緣。
乃至瘡腫發壞等相也。苦識。即前五識。為第六受
苦門戶。故云苦識。苦緣。即內五根身緣。以身為眾
苦本。故云苦緣。刀杖緣者。即外境緣。以境有牽心
業用。故云刀杖緣。具字。貫上貫下。貫上苦識根緣。
貫下瘡腫發壞等。言具苦識行者。即行苦緣。身瘡
腫者。即苦苦緣。發壞二字。即壞苦緣。此總明三苦
相。此三苦相。必具內外觸中。內即根識。外即境識。
內外眾緣。和合觸中。而成此苦。故云內外觸中。所
謂眼識九緣生。耳識唯從八。鼻舌身三七。後三五
三四。若加等無間。從頭各增一。以有為法。仗因托
緣。缺則不生。即是此義。是故或眾緣具而成此苦。
眾緣不具。則此不成。初明具二緣中生識。雖緣即
根境二。此二和中。前生五識。此識雖生。性非恒一。
有間斷故。不造不受。此苦唯是第六識造業。還是
六識受報。故云識作識受。向下展轉辨明造與不
造。問。何故前五不造。答。前五觸識。觸令而生。故云
觸識。此識無籌度心。只名為苦識行。秪具根境二
緣。故不造不受也。與上行苦緣照應。心心緣色等
者。由六識心。此心緣上色陰。瘡腫等法。緣一觸一。
心觸心惱。此已深受煩毒時。二苦交煎故。為苦苦。
與上重故苦苦照應。心緣識者。此釋造受緣起。謂
六識心。緣五識心。初在五根覺緣。刀杖加身。一念
未起分別故。只名為苦識。由六識心。不了目前虗
幻妄境。反被境風鼓蕩。起心取著。造作業苦。心自
領受。故云心作心受。言觸識覺觸者。此言前五觸
識。唯覺觸境。未曾深受煩苦毒時。不造不受。是只
名為行苦一種。故云觸識覺觸。逼迮生覺者。此以
法喻。合明釋上心作心受。言造業者。為第六心。繇
前五識緣。現逆順影子。一剎那間。流入意地。逼迮
生覺。心受煩毒。譬如斵石中火。旋斵旋出。於身心
中。遷流不停。念念生滅。故云逼迮生覺。已上明前
五不造。惟第六也。身散壞者。謂命盡時。四大各離。
身色散壞。轉變遷化。故令阿賴耶識。隨業牽引。入
於壞緣。所謂因緣和合。虗妄有生。因緣別離。虗妄
名滅。生從順習。死從變流。臨命終時。未捨煖觸。心
苦心惱。惟受最後一念染緣。深染深著。心心念念。
不能捨離。是為壞苦。與上壞苦緣照應。如此三苦。
為眾苦本。三界眾生。俱未解脫。故云三界一切苦
諦。此說苦諦法門。向下明集道滅。三諦法門也。
復觀無明。集無量心。作一切業。相續相連。集因集因。
名為集諦。正見解脫。空空智道。心心名以智道。道諦。
盡有果報。盡有因。清淨一照。體性玅智。寂滅一諦。慧
品具足名根。一切慧性。起空入觀。是初善根。
此推苦諦之因。令其知苦。斷集。修道。證滅。離苦得
樂之義。言復觀者。返推其因。言此等苦。從何而有。
謂依無明幻妄所起。故有此苦。其無明者。即不明
也。以是真如不守自性。一念妄動。生起三細。不了
前境。增長六麤。故曰無明。因有無明。遂集無量種
種妄想攀緣之心。造作一切諸惡業緣。招引苦果。
相續相連。過去之因。感現在果。現在之因。招未來
果。如是集因集因。以集三界因果。名為集諦。言正
見解脫者。此說道諦法門也。謂上既知諸苦。繇依
無明集諦。招感所生。必破無明。斷集諦因。方得解
脫。欲斷集因。須修道品。即以正知正見。識得自己
<pb n="698"/>
本元心地。看破妄身妄心。遠離邪念。了達緣生空
幻。不起惑。不造業。則不感果。而得解脫。故云。正見
解脫。解脫則空。以是空空玅智。修諸道品。念念心
心。入於智道。是名以修智道。名為道諦。盡有果報
等者。此說滅諦法門也。承上繇修道諦。方能盡有
果報。盡有因也。因果不忘為有。以欲。色界。及無色
界。見思等惑。流轉三界。不能出離一切諸苦。故名
為有。而以正知正見。修行聖道。不起貪瞋癡慢疑。
不起身邊諸邪見。是以三界二十五有。見惑。思惑。
塵沙等惑。苦果苦因。悉皆空寂。以空寂故。清淨一
照。體性玅智。體本清淨。性離諸垢。以此玅智。照達
一切。因果皆空。證空空寂滅之理。名為寂滅一諦。
以上四諦文竟。下文總結悲觀。以顯慧為根本之
義慧品具足名根者。謂即大空慧品。具足慈悲喜
捨。六度。四攝。無量功德。方便行門。皆依大空慧品
為其根本。故云慧品具足名根。一切慧性。起空入
觀者。此二句義。謂上既即慈悲喜捨。一切慧性。皆
依大空慧中。起空入觀。現身六道。為諸苦惱眾生。
說示四諦法門。使諸眾生。知苦。斷集。修道。證滅。是
名初善根也。
第二觀捨。一切貪著行。一切平等空。捨無緣。而觀諸
法。空際一相。我觀一切十方地土。皆吾昔身所用故
土。四大海水。是吾故水。一切劫火。是吾昔身故所用
火。一切風輪。是吾故所用氣。我今入此地中。法身滿
足。捨吾故身。畢竟不受四大分段不淨故身。是為捨
品具足。
此釋捨觀法門也。蓋我為汝。所說四諦法門。是我
昔日知迷而捨。故得解脫。寂滅可證。是故今以勸
汝。而亦隨修證也。言所捨者。是何物耶。是捨無始
已來。為凡夫時。妄想所起。一切種種貪愛執著。諸
惡行法。以昔有貪愛故。為說修行解脫法門。以貪
愛與解脫。俱屬對待。不平等故。今已一切捨去。則
一切法。悉皆平等。以平等故。能捨所捨。二緣性空。
故云捨無緣也。繇是而觀染淨諸法。空際一相。平
等理中。無相可得。所以我觀一切十方地土。皆吾
昔身所用故土。四大海水。是吾昔身所用故水。一
切劫火。是吾昔身所用故火。一切風輪。是吾昔身
所用故氣。我今入此離垢地中。法身滿足。捨吾故
身也。言法身滿足者。即此離垢地位。所證最勝真
如法性之身。三德圓滿。三身具足。故云法身滿足。
捨吾故身等者。即此位中。所斷邪行障也。以斷障
證真故。所以畢竟不受四大分段。不淨雜染故身。
故云捨吾故身。以不受故。是為捨品具足。此是第
二觀捨善根義也。
第三次觀。於所化一切眾生。與人天樂。十地樂。離十
惡畏樂。得玅華三昧樂。乃至佛樂。如是觀者。慈品具
足。
此釋慈觀之義。第三次觀等者。蓋謂諸佛菩薩。說
法利生。必隨機宜而與之樂。故次觀於所化一切
眾生。種種根性。如求人天樂者。則與三皈。五戒。十
善。令其得生人天道果。受勝玅樂。如求菩薩乘者。
則與六度。四攝法等。令其得證十地之樂。離十惡
畏樂者。往昔以造三業不淨。必墮三塗怖畏之中。
反此十惡。令修十善。得生人天。受十善樂。故云離
十惡畏樂。得玅華三昧樂者。發菩薩心。修菩薩道。
萬行因華。三昧正定。乘此智定。證十地果。故得玅
華三昧之樂。乃至令得佛果。無餘涅槃究竟之樂。
如是觀者。是為慈品具足。已上五段經文。迭明住
無間心觀行之義。向下一節。總結以顯解脫心義。
菩薩爾時住是地中。無癡。無貪。無瞋。入平等一諦智。
一切行本。遊佛一切世界。現化無量法身。如一切眾
生天華品說。
菩薩當爾之時。住是第二地中。慧品具足。故無癡
<pb n="699"/>
相。捨品具足。故無貪相。慈悲喜品具足。故無瞋相。
以無貪瞋癡故。所以證入平等大空慧品。一諦聖
智。是以平等一諦理智。為一切萬行根本。以是智
行雙運。而能游佛一切世界。承事諸佛。亦能現化
無量法身。攝受眾生也。此處文義。於大部中。如一
切眾生天華品。廣說詳明。
○三體性光明地（二）　初明斷證義　二正釋文義。
○初明斷證義。
此地菩薩。斷一種闇鈍鄣。此聞所知障中。俱生法
執。一分闇鈍所起。以聞思修。總持玅慧。令不現前。
故名之也。並斷二種愚執。一者。欲貪愚。二者。陀羅
尼愚。此之三法。能障三地。斷此愚障。方登三地。今
此菩薩。以聞持陀羅尼。三慧現前。便能永斷。愚障
既斷。故名發光地。所證真如。名勝流真如。謂此真
如。令所流教法。極為最勝故。菩薩寄位夜摩天王。
假修十善等法。化導眾生。於十波羅蜜中。忍波羅
蜜最勝。
○二正釋文義。
若佛子。菩提薩埵。光明體性地。以三昧解了智。知三
世一切佛法門。十二法品。名。味。句。重誦。記別。直語偈。
不請說。律戒。譬喻。佛界。昔事。方正。未曾有。談說。是法
體。性。名。一切義別。是名。味。句中。說一切有為法。分分
受生。初入識胎。四大增長色心。名六住。於根中起實
覺。未別苦樂。名觸識。又覺苦樂識。名三受。連連覺者
受無窮。以欲我見。戒取。善惡有。識初名生。識終名死。
是十品現在苦因緣果。觀是行相中道。我久已離故。
無自體性。
若佛子三句。標顯名德位。以明加行心之義。光明
體性地者。謂此菩薩成就勝定。大法總持。能發無
邊智慧光明。故云體性光明地。別經名發光地。謂
以因中修習。一切法界忍行之力。果地開發大智
慧光。故名為發光地。以三昧解了智。至分分受生
一節。正明光明體性地。以顯所證。所得。體用觀照
之義。言以三昧解了智者。三昧。即那伽定之別名
也。謂從此勝定。發起大智慧光。能解了知三世十
方一切諸佛。化導法門。此地菩薩。一一通達。故名
解了智也。十二法品等者。釋上一切佛法門義。十
二數也。法。軌則也。品。類從也。名。即名身。味。即文身。
句。即句身。謂佛所說。一切諸佛權實法門。總三藏。
十二部。半滿法品。必有文以載義。繇義以成文。文
義相成。而為經典。其中名字。義味。音韻。言句。是中
若事。若理。若因。若果。若權。若實。若顯。若密。以此十
二部經。盡其義也。何名十二。一曰重。梵語祇夜。華
言應頌。亦名重頌。以是長行文義不盡。欲被後來
之機。重宣義故。二曰誦。即修多羅。華言契經。上契
諸佛之理。下契眾生之機。只有長行。而無其偈。如
彌陀經。心經等是。三曰記別。梵語和伽羅。華言授
記。如來授記諸大菩薩。聲聞弟子。來世作佛。劫國
莊嚴等是。四曰直語偈。梵語伽陀。華言諷誦。亦名
孤起。不應長行。直說偈句。如金光明空品等是。五
曰不請說。梵語優陀那。華言自說。無有人問。如來
以他心智。觀眾生機。而自宣說。如佛頂經說五陰
魔。又彌陀經。俱不待請。自告弟子而說者是。六曰
律戒。律戒多屬因緣。梵語尼陀羅。華言因緣。如經
中有人問。故說是事。如律中有持犯。得失之事。并
制戒緣起事。凡是如來所說。一切根本緣起。善惡
因緣。果報等是。七曰譬喻。托言訓曉為譬。以淺況
深為喻。如來為鈍根者所設。所謂諸有智者。要以
譬喻而得開解者是。八曰佛界。梵語闇羅伽。華言
本生。謂如來說諸佛。菩薩本因地中。受生之事。亦
說自己本因地中。受生之事。如涅槃云。比丘當知。
我於過去作獐。作鹿。作熊。乃至作金輪王等是。九
曰昔事。梵語伊帝。目多伽。華言本事。如來說諸菩
<pb n="700"/>
薩弟子因地。為求菩提道法。所行苦行之事。謂如
採菓。汲水。拾薪。設食。布髮掩泥。身為牀座。然燈求
偈。割肉捨身。乃至為金輪王。捨頭千顆等是。十曰
方正。梵語毗佛略。華言大方廣。大。即體大。方。即相
大。廣。即用大。謂諸如來所說大乘方等經典。其意
猶如虗空。廣博包含。無所不攝。十一曰未曾有。梵
語阿浮達磨。華言未曾有。亦名希有。謂佛初生之
時。目顧四方。周行七步。足跡所蹈。皆有蓮華。放大
光明。徧照十方。而發是言。我是度一切生老病死
苦者。大地震動。天雨眾華。樹出音聲。作天鼓樂。如
是希有之事。凡昔未聞見者。皆名希有。十二曰談
說。梵語優波提舍。華言論議。謂諸經中。凡有問答
辯論諸法義者。皆名論議。如法華經。智積菩薩。乃
與文殊師利。論說玅法等是。已上廣明十二部經
名相。向下總出十二部經之義。是法等者。釋承上
義。謂是十二法品體性。等同一味。實無差別。因眾
生心。有無量心。是以法門。亦有無量。所謂我無一
切心。何用一切法。因有一切心。故有一切法。因有
一切法。故立一切名。因有一切名。故立一切義。因
立一切義。發明一切法。故云。是法體性名。一切義
別也。是名味句等者。謂是十二法品。名味句中差
別。無非發明一切眾生。迷理成事。迷智成識。一切
生滅有為諸法。分分受生捨生之義。欲令眾生。知
真本有。識妄元無也。初入識胎等者。釋明分分受
生義。所言分分受生者。謂初入識胎時。乃是受生
托質之始。即行緣識分義。此繇過去煩惱之惑。覆
於本心。不了法界真如之理。名為無明。遂繇無明。
起諸妄心。造作身口意等。善不善行。故名曰行。以
是無明與行。二因所造。惑業相牽。因緣和合。故令
阿賴耶識。投托母胎。一剎那間。染愛為種。納想成
胎。故名初入識胎。四大增長色心者。即識緣名色
分義。名。即是心。以心但有其名。無形質故。色。即形
質。即內外色。地水火風。四大和合。漸漸增長而成
身形。一七。名凝滑。二七。名胞。三七。名為軟肉。四七。
名堅肉。五七。名為形位。生諸根形手足。故名四大
增長色心。名六住者。即名色。緣六入分義。謂從名
色已後。至六七日。名髮毛爪齒位。至七七日。名為
具根形位。謂以六根開張。有入六塵之用。乃妄心
依止處。故名六住。於根中起實覺。未別苦樂。名觸
識者。即六入。緣觸分義。此即出胎已後。乃至三四
歲時。六根對於六塵。雖起覺知。而未能別苦樂。故
名實覺。因根境識。三法和合相觸生覺。故名觸識。
又覺苦樂識。名三受者。即觸緣受分義。謂從五六
歲至十二三歲時。因六塵境。觸對六根。即能領受。
如對苦境時。即覺是苦。是名苦受。對樂境時。即知
是樂。名為樂受。如苦樂不對時。即覺不苦不樂。是
名平平之受。雖云了別六塵粗境。然未能起貪婬
之心。只名為受。故曰。又覺苦樂識。名三受也。此上
五支。是現在果。連連覺著受無窮者。即受緣愛分
義。謂從十四五歲。至十八九歲時。連連起心貪著
婬欲等境。故云連連覺著受無窮。以欲我見。戒取
者。即愛緣取分義。謂從二十歲後。繇有諸欲助發
愛性。種種取捨。執我。執人。深生貪取。及信邪師。而
起邪見。持邪見戒。望取生天。其中所該。五鈍。五利。
十使煩惱。故名以欲我見。戒取。善惡有者。即取緣
有分義。謂因六識。馳求諸境。起造善惡。引滿二業。
積集三有之因。牽引阿賴耶識。又受當生三有果
報。故名善惡有也。此愛取有三支。是現在因。識初
名生者。即有緣生分義。謂既現在所造善惡業因。
必受來世善惡業果。故使賴耶。隨善惡業。六道受
生。此識最先投胎。故云識初名生。識終名死者。即
生緣老死分義謂從來世受生已後。五蘊身相。熟
已還壞。一期壽命盡矣。此識最後而捨。故云識終
<pb n="701"/>
名死。此生死二法。雖曰來世之果。乃約現在之因
而言。實該三世。生滅去來。受生捨法之義。所謂去
後來先作主公也。是十品現在苦因緣果者。此句
總結上文。謂以無明。與行。是過去二支因。繇過去
因。感現在果。今只所言現在因果。不言過去二因
者何。以果該因。佛欲現前諸人。即識現前苦果苦
因。無使再造有漏苦因。永滅當來苦果故也。觀是
行相中道。我已久離者。謂一切眾生。雖有生滅去
來。不知如來藏中。求於去來。迷悟生死。實不可得。
所以菩薩智慧觀察。已證入法界中道理中。無有
生死。無有去來。故云。我已久離。無自體性。
入光明神通。總持辯才。心心行空。而十方佛土中。現
劫化轉化。百劫千劫。國土中養神通。禮敬佛前。諮受
法言。復現六道身。一音中。說無量法品。而眾生各自
分分得聞。心所欲之法。苦。空。無常。無我。一諦之音。國
土不同。身心別化。
此釋住無間心也。所言現在十品苦因緣果。我已
久離故者。今得證入光明體性地中。具足游戲神
通陀羅尼總持門。無礙辯才大智慧門。雖得如是
境界。而心心行空。是以能於十方佛國土中。現身。
現劫。現化。展轉變化。促住。則百劫住。延。則千劫住。
於國土中長養神通。禮敬佛前。諮受法言。復能現
六道身。假同事法。攝化眾生。以一音中。說無量法
門品。而隨眾生各自分分得聞。心所欲法。苦空。無
常。無我。一諦之音。所謂圓音一演異類等解此也。
其苦等者。此即身受心法。四念處行。苦者。眾苦也。
即觀受是苦義。眾生顛倒。以苦為樂。故令眾生。觀
受是苦。得寂滅樂也。空者。即觀身是空義。謂內身
外道。皆攬父母不淨精血。集聚四大。而成其身。從
頭至足。悉皆不淨。眾生顛倒。執之為淨。心生貪著。
故令眾生。觀身是空。證清淨法身也。無常者。即觀
心無常義。心。即第六識心。謂此心性流動。念念生
滅。皆悉無常。眾生顛倒。計以為心。故令眾生。觀心
無常。證常住真心也。無我者。即觀法無我義。謂一
切法。若善若惡。眾生顛倒。妄認一切諸法有我。故
令眾生。觀法無我。證無生我也。故云苦空。無常。無
我。一諦之音者。謂苦空等。雖云四法。實從一諦音
中演出。惟此一諦。無二無三。因眾生國土。依正不
同。故此菩薩。示現身心。亦隨機差別。而攝化之。故
云。身心別化。所謂佛身充滿於法界。普現一切羣
生前。隨緣赴感靡不周。而恒處此菩提座。正合此
意。
是玅華光明地中。略開一毛頭許。如法品解觀法門。
千三昧品說。
此總結當地功德。說不能盡。以明解脫心也。是玅
華等者。謂是玅華光明地中。所有功德行願。如海
藏等。不可言說。此中但略開一二。如毛頭許相似。
若廣說者。於大部內。如法品中解觀法門。千三昧
品。二文所說。
○四體性爾𦦨地（二）　初明斷證義　二正釋文義。
○初明斷證義。
此地菩薩。斷一種微細煩惱現行障。此即所知障
中。俱生一分微細無明之惑現起。故名之也。又斷
二種愚執。一者。等至愛愚。二者。法愛愚。斷此愚障。
方登𦦨慧地。謂此菩薩。初入證智。善修三十七品
菩提分法。能起𦦨慧智火。燒一切根本煩惱。及隨
煩惱之薪。便能永斷。愚障既斷。智火最勝。故名𦦨
慧地。所證真如。名無攝受真如。謂此真如。無我執
等。所依取故。菩薩位寄兜率天王。假修三乘等法。
化導眾生。於十波羅蜜中。精進波羅蜜最勝。
○二正釋文義。
若佛子。菩提薩埵。體性地中。爾真𦦨俗。不斷不常。即
生。即住。即滅。一世。一時。一有。種異異現異故。因緣中
<pb n="702"/>
道。非一。非二。非善。非惡。非凡。非佛。故佛界。凡界。一一
是名為世諦。其智道觀。無一無二。玄道定品。所謂說
佛心行。初覺定因。信覺。思覺。靜覺。上覺。念覺。慧覺。觀
覺。猗覺。樂覺。捨覺。是品品方便道。心心入定果。
若佛子三句。標顯名德位。以明加行心義。菩薩因
中。修習無邊菩提分法。大精進力故。果地中。雙照
平等。名體性爾𦦨地。別經名𦦨慧地。謂為𦦨自在
故。爾真𦦨俗等者。正明爾𦦨地中體用觀照法門。
謂此地中。𦦨慧增勝。為𦦨自在。故能率爾照真了
真。照俗了俗。照真了真故不斷。照俗了俗故不常。
所謂般若無相。二諦常然。以其不斷不常。故即生。
即住。即滅。以即生。即住。即滅。故一世。一時。一有也。
一世者。三相平等故。一時者。劫量平等故。一有者。
諸法平等故。種異異現異故者。謂真性平等。元無
差別。所以有差別者。蓋即能熏種子之異。種子既
異。則所熏起現行亦異故也。然種異現異。但隨因
緣和合而有。因緣別離而無。而本真如自性。不屬
因緣有無變易。是因緣不遷不變之體。名為中道。
以是中道。非一。非二。云何非一。真如不變隨緣。故
非一也。云何非二。隨緣不變真如。故非二也。瓔珞
經云。二諦常爾故非一。聖智照空故非二。既真諦
俗諦。非一非二。即善惡凡聖等果。一切皆非。故佛
界。凡界。一一皆名為世諦。何故佛界亦名為世諦。
謂對俗言真。對惡言善。對凡言聖。俱屬對待故耳。
其智道觀。無一無二者。菩薩以智道觀之。非一非
二。千臂經云。菩薩如是觀照。寂滅中道。第一義諦
之理。本來無一無二是也。上明智慧照用相義。下
明定品寂滅。相義玄道定品。所謂說佛心行者。既
云無一無二。云何又有菩提道法。賢聖差別。蓋以
玄玅道法。一切定品。無非說佛因地心行。佛心行
者。即菩提玅心中所起智行。此乃三世諸佛。一切
菩薩。本因地中。發起始覺。悟本玅覺。最初入道一
步下手工夫。初覺本定為因。一切凡夫。俱迷此定。
無智慧覺。諸佛菩薩。今悟此定。始覺有本。故名初
覺定因。繇初一覺。覺得自性本定。實與三世諸佛。
等無差別。一信永信。永無退轉。故次之曰。信覺。信
者。論云。於實德能深忍樂欲。心淨為性。對治不信。
樂善為業。如水清珠。能清濁水。所以信乃入道根
本。是故十覺支中。信覺為第一。雖然所信本定。若
不思惟修行。終成空信。故次之曰思覺。思者。即令
心造作為性。於善品等。役心為業。謂取境正因等
相。驅役自心。令造諸善。然雖善思。若無定力所持。
恐屬亂思。故次之以靜覺。靜。即定也。於所觀境。專
注不散為性。智依為業。然此定力印持以靜覺中。
若無精進之力。恐墮無記。故次之以上覺。上覺者。
即精勤心。於善惡品。修斷事中。勇悍為性。對治懈
怠。滿善為業。然精勤不懈。更當念茲在茲。而不忘
失故次之以念覺。念者。於曾習境。令心明記為性。
定依為業。然雖念心不忘。必加慧心照境。分明不
惑。故次之以慧覺。慧者。於所觀境。揀擇為性。斷疑
為業。然雖慧心了境無惑。屬粗。必須更加微細觀
察。故次之以觀覺。觀者。照察於所觀境。諦審為性。
入理為業。繇觀覺入理。而身心輕安。故次之以猗
覺。猗者。即輕安也。於所觀境。遠離粗重。調暢身心。
堪任為性。對治惛沉。轉依為業。又曰離重名輕。調
暢名安。以是輕安調適。能令身心悅樂。故次之以
樂覺。樂者。即悅喜也。以所證理。不生顛倒為性。正
智如如為業。以是悅樂不倒。而得解脫。故次之以
捨覺。捨者。即行蘊中捨。謂精進等諸根。令心平等
正直。無功用住為性。對治掉舉。靜住為業。此十覺
支。合言七覺。合者。以念覺。合思覺。以觀覺。合慧覺。
以猗覺。合靜覺。此雖品品不同。皆助修道法中。前
方便道。能令行人。心心念念。證入定果也。
<pb n="703"/>
是人住定中。𦦨𦦨見法行空。若起念。定入生心。定生
愛順。道法化生。名法樂忍。住忍。證忍。寂滅忍。故諸佛
於入光光華三昧中。現無量佛。以手摩頂。一音說法。
百千起發。而不出定。住定。味樂定。著定。貪定。一劫。千
劫中住定。見佛蓮華坐。說百法門。是人供養聽法。一
劫住定。時諸佛光中摩頂。發起定品。出相。進相。去向
相。故不沒。不退。不墮。不住頂三昧。法上樂忍。永盡無
餘。
此廣明證入定果之義。是人住定中者。是人即當
位人。此人因修道品。得住定中。繇住定故。即從定
中發起智慧光𦦨。𦦨𦦨照見諸法行相。蕩然一空。
所謂無礙清淨慧。皆依禪定生也。若起念。定入生
心者。謂若起念之時。無非從定入中。發生一念清
淨慧照之心。故云定入生心。定生愛順者。繇定發
生慧照心故。得覺法樂自在三昧。於是定中貪愛
逸順。故云。定生愛順。道法化生等者。謂修菩提道
法。故名道法化生。於此道法。忍可於心。樂可於身。
故名法樂忍。菩薩于此忍中。安住不動。深證不轉。
以是定愛。及與法愛。二愛難除。此地雖證寂滅。而
于八地等無生。寂滅。二忍未獲。是故諸佛大悲心
念。無緣慈力。於入光光三昧中。現無量佛。各以右
手摩頂安慰。而加被之。一音說法。百千方便勸發。
而是菩薩。亦不出定。何故。以住定。味定。樂定。著定。
貪定故也。初住名住。住已有滋。名味定。得味安然。
名樂定。執樂為實。名著定。著而固守。名貪定。於是
乎根利者。住定一劫。障深者。千劫中住定。即定為
行。定中發光。光中見佛。在寶蓮華上坐。為諸眾生。
說心地等。百法明門。是菩薩人。興諸供養。聽受玅
法。信念長遠。一劫住定。廣修福慧。日深日厚。得與
諸佛心相體性。入出無難。時感諸佛。復於光光華
三昧中。以手摩頂。二番加勸。方始發起利生定品。
於光光華三昧者。以二光。破二障。以福花。滅罪花。
以三昧安心。摩頂安身。於是身心安隱。爾時菩薩
受摩頂職。得大解脫。即時發起定品。現身益物。故
有出相。進相。去向相也。出。即起定。進。即入定。去。即
應現。向。即方所。所謂東方入定。西方起。南方入定。
北方起。童子身中入正定。童女身中從定起。乃至
眼入。耳出等。是也。故於此定。知出而不沒。知進而
不退。知去而不墮。知向而不住。所以不住頂三昧。
即法上樂忍。亦復不住。如是定愛。及與法愛。二障
俱離。故曰永盡無餘。
即入一切佛土中。修行無量功德品。行行皆光明。入
善權方便。教化一切眾生。能使得見佛體性。常樂我
淨。
此釋住無問心義也。承上繇不住定愛。即能現身。
入一切佛國土中。承事十方諸佛。勇猛精進。更加
修行。無量無邊一切功德法品。行行皆大光明。行
光明者。即智行雙運也。以不住法愛故。即入種種
善根方便。教化一切眾生。能使一切得見諸佛體
性。不止得見而已。亦令證此如來。真常。真樂。真我。
真淨。之四德也。
是人生住是地中。行化法門。漸漸深玅。空華觀智。入
體性中道。一切法門品滿足。猶如金剛。上日月道品。
已明斯義。
此結當地功德智慧。不可思議。以明解脫心之義
也。是人生住等者。言此菩薩。既生是地。亦住是中。
於此地中所證。度生一切行化法門。從此而去。漸
漸深玅。難可測量。菩薩所證空華觀智。入諸佛體
性中道。一合而行。所以一切諸佛法門品。皆得圓
滿具足也。此處略說。大部內喻如金剛。上日月道
品中。已更廣明斯義。
○五體性慧照地（二）　初明斷證義　二正釋文義。
○初明斷證義。
<pb n="704"/>
此地斷一種下乘涅槃障。此即所知障中。俱生一
分厭生死苦。趣涅槃樂。依彼所起。故名之也。並斷
二種愚執。一純作意。背生死愚。二純作意。向涅槃
愚。此之三法。能障五地。斷此愚障。方登難勝地。菩
薩今修菩提分法。二智圓通。真俗無礙。能合難合。
無差別道。便能永斷。愚障既斷。故名難勝地。所證
真如。名類無差別真如。謂此真如。於生死。及涅槃。
其類平等。無差別故。菩薩位寄化樂天王。假修三
乘等法。化導眾生。於十波羅蜜中。禪波羅蜜最勝。
○二正釋文義。
若佛子。菩提薩埵。慧照體性地。法有十種力生品。起
一切功德行。以一慧方便。知善惡二業。別行處力品。
善作。惡作。業智力品。一切欲求願。六道生生果。欲力
品。六道性分別不同。性力品。一切善惡根。一一不同。
根力品。邪定。正定。不定。是名定力品。一切因果。乘是
因。乘是果。至果處乘因道。是道力品。五眼知一切法。
見一切受生故。天眼力品。百劫事。一一知。宿世力品。
於一切生。煩惱滅。一切受。無明滅。解脫力品。是十力
品智。知自修因果。亦知一切眾生。因果分別。
若佛子三句。標顯名德位。以明加行心之義。慧照
體性地者。謂此菩薩。因中修習。不可言說。深禪大
定之力。故果地中。乃得諸諦相應之慧。圓照法界。
故云慧照體性地。別經名難勝地。是以二諦難合。
合此難合。令其相應。故名難勝地。法有十種力生
品者。乃明所證之法。謂此地中。所證真如大法。有
十種力生品。能起一切眾生。世出世間。無量功德
行品。皆以一慧方便所起。上明所證十力之體。向
下釋明十力之用。一知善惡二業。別行處力品者。
謂此智力。善能了知一切眾生。作善作惡。因緣果
報。差別處也。所言差別處者。謂作善業。不得善報。
反招惡報。及作惡業。不得惡報。反招善報。問。何修
善者。反招惡報。答。即如印經。造像。齋僧。建會。是修
善也。其中非是真實建立三寶。乃是假公濟私。誣
因昧果。故修善得不善報也。所謂天堂未就。地獄
先成即此。云何作惡。反招善報。如除惡人。惡獸。破
壞外道和合。乃至殺一闡提。是作惡也。其中非是
實為惱害眾生。乃是殺一救多。除害興善。正是菩
薩大悲所為。如此作惡。是故無惡報也。所謂慈心
殺人。越多生者即此。如是差別行處。一一為眾生
說。故云。別行處力品也。二知善作。惡作。業智力品
者。謂此智力。能了知一切眾生。三世所作善惡諸
業。諸受因果。或受長壽報時。而為短壽。或受短壽
報時。而為長壽。或富而貧。或貧而富。何也。此業果
報。總在積因損因。積德損德。以轉變之。所謂因德
延壽。損德而促壽也。又般若云。是人先世所造惡
業。餘業未盡。命終應墮惡道。以今持經功德。先世
罪業。即為消滅。不但不墮惡道。當得菩提。此乃出
世法力廣大因故。所以不可不修世出世善因也。
如是定與不定。一一為眾生說。故云。業智力品。三
知一切眾生欲求願。六道生生果。欲力品者。謂此
智力。能了知一切眾生心中所欲。所求。所願。一切
欲者。即樂欲也。謂或常欲供養三寶。天地君王。父
母師長。親近善友。常報恩德。或常欲念財色名食
睡等。一切求者。即乞求也。謂或樂求好師好友。或
求名聞利養。或求功名富貴。乃至求生好子孫等。
一切願者。即願要也。謂或願生西方。成佛度生。或
願生天。生人。乃至願生地獄。餓鬼。畜生。是名一切
願求。願六道生生果。如是差別。一一為眾生說。故
云。欲力品也。四知六道性。分別不同。性力品者。謂
此智力。善能了知一切眾生。性分不同。或利。或鈍。
得果大小。上中下別。一生。二生。三四五生。當得菩
提。如是一一為眾生說。故云。性力品也。五知一切
善惡根。一一不同。根力品者。謂此智力。能善了知
<pb n="705"/>
一切眾生。根界差別。云何差別。謂善種子。起善現
行。不善種子。即起不善現行。此善惡根。有輕。有重。
輕者。易受教化。重者。難受教化。易受化者。如善來
諸比丘。袈裟著身。鬚髮自落等也。難受化者。如城
東老母等。如是根界差別。一一為眾生說。故云。根
力品也。六知邪定。正定。不定。是名定力品者。謂此
智力。善能了知一切外道邪定。小乘偏定。菩薩正
定。凡夫不定。一一通達。為眾生說。故云。是名定力
品也。七知一切因果。乘是因。乘是果。至果處乘因
道。是道力品者。言此智品。了知六道。乘有漏因。至
有漏果。乘無漏因。至無漏果。以至果處而乘因道。
一一了達。為眾生說。是名道力品。八五眼知一切
法。見一切受生故。天眼力品者。其眼有五。謂天眼
通非礙。肉眼閡非通。法眼惟觀俗。慧眼只緣空。佛
眼如千日。照異體還同。此舉天眼而言。謂證知天
眼。徹見現前一切世間。根塵染淨。差別等法。並見
一切眾生。以隨善惡業緣。受報好醜。生時死時。一
一示諸眾生。故云。天眼力品。九知百劫事。一一知。
宿世力品者。言此智力。了知一切眾生。種種宿命。
百千萬億劫前。死此生彼。姓族名字。苦樂壽命。如
實為眾生說。故云。宿世力品。十知於一切生。煩惱
滅。一切受。無明滅。解脫力品者。言此智力。了知於
一切生。煩惱因滅。一切受。無明果滅。煩惱無明。一
切習氣。因果滅盡。如實為眾生說。故云。解脫力品。
如是十力品智。知自身修因果。亦知一切眾生。所
修因果。分別明了。無差錯故。此十種智。前五。了知
眾生。生滅因緣。後五。了知眾生。還滅因緣。
而身心口。別用。以淨國土。為惡國土。以惡國土。為玅
樂國土。能轉善作惡。轉惡作善。色為非色。非色為色。
以男為女。以女為男。以六道。為非六道。非六道。為六
道。乃至地水火風。非地水火風。是人爾時以大方便
力。從一切眾生。而見不可思議。下地所不能知覺。舉
足下足事。
此釋住無間心也。以顯此地體用不可思議。不但
所得十力智品而已。其身心口。更有差別玅用。不
可測也。而身心口。別用等者。以身。能現通。心。能繫
念。口。能說法。此即三輪玅用之力。故云。而身心口
別用。以是三輪玅用力故。能以常寂光淨土。示為
五趣雜居地。即能以五趣雜居土。為極樂國土。以
是國土本無差別。但隨眾生。一一變現。故云。以淨
國土。為惡國土。以惡國土。為淨玅國土。法華三變
淨土是也。能轉善作惡者。如無厭足王是。能轉惡
作善者。如廣額屠兒是。色為非色。非色為色者。如
放光散花。東涌西沒。西涌東沒。種種神變等是。以
男為女者。如舍利弗。被天女一指。轉為女人相者
是。以女為男者。如法華。龍女倐轉為男。於無垢世
界成佛者是。以六道。為非六道。非六道。為六道者。
六道。即凡。非六道。即聖。即如面然大士等是。乃至
地水火風。非地水火風者。其中足一句。應云。非地
水火風。為地水火風。如以十八神變。身為水火。擔
負乾草。入中不燒等是。已上善惡等性。一一皆不
可得。若有定性。則不能轉。如是種種自在神用。皆
是菩薩大方便智力用所作。任從一切眾生見之。
而皆使頓入不可思議也。不但下凡眾生。見而不
可思議。即前下地諸菩薩等。皆所不能知覺。菩薩
舉足下足之事。所謂初地不知二地事也。
是人大明智。漸漸進。分分智。光光無量無量。不可說
不可說法門。現在前行。
此結當地功德。不可思議。以明解脫心也。承上而
言。下地所不能知者何也。謂此菩薩。大明慧智。漸
漸深遠上進。以能分分證入諸佛一切種智。所證
智光之光。無量無量。及一切不可說不可說。種種
法門。如是一時。一一現在前行。是豈凡小心識。所
<pb n="706"/>
能思量言議者哉。
○六體性華光地（二）　初明斷證義　二正釋文義。
○初明斷證義。
此地斷一種粗相現行障。此即所知障中。俱生一
分執有染淨粗相現行所起。故名之也。並斷二種
愚執。一者。現觀察行流轉愚。二者。相多現行愚。此
之三法。能障現前地。斷此愚障。方登現前地。今知
一切法。無有染淨。住無相作意。令真如圓滿。便能
永斷。愚障既斷。般若現前。故名現前地。所證真如。
名無染淨真如。謂此真如。體性無染淨故。菩薩位
寄自在天王。假修三乘等法。化導眾生。於十波羅
蜜中。般若波羅蜜最勝。
○二正釋文義。
若佛子。菩提薩埵。體性華光地。能於一切世界中。十
神通明智品。以示一切眾生。種種變化。以天眼明智。
知三世國土中。微塵等一切色。分分成六道眾生身。
一一身。微塵細色。成大色。分分知。以天耳智。知十方
三世六道眾生。苦樂音聲。非非音。非非聲。一切法聲。
以天身智。知一切色色非色。非男非女形。於一念中。
徧十方三世國土劫量。大小國土中微塵身。以天他
心智。知三世眾生心中所行。十方六道中。一切眾生。
心心所念。苦樂善惡等事。以天人智。知十方三世國
土中。一切眾生。宿世苦樂受命。一一知。命續百劫。
若佛子三句。標顯名德位。以明加行心之義。體性
華光地者。謂此菩薩因中。修習無量智慧。故果地
中。得證諸佛般若波羅蜜多。大智行華。一時開敷。
故云。體性華光地。別經名現前地。謂本一切功德
智慧。俱得現前。故名現前地。能於一切世界中。至
百千大願品具足一節。此釋住無間心也。菩薩住
是地中。能於十方一切世界之中。而運十種神通
大明智品。以示一切眾生。種種變化。一切難可測
量也。何名十種明智品。一以天眼明智者。即天眼
通。謂此智品。能了知十方三世國土中色。微塵等
分。地水火風。一切四大幻色。分分聚成六道眾生
身相。而其一一分段身中。毛孔等色分際。皆知是
幾微塵細色。而成一身形體大色。如此分分色相。
一一了知而不錯故。二以天耳智者。即天耳通。謂
得此智。能聞知十方三世。六道眾生。身心逼悅。受
苦受樂。所出音聲。非非受苦樂音。非非受苦樂聲。
乃至一切江河湖海。水流風動。鐘鈴鑼皷。種種諸
法音聲。一一知故。三以天身智者。即色身通。謂得
此智。能覺知一切色色非色。言色色者。即諸眾生。
依報國土境色。正報身體根色。如是根境。諸內外
色。是名色色。言非色者。即佛所住。真如法性土色。
及佛光明徧照。清淨法性身色。故云非色。非男非
女形者。謂色既非色。故男女等相。一切皆非。如是
一切色色非色等形。於一念中徧知。及知十方三
世國土。劫量大小。延促長短。及國土中微塵等身。
四以天他心智者。即他心通。謂得此智。能了知過
現未來。三世眾生。心中所行。及十方六道中。一切
眾生。心心所念。若念苦樂善惡等事。五以天人智
者。即宿命通。謂得此智。即能了知十方三世。國土
之中。一切眾生。宿世善惡業因。感現前苦樂受命
果報。能一一知。及其受命長短。相續百劫等事。一
一明了。為眾生說。已上五智。以知世諦緣起。無有
染相可得。向下五智。以知真諦解脫緣滅。亦無淨
相可得。
以天解脫智。知十方三世眾生解脫。斷除一切煩惱。
若多若少。從一地。乃至十地。滅滅皆盡。以天定心智。
知十方三世國土中眾生。心定不定。非定非不定。起
定方法。有所攝受三昧。百三昧。以天覺智。知一切眾
生。已成佛。未成佛。乃至六道。一切人心心。亦知十方
佛心中所說之法。以天念智。知百劫千劫。大小劫中。
<pb n="707"/>
一切眾生受命。命久近。以天願智。知一切眾生。賢聖
十地。三十心中。一一行願。若求苦樂。若法非法。一切
求。十願。百千大願品具足。
此釋後五品智也。以下所言眾生。皆指賢聖。與上
不同。六以天解脫智者。即滅盡通。謂得此智。了知
十方三世眾生解脫。隨其智量。斷除一切煩惱。若
多若少。其從一地。乃至十地。次第斷證。以除一分
無明惑障。得證一分真如玅理。終極金剛究竟滅
滅。皆盡無餘。如是種種解脫。一一知故。七以天定
心智者。即神境通。謂得此智。了知十方三世國土
中眾生。其心定與不定。非定非不定者。及諸起定
方法。有所攝受三昧。及百三昧。一切禪定等法。一
一知故。八以天覺智。即言音通。此智了知一切眾
生。已成佛者。未成佛者。乃至六道一切人之心心
所念。如法華云。知諸眾生。種相體性。念何事。思何
事。修何事等。不但知諸眾生。心心所念。亦知十方
諸佛心中。隨為眾生根行所說。九以天念智。即未
來通。此智了知百劫千劫。大小劫中。一切眾生受
命。命之久近。劫量差別。而此時劫。本無延促。但隨
眾生煩惱。輕重厚薄不一。是故劫量。亦有長短大
小不等。一切眾生受命。亦有久近增減不一。如是
命劫。一一徧知。所謂一念普觀無量劫也。十以天
願智。即無作通。此智了知一切賢聖眾生。一一所
修行門。一一所發大願。若求苦樂。其求苦者。即如
藥王。燒身然臂。不輕。所受杖木打擲。阿難。五濁誓
願先入等是。其求樂者。如韋提希。願生樂土。法藏
比丘。誓願眾生。咸生安養等是。其求法者。即以權
實顯密。正教等法。其非法者。即為天魔。外道。邪教
等法。乃至願為閻羅天子。制諸罪人。皆名非法者
是。一切求者。總結上求下化。無所不求。十願。如普
賢願王。與十無盡句。乃至諸佛無量無邊。百千大
願品。此地菩薩。一一具足。而悉知之。
是人住地中。十神通明中。現無量身心口別用。說地
功德。百千萬劫。不可窮盡。而爾所釋迦。略開神通明
品。如觀十二因緣品中說。
此結當位智德。以明解脫心也。是人住地中者。結
本體性華光地名。十神通明中等二句。結上十種
智品。三輪差別玅用德也。說地功德三句。總結當
地功德。甚深無量。無窮無盡。不可說不可說。百千
萬億劫數。說不能盡之義。而爾所釋迦牟尼如來。
但以略開此地神通明智品耳。此處所說。在大部
內。如觀十二因緣品中所說。無有差別。
○七體性滿足地（二）　初明斷證義　二正釋文義。
○初明斷證義。
此地菩薩。斷一種細相現行障。此即所知障中。俱
生一分執有生滅。細相現行所起。故名之也。並斷
二種愚執。一者。細相現行愚。二者。純作意。求無相
愚。繇有此之三法。能障遠行地。斷此愚障。方登第
七地。今遠三界。近法王位。行過二乘。善修無相。到
無相邊。功用至極。望前過遠。故名遠行地。便能永
斷。愚障既斷。所證真如。名法無差別真如。謂此真
如。能了種種教法。皆同真如。不無相故。菩薩位寄
初禪天王。假修三乘等法。化導眾生。於十波羅蜜
中。方便波羅蜜最勝。
○二正釋文義。
若佛子。菩提薩埵。滿足體性地。入是法中。十八聖人
智品。下地所不共。所謂身無漏過。口無語罪。念無失
念。離八法。一切法中捨。常在三昧。是入地六品具足
復從是智。生六足智。三界結習。畢竟不受故。欲具足。
一切功德。一切法門。所求滿故。進心足。一切法事。一
切劫事。一切眾生事。以一心中。一時知故。念心足。是
二諦相。六道眾生。一切法故。智慧足。知十法趣人。乃
至一切佛。無結無習故。解脫足。見一切眾生。知他人
<pb n="708"/>
自我弟子。無漏無諸煩惱習故。以智知他身六通足。
是人入六滿足明智中。便起智身。隨六道眾生心行。
口辯說無量法門品。示一切眾生故。隨一切眾生心
行。常入三昧。而十方大地動。虗空化華故。能令眾生
心行。以大明智具足。見過去一切劫中佛出世。亦是
示一切眾生心。以無著智。見現在十方一切國土中。
一切佛。一切眾生。心心所行。以神通道智。見未來中
一切劫。一切佛出世。一切眾生。從是佛受道聽法故。
若佛子三句。標顯名德位。以明加行心也。滿足體
性地者。因中修方便度。故果地中。證得如來一切
智行。圓滿具足。故名滿足體性地。別經名遠行地。
此菩薩出三界河。過二乘地。到涅槃城。近法王位。
故名遠行地。入是法中等者。標所證之法也。謂入
滿足體性法中。已是如來十八聖人智品。不與二
乘權小所共。不但不於此共。即下地諸菩薩。亦所
不及。故云。十八不共。何名十八聖智。一身無漏過
者。亦名身無失。謂此菩薩。從無始來。常以諸戒修
其身心。一切煩惱等障。淨盡無餘。以是身業清淨。
得大神通。故云。身無漏過也。二口無語罪者。亦名
口無失。謂此菩薩。從無量劫。常以五語隨諸眾生
方便。為說種種玅法。令得道果。是以口業清淨。故
云。口無語罪也。三念無失念者。亦名意無失。謂此
菩薩。從無始來。常修諸禪。心無所著。意無放逸。但
隨眾生機宜。方便攝化。是以意業清淨。故云。念無
失念也。四離八法者。亦名無異想心。謂此菩薩。從
因地來但於眾生方便。教化。已離凡夫。及以二乘。
執有有相。執無無相。執常常見。執斷斷見。以是心
無八種顛倒。故云。離八法也。五一切法中捨者。亦
名無不知捨心。謂此菩薩。從無始來。以大般若照
察。世出世間。一切染淨諸法。當體全空。了不可得。
以是心無貪著。故云。一切法中捨也。六常住三昧
者。亦名無不定心。謂此菩薩。從無始來。常恒不離
甚深大定。但隨眾生。隱顯攝化。故云。常在三昧也。
是入地六品者。結前六品智也。復從是智等者。起
後六品智也。謂繇具足六品智體。復從是智生六
滿足智用。何名六智。一欲具足者。亦名欲無減。謂
此菩薩。示生三界。攝化眾生。於三界結習煩惱。畢
竟不受。故云。欲具足也。二進心足者。亦名精進無
減。謂此菩薩。於諸如來一切智慧。諸功德藏。一切
化導方便法門。所求圓滿具足。故云。進心足也。三
念心足者。亦名念無減。謂此菩薩。能了達世出世
間。一切安立法事。一切劫量長短。大小延促等事。
一切眾生。因緣果報。受命長短。苦樂等事。一切眾
生。心念等事。以一心中。一時了知。故云。念心足也。
四智慧足者。亦名智慧無減。謂此菩薩。能了達真
俗二諦。有無二相。六道眾生。一切心念因果等法。
一一為眾生說。故云。智慧足也。五解脫足者。亦名
解脫無減。謂此菩薩。能知十發趣人。乃至一切諸
佛。斷除一切煩惱。無明結習。滅盡無餘。故云。解脫
足也。六六通足者。亦名解脫知見無減。謂此菩薩。
具足天眼。天耳。他心。漏盡。神境。如意之六通故。所
以徹見。一切賢聖。六道眾生。並能了知一切他人
自我所化弟子。無漏無諸煩惱習故。繇是以智知
他身相。及自身相。故云。六神足也。是人等下。結前
六足智也。便起智身等者。起後六智也。是菩薩人。
不止已入六滿足明智中而已。復更具足六種智
用。何為六智。一便起智身。隨六道眾生心行者。亦
名身業隨智慧行。謂此菩薩。方便運起智身。隨智
而轉。普為六道眾生。現神變相。調伏眾生種種心
行。令其各得見相解悟。證入道果。故云。便起身等。
二口辯說無量法門品。示一切眾生故。隨一切眾
生心行者。亦名口業隨智慧行。謂此菩薩。能以清
淨微玅語業。隨智而轉。隨順一切眾生心行。善巧
<pb n="709"/>
開導。令得解悟。證入道果。故云。口辯說等。三隨一
切眾生心行。常入三昧者。亦名意業隨智慧行。謂
此菩薩。以清淨意業。隨智而轉。順一切眾生心行。
常入三昧。觀根逗教。而為說法。除滅眾生。無明癡
暗。是以三輪業用。定慧圓明。是故十方大地。六返
震動。虗空之中。天雨四華。能令眾生。開悟心行。故
云。隨一切眾生心行等。四以大明智具足。見過去
一切劫中佛出世。亦是示一切眾生心者。亦名過
去無礙智。謂此菩薩。以大明智。了見過去世時。一
切無量無邊。說不可說劫中。所有一切諸佛出世。
為一切眾生說法。是諸眾生。從是諸佛受道聽法。
悉能徧知。以此開示現前一切眾生心行。令各各
悟入故。五以無著智。見現在十方一切國土中。一
切佛。一切眾生。心心所行者。亦名現在無礙智。謂
此菩薩。以無著智。見現在世。十方所有一切國土
之中。一切諸佛出世。為一切眾生。說種種法。是諸
眾生。從佛聽法。悉能受持。心心所行。亦示一切現
前眾生。令得開悟故。六以神通道智。見未來中一
切劫。一切佛出世。一切眾生。從是佛受道聽法者。
亦名未來無礙智。謂此菩薩。以神通道智。照見未
來世中。一切劫等。所有一切諸佛出世。為一切眾
生。說種種法。是諸眾生。從是諸佛聽法受教。亦示
現前眾生。令得心開。以悟入故。
住是十八聖人中。心心三昧。觀三界微塵等色。是我
故身。一切眾生。是我父母。而今入是地中。一切功德。
一切神光。一切佛所行法。乃至八地。九地中。一切法
門品。我皆已入故。於一切佛國土中。示現作佛。成道
轉法輪。示入滅度。轉化他方。過去來今。一切國土中。
此明解脫心也。住是十八聖人中者。結前。心心三
昧者。起後。此菩薩住是十八聖人智中。常以心心
不離三昧正定。於三昧中。復觀三界微塵等色。是
我昔日為凡夫時。所受故身。復觀一切十方眾生。
悉皆是我無量劫中。稟受色身父母。經云。脫骨如
須彌山。所飲母乳。如四大海水也。如是脫骨之多。
飲乳之廣。實非一生二生父母。非百生千生父母。
乃至百千萬億不可說劫父母。繇我累劫修行。報
答父母。饒益眾生。是故而今入是滿足體性地中。
具足慈悲喜捨。六度萬行。一切功德聚身。此身能
現化佛。為三資糧。四加行。諸菩薩。說四諦等法故。
此地具足一切神通智慧光聚。是名智光聚身。此
身能現報佛。為大菩薩說一乘法。是地圓滿一切
諸佛。所修所證理果法身。此身能為諸佛眾生。依
正之體。三身至此。圓滿具足。故云。滿足體性地。而
今入是地中。一切功德。一切神光。一切佛所行法。
乃至八地。九地中。一切法門品。我皆已得證入也。
於一切國土等者。申明所證三身之義。繇得分證
三身。能於一切國土中。示現受生。出家苦行。成道
作佛。大轉法輪。以度眾生。於此應緣。一期事畢。乃
復示現入於滅度。又轉教化他方。過去來今。恒在
一切國土之中。種種示現。不可思議。
○八體性佛吼地（二）　初明斷證義　二正釋文義。
○初明斷證義。
此地菩薩。斷一種加行障。此即所知障中。俱生一
分令無相觀。不任運起。故名之也。並斷二種愚執。
一者。無相作功用愚。二者。於相不自在愚。此之三
法。能障八地。斷此愚障。方登不動地。謂此菩薩。今
入無功用道。得無分別智照。任運相續。報行純熟。
居無相。觀不為諸法煩惱所動。便能永斷。愚障既
斷。故名不動地。所證真如。名不增不減真如。謂此
真如。住無相觀。不隨染淨所增減故。菩薩寄位二
禪天王。作小千世界主。以一乘法。化導眾生。於十
波羅蜜中。願波羅蜜最勝。
○二正釋文義。
<pb n="710"/>
若佛子。菩提薩埵。佛吼體性地。入法王位三昧。其智
如佛。佛吼三昧故。十品大明空門。常現在前。華光音
入心三昧。其空慧者。謂內空慧門。外空慧門。有為空
慧門。無為空慧門。性空慧門。無始空慧門。第一義空
慧門。空空慧門。空空復空慧門。空空復空空慧門。如
是十空門。下地各所不知。虗空平等地。不可說不可
說。神通道智。以一念智。知一切法。分分別異。而入無
量佛國土中。一一佛前諮受法。轉法度與一切眾生。
而以法藥施一切眾生。為大法師。為大導師。破壞四
魔。法身具足。化化入佛界。
若佛子三句。標顯名德位。以明勝進心也。佛吼體
性地者。此菩薩說法無畏。如大師吼。等無差別。故
名佛吼體性地。別經名不動地。此菩薩與佛心。菩
提心。涅槃心。悉皆不起。故云不動地。入法王位三
昧等者。此顯所證法門也。入。即證入。菩薩證入無
上自覺聖智。法王大樂三昧正受寶位。於諸法中。
如法自在。若出若沒。心常在定。故云。法王位三昧。
其智如佛者。上入法王三昧。即所證無上涅槃。乃
法身之理聚。其智如佛。是能證無上菩提。乃報身
之智聚。佛吼三昧者。即法報不分。三身圓現。起後
得智。說法利生。乃功德聚之化身也。十品大明空
門。常現在前者。此菩薩。得證如來三身圓明。四智
全彰。十品大明空慧智門。常現在前。而不即不離
也。華光音入心三昧者。申明佛吼之義。華。即行華。
成人之德。光。即智光。破人之障。音。即法音。開人之
迷。入心。即以行智法音。轉入眾生心中。而成正覺。
故云。華光音入心三昧。其空慧者。牒定所言十品
大明空慧。常現在前之義。何謂十品。一者。內空慧
門。謂內空五蘊之根識界。眾生迷此慧門。妄認四
緣假合。為自身相。妄認六塵緣影。為自心相。為生
死結根門。為妄想煩惱門。菩薩恒以智慧直照五
蘊身心。當體全空。皆如幻夢。故得證入內空慧門
也。二者。外空慧門。謂外空山河國土。色等六塵諸
法。諸凡夫人。不知皆是識心變現。妄想取捨。被境
遷流。為名相門。為塵勞門。菩薩恒以智慧照破六
塵諸法。皆無自性。故得證入外空慧門也。三者。有
為空慧門。謂即總空世諦。諸有為法。內之根識。外
之世界。皆屬有為。眾生不知幻化不實。執我我所。
不得解脫。為生死流轉門。菩薩恒以智慧照破內
外諸法。緣生如幻。都無自性。故得證入有為空慧
門也。四者。無為空慧門。即空真諦。諸無為法。二乘
之人。不知即色即空。即有即無。而其色空有無。皆
屬對待。為狹劣門。菩薩以深智慧照了無為之法。
亦皆是空。故得證入無為空慧門也。五者。性空慧
門。總有為無為二性皆空。謂即凡夫滯有。如來說
為不有。二乘沉空。如來說為不空。以是不有而有。
是為玅有。不空而空。是為真空。為隨順門。菩薩以
是甚深般若智照法界。圓融事理。一切無礙。二性
空寂。平等平等。故得證入性空慧門也。六者。無始
空慧門。謂即無始無明。住地煩惱。本無有根。以是
無明不覺。瞥然現起。初發心諸菩薩。皆不能了。為
起滅門。菩薩以大智慧光照一切諸法。起無始相。
滅無終相。起滅之際。無法可得。故得證入無始空
慧門也。七者。第一義空慧門。即中道理。名第一義
諦。因對第二義。假立名言。為勝義門。菩薩以是如
理智照勝義諦門。悉同真性。無相可得。不居二邊。
不存中道。故得證入第一義空慧門也。八者。空空
慧門。謂即空上第一義空之空。為重空門。菩薩即
以空空智照此空亦復不存。故得證入空空慧門
也。九者。空空復空慧門。謂即空上空。第一義空之
空。為重空重空門。菩薩以是空空復空智照此空
空亦復空。故得證入空空復空慧門也。十者空空
復空空慧門。謂即空上空空。復空之空。是名為究
<pb n="711"/>
竟一切空空復空空門。此空亦復當空。以是無空
之空。空無所空。是則無所得空。故得證入空空復
空空慧門也。如是十空慧門。惟此八地所證。下地
諸菩薩等。各所不知也。言虗空平等地者。此舉位
分以顯德也。蓋言下地各所不能知者。謂此菩薩。
得證虗空平等地理智。不但十空而已。更有不可
說不可說。神通道智門。而下地諸菩薩。猶不能知
也。神。謂神玅難測。通。謂變通無礙。道。即道理難窮。
智。即智慧無量。所謂佛真法身。猶如虗空。應物現
形。如水中月。種種神通道智。皆悉平等。故能以一
念智。悉皆了知。一切染淨諸法。分分別異。隨根施
攝。而復能入無量佛國土中。承事諸佛。一一佛前。
諮受聽法。勇猛精進。復轉不退法輪。度與一切眾
生。而以法藥。施及一切眾生。是故為大法師。為大
導師。破壞四魔。四魔既破。法身具足。以法身具足
故。而能展轉化化。入於佛界。
是諸佛數。是諸九地。十地數中。長養法身。百千陀羅
尼門。百千三昧門。百千金剛門。百千神通門。百千解
脫門。如是百千虗空平等門中。而大自在。一念。一時
行。劫說非劫。非劫說劫。非道說道。道說非道。非六道
眾生。說六道眾生。六道眾生說非六道眾生。非佛說
佛。佛說非佛。而入出諸佛體性三昧中。反照。順照。逆
照。前照。後照。因照。果照。空照。有照。第一中道義諦照。
是智。惟八地所證。下地所不及。不動。不到。不出。不入。
不生。不滅。
此明住無間心也。是諸佛數等者。謂此菩薩。即是
諸佛之數。即是九地。十地數中。長養法身。即得百
千陀羅尼總持門。百千三昧正定門。百千金剛不
壞門。百千神通變化門。百千解脫方便門。如是百
千種種法門。於虗空平等門中。得大自在。云何自
在。於一念。一時。皆能行故也。仁王般若云。不動菩
薩二禪王。得變易身常自在。能於百萬微塵剎。隨
其形類化眾生。悉知三世無量劫。於第一義常不
動。是也。劫說非劫等者。申明自在之義。言劫說非
劫。非劫說劫者。梵語劫波羅。此云時分。言劫有大
小長短。時分不同。如諸天有拂石劫。地獄有芥城
劫。人間有轆轤劫。菩薩修行究竟。經過三大阿僧
祇劫斷盡無明之時。方得成佛。是名為劫。如是等
劫。本非實有。名為非劫。故云劫說非劫。非劫說劫
也。非道說道。道說非道者。造諸惡邪見等業。故云
非道。修十善菩提道法。故云道也。對非道。而言正
道。因正道。而言非道。求其正道。及與非道。了不可
得。故曰。非道說道。道說非道也。六道即凡。非六道
即聖。因凡說聖。因聖說凡。如是究竟。凡聖之相。實
不可得。故曰非六道眾生。說六道眾生。六道眾生。
說非六道眾生也。魔外即佛。佛即魔外。魔界佛界。
求其異體。亦不可得。故曰。非佛說佛。佛說非佛也。
如是體性虗空地。平等境界。無有延促。無有善惡。
無有聖凡。無魔無佛。一時俱是。一時俱非。逆行順
行。逆說順說。無非方便。無非佛事。所謂或是或非
人不識。逆行順行天莫測也。而入出諸佛體性三
昧中者。謂此菩薩。若入若出。或隱或現。皆不離諸
佛體性三昧中。得大自在也。以下十種智照。發明
出入諸佛體性三昧中。不思議境界之義。反照。順
照。逆照者。謂反照本來時。云何順無明流。逆真如
理。起一切染法。復云何順真如理。逆無明流。起一
切淨法。故云反照等也。前照。後照。因照。果照者。謂
前照。無始無明不覺之苦因。後照。生生死死業繫
之苦果。又前照。始覺清淨之樂因。後照。本覺究竟
之樂果。故云。前照等也。空照。有照。第一中道義諦
照者。謂空照。照真離一切相。有照。照俗即一切法。
是以照真非真。照俗非俗。二邊不住。中道不立。離
即俱非。故云。第一中道義諦照也。如是十種智照。
<pb n="712"/>
惟是八地所證。其在下地菩薩。各所不及。何故。謂
此菩薩所證真如。不動。不到。以離動到相故。不出
不入。以離出入相故。不生。不滅。以離生滅相故。於
此智定照與照者。同時寂滅也。
是地法門品。無量無量。不可說不可說。今以略開地
中百千分。一毛頭許事。羅漢品中已明。
此總結顯所證一切功德。以明解脫心也。是地法
門等者。謂此菩薩。所證一切法門。無量無量。不可
說不可說法品。無有限量。非言說所及者。今略開
地中功德。百千萬億分中。如一毛頭許事而已。此
處略說。大部內。羅漢品中已明斯義。
○九體性華嚴地（二）　初明斷證義　二正釋文義。
○初明斷證義。
此地菩薩。斷一種不欲行障。此即所知障中。俱生
法執。一分利樂有情事中。不欲勤行所起。故名之
也。並斷二種愚執。一者。陀羅尼愚。二者。辨才自在
愚。此之三法。能障九地。斷此愚障。方登善慧地。謂
此菩薩。今得十種無礙智用現前。于諸智中。最為
殊勝。繇此智用無礙。便能永斷。愚障既斷。能轉清
淨大法之輪。是以善用其慧。故名善慧地。所證真
如。名智自在真如。謂此真如。智用自在。以四無礙
智。所依止故。菩薩寄位三禪天王。作中千世界主。
以一乘法。化導眾生。於十波羅蜜中。力波羅蜜最
勝。
○二正釋文義。
若佛子。菩提薩埵。佛華嚴體性地。以佛威儀。如來三
昧自在王。王定出入無時。於十方三千世界。百億日
月。百億四天下。一時成佛轉法輪。乃至滅度。一切佛
事。以一心中。一時示現。一切眾生。一切色身。八十種
好。三十二相。自在樂。虗空同。無量大悲。光明相好莊
嚴。非天。非人。非六道。一切法外。而常行六道。現無量
身。無量口。無量意。說無量法門。而能轉魔界。入佛界。
佛界。入魔界。復轉一切見。入佛見。佛見。入一切見。佛
性。入眾生性。眾生性。入佛性。其地光。光光照。慧慧照。
明𦦨明𦦨。無畏無量。十力。十八不共法。解脫涅槃。無
為一道清淨。
若佛子三句。標名德位。以明勝進心也。佛華嚴體
性地者。謂此菩薩。所證境界。與佛莊嚴。等無差別。
華。即行華。嚴。即佛果。所謂修萬行因華。莊嚴一乘
佛果故。別經名善慧地。此菩薩。善入諸佛種類。善
用諸佛平等大慧。故名善慧地。以佛威儀等者。正
明華嚴體性善慧之用。此菩薩。形儀如佛。無二無
別。有威可畏。降伏諸魔。制諸外道。此以折門。化導
眾生。有儀可觀。開化天人。導引羣生。此以攝門。化
導眾生。以佛威儀。是於動中化利眾生。以如來三
昧自在王。是於靜中化利眾生。如者。即本覺義。來
者。即始覺義。以始本不二故。又言來無所從。去無
所至。無來無去。故名如來。自在王者。以王即自在
義。王定出入無時者。申明自在體用之義。以顯法
身。能現報身境界。此菩薩。若動若靜。若來若去。若
坐若臥。四威儀中。皆以如來三昧自在王定出入
無時。所謂默時說。說時默。大施門開無壅塞也。於
十方三千等者。以顯報化二身。不離法身境界。良
以法身徧一切處。猶若虗空。應物現形。如水中月。
以是法身。無形無相。能現於色故。於十方三千世
界。百億日月。百億四天下中。一時示現成佛。一時
示現轉正法輪。一時示現度脫眾生。乃至一時示
現入於涅槃。一切種種佛事。皆以一念心中。一時
示現於一切眾生前。不先不後。所現一切法身。皆
具八十種好。三十二相。自在大樂。與虗空同。具足
無量大悲。無量光明。無量相好。無量莊嚴。非天非
人。亦非六道。是何境界。即一切法。二諦界外。不墮
數量。以是非天現天。非人現人。乃至非六道身。而
<pb n="713"/>
能常行六道。但隨眾生。所見所聞。種種不同。隨機
示現。無量身。無量口。無量意。說無量法門品。以是
三輪玅用。而能即轉魔界。入於佛界。或轉佛界。入
於魔界。或轉一切諸見。而入佛見。或轉佛見。入一
切見。轉眾生性。而入佛性。復轉佛性。入眾生性。如
是種種轉變。無有二相。且又不止此等境界。其地
智光。光光照。慧慧照。互察諸法。而無窮盡。光光照
者。即光與光相照。以智能照境故。慧慧照者。即慧
與慧相照。以慧能了境故。明𦦨明𦦨。即智慧威猛
相。以破所知。無迹象故。無畏。是智慧無障礙。無量
即智慧無間斷。以此光不屬情境。是本智慧光明
所聚。故云無畏無量也。十力等者。此推廣所言也。
謂此菩薩不但只得光明而已。更得具足如來十
力。十八不共等法。及證解脫涅槃。無為一道清淨
之理。所謂智光照無量。方便無窮盡也。
而以一切眾生。作父母兄弟。為其說法。盡一切劫。得
道果。又現一切國土身。為一切眾生。相視如父如母。
天魔外道。相視如父如母。
此明住無間心也。以顯菩薩大慈。大悲。大誓。大願
力故。而以十方四生六道。一切眾生。作父母報恩
想。作弟兄扶持想。種種方便。為其說法。盡一切劫。
必使俱得道果。始滿菩薩度生本願。此即卑劣行
門之遠因緣。攝受中下眾生機宜故。又現一切國
土身相。為令一切眾生。各各相視如父如母。又令
天魔外道。相視如父如母。此即尊勝行門之近因
緣。攝受上根眾生機宜故。
住是地中。從生死際起。至金剛際。以一念心中。現如
是事。而能轉入無量眾生界。如是無量。略說如海一
滴。
此明解脫心義。以結當地功德。不可思議也。言住
是地中者。此舉人顯德也。此菩薩住是地中。從無
明不覺。生死輪際起。至究竟本覺金剛輪際止。於
其中間。所有凡聖。迷悟染淨。修斷因果。一切差別
法門。而以一念心中。如彈指頃。示現如是等事。而
能轉入。無量諸眾生界。使解脫故。如是無量無邊。
不可稱說功德之相。略而說之。如大海水。毛頭一
滴相似。
○十體性入佛界地（二）　初明斷證義　二正釋文
義。
○初明斷證義。
此地菩薩。斷一種未得自在障。此即所知障中。俱
生法執。一分法味自在所起。能障大法智雲。及所
起事業。不現在前。故名之也。並斷二種愚執。一者。
現大神通愚。二者。微細秘密愚。此之三法。能障十
地。斷此愚障。方登法雲地。菩薩法身圓滿。性智清
淨。空有兩忘。極證中道之理。便能斷盡。愚障既斷。
故智慧雲。彌滿法界。雨大法雨。充足一切枯槁眾
生。故名法雲地。所證真如。名業自在真如。一切業
惑。悉得解脫。與真如理。得相應故。菩薩寄位四禪
天王。作大千世界主。演一乘法。教化眾生。於十波
羅蜜中。智波羅蜜最勝。餘諸波羅蜜。一切功德。至
此俱得圓滿具足。
○二正釋文義（二）　初明所證德　二結讚法門。
○初明所證德。
若佛子。菩提薩埵。入佛界體性地。其大慧空空復空。
空復空。如虗空性。平等智。有如來性。十功德品具足。
空同一相。體性無為。神虗體一。法同法性。故名如來。
應順四諦二諦。盡生死輪際。法養法身無二。是名應
供。徧覆一切世界中。一切事。正智。聖解脫智。知一切
法有無。一切眾生根故。是正徧知。明明修行。佛果時
足故。是明行足。善逝三世佛法。法同先佛法。佛。去時
善善。來時善善。是名善善。是人行是上德。入世間中。
教化眾生。使眾生解脫一切結縛。故名世間解脫。是
<pb n="714"/>
人一切法上。入佛威神。形儀如佛。大士行處。為世間
解脫。調順一切眾生。名為丈夫。於天人中。教化一切
眾生。諮受法言故。是天人師。玅本無二。佛性玄覺。常
常大滿。一切眾生禮拜故。尊敬故。是佛世尊。一切世
人。諮受奉教故。是佛地。是地中一切聖人之所入處。
故名佛界地。
若佛子三句。標顯名德位。以明勝進心也。入佛界
體性地者。此菩薩。所證一切理智行願。諸功德藏。
即與十方諸佛所證境界。等無差別。故名入佛界
體性地。別經名法雲地。菩薩現無邊身雲。說無邊
法雨。故名法雲地。其大慧空等者。申明入佛境界。
以顯住無間心也。其大慧空者。即上空。空復空空
慧門。其空既空。空亦復空。如是之空。如虗空性。等
徧法界。此即大圓無垢。理聚圓極。乃即法身境界。
法身無相。十方平等。故云。其大慧空。空亦復空。空
亦復空。即如虗空性也。平等智。有如來性者。此即
平等性智。智聚圓明。乃即報身境界。以是報身。而
證法身。故云。有如來性。十功德品具足者。此即成
所作智。而功德聚圓成。乃即化身境界。而此化身。
以修諸波羅蜜而成。故云。十功德品具足。空同一
相等者。釋上十功德品。以明菩薩三身圓顯。十號
齊彰。不即不離之義。何名十功德品。一者如來。空
同一相。體性無為。此二句者。顯本法身。以本法身
如來。無所從來。亦無所去。猶若虗空。無有色相。迭
相見故。以是體性本自無為。離於施作。故云。空同
一相。體性無為是也。神虗體一。法同法性。此二句
者。顯報身佛。與應身佛。以報化佛。神玅不測。虗徹
靈通。應周沙界。其體無殊。而所現身。即是法身。是
以心佛眾生。平等平等。所云神虗體一。法同法性。
故名如來。二者應供。謂即應順四諦二諦供也。四
諦。有四四諦。一聲聞人。乃應生滅四諦。二緣覺人。
即應無作四諦。三菩薩人。以應無生四諦。四如來
者。以應無量四諦。二諦。即是真諦俗諦。以如來五
住究盡。二死永亡。萬行圓成。福慧具足。圓應四諦
二諦之供。乃至盡生死輪。真如實際。即以四諦二
諦之法。滋養法身。無有二相。普現法界。饒益眾生。
是名應供號也。三者正徧知。其義有二。一者徧知。
即以能證正智。及本所證一切聖解脫智。周徧普
覆一切界中。了知一切染淨諸法。若有若無。一切
聖凡。根性差別緣起之事。無不明了。是名徧知。二
者正知。謂即了知一切諸法。皆如實相。無二法故。
是名正知。二義合言。是名正徧知也。四者明行足。
明。即三明。行。即萬行。謂從因地發心。以智慧覺。明
明修行。萬行因華。智慧光明。至佛果時。福慧二嚴。
圓滿具足。所以稱兩足尊。故云。明行足也。五者善
逝。謂善往返三界。示現受生出家。入山修行。成道
轉法。以化眾生。示現涅槃。此乃三世諸佛道法。佛
佛道同。古佛儀式。法同先佛法也。佛。去時善善。應
緣而來。示成正覺而來。實無所從。去來吉祥。是名
善善也。六者世間解。謂是地人。能行諸佛善善上
德。以是現身。入世間中。廣設教乘。開化眾生。使諸
眾生。解脫結習業繫等縛。名世間解脫也。七者無
上士。謂是聖人。能於一切法上。入佛威神。形儀如
佛。是以大士行處。一切世中解脫。無能過者。名無
上士也。八者調御丈夫。調。謂調理。如能醫者。善調
一切眾病。御。謂駕御。如善御者。善治象馬。世尊乃
是三界醫王。四生慈父。善能除諸眾生身心二病。
使諸眾生離苦得樂。善調善御。而恒順之。名調御
丈夫也。九者天人師。謂於天上人間。四眾。八部眾
中。教化一切眾生。能使一一諮受法言。深解獲益。
名天人師也。十者佛世尊。謂玅本無二者。即性覺
玅明。本覺明玅。以是性玅本覺。無二無相。佛性玄
覺。充滿法界。不即不離。不隨不變。常常大滿。其中
<pb n="715"/>
玅本無二。即本法身。佛性玄覺。即是應身。常常大
滿。乃即報身。亦名自覺。覺他。覺行圓滿。三身圓具。
三覺果滿。乃名曰佛。能使一切眾生禮拜故。尊敬
故。乃名世尊。二義合言。故名佛世尊也。上明十號
之義。下明入佛界地之義。入者。趨入也。謂以一切
世人。諮受奉教。一心皈命。以有歸覺路故。是為佛
地。言此佛地。能增長一切眾生。法身慧命。菩提稼
苗。故名佛地。是地中。一切聖人之所入處。故名佛
界地。二義合言。故首言。入佛界地。仁王般若經云。
十方法界。一切如來。皆依此門。而得成佛。若言越
此得成佛者。是為諸魔所說。非是佛說。故云。一切
聖人之所入處也。
○二結讚法門（二）　初本土主伴讚　二他方主伴
讚。
○初本土主伴讚（二）　初本土佛與記　二本土伴
讚歎。
○初本土佛與記。
爾時坐寶蓮華上。一切與授記歡喜。法身手摩其頂。
此明究竟圓滿。證入玅覺果海。以顯解脫心也。言
爾時坐寶蓮華上。盧舍那佛。及千華上。千釋迦佛。
千百億釋迦佛。乃至一切諸佛。皆與此法雲地菩
薩授記。即當成佛。劫國莊嚴等事。歡喜踊躍。同以
法身清淨光明網相光手。而摩其頂。勸轉法輪也。
○二本土伴讚歎。
同見。同學菩薩。異口同音。讚歎無二。
同見。同一見解。謂即同見真如法身。實相理也。同
學。同一師學。謂同學菩薩道。同授灌頂職也。以是
同學菩薩。皆悉異口同音。讚歎無二也。
○二他方主伴讚（二）　初請轉法輪　二讚勝功德。
○初請轉法輪。
又有百千億世界中。一切佛。一切菩薩。一時雲集。請
轉不可說法輪。虗空藏化導法門。
上言授記。此言佛及菩薩。同時請轉法輪者。正欲
廣傳流通此道。使天上人間。化化不絕也。華嚴十
地品云。此地菩薩。以自願力。起大悲雲。現種種身。
周旋往返。於一念頃。普徧十方百億那繇他世界。
微塵國土。演說大法。請轉法輪。與此義互相發明。
○二讚勝功德。
是地。有不可說奇玅法門品。奇妙三明。三昧門。陀羅
尼門。非下地凡夫心識所知。唯佛佛無量身口心意。
可盡其源。如光音天品中。說十無畏。與佛道同。
此總結顯當地功德。微玅難窮。奇特殊勝也。謂不
但具足虗空藏化導法門而已。更有不可心思言
議奇玅廣大法門品。奇玅三明智慧門。奇玅三昧
定力門。奇玅陀羅尼總持門。此諸法門。非下地菩
薩。及凡夫心識所能知之。唯佛與佛。現無量身口
心意。乃可盡說其源。所謂惟證乃知難可測也。法
華云。唯佛與佛。乃能究盡諸法實相義同。此處文
義。如大部中。光音天品所說十無畏與佛道同。而
無差別也。心地法門。乃十方如來。及大菩薩。自住
三摩地中。受用境界。凡我博地凡夫。依文解義。於
教海中。究其心源。是則名為因戒生定。因定發慧。
如法修行。同證如來三摩地中。無二相矣。

<sarticle>佛說梵網經直解卷下之一</sarticle>

姚秦三藏法師　鳩摩羅什奉　詔譯
明廣陵傳戒後學沙門　寂光　直解
菩薩心地品之下
○二明心地戒（三）　初結顯法門　二付授勸轉
　三受已轉化。
○初結顯法門（二）　初結說心地　二顯說心地。
○初結說心地。
<pb n="716"/>
爾時盧舍那佛。為此大眾。略開百千恒河沙。不可說
法門中心地。如毛頭許。
此舉能說。顯所說之法也。爾時二字。承上所說三
十心。十地已竟時也。盧舍那佛。即能說報佛也。修
因感報。故名為報。然此報身。有自有他。自報。即理
智如如身。他報。即相好無盡身。是此報身。名為盧
舍那佛。華嚴經中所說毗盧遮那佛。即盧舍那佛。
梵語云盧舍那。華言淨滿。淨者。五住究盡。二死永
亡。以諸患淨盡故。滿者。三覺果滿。萬行因圓。以福
慧具足故。一切聲聞。辟支佛等。所不能知。唯佛與
佛。乃能究盡諸法實相此也。故華嚴中阿僧祇品。
心王菩薩問佛。云何名阿僧祇。乃至不可說不可
說。佛即為說算數。無窮無盡無量法門。積成十種
大數。而破諸算量。今于不可說法門中心地。略說
開示。如毛頭許法也。
○二顯說心地（二）　初引他證己　二引己證信。
○初引他證己。
是過去一切佛已說。未來佛當說。現在佛今說。三世
菩薩已學。當學。今學。
是過去下。此引果人。同證同說以勸信也。三世等
者。此引因人。同修同學以勸受也。言上所說心地
法門。雖如毛頭至微至細少許之法。其力極大。三
世諸佛。所證證此。所說說此。三世菩薩。所修修此。
所學學此。故大經云。如有大經卷。量等三千界。在
於一塵內。若有聰慧人。破塵出經卷。利益一切人。
是故諸佛菩薩。皆在一微塵許心地法門之中。作
大佛事。故法華云。過去諸佛。出現世間。皆以一大
事因緣故。出現於世。開示悟入佛之知見。使一切
眾生。悟佛知見。入佛知見道故。未來諸佛。出現世
間。亦以一大事因緣故。出現於世。開示悟入佛之
知見。使一切眾生。悟佛知見。入佛知見道故。現在
諸佛。出現世間。亦以一大事因緣故。出現於世。開
示悟入佛之知見。使一切眾生。悟佛知見。入佛知
見道故。佛之知見。即心地法門也。所以過去一切
佛。已說。未來一切佛。當說。現在一切佛。今說。三世
一切菩薩。已過去者。已學已修。當未來者。當學。當
修。今現在者。今學。今修。佛佛祖祖。無不以此心地
法門。光明金剛寶戒。以心印心。燈燈相續。而無盡
也。
○二以己證信。
我已百劫修行是心地。號吾為盧舍那。
我已百劫修行是心地者。此即舉因以明果也。號
吾為盧舍那者。此即舉果以明因也。承上云。一切
諸佛。三世菩薩。所證所說所修所學。既不異不虗
者。我今所修所學所證所說。豈復虗乎。故云。我已
百劫修等。可見證果本非他因。惟在此心地耳。
○二付授勸轉（二）　初總勸轉化　二別勸轉化。
○初總勸轉化。
汝諸佛子。轉我所說。與一切眾生。開心地道。
此乃舍那慈尊。告勉千佛。轉法化生之義。承上我
已百劫修行是心地者。可謂因深。號吾為盧舍那
者。是為果極。以是因深果極。第一之道。我今授汝。
汝當轉我為汝所說心地法門。說與一切眾生。而
為一切眾生開心地道。以諸眾生。各各具足此心
地道。與佛無二。故下文云。是一切佛本源。一切菩
薩本源。佛性種子。一切眾生皆有佛性。乃至當當
常有因故。當當常住法身也。云開心地道者。此心
地。本來無垢無染。無遮無障。虗廓靈妙。清淨自在。
何言開耶。所謂開者。對封而言。以諸眾生。皆為識
情所障。迷背不覺。非因智者。指點開示。終無得見
諸佛體性。猶如瞽者。若非金鎞撥轉瞳神。終無得
見森羅萬象。所謂千年暗室。仗燈能破。歷劫煩惱。
得智始除也。
<pb n="717"/>
○二別勸轉化（二）　初授勸轉化　二勸授有序。
○初授勸轉化。
時蓮華臺藏世界。赫赫天光師子座上。盧舍那佛放
光。光告千華上佛。持我心地法門品而去。復轉為千
百億釋迦。及一切眾生。
時蓮華下。舉依報也。赫赫天光等下。舉正報也。舍
那放光。顯能告勝。光告等者。顯所告勝也。持我等
者。正明所告之詞。師子座者。師子。乃獸中王。若哮
吼時。百獸聞之。悉皆腦裂。以表世尊無上法王。所
坐之座。即無畏坐。所說之法。即無畏法。天魔外道。
若見若聞。皆失心喪膽也。言放光。光告者。此有二
義。一者。即佛放光。而於光中召告。如楞嚴云。爾時
世尊。頂放百寶無畏光明。光中出生千葉寶蓮。有
佛化身。結跏趺坐。宣說神呪。即此光中召告之義。
二者。即所放光。光亦能告。謂不但正報身。善能說
法。乃至依報蓮華光明。亦悉能說法也。所謂依報。
正報。常宣妙法。寶網靈臺。水流風動。皆演法音之
義。持我心地等者。謂欲千佛。轉相傳與一切眾生。
而千釋迦。付授勸轉已畢。復轉為千百億釋迦。付
授勸轉。而與一切眾生。開心地道。故云。復轉為千
百億釋迦。及一切眾生也。
○二勸授有序。
次第說我上心地法門品。汝等受持讀誦。一心而行。
次第等者。明非頓說。汝等受下。明漸中有頓也。意
謂心地法門。位有四十。諸眾生性。根有大小利鈍
不等。生住異滅。四十二品無明。亦有輕重不一。必
須次第說我上心地法門品。其次第者。初說十住。
真空妙理。次說十行。實相妙行。次說十向。中道一
諦。次說十地。所證真如。此圓融中。而說行布。非若
儱侗真如之所談也。汝等受下。是舍那佛。囑授千
佛千百億釋迦佛。令轉囑授一切眾生故也。領納
曰受。固守曰持。對本曰讀。離本曰誦。言一心者。有
五。小乘教中。假四諦理。而說一心。故得悟解。始教。
約第八識心。了一切緣生之法。法法皆空。各無自
性。而受異熟之果。終教。所言一切恒沙性淨功德。
具於如來藏心。頓教。即於一念不生之心。無染無
淨。頓顯理性。圓教。主伴圓融。法法無礙。一即一切。
一切即一。卷舒自在。總該萬有。此五。總即不出發
起究竟之心。亦名一行三昧。所謂攝心一處。即是
諸佛道場。散亂片時。乃即眾生境界。受持讀誦。一
心而行。是行布中。說圓融法。非若分別名相之類
也。
○三受已轉化（二）　初受已謝師　二各旋本界。
○初受已謝師。
爾時千華上佛。千百億釋迦。從蓮華藏世界。赫赫師
子座起。各各辭退。舉身放不可思議光。光光皆化無
量佛。一時以無量青黃赤白花。供養盧舍那佛。受持
上所說心地法門品竟。
言爾時者。即盧舍那勸授轉化時也。舍那付授已
畢。時當機諸佛領旨。各旋本迹世界。說法利生。應
緣去也。舉身等者。表顯心地戒光。出生無量無邊
智慧佛。凡此本佛。迹佛。迹迹之佛。皆從心地戒光
流出。此光非可心思言議。故云。不可思議也。光光
等者。即千釋迦。及千百億釋迦。所放不思議光。復
于光光中。皆化無量不思議佛。是以心地法門。戒
光無盡。而即出生諸佛。亦無盡故。一時等者。以行
果道同故。花表因行。非花無果。非因萬行。則無果
佛。世間花果。從土地中生。出世花果。從心地中生。
故以妙花。莊嚴妙果。青花。以表十住。赤花。以表十
行。黃花。以表十向。白花。以表十地。千臂經中。乃廣
明之。故以心地因花。還以供養心地果佛。所謂諸
供養中。法供養最是也。受持等者。從供養中。作一
結語。以起下文。故云。受持心地法門品竟。
<pb n="718"/>
○二各旋本界（二）　初入定歸本　二出定說法。
○初入定歸本。
各各從此蓮華藏世界而沒。沒已。入體性虗空華光
三昧。還本源世界。閻浮提菩提樹下。
各各等者。顯從本依世界而隱。初隱為沒。終隱謂
沒已。入體性下。正明所隱迹處。即入本體法性三
昧定也。體性虗空華光三昧者。此即法身本定之
別號也。言此法身。常住本定體牲。在聖不增。處凡
不減。是知心佛。與諸眾生。三無差別。平等平等。所
謂諸佛心內眾生。時時成道。眾生心內諸佛。念念
證真。眾生迷而不覺。不自受用。諸佛悟此。出沒隱
顯。自在無礙。猶如虗空。其體本非色相。而以色相
顯發。法身體性。本非來往。無形無相。而以行花智
光。任運莊嚴。用不離體。照不離寂。照寂平等。理行
無二。故曰。體性虗空華光三昧。問。此定與上舍那
如來所現虗空體性本源成佛。常住法身三昧定
光。有何差別。答。彼定。乃為發明因地之心。修果地
覺。故云。成佛常住法身三昧。此定。即為發明果地
之覺。現身益物。故曰。虗空華光三昧。二定。名異而
體同也。還本源世界者。千釋迦佛。千百億釋迦佛。
各各從彼本土放光示眾。各各接生疑之眾。俱往
本師盧舍那佛所聽戒法。令受戒竟。故又各還應
跡所依本源世界。見隱顯不離當處。故云。還本源
世界也。閻浮提者。即娑婆世界四洲之中。南贍部
洲也。菩提。華言覺道。亦名道樹。凡一切諸佛。皆在
此樹下示成無上覺道故也。
○二出定說法（二）　初明橫說法　二明豎說法。
○初明橫說法（二）　初出定相示　二正說法門。
○初出定相示。
從體性虗空華光三昧出。出已。
上既有入。此必有出。初現名出。現畢名為出已。問。
諸佛法身。充滿十方。普現一切色身三昧。何有入
定出定相耶。答。略有三義。一者。觀實相義。本離名
字言說等相。所謂諸法寂滅相。不可以言宣。除佛
方便說。故有此出入相。二者。觀說法時。有當說時。
不當說時之別。所謂欲識佛性義。當觀時節因緣。
故有此出入相。三者。觀眾生根。以何等根。說何等
法。所謂隨機演教。應病與藥。故有此出入相。經云。
先說無量義經。復入無量義定。乃至出定揚德。使
彼根機純熟。深心仰慕。然後與說。正合此義。
○二正說法門（三）　初次第所說　二圓頓所說
　三例結所說。
○初次第所說。
方坐金剛千光王座。及妙光堂。說十世界法門海。復
從座起。至帝釋宮。說十住。復從座起。至𦦨天中。說十
行。復從座起。至第四天中。說十迴向。復從座起。至化
樂天。說十禪定。復從座起。至他化天。說十地。復至一
禪中。說十金剛。復至二禪中。說十忍。復至三禪中。說
十願。
此釋出定說法示迹之義。方坐金剛等者。此是初
會說十信法門也。方者。正也。金剛。取至堅至利義。
千光。取至明至照義。王者。至尊無對之義。以顯此
座。乃是千佛所傳。無動。無壞。無晦。無蒙。無有比對。
大寶華王座也。初地菩薩。功德積感。承本願力。寄
位人乘。作金轉輪王位。修十善業。以化眾生。行檀
度法。而嚴妙果。統攝四洲一切國土。故佛始成正
覺。初轉法輪。而於此處說十信法門也。言十世界
法門海者。此即華藏莊嚴十世界海。一真如心。乃
是十方三世一切諸佛。自覺聖智受用境界。諸佛
乘此法門。倒駕慈航。一切菩薩。皆修此門。以至究
竟果海。一切眾生。以迷此心。流轉十方。生死無盡。
故云。十世界法門海。又顯十方世界無盡。諸佛無
盡。眾生無盡。諸佛法門。亦復無盡故也。海喻深廣
<pb n="719"/>
汪洋。無所不藏。無有窮盡之相。此十世界法門海
義甚深。說不能盡。大意欲令眾生。即入圓信。以起
圓解。乃得圓證之義。若廣明者。當閱華嚴十世界
品。毗盧遮那如來名號。如來現相諸品。一一發明
此義。復從座起。至帝釋宮等者。此第二處。次第所
說十住法門之義。問。舍那唯說三十心。十地法門。
何故先說十信。次說十住。答。以舍那佛。對千佛說。
故頓說心地品。以十住中。具該十信。非信無以有
住。故上所云。堅信忍中。十發趣心向果。今明次第。
是故先說十信。後說十住。使已發大心眾生。得入
圓十信位。方得圓十住也。帝釋宮者。即忉利天所
住內庭也。梵語釋提桓因。華譯云能天主。梵語忉
利。華言云三十三。此天居須彌頂。繇單修上品十
善。得生其中。帝釋二字。華梵合舉。即離垢地菩薩。
修行功行。多作忉利天王。寄位天乘。是故世尊。次
於此天。說十住門。為令已入十信菩薩天王。得入
圓十住法門也。至𦦨天中等者。此第三處。所說十
行法門義也。𦦨天。即夜摩天。華言時分。謂時時快
樂。觀蓮花開合。乃分晝夜。此天依空而居。繇修上
品中善。兼坐未到定禪。得生其中。即發光菩薩。修
行功行。多作夜摩天王。寄位天乘。是故世尊。次於
此處。說十行法。為令已入十住菩薩天王。得入圓
十行法門也。至第四天等者。此第四處。所說十迴
向法門。四天。即兜率陀天。華言知足。謂於五欲知
止足故。此天依空而居。所修同前。即𦦨慧地菩薩。
初斷俱生身見。觀於道品。同於初果預流位也。是
故世尊。次於此處。而說十迴向門。使令已入十行
菩薩天王。得入圓十迴向法門也。至化樂天等者。
此第五處。所說十禪定法門。言化樂者。謂此自化
五欲而娛樂故。此天依空而居。所修同前。即難勝
地菩薩。修行功行。多作化樂天王。寄位阿羅漢乘。
觀四諦行既終。同於四果無學位也。是故世尊。次
於此處。而說十禪定門。為令已入十迴向位。諸大
菩薩天王。得圓知諸佛禪定。圓入諸佛剎土。圓證
法身境界也。言禪定者。梵語禪那。此云寂靜。此是
諸佛自覺聖智境界。故云禪定。別經所云。三賢行
滿。修四加行。方登十地此也。至他化自在等者。此
第六處。所說十地法門。他化自在天者。此有二種。
一者。正修上品。十善。兼坐未到定禪。假此得成。自
然受樂。二者偏修十善。假他所化。以成己樂。即魔
王天。此二天王。依空而居。謂現前地菩薩。修行功
成。多作自在天王。統攝欲界。寄緣覺乘。謂此菩薩。
於修十二因緣觀行。同於緣覺。是故世尊。次於此
處。而說十地。為令已入十禪菩薩天王。得圓證十
地法門也。已上所在四王。忉利夜魔。兜率。化樂。他
化。六天之中。所說十信。十住。十行。十向。十禪。十地
門者。正為初地。乃至六地菩薩。寄位人乘。天乘。聲
聞乘。緣覺乘。同彼凡夫天人。三乘二乘斷惑。是故
世尊。亦即在此六欲天中。說十信。三賢。十禪。十地。
令彼諸凡夫天人。聲聞緣覺。迴向大乘。而證十地
也。下說十金剛。十忍。十願者。以七地。八地。九地菩
薩。寄位一乘。修菩薩行。為令已登七地諸菩薩等。
發起自在。任運現身說法。是故世尊在於初禪。二
禪。三禪。說十金剛。十忍。十願。為令永斷俱生二執。
生相無明。得入如來妙覺果海。復至一禪等者。此
第七處。說十金剛法門。初禪天王。即離生喜樂地。
此天。已離下界欲惡。忻上妙定。故云。離生喜樂。即
遠行地菩薩。修行功行。多作初禪天王。寄菩薩乘。
以自證法。攝化眾生。是故世尊。次於此處。說十金
剛。為令已登七地菩薩天王。得證金剛觀智。入妙
覺果海也。復至二禪等者。此第八處。說十忍法門。
二禪。即定生喜樂地。此天。已離初禪之喜。攝心在
定。淡然凝靜。而生勝定。故云。定生喜樂。即不動地
<pb n="720"/>
菩薩。修行功德。多作二禪天王。主小千界。寄一乘
位。說自證門。教化眾生。是故世尊。次於此處。說十
忍法。令彼已得真無生忍。菩薩天王。修行十忍法
門。入妙覺果海也。復至三禪等者。此第九處。說十
願法門。三禪。即離喜妙樂地。此天。已離初禪二禪
喜踊之動。泯然入定。而得勝妙之樂。故云。離喜妙
樂地也。即善慧地菩薩。修行功德。多作三禪天王。
主中千界。寄一乘位。以自法門。為諸眾生。演說開
示。是故世尊。次於此天。說普賢十願法門。令彼已
證第九善慧菩薩天王。更得十大願力。得入如來
妙覺果海也。
○二圓頓所說。
復至四禪中。摩醯首羅天王宮。說我本源蓮華藏世
界。盧舍那佛所說心地法門品。
已上九處。乃圓融中說行布。此之一處。是行布中
說圓融也。四禪。即捨念清淨地。此天。即捨二禪之
喜。三禪之樂。心無憎愛。一念平等。清淨無雜。住於
此禪。空明寂靜。萬象皆現。故云捨念清淨。即法雲
菩薩。修行功德。多作四禪天王。主大千界。而位寄
一佛乘。於諸聲聞。緣覺。菩薩天王。說自證法門。是
故世尊。次於此處。頓說心地。四十行位法門品。令
彼圓證十地菩薩。入妙覺果海也。
○三例結所說。
其餘千百億釋迦。亦復如是。無二無別。如賢劫品中
說。
此例釋迹迹佛。說法之義。謂千釋迦所說如是。其
餘千百億釋迦佛出定之後。示轉法輪。亦皆初從
妙光堂中。終至首羅宮中。十處說法。次第敷演。漸
說頓說。與千釋迦所說。亦復如是。無二無別。自爾
時盧舍那。至此所說。乃是略言其義。廣如賢劫品
中已說也。
○二明豎說法（二）　初天上說道　二人間說戒。
○初天上說道（四）　初示相成道　二成道說法
　三說經繇致　四往返多徧。
○初示相成道。
爾時釋迦牟尼佛。從初現蓮華藏世界。東方來入天
宮中。說魔受化經已。下生南閻浮提。迦夷羅國。母名
摩耶。父字白淨。吾名悉達。七歲出家。三十成道。號吾
為釋迦牟尼佛。
已上明千釋迦。及千百億釋迦。皆於十方世界說
心地法門品。此下明一釋迦。於一世界之中。所說
心地法門品也。爾時等者。示降生來源義。爾時釋
迦世尊。自從初現華藏世界。東方而來。入此兜率
天王宮中。先在此天伏魔。說魔受化經已。次觀下
界眾生。有業覆障難解脫者。有根純熟易解脫者。
故即從天王宮。隱勝現劣。下生南閻浮提。迦夷羅
國。淨梵王家為太子也。迦夷羅國。此云赤澤。或迦
毗羅。此云黃色。黃即處中。最為安隱。又古有黃色
仙。在此修道。又古諸佛出現世間。皆於此處示生。
有此多義。故名黃色。爾時如來。將欲降神。先現五
瑞。所謂從兜率天降皇宮者。第一相也。母名摩耶
等者。示生身父母之名德。梵語摩耶。此云大幻。以
大幻術。幻出諸佛故。凡十方諸佛。示現受生。皆其
母也。父字白淨者。是此方譯語。梵語[鬱-山+止]頭檀也。世
尊將欲受生之時。觀淨梵王。性行仁賢。摩耶夫人。
五百世時。曾為菩薩之母。應當往彼托胎。所謂示
入母胎。住胎。第二第三相也。吾名悉達者。示出生
之名德也。梵語悉達。此云頓吉。以太子初生時。寶
藏悉空。空而復滿。故名頓吉。亦名一切義成。即於
世出世間。一切諸法實相義成。故於時太子。從摩
耶右脇出。立蓮花上。一手指天。一手指地。目顧四
方。周行七步曰。天上天下。唯吾獨尊。世出世間。此
法第一。所謂示現出胎誕生。第四相也。言七歲出
<pb n="721"/>
家者。示離塵俗。返妄歸真之義。世尊初為太子。具
大智慧。成就捨心。觀生老病死苦。厭世五欲。捨金
輪位。如棄涕唾。心思出家。往白父王。父王不許。故
於二月三日。身放光明。普照四天王宮。乃至淨居
天宮。諸天見已。到太子所。禮足白言。菩薩無量劫
來。所修行滿。今正成熟。即於午夜逾城出家。苦行
林中。剃除鬚髮。所謂示現逾城出家。苦行林中。第
五相也。所言三十成道。號吾為釋迦牟尼佛者。道
即道果。世尊功行滿足。道成德備。三身圓現。四魔
潛消。所證圓果德號。亦以顯然燈佛授記不虗。故
號吾為釋迦牟尼佛。所謂示現覩明星而成道降
魔。第六相也。此經言。七歲出家。三十成道。諸說不
一。或云。騰寫之訛。或云。八千返中之一。或表圓教
七信已上無退。或七歲表七覺支。三十表念處。正
勤。神足。根。力。八正道。具三十七品助道法。凡諸佛
出世。說法度生。皆依此故。今則不然。七歲出家。猶
言出家七歲。謂初出家時。先學不用處定。不久得
證。知非究竟。次學非非想定。不久得證。知其亦非
究竟。次復遊行諸國。凡經一年。次更苦行六年。至
三十。乃成正覺。此按毗尼部中所釋也。
○二成道說法。
於寂滅道場。坐金剛華光王座。乃至摩醯首羅天王
宮。其中次第十住處所說。
於寂滅道場者。此示成道轉法輪相。約事而言。即
是真阿練若。正修行處。約理而言。即是所證菩提
涅槃。無為無相。清淨寂滅之理。所謂圓滿菩提。歸
無所得。是故諸佛。於無所得寂滅理中。成等正覺。
於無所得寂滅理中。坐大道場。轉大法輪。故云。於
寂滅道場也。坐金剛下。明轉法處。既成道已。當轉
法輪。度諸眾生。爾時世尊。即自思惟。我得智慧。無
能信受。若我住世。於世無益。不如入於涅槃。爾時
梵天。而白佛言。世尊今日。法海已滿。法轉已立。潤
濟開導。今正是時。云何欲捨一切眾生。入於涅槃。
而不說法。是時如來受梵天王請已。雖知根鈍。且
稱本懷。是故雙垂兩相。一處於鹿野苑。為憍陳如
五比丘等。轉四諦輪。說小乘種種教法。一處於菩
提場。演大華嚴。并普光明殿中。同說此經。此佛。與
上千佛所說。皆從初坐金剛千光王座。終至首羅
天宮。其中次第所說。住處共有十也。蓋上多佛所
說。一佛所說。頓說。漸說。及諸住處。皆亦無二無別。
華嚴。七處九會所說。此經。十處十會所說。二經大
同小異。所謂示現成道。轉大法輪。第七相也。何無
第八。以未涅槃故也。
○三說經繇致。
時佛觀諸大梵天王。網羅幢因。為說無量世界。猶如
網孔。一一世界。各各不同。別異無量。佛教門。亦復如
是。
此釋心地戒品緣起之義。及此梵網得名處也。時
者。即於此梵天中。說此心地法門之時。爾時世尊。
在大梵天宮中。觀彼網羅幢因為喻。為說無量世
界。眾生心行。依正差別。猶如網孔。一一世界。各各
不同。別異無量。故佛教門。隨機施設。亦復如是此
義俱已解見題中。今不繁釋。
○四往返多徧。
吾今來此世界八千返。為此娑婆世界。坐金剛華光
王座。乃至摩醯首羅天王宮。為是中一切大眾。略開
心地法門竟。
此是如來大慈悲心。廣大誓願。重來人間。至八千
返。所謂佛慈無盡。眾生無盡。此雖來八千返。若較
華嚴經中。如來出現名號品中看來。其名。其號。其
法。其時。又非可以數目窮盡。可歎我等癡迷。至今
還作眾生。深負我佛大慈弘恩。豈不慚愧。為此娑
婆世界等者。申明來此八千返義也。坐金剛華光
<pb n="722"/>
王座者。金剛之座。三世諸佛。坐此成道。無少變壞
故。乃至等者。謂此說法道場。共有十處。超其中八。
故云乃至。為是等者。明佛說法本懷之義。謂我來
此八千返者。無非只為此界人天。一切大眾也。略
開二字。明說未廣。竟者。言在天上說心地法門已
畢也。
○二人間說戒（二）　初聖凡本源　二總結戒相。
○初聖凡本源（三）　初差別說戒　二頌前起後
　三正結戒品。
○初差別說戒。
復從天王宮。下至閻浮提菩提樹下。為此地上一切
眾生。凡夫癡暗之人。說我本盧舍那佛心地中。初發
心中。常所誦一戒。光明金剛寶戒。是一切佛本源。一
切菩薩本源。佛性種子。一切眾生。皆有佛性。一切意。
識。色心。是情是心。皆入佛性戒中。當當常有因故。當
當常住法身。如是十波羅提木叉。出於世界。是法戒。
是三世一切眾生。頂戴受持。吾今當為此大眾。重說
十無盡藏戒品。是一切眾生戒本源。自性清淨。
前文。自地上大。觀梵網孔為因。詳說三十心。十地
中。修斷法門品竟。今從天上。復下人間。而詳舉心
地中。十重四十八輕戒行。故云。復從天王宮等。為
此地上等者。正明下至閻浮提義。一切眾生。總舉
閻浮界內諸眾生也。凡夫癡暗人者。未出三界。俱
名凡夫。以凡夫煩惱覆心。慧目不開。故名癡暗之
人。如是之人。必依何法。而使障破慧開。入聖超凡。
若非戒法攝心。終於煩惱生死海中。永無出離。故
為此眾。復下天宮。說我本師盧舍那佛心地因中。
初發心中。常所誦一戒。此戒何名。乃光明金剛寶
戒也。言說我盧舍那佛者。舉法有所師也。常所誦
一戒者。出戒本體。此戒體。華嚴所言一真法界。大
總相法門體。如圓覺云。神通大光明藏。如楞嚴云。
即是常住真心。性淨明體。法華所云。一乘實相。佛
知佛見。在此名為光明金剛寶戒。言光明金剛寶
戒者。此出戒相名德也。光明。即智慧也。金剛。即堅
利也。寶戒。即具足眾善之法財也。欲破煩惱黑暗。
非大智慧光明不能。欲碎根本無明。非金剛堅利
智不能。欲以莊嚴法身果相。非眾善寶戒法不能。
蓋此一戒。是諸佛與眾生。平等具足。無二體性。諸
佛眾生。本無增減。是故以此一戒。為一切佛果海
本源。為一切諸菩薩因地本源。不獨諸佛菩薩。以
此戒為本源。此一戒者。是即一切眾生。本有佛性
種子。既皆有佛性。何不成佛道。所以不得成佛道
者。蓋用一切意識色心。迷背佛性戒體故也。意者。
思量曰意。屬第七末那識。名染污意。即亦轉呼為
染淨依也。識者。分別曰識。以計名相。起惑造業。即
前六種轉識。色者。所緣曰色。即五根六塵也。心者。
集起名心。即第八識。名阿賴耶。統収前七種識。謂
此心識。以攝世出世間染淨諸法。有三藏義。能藏。
所藏。我愛執藏。此識體性。乃佛性種子。本無遷改。
在眾生分中言。名為佛性。在非眾生分中。名為法
性。今在因故。名為佛性。若能具大智慧。悟此體性
即本。是情。是心。皆入佛性戒中。既云皆入佛性戒
中。應當發本有常具正因心也。既發此正因心。則
當依此正因修行。不墮邪因。既不墮邪因。當來決
定證得常住清淨法身。不生不滅之果。而不為幻
身所染。故云。當當常有因故。當當常住法身也。如
是十波羅提木叉等者。出戒用也。夫觀眾生。皆有
戒因。以成戒果。是則諸佛所悟。凡夫所迷。盡此一
戒。如是諸佛。不忍見眾生。於本有勝因勝果。迷而
不悟。是故若不假此多種戒品。一一攝持。何以得
令六根返妄歸真。所以又將此一戒。方便開而為
十。如是十波羅提木叉。出於世界。教誨諸人。此十
戒法。諸佛本此軌則成佛。若人依此戒則。體會修
<pb n="723"/>
行。必定成佛。即是眾生成佛法則之戒。故云。是法
戒也。如起信云。一者體大。真如平等。不增減故。即
此一戒是。二者相大。謂如來藏。具足無量性功德
故。即此光明金剛寶戒是。三者用大。能生世出世
間善因果故。即此十波羅提木叉是。梵語。波羅提
木叉。此云。保解脫。謂持此戒者。保護三業六根。得
大解脫也。三世一切等者。舉人勸受持也。言此十
戒。既為法則。成佛大用。是則三世一切眾生。應當
頂禮佩戴。時時尊尚。不可輕褻。領受執持。刻刻體
會。不可忽忘。故云頂戴受持。吾今當為等者。結顯
戒法。雖則無盡。不離本體之義。言為此大眾者。即
為此現受戒四眾。八部之大眾也。重說等者。謂此
戒體是一。因諸眾生。心念無盡。故此戒法。亦無有
盡。是故以此一戒。演而為十。十戒復開為四十八。
乃至三千八萬。無窮無盡。一切戒品。無不攝歸於
此十波羅提木叉。故云。吾今當為此大眾。重說十
無盡藏戒品也。是一切眾生戒本源。自性清淨。此
二句。的指戒體。原本一味平等。以眾生心念無盡。
是故諸佛所說戒品。亦無有盡。惟恐眾生執此戒
相。不達戒性。所以復言。此無盡諸戒者。即是一切
眾生本源。自性清淨戒體。本無戒可持。亦本無戒
可說。今此說者受者。皆方便也。
○二頌前起後。
我今盧舍那。方坐蓮華臺。周帀千華上。復現千釋迦。
一華百億國。一國一釋迦。各坐菩提樹。一時成佛道。
如是千百億。盧舍那本身。千百億釋迦。各接微塵眾。
俱來至我所。聽我誦佛戒。甘露門即開。是時千百億。
還至本道場。各坐菩提樹。誦我本師戒。十重四十八。
戒如明日月。亦如瓔珞珠。微塵菩薩眾。繇是成正覺。
是盧舍那誦。我亦如是誦。汝新學菩薩。頂戴受持戒。
受持是戒已。轉授諸眾生。諦聽我正誦。佛法中戒藏。
波羅提木叉。大眾心諦信。汝是當成佛。我是已成佛。
常作如是信。戒品已具足。一切有心者。皆應攝佛戒。
眾生受佛戒。即入諸佛位。位同大覺已。真是諸佛子。
大眾皆恭敬。至心聽我誦。
此段總頌上下。開說心地戒法。結前起後。讚歎勸
受奉行大略也。我今盧舍那者。此明本迹之佛。聖
人說法。皆以無我。破一切我。今言我者。非同凡夫
我相之我。亦非外道神我之我。乃至亦非權乘假
我之我。是乃無我中我。八自在我。無生我也。今者。
當說時也。盧舍那佛。即正報身。毗盧遮那即正法
身。然佛法身。乃有一身。二身。三身。十身等別。此佛
圓攝一切。故云。我今盧舍那也。方坐蓮華臺者。此
明本迹依報國土。方者正也。坐者安也。以正心地
法戒。安住其身。及安一切眾生身故。蓮華總有二
義。一處泥恒淨。二出水香潔。喻顯心地戒體。在凡
夫中。本無垢相。在聖人中。本無淨相。所謂處生死
流。驪珠獨耀於滄海。踞涅槃岸。桂輪孤朗於碧天
也。又蓮有開合義。以表如來開權顯實。會權歸實。
謂開一乘心地戒法之實。演說十重四十八輕之
權。復會歸本源自性清淨心地戒體之實。又表舍
那一體。化為千釋迦佛。復現千百億釋迦佛。而此
千釋迦佛。千百億釋迦佛。皆攝歸於盧舍那佛之
本體也。又因果齊彰義。即因該果海。果徹因源故。
臺者。即高顯也。以表舍那心地戒體。無有及者。無
有逾者。所謂一切眾律中。戒經為上最也。又臺居
中。以中攝十方故。即表舍那如來。為千佛主。心地
妙戒。為眾戒本也。周帀千華上者。明應迹依報土。
顯本迹依報。周徧融通之義。復現千釋迦者。明應
跡正報身。顯本迹正報。周偏融通之義。謂千華上。
每一華中。復有一化佛身。而坐其上。即顯從一光
明金剛寶戒中。演出十波羅提木叉之妙戒也。一
華百億國者。明迹迹依報土。顯迹佛依報。周徧圓
<pb n="724"/>
融之義。謂千華朵。各有百億葉瓣。每一葉瓣。為一
佛國土。每一國土中。有一化佛。為眾說法。以表四
十八輕。乃至無量戒品。亦皆從十戒中演出。各坐
菩提樹。一時成佛道者。申明應化同時。體用不二。
表心地戒。品數雖多。同一梵行體也。已上八句。顯
明從體起用。如是千百億下。顯明攝用歸體。言千
百億釋迦。以千釋迦為本。千釋迦佛。又以盧舍那
佛為本故也。已上三節。總頌大部。前九品文。正為
開說心地戒法緣起之義。千臂經中說心地戒品
前。先取此義。後說三賢十地法門。文義錯綜。以今
上卷文中。亦有從本起迹。攝迹歸本之義。此似以
後例前。而為發起之端。向下正頌此品起發繇也。
千百億釋迦等五句。此頌上卷。自爾時釋迦佛。身
放慧光所照。鼓動天人生疑。玄主集眾。請問光相。
釋迦接眾。至舍那所。聽受心地戒藏。一大段經文
義。問。今只言千百億釋迦。至舍那所。不言千釋迦。
何也。答。既千百億釋迦。皆各接微塵眾。至舍那所
聽受戒者。則千釋迦。亦各接微塵眾。來聽受戒不
待言矣。問。所言各接微塵眾。是何處眾。答。是千釋
迦。千百億釋迦。於應迹本源世界。垂手接引。不可
說不可說。生疑作念。大根眾生。至本師所。聽受心
地戒法。正明小根機者。未堪與也。俱來至我所者。
謂能接佛所接眾生。俱至華藏。故云俱來。聽我誦
佛戒者。謂聽舍那所誦諸佛大戒。以顯此心地大
戒。是諸佛共證也。甘露門即開者。讚戒德也。謂此
戒法。如世甘露。若得食者。便獲清涼。不老不死。若
人能受淨戒。當下即出三界生死熱惱。喻甘露門
開也。是時千百億下四句。頌上千釋迦佛。與千百
億釋迦。領眾至舍那所。聽受戒竟。復即各還本源
世界。示現受生。出家成道。上升天宮。十處說法化
天已畢。又復從天王宮下。至閻浮界。說本盧舍那
佛。初發心中。常所誦一戒。乃至本源自性清淨。一
段經文。是時千百億者。即舍那佛。為千釋迦傳授
心地戒法授受時也。還至本道場者。謂千釋迦。及
千百億釋迦。聽戒已畢。復還本道場中。說法利生。
以顯諸佛。出定入定。去來坐立。皆不離本體故。言
坐菩提樹者。顯諸佛成道轉法。同一本覺。無二道
也。誦我本師戒者。顯戒授有師。不忘根本心故。已
上頌前。向下頌後。十重四十八者。出戒相也。戒如
明日月。亦如瓔珞珠者。讚戒功德。謂若人能受持
此戒。能滅愚癡暗障即。如日月。能破昏暗。又持戒
人。清淨六根。於一切法。常得解脫。亦如日月。朗照
十方。於空往來。自在無礙。又持戒者。滅除罪垢。即
如杲日。能消霜雪。又持戒者。能滅身心熱惱。即如
明月。能清涼故。亦如瓔珞珠者。謂持戒人。因戒生
定。因定發慧。一切功德智慧法身。悉繇戒度而成
就故。如瓔珞珠。莊嚴身相。圓滿好故。微塵菩薩眾。
繇是成正覺者。顯持戒者。利益真實而不虗故。言
微塵眾。顯持戒者。獲益眾多。如是無量無邊微塵
眾。繇持十重四十八輕戒。而得成佛。以見冀佛果
者。必當受持此戒也。是盧舍那誦。我亦如是誦者。
承上。謂此諸戒。繇我本師自誦。我亦隨誦。非自不
誦教人誦也。汝新學菩薩等四句。勸自受以授人
也。上言微塵諸菩薩眾。既繇茲戒而得成佛。汝等
新學菩薩。應當一心頂戴受持是戒。以受持是戒
已。更當轉授諸眾生也。自利利人。故稱菩薩摩訶
薩也。若不轉授眾生。濫同聲聞人矣。諦聽我正誦
等三句。此誡聽也。諦者審也。聽者領也。我正誦者。
揀非外道。二乘所誦偏邪戒也。外道。妄計前世從
雞狗中來。即持雞犬等戒。獨立噉穢而行苦行。望
生天上。名曰邪戒。即是邪誦。二乘。持誦寂滅空戒。
名為偏戒。即是偏誦。今誦大乘實相心地妙戒。故
名正誦。此法既正。若非審諦而聽。終不得入一乘
<pb n="725"/>
實相心地妙戒。是故須當審諦聽也。佛法中戒藏
者。佛所說法藏有三。此三藏中戒藏也。戒藏。即毗
尼。梵語毗尼。華言性善。謂性本自善故。亦云善住。
能令佛法久住世故。亦云善壽。謂毗尼住世。則佛
法住世。毗尼若滅。則佛法速滅。毗尼乃佛法中壽
命。故云。佛法中戒藏也。波羅提木叉者。即戒果義。
持戒為因。解脫是果。是故若人能持淨戒。保衛得
大解脫也。大眾心諦信下四句。勸諦信也。謂聽而
弗信。則空聽無益。故須當諦信茲戒。為成佛正因。
能如是奉持。當來決定成佛無疑。且我是已成佛。
繇我信持如是心地戒品。已得福慧具足。又我是
已成佛。尚常作如是信。況汝未成佛乎。是故勸汝
應諦信也。一切有心等者六句。此勸受也。謂既信
當受。信而不受。非真信也。言一切有心者。揀非木
石無心也。謂凡有心者。皆當作佛。豈小因小果。故
云。一切有心者。皆應攝佛戒也。問。上云是情是心。
皆入佛性戒中。此云一切有心者。皆應攝佛戒。二
義何別。答。上是從外而進。故云。皆入佛性戒中。此
是依內而納。故云。皆應攝佛戒。又上是返妄歸真
義。故云皆入。今是合覺背塵。故名攝也。言眾生受
佛戒。即入諸佛位者。正明皆應攝佛戒義。蓋心外
無佛心。地外無佛地。今則眾生既受諸佛心地法
戒。豈不即入諸佛位耶。位同大覺已。真是諸佛子
者。舉位讚獎勸進之義。問。上既云。即入諸佛位。此
又云。位同大覺已。即當是佛。何以僅名佛子。答。戒
位雖同大覺。而非實證大覺道果之位。以因行未
圓。必經三大阿僧祇劫。廣修六度一切萬行。承事
十方諸佛。盡行諸佛道法。行願滿足。始紹佛位。如
灌頂王子。必紹王位。時為儲君。祗稱王子。今受佛
戒。以修佛行。故名佛子。真是諸佛子者。佛子有三。
一外佛子。謂諸凡夫未曾入道。未曾紹隆佛種。故
名外子。二庶佛子。謂二乘人。但稟小乘教法。生於
法身。不從如來大法中生。名為庶子。三真佛子。謂
大乘菩薩。稟受如來大乘戒法。生於法身。故稱真
是諸佛子。言大眾皆恭敬。至心聽我誦者。結勸誡
聽之義。大眾。即閻浮地上稟受佛戒。國王。王子。百
官。宰相。及比丘。比丘尼。優婆塞。優婆夷。乃至天。龍。
八部。聖凡同會清淨之眾也。皆恭敬者。恭就身言。
即身業虔誠。敬就心言。即意業虔誠。外肅內虔。內
外精誠。言語道斷。心行處滅。此攝口業虔誠。所謂
制心一處。無事不辦也。此有二義。一者。謂舍那所
傳心地戒法。我尚自誦。如對舍那佛面。如聞舍那
佛語。況汝新學。可不至心聽誦耶。二者。汝繇受持
佛戒。即入諸佛寶位。是汝出世大事因緣。可不至
心聽誦。叮嚀付囑。詞旨切矣。
○三正結戒品（二）　初標敘結受　二說戒相貌。
○初標敘結受（二）　初經家敘說　二佛自敘說。
○初經家敘說。
爾時釋迦牟尼佛。初坐菩提樹下。成無上覺。初結菩
薩波羅提木义。孝順父母。師。僧。三寶。孝順至道之法。
孝名為戒。亦名制止。佛即口放無量光明。是時百萬
億大眾。諸菩薩。十八梵天。六欲天子。十六大國王。合
掌至心。聽佛誦一切諸佛大乘戒。
此總標顯結制心地戒法緣起也。言爾時者。即從
天上。復下人間。示現出家成道時也。釋迦牟尼佛
者。示生娑婆之佛號也。初坐菩提樹下者。即示始
坐道場之處。成無上覺者。即正徧知覺。是如來示
現所證菩提涅槃。二轉依號。一切聲聞。緣覺。諸菩
薩等。無有等者。無有逾者。故云。成無上覺。初結菩
薩波羅提木叉者。示初轉法輪之急務也。如來出
世本懷。原為令諸眾生。離苦得樂。同佛菩提。等無
差別。柰眾生不知其苦。是故世尊思惟。畢竟以何
法門。能令眾生離苦。故演波羅提木叉。保衛三業
<pb n="726"/>
六根。得大解脫。眾生離苦。佛願滿足。故先結戒。戒
有大小乘分。大乘戒藏。被菩薩乘。小乘戒藏。被聲
聞乘。聲聞戒狹。未稱究竟。不言即成佛道。菩薩戒
廣。普被一切眾生受戒。即入佛位。離一切苦。得究
竟樂。又聲聞戒。常隨佛眾。隨事而制。菩薩修行六
度。化利眾生。不常隨佛。波羅提木叉戒。乃即六度
萬行元首。故世尊最初成道。始轉法輪。即先頓教。
結此菩薩戒藏也。孝順父母師僧三寶。顯菩薩戒
行。萬行因中最勝因也。何者父母。即生身父母。以
此世身。繇本父母懷胎乳哺。移乾就濕。種種辛勤
撫育而成。師。即本師和尚。乃法身父母。以我法身。
繇師誨戒之力而生。又即師有三師。七師。皆有教
誨之恩。僧。有同學。同見。同行。皆有成人之德。三寶。
即佛法僧。乃慧命父母也。以我慧命。賴三寶熏修
之力而得。如是諦思。父母師僧三寶。俱有深恩重
德。實難酬報。當發孝心。而順事之。即此戒中。便是
孝順。如不孝者。禽獸之不如也。故云。孝順父母師
僧三寶。孝順至道之法。此句承上。謂波羅提木义。
其義廣大。無量無邊。此孝順一法。何以能盡佛戒
之義。曰。此孝順深因。乃趣無上佛果至道之法。非
同世間孝道。秪得人天小果而已。蘭盆疏云。稽首
三界主。大孝釋迦尊。累劫報親恩。積因成正覺。茲
繇報親深因。而成佛道極果。不孝。當致至極苦果。
所謂五刑之屬三千。而罪莫大於不孝也。是故世
出世間。善惡果報。皆在孝與不孝。儒典讚孝曰。至
德要道。又謂聖人之德。無以加於孝也。故曰。至道
之法。孝名為戒。亦名制止。此二句者。明波羅提木
叉之名義也。上以波羅提木叉為戒。今只言孝順
曰。至道之法。而不言戒品何耶。蓋孝順所在。自然
梵行具足。因得戒名。如法苑云。戒即是孝。眾生皆
吾父母。是故不殺。不盜。即守戒也。皆吾父母。即行
孝也。又下經云。以常行放生業。觀一切男子是我
父。一切女人是我母。我生生無不從之受生。故六
道眾生。皆是我父母。而殺而食者。即殺我父母。有
生無殺。即孝即戒也。故此經首尾貫徹。十重四十
八輕戒中。皆云孝順心。恭敬心。慈悲心。而恭敬心。
慈悲心者。悉從孝順心中流出。故云。孝名為戒。亦
名制止者。此句再舉孝道名位。正以盡戒義。制者
法制。止者禁止。以諸戒心。修一切善。即得阿耨菩
提。無善不修。便是孝順心中之法制也。以諸戒品
滅一切惡。便是孝順心中之禁止也。故云制止。所
謂諸惡莫作。眾善奉行。自淨其心。是諸佛戒。此一
法。三聚足。三身圓。以是離一切苦。得究竟樂。此吾
佛世尊。始結波羅提木叉正義也。括而言之。如來
出世。所說三藏十二部教。所詮者。戒定慧。所修者。
六度行。所證者。無上道。是以始成無上正覺。初結
菩薩波羅提木叉戒。終至涅槃會上云。汝等諸比
丘。當尊重珍敬波羅提木叉。是汝大師。如佛在世。
無有異也。波羅提木叉。戒也。是汝大師。孝也。是故
始終所說。一以孝名為戒。亦名制止。總括收盡而
已。佛即口放無量光明者。標心地戒法瑞應也。此
經放光。共有六處。一者。釋迦身放慧光。即果明因
故。二者。玄主身放金剛白雲色光。即因顯果故。三
者。舍那身放虗空光明。因果不二故。四者。舍那付
授放光。光中召告。即明佛佛受持。皆此行故。五者。
佛佛放光。光光化佛。現花供佛。以明必修本因。方
得果故。今第六者。口放無量光明。說諸菩薩心地
戒品。正明佛佛親口宣傳。畢竟要依心地戒光。為
修行勝因。然後得證心地戒光之勝果也。是時百
萬億大眾者。總標戒光所攝。人天凡聖。有緣眾也。
諸菩薩者。內凡。外凡。地上諸菩薩也。十八梵天。即
色界中初禪三天。二禪三天。三禪三天。四禪九天。
共十八位。六欲天子。即欲界中四王。忉利。夜摩。兜
<pb n="727"/>
率。化樂。他化之六天也。十六大國王者。西域大國。
共有十六。既大國王秉受戒法。其餘國王聽受戒
法。亦可知矣。合掌至心二句。明聽受戒法虔恭意。
合掌。即身業誠。至心。即意業誠。攝心諦聽。言不亂
發。即口業誠。以是三業虔誠。於此心地戒光。豁然
通達。
○二佛自敘說。
佛告諸菩薩言。我今半月。半月。自誦諸佛法戒。汝等
一切發心菩薩亦誦。乃至十發趣。十長養。十金剛。十
地諸菩薩亦誦。是故戒光從口出。有緣。非無因。故光
光非青黃赤白黑。非色非心。非有非無。非因果法。是
諸佛之本源。行菩薩道之根本。是大眾諸佛子之根
本。是故大眾諸佛子。應受持。應讀誦。應善學。諸佛子
諦聽。若受佛戒者。國王。王子。百官。宰相。比丘。比丘尼。
十八梵天。六欲天子。庶民。黃門。婬男。婬女。奴婢。八部
鬼神。金剛神。畜生。乃至變化人。但解法師語。盡受得
戒。皆名第一清淨者。
此段正明世尊結戒誦持之緣因也。佛告諸菩薩
言。至十地諸菩薩亦誦數句。乃以己勵人也。謂我
是已成佛。今尚半月半月。自誦諸佛法戒。況汝等
初發心菩薩乎。半月半月者。每月二次誦戒。以十
六日至三十日。為黑半月。初一日至十五日。為白
半月。若逢月小。即二十九日。為黑半月。誦者。謂誦
十重四十八輕戒。然此戒。乃一切諸佛。菩薩。修證
菩提涅槃之根本正因。此是釋迦如來。半月半月
立誦諸佛所傳心地戒法。萬古弘規。誰敢違也。言
一切發心菩薩者。此即圓該十信。乃是發大乘心
諸菩薩也。既初發心。亦當如我誦也。謂不但汝等
初發心者當誦。即入理證真。十住。十行。十向。十地
位諸菩薩。此諸菩薩。戒心既固。戒行已圓。如是菩
薩。亦如是誦。其初心誦戒。尤可知也。是故戒光等
者。此舉勝緣。明勝因也。謂從舍那自誦。而即千佛
隨誦。以千佛自誦故。乃至新學。舊學菩薩。亦如是
誦。是故戒光之緣。親從諸佛口中流出。既言光從
口出。是有緣矣。既有是緣。必有其因。以致此緣。故
云。有緣非無因。故光。光等者。破執情也。恐凡外小
乘。聞有緣有因。遂生執著。不達自家本有戒光。向
外馳求。故云。此光非屬青黃赤白黑之色塵法。非
屬四大幻色之妄身法。非屬六塵緣影之妄心法
非屬外道為有為無之斷常邪見法。非屬二乘修
證因果等戲論法。此心地戒光者。乃超情塵。離有
無見。絕修證心。不可思議。是一切佛所證無上菩
提無餘涅槃。本源之法。是行菩薩道者之根本法。
既此戒光。是一切根本法。是故大眾諸佛子等。應
當受持。應當讀誦。應當善學。善學者。謂當於此心
地戒光。必能受持通達其義。受而無受。無受而受。
善用之也。諸佛子諦聽者。誡聽辭也。謂此心地戒
光。實相大法。若不息慮忘言。默聽玄會。則亦不能
與之相應。是故勸諦聽也。若受佛戒等者。舉能受
之人也。謂若國王。王子。百官。宰相。比丘。比丘尼。十
八梵天。六欲天子。庶民。黃門。婬男。婬女。奴婢。八部
鬼神。畜生。乃至變化人。如是等眾。皆來受佛戒也。
國王等解見前。言八部者。即天。龍。夜叉。乾闥婆。阿
修羅。迦樓羅。緊那羅。摩睺羅伽。之八部鬼神也。金
剛神者。即護法大力士。畜生。即六畜等。變化人者
是即天龍鬼神。禽畜等類。有大神通力者。故能化
人形也。言但解等者。此明戒師。不得揀擇義也。形
雖有別。性本無殊。無論貴賤人鬼。但能解得法師
說戒法語。即不得揀擇。一一盡得與他傳授菩薩
心地戒法而去。莫作分別而留難也。皆名第一清
淨者。者字牒定。謂諸眾生。於諸佛淨戒未受之先。
背覺合塵。染污梵行。故不清淨。今受戒時。一切懺
悔。洗滌淨器。返妄歸真。梵行具足。非同聲聞次第
<pb n="728"/>
清淨。故云。皆名第一清淨者。
○二說戒相貌（二）　初總說戒相　二別說戒相。
○初總說戒相。
佛告諸佛子言。有十重波羅提木叉。若受菩薩戒不
誦此戒者。非菩薩。非佛種子。我亦如是誦。一切菩薩
已學。一切菩薩當學。一切菩薩今學。我已略說菩薩
波羅提木叉相貌。應當學。敬心奉持。
此承上言。既受佛戒。為成佛因地心。當誦佛戒。明
佛戒行。為成佛果也。佛告諸佛子者。呼告能受人
也。有十重波羅提木叉者。明所受戒本法也。若受
菩薩戒。不誦此戒者。二句。牒明違法之人。非菩薩。
非佛種子。二句。斷定違法之過。謂波羅提木叉。是
菩薩本業。今既不誦。即棄本業。本尚不得。云何利
益眾生。而名菩薩。故云。非菩薩也。此光明金剛寶
戒。是成佛之真種。真種既失。即佛果皆失矣。故云。
非佛種子。何以故。以不肯誦佛戒。不明戒性故也。
我亦如是誦者。舉自果人。以勸因人誦也。一切菩
薩等者。舉同因人以勸誦也。謂我乃果人。尚如是
誦。況因人乎。且過去一切菩薩已誦。未來當誦。現
在今誦。三世一切菩薩。同修因人。是已成熟菩薩。
亦如是誦。況汝等新學而不誦乎。是故勸汝亦當
誦也。我已略說菩薩波羅提木叉相貌者。謂聲聞
戒執身。以墮限量。而菩薩戒持心。離限量故。今於
無限量中。表舉一二。故云。我已略說。言相貌者。謂
波羅提木叉戒體。本無形相。不妨有持戒者。得持
戒之相貌。而毀戒者。獲毀戒之相貌。所謂心持呪
印。顧盻雄毅等是也。應當學者。勸習學也。謂上既
知戒有持毀相貌。應當時時勤學不可怠也。敬心
奉持者。謂敬奉此戒。當要尊重。刻刻行持。切勿忘
失成佛種子。故云。敬心奉持。
○二別說戒相（二）　初說重戒相　二說輕戒相。
○初說重戒相（二）　初別說十重　二總結十重。
○初別說十重（十）。
○第一殺戒。
佛言佛子。若自殺。教人殺。方便殺。讚歎殺。見作隨喜
乃至呪殺。殺因。殺緣。殺法。殺業。乃至一切有命者。不
得故殺。是菩薩。應起常住慈悲心。孝順心。方便救護
一切眾生。而反恣心快意殺生者。是菩薩波羅夷罪。
此釋第一殺戒相也。聲聞四棄。婬戒為首。聲聞志
出三界。無望成佛。唯斷續生。故以婬戒居首。菩薩
化利眾生。以慈為本。是故一切眾生。皆知貪生畏
死。若斷彼命。便失本慈。且令生[啣-止+山]苦。怨恨不忘。累
生酬報無已。是以殺戒在先。故楞嚴經云。佛告阿
難。又諸世界。六道眾生。其心不殺。則不隨其生死
相續。汝修三昧。本出塵勞。殺心不除。塵不可出。縱
有多智禪定現前。如不斷殺。必落神道。故戒之也。
佛言。佛子下。正明殺事。乃至一切下。以輕況重。例
明不當殺也。是菩薩下。正明佛子。戒所當持。而反
恣心下。舉不持之過。是菩薩下。結不持之罪也。佛
言佛子者。呼其人而告之。言為佛子。受持佛戒。常
依戒修。不可輕違佛制。以下倣此。言自殺者。是自
己行殺。乃身心所造殺業也。教人殺者。雖不自己
行殺。而使他人行殺。乃心口所造殺業也。或不自
殺。亦不教殺。假以巧設方便。令其致死。是名方便
殺。乃意地所造殺業也。讚歎殺者。謂以竦踊語。令
彼殺者。快意而行。亦屬心口所造。見作隨喜者。謂
見他行殺。雖亦不教不讚。然其心念隨而喜之。此
屬意業。乃至呪殺者。謂殺法甚多。不悉繁舉。故超
略之。以西域有惡呪。呪之令死。亦屬心口所造。以
上所殺之相。或只有殺因。若殺緣不至。則不成殺。
或因緣會合。而前起殺念。不復相續。亦不成殺。必
因。緣。法。三事成就。方成殺業也。言殺因者。謂諸眾
生從無始來。具有貪等種子。十惡業因。初心菩薩。
<pb n="729"/>
見思等惑。諸煩惱障未空。殺等習氣不忘。忽起一
念現行。故名殺因。殺緣者。謂所殺人畜等。宿世怨
家聚會為緣。殺法者。謂刀。杖。網。惡呪。方便等。斷彼
命根為法。繇是三種和合。任運成殺為業。以致當
來互相殺害也。菩薩紹隆佛種。上弘下化。求解脫
道。必以慈心為六度本。是故戒殺為第一事。又不
但人。與大身眾生。而不得殺。乃至一切凡有命者。
如草。如木。但有生長義者。俱不得無故而加折損。
況生靈耶。問。菩薩冤親普度。是殺皆遮。但戒故殺。
似非等慈。答。一切遮者。為出家菩薩言也。如國王
宰官。殺一救多。興善滅惡。正權乘菩薩。大慈悲心。
故有遮有開。但戒不得無故為名為利以私心成
殺也。是菩薩等者。正明佛子所修之道。而勸其當
行也。慈悲心者。是菩薩根本心。乃於此心。應當常
恒安住而莫忘失。故云。是菩薩應起常住慈悲心。
常住二字。貫下孝順心也。以慈悲心。愛眾生如赤
子。恒與之樂而拔其苦。以孝順心。敬眾生如父母。
不敢違忤。而常恒奉事之。方便救護一切眾生者。
此方便救護四字。乃是慈悲心。孝順心中。救護眾
生善巧學處。使一切眾生安樂。永離刀砧等苦。而
返恣心快意殺生者。者字斷定非為之詞。謂修菩
薩行者。若見眾生有苦。如不能救護者。尚缺慈悲。
已乖本行。況復恣縱其心。快逞其意。以殺眾生者
乎。其殘害已甚。正所謂斷大慈悲心。故當結罪。是
菩薩波羅夷。波羅夷者。華言極惡。亦云棄罪。謂犯
此罪。永棄佛海之外。不得入於清淨眾中。共同說
戒羯磨。一切僧事。皆無有分。故云棄罪。當墮惡道。
故云極惡。云是菩薩波羅夷罪者。表其分位當然。
是自失其分位。故曰。是菩薩波羅夷罪也。自從上
若自殺下。至不得故殺一節。此即攝律儀戒。謂無
惡不止也。從是菩薩下。至救護一切眾生一節。此
即攝善法戒。謂無善不修也。既斷一切惡。自不令
其至於苦地。既修一切善。自然令其得至樂處。是
為饒益眾生戒。所謂無生不度也。繇滅一切惡。而
惑盡障除。以諸惡盡淨故。名為斷德。因斷成功。當
來果上證法身佛。繇修一切善。而智顯慧開。以諸
善集聚故名為智德。因智成功。當來果上證報身
佛。以斷惡修善。饒益眾生故。名為恩德。以恩成功。
當來果上證應身佛。如是三德身相。總在三業。六
根。斷惡。修善。而得成就。是名菩薩波羅提木叉反
此即波羅夷。餘皆倣此。
○第二盜戒。
若佛子。自盜。教人盜。方便盜。呪盜。盜因。盜緣。盜法。盜
業。乃至鬼神有主物。劫財物。一切財物。一針。一草。不
得故盜。而菩薩應生佛性孝順心。慈悲心。常助一切
人生福生樂。而反更盜人財物者。是菩薩波羅夷罪。
此釋第二盜戒相也。盜者。謂不與者不得故取。若
強取者。皆名偷盜。所謂偷心不除。塵不可出。縱有
多智禪定現前。如不斷偷。必落邪道。故應戒也。若
佛子下。至一針一草。不得故盜一節。此名攝律儀
戒。而菩薩下。至生福生樂一節。名攝善法戒。以上
斷惡修善。即饒益有情戒也。言自盜者。謂親手竊
取人之財物。名為自盜。令他行竊。名教人盜。假設
方便善巧而取。使彼自然而與。名方便盜。念誦邪
呪。以幻術力。令彼財物自然而來。是名呪盜。盜因
者。謂無始熏習賊貪種子為因。或暫起盜念也。盜
緣者。謂金銀等寶現前助成盜心為緣。盜法者。即
設巧計盜人財物為法。盜業者。謂因。緣。法。三事俱
備。任運成盜。以致當來為畜為奴。世世償還苦報。
不但人民財物。不得行盜。乃至鬼神之物。亦是有
主。如祠廟中供具等物。亦不得盜也。劫賊物者。謂
劫盜所得之物也。一切財物下。以輕例重。明決不
得盜也。謂毋論貴賤輕重。一切財物。而不得強取。
<pb n="730"/>
即若至微至賤。一針一草。皆不得不與而取。若取
即犯盜戒。故曰。不得故盜。而菩薩下。勸其當行也。
而為菩薩者。應觀一切眾生。皆有佛性。亦如父母。
是故當生孝順心。供養如佛。如父。如母。若盜彼物。
即名盜佛物也。應生慈悲心者。即菩薩本行心。此
心能與其樂。能拔其苦。當觀眾生。如子如女。不以
忍心令其饑凍。故云。應生佛性慈悲心也。常助一
切等者。承上。既是恒具孝順慈悲之心。是故應當
常助一切人。生彼身中之福。生彼心中之樂可也。
而反更盜人財物者。有是理乎。是故結成不應之
過。是菩薩波羅夷罪。
○第三婬戒。
若佛子。自婬。教人婬。乃至一切女人。不得故婬。婬因。
婬緣。婬法。婬業。乃至畜生女。諸天鬼神女。及非道行
婬。而菩薩應生孝順心。救度一切眾生。淨法與人。而
反更起一切人婬。不擇畜生。乃至母女姊妹六親行
婬。無慈悲心者。是菩薩波羅夷罪。
此釋第三婬戒相也。婬者。謂與男女身心流逸。污
淨行故。此即三界。四生六道眾生。輪迴生死根本
法也。婬根不斷。永無得出生死輪迴。所謂婬心不
除。塵不可出。縱有多智禪定現前。如不斷婬。必落
魔道。故當戒也。自婬者。謂自身與男女作纏縛故。
教人婬者。亦即使彼不解脫故。乃至一切女人不
得故婬者。婬類甚多。指一例餘。示所戒也。婬因等
者。謂成婬事。單根不就。獨境不成。必具因。緣。法三。
故成婬也。言婬因者。無始貪婬習氣為因。婬緣者。
男女合會助成為緣。婬法者。撫摩憐愛情術為法。
以是因緣法三和合。任運成婬為業。而感六道輪
迴。不得解脫苦果等報也。乃至畜下。以異例常。謂
不但人女。不得生染。乃至畜生之女。諸天鬼神之
女。亦皆不得婬也。非道行婬者。謂於妻妾正婬中。
犯其非道之處。或非其時也。於出家者。一切全斷。
在家之人。惟制外婬。及與非道非時婬也。已上所
戒。斷一切惡。向下所勸。修一切善。其中斷修。即恩
及眾生也。而菩薩應生孝順心者。牒定為菩薩者。
不同無智慧人。應當觀察一切男子即是我父。一
切女人即是我母。不敢犯之。故云。應生孝順心也。
救度一切眾生。淨法與人者。此是人己兩利。謂以
一己清淨之法。而并與所不犯之人。令斷愛欲根
本。救度一切眾生。脫離三界纏縛。方是菩薩慈悲
教導。淨法與人。若不能生如是教益之心。已非菩
薩。而反更起一切人婬。不擇畜生。乃至母女姊妹
六親行婬。而使一切眾生。入愛見坑。無慈悲心者。
是菩薩波羅夷罪。
○第四妄語戒。
若佛子。自妄語。教人妄語。方便妄語。妄語因。妄語緣。
妄語法。妄語業。乃至不見言見。見言不見。身心妄語。
而菩薩常生正語。亦生一切眾生正語正見。而反更
起一切眾生邪語。邪見。邪業者。是菩薩波羅夷罪。
此釋第四妄語戒也。言妄語者。即虗誑不實也。乃
即未得言得。未證言證。自非聖人。而言我是聖人。
非實得上人法。而言我得上人法。欺誑愚夫。亦是
自欺。若究其情。是乃希求名聞。貪圖利養。此罪不
善。故戒之也。自妄語者。即自己說我是聖人。我已
悟了道。我是第幾祖。故云自妄語。教人妄語者。或
命弟子。或使朋友互相傳言。亦如我說。故云教人
妄語。方便妄語者。以巧語言。合彼機宜。自然而信。
故云方便妄語。妄語因者。謂無始誑貪種子。虗妄
習氣為因。妄語緣者。謂有可欺之人現前。助成為
緣。妄語法者。欲惑人心取信。必有架言之法則也。
妄語業者。以因。緣。法。三事和合。任運成妄為業。以
致將來拔舌犁耕等苦果報也。所謂大妄語成。墮
無間獄者。此也。乃至不見言下。以輕明重。言妄語
<pb n="731"/>
者。不但重者。不得故犯。乃至最輕者。如不見言見。
見言不見。皆不得也。不見言見者。謂本不曾見他
作惡。以順人意而言見故。見言不見者。謂實見他
人行善。以嫉妒心而言未見其善也。身心妄語者。
謂上不見言見等。已出於口。口本屬身。口不自言
因心而發。故云身心妄語。已上所戒。即攝律儀戒。
向下勸其當修。即攝善法戒。既言出真實。即攝眾
生戒也。而菩薩常生下。正明饒益眾生語也。謂菩
薩者。凡所出言。常生正語。亦生一切眾生正語正
見可也。言正語者。即語不偏邪故。正見。即見不顛
倒故。謂語正者。而見自正。繇是自己說誠實語。方
能取信於人。是故亦使一切眾生。而得正語正見。
皈依佛教。為正人也。若為菩薩自無正語正見。已
非菩薩智行。況反更起一切眾生。邪語邪見。造邪
業者。其罪何辭。是故菩薩得波羅夷罪。惟除救人
急難。方便權巧。凡有益者。不但無過。更有功德。
○第五酤酒戒。
若佛子。自酤酒。教人酤酒。酤酒因。酤酒緣。酤酒法。酤
酤業。一切酒。不得酤。是酒起罪因緣。而菩薩應生一
切眾生明達之慧。而反更生一切眾生顛倒之心者。
是菩薩波羅夷罪。
此釋第五酤酒戒也。言酤酒者。謂釀酒賣人也。以
酒與人。所害者廣。能使飲者。多起非心。敗國亡家。
喪身失命。種種過惡。無所不至。皆因飲酒。故戒之
也。自酤酒者。謂自貪利而貨賣也。教人酷酒者。其
義有二。一謂教人造作貿易之語。二謂以本與他
瓜分其利。酤酒因者。無始貪利之心為因。酤酒緣
者。米麥工人等具。助成為緣。酤酒法者。謂醞釀麯
糱等為法。酤酒業者。以上三事和合。營運成酤為
業。致受當來癡熱無知果報等苦也。一切酒不得
酤者。謂不但米麥等酒不可造。乃至甘蔗。葡蔔。楊
梅。棗子等物。一切俱不可造。所以然者。以一切酒。
皆起一切罪業因緣故也。四分律云。酒有三十六
失。始於不孝父母。不敬三寶。終於落水凍死熱亡。
又智度論云。酒有三十五失。始於現生虗乏。終於
來世愚癡。真乃世間狂藥。烈於砒鴆。古有優婆塞。
以一飲酒。諸戒俱破。故云。起罪因緣。已上所戒。斷
一切惡下。明佛子所行之正行。即修一切善。其中
斷惡修善。即饒益眾生戒也。而為菩薩行者。應生
一切眾生明達之慧可也。明達。即智慧照了義。菩
薩應依般若。以大智慧光明。自覺。覺他。曲盡方便。
開化眾生。必致發生各各本有大智慧明。於諸事
理。了然通達。如或不能。猶失菩薩方便之行。況反
以酒酤賣與人。發生一切眾生顛倒之心耶。故結
過云。是菩薩波羅夷罪。
○第六說四眾過戒。
若佛子。口自說出家。在家菩薩。比丘。比丘尼罪過。教
人說罪過。罪過因。罪過緣。罪過法。罪過業。而菩薩聞
外道惡人。及二乘惡人。說佛法中非法非律。常生慈
心。教化是惡人輩。令生大乘善信。而菩薩反更自說
佛法中罪過者。是菩薩波羅夷罪。
此釋第六說四眾過戒也。說者。謂快心。談說。總有
二種。一者。正理立量。二者。非理論量。此是非理論
量也。說四眾過者。謂妄議出家二眾。在家二眾過
失。既為菩薩。於同行友。無過不可謗訕。設彼有過。
當以慈悲善言勸諭。令彼知過必改。懺悔為門。胡
得向外人說。自辱法門。使聖道不行。此罪非細。故
戒之也。口自說者。謂謗出自口也。出家在家四眾。
乃是發大乘心。稟受大乘戒者。故云菩薩。比丘。比
丘尼者。別開出家二眾。乃是內祕外現。受聲聞戒
人也。教人說罪過者。其義有二。一者。己有私忿。令
人宣說彼過。以快自心。二者。他人之忿。即令彼所
忿者說之。乃就中取事也。言罪過者。罪。謂重垢輕
<pb n="732"/>
垢等罪。過。謂七逆十惡等過。以過定罪。故云罪過。
如是緇白四眾。俱是住持三寶。弘通佛法之人。為
佛子者。不得口自宣說彼之罪過。亦不得教他人
說彼罪過。應善護口。其福無量。罪過因者。無始以
來。惡口習氣為因。罪過緣者。謂彼少有形迹。可以
藉口為緣。罪過法者。粧點罪過。巧說方便。欲人取
信為法。罪過業者。三事和合。巧運成說為業。致使
當來。受截舌地獄苦果等報也。已上所戒。即斷一
切惡。而菩薩下。即修一切善。斷惡修善。即攝眾生
戒也。聞外道惡人者。謂外道顛倒惡見。斷佛慧命。
使諸眾生。墮坑落塹。故名惡人。二乘亦名惡人者。
以不能續佛慧命。故亦名惡人也。說佛法中非法
非律者。謂外道小乘。不達大乘逆行順行境界。見
其所為。說言非法非律。為菩薩者。聞此惡說。應當
生慈愍心。教化是惡人輩。使外道改惡從善。反邪
歸正。令二乘捨小知見。發起大乘善信可也。如或
不能如是開化。尚缺慈悲。豈有反更自說佛法中
罪過者耶。故結過云。是菩薩波羅夷罪。
○第七自讚毀他戒。
若佛子。口自讚毀他。亦教人自讚毀他。毀他因。毀他
緣。毀他法。毀他業。而菩薩應代一切眾生。受加毀辱。
惡事自向己。好事與他人。若自揚己德。隱他人好事。
令他人受毀者。是菩薩波羅夷罪。
此釋第七自讚毀他戒也。口自讚毀他者。謂讚自
己能行六度。欲人恭敬供養。而常毀訾他人。令彼
道法不能流通。致使喪名失利。此非佛子所為。故
戒之也。口自讚毀他者。謂自口讚自己之長。而毀
他人之短。亦教人自讚毀他者。謂教他人亦讚我
有德。而毀他無德也。毀他因者。謂無始來。貪嫉習
氣。常懷自讚毀他之心。為因。毀他緣者。謂欲毀人
境現前為緣。毀他法者。謂毀人善德。令取信于人
為法。毀他業者。以此三事和合。作運成毀為業。以
致當來受苦果報也。已上所戒。即斷一切惡。而菩
薩應代下。勸其當行。即修一切善也。既為菩薩。倘
見他人有過。尚應自代一切眾生。受加毀辱。以惡
事自向己。好事與他人。以如是心。行如是行。如來
方名此人。為真實菩薩。若自揚己有德。隱覆他人
好事。而反令他人受毀辱者。此非佛子心行。故結
過云。是菩薩波羅夷罪。
○第八慳惜加毀戒。
若佛子。自慳。教人慳。慳因。慳緣。慳法。慳業。而菩薩見
一切貧窮人來乞者。隨前人所須。一切給與。而菩薩
以惡心瞋心。乃至不施一錢。一針。一草。有求法者。不
為說一句。一偈。一微塵許法。而反更罵辱者。是菩薩
波羅夷罪。
此釋第八慳惜加毀戒也。謂慳悋財法。見求不與。
反加打罵也。慳惜屬貪分。加毀屬瞋分。貪瞋二法。
繇無智慧。即癡分攝。性貪墮餓鬼。加毀墮地獄。愚
癡墮畜生。三毒不善。故戒之也。自慳。謂即自己悋
惜財法。不惠人也。教他慳者。使他悋惜。以遮自己
慳貪心也。慳因者。以無始來。常懷悋惜之心為因。
慳緣者。見求財法之人。不相契合。遮護為緣。慳法
者。以巧設種種遮護。不施為法。三事和合。作意成
慳為業。致受當來餓鬼果報等苦也。已上所戒。即
斷一切惡。而菩薩下。勸其所行。即修一切善也。言
為菩薩者。若見一切貧窮之人。無論遠近親怨。來
乞求者。應當平等。隨其前人一切所須。悉給與之。
勿悋惜也。貧窮人者。有二種人。一身貧窮。謂乞衣
即與之衣。乞食即與之食。如乞安身之所。即施安
身所也。二心貧窮。謂乞法即與法。如大乘根。即以
大乘法施。如小乘根。即以小乘法施。隨其所須。一
切不悋。如是之施。是名菩薩慈悲道行。而為菩薩。
若以惡心故。自私自利。以瞋心故。厭人乞求。不但
<pb n="733"/>
不肯多施。乃至一錢。一針。一草。總不施與。又或有
求法者。不為說一句。一偈。一微塵許法。如是之心。
尚失菩薩慈悲之道。墮慳悋罪。何況反更加罵辱
乎。是菩薩波羅夷罪。律云。見乞不施。有二不犯。一
者。如乞財作惡。乃害人害生命。不施不犯。二者。如
乞法已。還歸外道。助外道法。不說不犯。即加訶責。
亦俱不犯。
○第九瞋心不受悔戒。
若佛子。自瞋。教人瞋。瞋因。瞋緣。瞋法。瞋業。而菩薩應
生一切眾生中善根無諍之事。常生慈悲心。孝順心。
而反更於一切眾生中。乃至於非眾生中。以惡口罵
辱。加以手打。及以刀杖。意猶不息。前人求悔。善言懺
謝。猶瞋不解者。是菩薩波羅夷罪。
此釋第九瞋心不受悔戒也。瞋者。謂含毒在心。發
於面目。身心不甯之相。前人偶爾相觸。轉向求悔。
而不受其懺謝。即上違佛教。下乖接引。中失本心。
以是根本煩惱有六。後第六之惡見。乃斷眾生慧
命。比慢疑二尤重。前三中之瞋心。即捨眾生悲仰。
比貪癡二尤重。所謂一念瞋心起。八萬障門開。障
菩提心。障菩提願。乃至一切障礙。無過於瞋。故戒
之也。若佛子下。明瞋事也。言自瞋者。自己之恨。發
為瞋怒。教人瞋者。有三義。一者。借他瞋彼。以雪己
恨。二者。教他瞋彼。於中取利。三者。是他人之所恨。
使其兩相瞋害。於中取樂。令二家不得解脫故也。
瞋因者。謂無始來含恨習氣為因。瞋緣者。所瞋人
境現前為緣。瞋法者。謂即心起計較。令彼受辱為
法。瞋業者。以此三事和合。造作成瞋為業。致受當
來三塗果報等苦也。經云。不斷瞋心。縱有福德。多
智禪定。感修羅報。如無福德智定之人。即感虎狼
蛇蝎等報。以上所戒。即斷一切惡。而菩薩下。即修
一切善也。而修菩薩行者。應生一切眾生心地之
中平等善根。無所諍鬬之事。常生一種慈悲之心。
視諸眾生如子女等。應撫育之。以是不忍瞋也。又
當常生一種孝順之心。亦觀眾生如父母等。應奉
事之。以故不敢瞋也。若具如是心者。是真佛子平
等觀門。如或不能。已非佛子平等方便。何況反更
於一切眾生中。乃至於非眾生中。以惡口罵辱。加
以手打。及以刀杖。意猶不息者耶。非眾生者。即佛
乃至賢聖。或及變化人也。以惡口罵辱者。即口業
不善也。加以手打。即身業不善也。意猶不息。即意
業不善也。以是三業齊犯罪為自作。或所瞋之前
人來求悔過。又以善言懺謝。下氣解瞋。猶然揚眉
怒目。瞋恨不解。即非菩薩心行。故當結過。是菩薩
波羅夷罪。如不犯者。類無厭足王等。具此三毒。乃
真菩薩行也。
○第十謗三寶戒。
若佛子。自謗三寶。教人謗三寶。謗因謗緣。謗法。謗業。
而菩薩見外道。及以惡人。一言謗佛音聲。如三百鉾
刺心。況口自謗。不生信心。孝順心。而反更助惡人。邪
見人謗者。是菩薩波羅夷罪。
此釋第十謗三寶戒也。謗者。謂於理不明。無有實
見。妄加非議也。三寶。乃是一切眾生良祐福田。謗
則自失菩薩善芽。亦失彼眾生善芽。其過非小。故
戒之也。自謗三寶者。謂自己未具正見。未解深法。
或見外道典籍。或聞外道人言。或順有勢位人意。
即自口語。亦隨而非議也。教人謗者。謂使他人謗
訕。欲同黨也。謗因者。謂無始來。好邪論議習氣為
因。謗緣者。遇有空隙。湊合其語為緣。謗法者。謂以
巧詞偽辯。俾愚癡邪見取信為法。謗業者。即此三
事和合。造作成謗為業。致使當來三惡道中。不見
三寶不聞三寶。受惡苦果也。已上所戒。即斷一切
惡。而菩薩下。勸其所行。即修一切善也。而為菩薩
道者。若見外道。及以惡人。以一惡言謗佛音聲。一
<pb n="734"/>
入其耳。即如三百鉾鎗攢刺心中。其痛難忍。等無
有異。所以者何。以斷一切眾生佛種故。一言如此。
何況多言。耳聞如此。何況自口而出謗言。佛為天
人大師。開我迷雲。導出三界。當生信敬。而不生信
敬心。佛為大慈悲父。能拔我苦。而與我樂。正當孝
順。而不生孝順心。如此已非佛子。而反更助惡人。
邪見之人。謗毀三寶。以滋快議。此如獅子身中蟲。
自食獅子肉者。是菩薩波羅夷罪。
○二總結十重。
善學諸仁者。是菩薩十波羅提木叉。應當學。於中不
應一一犯如微塵許。何況具足犯十戒。若有犯者。不
得現身發菩提心。亦失國王位。轉輪王位。亦失比丘。
比丘尼位。亦失十發趣。十長養。十金剛。十地。佛性常
住妙果。一切皆失。墮三惡道中。二劫。三劫。不聞父母
三寶名字。以是不應一一犯。汝等一切諸菩薩。今學。
當學。已學。如是十戒應當學。敬心奉持。八萬威儀品
當廣明。
此段總結十戒得失之相。奉勸堅持此戒法也。善
學下。舉人讚德也。是菩薩下。舉法以明戒法當持。
不應毀也。若有犯下。明毀戒之過失。汝等下。勸生
生學持。不可忘也。八萬下。引廣以明略。言善學諸
仁者。是佛讚美詞也。謂於此戒善能受持。其人具
足慈悲孝順之德。故稱善學仁者。既稱仁者。於此
十波羅提木叉。清淨戒品。應當勤學。而於其中。自
不應一一犯如微塵許。以微塵許尚不得犯。何況
具足犯十戒乎。此決言不可犯也。若有犯下。假設
斷定犯戒得失之相。謂於十重戒中。微塵不犯。是
能發菩提心。可保固國王位。轉輪聖王寶位。比丘。
比丘尼位。亦可保許進入三十心。十地因位。可許
希冀佛性常住妙覺果位。如或不然。設若少有違
犯。是即不得現身發菩提心。所以者何。菩提心者。
即是清淨光明金剛寶戒妙覺心也。今既背覺合
塵。染污梵行。即失此心。故云。不得現身發菩提心。
此心乃是福慧二種根本。今根本已失。即佛花果。
從何而生。故國王位。轉輪王位亦失。比丘。比丘尼
位亦失。以國王位。金輪王位。是為世間最勝福位。
比丘僧位。比丘尼位。為出世間賢聖慧位。今既世
出世間福慧之位已失。則十發趣。十長養。十金剛。
十地因位亦失也。因位既失。而於妙覺果位。豈可
得乎。是以佛性常住妙覺果位亦皆失也。戒如大
地。萬善從生。今無其地。則佛聖種。無可安處。佛種
未植。佛芽何生。故云。一切皆失。問。既福慧因果。一
切寶位皆失。未審此人。復居何地。答墮三惡道中
極苦處也。言二劫三劫者。示極苦處長遠時分也。
不聞父母三寶名字者。此示地獄三途罪障深重。
不似人間受生福報。與得受佛法處。是故父母三
寶名字。皆不聞也。以是當知。不應一一犯此戒也。
向下結勸當持不當毀義。若毀戒者。失大利益。得
大苦趣。以知十重戒中。不應犯如微塵許法。是故
汝等一切三世菩薩。於是十戒。應當敬心奉持。乃
至終身不可忘也。此處略說。若廣明者。具大部八
萬威儀品中。已上十重戒中。隨犯一戒。即依本罪
治之。若犯七逆極重罪者。報屬無間。若犯餘輕罪
者。攝後四十八戒。如是罪品。但在人人念頭起處。
入重入輕故耳。噫毫[釐-未+牙]繫念。三塗業因。可不慎歟。
○二說輕戒相（二）　初結前起後　二別釋文義。
○初結前起後。
佛告諸菩薩言。已說十波羅提木义竟。四十八輕今
當說。
此乃吾佛世尊。召告現前在會三賢十聖等諸菩
薩言也。已說下。結前十重。已說竟也。四十八輕。起
後輕戒。今當說也。
○二別釋文義（四十八）。
<pb n="735"/>
○第一不敬師友戒。
若佛子。欲受國王位時。受轉輪王位時。百官受位時。
應先受菩薩戒。一切鬼神。救護王身。百官之身。諸佛
歡喜。既得戒已。生孝順心。恭敬心。見上座。和尚。阿闍
黎大德。同學。同見。同行者。應起承迎禮拜問訊。而菩
薩反生憍心。慢心。癡心。瞋心。不起承迎禮拜。一一不
如法供養。以自賣身。國城。男女。七寶。百物。而供給之。
若不爾者。犯輕垢罪。
此釋第一不敬師友戒也。師以開導。友以切磋。世
出世間法器。全賴師友。所當敬重。倘存憍慢。一生
福慧消滅。故戒之也。若佛子下。舉人以明其位。應
先受下。乃明福慧二位基本。既得戒下。明受戒者。
染法獲益。當酬恩也。而菩薩下。明背恩忘本者。以
結罪也。國王。乃各[邱-丘+(看-目)]之仁君。輪王有四。金銀銅鐵。
四轉輪王。統攝四三二一天下主也。百官。是文武
大臣也。如是聖君賢臣。欲受王位官位之時。必應
先受菩薩戒何也。謂受菩薩戒人。必以慈悲利濟。
孝順為懷。如為君者受菩薩戒。即為仁德聖君。為
臣者受菩薩戒。即為忠良賢臣。感一切鬼神。救護
王身。永保其位。救護百官之身。高進其爵。不但鬼
神救護而已。亦感十方諸佛歡喜護念。何者。護法
金湯全賴之也。金光明云。若國王受菩薩戒。廣行
十善法。教化眾生者。身心快樂。永無三災。遠離八
難。國界安甯。人民樂唱。云云。所以先受菩薩慧戒。
後受王臣福位。獲鬼神救護。諸佛歡喜。如此利益。
若非師友教誡。何繇能得。是故應當知恩報德。生
孝順心。敬重戒師。如敬父母。不敢少違。生恭敬心。
而敬善友。如敬兄長。不敢有慢。若具如是心者。方
名念戒入道人也。見上座下。正明孝順恭敬之義。
上座以對中下而言。謂已上無人故。毗婆沙論云。
上座有三。一者。生年上座。即尊長耆舊是。二者。世
俗上座。乃即知法大財。大位。大族。大力。大眷屬是。
三者。法性上座。即阿羅漢果位是也。和尚。唐言力
生。即受戒本師也。阿闍黎者。唐言軌範師也。即羯
摩。教授。依止。尊證諸師是也。言大德者。謂此諸師。
居臘長德勝故。亦貫下義。同學。同一師所學出世
道故。同見。同一見。又解中道理故。同行。同一清白
梵行門故。如是師友若來。毋論遠近。應起承迎。致
敬禮拜。復應問訊起居。此謂孝順恭敬心也。為菩
薩者。應當起孝順心。而反起瞋嫉心。應當起恭敬
心。而反起褻越心。憍心。亢己名位。憍倨自尊。故名
憍心。慢心。藐視前人。慢彼有德。故名慢心。癡心。見
賢不親。見聖不敬。而無智慧。故名癡心。瞋心。恨彼
師友嚴訓。故名瞋心。有此四種之心。故見師友來
而不迎。至而不禮。亦不問訊起居也。憍心等四。屬
意業也。不起承迎禮拜。屬身業也。亦不問訊起居。
屬口業也。以是三業不善。乃至飲食。衣服。臥具。湯
藥等物。一一皆不如法供養也。以自賣下。緊承如
法說來。言既為佛子。應當重法。輕身命財。求出世
道。內而己身。外而國城。親切男女。貴重七寶。以及
眾多百物。一切可賣。應如此供養也。言賣身者。如
常啼。賣心肝而學般若。如世尊因地中。為半偈捨
全身。乃至身然千燈。此亡身。為法樣子。略引一二。
乃為有名位者。報恩之盛節也。不如是承迎禮拜。
供養諸師友者。是菩薩犯輕垢罪。此罪比前十重。
僅減一等。非輕細之謂也。
○第二飲酒戒。
若佛子。故飲酒。而酒生過失無量。若自身手過酒器。
與人飲酒者。五百世無手。何況自飲。亦不得教一切
人飲。及一切眾生飲酒。況自飲酒。一切酒不得飲。若
故自飲。教人飲者。犯輕垢罪。
此釋第二飲酒戒也。言飲酒者。非造酒也。造酒賣
者。所害甚廣而飲酒者。惟害己身。故微分重輕耳。
<pb n="736"/>
律云。飲酒之人。墮燒煑地獄中五五百世。初五百
世。在鹹糟地獄中。二五百世。在沸屎地獄中。三五
百世。在曲蛆地獄中。四五百世。在蠅蚋地獄中。五
五百世。墮在癡熱無知地獄中。業報如此。故戒之
也。故飲酒者。律中開有重患。醫師言瘥。以酒引藥。
權用不犯。無故而飲。或借病而飲者。是為故飲。而
酒生過失無量者。辯明不得飲酒之義。意謂酒乃
米汁。何故不得飲耶。以飲酒者。迷心亂性。無量過
失。從飲酒故而生。是以不得飲也。不但自飲酒者。
得無量過失也。且若自身手過酒器。與他人飲酒
者。亦招感五百世中無手足報。何況無故自飲。自
飲尚且不得。豈得教人飲耶。是故不得教一切人
飲酒。及教一切眾生飲酒。教尚不得。何況自飲。是
故凡一切酒不得飲也。言一切酒者。酒有多種。楊
梅。棗子。甘蔗。葡萄等酒。但能醉人。并有酒氣酒味。
一切皆不得飲也。已上明戒。向下結罪。若故自飲。
教人飲者。是菩薩犯輕垢罪。
○第三食肉戒。
若佛子。故食肉。一切肉不得食。夫食肉者。斷大慈悲
佛性種子。一切眾生。見而捨去。是故一切菩薩。不得
食一切眾生肉。食肉得無量罪。若故食者。犯輕垢罪。
此釋第三食肉戒也。一切眾生。皆有靈覺之性。俱
有貪生畏死之心。皆有恩愛情識之念。與我不異。
所謂血氣之屬必有知。凡有知者必同體。柰何有
一類人。邪見覆心。為己口腹。食彼眾生身肉。強言。
只要明得大事因緣。食肉無礙。若大事已明。則逈
脫舌根味塵。得言食肉無礙。若其未明。豈食肉無
礙耶。予乃晒之曰。如果大事已明。食肉無礙。則於
鎔銅。熱鐵。亦當無礙。能吞鎔銅熱鐵者。自可食肉
矣。如宋濟顛募裝佛金。盡以其貲食酒食肉。向後
從口吐金得裝佛相。是真無閡。誌公食鴿。一日從
口盡吐活鴿。齊飛而去。是真無礙。若此未能。則所
謂明大事者。何獨親於肉。而喜近於口。疎於鎔銅
熱鐵。而畏近於身也。又豈得復云無礙耶。楞嚴經
云。羊死為人。人死為羊。汝負我命。我還汝債。以是
互相食噉不已。故戒之也。言若佛子故食肉者。故
字對權設而言。昔佛在世時。年逢饑饉。草菜不生。
佛神力故。以五指端。化五淨肉。實非生血。一時權
現。安有實是眾生身肉者。為佛子而故食乎。是故
一切眾生身肉不得食也。夫食肉者。斷大慈悲佛
性種子。斷大慈悲佛性種子者。其義有二。一者是
斷菩薩大慈悲心佛性種子。所以者何。菩薩發菩
提心。願為令諸眾生。離苦得樂。是為成佛等一因
行。今無慈心食眾生肉。是斷自己成佛因種。因種
既斷。無上佛果。安可希冀。二者。是斷眾生佛性種
子。謂諸眾生。從無始來。輪迴六道。雖然改頭換面。
而彼貪生畏死之性。即我所發慈悲佛性。今欲食
彼身肉。令生恐怖。見而捨去。失彼受化緣因。是斷
大慈悲佛性種子也。行願品云。一切眾生。而為樹
根。諸佛菩薩。而為花果。以大悲水。饒益眾生。則能
成就諸佛菩薩智慧花果。今佛樹根既失。則佛花
果又從何處生耶。一切眾生見而捨去者。殺氣相
迎。毒於戎狄。如鷗去海翁機。鴿搖羅漢影也。是故
一切菩薩。不得食一切眾生身肉。若故食者。得無
量罪。楞伽經云。有無量因緣故。不應食肉。為一切
眾生。從本以來。常為六親故。不淨氣分所生長故。
眾生聞香。悉生恐怖。如栴陀羅。及譚婆等。狗見驚
吠故。今修行者。發悲不生故。臭穢不淨。無善名稱
故。令諸呪術不成就故。諸天所棄故。令口氣臭故。
夜多惡夢故。乃至空閑林中。虎狼聞香。是故不應
食眾生肉。若故食者。犯輕垢罪。
○第四食五辛戒。
若佛子。不得食五辛。大蒜。茖葱。慈葱。蘭葱。興渠。是五
<pb n="737"/>
種。一切食中不得食。若故食者。犯輕垢罪。
此釋第四食五辛戒也。五辛者。即五葷。非五腥也。
言五辛者。一大蒜。亦名葫。即葫葱是。二茖葱。即他
經云革葱。乃薤菜是。三慈葱。即葱是。四蘭葱。即小
蒜。五興渠。即蒠蒺。所言不得食者。以是五種。熟食
發婬。生噉增恚。更有五不應食。一生過。二天遠。三
鬼近。四福消。五魔集。西域記云。家有養辛之人。驅
令出郭。是故不獨單食不可。大凡一切食中。相雜
佐用亦不得食。若謂無所殺害。而故食五辛者。犯
輕垢罪。
○第五不教悔罪戒。
若佛子。見一切眾生犯八戒。五戒。十戒。毀禁七逆八
難。一切犯戒罪。應教懺悔。而菩薩不教懺悔。同住。同
僧利養。而共布薩。同一眾住說戒。而不舉其罪。不教
悔過者。犯輕垢罪。
此釋第五不教悔罪戒也。教。即教誡。悔。即悔過。罪。
即罪咎。謂為菩薩師者。凡見人設有過。得教令懺。
不教。則得罪。所以者何。昔迦葉佛世時。有一比丘。
多作三師。多度弟子。而不教誡。其弟子者。因不持
戒。死墮龍中。龍法受罪。七日一受。時對火燒。肉盡
骨在。尋後還復則復燒之。不能堪苦。龍具五通。自
思何罪所致。觀知因本師不教。多作非法。遂恨其
師。欲加毒害。後時有五百。賈客入海採寶。其師在
內。龍便出水捉船。眾人大怖。詰問龍故。何以捉船
龍曰。今此船內比丘。是我本師。因不教誡於我。今
受苦痛。故爾捉之。汝等若將比丘下水。便放其船。
眾人見事不止。欲捉比丘。而比丘便自投水身亡。
佛言。以此驗之。凡度弟子。不可不教誡也。若佛子
下。舉人以明犯相。見一切眾生者。總指在家。出家。
大小七眾。乃受持戒法之人。犯。謂干犯也。八戒。五
戒。即優婆塞。優婆夷。二眾之戒相也。八戒但受一
日一夜。不同五戒終身守持。十戒有二。一沙彌沙
彌尼十戒。二菩薩十重戒。毀者。破壞也。禁者。止滅
也。如來所制。比丘二百五十戒。比丘尼三百四十
八戒。名為禁戒。如若受而不持。持而不誦。違背聖
言。越其所制。故云毀禁。七逆者。弑父。殺母。弑和尚。
弑阿闍黎。破羯磨轉法輪僧。惡心出佛身血。弑阿
羅漢是也。佛在世時。出佛身血。佛滅度後。賣佛菩
薩形像。及賣佛經律。名為出佛身血。弑比丘僧。即
名弑阿羅漢。八難。即下冐難遊行之八難也。菩薩
見此一切犯戒之人。當生慈悲心。教其懺前愆尤。
悔後莫作。是為自利利人。如不教懺悔者。已得不
教悔罪。何況同住一處。同僧利養。而又同共布薩。
同一清淨和合僧眾安住其中。而說佛戒。竟不舉
其犯戒罪過。使其懺悔。如是不教彼悔過者。是菩
薩師。犯輕垢罪。
○第六供給請法戒。
若佛子。見大乘法師。大乘同學。同見。同行。來入僧坊。
舍宅。城邑。若百里千里來者。即起迎來送去。禮拜供
養。日日三時供養。日食三兩金。百味飲食。牀座醫藥。
供事法師。一切所須。盡給與之。常請法師三時說法。
日日三時禮拜。不生瞋心患惱之心。為法滅身。請法
不懈。若不爾者。犯輕垢罪。
此釋第六不供給請法戒也。修菩薩行者。凡見大
乘法師。應備香花諸供養具。如供諸佛等無有異。
請轉法輪。使其道法流通。慧命不絕。若不供給請
說法者。是菩薩人。則墮慳貪。我慢。焦芽。敗種等流。
有失大利。故戒之也。若佛子下。標明可供之師友
也。言大乘法師者。揀非小乘獨善。乃是具大信解。
發大道心。趨大道果。智悲雙運。自利利人之師。故
名大乘法師。大乘同學下。此舉友人亦大乘也。同
學。謂同一師稟受大乘心地戒學。同見。同一見解。
究竟實相心地戒見。同行。同一菩薩心地戒法。清
<pb n="738"/>
白梵行。若見如是師友。行無緣慈。來入僧坊。舍宅。
城邑等處。無論遠近。若乃百里千里來者。為主菩
薩。應起致敬。來。即迎來。去。即送去。其中禮拜供養
之事。俱必一一如法周旋。勿生懈怠。如供養者。應
當日日三時不乏。言三時者。即初中後。三時也。何
等供養。每日所食。用三兩金。以作百味飲食供養。
又不止此。更敷牀座。而為安止。廣備醫藥而為調
理將此四事。以供法師。凡此法師一切所須。盡給
與之。當盡心如禮供養。不應恡惜。以上修福。是滿
檀波羅蜜。常請等下。乃即修慧。是般若波羅蜜也。
常請等者。承上所言。日日三時恭敬禮拜供養之
者。非為求人天小果福報而已。正為常請法師。日
日三時演說妙法。以續一切眾生慧命故也。此表
能供請者。口業虔誠義也。日日三時禮拜者。申請
法威儀。以表身業虔誠義也。言不生瞋心者。釋請
法開示中。不瞋師友規矩嚴訓尊高。言不生患惱
之心者。釋供養中。不患我供養繁費。此之二心。總
表意業虔誠義也。為法滅下。總申上義。以勸為菩
薩者。應當如是為法滅身。其義有二。一果真為法
者。尚不惜此身命。何況資具而不供養。二果真為
求解脫道。當捨不堅固身。易金剛不壞身。捨不真
實世命。易法身智慧命。如佛因中為求大法。身為
牀座。布髮掩泥。半偈然燈。種種苦行。皆是為法滅
身榜樣。修菩薩行者。亦應如是請法。而勿懈怠可
也。若不爾者。少有怠惰。此句斷定。若不如是供養
心者。犯輕垢罪。
○第七懈怠不聽法戒。
若佛子。一切處。有講法毗尼經律。大宅舍中講法處。
是新學菩薩。應持經律卷。至法師所。聽受諮問。若山
林樹下。僧地房中。一切說法處。悉至聽受。若不至彼
聽受者。犯輕垢罪。
此釋第七懈怠不聽法戒也。此戒承前所言。不但
師來我所。乃供養聽法。但有說法處。應當至彼聽
受。不可懈怠而不聽也。懈怠即八大隨之一。繇此
懈怠。即生放逸。放逸。即失念。失念。則多散亂。散亂。
即不正知。不正知。則生愚癡。造諸惡業。所以始繇
懈怠不聽。終則無惡不造。是故凡有講法之處。宜
應往彼聽受。如不往聽。即是慢法。以慢法故。福慧
消滅。罪惡增長。所謂若非法味滋神。終無解脫。故
戒之也。言為佛子。必上求下化。為本因心。廣學多
聞。為勝方便。若非廣學多聞。豈堪住持三寶。是故
凡有一切講法處。應往聽受。言毗尼經律者。正明
滅惡生善之法寶也。梵語毗尼。此云調伏。謂調三
業。治伏六根。滅一切惡。生一切善也。亦云善壽。謂
此毗尼住世。即佛法住世。毗尼若滅。佛法即滅故
也。又以經中攝律。律中攝經。又經詮性相理。律止
性業遮業。二義俱含。故云毗尼經律。大宅舍中等
者。別明講法處也。佛在世時。諸比丘等。常受王臣
諸大檀越請在家中安居說法。是為大宅舍中講
法處也。是新學下。誡應聽也。謂凡所有一切講法
毗尼經律處。凡新學菩薩戒者。應手持經律卷。至
法師所。至心聽受。如不解義。須一一咨詢請問。而
決疑也。若山林等者。以遠況近。言不但在居士家
而常隨聽。即若在山林下。僧地房中。乃至一切說
法遠處。悉應至彼而聽受也。昔者童子南詢百郡。
衲僧徧歷千山。乃至投子三登。洞山九上。皆為大
事不憚劬勞。安得不往聽法。律開有病年老。足力
難行。或所說者。是常所聞。或自具大智慧。具大辯
才。或修深禪大定。或知彼所說者是外道法。此不
往聽。俱為不犯。除此即於四十里內。若不至彼聽
受法者。是新學菩薩。犯輕垢罪。
○第八背大向小戒。
若佛子。心背大乘常住經律。言非佛說。而受持二乘
<pb n="739"/>
聲聞。外道惡見。一切禁戒邪見經律者。犯輕垢罪。
此釋第八背大向小戒也。上謂凡一切處悉至聽
受。惟恐心背中道大乘之理。而向偏小邪外之道。
此道乃是斷佛種性。障菩提道因緣。故戒之也。若
佛子下。明背大義。言非佛下。明向小義。所言心背
大乘常住經律等者。謂佛所說大乘道法。其中所
詮不生不滅常住實相心地。法身體相之戒。乃是
諸佛所師。菩薩之母。故云常住經律。於此心懷狐
疑。反言非佛所說。而受持二乘聲聞權小之法。反
受外道惡見。一切禁戒邪見經律。故云向小。以是
背大向小之故。犯輕垢罪。昔天親菩薩造五百論。
讚小斥大。後遇無著悔悟己過。欲自截舌。無著菩
薩教令以舌還讚大乘。天親受教。尅心向大。弘傳
廣演。卒成聖果。改過不吝。是為菩薩。
○第九不看病戒。
若佛子。見一切疾病人。常應供養。如佛無異。八福田
中。看病福田。第一福田。若父母。師僧。弟子病。諸根不
具。百種病苦惱。皆供養令差。而菩薩以瞋恨心不看。
乃至僧房中。城邑。曠野。山林。道路中見病不救濟者
犯輕垢罪。
此釋第九不看病戒也。眾生五蘊身命。皆屬四緣。
六塵。妄想假合。難免生老病死等患。如來三界醫
王。四生慈父。恒以大慈悲心。善調眾生身心病惱。
既為菩薩。若見一切疾病之人。不興大慈大悲心
念。緣念苦眾生者。即是自失成佛根本。故戒之也。
言見一切疾病人者。上自父母師長。下至子女徒
眾。中至兄弟六親。外至冤家。毋論一切。常應供養
也。問。不作救濟。而言供養者何。答。具此供養心念。
自然看病心田。得恒久也。言如佛無異者。申明供
養義。謂佛以眾生身為身。以眾生病為病。故凡見
諸病人。當視如佛也。昔嚴老躬處癘坊。吮洗無忌。
寬公輿歸病者。僧俗不分。可謂供養如佛。又供養
如佛者。蓋以八福田中。看病福田為第一也。八福
田者。一諸佛。二聖人。三父。四母。五和尚。六阿闍黎。
七眾僧。八病人。此八者中。惟病為患。能救苦患之
因。自受安樂之果。故看病者。為第一福田也。若父
母師僧。及弟子病者。槩及上下。俱以平等心看。言
諸根不具者。即六根殘缺也。百種病苦惱者。即風
寒暑濕。四百四病。舉略以該廣也。如是殘苦。皆應
慈悲供養令瘥。豈有為菩薩者。瞋恨不看之理。言
嗔恨不看者。或若父母師長。平時督誨。或為弟子。
平時忤慢。或病中時煩瑣求等。遂有瞋恨在心而
不肯看。乃至等者。此即從疎況親。不但父母。師長。
弟子等病而不看也。乃至僧地房中。城邑。曠野。山
林。道路之中。一切病人。應當盡心救濟。何況父母。
師僧。弟子等病而不看乎。五百問云。如行路時。若
見病人。不往瞻視。不作方便付囑所在。而捨去者
得罪。是故若見病人。不救濟而去者。犯輕垢罪。
○第十畜殺具戒。
若佛子。不得畜一切刀杖。弓箭。鉾斧。鬬戰之具。及惡
羅網殺生之器。一切不得畜。而菩薩。乃至殺父母。尚
不加報。況殺一切眾生。不得畜殺眾生具。若故畜者。
犯輕垢罪。
此釋第十畜殺具戒也。殺具有二種。一鬬戰具。二
取殺諸物具。皆是害命傷慈。殺心易起。故戒之也。
為佛弟子。應行佛行。應畜截魔斬愛大智慧刀。勇
猛杖。大勢弓。精進箭。忍辱甲。定力斧。及張大法羅
網。以羅三界眾生。拔出愛河。如是具者可也。又德
山護生棒。石鞏救死弓者。正當畜也。而不應畜一
切刀杖。弓箭。鉾斧。鬬戰兇殺之具。不但此具不得
畜也。及惡羅網殺生器者。以皆兇物。易動殺機。非
佛子所宜有。是故一切不得畜也。而菩薩下。申明
不得畜義。謂既為菩薩。雖或弑我父母尚不得加
<pb n="740"/>
報。此乃極言殺具。決不可畜。如甯有盜臣意。又或
不報此仇。眾生承其攝受。回心向化。遂以得度。正
為菩薩偶現之大權也。此見必當殺者。尚有不殺
之時。況無故而殺一切同生同命。無仇無罪之眾
生乎。菩薩若故畜此鬬害眾生具者。犯輕垢罪。
如是十戒。應當學。敬心奉持。
如是一句。總結前十戒也。應當二句。總勸修學此
戒。應當頂戴敬心奉持。勿忘失也。
○第十一國使戒。
佛言。佛子不得為利養惡心故。通國使命。軍陣合會。
興師相伐。殺無量眾生。而菩薩尚不得入軍中往來。
況故作國賊。若故作者。犯輕垢罪。
此釋第十一國使戒也。上言不應畜殺生具。此言
不得軍中往來。總為初心菩薩防難故耳。言國使
者。謂於兩敵國中。作其命使人也。言為佛子。應作
佛使。傳佛心印。興智慧師。帥勇猛將。殺煩惱賊。當
與諸魔共戰。如鄧隱峯。飛錫解鬬。又陳尊者。擲鞋
解圍。若果如此。能為眾生却冤敵。止鬬諍。息兵戈。
弘聖道。正是菩薩應世。大慈悲心所行。若為利名。
兩國作使。賊害眾生。故戒之也。佛言。佛子不得作
者。正明圖功受賞。非為傳法化導故。言惡心者。揀
非善心解鬬。即是主於興兵以殺人故。通國等者。
釋明為利養意。通者。傳事致彼此也。言使命者。謂
作報戰日期。及約結與國也軍陣等者。軍。約萬二
千人為軍。師旅成列為陣。合者。合其戰也。會者。會
其兵也。興師相伐等者。申明惡心之意。興者舉也。
師者眾也。二千五百人為師。彼此征討。名相伐也。
殺無量眾生者。謂此兩國相爭。殺戮多故。為菩薩。
尚不得入軍中往來。豈容作國使耶。所言不得者。
正乃以迹況心。謂此凶殺事處。非佛弟子所宜身
親。何況故為利養。身作國賊。殺害眾生。是故不得
作也。若故作者。犯輕垢罪。問。作而不殺何犯。答。雖
非自手殺人。人皆繇我興舉而殺。故獲罪也。
○第十二販賣戒。
若佛子。故販賣良人。奴婢。六畜。市易棺材板木盛死
之具。尚不應自作。況教人作。若故自作。教人作者。犯
輕垢罪。
此釋第十二販賣戒也。販賣。非佛子職業也。言既
為佛子。當以慈悲而為生涯。孝順乃為德業。應觀
一切眾生。如己父母子女等親。豈得無慈悲心。販
賣人畜。使他分離受苦。故戒之也。若佛子下。釋販
賣之事也。以賤為貴。曰販。出物得財。曰賣。良人。好
人家子女也。六畜。即牛馬猪羊雞犬也。棺材板木
盛死具也。如販賣者。亦是不仁之心。其於慈悲心
念。有大乖損。所以不得賣也。尚不應等者。防轉計
也。倘云自家不得。教人市賣者。或亦無妨。不知自
作乖乎一己。教人作。損及他人。所以若故自作。教
人作者。犯輕垢罪。
○第十三謗毀戒。
若佛子。以惡心故。無事謗他良人。善人。法師。師僧。國
王。貴人。言犯七逆十重。父母兄弟六親中。應生孝順
心。慈悲心。而返更加於逆害。墮不如意處者。犯輕垢
罪。
此釋第十三謗毀戒也。無根訕說。曰謗。壞人名德。
曰毀。其謗毀人罪過。獲報不善。故戒之也。若佛子
者。標定其人。以惡心故。明謗根也。謂謗雖出於口。
乃意地使然。所以或忌。或貪。或嗔。皆名惡心也。無
事謗下。正見惡心。既彼無事。即使耳有妄聞。以口
妄言。悉名為謗。故名無事。良人等者。此明不當謗。
宜當敬重之人也。良人。即溫良人。善人。即善柔人。
法師。即依教法自師。為人之師也。師。有三師七師。
僧者。五德六和之僧。國王。貴人。即是有名有位之
人。如是聖主賢臣。好師好友。不惟世人之所敬仰。
<pb n="741"/>
亦乃三寶藉以金湯。而反無事作是謗言。說犯七
逆。十重。且夫師僧。國王。有父母義。良人。善人。有兄
弟義。貴人。有六親義。如在上者。應生孝順之心。如
在下者。應生慈悲之心。孝順慈悲。必當成彼名德。
且亦自成現生名德。及致當來受用無盡。彼此一
一如意。而反逆情害意。使彼壞名敗德。墮不如意
處者。是故結過。犯輕垢罪。
○第十四放火焚燒戒。
若佛子。以惡心故。放大火燒山林曠野。四月。乃至九
月放火。若燒他人家屋宅。城邑。僧房。田木。及鬼神官
物。一切有主物。不得故燒。若故燒者。犯輕垢罪。
此釋第十四放火焚燒戒也。放火因緣不一。罪同
歸於損人害物。故戒之也。以惡心故等者。正明放
火念頭。或屬忌瞋。或逞情見。不興仁慈愍物之心。
故名惡心。放大火者。以燒山林曠野。故名大火。以
大火故。多傷蟲類。所以四月。乃至九月。不得故燒。
唯言此時不得燒者。謂夏秋月間。多諸蟲類。故不
得燒。內開九月後或可燒者。佛制臘月放火。必率
眾持呪遶山告報。令蟲遠避。然後縱火。若不告報。
恐損蟲類故也。若燒他人等者。以近況遠。謂因放
火以防惡獸。不意延及城邑。雖不損命。尚不可為。
何況損命。是以屋宅。城邑。僧房。田木。鬼神官物。凡
一切有主物。無論物命有損無損。皆不得燒。若故
燒者。犯輕垢罪。
○第十五僻教戒。
若佛子。自佛弟子。及外道惡人六親。一切善知識。應
一一教受持大乘經律。教解義理。使發菩提心。十發
趣心。十長養心。十金剛心。於三十心中。一一解其次
第法用。而菩薩以惡心瞋心。橫教二乘聲聞經律。外
道邪見論等。犯輕垢罪。
此釋第十五僻教戒也。僻者。偏也。謂不以大乘圓
頓正法教人。失彼大乘根性。其過非細。故戒之也。
自佛弟子。是三寶內眾也。及外道惡人者。乃是心
遊道外之邪見人。此輩能令眾生入斷常坑。故名
惡人也。六親。即父母兄弟子女也。一切善知識者。
是相知相識中。有大乘根性之好友也。如是若內
若外一切親友。應當一一皆以大乘經律。教彼受
持。不但教之受持而已。更令解其義趣甚深道理。
不但令彼知解而已。又使從所教中發菩提心。從
菩提心中。趣十發趣心。起行修行。入十長養心。迴
向十金剛心。於此三十心中。一一解其先後次第。
觀行法用。如先修十信心。以信決定。於理無違。次
修十住真解。信解成就。於摩訶衍堪任不退故。又
次修十種玅行。迴向中道。以信解行三賢位滿。萬
行周圓。即登十地。證佛道果。故名次第法用。如是
教誡。是名菩薩正教。利己利人。同歸至道。是為菩
薩。若以惡心嫉妬。藐視他人。不以大乘道法期許。
或以瞋心懷恨。或以教之未從而生棄捨。或以橫
教二乘聲聞經律。一切外道邪見論等。宛轉率意。
不用條理。是以不當教小而教以小。不當教邪而
教以邪。所謂良材匪匠。美器惡用。遺誤學人。斷佛
慧命。如是橫教。實非大乘心行。因斬結過。犯輕垢
罪。
○第十六為利倒說戒。
若佛子。應好心先學大乘威儀經律。廣開解義味。見
後新學菩薩。有從百里千里來求大乘經律。應如法
為說一切苦行。若燒身。燒臂。燒指。若不燒身臂指供
養諸佛。非出家菩薩。乃至餓虎狼獅子。一切餓鬼。悉
應捨身肉手足而供養之。然後一一次第為說正法。
使心開意解。而菩薩為利養故。為名聞故。應答不答。
倒說經律文字。無前無後。謗三寶說者。犯輕垢罪。
此釋第十六為利倒說戒也。為利說法。如來不聽。
何況倒說。佛藏經云。佛言。我則不聽為利說法。我
<pb n="742"/>
聽清淨持戒比丘。高座說法。是故凡對新學菩薩
說法時。必先堅其志願。然後盡其宗旨。此乃前後
次第。如法盡教之說。如或不然。則為倒說。謗說。為
利養說。得罪非細。故戒之也。言好心者。謂以大乘
正教。清淨法行。自利利人為心。故名為好心也。先
學等者。明先自利。堪利人也。大乘威儀經律。揀非
小乘毗尼教法。乃是大乘菩薩戒藏。嚴範身心之
法。故於此法應先學也。先學者行也。廣開者。解也。
行解雙備。堪為後昆師範。此乃好心自利。見後新
學等者。明利他也。言我既為先學。當知後昆。若遠
若近。百里千里。為求大乘經律而來。我應如法先
為其人說大乘菩薩一切苦行。其苦行者。或若燒
身。燒臂。燒指。供養諸佛。即如喜見菩薩然身。藥王
菩薩然臂。乃至世尊然燈求偈。悉皆可證。若不燒
身臂指以供養諸佛者。即為墮業著相凡夫。身相
未空。人我宛然。非出家菩薩解脫道行。且不但燒
身等。供養諸佛。所應力為。乃至見餓虎狼獅子。一
切餓鬼。悉應捨此身肉手足。而供養之。何況供養
諸佛。又存我身相乎。以此勘驗求法者心。切與不
切。必其能依教受。乃可傳道。然後一一次第為說
大乘正法。甚深理趣。使彼心開而無所拘。意解而
無所縛。如是為說。是名正說。是名好心次第而說。
乃不負先學初心。而菩薩若為利養故。為名聞故。
或於名利無所得故。於彼所求應答不答。設或答
之。當順理說。而反倒說經律文字。或教以大乘。而
又不說苦行。是為無前。又倒說經律文字。而令義
無所歸。是為無後。如是說者。上違佛慈。下失悲仰。
中覆好心。是即與佛共諍。與法共諍。與僧共諍。此
即名為謗三寶說者。犯輕垢罪。
○第十七恃勢乞求戒。
若佛子。自為飲食錢財利養名譽故。親近國王王子。
大臣。百官。恃作形勢。乞索打拍牽挽。橫取錢財。一切
求利。名為惡求。多求。教化人求。都無慈愍心。無孝順
心者。犯輕垢罪。
此釋第十七恃勢乞求戒也。自為等者。有二義。一
者。揀非為眾。故云。自為飲食錢財利養也。二者。揀
非為求護法。故云。自為名譽也。親近等者。謂於國
王。王子。大臣。百官。以為親厚。恃作形勢。仗彼有力
之勢。以形無力之人。所須財帛。亦得容易。或若乞
索不得。則行打拍捶＆CB18189;。打拍不得。則乃牽引挽轉。
以相橫逼取人錢財。如是一切所求。俱名不善。是
為惡法求。是為多貪求。不但自己不得。若教他求。
亦都無慈愍心。都無孝順心也。都無慈愍心者。謂
為菩薩者。當一心觀眾生。如己兄弟六親眷屬。一
一使其衣食饒足。安隱無畏。而反以勢乞求。以名
利歸己。缺少卑微歸人。故云。都無慈愍心也。都無
孝順心者。應觀眾生如己父母。一切師長。應奉侍
供養之。而反以勢乞求。使其窮苦怨恨不已。故云。
都無孝順心也。者字斷定。無慈缺孝。犯輕垢罪。
○第十八無解作師戒。
若佛子。應學十二部經誦戒。日日六時持菩薩戒。解
其義理佛性之性。而菩薩不解一句一偈。及戒律因
緣。詐言能解者。即為自欺誑。亦欺誑他人。一一不解。
一切法不知。而為他人。作師授戒者。犯輕垢罪。
此釋第十八無解作師戒也。謂凡能作師者。必自
有智慧。處世無礙。方堪為人師範。豈有以己昏昏。
而能使人昭昭者乎。如庸醫不識病原。不諳方脈。
妄醫人病。亦如盲人引路。俱有墮溺之患。故戒之
也。既為佛子。上弘下化。必須先藉般若學解。內具
慧心。外識機緣。如是師者。如來方許為後昆模範
也。習學般若有三。一者文字般若。即十二部經是。
二者。觀照般若。即持菩薩戒是。三者。實相般若。即
解佛性之性是也。此數句中。攝盡如來所說大藏
<pb n="743"/>
教義。以諸聖師。判門有四。一教。二理。三行。四果。此
中十二部經。即教。持菩薩戒。即行。佛性之性。即理。
所以依實相理。而建文字之教。由文字教。而起觀
照行門。因觀照行。而入實相理果。是故若非明了
文字般若聖教。云何能得觀照行解相應。若非大
乘行解相應。何以得入實相理果。是故初學般若
菩薩。必當先學十二部經。而起解慧。解慧雖起。若
無行資。徒成狂解。如拾他劵。於己何有。是故應當
誦戒。以固定慧基本。而其所誦之戒。勿誦小乘。必
須日日六時持誦菩薩大戒。修行菩薩行也。言日
日六時者。恐持戒人。少有怠惰。即失菩提心也。言
解其義理佛性之性者。謂受戒人。雖然持誦大乘
戒律。若不明戒歸指。亦不能究竟無上佛果。故當
解其義理。解其義者。即解佛性之性。言佛性者。即
覺性也。即是一切眾生本覺自性。此性。在聖不增。
處凡不滅。在聖不淨。居凡不垢。明得此性。本無垢
淨增減。即終日看經。無經可看。終日持戒。無戒可
持。終日參禪究心。無心可究。如是看經。如是持戒。
如是參禪。其人方可為人天師範也。而菩薩以下。
釋明無解。不堪為師範也。言不解一句一偈者。即
不知十二部經中之義。及戒因緣者。是不知持菩
薩心地戒中之義。既已經義不通。戒義不明。性理
不徹。如是則自利未能。應生慚愧。況乃無知。詐言
能解。豈不即是以己詐己者乎。既自欺自誑。復欺
誑他人。可謂冐昧無恥者也。一一不解。此即結上
不解佛性二句。一切法不知者。結上不知十二部
經二句。以是不解不知。妄為他人作師授戒者。犯
輕垢罪。
○第十九兩舌戒。
若佛子。以惡心故。見持戒比丘。手捉香爐。行菩薩行。
而鬪搆兩頭。謗欺賢人。無惡不造者。犯輕垢罪。
此釋第十九兩舌戒也。言兩舌者。謂向彼說此。向
此說彼。翻覆兩頭。於中起事。所以如來因地說誠
實言。乃感廣長舌相。此之兩舌不善。必招將來拔
舌等報。故戒之也。以惡心故有二。一者。嫉忌心故。
見持戒者。或與己異。二者。障礙心故。或見他人稱
讚供養。故見持戒比丘。鬬搆兩頭。使彼此不安也。
持戒比丘揀非名字沙門。乃是有德有行賢聖僧
寶。手捉香爐行菩薩行者。正明賢聖僧也。香爐乃
十八種法器中一。其義有二。一者。以表信根。深入
法界。信為首故二者以表淨行。圓五分身。皆繇行
故。言行菩薩行者。揀非小乘之行。既是行菩薩行。
即與己行合同而為菩薩者。正當成人之美。共轉
法化可也。豈得鬬搆兩頭。於中取樂。或復取利。是
乃自家壞法門也。鬬者。交興惡也。搆者。引是非也。
兩頭。即兩邊語。以此鬬彼。以彼鬬此。搆使兩家成
惡故也。言謗欺賢人者。正出兩頭語義謂比丘本
皆賢聖。乃以妒忌之心。而起無根之謗。反說無惡
不造。以使彼此不安。如是毀謗賢人。犯輕垢罪。
○第二十不行放救戒。
若佛子。以慈心故。行放生業應作是念。一切男子是
我父。一切女人是我母。我生生無不從之受生。故六
道眾生。皆是我父母。而殺而食者。即殺我父母。亦殺
我故身。一切地水。是我先身。一切火風。是我本體。故
當行放生業。生生受生。若見世人殺畜生時。應方便
救護。解其苦難。常教化講說菩薩戒。救度眾生。若父
母兄弟死亡之日。應請法師講菩薩戒經律。福資亡
者。得見諸佛。生人天上。若不爾者。犯輕垢罪。
此釋。第二十不行放救戒也。放者釋放。救者護救。
不行放救。則失菩薩慈悲心行。故戒之也。以慈心
故者。謂修菩薩萬行以慈心為根本。所以恒用此
心。與眾生樂。欲與其樂。先拔其苦。以離苦故。方能
受樂。是故常行放生而為業也。應作是念等者。承
<pb n="744"/>
上所云。既行放生為業。應當作觀。堅其放生念頭。
作何等念。應觀一切男子。即是我父。一切女人。即
是我母。何以知然。以我生生無不從之而受生故。
既生生從之受生。一切男子女人。豈不是我多生
多劫之父母乎。若推而廣之。即六道眾生。皆是我
之父母。今若殺而食者。非即殺我多劫多生之父
母乎。言殺我故身者。上即從疎至親。此即從親至
切。而切不過己身。亦是殺我故身。益以見放救之
心當急急耳。亦乃可見我與眾生。同此一身無差
別也。一切地水是我先身者。釋上殺我故身義。謂
昔投胎之始。先以父母赤白二種水土。和合凝結
為一。以是妄識。而生妄見。觀見父母。情愛不已。即
投其中。故云先身。一切火風。是我本體者。火。即煖。
風。即息。以是識息煖三。而為其體。若非識息煖三。
連持赤白。而此色身。即時敗壞。所以云本體也。既
是先身本體。猶是切於父母。所以作念。常行放生
為業。不但此生行放生業。即生生受生。若見世人
殺畜生時。皆應方便善巧救護。解其苦難。或假財
寶。或以好言。種種轉彼行殺者意。以解受殺者之
苦也。常教等者。上明以財方便救度眾生。此明以
法方便救度眾生。財之方便有限。止救現前一生
之苦。法之方便無窮。能救生者。死者。生生世世。永
脫輪迴多生之苦故也。若父母下。正明救度死後
眾生苦也氣絕魂逝曰死。于世無干曰亡。謂於父
母兄弟死亡日時。果為孝子賢弟。應請大戒法師。
講菩薩戒經律。以此福資亡者。得見諸佛。生人天
上。云何知之。以大乘毗尼法。有生善滅惡之功。除
罪獲福之德。以此資亡。使彼障開慧發。得見諸佛。
罪滅福生。脫三惡趣。得生天上人間故也。如是救
護眾生。是名菩薩報諸佛恩。若不爾者。犯輕垢罪。
如是十戒。應當學。敬心奉持。如滅罪品中。廣明一一
戒相。
此總結勸之大略也。如是下。結法也。應當下。勸修
也。如滅下。引廣也。謂諸佛子。如是十戒。應當於此
一一修學。敬心奉持。刻刻珍重。勿使忘失懈怠。始
為善戒法門中真子也。以上十重二十輕戒。乃出
家菩薩全遮。在家菩薩有開有遮。凡為師者。當深
研之。以下二十八輕。亦復如是。

佛說梵網經直解卷下之一

<sarticle>佛說梵網經直解卷下之二</sarticle>

姚秦三藏法師　鳩摩羅什奉　詔譯
明廣陵傳戒後學沙門　寂光　直解
菩薩心地品之下
○第二十一瞋打報仇戒。
佛言。佛子。不得以瞋報瞋。以打報打。若殺父母兄弟
六親。不得加報。若國主為他人殺者。亦不得加報。殺
生報生。不順孝道。尚不畜奴婢打拍罵辱。日日起三
業。口罪無量。況故作七逆之罪。而出家菩薩。無慈心
報仇。乃至六親中。故作報者。犯輕垢罪。
此釋瞋打報仇戒也。此戒繇上以慈心故行放生
業而來。以彼文中觀一切男子是我父。一切女人
是我母。即今瞋打我者。亦皆是我父母。既作是觀。
寧有其子。以瞋打報父母者乎。且瞋乃根本煩惱
中最重之一。此法增恚為性。長惡為業。于慈愍中。
乖菩提道。而修菩薩行者。發弘誓願以度眾生。故
當以慈心為本。若乃起一瞋心。則違本願。即捨眾
生而失本慈。故戒之也。佛言。佛子者。標名以勸。不
得以瞋報瞋。以打報打。正欲菩薩心空境寂。人我
雙忘。不得懷不仁心。以瞋打報仇也。若殺父母等
者。以重況輕之意。謂不但彼瞋打己身。不得懷報。
<pb n="745"/>
即若殺我父母兄弟六親之親。亦不得加報。又國
主設為他人殺者。即亦不得加報。夫以不共戴天
之仇。義當反報。而諸佛皆戒不得加報。是為何義。
蓋為菩薩化導眾生。斷除煩惱結縛。出離三界輪
迴。令其永絕生死。得大解脫。何得殺一生。而報一
生。使諸眾生。生生世世。互殺不已。上云。一切男子
女人。是我父母。今若殺生報生。是殺多生父母。以
報今生父母。豈孝順之道耶。是故殺生報生。不順
孝道也。又不特此。且修道人。尚不得畜奴婢打拍
罵辱。日日所起。打拍身業。罵辱口業。瞋怒意業。此
三業中。口業罪過。尚得無量。何況故作殺父母以
報父母。不順孝道之七逆罪耶。是故不得瞋打報
仇也。而出家下。辯明不得報仇意。所言不得報者。
唯謂出家菩薩。正當冤親平等。人我兩忘。何得懷
報。似俗人之怨害相尋者乎。問。設我不報。豈不縱
彼行殺耶。答。我念既不加報。人亦不起害心。故此
兩得解脫。若在家菩薩。有位行權。或報可也。而出
家菩薩。無有慈心。為己瞋打報仇。乃至為六親中。
故爾報仇者。犯輕垢罪。
○第二十二憍慢不請法戒。
若佛子。初始出家。未有所解。而自恃聦明有智。或恃
高貴年宿。或恃大姓高門。大解大富。饒財七寶。以此
憍慢。而不諮受先學法師經律。其法師者。或小姓年
少卑門。貧窮下賤。諸根不具。而實有德。一切經律盡
解。而新學菩薩。不得觀法師種姓。而不來諮受法師
第一義諦者。犯輕垢罪。
此釋憍慢不請法戒也。憍者。謂於己盛事。深生染
著。醉傲為性。能障不憍。染依為業。蓋憍醉者。生長
一切襍染法故。此貪分攝。謂不憍者。即無貪也。即
二十隨煩惱中之一。憍者。謂恃己於他。高舉為性。
能障不慢。生苦為業。蓋為慢於有德。心不謙下。繇
此生死輪轉無窮。受諸苦故。即六根本煩惱中之
一。此二煩惱。能障諸修行人。一切功德不得成就。
故戒之也。若佛子下。標明憍慢根本。言此佛子。自
初發心出家。離塵脫俗之時。始而見識未廣。學力
未深。於第一義諦。無我法中。甚深理趣。毫未有所
得解。而自恃聰明有智。不知此等聰明。乃世諦中
能所知見。非出世法中正知見也。或恃名位高貴。
或恃身當年宿。或恃其家大姓高門。與夫學問大
解。資產大富。饒財七寶。如是所有。皆世俗中所最
尚者。俱非出世尊重之道。而初出家佛子。以恃此
憍慢故。而不虗心諮問。領受先學法師所說經律。
所謂既飲毒藥。真藥現前。則不能下此也。此上皆
能恃憍慢之心。其法師下。明所恃憍慢之境。其法
師者。或小姓年少者。對上自恃大姓年宿。或卑門
貧窮下賤者。對上自恃高門高貴大富。或諸根不
具者。對上自恃聰明有智。而實有下。正明不得以
迹取人。所謂依德不依人也。如是法師。雖然對世
間法。一一不如。而於出世品位。實為有德。又彼學
識廣大。一切經律。盡能通解。堪為後昆模範。而諸
新學菩薩。不得觀法師種姓優劣。妄生憍慢。應當
未聞求聞。未解請解。如以出處。自相高下。恃慢於
心。而竟不來諮受法師所演第一義諦者。犯輕垢
罪。
○第二十三憍慢僻說戒。
若佛子。佛滅度後。欲以好心受菩薩戒時。於佛菩薩
形像前。自誓受戒。當七日佛前懺悔。得見好相。便得
戒。若不得好相時。應二七三七。乃至一年。要得好相。
得好相已。便得佛菩薩形像前受戒。若不得好相。雖
佛像前受戒。不得戒。若現前先受菩薩戒法師前受
戒時。不須要見好相。何以故。是法師。師師相授。故不
須好相。是以法師前受戒。即得戒。以生至重心故。便
得戒。若千里內無能授戒師。得佛菩薩形像前。自誓
<pb n="746"/>
受戒。而要見好相。若法師自倚解經律。大乘學戒。與
國王。太子。百官。以為善友。而新學菩薩來問。若經義
律義。輕心惡心慢心。不一一好答問者。犯輕垢罪。
此釋憍慢僻說戒也。憍慢之義解前。僻者。偏即見
也。以見不正。必墮外道邪魔。故戒之也。詳此文勢。
其義有二。一若佛子下。至便得戒一節。明弟子心
無憍慢僻受。師長心無憍慢僻說之義。二若法師
下。至不一一好答問者一節。正明師恃憍慢僻說。
弟子無憍慢僻受之義。受戒法儀有三。一者。佛在
世時。親從佛前而授受者。得上品戒。二者。佛滅度
後。於先受菩薩戒法師前如法受者。得中品戒。三
者。若千里內。無能授戒法師。於佛菩薩形像前自
立誓願。而稟受佛戒者。必定要見好相。若見好相。
得下品戒。所言佛滅度者。揀佛在世。以佛為師。今
乃佛滅度後。即以戒法為師。以戒師為佛也。欲以
好心等者。此正明無憍慢僻受之義。於佛菩薩形
像前者。正謂佛不在世。現前無師。欲以好心秉受
菩薩戒時。只得於佛菩薩形像之前。而自立諸誓
願受戒。願云。我某甲等。發十四種大願。復立十三
種誓。發誓願已。更當七日佛前慇懃懺悔一切罪
障。罪障消滅。得見好相。即便自知已得戒矣。設若
一七日中。不得好相者。應當二七三七。乃至一年
之久。而必要得好相。若果得好相已。便許此人向
佛菩薩形像位前。自誓受戒。方證得戒勝緣。若不
得好相。雖佛像前受戒。不名得戒。徒有受戒之名。
而無其實。一生虗妄。體是白衣。若是佛滅度後。現
前有先受菩薩戒法師者。當即於是師前精誠求
戒。不須要見好相。所以者何。以是說者受者。二俱
現前。則非遙受代受。及於像前求受故也。言先受
者。揀非新戒無德臘者。可能師也。而曰菩薩戒法
師者。則是智行雙運之師。此師堪為師範。如是師
前。秉受戒時。是故不須要見好相。所以者何。此有
二義。一者。法師得戒。本從師師相授而來。此具戒
師。即是過去諸佛住世一般。是以法師前受戒時。
即得具戒故也。二者。求戒弟子。於本說戒師前。生
至重心。觀戒師為諸佛。是故從是師前受戒。即便
得戒。所以自無憍慢僻受。師無憍慢僻說。一一皆
如法也。然師前求受甚易。像前求受甚難。何故不
從師。而從像前受也。若千里之內。無能授戒師者。
始得於佛菩薩形像座前。自誓受戒。若於像前求
戒。必定要見好相。方成得戒之信。若是千里之內。
有能授戒師。而不從是師前秉受。必於像前而受
戒者。此人不但不得戒。而且反招憍慢僻受罪也。
若法師者。內自倚恃能解經律。秉受大乘學戒。外
又倚恃所交國王。太子。百官。以為善好之友。而見
新學菩薩遠來請問經義律義時。乃以所交自恃
倚者。而生輕心藐視。惡心嫉妒。慢心忽略。不一一
好答來求問法之人。是法師得憍慢僻說之過。犯
輕垢罪。
○第二十四不習學佛戒。
若佛子。有佛經律大乘法。正見。正性。正法身。而不能
勤學修習。而捨七寶。反學邪見二乘。外道俗典。阿毗
曇襍論。一切書記。是斷佛性。障道因緣。非行菩薩道
者。若故作者。犯輕垢罪。
此釋不習學佛戒也。謂諸佛經律藏。乃是超生死。
越苦海之寶筏。若無此筏。永無得出三界愛河。茲
有佛法而不習學。自甘沈溺。故戒之也。言有佛經
律者。既為佛子。有佛可歸。是吾本師。有法可崇。是
吾本法。既是本師本法。應當時時親近而習學也。
經。即修多羅。律。即毗奈耶。經律所云大乘法者。謂
佛所說經律。有菩薩藏。有聲聞藏。此是菩薩藏。故
云大乘法也。既本大乘法藏。則所詮理趣。乃是正
知。正見。正性。正法身也。不偏不邪。曰正。繇是正知。
<pb n="747"/>
正見。明了不生。不滅。不遷。不變。正因佛性。為因地
心。即證本有不生。不滅。不遷。不變。正法有果。夫有
佛可皈。有法可崇。不能一意皈崇。敏勤習學。捨諸
佛覺道。七種最上至極之寶。反學邪見。二乘。外道
俗典。及阿毗曇雜論。一切書記。是斷佛性。障道因
緣。非行菩薩道者。既非菩薩之道。豈當學耶。邪見
等者。解見上文。言俗典者。四韋陀典。外道書也。阿
毗曇者。此云無畏。又名曰分別慧。襍論。即凡論有。
論無。小乘外道等論。一切書記。乃詩詞歌賦。醫卜。
陰陽。術數等也。是斷佛性等者。出所習之過也。承
上如是邪見。二乘等人。俱不當親。而反親之。外道
俗典等教。俱不當習。而反習之。自迷迷人。所謂二
乘枯寂。焦菩提芽。外道斷常。刳正覺種。是斷佛性
也。又此邪見等法。內惑正解知見。外亂正修行門。
實障菩提道因緣惡法。非行菩薩大乘之正法也。
若故背其當學。而習不當學者。犯輕垢罪。問。治世
語言。資生業等。皆順正法。何故於俗典等。學而犯
罪。答。以新學者。智弱識強。恐棄本逐末故。若地上
大菩薩。為利生故。習學無礙。
○第二十五不善知眾戒。
若佛子。佛滅度後。為說法主。為僧房主。為教化主。坐
禪主。行來主。應生慈心。善和鬪諍。善守三寶物。莫無
度用。如自己有。而反亂眾鬪諍。恣心用三寶物者。犯
輕垢罪。
此釋不善知眾戒也。謂佛弟子。乃是住持三寶。弘
通法人。應知己識人。設或亂眾鬪諍。乃至三寶財
物。不善守護。即非佛子。故戒之也。言佛滅度後者。
舉末世而言也。佛在世時。佛為一切大眾主中之
主。諸弟子中。自無恣亂。今佛滅度後。則諸弟子各
為其主。故云佛滅後也。言為說法主者。於佛所說
三藏教法。善能主持。使其流通。不致斷絕。為僧房
主者。謂善主持上中下座。僧眾安居犍度等事。有
調理故。教化主者。謂能主持方便化導因緣次第
等事。不使錯謬故。坐禪主者。謂能主持修禪定中
魔境現前等事。方便制伏故。行來主者。謂善主持
遠近賓客迎送禮節等事。不致疏慢故。既為如是
眾中之主。應生慈心。善和鬪諍。善守三寶財物。莫
無度用也。言應生慈心者。訓勉之詞也。謂生慈心。
能與一切眾生安樂故。善和鬪諍者。謂諍事如未
起時。即令不起。已起即令息滅故。善守三寶物者。
謂於三寶常住財物。不使交互侵損漏失故。莫無
度用。正明善守義。所言三寶財物。使用有節。其義
有三。一者。係佛物。元即佛事中用。法物。法事中用。
僧物。僧事中用。當用則用。不可無度放意而用。二
者。此是三寶財物。應善守護。莫作自己所有。任意
而用。三者。謂守三寶物者。即如守護自己法財。莫
使惑業侵毀破壞。故云莫無度用。如是慈心和眾
善守。方是佛子行門。若乃不能善和。而反亂眾鬪
諍。應善守護。而反恣心雜用三寶物者。犯輕垢罪。
○第二十六獨受利養戒。
若佛子。先在僧坊中住。若見客菩薩比丘。來入僧坊。
舍宅。城邑。若國王宅舍中。乃至夏坐安居處。及大會
中。先住僧。應迎來送去。飲食供養。房舍。臥具。繩牀。木
牀。事事給與。若無物。應賣自身。及男女身。應割自身
肉賣。供給所需。悉以與之。若有檀越來請眾僧。客僧
有利養分。僧坊主。應次第差客僧受請。而先住僧獨
受請。而不差客僧者。僧坊主。得無量罪。畜生無異。非
沙門。非釋種姓。犯輕垢罪。
此釋獨受利養戒也。僧具六和之德。謂戒和同修。
見和同解。身和同居。言和無諍。意和無瞋。利和同
均。若內一和有虧。六和全費。故戒之也。言先在僧
坊中住者。自然是主。既已為主。必盡主道。若見客
菩薩比丘來入僧坊住處。或入居士宅舍住處。或
<pb n="748"/>
入城邑住處。或入國王舍宅之中。乃至夏坐安居
之處。及大會中。如是住處。凡先住僧。所盡主道。當
異尋常。見來。則盡迎來之禮。臨去。則盡送往之禮。
終始如一。不可失節。其中供養。如以飲食。房舍。臥
具。繩牀。木牀。凡諸物類。事事給與。不得悋惜一物。
俱如法供養何也。始為尊重法門。克盡為主之道。
問。設若我自無物。云何供養。答。若果為求菩薩道
者。應賣自身。及賣男女身。而為供養。且又不獨賣
身而已。應割自身肉賣。供給所須。悉以與之。如是
推之。何況所有身外之物。而反慳悋不供給耶。若
有檀越下。申明不得獨受請義。既言主人無物。尚
自賣身割肉而為供養。豈有檀越請齋。而不次第
差客僧受請者。無是理也。是故若有檀越來請眾
僧齋者。客僧俱當有利養分。而僧坊主。應當一一
次第差客僧受請。方具沙門六和之德。若先住僧
獨自受請。不讓客僧受請。僧坊主得無量罪。五百
問云。眾僧食已分盡。食他分一飽者。犯波羅夷。不
飽犯墮。得無量罪。準例可知。如是比丘下。不合人
情。便非人類。與畜生無異。中不合僧禮。全無六和。
故非沙門。上不合佛心。不知重道。則非釋迦種姓。
應當同受。而反獨入己者。犯輕垢罪。
○第二十七受別請戒。
若佛子。一切不得受別請利養入己。而此利養屬十
方僧。而別受請。即取十方僧物入己。八福田中。諸佛。
聖人。一一師僧。父母。病人物。自己用故。犯輕垢罪。
此釋受別請戒也。此戒承前。為佛弟子。不但不得
獨受利養而已。乃更一切不得受人別請利養入
己。若別受請利養。而不分與眾者。亦非沙門。非佛
種子。故戒之也。一切不得受別請利養入己者。謂
凡道俗。一切諸檀越等。請僧齋者。應與眾同受請。
不得私受人請。應眾中同利養故。而此利下。釋上
不得受別請義。問。別請供物。應受入己。何故不得。
答。謂此利養屬十方僧。一切有分。而若別受請者。
即取十方僧物。私入一己。是故不得受別請也。八
福等者。釋上義。謂不但不得私取十方僧物入己。
乃至八福田中一切財物。亦不得私用入己。若取
私用。亦是取十方僧公物入己故也。八福田者。一
諸佛。二聖人。三和尚。四闍黎。五眾僧。六父。七母。八
病人也。言諸佛者。即果人也。言聖人者。即因人也。
一一師者。即本和尚。闍黎。尊證之十師也。僧者。即
大眾也。父母。即生身二親也。病人者。但凡一切親
怨眷屬之中。有苦患人也。已上自諸佛菩薩。乃至
父母七位。名為敬田。病人一種。名為悲田。此八總
皆植福修慧良勝田也。此一切物。若公用即獲福。
私用即得罪。今別受請。即取八福田中物。直為自
己用故。而不給與眾者。犯輕垢罪。
○第二十八別請僧戒。
若佛子。有出家菩薩。在家菩薩。及一切檀越。請僧福
田求願之時。應入僧坊。問知事人。今欲請僧求願。知
事報言。次第請者。即得十方賢聖僧。而世人別請五
百羅漢菩薩僧。不如僧次一凡夫僧。若別請僧者。是
外道法。七佛無別請法。不順孝道。若故別請僧者。犯
輕垢罪。
此釋別請僧戒也。此戒亦從上受別請而來。謂受
請者。既不別受。則請僧者。亦不應別請也。般若經
云。不住相布施。其福德等於虗空。住相布施。則獲
福有限。故戒之也。若佛子下。標明求願種福之人。
出家菩薩。剃髮染衣受大戒人。在家菩薩。是受六
重二十八輕之優婆塞戒人也。及一切檀越者。承
上。謂不止此二種菩薩。并凡作福一切檀越。梵語
檀那。此云好施。以好行檀波羅蜜法。是則超越世
間貪悋之士。故得美稱也。如是正信檀眾。請僧福
田求願之時。或有發願度生。或有祈禱常情。或為
<pb n="749"/>
聽聞道法。或願生天生人。乃至願生西方。如來所
求所願。必當於三寶中求。三寶。即一切眾生植福
良田也。三寶住世。全賴眾僧。是故請僧福田求願
之時。應入僧坊。問知事人曰。我某甲。今欲請僧求
願。彼知事人。應當報言。汝欲請僧。合遵次第請儀。
所以者何。以聖凡難辯。不可擇故。所以次第請者。
即得十方賢聖僧也。若以分別心。必請五百羅漢
菩薩聖僧。如是揀名別請。不如隨於眾僧中次第
所請一凡夫僧功德。所以者何。以有住相心故。若
是別請僧者。且是外道之法。我佛法中。無揀擇心。
以不著相求故。又即上推七佛以來。亦無別請之
法。七佛者。毗婆尸佛。尸棄佛。毗舍浮佛。此三如來。
是過去莊嚴劫中。已成正覺者。拘留孫佛。拘那含
牟尼佛。迦葉佛。釋迦牟尼佛。此四如來。是現在賢
劫中。今成正覺者。以是七佛作證。不應別請僧明
矣。蓋別請求願者。即是不行孝道。何者。謂上違七
佛教誡之道。中乖菩薩平等之心。下失眾生利益
之德。所以若故別請僧者。結過犯輕垢罪。
○第二十九邪命自活戒。
若佛子。以惡心故。為利養。販賣男女色。自手作食。自
磨自舂。占相男女。解夢吉凶。是男是女。呪術工巧。調
鷹方法。和合百種毒藥。千種毒藥。蛇毒。生金銀毒。蠱
毒。都無慈愍心。無孝順心。若故作者。犯輕垢罪。
此釋邪命自活戒也。邪命。揀非正命。自活。揀非為
人。既為佛子。菩薩比丘。當以乞法乞食而為生活。
乞法。謂乞實相一乘之法。珍重守護。以證法身。乞
食。謂乞檀越一餐之供。清淨自活。以資色身。如是
利己利人以為德業。利己者。不墮非佛子故。利人。
以續彼善根故。若以邪命邪求。不但釋子不得作
為。亦非清淨信士所宜。故戒之也。以惡心故者。揀
非善心為道故。為利養者。亦非為求救濟眾生苦
故。邪命事。別開無量。總則八種法。一者。販賣男女
色。此事離他骨肉。玷人門風。不顧羞恥。道俗共制。
二者。自手作食。自磨自舂。佛制比丘食法。尚以淨
人授受方食。豈聽沙門作生活計。既失威儀。亦長
貪心。此事惟制出家。三者。占相男女。占。則斷人禍
福。相。則判人窮通。亦非沙門所為。四者。解夢吉凶。
解人夢中所見夢事。斷其吉凶也。五者。是男是女。
此即妄定六甲所生是男是女。六者。呪術工巧。呪。
為諸呪。呪以驅神遣將。攝人魂魄。術。為幻術。種種
幻事。以幻惑人。工。為精工。巧。為巧匠。皆世人所作。
已上俱非釋子所宜為也。七者。調鷹方法。調。謂善
調鷹犬。能使疾便。以取物命。道俗共戒。八者。和合
百種毒藥。千種毒藥。毒藥有百千種。略出一二。一
者。和合蛇毒。害人。并害生命故。二者。和合生金銀
毒。謂生金。生銀。性最毒。以此毒人害物。和合諸蟲
蠱毒。毒人。及毒生靈故。以上道俗共制。違而作者。
都無慈愍心。都無孝順心也。都無慈愍心者。全無
一念視人如子女故。都無孝順心者。全無一念視
人如父母故。如是邪命。為利而故作者。犯輕垢罪。
○第三十不敬好時戒。
若佛子。以惡心故。自身謗三寶。詐現親附。口便說空。
行在有中。為白衣通致男女交會婬色。作諸縛著。於
六齋日。年三長齋月。作殺生。劫盜。破齋。犯戒者。犯輕
垢罪。
此釋不敬好時戒也。言不敬好時者。謂於天王巡
狩年月日期。不修福慧。無敬畏心。有失大利。故戒
之也。若佛子下。至親附四句。明不敬好時之心。口
便說空。至犯戒者一節。詳不敬好時之事。言以惡
心故者。揀非修出世善心故。自身謗三寶者。揀非
但以口謗三寶故。謂心若不正。則身自不端。身不
端。則百事皆不實故。詐現親附者。釋不實義。謂本
非與人親厚。而現親厚之相。以圖依附。口便說空
<pb n="750"/>
者。見其心詐。行在有中者。見其身謗。為白衣等者。
申明自身謗三寶。行在有中之義。為白衣者。乃為
世諦中人經理也。通致男女者。通。謂通達。致。謂致
意。以女意達於男。以男意達於女。凡私通婚嫁之
事。作諸縛著。全不解脫。今舉一事。以戒餘耳。於六
齋日等者。此句正明不敬好時戒也。月六齋日。年
三齋月。俱是鬼神得力善月日也。亦乃天神巡狩
人間。考較善惡之期。於此月日。持戒作福。福勝餘
時。月六齋者。初八。二十三。乃是毗沙門天王分鎮
南洲之日。十四。二十九。如月小二十八。乃是天王
太子。十五。與三十。乃天王自身也。年三長齋月者。
每年正。五。九。此三月者。名三善月。是帝釋天巡狩
之月。此天殿中有大寶鏡。從年正月。則照南贍部
洲。二月。則照西牛賀洲。三月。則照北具盧洲。四月。
則照東勝神洲。五月。復照南贍部洲。如是三番。照
察人間善惡。凡人舉心動念。自然鏡中顯現分明。
是故為佛弟子。於此月日。宜當勸人齋戒放生。作
諸福德。而反於此時中。反作殺生。劫盜。破齋。犯戒。
損人功德。滅人法財。自害害人。結過犯輕垢罪。
如是十戒。應當學。敬心奉持。制戒品中廣明。
如是一句。總結前十戒之文。應當下二句。以勸修
行。時時刻刻。心心念念。修學此戒。不可忘失意也。
制戒品一句。引大部中別品。廣明此義。
○第三十一不行救贖戒。
佛言。佛子。佛滅度後。於惡世中。若見外道。一切惡人。
劫賊。賣佛菩薩父母形像。及賣經律。販賣比丘比丘
尼。亦賣發心菩薩道人。或為官使。與一切人作奴婢
者。而菩薩見是事已。應生慈悲心。方便救護。處處教
化取物贖佛菩薩形像。及比丘。比丘尼。一切經律。若
不贖者。犯輕垢罪。
此釋不行救贖戒也。救。即救護。贖。即取贖。菩薩護
持三寶。有理有事。以理持事。以事持理。互相顯發。
若見三寶破壞。不急救贖。三寶從此斷滅。人間慧
命福田亦無地矣。故戒之也。佛言。佛子下。舉時分
也。意謂佛在世時。無此等事。佛滅度後。於惡世中。
或有此事耳。惡世。即五濁惡世時也。於此時中。多
諸外道惡人。言外道者。不達自心。多執異見。外于
正道。故名外道。斷佛慧命。故名惡人。如是之人。常
與佛法共諍。與僧共諍。劫三寶財。盜賣佛菩薩像。
或賣父母形容。且佛為大慈父。菩薩為大悲母。能
與眾生樂。能拔眾生苦。皈敬供養。得福無量。豈可
賣乎。賣則破滅佛寶。獲罪無量也。及賣經律者。經
以開心見性。而證真常。律制三業。六根。清淨解脫。
豈可賣乎。賣則破滅法寶。販賣比丘比丘尼者。謂
比丘僧尼。是人間福田。住世僧寶。賣則破滅僧寶。
于三寶中。罪皆無量。亦賣發心菩薩道人者。此廣
兼道俗四眾。謂凡發大乘心。修大乘行者。俱是有
道之士。故稱道人。如是比丘道人等。或被劫擄盜
去。賣為官使。與一切人作奴婢者。菩薩見有如是
苦難事已。應生拔苦與樂之心。假諸善巧。設多種
方便門。急急救護。處處教化檀越。取彼財物。贖佛
菩薩形像。如法供養。俾見相皈依。獲福滅罪。及贖
比丘比丘尼。令離苦難。安隱修道。并贖一切經律。
使法輪常轉。用開迷途。是名佛子住持三寶。行菩
薩道。倘見此事。不救贖而坐視者。犯輕垢罪。
○第三十二損害眾生戒。
若佛子。不得畜刀杖弓箭。販賣輕秤小斗。因官形勢。
取人財物。害心繫縛破壞成功。長養猫狸猪狗。若故
養者。犯輕垢罪。
此釋損害眾生戒也。為菩薩者。當以慈悲喜捨。為
根本心。六度萬行。為方便門。若害物傷慈。非是大
士心行。故戒之也。若佛子下。總標損害眾生事。言
不得畜刀杖弓箭者。謂此惡器損害眾生身命。惡
<pb n="751"/>
心易起。是故不得畜也。不得二字貫下。不得販賣
輕秤小斗。明瞞暗騙。損害眾生交易。不得因官形
勢。取人財物。倚威挾勢。非善法求。損害眾生。名利
不得。所求不遂。復假官威。害心繫縛損彼眾生形
體。不得求財不遂。勒彼變賣兒女產業。破壞成功
骨肉。不得長養猫狸猪狗。捕鼠害物。為利販賣。以
恩結仇。已上諸戒。不得有作。向下結過。若故養者。
犯輕垢罪。問。文中所言。不得畜。賣。害心。長養。有多
種事。結文只言。若故養者犯罪何也。答。養尚不得。
豈許畜賣。故一戒一切戒也。
○第三十三邪業覺觀戒。
若佛子。以惡心故。觀一切男女等鬬。軍陣兵將。劫賊
等鬬。亦不得聽吹貝。鼓。角。琴。瑟。箏。笛。箜篌。歌叫妓樂
之聲。不得摴蒱圍棋。波羅塞戲。彈棋。六博。拍毱。擲石
投壺。牽道八道行城爪鏡。蓍草。楊枝。鉢盂。髑髏。而作
卜筮。不得作盜賊使命。一一不得作。若故作者。犯輕
垢罪。
此釋邪業覺觀戒也。邪業。揀非正業。覺。即覺照。觀。
即觀察。覺體本無邪正。全在照察。若被物轉。即名
邪業覺觀。若能轉物。即名正業覺觀。此恐初心菩
薩。心念不結。觀照不熟。故戒之也。若佛子下。總標
邪業覺觀根本之義。言以惡心故者。揀非屬行道
中隱顯攝化遊戲善念。明是逐情流轉。故名惡心。
觀一切男女等鬬者。正明邪業覺觀之事相也。觀
即能觀之心。一切等者。即所觀之境也。此有二事。
一者。謂即一切男女戲舞之事。二者。或乃因忿相
諍鬬毆之事。故云一切男女等鬬。軍陣兵將等鬬
者。即兩國敵殺。以各圖封蔭故。劫賊等鬬者。此即
盜賊劫掠鬬殺之事。以上鬬事不一。俱係眼觀使
心流逸。此戒眼觀。即是戒心。切勿被爭鬬境所轉。
欲令眼根得其清淨。心亦清淨。所謂一根清淨。而
多根清淨也。是故應效諸大菩薩。常與五陰等魔
共戰可也。亦不得聽吹等者。承上不但眼家不得
邪觀。耳家亦不得邪聽。是則清淨耳根。不被物奪。
即旋轉聞機故。貝。即螺貝。南蠻國人。吹以節樂。鼓。
即杖鼓。斫木為匡。以革蒙兩面可擊者也。角。即犀
角。羌胡吹之。以驚中國之馬。琴。即雅琴。古制五絃。
今制七絃。瑟者。有五十絃。庖犧所作。虞舜改為二
十五絃。箏。十三絃。蒙恬所作。笛。有七也。以竹為之。
箜篌者。有二十四絃。師延所作。已上皆是樂器之
類。歌叫妓樂之聲者。即人樂之聲也。雖則人樂有
異。一入耳根。使心流蕩。以不得聽也。不得摴蒱等
者。亦令身根清淨。摴蒱即賭博是。圍棋。即奕碁是。
波羅塞戲。即象是碁。彈棊。即漢時糚匳戲。六博。即
雙陸是。拍毱。即蹴圓是。擲石。即今投壺。古以石投。
今以矢投。牽道。即走馬賣械之類。行城。即城垜上
行走。或牽道八道行城棊是。雖則事有各別。皆賭
博之類也。爪鏡。用藥塗指上。呪之則有光明。如鏡
炤人。斷人吉凶。蓍草。出文王墓。百莖一叢。上有青
雲覆蓋。下有靈龜伏氣。長大截取以筮。斷人休咎。
楊枝。即樟柳神。附人耳邊。報人禍福者是。鉢盂。即
今炤水盌是。以水注盂。用以刀呪攪之令定。以斷
人是非故。髑髏。取新屍首呪之自靈。能說人禍福
故。而作卜筮者。此總收上幾種而言。不得作盜賊
使命者。意謂設遇盜賊擄去。乃至畢命。必不可為
彼作使命也。一一不得作者。此句總結。是佛叮嚀
勸誡之言。謂上諸邪事業。俱非佛子所為。故一一
不得作。若故作者。犯輕垢罪。經中音樂博筮之具。
多同此方。故引釋之（上文波羅塞戲彈棊二解。疑書刻之訛耶。恐波羅塞戲。即
糚匳戲彈棊。即象碁是也）。
○第三十四蹔念小乘戒。
若佛子。護持禁戒。行住坐臥。日夜六時。讀誦是戒。猶
如金剛。如帶持浮囊。欲渡大海。如草繫比丘。常生大
<pb n="752"/>
乘善信。自知我是未成之佛。諸佛是已成之佛。發菩
提心。念念不去心。若起一念二乘外道心者。犯輕垢
罪。
此釋蹔念小乘戒也。蹔即頃刻也。念即作意也。言
小乘戒。揀非大乘。昔舍利弗行菩薩行。遇婆羅門
乞眼。舍利弗言。眼在我身有用。爾用何為。婆羅門
言。汝修菩薩行者。隨乞即與。莫管有用無用。時舍
利弗即取眼與。彼得在手。以鼻嗅之曰。腥臊臭物。
用他作麼。唾踏而去。舍利弗言。菩薩行難。只一念
中捨戒。退墮聲聞二十小劫。故戒之也。若佛子下。
此總標明行菩薩行時分。言護持禁戒者。護。即防
護。使魔無能侵故。持。謂堅持。使心無有退故。禁。即
約束五根不動。戒。即止滅意地不起。所謂精進持
淨戒。猶如護明珠也。行住坐臥。即四儀處。日夜六
時。晝六夜六之十二時也。於此時分。護持佛戒。不
被境風耗蕩。是則戒堅得定。定澄發慧。三學具足。
三身圓滿也。讀誦是戒。申明護持方便。言護持是
戒者。云何護持。即當熟讀是戒。對本尋文。知戒輕
重開遮。誦以離本究心。明其指歸。保持是戒。猶如
金剛。以金剛智。能碎一切妄想顛倒。嚴護戒品。亦
如帶持浮囊。得渡苦海。浮囊。渡海器也。昔有商人
持囊渡海。海中羅剎。從乞浮囊。其人不與。乃乞一
半。亦不聽許。至乞一絲。亦不從願。何故。命在囊故。
浮囊若破。則於海岸終不能到。以喻持戒之人。欲
渡生死苦海。設遇愛染羅剎。假求一願。亦終不從。
何故。命在戒故。戒若有破。則溺生死苦海。永無出
期。是故護戒若此。如草繫比丘者。此喻持戒悲心。
不傷物故。昔有比丘。被賊所抄。恐追趕至。故將比
丘以草繫縛。比丘奉佛禁戒。不拔生草。不敢動移。
時遇王過。得以釋脫。此小乘法。何以引喻大乘。意
謂小乘無望成佛。尚於此戒如是堅持。況大乘人。
兼利自他。豈可於是戒中而生放逸。是故菩薩持
戒。亦當如此。常生大乘善信者。正謂小乘之人。不
信自心是佛。茲者大乘新學。雖生是信。恐遇二境
則退。故勉於此。大乘常生善信。恒無間斷。應信自
心是佛。自心作佛。以決定信。信得我是因中一尊
未成之佛。但未即得果地莊嚴。以我行願未圓。惑
障未空故也。諸佛是已成之佛者。意謂諸佛。已得
三身圓滿。萬德具足。五住究竟。二死永亡。是故我
能如是修因。必然如是證果。若少有怠惰。即失當
來莊嚴之果佛也。上護持禁戒者。行也。常生善信
者。信也。自知我是未成之佛。諸佛是已成者。解也。
發菩提心者。此心乃是信解行中本覺智體。信解
行三雖具。若證佛果。必於所發大乘菩提正心。念
茲在茲。永無忘失。以是念念不去于心。乃是菩薩
純熟戒行。佛果可期。若於所信。所解。所行。所發之
中。但起一念二乘外道心者。犯輕垢罪。問。只此一
念。何云犯罪。答。雖云蹔念。佛種有傷。失菩提心。即
為魔業。豈不致退墮二十小劫乎。故此得罪。
○第三十五不發願戒。
若佛子。常應發一切願。孝順父母師僧。願得好師。同
學善知識。常教我大乘經律。十發趣。十長養。十金剛。
十地。使我開解。如法修行。堅持佛戒。寧捨身命。念念
不去心。若一切菩薩。不發是願者。犯輕垢罪。
此釋不發願戒也。承上護戒發心。已起大乘信解。
又必發願勤求師友。發明理趣。於理不明。猶恐錯
念。濫同小乘外道。故戒之也。若佛子下。總標明發
諸大願也。言常應者。謂發願不難。惟恐不恒。所以
常應發願。以是大願無盡。一切皆發。眾生無盡。而
煩惱障。業障。報障。一切無盡。故菩薩之願心。亦無
有盡。故云。常應發一切願也。孝順父母師僧等者。
此別開願心也。願雖無量。十願總攝。一願孝順父
母。二願求好師。三願求同學。四願求大法。五願求
<pb n="753"/>
十發趣。六願求十長養。七願求十金剛。八願求十
地。九願求開解佛乘。十願堅持佛戒也。一願孝順
父母。問曰。父母有生育之恩。師僧有教誨之德。自
然不敢忤違。何假發願孝順。謂小乘戒中。比丘為
道。若父母不能繩線。比丘乞食與半。雖孝不大。今
於大乘戒中。以觀一切眾生。如己父母。若不發願
孝順。恐同小乘見解。其心不普不恒。故當發願如
此。二願得好師者。謂師有大乘小乘。正見邪見。有
解無行。有行無解之別。今所求者。願求正知正見。
解行具足之師。問。上云發願孝順師僧。此又揀擇。
願得好師者。何也。上在供養承事邊說。此在求道
邊說。故當願求好師。非同我慢之心也。三願同學
善知識者。雖逢聖師指點。更須賢朋資輔。即如臨
濟激發於首座。昌黎發悟於三平。所以求師為最。
訪友第一。是故求同學者。必真善知識也。四願常
教我大乘經律者。擇非小乘法也。承上求師擇友
為欲常常教我大乘經律。使我頓圓佛慧故也。所
以圓覺五性差別。乃在遇師遇教。是故願求大乘
法也。五願修十發趣者。即十住位。以發真源。修空
觀理故。六願修十長養者。即十行位。長養菩提。脩
假觀行故。七願修十金剛者。即十向位。智悲雙運。
修中道觀故。八願修十地者。即十聖位。以圓修三
觀。圓證三身故。九願使我開解者。謂上教以大乘
經律。非但只教熟讀而已。更欲於大乘經律中。所
詮三賢十聖。修證菩提道法。一切行門。使我一一
開解。得以如法修行。而速證佛果也。十願堅持佛
戒者。謂雖求大乘。智悲雙運。若不堅持佛戒。聖賢
道果。一切皆失。所謂若犯如微塵許。現身不得發
菩提心。乃至佛性常住妙果。一切皆失。云云。是故
發願堅持佛戒。設遇惡緣。寧捨身命。念念不敢捨
去堅持佛戒之心。如是發願。如是持戒。是真佛子。
決定成佛而無疑也。若一切菩薩不發是願者。犯
輕垢罪。
○第三十六不發誓戒。
若佛子。發十大願已。持佛禁戒。作是願言。寧以此身。
投熾然猛火大坑刀山。終不毀犯三世諸佛經律。與
一切女人作不淨行。復作是願。寧以熱鐵羅網千重。
周帀纏身。終不以此破戒之身。受於信心檀越一切
衣服。復作是願。寧以此口吞熱鐵丸。及大流猛火。經
百千劫。終不以此破戒之口。食於信心檀越百味飲
食。復作是願。寧以此身臥大猛火羅網熱鐵地上。終
不以此破戒之身。受於信心檀越百種床座。復作是
願。寧以此身受三百鉾刺身。經一劫二劫。終不以此
破戒之身。受於信心檀越百味醫藥。復作是願。寧以
此身投熱鐵鑊。經百千劫。終不以此破戒之身。受於
信心檀越千種房舍。屋宅。園林。田地。復作是願。寧以
鐵鎚打碎此身。從頭至足。令如微塵。終不以此破戒
之身。受於信心檀越恭敬禮拜。復作是願。寧以百千
熱鐵刀鉾挑其兩目。終不以此破戒之心。視他好色。
復作是願。寧以百千鐵錐。劖刺耳根。經一劫二劫。終
不以此破戒之心。聽好音聲。復作是願。寧以百千刃
刀割去其鼻。終不以此破戒之心。貪齅諸香。復作是
願。寧以百千刃刀割斷其舌。終不以此破戒之心。食
人百味淨食。復作是願。寧以利斧斬斫其身。終不以
此破戒之心。貪著好觸。復作是願。願一切眾生成佛。
菩薩若不發是願者。犯輕垢罪。
此釋不發誓戒也。前為發願。此乃發誓。以先願後
誓者。猶馬雖有轡勒。更加鞭䇿。期其必至。欲期大
果。若無決定大誓願力。恐遇順境不能打過。則所
願必虗。故戒之也。發十大願已者牒前。持佛禁戒
起後。言堅持佛戒者。上云寧捨身命。念念不去于
心。我發願已。更立誓以堅之也。立誓總有四段。一
者。不作非梵行誓。二者。不虗受供養誓。三者。不染
<pb n="754"/>
污六根誓。四者。本為化眾生誓。初明不作非梵行
者。設若吾人欲念起時。誓曰。寧將此身投熾然猛
火中。受焦爛苦。墮大坑壍。受陷墜苦。入刀山上。受
割截苦。如是諸極苦處。寧當現世一生忍受。不以
為患。終決不敢毀犯三世諸佛所說。清淨決定禁
戒經律。與一切女人作不淨行也。二明不虗受供
養誓。此言復開六種。一者。不虗受衣服誓。復作誓
願。如遇寒時。寧以熱鐵羅網千重。周帀纏身。皮焦
肉潰。不以為苦。而終不敢以此破戒之身。受於信
心檀越一切衣服。二者。不虗受飲食誓。復作誓願。
如遇饑時。寧以此口吞熱鐵丸。渴時。及飲大流猛
火。以受焦腸爛肺之苦。終不以此破戒之口。食於
信心檀越百味飲食。三者。不虗受臥具誓。復作誓
願。如身體疲倦時。寧以此身臥大猛火羅網熱鐵
地上。以受肉盡骨燋之苦。終不以此破戒之身。受
於信心檀越百種床座。四者。不虗受醫藥誓。復作
誓願。如患病時。寧以此身。受三百鉾刺身。縱經一
劫二劫鉾刺之苦。終不以此破戒之身。受於信心
檀越百味醫藥。五者。不虗受田舍誓。復作誓願。如
居止時。寧以此身。投熱鐵鑊。經百千劫。誓當忍受。
終不以此破戒之身。受於信心檀越千種房舍。屋
宅。園林。田地。六者。不虗受禮拜誓。復作誓願。如自
尊自重時。寧以鐵鎚打碎此身。從頭至足。令如微
塵。終不以此破戒之身。受於信心檀越恭敬禮拜。
三者。不染污六根誓。此誓復開五種。初淨眼根之
誓。復作誓願。如眼對色之時。寧以熱鐵刀鉾挑其
兩目。壞此肉眼。終不以此破戒之心。視他好色。以
壞清淨法眼。問。清淨眼根。豈能壞乎。所言壞者。非
是爛壞之壞。是令清淨眼根。不得通徹無礙故耳。
二者。淨耳根誓。復作誓願。如耳對音聲時。寧以百
千鐵錐劖刺耳根。縱經一劫二劫。如是至常至極
之苦。寧當忍受。終不以此破戒之心。聽好音聲。以
壞清淨法耳。三者。淨鼻根誓。復作誓願。如鼻對諸
香時。寧以百千刃刀割去其鼻。亦可忍受。終不以
此破戒之心。貪齅諸香。以壞清淨鼻根。四者。淨舌
根誓。復作誓願。如舌取飲食時。寧以百千刃刀割
斷其舌。亦當受之。終不以此破戒之心。食人百味
飲食。以壞清淨舌根。五者。淨身根誓。復作誓願。如
身對好觸時。寧以利斧斬斫其身。當忍受之。終不
以此破戒之心。貪著好觸。以壞清淨法身。已上三
科十二誓願。是自利行。下一誓願。乃利他行。四者。
本為化眾生誓。復作願云。我今發願立誓。非獨自
為一己清淨解脫而已。本為普化法界一切眾生。
悉皆成佛故也。如是立誓發願。是名菩薩。若不發
此四科十三種誓願者。犯輕垢罪。
○第三十七冐難遊行戒。
若佛子。常應二時頭陀。冬夏坐禪。結夏安居。常用楊
枝。澡豆。三衣。缾。鉢。坐具。錫杖香爐。灑水囊。手巾。刀子。
火燧。鑷子。繩牀。經。律。佛像。菩薩形像。而菩薩行頭陀
時。及遊方時。行來百里千里。此十八種物。常隨其身。
頭陀者。從正月十五日。至三月十五日。八月十五日。
至十月十五日。是二時中。十八種物。常隨其身。如鳥
二翼。若布薩日。新學菩薩。半月半月布薩。誦十重。四
十八輕。若誦戒時。於諸佛菩薩形像前誦。一人布薩。
即一人誦。若二。及三人。至百千人。亦一人誦。誦者高
座。聽者下座。各各披九條。七條。五條袈裟。結夏安居。
一一如法。若頭陀時。莫入難處。若國難惡王。土地高
下。草木深䆳。獅子虎狼。水火風。劫賊。道路。毒蛇。一切
難處。悉不得入。若頭陀行道。乃至夏坐安居。是諸難
處。亦不得入。若故入者。犯輕垢罪。
此釋冐難遊行戒也。前言發誓度生。雖慈悲廣大。
恐初心菩薩。道力未充。不能一切無礙。凡遇難處。
不可輕遊。故戒之也。若佛子下。標明菩薩遊行時
<pb n="755"/>
也。常應二時者。每年春秋二時也。是時溫和氣象。
萬物方長成熟時分。堪當遊行。是故常應此時化
眾生也。頭陀者。此云抖擻。抖去客塵煩惱。以求無
上道法故。冬夏坐禪。結夏安居者。謂冬時隆寒。夏
時酷暑。當習靜坐禪。離昏散心。清寒暑患。是故結
冬休夏。而精勤佛道也。常用楊枝等者。釋安居事。
謂凡結冬休夏之時。須常用楊枝等。十八種物為
法器也。楊枝常用。有五種利益。一固齒。二明目。三
清心。四消風。五除垢。是故凡受食後。宜用楊枝。如
或不用。五百問云。犯墮罪。澡豆即皂角。凡出廁畢。
以淨身手。便可禮佛。持呪。誦經。三衣即五衣。七衣。
大衣也。其大衣中。亦有上中下三品。三三共九品。
俱以蔽形除貪。超俗服故。鉢者。梵語鉢多羅。此云
應量器。大者斗五。中者七升。小者隨量。比丘食法。
以一鉢資身。斷邪命邪求故。缾即軍持。以注法水。
滋益眾生。滌除塵垢故。臥具。梵語尼師壇。此云敷
具。亦名隨足衣。敷之坐禪。以建五分法身。如塔之
有基故。錫杖。梵語隙棄羅。此云錫杖。亦名智杖。亦
名德杖。表樹法幢。顯聖人智故。香爐表信。斷法界
疑。入佛道故。漉水囊者。用密絹成。漉水護生。顯慈
心故。手巾。拭面便浴。以潔垢故。刀子。古以戒刀降
魔。今用剃除鬚髮。以斷愛根。別俗相故。火燧。即取
火以資明破暗。表有慧故。鑷子。古頭陀跣足行。恐
刺傷足。用以拔之。表盡煩惱諸毒刺故。繩牀。用繩
串成。表脫貢高。不生放逸故。亦不受地濕故。言經
律者。經。以開心見性。成佛果故。律。乃嚴護身口意。
令解脫故。佛菩薩形像者。佛。是本師良導。菩薩。乃
同學善友。所謂生我者父母。成我者師友。何敢時
刻忘之。又佛是果人。菩薩是因人。未成佛者。觀已
成佛。我必如是證。觀未成佛。我必如是修。正為安
居行道榜樣。所以當供其妙像也。而菩薩行頭陀
等者。釋上常應二時頭陀遊行事。毋暫離也。謂不
但冬夏安居用之。即菩薩行頭陀時。及遊方時。無
論行來百里千里。若遠若近。此十八種物。亦常隨
身。皆不可離也。已上總明安居遊行。常用法器事
竟。向下申釋遊行時分。及常用法器之義。言二時
頭陀者。在於何時。謂從正月十五日。至三月十五
日。是春分之時。從八月十五日。至十月十五日。是
秋分之時。是二時中。此十八種物常隨其身何也。
如鳥之二翼。翼若有失。則鳥難飛騰。法器若缺。則
僧難遊行。所以常隨身也。若布薩日等者。此明遊
行懺悔之法。梵語布薩。此云作法辦事。亦云我對
說。又名相向說罪。以有過失。相向對佛像前說悔
罪過也。新學菩薩等者。揀非久修性地位也。新學
智劣識強。於戒品中。勉力堅持。若不謹束身心。恐
墮放逸。故半月半月作布薩法。從此十重四十八
輕之戒相。諦審有犯無犯。各為懺悔也。於諸佛菩
薩形像前誦者。佛在世時。對佛親誦。佛滅度後。得
于像前為作證明而誦。非敢自專。此十八種物中。
所以有經律。及佛菩薩形像故也。一人布薩下等
者。明誦戒儀式。若誦戒時。一人布薩。即一人誦。若
二。及三人。至百千人布薩。亦是一人誦戒。不可普
誦。以致淆訛。其誦戒儀。誦者高座。聽者下座。而此
誦者聽者。各各披九條。七條。五條袈裟。毋得著俗
服。以乖僧體。此之布薩法儀。不但頭陀行道時為
然。凡結夏安居時。一一如此法則。不可違也。已上
總明安居遊行法事竟。下明一切難處。不可安居
遊行也。先明頭陀遊行時。莫入難處。何等難處。謂
若國難。別本云惡國界。以此國中廣行殺法。及饑
饉等時難。非宜遊行。故不可往也。言惡王者。謂國
中主。不信三寶。不修福慧。是為惡王。土地高下。高
則坑。下則濕。遊行險隘之難。草木深邃多諸惡獸。
出入往返驚怖之難。水火風災。俱不可往。恐有漂
<pb n="756"/>
焚鼓折驚恐之難。劫賊道路處所。恐有遺悞罔害
之難。道路貫下毒蛇橫道處所。恐有途路螫害之
難。有如是難。皆不得往也。一切難處等者。謂不止
此難處而已。凡一切難處。悉不得入也。若頭陀行
道等者。莫入難處。不但頭陀遊行。難處不可得入。
乃至夏坐安居。是諸難處亦不得入。此總誡安居
遊行之當慎也。若乃自恃有德。無妨諸怖。違佛言
教。強入險處遊行者。犯輕垢罪。
○第三十八乖尊卑次序戒。
若佛子。應如法次第坐。先受戒者在前坐。後受戒者
在後坐。不問老少。比丘。比丘尼。貴人。國王。王子。乃至
黃門。奴婢。皆應先受戒者在前坐。後受戒者次第而
坐。莫如外道癡人。若老若少。無前無後。坐無次第。如
兵奴之法。我佛法中。先者先坐。後者後坐。而菩薩一
一不如法次第坐者。犯輕垢罪。
此釋乖尊卑次序戒也。此戒繇上布薩誦戒而來。
謂誦戒者高座。聽者下座。以下聽眾。亦有高下次
序。以凡一切坐眾。不可紊亂。有乖佛制。故戒之也。
若佛子下。此總標明坐序法也。先受下別釋也。謂
若佛子坐法。應如法次第坐。言如法者。謂依佛訓
而坐也。謂先受戒者應在前坐。後受戒者應在後
坐。不問老少生年。但依受戒次第而坐。如比丘。比
丘一類。比丘尼。比丘尼一類。貴人。貴人一類。國王。
國王一類。王子。王子一類。乃至黃門。奴婢。各自一
類。而分先後。非是無問僧俗貴賤。而混然論先後
次序坐也。若是。不但不順世法。且亦不通佛法。以
佛法中。即百歲比丘尼。禮三歲沙彌足。百歲。三歲。
乃是受戒三年百年。非世諦生年也。以百年者。戒
長臘深。三年。戒晚臘淺。若一槩而論受戒先後。應
三歲沙彌。禮百歲尼足。何百歲尼。而禮三歲足乎。
是知論戒各自為一類。以序先後。且又以比丘為
宗主也。莫如外道等者。外道無有智慧。無論若老
若少。無前無後。坐無次第。乃如兵奴之法一般。而
我佛正法中。必以先者先坐。後者後坐。是名行菩
薩道。建立法門。謙恭遜讓之義也。而菩薩下。結成
違戒得罪。所言為菩薩者。若不一一如法次第坐
者。犯輕垢罪。此罪。若不犯者。如普照三昧云。阿闍
世王。請文殊齋。文殊。尊讓迦葉前行。曰。大迦葉久
為沙門。世間所有羅漢。皆從仁後。仁當前行。迦葉
答云。計於法律。不以年歲為尊。法律所載。智慧為
尊。神智聖達。乃為可尊。博聞辯才。乃為可尊。諸根
明徹。乃為可尊。文殊乃前行也。問。據此豈不乖尊
卑次第耶。答。闍王之請。意在文殊。不在迦葉。如天
帝釋。請華嚴師。置座五百應真之上。即其類也。文
殊。始讓迦葉。不敢違古佛之恒規。迦葉。終遜文殊。
所以順請主之本意。此二大士。正破我慢貢高之
弊。
○第三十九不修福慧戒。
若佛子。常應教化一切眾生。建立僧房。山林園田。立
作佛塔。冬夏安居坐禪處所。一切行道處。皆應立之。
而菩薩應為一切眾生。講說大乘經律。若疾病。國難。
賊難。父母。兄弟。和尚。阿闍黎亡滅之日。及三七日。四
五七日。乃至七七日。亦應講大乘經律。一切齋會求
福。行來治生。大火。大水。焚漂。黑風所吹船舫。江河大
海羅剎之難。亦讀誦講說此經律。乃至一切罪報。三
惡。八難。七逆。杻械枷鎖。繫縛其身。多淫。多瞋。多愚癡。
多疾病。皆應講此經律。而新學菩薩若不爾者。犯輕
垢罪。
此釋不修福慧戒也。此戒要令一切眾生。植福植
慧。以成佛故。若無福慧二種莊嚴。則佛果菩提。安
可希冀。故戒之也。若佛子下。標顯常心。廣大心也。
謂能教者。應常教化一切眾生建立三寶。而亦常
自修福修慧也。建立等下。正明勸修福慧之事。建
<pb n="757"/>
立僧房。山林園田二句。即是興隆僧寶以修福也。
立作佛塔者。即興隆佛寶以修福也。冬夏坐禪。至
皆應立之者。即興隆法寶以修福也。天台疏中。修
福總有七事。一建僧坊。以為眾僧棲息修道處故。
二治山林。便眾經行。兼以足材薪故。三治園圃。園
以種植果蔬。供佛僧故。四治田地。田以插穀。地以
種粟。而備久遠資糧。使得僧眾安心以辦道故。五
建佛塔。莊佛相好。嚴淨國界。遠近瞻依。增福慧故。
六治安居坐禪處。所以為息定有所歸止。易得定
故。七治一切所行道處皆應立者。如行準提呪者。
應為立準提堂。乃至觀音。勢至。文殊。普賢。藥師。彌
陀等行。隨一切行人。所行一切行門。皆應為立一
切處所。令彼道人。處處得以安隱而行道故。上為
修福。若乃非理募化。自附營修。以公濟私。誤因昧
果。所謂天堂未就。地獄先成。如是修福。不如避罪。
若果真為興隆三寶。因果分明。纖毫無差。復能無
我人相。了達三輪體空。如是修福。是為真行菩薩
道者。上修福德。以滿自他檀波羅蜜。下修慧德。以
圓自他般若波羅蜜故。其慧有聲聞慧。有菩薩慧。
菩薩智慧。應為一切眾生講說大乘經律。以大乘
經律者。乃有滅惡生善之功。除罪獲福之益。是故
令修大乘之智慧也。若疾病下。正明令修菩薩智
慧之德相也。若疾病時。應講此經律也。以得除滅
一切諸苦。令安樂故。若國有難。而講此經律者。以
得滅除刀兵饑饉。令諸國土得豐泰故。若遇賊難。
而講此經律者。以得解脫一切劫殺。得無擾故。若
父母。兄弟。和尚。阿闍黎亡滅之日。及三七日。四五
七日。乃至七七日。亦應講此大乘經律者。以得解
脫一切幽冥之苦。得見佛聞妙法故。若是一切齋
會求福。亦應誦此經律者。以得圓滿一切眾生所
有心願。令成就故。行來治生。講誦此經律者。以具
足一切如意法財。周濟世間無乏少故。若為大火
所燒。而誦此經律者。以能使解脫一切熱惱。令清
涼故。若為大水所漂。而誦此經律者。以能令超脫
一切愛河。到彼岸故。若遇黑風所吹船舫。而誦此
經律者。以得解脫一切無明。穩駕法船。度眾生故。
若遇江河大海羅剎之難。而誦此經律者。以能令
害心頓歇。鬼氣潛消。俱解脫故。不但此也。乃至一
切罪報。三惡。八難。七逆。杻械枷鎖。繫縛其身。若講
此經律者。謂此經律為大赦書。俱令身心速解脫
故。多淫。多瞋。多愚癡。多疾病。如是等報。皆應講此
經律者。謂此經律。具足一切戒定慧樂。能滅一切
貪瞋癡苦。能除身心病患。令證五分法身故也。如
是若依修福修慧。方名自利利他。而諸新學菩薩。
若不如是修福慧者。犯輕垢罪。
如是九戒。應當學。敬心奉持。梵壇品當說。
如是一句。總結前九戒也。應當一句。結勸自利。應
當學也。敬心一句。結勸奉持當流通也。梵壇一句。
乃引大部別品廣明其義。顯此處所說者。尚為略
也。
○第四十揀擇授戒戒。
佛言。佛子。與人授戒時。不得揀擇。一切國王。王子。大
臣。百官。比丘。比丘尼。信男。信女。婬男。婬女。十八梵天。
六欲天子。無根。二根。黃門。奴婢。一切鬼神。盡得受戒。
應教身所著袈裟。皆使壞色。與道相應。皆染使青黃
赤黑紫色。一切染衣。乃至臥具。盡以壞色。身所著衣。
一切染色。若一切國土中。國人所著衣服。比丘皆應
與其俗服有異。若欲受戒時。應問言。現身不作七逆
罪耶。菩薩法師。不得與七逆人現身受戒。七逆者。出
佛身血。殺父。殺母。殺和尚。殺阿闍黎。破羯磨轉法輪
僧。殺聖人。若具七逆。即現身不得戒。餘一切人。盡得
受戒。出家人法。不向國王禮拜。不向父母禮拜。六親
不敬。鬼神不禮。但解法師語。有百里千里來求法者。
<pb n="758"/>
而菩薩法師。以惡心瞋心。而不即與授一切眾生戒
者。犯輕垢罪。
此釋揀擇授戒戒也。謂佛戒法平等。一切皆應得
受。若分貴賤高下。應受不授。不應受而授者。先已
得罪。豈可為師。故戒之也。佛言。佛子者。呼名而告。
既為佛子。必當上弘下化。為授戒師。凡與人授戒
時。應當平等施與不得揀擇也。不揀有二。一授戒
法不揀。二授衣法不揀。先明不揀授戒。無論一切
國王。王子。大臣。百官。比丘。比丘尼。信男。信女。婬男。
婬女。十八梵天。六欲天子。無根。二根。黃門。奴婢。一
切鬼神。盡得受戒。不應揀也。何以故。謂但凡有心
者。皆當作佛。豈不盡得受戒。是故不應擇也。應教
身下。次明授衣。亦不揀也。言應教身所著袈裟等
者。上與授戒。是令心體如法。此與授衣。乃令身相
亦如法也。謂但受戒者。若心體如法。凡身相不如
法者。不能令人深起敬信。若是身相如法。心體不
清淨者。諸天神明。未必歡喜。必也內具戒心。外具
法服。表裏如一。即獲天龍恭敬。戒神護持。所以凡
授衣者亦不揀也。袈裟解前。言皆使壞色者。謂離
外染心故。與道相應者。謂於內受道法正相應故。
皆染使下。申明壞色也。謂皆一一染之。而似青黃
赤黑紫色故也。彌沙塞云。思入玄玅。究暢幽密。應
著青色。摩訶僧祇律云。勤學眾經。宣說真義。應著
黃色。曇無德云。通達理味。開導利益。應著赤色。薩
婆多云。博通敏達。導以法化。應著黑色。迦葉遺云。
精勤勇猛。快攝眾生。應著木蘭色也。此五部中。皆
用五種壞色。非正五色。言應著木蘭者。如木蘭葉
之背。似紫而非紫故。又律部中所言青色之下。有
非青等二字。可證五色非五正色。一切染衣等者。
謂不但袈裟者。皆以染壞。但凡一切染衣。乃至臥
具。盡皆以壞色也。已上二種。應不揀竟。向下應揀。
亦有二法。先明衣中有揀。謂凡比丘。身所著衣。一
切皆以染色。雖云不揀。平等與之。內有不當同者。
應別之也。何者。如若一切國土之中。國人所著衣
服。為比丘者。皆當與其俗服有異。故不同耳。次明
戒中有揀。謂若欲受戒時。戒師應于求受戒者。問
言。汝今現身不作七逆罪耶。問定有無。無則應與
授戒。有則不應與授。何故。謂七逆罪障深重故。是
以菩薩法師。不得與七逆人現身授戒。何名七逆。
一出佛身血。二殺父。三殺母。四殺和尚。五殺阿闍
黎。六破羯磨轉法輪僧。七殺聖人。若具此七逆者。
即現身不得戒。所以應揀。餘一切人盡得受戒。所
以不得揀也。出家人法等者。此明僧俗受戒禮義
之不同也。優婆塞戒經云。若優婆塞優婆夷等。欲
受三皈五戒之法。必先稟禮君親眷屬。家廟祖先。
然後方可求受戒法。若出家人受戒之法。不同優
婆塞等受戒之法。謂始出家之時。先曾禮禮君親
過已。故出家後。以道自重。不務世禮。所以不向國
王禮拜。不向父母禮拜。六親不敬。離愛念故。鬼神
不禮。離諂媚故。如是一切放下。但只解得法師說
戒之語。便得受菩薩戒故也。有百里下。正明惡心
揀擇之義。上云。但能解法師語。盡得與他授戒。設
若百里千里。以至誠心而來法師座前。求授戒者。
而為菩薩法師。即當以慈悲心平等與之授戒。是
名菩薩。設若反以惡心嫉妒。瞋心惱恨。而不即與
授一切眾生戒者。犯輕垢罪。
○第四十一為利作師戒。
若佛子。教化人起信心時。菩薩與他人作教誡法師
者。見欲受戒人。應教請二師。和尚。阿闍黎。二師應問
言。汝有七遮罪否。若現身有七遮罪者。師不應與授
戒。若無七遮者。得與授戒。若有犯十重戒者。教懺悔。
在佛菩薩形像前。日夜六時。誦十重四十八輕戒。苦
到禮三世千佛。得見好相者。若一七日。二三七日。乃
<pb n="759"/>
至一年。要見好相。好相者。佛來摩頂。見光華種種異
相。便得滅罪。若無好相。雖懺無益。是人現身亦不得
戒。而得增長受戒益。若犯四十八輕戒者。對首懺悔。
罪便得滅。不同七遮。而教誡師。於是法中。一一好解。
若不解大乘經律。若輕若重。是非之相。不解第一義
諦。習種性。長養性。性種性。不可壞性。道種性。正覺此。
其中多少觀行出入。十禪支。一切行法。一一不得性
法中意。而菩薩為利養。為名聞故。惡求多求。貪利弟
子。而詐現解一切經律。為供養故。是自欺詐。亦欺詐
他人。故與人授戒者。犯輕垢罪。
此釋為利作師戒也。此戒承前所云。不犯七逆罪
者。盡與受戒。如受戒後。設有犯戒。其為師者。云何
教令懺悔。設於懺悔之法不解。而為利作師者。得
何等罪。故戒之也。若佛子下。舉能教顯所教。有根
性義。菩薩與他人下。明教誡師。不得自專。以授戒
時。必同二師授也。二師應問言下。審明無遮難者。
方堪與授戒也。若有犯下。明受戒後懺悔之法。若
不解下。明不解者。不堪為師。而菩薩下。明無解作
師之罪也。教化人起信心時者。謂此菩薩。善為人
作教誡法師。教人發起大乘信心。授戒之時不得
專自一己為人授戒。應教受戒之人。請和尚闍黎
二師。二師應問。受戒者言。汝有七遮罪否。否者。問
定。有無之詞。若現身有七遮罪者。師不應與授戒。
若無七遮者。得與授戒。是故二師。應先審問遮難。
遮難若無。方許授戒。若有犯下。此是世尊。大慈大
悲之心。為後末世一種癡迷眾生。恐遇逆順境緣。
不能排遣。犯此十重戒者。開此一種懺悔法門。方
便濟拔。若不勤求懺悔。必陷三塗。永無出期。是故
若有犯此十重戒者。應教急急懺悔。其懺悔法。應
教在佛菩薩形像前。日夜六時。以至誠心。誦此十
重四十八輕戒相。知所犯戒。深生慚愧。觀罪性空。
慇懃悔過。苦到稱禮三世千佛。言苦到者。如苦到
來時節。如救頭然之急相也。是故禮拜。穪揚過去。
未來現在。三千諸佛。萬德洪名。如是禮拜哀求。得
見好相。罪便得滅。若無好相。立一七日。二三七日。
乃至一年。必竟要見好相。言好相者。或坐禪中。或
禮拜中。或睡臥中。或經行中。或見佛來摩頂。或見
光見華。見種種異相。以此證知。便得滅罪。許可復
戒。若無此好相。罪不得滅。如悔心未切。雖懺無益。
是人現身。亦不能得復戒。但得增長未來受戒益
耳。犯十重罪。必要好相。若犯四十八輕戒者。對首
懺悔。罪便得滅。准地持經第四卷。方便處品羯磨
文云。菩薩一切所犯。突吉羅攝。當向大小乘人。有
力解語能受懺者。如法懺悔。如比丘犯突吉羅罪
懺悔法說。以其不同七遮十重戒故。而教誡下。正
為作教誡師者勉之。於是懺悔法中。一一好解。不
可忽略也。言好解者。乃善解也。謂於大乘經律。輕
重開遮是非之相。一一明徹。不得以輕作重。以重
作輕。應當懺者。教令懺悔。應復戒者。即與復戒。毋
得以是為非。以非為是。有悞人也。若乃不解大乘
經律。於中若輕若重。是罪非罪之相。不解第一義
諦實相之理。不解習種性。長養性。性種性。不可壞
性。道種性。正覺性。於是三賢。十聖法門。其中多少
觀行出入。乃至十禪支。一切行法。一一不得此法
中意。是即不堪為人師範。應生慚愧也。習種性等。
已解上卷文中。言其中多少觀行者。如十住中。空
觀多。假觀少。十行位中。假觀多。空觀少。十向位中。
中道觀多。空假觀少。十地菩薩位中。自初地後至
六地前。無相觀少。有相觀多。五地已後。七地已前。
有相觀少。無相觀多。至七地後。純無相觀。故云多
少觀行。言出入者。即三昧中出定入定之方便法。
十禪支者。解前。即四禪中所修觀法。一切行法。結
上觀行法門。一一不得此法中意。總結上文而言。
<pb n="760"/>
謂此大乘。一切修斷觀行法門。甚深微妙。若是一
一不得此法中意。自利尚難。況利人乎。如盲人引
路。彼此俱有陷墜之患。可不慎哉。而菩薩為利養
等者。謂自無所解。但貪利名故。而強為人師也。矯
飾威儀。廣陳因果。取信愚夫。於中獲利。如斯求名
為利。俱非是善。故名惡求多求也。貪利弟子等者。
因師貪利名於前。弟子亦效行之於後。互相讚嘆。
誑妄欺人。本自不解一切經律。而詐現能解一切
經律。究其所以。實為求供養故。如是之人。是名自
欺自詐。亦欺詐他人。是故與人作師授戒者。犯輕
垢罪。
○第四十二為惡人說戒戒。
若佛子。不得為利養故。於未受菩薩戒者前。若外道
惡人前。說此千佛大戒。邪見人前。亦不得說。除國王。
餘一切不得說。是惡人輩。不受佛戒。名為畜生。生生
不見三寶。如木石無心。名為外道邪見人輩。木頭無
異。而菩薩於是惡人前。說七佛教戒者。犯輕垢罪。
此釋為惡人說戒戒也。惡人有多種但不受菩薩
戒。及不信敬三寶。毀謗戒者。俱名惡人。倘與彼前
稱說。而反增彼毀謗罪過。故戒之也。言不得為利
養故者。前云不解經律。不得為利妄說是戒。此言
能解法者。即亦不得貪利而濫說也。渴而與飲。則
水之味甘。暗而思明。則燈之用大也。是以未受大
戒人前。及外道惡人前。皆不得說此千佛大戒。不
但未受大戒人前。及外道惡人前不可說。即邪見
人前亦不可說也。邪見人者。乃隨外道唱和易生
反復人也。除國王者。謂諸國王。乃域中之主故。如
來滅度之時。以佛法僧。付囑國王宰臣掌護。俾令
三寶得以住世。又大國王。即人中天。願人改過遷
善。自不宣人長短。故凡所行佛事。不宜隱諱。況興
滅亦係焉。是故唯除國王。餘一切人不得說也。言
餘不得說者。是惡人輩。貪瞋障心。婬殺覆體。而好
宣人長短過失。於是佛性戒中。有耳不聞。有鼻不
齅。有舌不䬸。有身不觸。有心不知。雖在人類。名為
人中畜生。縱三寶在前。彼若罔見。以是生生不見
三寶。且畜生中。尚有報障輕者。或時一聞佛言。即
得解脫。如龍聽法。而即悟道。蟒聞懺法。而即生天。
今人不受佛戒。尚不如畜生乎。然而形雖若人。實
同木石無心。況木石之為物。亦有感應道交之時。
生公說法。頑石點頭。今人不受佛戒。頑石之不若
矣。如是之人。名為外道。名為邪見人輩。雖曰有情。
實與木頭無異。木頭本無知覺。焉知有佛戒耶。所
以不得向彼說也。而此菩薩。若乃為利養故。於是
惡人之前。說此七佛教誡法者。是為裨販之流。是
故結過。犯輕垢罪。言七佛教誡。今舉七佛。以該三
千。謂此戒者。乃是三千諸佛共護。故不可褻說也。
○第四十三無慚受施戒。
若佛子。信心出家。受佛正戒。故起心毀犯聖戒者。不
得受一切檀越供養。亦不得國王地上行。不得飲國
王水。五千大鬼常遮其前。鬼言大賊。入房舍城邑宅
中。鬼復常掃其脚跡。一切世人皆罵言。佛法中賊。一
切眾生。眼不欲見。犯戒之人。畜生無異。木頭無異。若
故毀正戒者。犯輕垢罪。
此釋無慚受施戒也。慚愧之水。能滌罪垢。若無慚
愧。則其罪垢。日日深厚。以是帶罪受供。真可憐愍。
故戒之也。若佛子下。總明先後二心。初明先心。謂
此佛子。初發信心出家。而受佛正戒者。是名好心
為道。堪為福田。應當受供養故。下明後心。上言好
心受戒。堪當受供。若乃故變所信之心。反起不信
之心。而毀犯聖戒者。即失福田。不堪受供。問。前云
正戒。後云聖戒。何也。正。謂此戒離偏邪故。聖。謂此
戒諸佛共證說故。故毀此戒。即不得受一切信心
檀越供養。不但不得受供而已。即亦不得於國王
<pb n="761"/>
地上行。不得飲國王水。所以者何。以是水土。皆屬
國王。惟有道行者。可以飲履。無戒德者。於四事中。
俱為無分。故佛藏云。佛言。我聽持戒比丘。而受供
養。破戒比丘。我則不聽受一飲水。又俱舍云。犯根
本戒。於大眾食。及僧住處。佛不許此噉一段食。踐
一脚跟之地。即此義也。五千大鬼等者。謂持戒者。
天龍八部。諸戒神王。恒相衛護。毀戒之輩。五千大
鬼。常遮其前。善惡分感。理應然也。鬼言大賊者。世
間劫盜。於佛法中尚有所畏敬。今此破戒之人。不
敬佛法。不畏因果。凡受檀越所施。皆為竊用。內無
慚愧。外無怕怖。非賊之大者乎。如是之賊。凡入房
舍城邑宅中。護戒鬼神。不惟呵罵大賊而已。復常
掃其脚跡。何者。蓋以如來行處。皆有足輪。人天供
養。增益福慧。今此破戒比丘遊行脚跡。有穢清淨
伽藍。是故鬼復常掃其脚跡也。一切世人皆罵言
者。兼未發心童稚之流。謂不但鬼神瞋責。即一切
世間人。見破戒者。咸皆罵言。此破戒比丘者。乃是
佛法中賊。佛藏經云。破戒比丘。竊入我法。此人著
衣食飯。皆是盜得。又佛所言。我滅度後。持戒比丘。
能令佛法久住。破戒比丘。能令佛法速滅。是知破
戒者。乃佛法中賊也。又且靡獨世人罵言而已。凡
若一切有眼眾生。皆不欲見。何故。謂是犯戒之人。
乃非人類。與畜生無識者無異。與木頭無知者無
異故。如是觀之。諸佛聖戒。不可毀犯明矣。若故毀
佛正戒。無慚受施者。犯輕垢罪。
○第四十四不供養經典戒。
若佛子。常應一心受持讀誦大乘經律剝皮為紙。刺
血為墨。以髓為水。析骨為筆。書寫佛戒。木皮穀紙。絹
素竹帛。亦應悉書持。常以七寶無價香華。一切雜寶
為箱囊。盛經律卷。若不如法供養者。犯經垢罪。
此釋不供養經典戒也。承上言毀戒者。人鬼俱呵。
持戒者。天龍悉護。如是皆繇受戒功德之力。是故
應當供養流通戒法。不然。使佛慧命不復相續。即
為背恩。又為自棄。故戒之也。若佛子下。舉能信之
心。所信之法。言常應一心者。即是一念無間之心。
向何法上用心。惟有受持讀誦大乘經律。甚深微
妙法也。剝皮為下。乃明尊重供養流通之義。流通
佛法法師。有六種。一受持。二讀誦。三書寫。四禮拜
五講演。六供養。此中有五。以供養中。具禮拜也。又
流通佛法。有事有理。以事雖多。不出二種。一捨身
命。二捨財寶。捨身命者。即剝皮為紙。刺血為墨。以
髓為水。析骨為筆。如是捨不堅固世間身命。書寫
佛戒。流通常住法寶。智慧身命。二捨財寶者有二。
一捨輕財。即以木皮穀紙。絹素竹帛。亦應悉書持
故。二捨重財。常以七寶無價香花。一切雜寶為箱
為囊。盛經律卷。以捨此不堅固之世寶財。流通常
住出世之法寶財。如是供養。是名佛子。一心受持。
行菩薩道。弘護三寶之功德也。若不如法供養。惜
其世財。而捨法身慧命財者。犯輕垢罪。
○第四十五不化眾生戒。
若佛子。常起大悲心。若入一切城邑舍宅。見一切眾
生應唱言。汝等眾生。盡應受三皈十戒。若見牛馬猪
羊。一切畜生。應心念口言。汝是畜生。發菩提心。而菩
薩入一切處。山林川野。皆使一切眾生發菩提心。是
菩薩。若不教化眾生者。犯輕垢罪。
此釋不化眾生戒也。此戒繇前捨身命財。流通戒
法。若不廣化眾生。受持佛戒。仍是法教之不普耳。
故戒之也。若佛子下。標明行菩薩道本因心也。常
起大悲心者。菩薩以度盡眾生為願。故見眾生在
世。苦不能離。如切膚痛。故發拔苦之大悲心。所以
恒常起也。若入一切等者。正明大悲心。行所入之
處。謂諸眾生無盡。世界無盡。故菩薩大悲心亦無
有盡。是以凡入一切城邑舍宅之處。見諸眾生。應
<pb n="762"/>
當唱言。汝等眾生。各各俱有佛戒之性。繇汝無始
至於今生。背覺合塵。而以五戒不持。人天路絕。今
當覺知。前念起惡。捨此惡心。盡應受持三皈十戒。
能止後念令其不起。此之三皈十戒。乃是一切眾
生所歸覺路。成佛之正因心。所謂眾生受佛戒。即
入諸佛位也。菩薩戒本經云。若人聞三寶名。則不
墮三惡道。何況至心皈依三寶。又戒壇云。皈依佛
者。永離地獄。皈依法者。永離餓鬼。皈依僧者。永離
傍牛。所以三寶為大舟航。為大慈父。能保眾生。不
墮苦處。出生死之苦海。到菩提之覺岸者也。十戒。
即菩薩十無盡波羅提木叉戒。非沙彌之十戒。若
見牛馬等者。推廣以明度生之普。上言入城見生。
乃指人類而言。此下見生。即指畜類而言。設見牛
馬豬羊。一切畜生。云何教化。應當心中作念。口中
發言。汝是畜生。亦具有知覺者。即是戒性本覺之
心。因爾眾生。迷此本覺真心。而為無明之妄心也。
只今返妄。便可皈真。是故教令發菩提始覺心。翻
破無明之不覺心。永離畜生道苦。毋使再迷此心
可也。而菩薩入一切等者。言不但城邑舍宅人類。
畜生。二種眾生。當施教化乃至一切所至山林川
野。凡見一切禽獸眾生。亦皆如是使發菩提心也。
如是方便。如是教化。名為菩薩大悲之心。若不如
是教化諸眾生者。犯輕垢罪。
○第四十六說法不如法戒。
若佛子。常行教化。起大悲心。入檀越貴人家。一切眾
中。不得立為白衣說法。應在白衣眾前。高座上坐。法
師比丘。不得地立為四眾白衣說法。若說法時。法師
高座。香華供養。四眾聽者下座。如孝順父母。敬順師
教。如事火婆羅門。其說法者。若不如法說。犯輕垢罪。
此釋說法不如法戒也。上文所云。若入城邑曠野。
凡見一切眾生。皆普教化。使發菩提之心。然此不
過一兩言句。以故隨便為說。若為人眾分析說法
之時。又即不可輕褻而說。褻則得罪故戒之也。若
佛子下。標明菩薩本行心也。言常行教化者。謂諸
菩薩行門無量。無非以教化眾生為事。又則所貴
惟在恒心。故言常行教化。所謂無間歇也。又起心
度生者有二。此所起者。即大悲心。此心。乃即一切
眾生離苦得樂之最勝心。故起此悲心也。入檀越
下。正明所用悲心之處。檀越即好施之美稱。貴人
家者。即是國王。太子。宰官。為人中尊。故云貴人家
也。一切眾中。即該四眾八部等眾。不得立為白衣
說法。云何而說。應在白衣眾前。高座上坐而說。此
乃尊人以尊法也。是故法師比丘。不得地立而為
四眾白衣說法。四眾。即比丘等。白衣。乃未受戒人
等。若為說法之時。為法師者。理宜高座而坐。座前
當以香華供養。以展請法至誠。法師乃可代佛應
機而說法也。四眾聽者。各各其類。次第下坐。以受
法者。當如是也。上明說法如法。下明聽法如法。如
孝順父母等者。謂聽法者。敬師如孝順父母。不敢
少怠慢故。如是說者。聽者。人己兩利。功德不可思
議。其說法師。若不如法高座香花供養而為說者。
犯輕垢罪。
○第四十七非法制限戒。
若佛子。皆以信心受戒者。若國王。太子。百官。四部弟
子。自恃高貴。破滅佛法戒律。明作制法。制我四部。弟
子。不聽出家行道。亦復不聽造立形像。佛塔經律。立
統制眾。安藉記僧。菩薩比丘地立。白衣高座。廣行非
法。如兵奴事主。而菩薩應受一切人供養。而反為官
走使。非法非律。若國王百官。好心受佛戒者。莫作是
破三寶之罪。而故作破法者。犯輕垢罪。
此釋非法制限戒也。上言必應高座上坐。如法為
說。惟恐聽受法者。自恃尊位。必不如法從聽。反起
傲慢惡心。而作破法罪業。故戒之也。若佛子下。標
<pb n="763"/>
明道俗尊卑。一切佛子。皆以信心受持佛戒。同立
護法之心。為佛四眾弟子。非局外之人也。若國王
下。別開非法制限之人。四部弟子。乃即在家出家
四眾。問。其中亦有無位。云何能破法耶。謂假他人
威勢。亦作破法事耳。故統論之。自恃高貴。破滅佛
法。戒律者。有三義。或者。身雖受戒。高心未除。見僧
高座上坐。輒生我慢。故起破法之心。或見師友說
過舉罪。不肯降心受誨。而欲掩恥。故起破法之心。
或初本是信心。身在法中。後來見有壞法不肖之
流。遂於三寶不生信敬。故起破法之心。故云自恃
高貴。破滅佛法戒律。明作制等四句。申明破法之
事。明。謂彰明。作。謂作用。制。謂制限。法。謂法度。以此
法度曉諭該管。制我四部弟子。云何而制。不聽出
家行道。言不聽出家者。不許新增。即破僧寶。亦復
不聽造立形像佛塔者。即破佛寶。不聽貫下。不聽
造印經律。即破法寶。如是皆明破滅三寶之事。故
云。明作制法等也。立統制眾二句。申明制限之事。
既已不許新增出家。於舊出家僧人。又乃別立統
屬。禁止於眾。安其簿籍。記僧名字。以令照世應役。
與民無異。故云。立統制眾。安藉記僧也。制限如此。
尚何敬重三寶之有哉。寶積第四卷云。為子出家。
父母障止。即其父母。乃感七世貧婆之報。況壞佛
法之報應乎。菩薩等下。申明非法之法。謂此菩薩
比丘。乃修道人。是為僧寶。如來佛法流通於世。眾
生慧命。不致斷絕。全賴是人。宣當尊重。敬以高座。
而反令之地立。白衣未受戒人。求解脫道。敬事三
寶。當宜地立。而反高座。廣行非法。使諸菩薩比丘。
如兵奴之事主。而菩薩下。勸明不可破義。然而為
菩薩者。應受一切天人供養。乃名福田之身。而反
為官家之走使。如此非法而制。非律而限。豈是靈
山付囑而來者哉。亦非初以信心受佛戒者之所
為也。若國王百官等。既是初心好心受佛戒者。原
為求出離道。即當體佛深慈。莫以高貴自恃。作是
破滅三寶之罪。又藏經云。國王長者。從體事三寶
中來。豈可昧其來因。而不為善。反為惡乎。是乃自
失將來福慧之因。反招惡業之果。若故作破法者。
犯輕垢罪。
○第四十八破法戒。
若佛子。以好心出家。而為名聞利養。於國王百官前
說佛戒者。橫與比丘。比丘尼。菩薩戒弟子。作繫縛事。
如獄囚法。兵奴之法。如獅子身中蟲。自食獅子肉。非
餘外蟲。如是佛子。自破佛法。非外道天魔能破。若受
佛戒者。應護佛戒。如念一子。如事父母。不可毀破。而
菩薩聞外道惡人。以惡言謗佛戒之聲。如三百鉾刺
心。千刀萬杖打拍其身。等無有異。寧自入地獄。經於
百劫。而不聞一惡言。破佛戒之聲。況自破佛戒。教人
破法因緣。亦無孝順之心。若故作者。犯輕垢罪。
此釋破法戒也。上為在家菩薩破佛法戒。此乃出
家菩薩自破法戒。以破法罪不善。故戒之也。若佛
子下。標明出家之因心也。以好心出家者。謂出家
之因緣。有多種不同。或因恐怖。或因逼迫。或因氣
惱。或為名聞。或為利養。或為生死。言好心者。正明
為生死發心出家者也。而為名下。此明道心之不
恒也。謂始發心出家。原為生死。後來或與貪名好
利者同事。漸相染習。故亦轉成為名為利人也。別
本所云。不以好心出家亦可。何也。為名聞利養故
也。佛藏經云。佛告舍利弗。昔迦葉佛。預記我言。釋
迦牟尼佛法中。多受供養故。法當疾滅。舍利弗。我
法實。以多受供養故。法當疾滅。是故貪名好利而
出家者。俱非好心。而反破滅佛法故耳。於國王下。
此申明為名利之事。言為名利故者。揀非為求護
法故也。是言為成名利。若乃不與國王。太子。百官
交友。則名不弘。其利不大。故與國王。太子。百官交
<pb n="764"/>
友。便於彼前說佛戒者。其義有三。一者。尊貴之人。
素所崇敬。故在彼前而說佛戒。令彼信受。增長善
根。得以護法注念三寶故。二者。尊貴之人。威力自
在。仗彼威力。壓己同行。橫與比丘。比丘尼。及菩薩
戒弟子。作繫縛事。如獄囚法。令不出離。如兵奴法。
使聽其命。以辱同類故。三者。因自不能守戒。見持
戒者。反加毀謗。故於尊貴人前說佛戒者。所言佛
戒。乃本無持無犯。以持犯者。但束身耳。是橫與比
丘。比丘尼。及菩薩戒弟子作繫縛事。安居等事。即
如獄囚之法。以是自纏自縛。不得解脫。事上座等。
亦似兵奴之法。自拘自束。不敢放逸。以是謗言。使
彼隨而和之。以令佛戒不致流通。眾生慧命不致
相續。已上三者。前之一法。是好心出家者。後之二
法。是乃不以好心出家。此之三解。隨人識取。如獅
子下。引喻以明破法之相。如是破佛戒者。即如獅
子身中之蟲。自食獅子之肉。非餘外蟲能也。獅子
乃獸中王。何蟲敢近。食獅子肉。惟是獅子自身中
蟲。方能食獅子肉。非餘外蟲敢食也。如是等者。合
上之喻。言如是佛子者。乃法內相關人。應護佛法。
今反自破佛法。非是外道。天魔。不相關切之人而
能破之。豈非自殘自毀者哉。故云。如是佛子。自破
佛法也。若以初來好心受戒論之。凡受佛大戒者。
應護佛戒。如念一子。佛戒。即汝當身一件要緊大
事。譬如一子若失。則終身無倚。戒法若破。佛果三
身。終無所獲。是故保戒。護戒。如念一子。又若護佛
戒者。當如奉事父母。佛為慈父。而受戒諸佛子。同
氣連枝。念其共受之戒。為此身所從出之父母也。
所謂諸佛阿耨多羅三藐三菩提法。皆從此經出
也。是乃尊親之至。愛惜之深。不可毀破。細而推之。
而菩薩聞外道惡人。以惡言謗佛戒之聲。如三百
鉾刺心。痛不可忍。亦如千刀萬杖打拍其身。痛難
可受。聞謗之痛。與傷身心之痛。等無有異。又非止
此一生而已。寧當自入地獄。經於百劫千劫。長遠
之時。受如是苦。不以為患。而不忍聞一惡人言破
佛戒之聲也。夫聽他人之謗聲。尚不忍聞如此。況
自家破佛戒。而又忍心教有勢力之人。廣作破法
罪業因緣。反橫加刑於諸佛子者乎。夫此全不念
同條共本之源。毫無一念孝順之心。是以佛子滅
佛子者。豈是實為生死好心出家。而來受佛戒者
之所為耶。若故作破法者。犯輕垢罪。
如是九戒。應當學。敬心奉持。
如是二字。總結上九戒法。應當一句。以勸修學。敬
心一句。以勸奉持此戒。勿忘失也。以上五番總結。
乃隨別釋小科而結之也。向下總結四十八輕。收
上五番。總勸修學而奉持也。
○二總結戒相。
諸佛子。是四十八輕戒。汝等受持。過去諸菩薩已誦。
未來諸菩薩當誦。現在諸菩薩今誦。
諸佛子一句。結告其人。是四十八一句。舉法勸受
持也。過去下等數句。引同。行者以勸誦也。誦四十
八輕戒。非我獨勸汝等新學持誦。乃是過去諸菩
薩已誦。未來諸菩薩當誦。則汝等現在諸菩薩今
誦。已上正宗分文義竟。
○三明流通分（三）　初流通本戒　二總結本品
　三總讚流通。
○初流通本戒。
諸佛子聽。十重。四十八輕戒。三世諸佛已誦。當誦。今
誦。我今亦如是誦。汝等一切大眾。若國王。王子。百官。
比丘。比丘尼。信男。信女。受持菩薩戒者。應受持讀誦
解說書寫佛性常住戒卷。流通三世一切眾生。化化
不絕。得見千佛。佛佛授手。世世不墮惡道八難。常生
人道天中。我今在此樹下。略開七佛法戒。汝等大眾。
當一心學波羅提木叉。歡喜奉行。如無相天王品勸
<pb n="765"/>
學中。一一廣明。三千學士。時坐聽者。聞佛自誦。心心
頂戴。喜躍受持。
此乃釋結流通本戒也。諸佛子下。誡聽本受戒法
三世諸下。引證以勸誦也。言諸佛子。汝等聽我所
說十重。四十八輕戒法。實三世諸佛相傳而誦。過
去諸佛已誦。未來諸佛當誦。現在諸佛今誦。我今
亦隨諸佛如是而誦。是故汝等一切大眾。若國王。
王子之仁君。文武百官之良臣。此皆居塵不染。尊
重佛法之佛弟子。比丘。比丘尼。乃是出家受法弟
子。信男。信女。乃即在家淨信弟子。既皆受持菩薩
戒者。悉應受持讀誦解說書寫此本佛性常性戒
卷。流通三世一切眾生。展轉流布。化化不絕。為急
務也。得見千佛等者。正明流通戒法之益。所言展
轉流布。化化不絕者。是何利益。蓋謂得見千佛。佛
佛授受。以佛佛授受故。乃得生生世世。不墮惡道
八難苦處。此上滅罪之益。向下獲福之益。問。既不
墮諸難處。當生何處。答。常生在人道天中。乘願力
而修道也。我今等者。此下舉法結勸。謂我釋迦如
來。今在此道樹下。示現成道。示轉法輪。初結波羅
提木叉。十重。四十八輕戒者。乃是略開過去七佛
所說。一切眾生修因證果心地法戒。汝等大眾應。
當一心學此十重波羅提木叉戒。以是勸汝歡喜
奉行。勿自怠耳。此是略言。如大部內之無相天王
品勸學文中。則一一廣明也。三千學士。即在會諸
菩薩。總該天龍八部。道俗貴賤而言。時坐聽者。聞
佛自誦十重。四十八輕戒法。悉皆心心頂戴其言。
喜躍受持。不敢忘失佛性種子也。
○二總結本品。
爾時釋迦牟尼佛。說上蓮華臺藏世界。盧舍那佛心
地法門品中。十無盡戒法品竟。千百億釋迦亦如是
說。從摩醯首羅天王宮。至此道樹下住處說法品。為
一切菩薩。不可說大眾。受持讀誦。解說其義。亦如是
千百億世界。蓮華藏世界。微塵世界。一切佛心藏。地
藏。戒藏。無量行願藏。因果佛性常住藏。如是一切佛
說。無量一切法藏竟。千百億世界中。一切眾生受持。
歡喜奉行。若廣開心地相相。如佛華光王七行品中
說。
此總結顯一佛。多佛。本佛。迹佛。所說心地戒法。以
勸流通大略之義。爾時釋迦至法品竟一節。乃結
此界一佛所說法也。言爾時者。即上囑付大眾。聽
受心地戒法之好時也。釋迦牟尼佛者。乃我娑婆
教主化身如來。說上蓮華臺藏世界。盧舍那佛所
傳心地法門品中。十無盡戒法品。如是行布圓融。
一一事理。已說究竟。而千百億釋迦。亦悉如此娑
婆教主所說不異。皆從摩醯首羅天王宮中。至此
苦提樹下。及諸住處所說法品。亦無有異。而為一
切菩薩。不可說之大眾。如是大眾。各各受持讀誦
書寫解說其義。亦如婆婆大眾受持不二。不但此
也。如千百億世界中佛。乃至微塵世界中佛。是一
切世界內本佛。迹佛。及迹迹佛。此之一切諸佛所
說之三十心。心藏。十地。地藏。十重四十八輕。光明
金剛寶戒。戒藏。三賢。十聖。所起無量一切妙行。行
藏。所發無量無邊百千大願。願藏。百劫修行勝因。
因藏。成等正覺佛果。果藏一切眾生本覺佛性之
常住藏。如是心地戒行願因果。七種為別。佛性一
種是總。常住二字。即是讚詞。讚此佛性。雖隨緣立
名。而性無遷改。如在心言。名為不生不滅清淨本
心。在地。名為真如平等理地。在戒。名為光。明金剛
寶戒。在行。名為普賢萬行。在願。名為諸大願王。在
因。名為本源自性深因。在果。名為究竟無上菩提。
涅槃妙果。故言佛性常住。俱言藏者。謂此八種。廣
博包含。圓融徧攝。具足一切。無有窮盡。如是上言
一切諸佛所說此心地等。無量一切法藏究竟。而
<pb n="766"/>
千百億世界之中。一切眾生。受持歡喜。一一奉行。
亦如此界眾生。等無有異。如是本佛。迹佛。迹迹之
佛。說法度生大略如此。若乃廣開心地相相之義。
則又在大部之中。如佛華光王七行品中。詳其所
說。重言相相。依一心地相。廣開無量相也。
○三總讚流通（三）　初讚持戒益　二勸觀戒體
　三勸護回向。
○初讚持戒益。
明人忍慧強。能持如是法。未成佛道間。安獲五種利
一者十方佛。愍念常守護。二者命終時。正見心歡喜。
三者生生處。為諸菩薩友。四者功德聚。戒度悉成就。
五者今後世。性戒福慧滿。此是諸佛子。智者善思量。
此乃讚獎持戒利益之義。言明人者。乃即超越愚
夫之類者也。忍慧二字。即顯明人能護持戒之體
用也。謂此明人。能具忍慧二強之德。以有忍強力
故。則不被物轉也。有慧強力故。則能轉於物也。如
是之人。能持心地戒法。此人決定當來成佛無疑。
且未成佛道間。先已安然自獲五種殊勝利益。何
名五益。一者佛護益。謂持戒人。現前即感十方諸
佛。俯加愍念。常為守護。使其進道無魔。得以紹隆
佛種故。二者善終益。此人繇持佛戒。臨命終時。乃
得正見。心生歡喜。遠離顛倒夢想。無惡境現前故。
三者好侶益。此人生生世世。在在處處。同行同住。
為諸菩薩道友。以無惡黨混同故。四者德備益。此
人無量功德品聚。繇持十重。四十八輕。光明金剛
戒度。悉能成就。無一法不足故。五者道成益。此人
從今向後。自性戒體。福慧圓滿。得名稱兩足尊故。
前四種益是因。後一種益是果。此五種利。是持戒
諸佛子所得。明智之人。當於此實相心地戒法。思
量體會而修行也。
○二勸觀戒體。
計我著相者。不能信是法。滅壽取證者。亦非下種處。
欲長菩提苗。光明照世間。應當淨觀察。諸法真實相。
不生亦不滅。不常復不斷。不一亦不異。不來亦不去。
如是一心中。方便勤莊嚴。菩薩所應作。應當次第學。
於學於無學。勿生分別想。是名第一道。亦名摩訶衍。
一切戲論惡。悉從是處滅。諸佛薩婆若。悉由是處出。
此乃觀察實相戒體之義。承上既是智者。當於此
戒體性。善為思量。勿使錯亂而修。所以者何。若計
我之外道。著相之凡夫。如是等人。俱為根塵所縛。
不能信是無受而受。無持而持。清淨之戒法也。何
故。以著我取相者。不能善思量故。不但凡外不能。
縱使躭空守寂。滅壽取證。聲聞二乘之人。亦非是
下菩提種處。所謂焦芽敗種之流也。然佛戒平等。
豈偏絕彼。奈彼等人。不善思量。故皆無分。設凡夫
外道。欲長此菩提心苗。使智慧光明能照察世間
者。應當於此心地戒中。發起無礙清淨之慧。靜觀
靜察。諸法之中。真而無妄。實相之理。即本吾人圓
滿清淨戒體。此法不屬緣生。亦復不屬緣滅。以是
一切諸法緣會而生。此之真而無妄。實相戒體。本
來無動。一切諸法。緣盡而滅。此之真而無妄。實相
戒體。本來無倒。故云不生亦不滅。不同凡夫之生
滅也。此戒體性。不但不屬凡夫生滅。亦即不屬外
道斷常。以本剎那無住。而不屬常。萬古恒如。而不
屬斷。故云不常復不斷也。又不但不屬凡夫生滅。
外道斷常等法。即二乘修證等法。總不相關。所謂
類殊難合。而本不一。同體難分。而本不異。迎之莫
知所至。而本不來。追之莫知所從。而本不去。故云
不一亦不異。不來亦不去也。如是之法。既不屬生
滅。斷常。一異。去來。是何法耶。惟在此一心中。當方
便勤莊嚴。一心。即毗盧法界寂滅心。所謂寂滅者。
名為一心。以先悟此心為本因地。復依此心而起
方便道。勤修種種行門。以此莊嚴無上菩提。如是
<pb n="767"/>
慧解。如是妙行。實非凡外小乘思量所能作者。乃
是發大乘心。受大乘戒之諸菩薩所應作也。雖然
名大。非是一口說了就是。必須次第如法善學。始
得相應。云何次第學也。即於研真斷惑之有學處。
真窮惑盡之無學處。於此勿生分別有無想相。以
不生分別處。是名不落二乘之第一道。亦名摩訶
衍之大乘法也。第一道。即上一心。摩訶衍。即上方
便。所以修如是道。則此凡外小乘。一切戲論惡法。
悉從是大道處而滅盡無餘。諸佛智慧。神通。三昧。
薩婆若之妙果。悉繇是處而得顯出。無少欠也。此
之不可思議心地戒法。豈非善思觀察。而能獲滅
罪生善之益哉。
○三勸護回向。
是故諸佛子。宜發大勇猛。於諸佛淨戒。護持如明珠。
過去諸菩薩。已於是中學。未來者當學。現在者今學。
此是佛行處。聖主所稱歎。我已隨順說。福德無量聚。
回以施眾生。共向一切智。願聞是法者。疾得成佛道。
所謂一切惡。從此滅。一切善。從此生。實非小根小
莖。一朝一夕。可能到者。是故受戒諸佛子。當發大
勇猛心。於諸佛淨戒。必護持如明珠。不令一毫損
染。方是佛子持心地中光明金剛寶戒也。過去下。
引證結勸回向流通之義。謂我勸汝等。於此戒法
勇猛護持者。非無證據也。此大戒經。乃過去諸菩
薩既證果者。已於是中學。而未來證果者。當於是
中學。此現在證果者。今於是中學。實三世諸佛。本
因地中所經行處。亦即我本師聖主舍那。常所稱
揚而讚歎也。我亦下。舉自證以勸。謂我釋迦如來。
已隨諸佛所說。稱揚讚歎。況汝等新學。倍當勇猛
護持也。回以下四句。總結說心地戒本意。蓋我與
諸佛如是所說心地戒中。廣大無量無邊福德之
聚。為隨順實相。因此以施眾生。俾各各皆以此戒
為因地心。不同凡夫。不類二乘。共向一切諸佛種
智。又願凡聞是心地戒法者。不待來世方證無上
菩提。當下疾得圓成佛果也。上云。眾生受佛戒。即
入諸佛位。豈虗言哉。則所現千釋迦。千百億釋迦。
光光所化。無量無邊。微塵釋迦。於此會歸自心舍
那之本佛。千世界。千百億世界。微塵世界。於此會
歸自體華藏之本境。所說或重或輕。無量無邊戒
法。於此會歸自性尸羅之法門。所度若僧。若俗。若
貴。若賤。無量無邊一切眾生。於此會歸自性有情
之眾生。如是心地妙戒。甚深法門。不可思議不可
思議。普願法界一切有情。世世生生。同發金剛不
壞之心。常隨諸佛修學。共證無上菩提妙果可也。
直解義。唯備自觀。若大智者。應閱雲棲大師戒疏
發隱。
千華本師大和尚。專精弘律。鼎重法門。手著
梵網直解。久布海內。甲申冬日。於會稽戒壇。更殫精
思。重加刪潤。命顯較正。兼董剞劂。永為定本。乙酉
秋仲刻成。謹誌歲月於後。
婁東大戒弟子願雲戒顯拜題

佛說梵網經直解卷下之二（終）

<article id="n698">梵網經直解事義</article>

No. 698
<sarticle>附直解事義</sarticle>

<other>上卷之一</other>
翻譯
翻譯者。謂翻梵天之語。成華夏之言。譯者。易也。周禮
設四官以達四方之事。東曰寄。南曰象。西曰狄鞮。北
曰譯。今翻西語而云譯者。以經傳漢世。譯官多事北
<pb n="768"/>
方。兼善西語。故易梵言曰譯。
五住
五住者。謂即五住地煩惱也。三界見惑為一住。即見
一切住地。三界思惑分為三住。即欲愛住地。色愛住
地。有愛住地也。根本無明為一住。即無明住地。由此
五惑。能令眾生住著生死。故名住地也。△見一切住
地者。乃三界分別見惑。由意識對法塵分別。起諸邪
見。住著三界故。△欲愛住地者。乃欲界思惑。由意根
對內我境起貪愛心。而於欲界住著生死故。△色愛
住地者。乃色界思惑。以諸眾生不了此惑。住著色界
禪定。不能出離故。△有愛住地者。乃無色界思惑。以
不了此惑。住于禪定。不能出離故。△無明住地者。乃
根本無明惑。謂諸聲聞。緣覺。未了此惑。沈滯真空。住
於方便土中。大乘菩薩方能除斷。由餘惑未盡。住實
報土。故名無明住地也。
二死
二死者。一分段生死。分。即分限。段。即形段。謂六道眾
生。隨其業力。所感果報身命。身。則有長有短。命。則有
壽有夭。而皆流轉生死也。△二變易生死。謂諸聲聞。
緣覺。菩薩。雖離三界內分段生死。而有方便等土變
易生死。如初住為因。後住為果。又後住為因。後後住
為果。以其因移果易。故名變易生死也。
海有十德
海有十德者。海以深廣為名。謂佛智海。深廣無涯。以
喻十地菩薩。入佛智海十德之相。故以十德表之。△
一次第淵深德。△二不受死屍德。△三餘水入中皆
失本名德。△四普同一味德。△五無量珍寶悉蘊其
中德。△六無能至底德。△七廣大無量德。△八大身
所居德。△九潮不過限德。△十普受大雨無有盈溢德。
六十二見
六十二見者。謂於五蘊法上起執我見。如執色大我
小。我在色中。色小我大。色在我中。離色是我。即色是
我。如執色蘊有四我見。受想行識。各有如是四我見。
五四成二十見。過去二十。現在二十。未來二十。共六
十。加斷常二根本。合六十二見。
三十六物
三十六物者。一髮。二毛。三爪。四齒。五眵。六淚。七涎。八
唾。九屎。十尿。十一垢。十二汗。已上為外相。十三皮。十
四膚。十五血。十六肉。十七筋。十八脈。十九骨。二十髓。
二十一肪。二十二膏。二十三腦。二十四膜。已上為內
相。二十五肝。二十六膽。二十七腸。二十八胃。二十九
脾。三十腎。三十一心。三十二肺。三十三生臟。三十四
熟臟。三十五赤痰。三十六白痰。此上為內舍。
五種不淨之身
五種不淨之身者。一生處不淨。是身為臭穢。不從蓮
花生。二種子不淨。是身種不淨。父母邪想有。三自性
不淨。四大不淨聚。海水洗不潔。四自相不淨。常流出
不淨。如囊盛穢物。五究竟不淨。諦觀於此身。終必歸
死處。
四滿成佛
四滿成佛者。一者。信滿成佛。謂依種性地。決定信於
諸法。不生不滅。清淨平等。無可願求是。為信滿成佛。
即文中求求至心。無生空一願之義。△二者解滿成
佛。謂依解行地。深解法性。無造無作。不起生死想。不
起涅槃想。心無所怖。亦無所欣。是為解滿成佛。即文
中觀觀入定照。無量見縛等義。△三者。行滿成佛。謂
依究竟菩薩地。能除一切無明諸障。菩提行願。皆悉
具足。是為行滿成佛。即文中行滿願故。△四者。證滿
成佛。謂依淨心地。得無分別寂靜法智。及不思議勝
妙功德。是為證滿成佛。即文中佛果便成。觀一諦中
道之義。於四滿中。單舉解慧是願體性者。此種性位。
是信成就發心。起行修行。故云解慧為願體性。為一
切行本源也。
<pb n="769"/>
五利使
五利使者。即身。邊。邪見。見取。戒禁取也。利。即快利之
義。謂此五種妄惑。動念即生。造次恒有故。使。即驅使
之義。謂諸眾生。於此五種妄惑。驅役心神。流轉三界。
無有出期。二義合言。故名五利使也。△一身見。謂諸
眾生。於名。色。五陰。十二入。十八界中。妄計為身故。△
二邊見。謂即於前身見。或執為斷。或執為常。各執一
邊故。△三邪見。謂諸眾生。邪心取理。撥無因果。斷滅
一切善根故。△四見取。謂諸眾生。於非真勝法中。謬
計涅槃。生心取著。於邪見中。執為正見故。△五戒禁
取。謂諸外道。於非戒中。謬計為戒。如雞狗等邪戒。以
為真戒。取以進行故。
五鈍使
五鈍使者。即貪瞋癡慢疑也。鈍。即遲鈍。使。即役使。謂
此五種妄惑。由推前身見等五種利使而生。對利說
鈍。故名鈍使也。△一貪使者。謂貪著世間色欲財寶。
恣縱心情。引取而無厭足故。△二瞋使者。謂眾生於
違情境上。起諸瞋恚忿怒。惱亂自他故。△三痴使者。
謂諸眾生。迷心緣境。於一切法。不能明了故。△四慢
使者。謂諸眾生。自恃種姓富貴。有德有才。輕蔑於他
故。△五疑使者。謂諸眾生。迷心乖理。於諸法猶豫不
決。不能通達故。由此五惑之所驅役。流轉三界。故名
使也。
百三昧
百三昧者。大智度論具明百八三昧。茲言百者。略舉
大數也。△首楞嚴三昧。於諸三昧行相。悉能分別了
知。究竟一切魔惱。不能破壞故。△寶印三昧。於一切
三昧。悉能印證。然諸寶中。法寶為最故。△師子戲三
昧。於諸三昧。出入自在。如師子戲。能制羣獸故。△妙
月三昧。能除無明黑暗。諸法邪見故。△月幢相三昧。
如大將以寶幢。作月之像。見者悉皆順從故。△出諸
法三昧。能令一切三昧。出生增長故。△觀頂三昧。入
是三昧。徧見諸三昧故。△畢法性三昧。決定知諸法
性。而得定相故。△畢幢相三昧。決定持諸三昧法幢。
最為尊勝故。△金剛三昧。智慧堅固。能破諸三昧故。
△入法印三昧。持此法印。能入諸法實相故。△三昧
王安立三昧。於諸三昧中。安住自在故。△放光三昧。
能放種種光明。照諸三昧故。△力進三昧。於諸三昧。
得自在力。變現度生故。△高出三昧。諸三昧性。從心
而出。福德智慧。悉增長故。△必入辯才三昧。能辯說
一切三昧。知眾生語言經論等。分別無礙故。△釋名
字三昧。能解諸法三昧名義故。△觀方三昧。以平等
心。觀十方眾生。皆得度脫故。△陀羅尼即三昧。持諸
三昧印。分別諸三昧。皆有陀羅尼故。△無誑三昧。不
生愛。恚。無明。邪見。於諸三昧。都無迷悶之事故。△攝
諸法海三昧。能攝三乘諸法故。△徧覆虗空三昧。或
放光明。或以音聲。充徧無量虗空故。△金剛輪三昧。
持三昧輪。入一切法。所至無礙故。△實斷三昧。持此
法寶。能斷一切三時煩惱諸垢故。△能照三昧。以智
慧明。照了諸法故。△不求三昧。照諸法如幻。於三界
愛欲。悉斷無求故。△無住三昧。照諸法念念無常。無
有住相故。△無心三昧。心心數法。皆悉不行故。△淨
燈三昧。離垢慧燈。清淨明發故。△無邊明三昧。以智
慧明。普照無邊世界故。△能作明三昧。如燈入暗。無
不明了故。△普照明三昧。如寶珠光。四邊普照故。△
堅淨諸三昧。清淨堅牢。垢法無染故。△無垢明三昧。
離無明愛欲煩惱諸垢。明照一切三昧。故。△歡喜三
昧。能生無量法歡喜樂故。△電光三昧。於無始來所
失之道。還復能得。如電光蹔現。行者得路故。△無盡
三昧。滅諸法無常等相。入不生滅真實之理故。△威
德三昧。有無量威德自在莊嚴故。△離盡三昧。見諸
三昧。無有窮盡離一切斷滅之見故。△不動三昧。知
諸法實相。寂然不動故。△不退三昧。住是三昧。不退
<pb n="770"/>
轉故。△日燈三昧。能照種種法門。如日燈破暗故。△
月淨三昧。慧照圓明。如月除瞑故。△淨明三昧。明照
諸法。無有障礙故。△能作明三昧。能與般若智相應。
於諸三昧門。而作光明故。△作行三昧。能發起先所
得諸三昧故。△知相三昧。見一切三昧中。有實智慧
之相故。△如金剛三昧。能破煩惱結使。無有遺餘故。
△心住三昧。能攝散心不動轉故。△普明三昧。神通
光明。普照諸法故。△安立三昧。於一切功德善法中
安立。堅固不動故。△寶聚三昧。能轉一切國土。皆成
七寶故。△妙法印三昧。得諸佛菩薩。深妙功德智慧
之法。印諸三昧故。△法等三昧。能照眾生諸法。悉皆
平等故。△斷喜三昧。厭離苦。空。無我。不淨之相。不起
樂著之想故。△到法頂三昧。以般若方便之力。而到
於法山之頂故。△能散三昧。能於空慧相應。而能破
散諸法故。△分別諸法句三昧。能分別諸法語言文
句。為眾生說。詞無礙故。△字等相三昧。觀諸字諸語。
悉皆平等故。△離字三昧。謂不見字在義中亦不見
字在字中故。△斷緣三昧。於苦樂三受。遠離不著。心
滅緣斷故。△不壞三昧。了法畢竟空寂。戲論不能破。
無常不能轉故。△無種相三昧。了法無相。而不見諸
法種種之相故。△無處行三昧。於三界火宅。菩提涅
槃。畢竟空寂。不依止故。△離[朦-卄+((並-(前-刖))-一)]昧三昧。於微翳無明
等。悉皆除盡故。△無去三昧。不見一切諸法去來之
相故。△不變異三昧。觀一切法。不見有變異之相故。
△度緣三昧。於六塵中諸煩惱緣。悉皆度脫故。△集
諸功德三昧。修集一切善根功德。初中後夜。無休息
故。△住無心三昧。住諸法實相中。但隨智慧。不隨於
心故。△淨妙華三昧。於諸三昧中。開諸功德華。自在
莊嚴故。△覺意三昧。令諸三昧變成無漏。與七覺相
應故。△無量辯三昧。以無量辯才。樂說無礙故。△無
等等三昧。觀一切法。皆同佛法。與無等等般若波羅蜜
相應故。△度諸法三昧。能入三解脫門。超出三界。度
三乘眾生故。△分別諸法三昧。能分別善。不善。有漏
無漏。有為。無為等相故。△散疑三昧。除一切疑網。得
一切諸法實相故。△無住處三昧。不見諸法定有住
處故。△一莊嚴三昧。能觀諸法。皆以一相智慧莊嚴
故。△生行三昧。觀種種行。入。住。出相。皆空不可見故。
△一行三昧。與畢竟空相應。更無餘行故。△不一行
三昧。以此三昧。兼行餘行故。△妙行三昧。不見諸三
昧二相。即是畢竟空相應三昧故。△達一切有底三
昧。以無漏智。通達三有。乃至非有想。非無想之底。悉
皆令其散壞故。△入名語三昧。於一切諸法名字語
言。無不解了故。△離音聲字語三昧。觀一切法。皆無
音聲語言。常寂滅相故。△然炬三昧。以智慧炬。照一
切法。無錯無著故。△淨相三昧。謂能清淨具足莊嚴
三十二相。及觀諸法總相。別相。無無相故。△破相三
昧。於諸三昧相。無住無著故。△一切種妙足三昧。能
以諸功德。種種莊嚴。禪定。智慧。悉皆具足故。△不喜
苦樂三昧。於世間苦樂諸境。皆不喜樂故。△無盡相
三昧。觀一切法。不斷不常。無壞無盡故。△陀羅尼三
昧。住是三昧。則能持諸三昧。而聞持等諸陀羅尼。皆
自然而得故。△攝諸邪正相三昧。謂於正定。邪定。不
定聚。一切眾生。都無所棄。一心攝取。而不見有邪正
等相故。△滅憎愛三昧。於可喜。不可喜法中。不生愛
瞋故。△逆順三昧。於諸法中。逆順自在。能破一切邪
逆眾生。能順一切可化眾生。而又不著逆順之相故。
△淨光三昧。於諸三昧。光明清淨。諸煩惱垢。皆不可
得故。△堅固三昧。以與諸法實相智慧相應。皆悉堅
固故。△滿月淨光三昧。清涼智光。能滅三毒之火故。
△大莊嚴三昧。以七寶香。莊嚴恒沙佛國處故。△能
炤一切世間三昧。三世間一切諸法。皆悉能炤故。△
三昧等三昧。觀諸三昧。無有淺深。與諸法相。皆悉平
等故。△攝一切有諍無諍三昧。於一切法。不見是法
<pb n="771"/>
如是不如是。於眾生中。亦無好醜諍論。但隨心行而
攝受度脫故。△不樂一切住處三昧。謂不樂住世間。
以世間無常故。不樂住非世間。不著於空故。△如住
定三昧。如。即有無不二之義。謂知一切法如實相。不
見有法過此如者故。△壞身衰三昧。以智慧力。分分
破壞身諸衰相故。△壞語如虗空三昧。不見諸三昧
語業。依聲而有故。△離著虗空不染三昧。菩薩修行
般若波羅蜜。觀諸法畢竟空。不生不滅。於此虗空三
昧之相。亦不染著故。
百法明門
百法明門者。具有百八。今舉百者。略而言也。本行集
經云。佛寄兜率天。作護明菩薩。將欲下生時。說此留
與諸天。以作憶念。後下生也。△百八者。所謂正信法
明門。不破堅牢心故。△淨心法明門。謂無穢濁故。△
歡喜法明門。謂安隱心故。△愛樂法明門。令心清淨
故。△身行正行法明門。身三惡業清淨故。△口行淨
行法明門。斷口四惡故。△意行正行法明門。斷貪等
三毒故。△念佛法明門。觀佛清淨故。△念法法明門。
觀法清淨故。△念僧法明門。得道堅牢故。△念施法
明門。不望果報故。△念戒法明門。一切願具足故。△
念天法明門。修廣大心故。△慈法明門。隨處善根攝
勝故。△悲法明門。不害眾生故。△喜法明門。捨一切
不喜事故。△捨法明門。厭離五欲故。△無常觀法明
門。觀三界慾故。△苦觀法明門。斷一切願故。△無我
觀法明門。不染著我故。△寂定觀法明門。不擾亂心
意故。△慚愧法明門。內心寂定故。△羞恥法明門。能
滅外惡故。△實法明門。不誑天人故。△真法明門。不
誑自身故。△行法明門。隨順法行故。△三歸法明門。
淨三惡道故。△知恩法明門。不捨善根故。△報恩法
明門。不欺負他故。△不自欺法明門。不自譽故。△為
眾生法明門。不毀呰他故。△為法法明門。如法而行
故。△知時法明門。不輕言說故。△攝我慢法明門。智
慧滿足故。△不生惡心法明門。自護護他故。△無障
礙法明門。心無疑惑故。△信解法明門。決了第一義
故。△不淨觀法明門。捨慾染心故。△不諍鬪法明門。
斷瞋訟故。△不癡法明門。斷殺生故。△樂法義法明
門。求法義故。△愛法明門。得法明相故。△求多聞法
明門。正觀法相故。△正方便法明門。真正行故。△知
名色法明門。除諸障礙故。△除因見法明門。得解脫
故。△無怨親心法明門。於怨親中。生平等故。△除方
便法明門。知諸苦故。△諸大平等法明門。斷一切和
合法故。△諸入法明門。修正道故。△無生忍法明門。
證滅諦故。△身念處法明門。諸法寂靜故。△受念處
法明門。斷一切諸受故。△心念處法明門。觀心如幻
故。△法念處法明門。智慧無翳故。△四正勤法明門。
斷一切惡成諸善故。△四如意足法明門。身心輕安
故。△信根法明門。不隨他語故。△進根法明門。善得
諸智故。△念根法明門。善作諸業故。△定根法明門。
心得清淨故。△慧根法明門。現見諸法故。△信力法
明門。過諸魔力故。△進力法明門。謂不退轉故。△念
力法明門。謂不共他故。△定力法明門。斷一切念故。
△慧力法明門。謂離二邊故。△念覺分法明門。如
諸法智故。△擇法覺分法明門。炤明諸法故。△精
進覺分法明門。謂善知覺故。△喜覺分法明門。謂得
諸定故。△除覺分法明門。知一切法平等故。△捨覺
分法明門。厭離一切法故。△正見法明門。得漏盡聖
道故。△正分別法明門。斷一切分別。無分別法故。△
正語法明門。斷名字音聲如響故。△正業法明門。無
業無報故。△正命法明門。除滅一切惡道故。△正行
法明門。謂至彼岸故。△正念法明門。不念一切法故。
△正定法明門。無散亂故。△菩提心法明門不斷三
寶故。△依倚法明門。不樂小乘故。△正信法明門。得
最勝佛法故。△增進法明門。成就一切善根法故。△
<pb n="772"/>
檀度法明門。教化眾生。遠離慳貪故。△戒度法明門。
教化破戒眾生。遠離惡道故。△忍度法明門。教化眾
生。捨瞋恚慢故。△進度法明門。教化眾生。遠離懈怠
故。△禪度法明門。教化散亂眾生故。△智度法明門。
教化愚癡眾生。斷無明黑暗故。△方便法明門。應機
說法故。△四攝法法明門。普攝眾生故。△教化眾生
法明門。不生疲倦故。△攝受正法法明門。斷一切眾
生諸煩惱故。△福聚法明門。利益眾生故。△修禪法
明門。滿足十力故。△寂定法明門。成就如來諸三昧
故。△慧見法明門。大智滿足故。△入無礙辯法明門。
法眼成就故。△入一切行法明門。佛眼成就故。△成
就陀羅尼法明門。悉能受持佛法故。△得無礙辯法
明門。令一切眾生皆歡喜故。△無生法忍法明門。謂
得受記故。△不退轉地法明門。具足往昔諸佛法故。
△從一地至一地智法明門。謂灌頂成就一切智。乃
至得成阿耨多羅三藐三菩提故。
<other>上卷之二</other>
九十五種
九十五種者。西域外道。有九十五種。束為十一宗。一
數論師。計神我諸諦。二勝論師。計六句義。三塗師。
計自在天。四韋陀師。計那羅延天。五安茶論師。計本
際。六時散外道。計物從時生。七方論師。計方生人。人
生天地。八路伽耶。計色心法。皆極微作。九口力論師。
計虗空為萬物因。十宿作論師。計苦樂隨業。十一無
因論師。計自在生。
三細
三細者。對六麤而言。即根本無明之惑也。一業相。即
從真起妄。初動之相也。然本覺心源。離念寂靜。因無
明故。覺成不覺。遂成業相。二能見相。即見初動之相
也。亦名轉相。謂依初動業識。轉成能見之相也。三境
界相。即轉相分別初動之境界也。亦名現相。繇前轉
相。則境界妄現也。
六麤
六麤者。繇三細而生。故名六麤。一智相謂依第三境
界相。不了自心所現。妄起分別。於染淨境。起愛不愛
故。二相續相。謂依前智相分別。於愛不愛境。生樂生
苦。覺心起念。相續不斷故。三執取相。謂依前相續緣
念苦樂等境。心起著故。四計名字相。謂依前執取分
別。假名言說之相故。五起業相謂依前名字。執取生
著。造種種業故。六業繫苦相。苦。即生死之苦。謂依前
起業繫縛。則有生死逼迫之苦。不得自在故。
二十五諦
二十五諦者。一冥性。二智大。三我心。四五唯量。即色
聲香味觸五塵也。五五大。即地水火風空也。六五知
根。即眼耳鼻舌身也。七五作業根。即手足口。大遺。小
遺也。八心平等根。即意根也。九神我主諦。合有二十
五法。
三淨土
三淨土者。一常寂光土。亦名法性土。此即法身如來
所依理土。通為諸土體故。△二實報莊嚴土。此即報
身如來所受用土。有二。一者。自受用土。即以所修自
利。行滿。從初成佛。盡未來際。變為純淨佛土。眾寶莊
嚴者是。二者。他受用土。是即所修化他行滿。乃隨十
地菩薩所宜居處。或大。或小。或勝。或劣。變成淨土者
是。△三變化土。亦名凡聖同居土。即是應身如來變
化之土。謂佛以不思議神力。隨諸眾生善惡之業。變
現淨穢之土。方便設化故。
五怖畏
五怖畏者。一不活畏。謂諸初學菩薩。雖行布施。不能
盡己所有。即恐自己不能過活而生怖畏。此即登地
菩薩。因深果勝。於所受用。不假營為。自然周足。但為
利益眾生而行布施。故無不活畏。△二惡名畏。初學
菩薩。雖欲與諸眾生同事。而攝化之。然入諸酒肆等。
<pb n="773"/>
恒懼譏謗。不能安行自如。而生怖畏。登地菩薩。為度
有情。以大悲心。隨類受生。饒益一切。處天宮不為樂。
入地獄不為苦。婬房酒肆。去住無礙。故無惡名畏。△
三怖死畏。初學菩薩。雖欲用廣大心。內外俱施。然有
時以財施。而於身命顧惜。不能自捨。而生怖畏。登地
菩薩。成就法身慧命。了無生死壽夭。延萬劫不為長。
促一念不為短。但為度脫有情。隨機示現長短壽命
之相。心無罣礙。故無怖死畏。△四惡道畏。初學菩薩。
懼生惡道。於不善法。分別對治。令其不生。常生怖畏。
登地菩薩。或修禪觀之行。或起利生之心。雖有思惟。
離諸散亂。隨願度生。平等無礙。故無惡道畏。△五大
眾威德畏。初學菩薩。或於王庭執理之處。或於善解
法義人前。申宗敵論。唯恐有失。而生怖畏。登地菩薩。
具足一切。悲智雙運。或現神通。或說妙法。或入禪定。
或行苦行。所作業行。一切真實。百萬人天。縱任無礙。
故無大眾威德畏。
四明五明論
四明五明論者。一聲明。聲。即聲教。明。即明了。謂世間
文章算數建立之法。皆悉明了通達故。二因明。因。即
萬法生起之因謂世間種種言論。及圖書印璽。地水
火風。萬法之因。皆悉明了通達故。三毉方明。即毉治
之方法也。謂世間種種病患。或癲癇蠱毒。四大不調。
鬼神呪咀。寒熱諸病。皆悉曉了其因。通達對治故。四
工巧明工。即工業。巧。即巧妙。謂世間文詞讚咏。乃至
營造城邑。農田商賈。種種音樂。卜。算。天文。地理。一切
工業巧妙。皆悉明了通達故。五內明。內即佛法內教
也。謂以持戒。治破戒。禪定。治散亂。智慧。治愚痴。乃至
種種染淨。邪正。生死。涅槃對治之法皆悉明了通達
故。言四明者。除內明也。
二十五有
二十五有者。四部洲為四有。及修羅。地獄。餓鬼。畜生。
為八有。並欲界四王。忉利。夜魔。兜率。化樂。他化六天。
為十四。加色界四禪。為十八。及摩醯首羅大梵王天。
與無想天。並五那含天。為二十一。合無色界四空天。
共成二十五有。
見惑
見惑者。分別曰見。謂意識對法塵。非理籌度起諸邪
見。如外道計斷計常。乃至有無等見。名見惑。惑者。迷
惑也。謂諸眾生。於一切法。不了自性本空。妄生執著。
惑於正道。流轉生死也。此見惑。開為八十八使。以五
利五鈍十惑。於三界中。以三四諦攝。三苦下具有十
惑。成三十。三集。三滅下。除身見。邊見。戒取。各具餘七
惑。成四十二。合前有七十二。三道諦下。除身見。邊見。
各具餘八惑。成二十四。合前有九十六。又於上二界
四諦下。各除瞋惑。去此八瞋。止有八十八也。
思惑
思惑者。俱生日思。為眼耳鼻舌身意六根。對於色聲
香味觸法六塵。貪愛染著。迷而不覺。是名思惑。依法
數中。唯取五鈍使中貪瞋痴慢四惑。於三界九地中。
欲界一地。四惑全有。上二界八地除瞋。唯貪痴慢。於
此九地。地地分為九品。九九成八十一品思惑也。
塵沙惑
塵沙惑者。即界外四十二品無明分劑頭數。又以理
事論。理惑。即見思。能障真諦之理故。事惑。即塵沙。能
障化導覆俗諦之法故。
轉善作惡
轉善作惡者。華嚴經。無厭足王。隱菩薩相。現王者身。
居多羅幢城。示惡持威。嚴刑酷法。折伏剛強暴惡眾
生。可治者治。可攝者攝。罰其罪惡。決其諍訟。撫其孤
弱。皆令永斷殺盜邪婬。此則名為轉善作惡也。
轉惡作善
轉惡作善者。涅槃經波羅柰國有屠兒。名曰廣額。日
以殺羊為事。舍利弗往化之。即回心受戒。放下屠刀。
<pb n="774"/>
自言我是千佛中一數也。
以男為女
以男為女者。維摩居士示疾。佛敕文殊往問。舍利弗
隨之。彼有天女。妙入不思議境界。舍利弗謂言。汝何
不轉女身。天女曰。我從十二年來。求女人相。了不可
得。當何所轉。即時天女以神通力。變舍利弗令如天
女。天自化身如舍利弗。而問言。何不轉女身。舍利弗
以天女相而答言。我今不知何轉而變為女身也。
以女為男
以女為男者。法華經。龍女獻寶珠。世尊納受。即往南
方無垢世界。成等正覺也。
願生樂土
願生樂土者。佛世有王。名頻婆娑羅。其王夫人。名韋
提希。其子阿闍世。逆父禁母。母在禁中。一心遙想如
來。以求救拔。果感如來為說十六觀經。令彼發願往
生樂土。
誓願度生
誓願度生者。彌陀因中為法藏比丘。廣發四十八願
願我來世。我國中無有地獄。餓鬼。禽畜。以至蜎飛蝡
動之類。不得是願。終不作佛。如是願願度生。同歸安
養也。
願為閻羅天子
願為閻羅天子者。梁皇懺云。昔毗沙門國王。與韋陀
始王共戰。兵力不如。因發誓願。願我後生為地獄主。
治此罪人。十八大臣亦如是願。後果如之。閻羅天子。
即毗沙國王是。十八大臣。即十八獄王是也。
八十種好
八十種隨形好者一無見頂相。二鼻高孔不現。三眉
如初月。四耳輪輻相埵成。五身堅實如那羅延。六骨
際如鈎鎖。七身一時回如象王。八行時足去地四寸
印文現。九爪如赤銅色。十膝骨堅著圓好。十一身清
潔。十二身柔輭。十三身不曲。十四指長纖圓。十五指
文覆藏。十六脈深不現。十七踝不現。十八身潤澤。十
九身自持不逶迤。二十身滿足。二十一容儀備足。二
十二容儀滿足。二十三住處安。無能動者。二十四威
振一切。二十五一切樂觀。二十六面不長大。二十七
正容白不撓色。二十八面具滿足。二十九脣如頻婆
果色。三十言深音遠。三十一臍深圓好。三十二毛右
旋。三十三手足滿。三十四手足如意。三十五手文明
直。三十六手文長。三十七手文不斷。三十八一切惡
心眾生。見者和悅。三十九面廣姝好。四十隨眾生意。
和悅與語。四十一毛孔出香氣。四十二口出無上香。
四十三威儀如師子。四十四進止如象王。四十五行
法如鵝王。四十六頭如摩陀那果。四十七一切聲分
具足。四十八四牙白利。四十九舌色赤。五十舌薄廣。
五十一毛紅色。五十二毛軟淨。五十三廣長眼。五十
四孔門相具。五十五手足赤白如蓮花色。五十六臍
不出。五十七腹不現。五十八細腹。五十九身不傾動。
六十身持重。六十一其身大。六十二身長。六十三手
足軟滑。六十四四邊光各一丈。六十五光炤身而行。
六十六等視眾生。六十七不輕眾生。六十八隨眾生
音聲。不增不減。六十九說法不著。七十隨眾生語言
說法。七十一發音報眾聲。七十二次第有因緣說法。
七十三一切眾生不能盡觀相。七十四觀無厭足。七
十五髮長好。七十六髮不亂。七十七髮旋好。七十八
髮色青珠。七十九面淨如滿月。八十手足有德相。
三十二相
三十二相者。所謂足下平滿。因持戒故。△千輻輪相。
因修施故。△足跟𦟛相。不欺眾生故。△指纖長相。護
正法故。△指網縵相。不壞他眾故。△手足軟相。施妙
好服故。△七處滿相。施淨飲食故。△鹿王腨相。喜聞
佛法故。△馬陰藏相。覆載他過故。△身如師王相。廣
修善法故。△缺骨平滿相。善化眾生故。△臂肘𦟛相。
<pb n="775"/>
救護怖畏故。△手摩膝相。見善樂助故。△清淨身相。
常修十善故。△食至喉現相。常施病藥故。△師子頰
相莊嚴善法故。△四十齒相。心語平等故。△齒密相。
和合諍訟故。△齒齊相。施珍寶故。△四牙白相。三業
清淨故。△廣長舌相。護口過故。△味中上味相。成就
功德故。△梵音相。常軟語故。△紺色目相。修慈心故。
△牛王睫相。至心求道故。△白毫光相。讚他功德故。
△頂肉髻相。敬父母師故。△身軟柔相。樂說法故。△
身金光相。施敷具故。△孔毛生相。離說世事故。△身
毛上靡相。受師友教故。△髮色金精相。不惡加生故。
△得身如尼拘陀相。常修三昧故。△得那羅身相。喜
作佛像故。
<other>下卷之一</other>
十種大數
十種大數者。一者阿僧祇。梵語阿僧祇。華言無數。謂
從百洛叉。為一俱胝。乃至千千萬萬俱胝等。為一阿
僧祇。△二者無量。謂從阿僧祗阿僧祇。為一阿僧祇
轉。阿僧祇轉阿僧祇轉。為一無量。△三者無邊。謂從
無量無量。為一無量轉。無量轉無量轉。為一無邊。△
四者無等。謂從無邊無邊。為一無邊轉。無邊轉無邊
轉。為一無等。△五者不可數。謂從無等無等。為一無
等轉。無等轉無等轉。為一不可數。△六者不可稱。謂
從不可數不可數。為一不可數轉。不可數轉不可
數轉。為一不可稱。△七者不可思。謂從不可稱不可
稱為一不可稱轉。不可稱轉不可稱轉。為一不可思。
△八者不可量。謂從不可思不可思。為一不可思轉。
不可思轉不可思轉。為一不可量。△九者不可說。謂
從不可量不可量。為一不可量轉。不可量轉不可量
轉。為一不可說。△十者不可說不可說。謂從不可說
不可說。為一不可說轉。不可說轉不可說轉。為一不
可說不可說也。此是不可言說法門。
一行三昧
一行三昧者。出文殊所說摩訶般若經。梵語三昧。華
言調直定。又云正定一行三昧者。惟專一行修習正
定也。謂修行之人。應處空間。捨諸亂意繫心實理。想
念一佛。專稱名字。隨佛方所。端身正向。能於一佛念
念相續而不懈怠。於一念中。即能得見十方諸佛獲
大辯才也。
十禪定
十禪定者。一普光明三昧。謂身土重重。相入周徧。廣
無限故。△二妙光明三昧。謂自他身心境界無礙故。
△三次第佛國土三昧。謂以如幻智。應物動寂。依根
本智。恒無往來。現延促故。△四清淨身心。行三昧。謂
過阿僧祇世界。於諸佛所散花供養。勤求法故。△五
知過去莊嚴藏三昧。謂知過去諸佛。出現劫剎。度生
壽命之次第故。△六智光明藏。三昧。謂未來劫中。說
佛已說法。及未說法。皆悉知故。△七了知一切世界
佛莊嚴三昧。謂能徧入十方世界。見一切佛化莊嚴
故。△八一切眾生差別身三昧。謂人身入。夜叉身出。
乃至剎那入。三世起故。△九法界自在三昧。謂自身
毛孔。入三昧而作諸佛事。得法界自在故。△十無礙
輪三昧。謂住無礙三業。徧入佛土。成眾生智。轉淨法
輪。紹佛種故。
十金剛
十金剛者。華嚴經云。△一者。覺了諸法金剛心。謂菩
薩大願。誓欲了知無量無邊。不可窮盡一切法故。△
二者。化度眾生金剛心。謂菩薩以無上涅槃。度脫無
量無邊眾生出諸趣故。△三者。莊嚴世界菩薩金剛
心。謂十方世界無量無邊。當以諸佛國土最上莊嚴
之具。而莊嚴故。△四者。善根迴向金剛心。謂菩薩以
種種善根。皆悉迴向無上佛果菩提。普及法界眾生
故。△五者。奉事大師金剛心。謂菩薩以善根功德。供
養無量無邊諸佛。悉周徧故。△六者。實證諸佛金剛
<pb n="776"/>
心。謂菩薩於諸法實相之理。非實。非虗。非有。非無。悉
皆真實而證知故。△七者。廣行忍辱金剛心。謂菩薩
或被眾生訶罵楚撻。或截手足。或割耳鼻。或挑其目。
或級其頭。如是一切皆能忍受。無瞋恨故。△八者。長
時修行金剛心。謂未來世劫。無量無邊不可窮劫。我
當盡彼劫中行菩薩道。教化眾生。永無疲倦故。△九
者自行滿足金剛心。謂菩薩建立妙行。以清淨心為
本。能滿一切功德善根。具足無上菩提道故。△十者。
令他願滿金剛心。謂菩薩自行既滿。慈悲之心。轉更
增上為求解脫者。說於涅槃。為求佛法者。說於大乘
之法。悉皆令其心願滿故。
十忍
十忍者。華嚴經云。△一音聲忍。謂聞佛深教。即能曉
了。忍可忍證。無驚怖故。△二順忍。謂於理事。悉能隨
順。諦審此法。忍可忍證。而無違故。△三無生忍。謂了
達諸法。本來無生。亦無有滅。諦審此法。忍可忍證。而
妄念不起故。△四如幻忍。謂了達諸法。皆從因緣和
合而生。如幻如化。性本空寂。諦審此法。忍可忍證。而
無著故。△五如𦦨忍。謂了知一切境界。悉如陽𦦨。無
有真實。諦審此法。忍可忍證。而無執故。△六如夢忍。
謂了諸妄心。皆如夢境。諦審此法。忍可忍證。而不執
故。△七如響忍。謂了一切世間語言音聲。皆由因緣
和合而成。猶如谷響。無有真實。諦審此法。忍可忍證。
而不著故。△八如影忍。謂了達色身。由五蘊積集而
成。本無實體。諦審此法。忍可忍證。而無著故。△九如
化忍。謂了達世間諸法。無而忽有。有即還無。體非真
實。諦審此法。忍可忍證。而無著故。△十如空忍謂了
達世出世間種種諸法。悉如虗空。無有色相。諦審此
法。忍可忍證。而無著故。
十身
十身者。法報化。三合顯是為一身。開法報。為二身。法
報化。為三身。兼隨應。為四身。法身如虗空。徧周滿法
界。無有障礙。諸佛眾生。平等具足。唯一無二。是為圓
身。報身如日光。徧普炤法界。不與二乘等共。然報身
有二種。一自報身。謂如來因地中。修習無量福慧。所
起無邊真實功德。恒自受用廣大法樂故。二他報身。
繇如來平等智。示現微妙清淨功德之身。居純淨土。
為住十地諸菩薩眾。現神通力。轉正法輪。令彼受用
大乘法樂故。應身如日影。徧謂如來身。如日之影。現
於水中。各隨人去。如東行者。見日東去。如西行者。見
日西去。謂諸如來。不捨眾生。如影隨形。現同事攝故。
言五身者。一者小教。丈六金身。謂以如來示現出家。
成道。初於鹿野苑中。轉四諦生滅法。專化二乘而二
乘人。但見丈六金身故。二者。始教。千百億化身。謂如
來次說大乘。廣談實相。而於千百億世界中。示現種
種色身。正化菩薩。兼化二乘。以是眾生所見。各各不
同故。三者。終教。丈六即是真身。謂如來次說大乘。終
極理趣。會一切法。咸歸實相。二乘闡提。悉得成佛。機
緣既熟。所見如來丈六金身。即是真常不遷之身故。
四者。頓教。大乘。丈六即是法身。謂以如來。不從漸次。
唯談圓頓妙理。空有兩忘。色心無礙。大乘菩薩。了一
切法。無非法身故。五者。圓教。具足十身。謂如來稱性
宣揚。圓融法界。如理如智。法法圓融。塵塵無礙。統諸
教差別身。全法界平等體。一切菩提願智等身。無不
具足。
酒有三十六失
酒有三十六失者。四分律云。飲酒犯三十六種失。△
不孝父母。△輕慢師友。△不敬三寶。△不信經法。△
誹謗沙門。△訐露人罪。△恒悅妄語。△誣人惡事。△
傳言兩舌。△惡口傷人。△生病之根。△鬬諍之本。△
惡名流布。△人所憎嫌。△排斥聖賢。△怨黷天地。△
廢忘事業。△破散家財。△恒無慚愧。△不知羞恥。△
無故捶打奴僕。△橫殺眾生。△姦婬他妻。△偷人財
<pb n="777"/>
物。△疏遠善人。△狎近惡友。△常懷恚怒。△日夜憂
愁。△牽東引西。△持南著北。△倒溝臥路。△墮車墜
馬。△逢河落水。△持燈失火。△暑月熱亡。△寒天凍
死。
又智論云三十五失
三十五失者。現世財物虗竭。△眾病之門。△鬬諍之
本。△裸露無恥。△醜名惡露。人所不敬。△無復智慧。
△所應得不得。已得物散失。△伏匿之事。盡向人說。
△種種事業。廢不成辦。△醉為愁本。以多失故。醒乃
慚愧。△身力轉少。△色身敗壞。△不知敬父。△不知
敬母。△不敬師長。△不敬婆羅門。△不敬伯叔一切
尊長。△不尊敬佛。△不敬法。△不敬僧。△結黨惡人。
△疏遠賢人。△作破戒人。△恒無慚愧。△不守六情。
△縱色放逸。△人所憎惡。不喜見之。△貴重親識。共
所𢷤棄。△行不善法。△棄捨善法。△明人智者所不
用信。△遠離涅槃。△狂癡因果。△身壞命終。墮三惡
道。△若得為人。所生之處。常愚癡暗鈍。
諸戒俱喪
諸戒俱喪者。昔有優婆塞治田。因渴誤飲於酒。不覺
酣醉。忍鄰家有雞來其舍。即殺而食之。鄰女往索。又
強與婬。後理官。復妄言不取。只此一飲。五戒俱喪。
為半偈捨全身
為半偈捨全身者。昔菩薩於雪山修道。天帝釋往試
之。化為夜叉。口說半偈云。諸行無常。是生滅法。菩薩
求說後之半偈。夜叉曰。我腹饑虗。何暇為說。菩薩曰。
願為說。我則捨身供養。即敷座請說。夜叉曰。生滅滅
已。寂滅為樂。菩薩聞已。即以此偈徧書於山石樹木
之間。登樹捨身。夜叉以手接之。復其本形。作禮而去。
身然千燈
身然千燈者。報恩經云。如來往昔為轉輪王。好行惠
施。時世饑荒。王乃設大施會。以五百象載上好飲食。
衣服。七寶之具。溥施一切眾生。內使誤取毒井之水
作食。饑民食者。毒發皆死。王乃除毒填井。念財施無
益。法施無窮。繇是擊鼓宣令。四方求法。時有婆羅門。
知解佛法而謂曰。不違供養。當為汝說。王曰。希何供
耶。答曰。大王若能身割千瘡。灌以膏油。然燈供養應
爾。王遂捨諸國土。城邑妻子。臣妾。命旃陀羅[剜-夗+死]肉然
燈。婆羅門為說半偈云。夫生輒死。此滅為樂。王大歡
喜。時天帝釋現身謂曰。汝身然燈。為求生天耶。魔王
耶。梵王耶。王曰。我求無上阿耨菩提。我願不虗身瘡
平復發是願已。身即如故。五百太子。合國臣民。見已
歡喜。皆發阿耨多羅三藐三菩提心。
身為牀座
身為牀座者。法華經。提婆達多品。佛於多劫。嘗作國
王。委政太子。宣令求法。時有阿私仙。來白王言。我有
大乘。名妙法蓮華。若不違我當為宣說。王聞仙言歡
喜踊躍。即隨仙人供給所須。采果汲水。捨薪設食。乃
至以身而為牀座。於時奉事經於千歲。為於法故。精
勤給侍。令無所乏也。
布髮掩泥
布髮掩泥者。昔如來因中。行菩薩行。值燈光佛於泥
塗。布髮掩泥以乘佛足。次即記曰。汝於來世。當得作
佛。號釋迦牟尼。
甞啼賣心肝而學般若
常啼賣心肝者。常啼。即薩陀波崙菩薩。為求般若深
法。賣心肝以興供養。入城聲價。諸魔隱蔽。令眾不聞。
有長者女。獨聞其聲。召曰。願隨所須。以助供養。繇是
菩薩得近善知識。開解妙法。得證甚深般若波羅蜜
門。
鷗去海翁機
鷗去海翁機者。列子云。海上之人好鷗者。每旦之海
上。從鷗鳥遊。鷗之至者。百數不止。其父曰。吾聞鷗鳥
皆從汝遊。可取來與吾玩之。明日之海上。鷗鳥舞而
<pb n="778"/>
不下。
鴿搖羅漢影
鴿搖羅漢影者。昔有鴿為鷹所逐。趨避於舍利弗之
影。猶戰慄不已。遷於佛影。方乃釋然。繇羅漢尚有殺
之習氣。未能如佛之大慈悲也。
旃陀羅
旃陀羅者。梵語旃陀羅。此云屠者。四姓之中。唯此為
惡。行則搖鈴為號。人聞聲者。即遠避之。
譚婆
譚婆者。梵語譚婆。此云食狗肉人。每於路行。狗見而
瞋吠之。
童子南詢
童子南者詢。華嚴經。善財童子。展轉南行。經歷一百
一十城。參五十三善知識。各獲三昧解脫門。
衲僧徧歷千山
衲僧徧歷千山者。唐大隨法真禪師。有僧問。劫火洞
然。這個壞與不壞。答云壞。僧云恁麼則隨他去也。答
云隨他去。其僧疑之。尋師參叩。徧歷千山。至於萬里。
古所謂。一句隨他語。千山走衲僧是也。
投子三登洞山九上
投子三登洞山九上者。雪峰存禪師為大事不明。三
登投子。九上洞山。
巖老躬處癘房而吮洗無忌
巖老者。唐智巖。於石頭城。置癘人坊。為其說法。吮膿
洗穢。無不曲盡。永徽中。終于癘所。顏色不變。異香經
旬。
寬公輿歸病者僧俗不分
寬公者。唐智寬。性慈好惠。瞻病人。不計道俗。及路遠
近。無人治者。即輿來房中。躬自經理。有患癰膿不能
出。口為吮之。遂獲痊可。
飛錫止鬬
飛錫止鬬者。鄧隱峯禪師詣五臺。路淮西。屬吳元濟。
阻兵拒命。官軍與賊交鋒。未決勝負。師乃擲錫空中。
飛身而過。兩軍將士。仰視空中。鬬心頓息。
擲鞋解圍
擲鞋解圍者。睦州陳尊宿。時遇賊兵圍城。人民荒亂。
師作大草鞋一隻。命懸城上。賊兵見之。共相告曰。此
有至人居焉。乃抽兵而去。
<other>下卷之二</other>
十四種大願
十四種大願者。一者。常能念佛親近善知識。二者。常
能捨離諸惡知識。三者。乃至失命因緣不犯佛戒。四
者。常能讀誦大乘經律。問甚深義。如法修學。五者。常
能於無上菩提而生信心。六者。若見眾生有苦惱時
常能救護。七者。常能隨力供養三寶。八者。常能孝順
父母。敬事師長。不敢違忤。九者。常能捨諸懈怠。勤求
佛道。十者。於五塵上諸煩惱生時。能制伏其心。十一
者。眾生無邊誓願度。十二者。煩惱無盡誓願斷。十三
者。法門無量誓願學。十四者。佛道無上誓願成。
在家菩薩六重二十八輕戒
六重戒者。一不殺生。二不偷盜。三不虗說。四不邪婬。
五不宣說四眾過罪。六不酤酒。
二十八輕者。一不能供養父母師長。二躭樂飲酒。三
惡心不能瞻視病苦。四有乞者不能多少分與遣空
還。五見四眾不能承迎禮拜問訊。六見四眾毀所受
戒。心生憍慢。七月六齋日。不受八戒供三寶。八四十
里中有講法處。不能往聽。九受招提僧臥具床坐。十
疑水有蟲。故便飲之。十一險難之處。無伴獨行。十二
獨宿尼寺。十三為於財命。打罵奴婢僮僕。外人。十四
以飱食施四眾。十五畜猫貍。十六畜養象馬牛羊駝
驢。一切禽獸。十七不儲畜僧伽黎衣。鉢。錫杖。十八若
須田作。不求淨水。及陸種處。十九物說價已。捨賤趨
貴。斗秤量物。不令平用。二十於非處非時行欲。二十
<pb n="779"/>
一隱瞞官稅。二十二犯國制。二十三得新穀。菓。蓏。菜
茹。不先供奉三寶先自受。二十四僧若不聽說法讚
歎輒自作。二十五道路若在比丘。沙彌前行。二十六
僧中付食。若偏為師選擇美好過分與。二十七養蠶。
二十八路遇病者不能瞻視。為作方便。付囑所在。
圓覺五性差別
五性者。一凡夫性。謂於事理二障。未得斷滅。名未成
佛。二小乘性。謂諸眾生。永捨貪欲。先除事障。未斷理
障。但能悟入聲聞。緣覺。未能顯住菩薩境界。三菩薩
性。謂諸末世一切眾生。欲泛如來大圓覺海。先當發
願。勤斷二障。二障已伏。即能悟入菩薩境界。若事理
障。已永斷滅。即入如來微妙圓覺。滿足菩提。及大涅
槃。四不定性。謂諸眾生。皆證圓覺。逢善知識。依彼所
作因地法行。爾時修習。便有頓漸。若遇如來無上菩
提正修行路。根無大小皆。成佛果。五外道性。謂諸眾
生。雖求善友。遇邪見者。未得正悟。是則名為外道種
性。邪師過謬。非眾生咎。是名圓覺互性差別。
五濁
五濁者。一劫濁。約四濁立此假名。四濁增劇。聚在此
時。二煩惱濁。五鈍使為體。三災為相故。三眾生濁。謂
見慢果報。立此假名。惡名穢稱為相故。四見濁。五利
使為體。諸見轉增為相故。命五濁。連持色心為體。摧
年減壽為相故。
臨濟發悟於首座
臨濟發悟者。臨濟義玄禪師。初在黃檗會中。時睦州
為首座。乃問臨濟。上座在此多少時。曰。三年。州曰。曾
參問否。曰。不曾問。不知問箇甚麼。州曰。何不問如何
是佛法的的大意。明日檗上堂。師依教而問。三度被
打。後辭去參大愚。於言下大悟。愚令嗣黃檗焉。
昌黎發悟於三平
昌黎發悟者。韓文公問大顛曰。某甲軍州事繁。佛法
有要處。乞師一語。師。良久。公。罔措。時三平為侍者。乃
敲禪床三下。師曰。作麼。平曰。先以定動。後以智拔。公
乃曰。和尚門風高峻。某甲於侍者邊得箇入處。
十無盡句
十無盡句者。所謂眾生不可盡。我願不可盡。世界不
可盡。我願不可盡。虗空不可盡。我願不可盡。法性不
可盡。我願不可盡。涅槃不可盡。我願不可盡。佛出世
不何盡。我願不可盡。諸佛智慧不可盡。我願不可盡。
心緣不可盡。我願不可盡。起智不可盡。我願不可盡。
世間道種。法道種。智慧道種不可盡。我願不可盡。若
十種可盡。我願乃可盡。是則又為十無盡願也。

附直解事義（終）

<talk>No. 698-A
 梵網經直解䟦並頌</talk>

潤。自戊辰歲求戒楚沔廣長社。得讀
和尚所註。梵網經略疏。遂歷寒暑。日夜繼之。僅於菩
薩心地品分。知上卷所詮。智理觀行。修證階級。下
卷所詮。輕重開遮。止持作犯之名言而已。嗣後自
臺山侍巾缾之
神京。每伺揮麈之暇。跪陣柬筆。請發略疏之覆。既旋
維揚石塔。一日緝編告成。焚香展讀不數紙。即了
舍那光。釋迦光。玄主光。光無二致。報佛說。化佛說。和
尚說。說本同源。開圓頓之門於現前。徹名言之岐
於當下。允矣
和尚天性。江漢濯來。粉飾文章。不添隻字。直就本文
掀翻
佛意。因以直解名焉。然而楚沔刻略疏。維揚刻直解。
精神何所致耶。今年庚辰閏正月來。復加覃思。研
覈精微。壽棗華山。遠流佛化。此其四無量心。再三
<pb n="780"/>
為人故若是矣。吁。攝受一切眾生。但解法師語。盡
受得戒。即入諸佛位者。其為梵網圓頓歟。直令上
中下機。一值此經。即奠佛位於自心者。其為直解
詳明歟。而今後讀之者。不必言
和尚報身之今說。即舍那報身之重說。但惟信現前
仁者之今學。即過去菩薩之再學。則與千百億釋
迦。同一鼻孔出氣矣。夫其摩醯首羅天王宮。是誰
指之而入哉。潤。不能效藥王神光之為。而不禁篤
信。申吐數語。不稱䟦。不稱頌。聊誌廣長法乳。源遠
而流長云爾。頌曰。
如來心藏及戒藏。因果佛性常住藏。我今字字從師
授。慈悲喜捨四無量。流通天上與人間。觀察諸法真
實相。百億諸佛一毛端。時時常把光明放。善哉直解
絕支離。入梵網門為最上。普願人人如我心。二利福
德盡迴向。四恩三有證菩提。蓮華端坐無虗誑。
時
崇禎庚辰歲二月十九日
楚峽州律弟子戒潤和南拜題

梵網經戒光（一卷）
清　淨挺　著
卍云。收于閱經十二種之第七。故省于此。

