
<pb n="1"/>
﻿<book id="40">x40.大小乘釋律部三</book>

<other>No. 714</other>
<sarticle>四分律含注戒本疏行宗記三上之二</sarticle>

【律】十二汙家擯謗違諫戒。
【疏】第十二汙家擯謗違僧諫戒。
【疏】四意如前。
【疏】初明制意有六。
【疏】初聽依聚者有二種利比丘出家有待須立若不
供給交闕正業故聽依聚乞食自資二令彼施主僧
田獲益故二不聽汙家行惡意今依聚落廣興過狀
身口非儀即名自損四種汙家壞彼淨信則非利他
三解擯意為過情深內外俱損若不治罸永無改過
入道之益又增俗人以非為是故須擯出使是非兩
異四解謗僧意由僧治擯迹涉愛憎似有不平致彼
言謗五解須諫意由前擯時六人同犯二人逃走身
不現前不得治擯相似有怖二人逆路改過伏從無
罪可治相似有愛二人現在非走非懺僧作法擯相
似有恚今反前意非僧有怖有愛有恚依法舉治何
癡之有若不諫喻無由自曉是故諫彼表內無瑕六
結罪意眾僧慈悲自理諫彼是非既分固執不捨違
法諫滿理與僧殘。
十二制意有六初中二利初即自利二即利他二
中翻上二利即成兩損三中初總示內外即道俗
若下別釋初釋損道又下次釋損俗四中迹涉愛
憎緣見次意五中初敘𢷤謗二人逃走即三聞達
及摩醯沙走入王宮迴避二人改過即迦留陀夷
及闡陀逆迎也二人現在即阿濕卑與富那婆蹉
今下正彰須諫六中自理者明非憎愛諫彼者令
止謗僧也。
【疏】第二釋名坌汙淨士名曰汙家過與理違名為惡
行舉過顯眾名之為𢷤無罪橫加名謗以理喻彼名
諫此是所防戒是能治如上可知。
釋名中淨士謂有信俗人無罪謂僧非愛恚汙惡
謗三屬犯人擯諫在僧。
【疏】第三具緣有六一作汙家惡行二心無改悔三作
法治擯四非理謗僧五如法設諫六三法竟罪至。
具緣中汙家惡行乃是本緣第四謗僧正當所諫
罪至謂刑及於身也。
【疏】闕緣可知。
闕緣中闕初緣如以衣食與父母病人採華供三
寶等兩不成故闕第二如逆路求悔不須諫故闕
第三舉擯非法闕第四或不反謗第五諫不如法
六中間捨悔竝非正犯。
【註】佛在舍衛國阿濕婆等䩭連聚落行惡汙家比丘
舉過令舍利弗等往彼擯舉當作法時謗僧不受以
過白佛訶諫制戒。
【疏】就戒緣中分四初明汙家相二比丘舉過下明擯
出相三當作法時下明起謗緣此正戒之過非也四
以過白佛下明制戒也科約此四入於戒本須明識
之不爾誦持一亂也。
戒緣中初分節科下結告令用此四分節戒本則
持誦有序。
【律】若比丘也。
【疏】就戒本中三對一隻不分自別。
【疏】初對諫所諫人可解。
【律】依聚落（村有四種如上）若城邑住（言屬王也）汙他家。
【註】家者有男有女汙家者有四種一依家汙家一家
得物又與一家所得物處聞之不喜所與物處思當
報恩即作是言有與我者我當報之若不與我我何
故與二者依利養汙家如法得利及鉢中餘或與一
居士得者生念當報其恩若不與我我何故與三者
<pb n="2"/>
依親友汙家若比丘依王大臣或為一居士或不為
一居士便生念言其為我者我當供養不為我者我
不供養四者依僧伽藍汙家若比丘取僧華果與一
居士不與一居士彼有得者思當供養若不與者我
不供養也。
【律】行惡行。
【註】彼比丘作如是等非法行也自種華樹自溉灌自
摘華自作華鬘以線貫繫自持與人若復教人作如
上事村有婦女同牀坐同器飲食言語戲笑或自歌
舞倡伎或佗作已唱和或作俳說或彈鼓簧吹貝作
眾鳥鳴或走或揚跛行或嘯或自作弄身或受雇戲
笑是也。
【律】汙他家亦見亦聞行惡行亦見亦聞。
【註】時有比丘於彼止宿著衣持鉢入村乞食法服齊
整行步庠序低目直前不左右顧視以次行乞居士
見已自相謂言此是何人低目而行既不顧視亦不
言笑不相周接善言問訊我等不應與其飲食不如
阿濕婆等與人周接及上所言應與供養時彼乞食
困乃得之往至佛所問言住止樂不僧和合不不以
飲食為苦耶彼具白佛便遙訶責令往設擯。
【疏】二依聚落下諫所諫事也就中分三初明依聚落
造過二諸比丘語言下至不須住此正明牒過治擯
三是比丘下至不驅者明非理謗僧此正所為事也。
【疏】前明汙家後明惡行言聚城者所在汙家之處也
汙佗家下正顯過相多論云若作惡業破他信心名
為汙家作不清淨穢汙垢濁得惡果故名惡行也僧
祇云若依聚落得四事利或免諸難皆名依義作非
梵行飲酒非時食不名汙家若先有信心供養眾僧
造立寺舍令彼退減是名汙家當律相中四汙文顯
廣如鈔說。
第一雙所諫事牒釋中初科初二句分示言下別
釋初釋聚城汙下次釋二事多論僧祇並以壞俗
信名汙家破戒為惡行即失自他兩利僧祇先明
依聚而以得利避難顯示依義當律四汙廣在鈔
文顯注略引四中初是俗所惠物二即受供所獲
三謂假他勢力四即盜用僧物皆謂隨情厚薄令
失信心故也惡行注中初總標自下列示有三初
鄙賤行村有下二染汙行或自下輕逸行鼓簧謂
吹笙笛等經中亦見亦聞謂為過公顯道俗共知
也注引緣示初明比丘入聚居士下明俗士見輕
彼下明白佛設擯。
【律】諸比丘當語是比丘言大德汙他家行惡行汙他
家亦見亦聞行惡行亦見亦聞大德汝汙他家行惡
行今可遠此聚落去不須住此。
【註】時舍利弗為諸居士說法令得信樂食訖集僧為
彼比丘作舉作憶念便與罪如上作羯磨已驅出聚
落當作法時便起謗言餘同犯者不驅而獨驅我便
作是言。
【疏】二諸比丘下過既彰顯愚俗昏心致令賢善無由
投造故須擯出白四作法注中具解不勞云云。
次科經文初牒過大德下加擯疏中初釋牒過意
見上緣故下次釋加擯注中先令俗士知非得信
次乃驅擯因之起謗。
【律】是比丘語彼比丘作如是語大德諸比丘有愛有
恚有怖有癡有如是同罪比丘有驅者有不驅者。
【註】時舍利弗還白世尊具陳謗事佛便遙訶令作訶
諫。
【疏】三是比丘下明此比丘不思己過乃言事迹相似
愛怖非理謗僧。
三中相似愛怖義在制意。
【疏】三段雖別是所為事。
【律】諸比丘諫言大德莫作是語有愛有怖有恚有癡
有如是同罪比丘有驅者有不驅者而諸比丘不愛
<pb n="3"/>
不恚不怖不癡大德汙他家行惡行汙他家亦見亦
聞行惡行亦見亦聞是比丘如是諫時堅持不捨彼
比丘應三諫捨此事故乃至三諫捨者善不捨者僧
伽婆尸沙。
【註】若未白前言僧有愛恚怖癡若不看書持往及為
白衣信使一切突吉羅尼同僧犯不犯者初語時捨
非法訶諫若得衣食與父母與病人與小兒與妊身
人與牢獄繫人與寺中客作者若種華果自取華乃
至教人貫華持供養佛法僧者一切不犯若人欲打
被賊虎狼恐怖難處若擔刺來於中走避者不犯若
渡河溝渠坑跳躑者不犯若同伴在後還顧不見而
嘯喚者不犯若為父母若為病人若繫閉牢獄若篤
信優婆塞有病若在獄看書持往若為塔僧病比丘
事持書往反如是不犯。
【疏】就第二對中初屏諫分四諸比丘諫言下至有不
驅者來一往牒其謗詞也二而諸比丘下至不癡正
明自理喻彼何者佛法治人為止憍逸今既逆悔義
無妄治是曰不愛身不現前作法不合非怖不治汝
既退非逃避進非逆悔如法治擯可是恚癡此正諫
詞也三大德下重敘前過見聞尤甚義當從擯如何
反謗四是比丘下拒屏諫。
第二對四段中逆悔即二人求懺者身不現前即
二人逃避者。
【疏】餘文句可知辨相開通文極委碎細讀分別之。
指略中餘文句即第三雙并後一隻辨相即注文
今略科分初明犯諫捨不捨同前不出但明輕罪
文略汙家惡行等相直舉最後持書而已如下不
犯所列一一事相通結吉羅二不犯中三初開殘
罪若得衣食下次開汙家吉若種華果下後開惡
行吉。
【律】十三惡性拒僧違諫戒。
【疏】第十三惡性拒僧違諫戒。
【疏】制意有三。
【疏】所以惡性反戾拒諫須制者夫人性非生知義無
獨善要須善友互相匠導方能離過修善有出道之
益而今闡陀迷心造罪不自見過得他如法勸喻理
宜從順方復倚傍勝人尊處其已望人師敬反欲匡
眾非分自處情過特深聖制得罪意在於此。
十三制拒諫意中初明須師友意生知謂天生自
然不待學而後知論語云生而知之者上矣則知
上智乃爾非凡有之至如孔子猶云我非生而知
之者好古敏以求之者自餘何足道哉匠謂琢磨
導謂開誘而下正敘拒意倚傍勝人者即是如來
緣見次科律云闡陀告諸比丘我聖主得正覺故
（此謂倚傍勝人）譬如大水初來（闡陀自喻即尊己也漂諸草木積在
一處（喻眾僧也）諸大德亦爾種種性名出家集在一處
不應諫我我當教汝（即望人師敬等）處字上聲謂以尊自
處而實非尊故曰非分。
【疏】第二須諫意諫人四種一者年耆宿德二者久居眾
首三薄學淺識謂智能過人四共勝人參居陵傲世
表今此諫者正當此人然則法由人興人能通法德
人懷道明達取捨理宜憑仗請決進不所以聖教勸
依三藏開導愚迷以成資訓然今闡陀內實無德聞
諫不受反傍勝人恃己陵物便言佛是我家佛因釋
種故法是我家法因佛說故汝今依我釋種佛法出
家我是佛法根本正應教諸大德何用大德教我言
說相似愚叢謂是須諫開示是非路分有德相誨為
除迷結是以須諫。
二中初通敘諫人謂此四種多不從諫初即恃老
二即恃長三恃少能四恃他勢用此自檢孰可逃
乎似此等人並須設諫今此闡陀即同第四故云
正當也然下正敘今意初通明依師學法聖教即
律文如受戒中選師須通達三藏勤教授者當須
<pb n="4"/>
依之資訓謂資稟教訓然今下正示須諫所以初
敘諫緣後闡陀即車匿本王宮侍人為佛控馬踰
城入山最先親侍故常以此自負故云我家也言
說下正明立諫迷結即上愚叢謂是。
【疏】三結罪意僧既詳心設諫救攝三藏明告義非沈
伏迷理開悟故違僧命情過尤重所以殘收。
三中初明能諫上二句示能諫人如下二句明所
持教顯詳心非麤暴故救攝非瞋怒故三藏者律
云如法如律如佛所教諫故沉伏即隱覆也迷下
明所諫故違迷理謂彼所執非理也開悟謂自知
非也。
【疏】釋名可解。
釋名不解見上制意初意即惡性次意即拒僧後
意即違諫。
【疏】五緣成犯一身自不能離惡二賢達以法勸喻三
拒勸反陵於人四眾僧以法曉誨五三諫不捨殘。
具緣五種還即戒名三意而已對之可見。
【註】佛在拘睒彌國尊者闡陀惡性拒諫反言我應教
諸大德何以故我聖主得正覺故比丘舉過白佛便
訶責已而制此戒。
【疏】就戒緣中從初至我聖主得正覺來過起所由二
比丘舉過明訶制戒初中所以云我聖主者本是佛
家使人也故見云佛是我家佛我將佛入山學道不
見諸長老一人侍佛者乃至得轉法輪故法是我家
法與僧[(立*立)/見]故不云僧也僧祇云我常隨佛佛唯教我
我當受持如是陵慢。
釋戒緣中初科分初下牒釋善見三寶中獨不云
僧者由與僧[(立*立)/見]顯非我家故僧祇我常隨佛恃其
最久也。
【律】若比丘惡性不受人語（不忍受人教誨也）於戒法中。
【註】以戒律如法教授者有七犯聚波羅夷僧伽婆尸
沙波逸提波羅提提舍尼偷蘭遮吉羅惡說。
【疏】就戒本中亦三對一隻。
【疏】若比丘所諫人也。
【疏】惡性不受下諫所為事自分為六初明惡性二明
彼犯三諸比丘下如法諫喻四自身不受下正是拒
諫五言諸下出拒勸之相六大德且止下明不受道
理。
【疏】初惡性者出其頑戾之本無始強我之緣也不受
人語下釋前恃己愚魯聞諫若怨如注可分也。
戒本第一雙所諫事中初釋惡性頑謂頑愚戾謂
曲戾無始者言其習久也強我者言其猛盛由此
為緣致今兇惡也聞諫如怨不喜善言也。
【律】諸比丘如法諫己（如法如律如佛所教）。
【疏】三諸比丘如法諫者如上七聚將犯相中誨令不
犯也。
次科如上七聚即指次句注文。
【律】自身不受諫語言諸大德莫向我說若好若惡我
亦不向諸大德說若好若惡。
【疏】莫向我說若好惡者二種持戒順理益物名之為
好二種犯戒違理起非名之為惡也。
三中二種持犯即止作四行也。
【律】諸大德且止莫數諫我（此正諫戒所為事也下二諫中條而誨喻）。
【疏】大德且止者出其理也由倚傍故一傍略教但自
觀身行不須見他過故言且止二者傍人如上四種
故言且止也三種姓謂同釋種故。
四中傍略教者即拘留孫偈傍人四種如上耆年
眾首等三傍種姓謂我家佛等準知闡陀亦釋族
耳。
【律】彼比丘諫是比丘言大德莫自身不受諫語大德
自身當受諫語大德如法諫諸比丘諸比丘亦當如
法諫大德。
【疏】就第二對屏諫中。
<pb n="5"/>
【疏】莫不受諫者牒前拒詞當受諫下順理重誨。
第二對釋中初科言順理者釋當義也經中如法
諫下前拒僧云莫向我說我亦不向汝說故此諫
令彼此相勸⿰石豕磨成益。
【律】如是佛弟子眾得增益展轉相諫展轉相教展轉
懺悔是比丘如是諫時堅持不捨彼比丘應三諫捨
是事故乃至三諫捨者善不捨者僧伽婆尸沙。
【疏】云如是佛弟子眾得增益者道根日進也。
勸益中初科道根即戒。
【疏】彼見我過諫令不起我見彼過勸令不作彼我迭
為故曰展轉相諫也此謂未起之非。
次文迭互也未起非對下已起令悔也。
【疏】我教彼修已未之善彼教我修曾當兩福彼我互
為故曰相教也。
三中已未曾當辭之互耳。
【疏】我教彼悔彼教我懺彼我迭為故曰展轉懺悔對
前為言此除已起之惡也對前修善即是作持止行
兩善所以成者功由善友相導故云大德當諫比丘
比丘亦諫大德也。
四中初正明對下對簡初對相諫是未起次對相
教是福業所以下推所由故下引前通結。
【疏】餘文相如上可解。
三指文中第三雙後一隻皆易了故。
【註】若未白前惡性不受人語一切吉羅尼同僧犯不
犯者若初諫便捨非法訶諫非法非律非佛所說者
若為無知人訶諫時應語彼言汝和尚阿闍梨所行
亦爾汝當更學問誦經若其事如是若錯說者皆不
犯。
【疏】就辨相中開不犯云若其事如是者謂同戒本道
德勝緣非可妄諫。
釋注中同戒本者謂無所犯或有妄諫拒之無過。
【律】諸大德我已說十三僧伽婆尸沙法九戒初犯四
至三諫若比丘犯一一法知而覆藏應強與波利婆
沙行波利婆沙竟增上與六夜摩那埵行摩那埵已
應與出罪應二十僧中出是比丘罪若少一人不滿
二十眾出是比丘罪不得除諸比丘亦可訶此是時
今問諸大德是中清淨不（三說）諸大德是中清淨默然
故是事如是持。
【疏】就結十三章門中分三初已說十三者結前也文
九初犯下至此是時除疑執也今問諸大德下將說
下篇前更簡眾也。
【疏】中明疑者時人意謂前九屏犯有覆須治後四犯
時要由僧諫過顯在眾無覆不治是故舉云九戒初
犯四至三諫隨一一犯皆須治覆以覆罪者過由心
生縱在僧露後便私覆還成藏罪何得不治。
結章釋疑中初科初敘疑是下釋疑以下申所以
治覆為除心垢不問他知不知。
【疏】問尼戒初篇亦是前七初犯第八三諫何為不問
答無悔永擯無疑不須。
次尼戒中初問以尼初篇第八隨舉亦制三諫後
無結釋故問通之答中無悔永擯不論覆藏故不
須也若爾尼開學悔豈得無悔答雖開悔夷止免
獄報不復本淨不同下篇故云無也。
【疏】若爾第二篇中有其悔法何為不問九初犯八三
諫邪解云僧治覆故有疑須問尼不治覆通與半月
何勞疑問。
次難謂尼殘篇結文不問然今尼戒同僧有之未
詳何意闕疑不釋以埃後賢。
【疏】問如律中不得強逼令悔而此云強者答此望別
人治令行淨故須強與彼不逼者眾法心淨即堪說
戒若就強問有所廢故待說戒竟依法治之。
次釋治罸初問中律因佛不說戒目連牽犯者出
佛言須彼自言因制自言毗尼今云強與則違彼
<pb n="6"/>
文答中初釋此文彼下次通彼意言心淨者開迷
想故若準鈔中二篇鄰重理宜早救故須強與不
容緩也。
【疏】問初二篇下安治罸法下三不安其義何邪答上
篇須者一則壞眾二則悔必待眾故須安之下三闕
此故不安也如律偈餘者不須救明非僧務也。
次問以八篇戒本唯初二兩篇後結治故答中犯
夷永不足犯殘少分不足不成僧務故云壞眾悔
必待眾別人不成故然重蘭捨墮亦制僧悔但正
出罪皆別法故如下引證即律序偈彼云四事不
可治可救有十三餘者不須救此謂下三從別人
悔不假僧法故下釋云明非僧務也。
【疏】問初篇下云後亦如是第二篇後何故無邪答如
解同上彼有不足疑有斷頭疑此非極罪理有重犯
無疑可釋。
三問答中彼有二疑此無疑故不足疑謂不足數。
【疏】文中應與波利婆沙者西梵天音東華人言名為
覆藏或云別住母論云何名別住別在一房不得與
僧同處雖入僧中不得談論亦不得答故曰也若欲
作法隨其覆日從僧三乞白四加法奪行奪能合三
十五事八緣失宿行法滿已方名此法治覆情過二
犯覆藏罪謂吉羅也次對治懺有人立在前懺以後
證前不應爾也三治僧殘情過須與六夜摩那埵法
此亦西語論云意喜前雖自意歡喜亦生慚愧又使
眾僧歡喜與少日故作此法者前須三乞白四與法
奪行失宿大同於前六夜之中界中有僧不同覆藏
一人行法四治僧殘罪者即如戒本與出罪是也如
律本名阿浮訶那此名喚入眾或名拔除罪根也若
欲行悔廣如鈔中。
次通釋中初文三段初翻名釋義覆藏是約過別
住即從治若下次明作法隨覆日者審其久近與
別住也文中有四初乞懺二正加三奪行四失宿
奪行如不得授人大戒作依止等奪能如不得說
戒羯磨等三十五事在事鈔僧網中八緣見懺篇
須者尋之行法下結示二中初示罪相次下定次
第初句立定當在次懺有下斥非古謂先懺後治
以後證前謂比下僧殘先治後懺故三中初翻名
釋義論即母論前字即指犯者少日即六夜作此
下明作法四種亦如上分六夜下簡別制在僧中
與前為異四中初標示如下引律翻名若下指作
法亦須三乞白四出之。
【疏】文中具列三相不出悔覆由是別人所除非僧行故。
點闕中如上所列合具四法文無第二故須點之。
【疏】所以列二十僧中出罪者以二篇次死業障深重
故須多人強境方發犯者勝心息斷相續故云若少
一人已下減眾輕法也。
次科釋眾滿中初徵問以下答釋倍受加十四位
僧中用極位也。
【疏】聞制多人謂言四僧秉法無法不行如何此悔獨
二十眾縱少一人亦應得出為除此執故舉減訶。
次科初出疑情為下示文意令僧呵者彰法不成
罪不出故。
【疏】今言少者非僧數少應作法者不堪用故如羯磨
中隨秉一法即以五十餘事簡之簡不可得方聽秉
法故言少也。
三中謂此中明少非止約數為簡應法耳如羯磨
者即鈔所引瞻波捨戒等文五十餘法並見足數
篇簡不可得謂解行兩備無可簡故。
【疏】所以言可訶者深可訶責前悔大重經搆極難覆
罪殘情並已陳露唯一本殘須為拔出方名上起得
預僧儔輕罔教旨虧傾僧法致罪不出自陷陷他令
彼負罪終身謂淨故也。
釋可訶中初標示前下正明初明犯者事重大重
<pb n="7"/>
即殘經搆難者即見下句覆罪謂行覆懺罪殘情
即六夜上起即懺悔異名輕下明能秉非法自陷
陷他違制業道二俱有之。
【律】諸大德是二不定法半月半月說戒經中來屏處
不定戒。
【疏】次明第三不定相者。
【疏】五門分之一來意所由二釋名出體三最初同異
四通塞諸相五僧尼有異。
【疏】初不定來意聖禁從緣曲尋萬緒因人興犯制狀
塵沙必欲隨境攝修難備若不迭相鑒察容無自勵
之心故用屏露隨信舉發以存相利之道也。
第三二不定篇來意中初科初至塵沙明制教繁
廣上二句標示緒謂端緒下二句釋廣所以配上
二句義自可見必下示機難攝修上通敘機教若
下別敘此篇乃是託緣興制令道俗相檢耳隨信
舉發即優婆夷也。
【疏】所以置二篇下三篇上者若就通論五篇治行有
防非義悉名為戒各有法式故名威儀若就別判如
上分之。
次科示戒儀中有通別者通則名義不局別乃體
相重輕今就別論故指如上即前標分上下令以
戒儀別配也。
【疏】今以犯相難知生人疑似若犯初篇理宜永棄二
篇次死須用僧治若壞威儀坌僧是濫故須檢問清
淨行業因答差互事須治罰若置在初戒法未顯依
何等法以辨疑似若舉後說殊乘勢分。
次安立中初文又二初敘戒本生疑所由答差互
者謂比丘自言也下云交互明罪有無不定是也
若置下正明前後安著非便。
【疏】就壞僧論亦通篇聚今約過重汙染者就此明之
上收婬觸語歎義勢是便下攝屏露同坐文復相順
詞義合故於中列之。
次科初二句示犯本通謂生疑坌僧則通五篇義
應齊列今下顯今文局即彰安置在中所以過重
即上三篇汙染謂淫種類。
【疏】二釋名出體。
【疏】初名者昔云屏露兩殊名之為二四法無準故曰
不定謂犯舉言治各非定故。
釋名中昔解四法義鈔引云一犯不定以夷殘提
或單或竝犯不定故二舉不定俗女舉罪不識罪
名稱非法事一二三舉如犯不定故三自言不定
舉罪既多自言何一四治不定隨犯三罪三法治
故。
【疏】今言不定者本無三四之名浪立治舉但於二中
未定實犯律云是中無定法故云不定故十誦云於
三篇中趣說一事可信女人不知犯不知起不知名
字但云我見女人來去坐立比丘亦爾不見作婬相
等不決定故名不定也。
今解中初斥非言本無者非典據也言浪立者任
𦙄臆也此但略斥餘如義鈔但下顯正二字同前
故但釋不定謂俗女心疑故云若波羅夷等犯未
定實故云不定次引律證無定法即目犯也次十
誦中彼云不知犯（未定實也）不知何處起（謂起因也）不知犯
名字（昧篇聚也）餘同所引若爾與古犯不定何別答彼
謂二三單並不定此乃事未審實不定所以異也。
【疏】言出體者亦有多師。
【疏】有人言如法自言能治行非法自言所防罪。
次出體中古解彼謂戒本中比丘言我犯是罪二
三不定即非法自言此即戒家所防過制令如法
自言即能治行。
【疏】有人云屏錄三罪露收兩罪此即是罪為不定體。
次師中準義鈔先難初師云若爾我亦七聚罪皆
有非法自言何獨此三餘四不彰又復尼亦有非
<pb n="8"/>
法自言何無不定次師乃以戒文所疑之罪即不
定體義鈔甚廣且直示耳。
【疏】今解不然二三罪體名種各別如何束之以為一
戒今云房室私禮俗所常行而比丘無侶獨一女人
同處麤語於三罪中令他疑怪犯相難分故言不定。
今解初科又二初斥非初師已如次師所破今略
不引但斥次師耳今云下立義準義鈔即首解也。
【疏】何須禁者出家遊棲或入聚落因事交涉汙辱彼
此所損非輕故宜須制。
次科入聚交涉者則知此篇犯在俗舍如戒緣說。
【疏】所以須取三罪疑事者此之疑心由來未制故得
從疑以為戒本若取三罪諸篇已結何假此中方言
最初。
三中三罪是所疑事俗女即能疑人由於屏露生
彼疑心故結為戒若下重點古非。
【疏】故毗䟦律云如何此戒作不定說答云此未來中
事容有無實犯故四分云坐既非處生不信心故知
疑定也。
四中初引毗䟦律未來中事恐犯預制故容無實
犯顯示不定故次四分中坐非處者謂屏露也不
信心即是疑也所疑雖不定而生疑是定即是戒
家所防體也。
【疏】問既無實犯何須制者答三戒染分外涉必多故
制生疑即是違戒令諸不犯用清道俗。
五中初問躡前所引以求制意答中初二句敘制
緣故下次明正制令下顯制意。
【疏】問不定不犯文何說治答文言治者自依篇聚此
戒罪體但取生疑。
次難以戒本云我犯是罪於三法中應一一治則
知有犯答中自依篇聚者義鈔云若實犯夷自言
犯者落在前戒中治是也。
【疏】問既生疑心犯何篇攝答犯吉羅也。
三問答中定出罪名即知不定約所疑事故列在
前若取所犯即歸下聚。
【疏】問七聚無不定名如何犯吉答七聚雖無然不應
爾如法治並吉羅攝故。
四問答中律中凡言不應爾如法治雖非聚名皆
目吉罪以戒本云如優婆夷所說應如法治故也。
【疏】三明最初同異者。
【疏】昔云二不定第二犯以戒本列治故雖列最初此
犯廣初以總制廣補別廣故。
三明最初昔解中初立義以下釋所以文既列治
非無犯故雖下遮難以律本中二戒並列最初不
犯故曲釋之彼謂前制五篇為別廣此二不定名
總廣以戒本中總諸戒故初制五篇即制廣補略
故最初不犯今制不定乃制總廣以補別廣望犯
別廣故律列最初然非不犯故判為第二準義鈔
總制字寫倒迴轉讀之。
【疏】今解有初五犯初者對犯得名此犯昔來未制舉
疑致有罪相故開不犯律制舉罪法有十利故見論
下文具有初開上言列治如捨墮也。
今解中初句立定五下申所以初引五篇為比由
五篇中最初不犯並謂對前犯相為言此戒亦爾
對犯言初由昔未制舉疑罪相故律開初不殊五
犯律下引證律文既列十利顯是別制必須有初
下引見論彼具云無罪者最初未制戒癡狂心亂
等不犯上下釋疑古計戒本列治故無最初如三
十捨墮戒戒列治豈是無初故知不爾。
【疏】問如何二處各得有初答約處不同如二坐戒是
也。
釋疑中戒本二戒並列最初恐謂後戒不當有初
須問釋之答文可解。
【疏】四通塞不同有五。
<pb n="9"/>
【疏】初篇聚同異言緣通七聚犯唯在吉二犯處通局
論罪不離屏露故通論疑取於染謗結罪就處唯二
三犯處俱通者如十誦中趣說一事故犯不出二處
又云隨所一犯與覓羯磨故四對舉亦通諸篇五僧
別通塞此問別人以舉罪故下毗尼中舉藥問僧以
非別秉此中有三毗尼如比丘語治自言毗尼也如
可信語治罪處所也要三法五法現故即現前也此
無諍殄與下不同餘四毗尼無義不有。
四通塞中初科同異即是通塞緣即所疑事謂事
通犯局也二中初明通者以造作七聚不離二處
故論下明局疑取染謗如戒所列義鈔作染機結
罪就處唯得二吉三中十誦二段初趣說一事不
局篇聚故不出二處總歸屏露故二皆通又下次
段但示犯通義同上釋與覓羯磨即下罪處所毗
尼也四中舉通前云就壞僧論亦通篇聚且約過
重收淫觸等是也五中初明舉罪通塞此問別人
是塞下問眾僧是通此中下明用治同異三毗尼
如文次列此無下顯異餘下明無七毗尼中但有
上三不涉餘四。
【疏】五僧尼不同。
【疏】昔云僧屏犯三露則有二故有不定尼屏有二露
則犯一一則是定故無不定。
五中古解初釋尼觸同夷故屏處但有夷提露處
唯有提罪耳。
【疏】又云佛制舉罪要僧尼兩眾尼舉違敬故取信女
替尼舉罪不識名種故僧有之尼犯須舉二眾識相
不須俗男故舉是定所以無也今言尼舉如浣擗戒
言僧識犯亦有不識何得輒言尼無不定。
次釋初敘僧有尼犯下次明尼無二眾即僧中二
位今下躡破三十中使非親尼浣羊毛戒即愛道
尼舉過因制上云二眾識相然有末學或復不學
豈容皆識。
【疏】又云尼無獨行行必有伴故無屏露若爾亦應二
處不結坐戒。
三釋初引古若爾下難破。
【疏】今云尼所以無者由比丘與女生譏處坐夫主不
信或時驅出為患處深故制僧有尼雖與男獨坐生
譏夫無屬婦之義過微不結。
今解中亦即首師義初文初明僧有或驅出者謂
夫有驅婦之義尼雖下次明尼無反上可知。
【疏】問何故俗女所舉答舉罪之來通於七眾但女情
偽非實者多故以可信乃堪為證。
釋疑中徵釋可解私釋本緣在女不因餘眾故所
不列也。
【疏】對文解釋標釋結三一同上出。
【疏】今云解意多云所以制者一為止誹謗故二為除
鬬諍故三為增上佛法故出家之人理宜迹絕塵染
為人天所宗以道化物而與女人屏說非法上違聖
意下失人天宗敬心故四為斷惡業次第法故。
第一中制意有四即斷四過初人多嫌疑二夫多
見嫉三汙辱佛法四因成極重由成四益故聖制
之。
【疏】論犯四緣一是屏處二女人三無第三人四隨作
犯。
犯緣中第三人者比丘女外更有一人名為第三。
【註】佛在舍衛國迦留陀夷先俗友婦齋優婆私形並
端正各有繫意時到詣彼共屏覆坐說非法語毗舍
佉母闚見起過疾往白佛因訶制戒。
【疏】就戒緣中言毗舍佉母者多云此人聰明已入道
迹常聞佛說聽法五利一得未聞法二清淨堅固三
除邪見四得正見五解深法故來屏聽不以嫌疑見
云毗舍佉母有十男十女各有二十兒孫合四百二
十人國中稱之婚法準則。
<pb n="10"/>
戒緣中初引多論明彼聽意論先問云毗舍佉母
聰明利根大德重人何故往聽也疏引答詞道跡
謂初果聽法五利一解二行三識非四達是五資
深彼持佛說故來聽法不謂惡語故也次引見論
示其族望一男一女各生二十子即有四百孫婚
法準則謂有家豐為人所法也。
【律】若比丘共女人（人女有智未命終也）獨（一比丘一女人）在屏處（屏有二種
一者見屏若塵若霧若黑闇中不相見也聞屏者乃至常語不聞聲處）覆處（上物有作蓋也）障處
（若樹若牆若籬若衣及餘物障）可作婬處坐（得容行婬處也）說非法語（說婬欲法）
有住信憂婆私（謂信佛法僧歸佛歸法歸僧不殺不盜不邪婬不妄語不飲闕善憶持事
不錯所說實而不妄）於三法中以一一法說若波羅夷若僧伽
婆尸沙若波逸提是坐比丘自言我犯是罪於三法
中應一一治若波羅夷若僧伽婆尸沙若波逸提如
住信憂婆私所說應如法治是比丘是名不定法。
【疏】戒本十句。
【疏】一人可知二共者明近坐也如九十中三女人者
注解有智大者僧祇云母女姉妹親與非親老少道
俗同是一犯四言獨者注中易解僧祇云若眠若狂
嬰兒等不名為證五屏處注分為二初云見屏中無
隔障但為緣來兩不相見也二言聞屏目兩見在但
不聞聲故如見論中約對第三人若無眼或聾或眠
或女人多者隨犯多墮覆障二處約緣相為言屏處
一種約見聞根辨六明坐處文注可知七說非法語
亦可知也八有信優婆私下明所舉人也注解中舉
三歸五戒者成上優婆私也善憶持下成有信也優
婆私尼夷等名雖少異傳梵訛僻如唐正翻鄔波私
迦此云清信女也多云此人終不為自身財命乃至
父母而作妄語以深樂佛法故是坐比丘自言下第
九句明自言相也如住信下第十明罪處所治相也。
戒本次句指九十者即屏坐戒彼云申手不及戶
坐便犯三中注文止簡小騃已死而不明親非親
等故引僧祇決之文中大字誤古本作女四中僧
祇所列雖有此等亦名為獨五中初別釋屏處注
云三種寫誤初釋見屏緣來即塵霧等次釋聞屏
目見不聞明其遠也見論所列並非第三人無眼
即見屏聾即聞屏睡即兼二雖有多女還同屏處
準知第三必約有智男子矣覆下通簡三相八中
初點文二釋注初牒釋次優婆私下翻名私尼夷
者並謂下一字有三不同多下引示有信凡作妄
語多因四緣一身二財三命四親友等九十二句
即二種毗尼用此二法即兼現前也。
【註】是中自言所趣向處所到處若坐若臥若作若不
自言並如憂婆私所說治也。
【疏】就注解中言所趣向處者謂向彼女家道行也所
到處者至女家也若坐若臥犯殘提也若作者犯夷
罪也交互明罪有無不定罪犯隨篇疑須舉處故言
並如可信語治。
辨注中初釋自言相坐臥殘提由兼觸語故交下
釋治罪罪犯隨篇謂夷殘等疑須舉處即當篇吉
罪。
【律】露處不定戒。
【註】佛在舍衛國迦留陀夷初犯此戒緣如前戒但以
露處二罪為異。
【律】若比丘共女人有露現處（謂無牆壁及餘物障）不可作婬處
坐（不容行婬處也）作麤惡語（說婬欲不淨行讚歎二道好惡也）有住信憂婆
私於二法中以一一法說若僧婆尸沙若波逸提是
坐比丘自言我犯是事於二法中應一一治若僧伽
婆尸沙若波逸提如住信憂婆私所說應如法治是
比丘是名不定法。
【註】是中若自言所趣向處所到處若坐若臥或不自
言並如憂婆私所說治是中無定法故言不定也。
【疏】露處不定緣相同前唯處及事少有異耳。
第二但示同異不復釋也處異即露處事異謂兩
<pb n="11"/>
罪也。
【律】諸大德我已說二不定法今問諸大德是中清淨
不（三說）諸大德是中清淨默然故是事如是持。
【律】後結章門但分為二初結前文故云已說二不定
已下但問眾中無疑可出。
結章中已下問眾即三問也無疑出者異上二篇。
【律】諸大德是三十尼薩耆波逸提法半月半月說戒
經中來。
【疏】次解戒本第四篇義。
【疏】就此篇相對後九十三門料簡一釋名廢立二先
後所以三依位別解。
【疏】就初門中尼薩耆者西天梵言東華人譯名之為
捨如多論云有三種一捨財二捨相續貪心三捨罪
也波逸提者如上已翻此名為墮故曰三十捨墮。
第四篇釋名中初科初釋尼薩耆約義翻名引論
釋相次釋波逸提指如上者即總義中故下合結。
【疏】問三十具三故悉名捨九十具二亦應名捨答不
同以對捨財罪猶未捨而得捨名當知此捨非捨罪
捨心如明了論解尼薩耆者名為盡捨如犯長等犯
捨懺時必無留財還成染犯故名盡也九十不爾或
因財事單悔本墮不可對財故知此名唯在三十。
次問中九十具二俱無捨財耳答中初正明凡懺
捨墮先須捨財後方捨罪明知捨名正因財事餘
二兼帶耳如下引論證知捨義對財不疑九十下
對簡故下結示。
【疏】二先後者據其罪體三悔義齊故合本墮入於篇
聚何以分者。
次先後中初問可解。
【疏】良由財事取納乖方生罪壞道欲洗心悔必須上
境方乃絕滅相續貪心心事既捨障業須遣故次明
罪作法是難故須前列九十因財捨懺在別但斷後
犯即成洗悔作法是易故次說之欲使先識於難後
及於易行之次第不足生疑。
釋中初明捨墮上境謂僧中心事事即是財兼下
障業是罪即三捨也九十下次明單提欲下合示
離分先後之意。
【疏】第三依位別解就初三十八門分之初明三十九
十俱因財犯有捨不捨別二同活及僧犯之多少三
自作教人四重犯有無五捨懺方法六持犯方軌七
僧尼不同八沙彌任運。
【疏】就初門中由具三義得入三十何者為三一屬己
之財二財在生過三捨還用得故九十之中二十七
戒雖因財食不具三義何者是邪因食十四因財十
三。
別解八門初門初師通列中三義上二可見第三
謂捨懺已僧作法還得受用故。
【疏】為舉其相如坐脫脚屏露敷高脚牀此之四戒闕
初緣非己物也。
初七戒中前四雙闕可解。
【疏】又闕第三捨還非用又如輒用施過三鉢與外道
食此三亦闕初緣莫不已入他手即是他物共他食
故。
【疏】問取過三鉢未食生罪何不制捨答財雖現在佛
制共分不專己故。
次三戒問答中初問未食生罪顯是已食故。
【疏】若爾販愽得食亦是味通何故制捨答屬己物故
不合同食由有罪故既是偏局故得入捨。
次難中販愽食即三十中販賣得食亦制捨故答
中上三句明不開食下二句明須入捨。
【疏】又就食中有十二戒如尼歎食施一食展轉食別
眾食足食勸足食非時食殘宿不受索食索藥飲酒
未食無罪食已方生體不現故闕第二緣。
次十二戒中索食即索美食索藥即四月過請。
<pb n="12"/>
【疏】財中有八闕第三緣如覆過三百衣兜羅牙筒尼
壇覆瘡雨衣等捨竟過在故。
次八戒中覆過三即覆屋戒雨衣等者等取佛衣。
【疏】又如強敷與衣作衣遺落藏他物等既非三緣亦
須分別。
後五戒中第四遺落即捉寶此五全是他物無有
停留還用之義故非三緣所攝也。
【疏】問真淨輒用局主闕初緣者三十戒中並不說淨
邪答然何以知之如浣打二離雨衣四戒是受持故
長月鉢藥由不說故五敷擔避乞縷等八未成無量
故不合說已成造作故成過自餘領受過生即不應
淨。
釋疑中初科問中上二句牒前下二句正難若三
十戒許有說淨則皆他物並闕初緣答云然者承
來問也何下列示四戒受持不入淨故長衣月望
長鉢長藥四戒由不說犯蠶綿而黑白毛減六年
不揲坐具名為五敷擔毛擗毛乞縷線未成無量
已成有過故並不入淨自餘下十四戒如取非親
尼衣乞衣過受勸增等舉體有過不應淨法此明
三十皆無說淨即顯屬己也。
【疏】問白色三衣捨竟還主由生罪故染壞成悔不須
捨者白毛臥具類亦同然答由造作生過是故還主
不染得用故得入捨。
次問中初敘前白衣不入捨意白毛類同如何入
捨答中上二句明還主義同下二句示入捨義別。
【疏】高牀已下捨竟還主受用有罪故不入捨。
三由高牀下者即兜羅覆瘡雨衣等。
【疏】邪筒打破相同綿衣然綿和泥主有受用針箇一
壞更不許畜由損功壞信妨道過多有人加云謂輕
可隨身簡屋子牀褥舉體有過除諸量外也。
四中牙筒蠶綿比校同異初示同然下顯別有下
引別解謂牙筩打破有二種義一以輕簡重即覆
屋綿褥二皆重故二以全簡分謂坐具雨衣量內
應法但除量外故。
【疏】有人言三義難具未可全依且如乞鉢一要還主
不許受用餘入僧庫如何具三七日三判何名復用
至十四日全是園人如奪衣者或持說淨捨則失法
四句為言兩是重攝不論淨法餘則不定不失淨法
如何而言捨與失法取過三鉢與他同味真實淨施
屬前施主若盜此物望誰結罪施主若死入僧已不
又五敷具妨業中制使人非犯雖雜亦犯若體不如
故制雖捨不如何得還主言無犯也又浣衣二離雨
衣等四受持犯者戒本何不除不受持亦應餘衣是
不犯故以上討覈三義難成也。
次師亦即首解初二句通斥且下別破為六段初
明乞鉢不具第三還主入庫如下自釋二七日藥
闕亦如上三判者一正七日捨與餘比丘食過七
日捨與守園人減七日捨聽自用謂長藥相染乃
至十二日捨者猶通三判若至十四日一向捨與
園人如後廣明三奪衣闕初義準義鈔前問答後
即不應淨下續云奪衣一戒是受持衣或可說淨
捨與他時失其淨法故奪得入捨準此破文顯前
寫脫四句者一不定與決定取奪犯捨二不定與
不定取奪犯吉三決定與不定取四二俱決定此
二奪者犯重四取過下合明過受實淨反非他物
五又下明五敷闕第三緣初難非妨業五敷並自
作教人同犯又且舉黑毛戒純色方犯故今難云
若是妨業則應教人非犯雜色亦應犯若約體不
如制者則捨還亦不可用則闕第三矣六又下明
浣衣等四闕初義二離局受此則可知浣雨二衣
不必局受若謂須受則應餘長無浣畜耶故下總
結。
【疏】今用兩意以定前後三十中犯莫非貪心尤重取
<pb n="13"/>
物失方妨道招譏過重制捨違本貪心故也九十不
爾設因財犯皆由造作受用失方不為貪貯故不制
捨對於二離雖非貪畜輕慢聖教違宿失法制其捨
懺反淨令持也。
今定中初總標三下別釋初明捨墮有四一貪心
二取納三妨道四招譏次明九十無上二義妨道
招譏不必齊具對下別示二離以遮來難。
【疏】第二門犯人同異者。
【疏】一人並犯此何所疑四方僧者一向不犯由情無
主當通擬一化但得受用不得屬己。
第二釋中初科初明別犯四下次明僧不犯以四
方僧用常住物無受畜義故無所犯。
【疏】問僧不犯者何故律云何等人犯尼薩耆答若僧
若眾多人若一人此明僧犯何言無耶答僧有四位
盜戒已分此言僧者現前僧也。
次科初問答中四位指盜戒者即二種常住二種
現前今唯現前現前有同犯義。
【疏】若爾與同活人何異答同活則少多共同現前則
多同少別也。
次問答中以現前同活二種濫故答中少多共同
不別分故多同少別各有分故。
【疏】今解同活有五戒不共犯二離六年不揲雨衣並
是受持無共奉義豈有我離令彼得罪。
次科初師同活中五戒不共者由加受法無共義
故。
【疏】有七戒不定其犯如五長浣奪等同住現在何得
不犯必有他行先要令說不說者犯何干餘者奪浣
受持身現不犯長等共使亦得同犯。
次七戒中文分二初總示同下別釋初明五長同
別可解言五長者即十日月望急施并鉢藥也後
明奪浣受持無共長物同分共使共奪則有同犯。
【疏】現前僧者應犯有七如共作綿衣黑白臥具擔毛
畜寶貿寶奪衣也。
次現前中初七可解。
【疏】餘有十八若不同作為作不犯如行遇賊奪衣過
受在者不知何有同犯今言同者同行同失同計過
受且應增三。
十八中初明不同且舉失衣過受餘準說之今下
示同義同計謂同謀也應增三者如前所引若僧
若眾多若一人即增三中文今明同犯顯有僧犯
之義故云且應也。
【疏】有人言何須云云如許多述終未窮本今以一義
即定綱宗若不敘昔言則不欽後說何者三十之中
有受持者則不同犯餘非受持同心同犯異心異犯
如使尼浣有心使浣後浣便犯先本無心尼輒自浣
佛不制犯可以例諸。
次師初斥繁今下示要初標示一義即下約心同
異也若不敘等示前引古之意何下正明受持如
上五戒同心異心則應增三三位犯也如下引例
顯知判犯約心有無諸字語辭。
【疏】第三教人多少者。
【疏】三十之中教他不為己能教之人但得吉羅無財
閏故。
第三門初科吉羅犯通三十。
【疏】就為己中有十三戒教人為己作事成時假彼身
業異緣無作成我口業三性之中任運成犯律有五
敷奪衣受寶七戒僧祇使人取尼衣浣故衣擗毛過
限索乞縷驅織五戒多云讚織一戒使人亦犯。
次科成重中十三戒本異合論如下自別本律七
戒可知僧祇過限索即急切索衣乞縷驅織即使
非親織師戒多論讚織即勸織師增價戒。
【疏】自餘十七戒教人為己未必稱心但得小罪。
犯輕中或無為己義如二離等或有為己如畜長
<pb n="14"/>
之類細尋諸戒有無可知。
【疏】第四重犯有無者。
【疏】三十之中四戒得重犯浣衣擔擗雨衣是也此物
現在數用重犯文云語使浣染打三尼薩耆。
第四門初明重中浣擗各有三事擔毛隨過限分
雨衣過前用隨用結犯文下引證且據浣染餘三
類通。
【疏】餘二十六戒無重犯義何以知無一奪無重奪二
離無重離五過六成謂五敷及乞縷並無過成十四
領受無重領受謂取尼乞衣過足一居二居過索受
寶貿寶販賣乞鉢讚織前受雨衣前受急施迴僧物
是也通前三十可以推之。
次無重中五過即五長六成即下五敷及乞縷並
無過成者合云五過無重過六成無再成總上共
十四戒十四領受下如文次列浴衣過前用落前
重犯中急施過後畜攝後五過中由此二戒各兼
二制故前標二十六而有二十八亦由此耳通下
總示有本作三十二者頗應上數。
【疏】問一奪入手更無重奪何故律文或藏諸處者答
此謂不面現前故有二奪之異立法須爾犯事不然。
問中以律云若自奪及教人奪而藏者犯墮又云
若著樹上等處離處犯墮文似重犯故問釋之答
中奪有二判若對面奪約藏論犯若不面奪約離
處犯文中不面即後判現前即初判律出犯相故
云立法須爾而非重犯故云犯事不然。
【疏】第五明捨懺方法者隨其名相乃有多種束而會
之但有三捨一明捨財離罪緣也若無其財罪亦無
起故前明財二明捨心離罪因也由貪慢故致違聖
教三明捨罪除障道業也。
第五門標分中財是生犯之境故名罪緣心是造
業之本故名罪因罪即入道之障故云障業。
【疏】就前明財約就本律隨相五種約境不同。
【疏】初不對境捨如綿衣非法體是損生若不斬壞此
貪何竭二對境中道俗分別如畜貿二寶體貴長貪
殊非出家之所畜用令捨與俗顯非道習自餘諸捨
並在道位通別不同廣如鈔也。
捨財有五初科初不對境唯一蠶綿餘並對境二
對境中二寶對俗餘並對僧乞鉢一戒僧中行鉢
不通別人餘並通三故云通別不同也。
【疏】二就其財體全壞捨異如綿壞捨永息害故餘則
全捨有事益故。
二中唯對蠶綿斬壞和泥。
【疏】三就處論或自然作法本住異住大界戒場各對
戒引共成顯相也。
三中唯除乞鉢由須羯磨故局作法又罰鉢入厨
故局本住不許戒場餘戒並通。
【疏】四集眾不同三戒不集對俗自壞故。
四中三戒同上境中。
【疏】五還財不同有五一轉還二入俗變本還三入僧
還主不復本用如乞鉢是也四入僧入俗還主不用
如七日藥五並還主。
五中初轉還即蠶綿斬壞也義鈔作壞還恐此字
誤（舊作展轉還非此開犯長屬後第五）四中入僧入俗并還主即三
判也五中除上五種餘並還主其中長物或隔宿
還或展轉還餘並即座直還。
【疏】上論當律五相不同若依餘律諸捨入僧非主用
者今有犯者不思業重便欲捨懺作法而已罪心不
捨何名清淨佛子邪今者不能廣出他部且據錢寶
世多獘之看他異律如何斷決。
他部中初科初二句結前文若下示他部又三初
標示今下斥妄行今者下示所出。
【疏】故十誦中畜貿賣寶少者永捨多者捨與同心淨
人淨人捨作四方僧臥具。
<pb n="15"/>
十誦次淨人字上脫無字彼云若不得淨人作四
方僧臥具。
【疏】五分中寶等永捨與僧僧差人永棄不爾令淨人
貿衣食與僧食用唯本主不合恐還遂本心故。
五分本主不合謂不同食用。
【疏】僧祇中寶捨入僧無盡財中生利作僧房中衣不
得分用為折伏本主貪心故。
僧祇無盡財即常住長生庫僧房衣謂幃帳等。
【疏】善見云金銀等若無淨人可擲去僧差一知五法
者使閉目擲之莫記處所。
善見五法即不愛恚等第五知可捨不可捨。
【疏】以此諸文故知諸部捨即全捨非是自欺四分亦
爾由全捨故但知悔罪僧自量宜審知行道外求妨
業故特作法和還服用事同新得情無枉負故律文
中若捨不還或作餘用但犯吉羅而無大重至文說
之。
三中初結示諸文四分下別示本部初明捨意既
任僧量明知全捨義同群部故云亦爾僧下示還
意恐求妨業是教本意枉曲負違也故下引證僧
不還彼違教犯吉而非重盜則知前捨決心明矣
私釋捨財悔罪為斷貪心他宗永棄反容不斷本
部制還反彰須斷且犯雖因物染本由心但捨罪
心物還成淨所以四分高出餘宗良由於此至文
說者即指後釋也。
【疏】若立重犯還衣方法三十戒中綿衣二寶三不對
僧二十七戒對僧捨者四戒即歸謂二離二毛非相
染故七日雖染制身外用亦即日還四戒經宿以畜
續也餘十八戒別別捨者不須經宿非貪貯故。
次重犯還法者謂諸長捨己容有相染再犯之義
故須簡之初科二離二毛慢教乖法非貪畜故七
日與下四戒即是五長藥唯外用故不經宿餘十
八戒別捨不宿即明共捨容有經宿如下辨也。
【疏】今以四戒歷就相染明其相者。
【疏】若以二十三戒共長衣月望急施過後合捨之時
六戒即還二離二毛藥鉢是也餘者經宿以取尼衣
前雖別犯及捨財已通是長淨還財之時以長未宿
染心還起於新捨衣更復相染故令經宿共長同還
也。
次別配中初科二十七中除四長故有二十三此
為所染三種長衣即為能染六戒不染上四如前
藥即七日鉢謂乞鉢此二體別故不相染餘下明
十七戒懺淨入長容有相染據本即還止由隨長
故同隔宿。
【疏】若以二十三戒共長鉢合捨唯乞鉢須宿餘皆即
還也。
次對長鉢唯一乞鉢染故經宿鉢不染衣故並即
還。
【疏】若以二十三戒共長藥合捨一時並歸以其衣食
內外資別並不相染故。
三中上標四長對明相染經宿不宿長藥即在所
染之中今此所明不論經宿但藥通三捨二是與
他恐謂相染隨捨與他故須辨示藥須與人餘自
還主故云並歸以下顯示不染所以標中合云二
十二戒以長藥即在二十三中摘出為能染故思
之。
第二明捨心。
【疏】捨墮之中斷畜為本懺罪甚易清心者難既有明
文正義不得輒隱廣如刪補羯磨及行事鈔中恐不
見彼文故重疏出。
第二捨心生起中初二句示懺本次二句明捨心
難無始貪習非有智對治無由脫故既下示須出
之意疏字平呼理也。
【疏】就五長戒本由貪貯故犯令捨反彼貪心不得即
<pb n="16"/>
日還主必有他緣如文所開如多論中即日得受異
財不染長過以心斷故所以本財不得者曾經畜過
須以宿隔其心必若不斷多宿亦犯不同過藥當日
得還制不服用。
正明中初敘五長捨意他緣即難集遠行開展轉
還如下引示捨心初明得受異財即下第三句所
以下示不開本財不下簡長藥以同貪貯不隔宿
故。
【疏】故多論中六句分別。
【疏】初衣已捨罪已悔畜心未斷更受異衣為前衣所
染二衣捨罪悔求心不斷乃至一月得所求衣及意
外衣皆染犯捨心不斷故。
次引句數中前二中有二別一畜求心別二久近
時別。
【疏】下有四句由心斷故不染者前緣無罪後心吉羅
三衣已捨罪已悔畜心斷即日得衣無犯以心斷故
四衣已捨罪已悔畜心斷後日更求得衣不犯中間
心捨故五地了時衣捨罪悔畜心斷向暮更求得衣
犯吉羅六衣已捨罪未悔畜心斷正使多日得衣犯
吉。
後四句中初總示三下別列二與六並約得衣而
悔罪已未別四與五並約再求而後日即日別引
此句數則知捨心為悔本矣。
【疏】三明捨罪法。
【疏】有師立義三十捨罪並皆集僧以對眾心重故不
集不成。
三捨罪中古解初師三十並須對僧異單提故蠶
綿二寶捨雖非僧單悔本罪亦須盡集。
【疏】有師云捨財不得別眾故文云不得別眾捨若捨
不成罪則別人所除同墮別眾亦得。
次師捨財局僧文證甚顯捨罪同墮非別篇故。
【疏】有師云依律文好如律綿衣二寶捨不對僧故文
中不明僧悔自餘並制在僧或眾多或一人也。
後師依律餘並對僧綿寶對別以三十中獨蠶綿
二寶不出悔法故。
【疏】今解三十之戒緣財故犯故抽前者捨悔難故豈
可財難對僧除罪則別隨有所犯捨財如律捨罪必
僧縱是一人界非別眾一人僧也如律本中三戒不
列者但由財是別捨乘不明悔非謂別除四分無文
十誦諸部云此罪必僧中悔故至文更出餘如鈔疏。
今解中初敘悔法故抽前者別九十故豈可等者
財罪兩難不可偏故隨下出今判初正示縱一人
者悔通三位以無僧處故開別人雖對一人界須
盡集無非僧法如律下釋妨綿衣二寶律不明悔
後師執此以立依文故須通決初示律意財是別
捨者綿則斬壞二寶與俗不對僧故乘猶因也四
分下引據僧祇云金銀錢一切不得捉捉得提應
僧中悔多論云一切重寶捨與同意淨人罪僧中
悔至下指後餘下示略。
【疏】第六持犯方軌者。
【疏】三十戒中九是作持止便成犯。
【疏】如長衣月望長鉢長藥急施過後此五長戒佛令
淨施如法受之依教奉說名作持不越佛制名止持
作謂䇿修奉行止謂如教非越此則名體各別故違
不說名止犯越於期限名作犯此亦名體各別翻對
自顯並如上卷持犯中說。
第六門五長中初別列諸戒此下總示雙持由有
淨施故行分兩別作謂下示名體初示二持止作
是名別修奉非越即體別故下明兩犯止作名別
不說越期即體別翻持成犯故云自顯以古師相
傳云二持名體各異兩犯名異體一上篇委斥此
復點示並下指廣或指初卷總義或指第二僧殘。
【疏】二離減六此之三戒得羯磨故名作持順教不違
<pb n="17"/>
名止持違教反止名作犯不肯依法名止犯如此易
顯甚矣。
【疏】畜寶一戒說付俗主名作持恐犯無違名止持。
下二科列戒顯教示行大同前也。
【疏】餘諸戒如取尼衣將衣來施自量量他見無法利
止心不受恐犯戒故名止持不但無心緣念便名止
也此止無記非隨戒也翻止受納名作犯也犯必依
記成於業也。
次單持中初句總示二十一戒如下別舉示相又
二初明止持自量等者謂先觀察即是智也然後
不受即是行也不但下反古彼謂任運不作即是
止持如前已破此下決破因臨此語不覺喟然嗟
往者之不聞喜來蒙之獲遇可謂毗尼教旨皎在
目前萬行修持坦然有據寄言學者熟而思之翻
下明作犯。
【疏】第七僧尼不同者。
【疏】三十戒中有十八戒僧尼同犯至尼律中單列戒
本有十二戒三種不同。
第七門總示中初指同戒尼律即尼犍度與僧同
戒不敘緣起廣解但列戒相而已有下標異戒然
此且就僧戒對明不同若尼三十前列十八與僧
並同後列十二與僧全異畜鉢雖同僧不開十日
亦為異戒尋彼戒本自可見也。
【疏】初有無不同如過前用雨衣蘭若六夜二戒僧有
尼所以無者浴衣常用尼為佛開既無時限非制所
及尼是女弱蘭若不行故無離犯。
別顯中初科初舉戒徵意浴下釋通所以初釋雨
衣尼是下次釋蘭若離衣。
【疏】二有一戒犯同緣異長鉢僧尼同墮名曰犯同僧
限十日尼制一夜名為緣異。
次科示相可解。
【疏】何者僧是多利故開十日擬於積散。
釋所以中初解擬積散者謂轉施與人。
【疏】又僧不制伴開日覓淨尼則反前故也。
次釋立義中覔淨謂擇淨境以作對首或可覓人
說淨故云覓淨尼制須伴故云反前。
【疏】若爾尼畜長衣有伴可說不應同僧答鉢不同衣
未成非鉢無長可犯若鉢已成須對說淨衣營未成
皆有長過一日簪縫不得成辨故開十日。
釋難中以尼長衣同開十日若約有伴義則不成
答中鉢取如法熏治都竟乃有犯長衣取財體過
日成長所以不同。
【疏】若爾長衣未成有伴對說與鉢相似何為不得又
解衣開十日據但三衣者為言以十日內開成不須
淨施故若說淨者亦制一日。
後釋中初躡破前解上雖兩分未通伴義又下正
立但三衣人由不說淨故開十日餘則不開。
【疏】若爾何以同開十日答一開已後同至十日如病
開粥不病亦開類知。
釋妨中今畜長者則不應開答中如上所通據本
開耳開已同開舉例可解。
【疏】三輕重不同謂五敷取尼衣浣故擔擗尼吉僧提
故也所以不同至文更敘。
三輕重中初列名總有九戒所以下指意至文敘
者準下亦多不釋今詳五敷尼得施薄希故俱輕
取尼衣者下云僧是上尊與希故輕浣擗則下無
使上之義擔毛則女弱多耻為之故與僧異也。
【疏】八沙彌任運者。
第八門沙彌有二一形同沙彌縱受五戒體猶同
俗非此所明二者法同沙彌即受十戒者前後所
論並據此耳。
【疏】未受具前先教人作十五戒。
【疏】謂長衣鉢月望急過後此四戒者沙彌時受財屬
<pb n="18"/>
已受具後數過十日謂通受前三性之中任運犯提
藥法不爾沙彌時作手口二受竟進具後即失受法
故無任運也。
初科四長中準義鈔此有二義受後數過即初義
也謂通受前即是次義義鈔云亦可通前日數前
後滿十謂合作或又詳彼存二義此取後義釋上
數過十日故云謂通受前也然須更簡犯有二別
一正受日過二受竟限滿並三性犯下簡長藥雖
是長數由有受法故異上四受法失者以位別故
若爾沙彌時畜長進具已後亦是位別何故通前
數耶請為通之。
【疏】更有十一戒沙彌時教人作五敷具持衣與尼浣
擗過索尼衣織衣奪衣作方便已受後任運成犯。
次教人中文列十一戒持衣與尼浣即浣故衣擗
即擗手毛過索即急切索衣尼衣即取非親尼衣
餘可解。
【疏】自餘諸戒更須領受也。
次無任運中有十五戒若據二離則無犯義餘須
領受者則顯自作成犯故無任運。

四分律含注戒本疏行宗記三上之二

<sarticle>四分律含注戒本疏行宗記三上之三</sarticle>

【律】初畜長衣過限戒。
【疏】第一畜長戒四意同前。
【疏】初制意者良由眾生根報不同強弱不等致令大
聖方便開遮始終將補有六種之別。
第一制意總敘中初科方便開遮遮即是制初是
本制望次名聽第二是制制必須開下四並開開
皆有制始終總下六種隨機開制故云將補將猶
助也。
【疏】上士面王報力殊異胎衣隨長未假資持及將入
法誓不服餘如來順機任聽但一便能自靜緣濟修
道。
次科糞衣中面王者賢愚經云面有王字若準分
別功德論云此人生下頂有天冠請梵士為作字
名為面王出家時披一白㲲至世尊所欲求為道
佛曰善來即成沙門直以所披白㲲染為袈裟不
用餘衣白佛弟子正欲終身披此一衣願佛聽之
佛即默可據此似非胎衣然準章服儀云面王釋
子報服隨身即知胎衣明矣若付法藏傳商那和
須亦是胎衣此乃佛滅後事引證制意殊不相合
資謂外資持即支持及下二句即上出家白佛也
如來下二句即默可也便下二句出聽意也自靜
無他求也緣濟一衣已足也。
【疏】二者根報次強堪耐寒苦隨緣施造不以為難大
聖量機通堪行業故制三衣並須持奉如有缺少即
須具之。
二中初敘機緣望前為劣對下猶勝故云次強施
造即進修也大下次明制法即須具者不具缺衣
日別犯罪。
【疏】三者雖制畜三首足猶露力薄心羸寒苦所逼神
情亂涉無心存道是以如來又量機性故開百一記
識受持多論云百一物中三衣鉢具必應受持餘外
若受則可不受無過。
三中初敘機劣二明佛開下三分文並同初中力
薄故寒苦所逼心羸故神情亂涉次明開中記識
謂不加法記憶而已受持即加法者以對三衣不
必加故如論可見。
【疏】第四人者形報微弱心用非利待時待處須暖須
好若得供給便能進業若制同上退道為惡故開畜
長隨施而受令彼獲福此得資道。
<pb n="19"/>
第四機中初二句色心俱劣須暖對待時謂不耐
寒苦須好對待處謂不堪卑陋若得供給能進業
者明開有益也若制同上便退道者示制有損也
故下明開即成二利。
【疏】第五人者根力最弱要假重物方能濟苦寧身進
道可有階漸故開被褥車轝重物依教而畜以事重
故不令淨施。
第五機中苦謂有身寧即安也故下顯制可解。
【疏】第六人者須得眾寶莊嚴房宇方得安心如分別
功德論天須菩提聞說麤衣不肯入道索諸寶舍佛
令借王一切供具比丘受用一宿得道佛言當知悟
道在心不拘形服自今已去須者開之。
六中初科初敘機宜如下引示佛制彼云佛弟子
中有兩須菩提一王者種一長者種（即空生也）今此王
種故加天簡之以五百世中常生化應聲天下生
王家佛還本國時真淨王（即淨飯也）勸五百釋種出家
此比丘在數出家時佛勅諸比丘夫為道者皆當
約身守節麤衣惡食草耨為床便利為藥此比丘
聞已心自思惟吾生豪貴衣食自然宮殿服飾極
妙莊嚴猶不盡意況當著五納衣耶且當還家適
我本意即往佛所辭退阿難語曰（受佛教故）若且止一
宿乃往王所借種種坐具幡蓋花香燈油事事嚴
飾令此比丘於中止宿至於後夜得羅漢果阿難
白佛佛答如疏。
【疏】上雖通開不為養報。
【疏】如來出世為除我本如持世佛藏經云若不為除
我故在我法中不得受用一杯之水一納之衣為解
脫煩惱者如涅槃云雖復十萬不以為多行者自量
據位何在如母論云若無戒行而受衣食不向地獄
者衣即離身食便破腹斯言甚矣何得自欺如多論
云有三意故便制此戒一因畜長故貪於俗利壞道
功德財故二失於俗人信敬之心比丘貯積與俗無
別三違佛四依非節儉行故。
次科又二初示開意如下引證又二初引佛藏明
非開意彼又云如析一髮為千億分破戒比丘尚
不能消一分供養何況四事為解脫下次引涅槃
顯正開意彼經云聽諸比丘畜衣食臥具其價各
直十萬兩金亦聽畜之前舉一髮以少況多此明
十萬以多況少既為解脫豈畜十萬耶或抑或揚
無非誘進行者下引誡自量者恐聞開許不體佛
意妄自矝持末世多然皆由不揣故也母論不向
地獄者幸免來果也衣離腹破者須遭現苦也次
三意中一既貪俗利必壞道財二既失俗信必生
譏毀三既違四依必務奢縱制成三利以翻三過。
【疏】二釋名者貯用屬己名畜限分之餘名長越於期
限故曰畜長過限戒。
二釋名限分餘者或對三衣或望百一外也越期
限者出十日也。
【疏】所以在初者解有三義。
二列次中標云三者初師旁竪通染為二後師喜
犯共為三也。
【疏】初云長衣一罪能傍通諸戒皆染長過唯九戒不
汙謂二離二毛二寶二鉢及殘藥也。
旁通染中古解初科旁猶橫也準義鈔取尼衣等
過日犯長名旁通先犯長衣後取尼等為長所染
名旁染九戒不汙上四法持下五體異。
【疏】問何以知然答律云尼薩耆衣不捨更貿餘衣一
提一吉此豈非也謂財雖有捨畜心染犯。
次科問者發下證文答中彼謂犯捨衣⿱卯貝易新衣
後衣即染犯一提是長罪一吉即著用罪。
【疏】若存此釋尼衣販賣入手須說不說過限又犯長
罪今解不然販財體穢不合說淨作三衣故律云犯
捨墮衣不合淨受據此非淨何由有染又財無兩捨
<pb n="20"/>
罪不重結淨法簡境何得妄施。
今解中初科為二初指古非尼衣販賣且舉二戒
餘戒例然義鈔云販賣入手要說淨作三衣又云
既為長染明知理合說淨作三衣開又難云若爾
何故衣法云尼薩耆衣不應說淨作三衣答得小
罪故云不應非謂不成等準知古師許有說淨受
持之義今下次立理破又三初約淨法破財體既
穢何由入淨文證可知言淨受者淨即說淨受即
作三衣又下二約捨財破無兩捨故三據結罪破
無重結故淨下重舉初義以責非理。
【疏】若爾何故文云不捨更⿱卯貝得提吉者。
次難中即前所執須為釋通。
【疏】如昔解云自於五眾邊貿及遣人二眾邊⿱卯貝不犯
販博故有染犯若自俗交則犯販博體染非淨及著
二罪。
昔解中初明體淨染犯止有二罪若下次明體穢
染犯此有三罪販博一提體染一提及著一吉但
由販博自是別犯所以文中止明染著二罪合上
律文。
【疏】今解不然豈有財去後來新物而得有染引多論
中無如此義縱在俗交亦無有染。
今解中初科初釋淨者無染多論無此義者彼云
若先應量捨墮物更⿱卯貝得衣財即作二衣（謂應量不應量）
此衣不懺懺先提罪則知後衣無染明矣餘廣如
鈔縱下次釋穢亦非染由自有過故無所染。
【疏】若爾上文何得有通者。
次科立難中律文既結二罪則通染犯如何釋之。
【疏】答昔解非也今言不捨更⿱卯貝者以體不淨須捨須
悔如何不捨違制故一墮之罪財去罪也一吉之罪
違佛教也。
答中初科初句指破前解今下次伸正釋初敘違
制以犯捨衣制須懺淨可將餘用縱直施人亦制
與罪故下示罪相一墮即前衣本犯未悔之罪一
吉即違制則顯新衣都無過矣。
【疏】如此解時全無傍義今解得有如先犯長後博新
衣止犯減價之罪不為長染及捨還衣為長所染故
義通也。
次科初指上文既翻古解旁染不成今下示今別
立文中且明販博除前九戒自餘皆有染犯之義
舉一例諸自可解也。
【疏】故知先長後失三衣攬長加持得作三衣何以得
爾對三名長三失無長即斷續貪何得不作販博不
爾本不對三此是別犯故非持說。
三中初科以前古師謂販賣入手得說淨作三衣
為今所破今明有犯得作三衣唯據犯長販賣不
得初立義何下出得作所以販博下反古對前可
知。
【疏】問卿何以知又何以證答夫欲談吐必以文義相
包乃名憑據不爾則同多論斧在口中立義得作如
上可知若須文者如伽論云頗有十日衣即此經宿
有犯提邪答有即取犯長加法而離宿者豈非證也
販博不爾無文義故。
次科初問兩句上句問何義下句問何文卿者假
設來難相召之辭在古言通於今專制答中初通
敘談論斧在口中文在智論廣如鈔記具引謂發
言有過喻其自傷立下別釋二初二句答何以知
若須下答何以證販下點古生後難辭。
【疏】若爾非持何為過量衣房成持處分者答販財舉
體有過上過量外是犯量內無犯故得。
初難三衣過量成受造房過量成處分答文可解。
【疏】若爾我亦多條大衣條葉雙增通體俱過何有成
受答雖通有犯是佛制須故成受而不用販財不爾
本制全約故也。
<pb n="21"/>
次難三品九種大衣條數長短並須應法律云若
互增減成受持著用得罪故引為難答中佛制須
者不得缺故而不用者不合法故販財相反可知。
【疏】若爾白色三衣正制法服何故非持答色別道標
譏多故也。
後難中下九十中白色三衣亦是制須亦應成法
答中別簡也標謂外表。
【疏】上明長財雖通諸戒體有長過還能傍染如取尼
衣及以買財入手犯捨無由犯長後捨懺已則是長
過不同昔人入手犯長一取尼衣一是長染今所不
然如上廣敘。
結示中初重示正解犯財無染懺淨有染竝如上
立不同下重明異古彼約犯財明傍染故。
【疏】既有傍通傍染必有竪通竪染。
【疏】何名竪通如初得淨財不說犯長捨懺已後是名
竪通。
次竪通中謂捨懺已又復畜過文中寫脫準義鈔
云捨懺已後復過十日後犯長罪是也。
【疏】竪染者如初一日得衣二日又得乃至十一日初
日犯捨二日在限為初衣犯相從俱染故名竪染也。
竪染中初日得衣為能染二日至十日得者為所
染並隨能染判犯廣如鈔中。
【疏】此古師義相扶立之。
結示中扶猶助也。
【疏】有人言何須如此人之喜犯故在初明非不如斯
前義亦有但為舊立通相少乖律文今改正之頗同
而別。
次喜犯中二初引他解喜犯前標諸篇皆爾非不
下示今斷初句取後義次句存前解但下點失今
下顯正傍通則名同義別竪通則名義俱同故云
頗同而別也。
【疏】三具緣者有六初是長衣對受持故十誦云七種
衣不作淨施三衣坐具雨衣覆瘡衣及百一供身具
如善見云百一供身手巾得二條餘並受持以對長
故多論三衣過限無犯長過加說淨法失本受持故
餘廣如鈔二雖是長若有迷忘或未知屬己亦無長
罪所以須知屬己已定三是應量財四不說淨五無
因緣謂迦提一月五月及起奪等四想留難等緣六
過限犯。
具緣中初緣十誦七種由不入淨故無長過善見
手巾二者一新一故餘並受持者彼云三衣雨衣
尼師壇等皆須受持不合說淨多論三衣過限謂
不加受法過十日一本受持二非長義加說等者
如先有受持衣今又別加餘衣前衣說淨縱不作
法捨受法自失但違教耳指如鈔者即二衣中彼
云若本說淨今作三衣即失本淨等二迷忘者或
不憶物體或不記加說三應量者滿尺六也已下
但吉昔謂不犯如後所斥五中奪等四想或實奪
失而物尚存或非奪失但起虗想留難者律云付
衣者遠行或水陸道斷不淨施不與人皆不犯。
【註】佛在舍衛國聽持三衣不得有長六群比丘畜多
長衣或旦起衣或中時衣或晡時衣彼常經營莊嚴
衣服積而藏舉比丘舉過佛便訶已因開重制。
【疏】就戒緣中六群比丘者以本六人同共朋遊即以
為號如竹林七賢之類也多論云二人善解算數陰
陽說法論議而性多欲難途䟦難陀是也二人深通
射道善解毗曇而性多癡迦留陀夷闡陀是也二人
善於音樂種種戲笑說法論議而性多瞋馬師滿宿
是也五是王種迦留陀夷婆羅門種俱是豪族共相
影響宣通佛教。
戒緣中初科初總示六人朋遊由多作過畏僧舉
罰故常相追逐如下舉類竹林七賢者史記云皆
晉人也阮籍嵆康劉靈阮咸向秀山濤王戎多論
<pb n="22"/>
下別釋二人共一俗藝共一煩惱皆彼本習說法
論議六人竝能上乃示其性情藝業五下明其族
姓共下示其權化有說即六方佛耳。
【疏】所以隨時異色衣者由是貴姓多人識之兼復多
欲愛樂服飾雖復出家以本習故。
次科注明畜三時衣故示所以。
【律】若比丘衣已竟（三衣是也）。
【疏】戒本四句。
【疏】一犯人可知。
【疏】二衣竟者三衣具足竟已外是長也注中通相未
足以分。
戒本第二句正釋中初釋文二點注文中但云三
衣故云通相而不辨三戒別故下問分之。
【疏】問次第三戒俱明衣竟如何以分答初言衣竟三
衣體足竟也二云衣竟三衣加持竟方有離過也三
云竟者三衣同體足竟如此可以分也。
三竟自異如文可了。
【律】迦絺那衣已出。
【疏】三迦絺那出者開緣謝也此是梵語如明了論名
為堅實由受此衣令諸比丘雖行五過而無其犯又
得多利衣無速壞也世云功德衣者從所獲為名受
此衣已竟冬四月開於五戒若不受衣但是一月略
於本言云迦提月廣如鈔也。
三中初翻名令比丘無犯者此望戒為名也又衣
無速壞此從衣得名也上出正翻次引世傳從所
獲者由受此衣獲得五利故受下示開限冬四月
者從八月十六至十二月十五也連前迦提通五
月也略本言者以前梵名是具是正則知迦提訛
略語耳指如鈔者見自恣篇更有多名自可尋也。
【疏】就此文中三種料簡初定緣前却二決餘有無三
開緣入戒不入戒相。
料簡標中前却却即是後。
【疏】初中問曰迦衣與長何者為先若迦先開不應云
為長等五事受功德衣若長先制不應此戒迦衣已
出進退大難如何通者。
初科敘問中若因長開迦則迦不應先若迦出犯
長則長不應先五事即五利也一畜長二離衣三
背請四別眾五食前後至他家。
【疏】答義須博要不足生疑長戒實先如律可證但長
衣戒限日促近致文缺略非無斯惑。
答中初二句令通諸部長下正定先後如律證者
六群初犯制云若比丘畜長衣尼薩耆等未列迦
絺故知長在初矣又如後注引阿難緣次開十日
而迦絺緣開律文不顯但下示缺所以促近即十
日謂結集家但欲示其促限故致略耳。
【疏】如五分云因六群犯制畜一宿過則犯罪後因那
律得衣恐犯一日不成又因夏末持衣疲頓乃開五
事更開第二若衣已竟捨迦絺那畜過一宿者犯又
因阿難非時得衣復開十日制第三戒今此戒中三
中少一是以迷也。
次科五分三緣第一因六群犯制畜一宿同上四
分後下第二緣復有二緣初因那律者彼云諸比
丘若須一一衣眾僧羯磨所應分物與之時阿那
律衣弊諸比丘語曰何不從僧取使一日成那律
言我不敢取恐一日不成犯捨（以未開十日故）其次又因
波利邑諸比丘於[鞥-合+(白-日+田)]陀邑安居訖十六日便進佛
所道經泥水三衣麤重極大疲極到禮佛足具陳
向事諸比丘以上二緣白佛佛言從今聽受迦絺
那衣聽畜長衣五事又因下第三緣開十日亦同
四分制第三戒者謂此一戒凡三番制耳今下點
缺今此戒即四分缺中間緣故惑先後。
【疏】二決餘戒者何故三戒獨列迦開餘則不列答有
兩義故此三皆是屬己開益無罪二不惱施主自他
<pb n="23"/>
無惱餘則反前。
二中初科問中謂餘衣戒何意不開答中二義則
顯餘戒或非屬己或復惱他故所不開。
【疏】若爾自作五敷過旬用雨豈非屬己非惱施主何
不同開答彼由作用自損妨道故訶制之此雖長離
譏訶是少開則有益。
次釋難中過旬即擔羊毛旬或是前字連下雨衣
答中言作用者反前三故由是作用故有損妨故
訶制者謂俗譏也此下遮妨以畜長離衣亦招譏
呵故以多少通之。
【疏】三開緣入不者問此三戒得時利著迦衣竟餘三
食戒亦得利開何為不著迦衣已出答此三專得迦
衣利故不假餘緣故戒本前著餘食反前更有餘開
故在戒末所以文言作衣時是也但為親疎不同故
有前後。
三問中三戒並衣長望合一即是二事并下三食
則為五事若望同開理須齊著答中初明此三前
著專得利者無別開故次明餘三後著有餘開者
背請不白更開病及施衣別眾更開六緣三戒竝
除作衣時即迦提也親故前安疎故後著。
【註】謂出功德衣外持也。
【疏】下注解引律出於限分之外方犯據此得衣在七
月十六日已後無衣至八月十五日有衣至十二月
十五日即須說淨不作明相出俱犯捨也若非急施
衣者七月十五日受不得後開數滿十日便犯餘如
急施衣戒解之。
釋注中初點文據下明說淨又二初明持衣準此
但開時內得者時前急施則更開十日若下次簡
非時非急施者不為賞夏勞故數滿十日者時內
犯也。
【疏】又十誦中一月五月四句簡之一作衣月竟（謂至八月
十六）非迦絺月竟（謂未至十二月十五日也）二迦絺月竟非作衣月
竟（如受功德衣十日五日便捨未至八月十五日也）三俱竟者（至八月十五日捨衣也）
四俱不竟者（即作衣月內具兼二緣也）。
次十誦中初句作衣月即無衣一月中間二句但
望捨迦絺衣故云竟非月滿也後句開作衣月復
受迦衣故云具二緣也問第二句中先受迦絺十
日五日便捨餘日得本五利否答文云非作衣月
竟故知得也。
【律】畜長衣。
【疏】四畜長衣者正是戒家所防過境也。
【註】衣有十種長衣者長如來八指若廣四指是。
【疏】注中衣有十種律雖引出多是西域之衣此無所
顯故不列之今通出體但是布帛綿毛量可限約者
則為衣相自餘未成尺寸不定如毛束綿屯本非衣
故何得應量而有說也。
第四明畜長注中初科又二初點注文十種衣體
略知其名一憍施耶二劫貝三欽婆羅四蒭摩五
識摩六扇那七麻八翅夷羅九鳩夷十讖羅半尼
初是蚕口絲綿二即木綿七即是布餘多是獸毛
名相不可識也今下出體量綿屯徒渾反聚也。
【疏】如文中長如來八指廣四指者不可隨國尺寸以
定佛指長短也如多論云佛指面廣二寸者亦同前
姬周尺寸以定也然聞尺二寸為尺不審何尺尺是
姬周之尺從忽絲已上率之則唐國無用也余遊韓
魏見俗用尺極長問其所由云一尺二寸為尺我今
用之習俗生常至今未改斯則迷於周唐道聽途說
也。
次衣量中初科初定尺量然下斥濫用從忽絲已
上者明周尺有準也孫子算經云數之始起於忽
（蚕口初絲）十忽為絲十絲為毫十毫為[釐-未+牙]十[釐-未+牙]為分十
分為寸十寸為尺十尺為丈十丈為引四丈為疋
五丈為端皆應姬周度數也率亦音律唐國無用
<pb n="24"/>
言其無準不足用也韓魏皆古國名問其所由但
云我今用者明其無知也道聽途說出論語彼明
為學不能蘊籍此借喻隨俗無所曉耳。
【疏】然諸部制量不定十誦則佛四肘為限不云廣量
僧祇則長一肘廣一肘五分不出尺量唯四分母論
出其長廣則長周尺一尺六寸廣八寸比今唐尺長
一尺三寸二分廣六寸六分強也。
次科初引諸部唯下示本宗出長廣者即八指四
指比下校唐尺彼以一寸二分為寸數有不等恐
人妄用故兩出之。
【疏】若限內者文不出相如多論云不應量財得須說
之不說過限吉羅既言不應若大若小知何不該有
人不識恐犯長過取一疋絹裂為三片長雖應量闊
不入犯亦是懼罪終陷刑網有人對說無則心念大
有教開無宜魯塞也。
三中初引文示犯知何不該言該通大小也有人
下指非與之則是懼罪奪之則陷刑網謂犯吉也
有下勸依教。
【律】不淨施得畜。
【疏】文云不淨施者違佛開教也。
第二句點文可解。
【疏】多論問曰此施為實為假答九十六外道無淨施
法佛大慈悲方便力故教令淨施是假名也令畜長
財不名犯戒問何故不開直令畜長而強與結戒設
此方便答佛法以少欲為本結戒不令畜長而眾生
根性不同或樂多積而後行道得證聖者是故先制
後方開之如昔一時開受寶舍故無咎也餘有施法
差殊失不等相廣如鈔中。
次科多論兩重問答並欲顯示開制之意初問答
中但定假實而未見須開所以故復問之答中初
示制而下明開受寶舍者即天須菩提餘下指略
即二衣篇六門分別。
【律】若過十日。
【疏】文言若過十日者限有在也。
第三句文中限有在者在猶定也。
【註】初制畜長因阿難得一貴糞掃衣欲奉迦葉恐犯
故以迦葉十日當還因聽畜長齊十日。
【疏】注解所由因迦葉故多云迦葉為營五大精舍時
治竹林身不在故問羅漢已辦福業何為答有五義
一為報佛恩二為長養法三為滅少脩自高者四為
折伏弟子憍心五起來世福業故。
注中初科引論迦葉同名者多此即大迦葉也五
大精舍竹林即其一焉往營精舍不在佛所次問
答中五義一報佛恩者並是如來棲止處故二長
養法者法上脫佛字三少修謂不樂福業者四師
猶營福資不憍恣五起來世者為導未來令修福
故。
【疏】何以開於十日以佛知法相不緩不急止開十日
使籌量布施縫治作衣及說淨故毗尼母云若放逸
不說淨者以惡心故不滿十日皆犯捨墮。
次科初敘開限得所緩則心有縱慢急則事容廢
缺故下引證慢教無開。
【律】尼薩耆波逸提。
【疏】尼薩耆者制須捨也波逸提者所犯墮也。
【註】不犯有八若不得衣若淨施若遣與人若失衣若
故壞若作非衣若親友意若忘去反上並是尼薩耆
若捨墮衣不捨更貿餘衣一尼薩耆波逸提一突吉
羅此捨墮衣應捨與僧乃至一人不得別眾捨不捨
突吉羅比丘尼同犯下三眾乃至下戒並犯吉羅不
犯者十日內若轉淨施若遣與人若賊奪想若失想
若燒想漂想若奪衣失衣取著若他與作被若付衣
者遠行水陸道斷如是不淨施不與人皆不犯。
【疏】就辨相中初列八門明持犯相若捨墮衣明除疑
<pb n="25"/>
執此捨墮下正治罪也。
【疏】初中得衣不得衣以分相者如何得衣謂手領受
或心屬己也。
第四辨注初明持犯有四初科正釋中但出得相
即身心二受異此則不得相也。
【疏】故伽論云若入手膝上肩上作想我物從是數十
日也。
引示中伽論四相上三是身下一即心。
【疏】四分開文邊方入手故數限滿若見比丘未須捉
也。
四分邊方開五事長衣入手方犯謂少僧處但未
手捉容待人故（餘四即五人受戒數數洗浴著重革屣敷皮臥具是為五事）若
見比丘者以開未捉本為待人今既有人即須說
淨不說即犯故云未須手捉。
【疏】了論云有物眼至得非身至得者如人施衣蘇至
比丘前目見不觸作己意不說淨隨日算而取罪二
有身至非眼如暗中施者三二俱至得可解四有非
二至得入算者如暗中施者有即二至得不入算數
若不許受雖見觸而擬施三寶者。
了論四句初及第四竝心受二即身受三即兩兼
初句中蘇字合作酥即長藥也隨日算者算猶數
也第四云暗中施暗中非眼見又不手觸但作意
受也即二至不入筭者此即第四句相翻顯異也
不許受者如暫寄等或施三寶竝非屬己故。
【疏】言作非衣者昔云如幡蓋等此是佛物有何長過
有云革屣鉢囊等此亦非也如律文中非衣者不許
餘用相傳云帽袜之類又云聽與尼非衣豈唯[幌-光+月]袜
邪。
二非衣中初出古解如下引文示律云時有將非
衣作鉢囊革屣囊佛言不應作此即不許餘用也
文既不許將作囊器應是首飾故以帽𧙕釋之𧙕
音末又下律中諸比丘畏慎不敢與尼非衣鉢囊
等佛言聽與據此文通不專帽𧙕則顯上解亦非
所取然文但斥非而不顯正鈔云今但通而述之
何妨彼此俱攝古記解云但非所著用皆名非衣
則通彼此兩眾矣。
【疏】言親友意者謂非己物故不犯也。
三親友意謂作與彼想也。
【疏】言忘去者謂忘財體及忘不加法俱開十日唯當
律開忘僧祇善見都所不開。
四忘去初明二忘唯下簡部別十誦同開如後所
列。
【疏】若捨墮衣下明疑決上昔解云云如上已判今先
張疑然後決之有人疑謂本犯由衣捨與他人貿易
何罪之有故非衣法乃至施人亦須捨之罪由心生
不在衣也故須捨已然後遣貿新得之衣體如不犯
如多論云先應量捨墮物更⿱卯貝衣財即作應量不應
量衣此衣不捨懺先提罪上明捨財而有染犯畜心
不斷捨不成故此則不爾反上可知。
次除疑中初牒釋昔下指古解今下出正解初二
句標有下釋初敘疑故下次決破非衣法者佛制
犯衣捨懺後用今不捨輙貿故云非也罪由心生
者出制捨意上明前衣不合新下次明後衣無犯
初正判次引多論文證甚明上下揀濫恐謂前引
論云衣捨罪悔畜心不斷有相染犯此何不爾故
特分之前明捨財物在此說貿易物去不可混同
故云反上。
【疏】一尼薩耆一突吉羅如上已判昔人以為著不捨
衣如見論云得吉羅罪若無比丘得著無罪若見比
丘不捨悔故亦一一吉三衣戒明不開餘者如僧祗
云受用不淨衣隨一一越。
釋二罪中初科初指前判昔下次示昔解見論無
人對懺故開暫著有人須懺不懺故犯三衣戒不
<pb n="26"/>
開餘者謂犯捨物不得作三衣著用有罪故僧祇
隨一一者謂著著犯也因循昔解乃引諸文然文
中吉羅自犯輙貿違教之罪新衣無過豈有著用
犯耶。
【疏】問何故衣中畜重著輕食中畜輕食重。
問中衣食二制相反故問通之如食內宿殘宿經
宿但吉食用方提。
【疏】答衣有淨法不施長貪故隨畜犯隨著非制故但
是輕食中非制無違畜輕制不許服故違得重。
釋中初解衣有淨法制不妄畜與食制不服同也
不施謂不淨施隨著非制者由是犯衣不應故吉
而非正制則與畜食同也。
【疏】又解衣有別屬畜則在己是以罪重著用罪輕食
是味通體在不局故輕若食交盡無有所結故隨咽
結。
次解中衣則畜重用輕食則畜輕食重酌情以論
理自可見。
【疏】此捨墮衣下正明治罪捨懺相其儀法用具在羯
磨疏及鈔中此但依文句解耳不須復列非宗本故
不明也。
正治罪中初牒釋其下指廣鈔與羯磨並有懺篇
在彼合明今釋戒本識相持奉捨懺儀式不當廣
述故云非宗。
【疏】不犯中十日內者反前過限淨施遣人亦反不淨
施故所以有犯。
不犯中初科謂限內作淨與人故無犯。
【疏】言奪想者財在想去無畜心故不犯長罪如十誦
中後見本財更得十日餘失例爾。
次科此攝兩種一是實失二起虗想並約物在無
心故開十誦止明奪想餘三並同故云例爾。
【疏】言取著者由前受持三衣謂賊奪失既無三衣有
長衣在即而奉持故云取著。
三中取著謂取長物作受持用此即未捨懺者。
【疏】若作與作被者以財是重物不合加淨雖過日限
不入長犯。
四是重物本不開畜故不入淨。
【疏】若付衣者遠行以其緣差故不得會非心慢故不
名犯也。
五付衣遠行謂所寄人遠出外故此中更攝水陸
等緣對注可見。

四分律含注戒本疏行宗記三上之三

<sarticle>四分律含注戒本疏行宗記三下之一</sarticle>

【律】二離衣宿戒。
【疏】第二離衣宿戒。
【疏】所以不許離衣宿者夫三衣蓋是三世諸佛應法
之衣資身長道最為要用理宜隨身如鳥二翼許無
暫離常願持奉今置衣在此身在異處寒暑卒起急
須難得又闕守護容有失奪廢資身用事惱不輕具
斯諸過故所以制。
第二制意中前敘法衣之功諸佛衣者示可尊也
資身長道示不可捨也如鳥二翼對鉢為言一喻
要用二喻常隨今下明離失之過急須難得是一
過奪失廢用是二過。
【疏】釋名者人衣異處名離經夜曰宿久慢促惱限期
一日故曰離衣宿戒。
釋名中久慢促惱言其開限一宿不失機故。
【疏】論犯六緣成若離餘衣但得小罪是以第一體是
三衣若元不持亦無離犯是以第二作法持竟人衣
同界本自無愆故以第三明身非衣所若當順教亦
不結愆故以第四明不捨會若是時中及餘緣開亦
<pb n="27"/>
不名犯故第五無因緣必未經宿聖未制罪故次第
六明相出犯此之生起言說之由如上已論下更不
道。
列緣中六段次第生起初云餘衣得小罪即坐具
百一等四不捨會一不遙捨二不歸會第五時中
即一月五月餘緣謂羯磨諸難等開也此下結示
令通餘戒倣之述之。
【註】佛在舍衛國六群持衣囑親友往人間行彼為出
衣曬之比丘問言佛聽畜三衣不得有長此是誰衣
具答被訶白佛竟因制此戒。
【疏】就戒緣中文相可解。
【律】若比丘衣已竟迦絺那衣已出（並是上解）三衣中（僧伽棃鬱
多羅僧安陀會衣者有十種也）。
【疏】戒本八句。
【疏】一是犯人二受持竟三開緣謝。
【疏】四所犯戒境注解但列三名衣有十種謂衣財也
羯磨疏鈔廣明衣法具有十例及受持相不可重出
可同彼也。
戒本第四句中十種衣名已如前戒下指疏鈔彼
並列十門初制意二財體三色四量五單重六條
相多少七長短八作衣法九補治十敬護不下示
略可知。
【律】離一一衣異處宿。
【疏】五離一一衣異處宿者人衣異隔也。
【註】不失衣者僧伽藍裏有一界失衣者僧伽藍裏有
若子界如是樹場車船村舍堂庫倉界別亦爾此僧
伽藍四種如上樹者與人等量足蔭加坐場者治五
穀處車者若迴轉處船界亦爾村者四種堂者相多
敞露庫者積藏諸物倉者儲積米穀阿蘭若者無界
八樹中間間別七弓弓長中肘四肘量也伽藍界者
此伽藍界非彼伽藍界非彼樹界乃至庫藏倉界餘
者作句亦如是僧伽藍界者在伽藍邊中人用石若
磚擲所及處是名衣界乃至庫藏界亦爾比丘置衣
在伽藍中乃至在樹下宿明相未出若捨衣若手捉
衣若至擲石所及處若不捨衣若不手捉衣若不至
擲石所及處明相出隨所離衣尼薩耆波逸提也。
【疏】就義分異乃有四礙謂情隔染界也文中但列界
礙餘三不明乃在開通就界礙注解中文相極顯然
遺法所重唯相及行相則剃染以分行則自他無著
然心行等級事等面焉未可諸說故非宗主染衣持
奉正是今論持則具二善因犯則雙標惡果教相不
昧何得不知此戒所緣正在人衣別界界名雖易界
體是難故今總敘令識持犯三意分之。
第五句約義中初科初通示四礙餘三在開通者
即下不犯中就下別釋界礙初略點然下敘意為
三初通示行相遺法通目滅後正指像末也相行
皆事彰顯可見住持之要故云所重剃染分者為
世異也自他無著者亡我我所也此戒兼二故特
敘焉然下別敘今戒初敘行相眾多言等級者謂
其多別故喻人面然釋離衣不可他述故云未可
等染下正示今戒由具雙持雙犯因果教相不可
不知故云持則具二善等也此戒下開章界名易
者謂作法自然名數易數也界體難者謂諸界體
相差別難分也。
【疏】初標列界名二明制意三就宗分別初列名者一
攝僧界二攝衣界三攝食界各有自然作法則有六
也。
次列名中三種各二者大約分也攝僧二者作法
有三大界戒揚小界自然有四聚蘭道水攝衣中
二如下廣辨攝食二者四種淨中白二淨是作法
處分不周檀越三種即自然也。
【疏】二制意者制攝僧界攝人以同處令無別眾罪必
有乖別不名為僧僧具六和也二制攝衣界攝衣以
<pb n="28"/>
屬人令無離宿罪三制攝食界攝食以障僧令免宿
煑罪所言界者彼此差別互不相通故曰界也如文
云此僧伽藍界非彼僧伽藍也。
制意中初別列三意所下總示界名。
【疏】三就宗分別者僧食二界作法分隔行用羯磨如
彼宗明。
【疏】此中明衣計須作法然衣離相自然界多故從多
論戒本須引若論作法攝衣界者羯磨疏中具之。
三就宗者謂三種界各有所宗若三界相望則衣
是今宗又就衣中二界相對則自然為今宗矣是
以先以三科簡之。
【疏】今論自然衣界相狀下諸義中特論僧界者以衣
須隨身身是僧界所屬若不並明則彼此相亂故須
合論大小敘其得不如斯識緣種者可謂如鳥知其
雌雄矣略為十門一列數定體二空聚自然攝僧不
同三空聚自然攝衣不同四單聚自然攝人衣不同
五單空自然攝人衣不同六自然攝衣強弱不同七
僧衣二界寬狹不同八多少不同九相可不同十勢
分不同。
三明自然敘意中初二句標示下下明僧衣二界
相參所以如鳥知雌雄者詩云具曰予聖誰知烏
之雌雄（君臣俱自謂聖如鳥雌雄相似誰能別異之乎）彼刺周幽王昏亂
君臣上下不辨尊卑今借彼意反而用之略下列
章科名難曉如下隨解。
【疏】初列自然界者若依當律自然衣界有十一種他
部相成道行水界空洲等相各有小大消文自顯。
列數中當律十一種如注所列他部有四洲無四
相故曰空洲等取井界共十五種。
【疏】二明空處聚落攝僧寬狹者有四種。
二中標云空處即蘭若。
【疏】聚落有二可分別者如十誦盡聚落集之不可分
者如僧祇七弓之量七樹中間則六十三步廣如羯
磨疏中。
聚落中可分別者處有分齊人有限量反此二種
名不可分別由無限齊故依樹量合數並如鈔記。
【疏】二者蘭若亦有兩種無難空地可用十誦面俱廬
舍五里集之有難蘭若則如善見七槃陀量五十八
步四尺八寸所以有難無難者僧法同遵義無乖[(立*立)/見]
必有見異多恐破僧故須局狹必若情通自然廣攝。
蘭若中初列示兩相十誦俱盧止是二里今言五
里依雜寶藏經也七槃陀槃陀梵語即彼量名所
下推釋分意言有難者即三小界不同意人作難
故開故云必有見異等情通廣攝即無難五里集
也。
【疏】所以引僧成衣界義有衣入此界中兩不相涉如
水之乳。
結示中初徵前所列有下示意有衣入此謂持衣
者入此界中知不相涉以衣界聚蘭與上全別故
也。
【疏】三者空聚自然攝衣不同者聚落多難男女染謗
情隔諸障譏過頻繁衣須近身蘭若少礙反前故遠。
三中攝衣聚落即是村界但齊四相故云近也多
難即是三礙如文所敘蘭若七十餘步故云反前
遠也。
【疏】上列二門各有教相僧衣不同今次第四單就村
落合辨人衣寬狹不同所以同處人寬衣狹者人為
同法事須通和少一不成前須濟益必約詳御用寬
為善三衣若離多諸過咎更無別辨義在隨身故制
須狹。
四中初結前二三兩門並約僧衣二界空聚對論
今下生後所以下徵釋初徵人寬即可不可分二
種聚落衣狹即下村界必有三礙制隨身故人為
下次釋初釋人寬三下釋衣狹。
<pb n="29"/>
【疏】五明蘭若人衣不同空逈少礙僧遊者希事須作
法遠攝方得處非諠雜過濫又希若欲攝衣同前空
難通其勢分七十步餘。
五中初標言不同者遠近異也攝人五里攝衣七
十餘步空下次釋又二初釋人界過濫稀者無乖
別也若下次釋衣界同空難者即有難蘭若。
【疏】六明自然攝衣強弱不同。
【疏】就於自然又分三等且依四分十一自然八界望
僧住人住八界是弱藍村是強八界自相望如樹車
等不論強弱蘭若空界不守自性全是其弱。
第六總論中初標示八界下別釋初八望藍村為
一等八界即樹場車船舍堂倉庫也八自相望為
一等蘭若自為一等。
【疏】僧村二界互兩相形則俗強僧弱何以知之俗人
入寺別生村界比丘入村無別藍界。
次僧村強弱中初科俗人入寺既別生村故知俗
強比丘入村既無別藍故知僧弱。
【疏】若準此說恐理不然若彼俗人將家男女入寺別
院有界亡言若在露地却施障幕是村以不若言是
村村則有相四種之中何相所攝若是有村約何分
齊非時入相結攝衣界除斯村不若不除此文云村
所及處如其不除應不失衣若即失衣成村義立。
次難破者以上文但云俗人入寺而不明成村相
故初二句通斥若彼下牒難又二初舉別院縱彼
所立將家男女者以單俗人則非村故亡言亡無
也謂不在致詰若在下次約施障正難非村初通
問若言下別難又三初以四相不成難若是下次
約非時入犯難結攝衣下三約結法牒除難。
【疏】若如此徵但是障礙二通不名村界以彼俗家未
來之時人衣往返二通無壅由其來故是為情隔不
許往還故是失衣。
三中二通謂人衣二種本通俗來故礙也。
【疏】今通論之無問道俗互入僧村有四相者僧村界
起此即相望何論強弱。
次無強弱中俗入僧中則有村界比丘入俗則成
僧界二種竝約別有院相為言兩相各立故無強
弱。
【疏】若爾何故多論王來入寺不得安衣解云須識四
礙方知攝護一者染礙明失如多論中所以除村為
護梵行為止譏嫌等五義比丘與女性非親好動即
相染譏過隨生故使戒中制約非少說法取衣同行
同坐無論屏露未約親疎但使與取皆制其犯若衣
在此往會是難故名染礙二者隔礙如僧祇中人在
門外須捉戶鑰等三情礙如僧祇中兄弟分齊等如
多論中王來入寺取水處大小便處近王左右盡非
衣界又有幻人戲樂人入來亦爾四就界礙如律十
一是今依四分具有此四。
次釋妨中多論王來不得安衣顯是俗強則違上
義解下釋通初總示一下別解染礙中初明染相
多論五義文略餘三即村界不定生疑除諍故使
下引類說法即與女說法取尼衣與尼女同行及
與同坐若衣下次示礙義隔礙中僧祇不立勢分
故須門外捉鑰及梯則不失衣反則成礙情礙中
兄弟分齊謂同居別食之家取水等處竝眾同處
恐往於彼遭隔絕故兄弟則恐生嫌忌王則畏其
勢力幻樂等人則慮誘調界礙可解今下會本宗
界礙出廣解三礙見不犯。
【疏】就餘樹車八界相望有師解云根本是強寄來者
弱如場上有車豈有別相今言無者據有垣相為言
如庫堂中有車轝等何有別界。
餘八中初出古解今下示今義若有垣相可有強
弱無垣各立則非所論。
【疏】第七第八兩門合論義應相對四句分別。
<pb n="30"/>
七八合論者七是寬狹八明多少各兼四句所以
合之。
【疏】初自然攝僧與自然攝衣寬狹一多各為四句互
顯其相。
初句標云寬狹一多各四句而下但列六者寬狹
中止出二互略二俱故。
【疏】初攝僧寬攝衣狹如蘭若中僧作法必方五里衣
若遠身止七十步故曰也二攝僧狹攝衣寬如不可
分別聚落中有一家方二百步內通攝衣外兼勢分
若論攝僧則六十三步三攝僧一攝衣多如一小村
眾多家住可村僧集家別攝衣四攝衣一攝僧多如
不可分聚方二百步為一家衣雖通攝僧則限約五
僧衣俱多即此家中更加三礙等是也六僧衣俱一
如一處伽藍正可五十步許衣界隨藍取其勢分與
僧界等。
列釋中初二句易會今義加二句言俱寬者如可
分聚唯一家也言俱狹如蘭若有難與衣界同也
從三已下即一多四句三中可村語略即可分別
聚落四中僧限約者謂僧界各據六十三步故五
加三礙者來往不通彼此各攝則衣界多也六中
伽藍五十步藍外更取十三步則六十三步衣界
依藍外有十三步勢分故與集僧正等也。
【疏】第二作法攝僧界對自然攝衣界分相有六。
【疏】初明寬狹一僧寬衣狹者如結大界極大伽藍院
小出院不出界成夏失衣以依隨院相故二衣寬僧
狹者如齊伽藍結大界界外有勢分出界破夏不失
衣以界隨相故三僧衣二界俱等者如結大界可伽
藍衣勢分上是也四攝僧二攝衣一如大界有戒場
兩處集僧自然衣界通彼此故五攝僧一攝衣多結
僧界大中間多村村別攝衣也六僧衣一界兩俱多
者大界安諸小別住又有家村是。
第二句中前是二種自然此約作法僧界與自然
衣界相對為句此亦合有八句文中寬狹一多各
出三句並第四句不可立故初句以衣隨院者釋
失衣所以二中以界隨相者釋破夏意也三中可
即相等謂結大界出藍相外一十三步與衣勢分
正等第四句下即一多三句舉事可解。
【疏】三作法攝衣與自然攝僧相對據義則不可。
第三句作法攝衣依作法攝僧界起與自然攝僧
各不相涉故云義不可也。
【疏】四僧衣俱作法相對兩句不同。
【疏】一攝僧二攝衣一如大界安戒場二處攝僧衣界
隨大界戒場則無是也二僧衣兩界俱一者如大界
上結攝衣界無場不可別攝僧是也。
第四列釋初句僧二衣一次句即僧衣俱一。
【疏】此乃義盡有人更立多句前句有場大界戒場中
護衣可非僧衣俱多後句上多有俗家可非僧一衣
多邪答既言二俱作法相對故分一多今言有者但
是自然耳非作法也此則事有義無不可復論也。
結斥中初句指前句數有下引古前句戒場後句
俗家竝是自然攝衣非作法句故須問破答文可
解非無此事故云事有不可交參故云義無。
【疏】第九相可不同者。
【疏】問自然攝衣自然攝僧寬狹內外何故非可答有
四義也一自然攝衣根本急制以寬為緩以狹為急
自然攝僧根本急制以近為緩以遠為急故一不相
可二自然攝衣當體隨相不假僧界而有二不相可
三自然攝衣隨界而作小大不定僧界不爾隨處一
定三不相可四衣有勢分僧無勢分四不相可。
第九門中問云僧衣非可者可猶等答中初義可
解二中既不相假故不相等三中衣界不定者如
樹場等隨處廣狹僧界一定如四處六相各有限
量四勢分可解。
<pb n="31"/>
【疏】有人不立僧界衣界各隨根本者遠集會夏共衣
齊等。
引他解中初句標異謂不立不相可義僧下牒難
前云衣界根本寬緩狹急僧界近緩遠急今望僧
界遠來奔集外歸會夏亦即界寬為緩界狹為急
故云共衣齊也。
【疏】若言衣不定僧界是定此亦有餘衣界蘭若是定
十界大小是不定若僧界蘭若及大聚落則定可分
別聚落是不定此則俱有定不定不可得言僧定衣
不定若言衣界蘭若至村即不定若爾僧界蘭若至
村亦不定豈不相似。
次難第三初牒斥此有餘者立義不盡也衣界下
列示初衣界十一種中蘭若是定那云不定次示
僧界六相之中可分別聚隨處寬狹那云一定此
下雙結若下遮轉計恐云蘭若至聚為聚所侵容
有不定故以僧界並之。
【疏】勢分有無者衣界定有僧界定無今準諸部十誦
隨聚落是僧房下文齊行來處此則是有不可言無。
難第四中本律僧界雖無勢分十誦則有那得云
無彼明隨聚落界文出第二十二卷齊行來處即
是勢分此出第四十七故云下文若然則僧衣自
然反是相可則前義不可立矣。
【疏】若論兩箇作法相可之義若就枝條開急就緩比
前四義故是相可。
作法相可中若就枝條者僧衣自然並是根本二
種作法從本開出竝是枝條此一相可兩界相假
此二相可二俱不定此三相可俱無勢分此四相
可故云比前等也。
【疏】十明勢分有無者。
【疏】問同是攝衣何為作法無勢分者。
十中初科問意可解。
【疏】一解云有法故無無法故有何可怪邪以無教法
隨相開有。
答中初解有法無者即作法也無法有者謂自然
也以下釋上無法有義可反上句有法不開。
【疏】又解自然攝衣界之內外都非作法故有勢分作
法攝衣內是作法外是無法何得攝衣故無勢分。
次解謂界體內外同不同故所以有無。
【疏】三自然攝衣是作法根本復是正制故開勢分作
法反前故無勢分又復開無重開作法限約何得有
也。
三中自然是作法根本者反顯作法是自然枝條
故復是正制者反顯作法是後開故作法中二釋
初反前釋比上二義可知又下約開制釋自然是
制故開勢分作法是開不容再開恐太緩故。
【疏】問僧衣二界同是自然何故衣中獨開勢分答衣
本隨身復開遠攝猶恐不會故開擲石所及自然攝
僧就急制內更開勢分與本不殊故不開也。
次僧衣中初科答文為二初明衣界慮失宜開次
示僧界恐別故閉與本不殊者謂同本統通無分
齊故。
【疏】若爾前門行來勢分者解云是制非界恐作法時
忽入妨事制遠攝取必知不入亦無所苦遠近既乖
故有無異。
釋難中上舉十誦齊行來處即是僧界勢分如何
通之答中是制謂恐有乖別制遠集之而非界體
恐下示制所以無所苦者苦猶患也遠下二句雙
結僧衣。
【疏】就注解中文分為五初明不失衣下至倉亦爾來
則十界名也二此僧伽四種下乃至蘭若四肘量來
明十界體別也三伽藍界者此非彼下至庫藏界亦
如是來明諸界體別不相攝相四僧伽藍界者中人
已下至亦爾來明十界勢分義五比丘置衣在伽藍
<pb n="32"/>
下明人衣兩離結罪相也。
【疏】就初離相約界有十。
次牒釋分文中初段界名但列十者此明諸界同
別之相蘭若空處無別界義故所不列次云十界
體者據有十一種此段正明體相而舍界律不出
體故但有十耳。
【疏】前明藍中有失不失言不離衣藍裏一界者謂外
院相成內無四礙是使人衣雖異但不出界則非犯
位故言一界界是自然攝衣界不是僧等餘三界也。
初段明不失中初牒釋言一界者一即同也是自
然下揀濫恐謂伽藍將為作法人衣食三界故。
【疏】又言失衣多界者如昔解云藍院相缺樹車界生
故曰若干界今謂不然若缺非藍事同空野。
次釋失衣古解中藍攝相強故約相缺以釋多義
今下躡破。
【疏】今言藍裏若干界生明知院相不壞而有眾多界
起者樹車自然無由得生但為染隔情三障礙不會
致有失衣故曰若干。
今解中初科初反古解但下申今義中有三礙隨
處護衣故有多界若干即數之通名。
【疏】或可作法攝衣局在有處不妨藍院自辦護衣彼
此諸礙通成失相何以知然僧祗五分中言同界者
僧羯磨作不失衣界於中得自在往返者是言異界
者不得自在往返也乃至屋舍車乘道行等例同準
此而明與四分不異。
次科初二句明一界謂同一作法攝衣局有處者
謂有法處則是衣界不妨下明多界謂別別藍院
各自辨護即是若干亦由諸礙不可通護故云彼
此等也何下引證同界即一界異界即若干界也
乃至下自然例同謂屋舍等一一皆有同界異界
準下會異。
【疏】餘有九界得失例同故云亦爾。
次例同中由列名中未出蘭若故但云餘九耳一
一皆有一界若干並以三礙有無釋之可見得失
即衣有失不失也。
【疏】上已明其失相未知約何明失故次第二列於界
相就明得離。
第二界體生起中云就明得離謂限內無礙趣得
置衣皆無失故。
【疏】云僧伽藍四種如上者上來無文解藍何因妄指
律為繁文相同村聚故通例指曰如上也。
本宗中初科注指伽藍四相如上即前盜戒明村
聚相藍村不別故得指同。
【疏】二樹相者量文可知謂假樹為名大小通得人等
衣界減非所離也即此界中具有四礙餘三可解就
界礙中樹下生樹及車場等既無別院異界叢起故
曰若干界乃至倉庫例此明諸。
二中初釋樹界乃至下指餘八界初中有二初牒
文釋即下明四礙前明若干止用三礙故此復約
界礙明之倉庫例此者謂四礙相同又堂舍庫倉
據無垣者則有界礙如上明也注中不釋舍界鈔
云四分無相謂村外別舍或準僧祇樓閣梯登外
二十五肘或準庫倉明內為言隨用並得。
【疏】十一阿蘭若界者謂逈然空野無別樹車不知分
齊假用弓樹通計量數七十餘步如上計之。
三中假弓樹者一弓四肘一肘尺八七弓共五丈
四寸六尺為步得八步餘二尺四寸八樹有七間
共得五十八步四尺八寸如十三步勢分故云七
十餘也如上指前義門。
【疏】自餘道行洲上水中并例及上藍樹十五自然諸
相行護其量非一既是行事廣如事鈔故不繁出臨
時引用如織綜也。
諸部中道行出十誦彼云四十九尋內（一尋八尺計六十五
<pb n="33"/>
步餘二尺）洲界出善見彼云十四肘內（一肘尺八計四步餘尺二）水
及井界兩出僧祇竝據二十五肘內（計七步半）及下通
結諸下指廣臨下令引說綜子宋反線也謂引用
交互猶如織線使成紋耳。
【疏】上雖列體足明得離未顯兩界相接通成護不所
以第三明彼此不相收攝。
第三釋中此彼不攝即界義也。
【疏】文云此藍非彼藍乃至此樹非彼樹等例之故云
亦如是也。
初舉藍示相謂以藍為頭乃至非彼十一種也乃
至下例諸界謂樹車等互舉為顯歷餘十一竝同
藍界共有一百二十一句更通他部四種則有二
百二十五句思之。
【疏】上雖明相互不相攝未知自然相外攝衣以不是
故第四明勢分義。
【疏】諸部明相並無勢分唯此四分獨開外護。
第四示所出中初科上二句總示諸部下二句別
顯本宗。
【疏】故十誦云僧坊聚落齊墻壁塹柵來名不離衣若
作羯磨隨意遠近故知無勢分也。
次十誦中初是自然但齊墻壁則無勢分若下次
示作法。
【疏】僧祇寺門外手把戶鑰船上曬衣風吹墮水則明
失者亦無勢分。
僧祇引示中手把戶鉤有可入義船上曬衣墮水
失者界別故失今引彼文證無勢分未詳何意。
【疏】若爾無者何故彼律車樹四周二十五步答此是
界體若有勢分一切通給何故寺外須捉戶鉤。
釋難中初引難以彼樹車水井等並二十五肘故
步字寫錯答中初句釋通若下反質若是勢分不
應有開不開。
【疏】五分無文故知學者不可通用。
五分無文開許而彼宗學者濫用故特點之。
【疏】自古相傳中人擲石取其下處可有一十三步例
諸自然皆通故云亦爾。
定遠近中中人者善見云不健不羸人盡力擲至
落處不取轉處。
【疏】上明行護次明犯相。
【疏】文云比丘置衣在伽藍中乃至樹下宿者明身出
界持犯相狀準此為言人衣互出護會義一分文為
四上明離相也二明相未出下教其行護也三若不
捨下明違法也四明相出下結提重也。
第五釋中初科初牒文示意人衣互出者或衣在
人出或衣出人在離護並同故云義一分下約義
分文。
【疏】云捨衣者非謂捨衣全無罪也若不捨時則犯墮
故如僧祇中寧無衣起越以輕易重也廣相如鈔。
釋捨衣中不捨犯墮為免捨懺寧可但犯缺衣吉
耳下指鈔者彼云或借尼衣或借俗被無者乃至
當後夜疾還門屋下以手著門孔中等不然則須
捨之。
【疏】若手捉衣者人云同是不犯位故如婬戒開無婬
意也今解不然文非下開也。
次釋手捉古解初科為二初引古彼謂捨衣及至
勢分乃是急開若論手捉自是常持本非緣開以
同是不犯故此列之如婬開無意以本無犯列為
不犯義相類也今下斥非此乃廣解犯相中文故
云非下開也。
【疏】有人解我衣在勢分邊故須手捉此未了也衣在
藍內外有勢分若樹車有則分勢分多少不同或全
不立如何云衣在勢分頭也若衣出藍外有諸界隨
界立相自立勢分如衣樹下勢分四圍似月之暈如
斯例也。
<pb n="34"/>
次解中初牒斥衣在下委破又二初約衣在藍內
勢分不定故若樹車有者謂藍邊有樹車也則分
勢分謂二界各半分也或全不立謂兩界相逼也
若衣下次約衣在藍外別有諸界彼既自立勢分
亦不得言在勢分邊也月暈即月四傍氣也。
【疏】今言捉者兩界相接中分勢分一尺五寸故須手
捉或樹下車情染交隔必須捉取不爾不會故曰手
捉。
今解中初正釋有二初約兩界相近解或下次約
別界三礙解。
【疏】律文錯雜不足倫理若依義例須有次第前至擲
石次手捉衣後明不得捉故而便捨也如文從急以
至緩也通明會護何妨如律何以知邪如人衣遠隔
動經百里夜忽憶之何由往會但捨更加故理非犯
且休去餘任通之。
次會釋中初約義次第從緩至急如文下次顯律
文從急至緩下約會護以通律意則非錯雜也且
下示略不復委辨故云任之。
【疏】犯相之中明相出者律中華開鳥鳴此亦春冬不
定如多論云明相三種日照閻浮樹即有黑色若照
樹葉即有青色過樹上表照閻浮空界即是白色三
色之中白色為正。
次釋明相中初科初點律漫華開則春冬不定鳥
鳴則昏曉不常皆不可準次引論定閻浮樹者俱
舍云此洲南邊有無熱惱池樹在池畔日出先照
故用彼樹以分曉色。
【疏】諸部當律行護結罪多約明相用分犯法今須薄
識故為略引。
次科敘起中諸部即僧祇十誦然十誦與四分大
同故下但出僧祇校異耳。
【疏】如僧祇律約夜分三食明內宿初夜成犯覆罪護
夏皆約明相離衣持犯通持在夜結犯約明何以知
邪四句分之一明去明來日光未沒去明相出竟來
諸律同犯二闇去明來僧祇不犯開夜暫會四分是
犯三闇去闇來四明去闇來諸部非犯。
次引僧祇初通示三位內宿約夜分罪夏據明相
離衣一戒持犯兩兼何下別釋離衣四句中唯第
二異耳。
【疏】就四分中衣食夏等必約明出人宿等戒日光沒
後準此定時看西明相一更已後方始沒滅諸師行
事合瞑即犯意不同也與同室宿必夜分齊。
四分中初示異前引僧祇三位差別今此四分一
向約明文略覆罪故云夏等二同宿戒並據初夜
準下定夜分諸師下斥非合瞑即昏黃時未入夜
分乖彼制限今須據夜故云意不同等。
【疏】僧祇初夜明內宿者亦是其理謂夜與宿貪附情
多約同四分一夜與宿明相暫離名為不犯此約情
過則深有犯事同僧祇律據通緣且依明相餘且略
之。
三中但明內宿彼此不同初示僧祇出彼制意約
下次校四分初明情過則宜同僧祇明相暫離謂
天欲明時出外避之則不違制律下示律緩急食
非別屬故云通緣。
【疏】四明所離結罪相者律下注中除三餘者吉羅今
解如百一供具有持可離故結小罪餘說淨者既指
別主何有離罪如五分中應受持三衣襯身衣被衣
雨浴覆瘡蚊厨敷行障蝨單敷護䏶踝頭拭身手面
巾及諸囊若似衣皆受持之餘畜廣相亦如鈔說。
犯相中初牒注今下正釋古謂百一諸長離皆犯
吉此但直伸正解以顯古非如下引證所列諸衣
皆是百一下指如鈔見二衣中。
【律】除僧羯磨。
【疏】文中第六除僧羯磨者明得法離也。
<pb n="35"/>
【註】時比丘得乾痟病糞掃僧伽棃極重有因緣事人
間遊行不堪持行以事白佛佛令三乞已白二離。
【疏】注列病緣後明乞法總有五意。
【疏】一解開緣如文得痟病人間遊多論云所以爾者
四意一有緣眾生應受化故二宜遊病損故三求行
道處故四降伏信悟故是舍利弗病故何者亦四義
一先世惱人故二智深思法故三勤業不臥故四此
後邊身先業已盡若以神力轉三千界大悲心中請
聖制故二法成不相者要須人病衣重者成餘人病
互有一向不成所言老者多論七十已上名為老者
有前四益乃至三寶求覓亦得三離多少相此中唯
是大衣五分云留一並離非羯磨故皆犯離罪得留
中衣上下不得留有賊難處隨留好者十誦多論留
一義同四約日多少十誦夏分不開五分聽前安居
九月後安居八月見論云隨病未差若差即還遇難
不失不作還意失衣多云若得羯磨已病重不行後
行即先羯磨若化未盡衣藥營求三寶未辨而月已
盡以事難故緣訖無罪若死此衣得與看病人五得
重加不多論云本衣若施三寶更求得衣不問輕重
應加羯磨乃至九月亦如是。
第六釋注五意初意又二初牒文次引釋初釋遊
行初四利他初即可化四是難化故須降伏令生
信悟二三皆自利病損即減損也是下次釋得病
緣因身子故須顯意初後約往業中二據現修彼
論問曰舍利弗神通如意能以三千世界手中迴
轉何以言僧伽黎重耶大悲下即彼答辭為未來
老病而作發起故云大悲二中初示成不人病衣
重二緣具者方堪與法所下釋老相論中正作七
十有本作三十者誤也四益同前遊行乃下示別
緣此開營事不必老病也問年少有病為開離否
答老病兩緣自不相涉有云病而不老此猶可開
老而不病義必不許今意不然老據力衰不必在
病三中此中大衣即是本律如注緣起五分初示
數並離皆犯者彼云盡離三衣非羯磨者以非所
開而妄加法即是事非法不成故得下定體上即
大衣為入聚生善下即五條謂不許單著故二不
得留有下明難則無所拘下指二文同故不引四
中十誦五分同明不開時節前安居人除三月後
安居人除四月義準中安居隨滿即開除則不定
次引見論明開中病差未差遇難不失者彼云路
險不得還恒作還意雖差不失後引多論明餘雜
相有三初明後用前法不須再乞若化下次明事
難不犯化未盡者往彼教化或是人多或約處遠
故有未盡而月盡者九月八月滿也緣訖謂取事
辦出於月外以事緣故亦開夏限也若死下明亡
過所屬隨在外死有看病者索往賞之五中本衣
即先得法離者後衣不問輕重者以緣開衣重開
已不簡故。
【律】尼薩耆波逸提。
【疏】七八二句捨罪兩相也。
七八二句尼薩耆是捨波逸提即罪。
【註】除三衣已若離餘衣吉羅尼同僧犯。
【疏】注解云餘衣結輕如上所解。
釋注犯中餘衣如上即前釋注第四科也注云尼
同復加祇支覆肩五衣俱墮。
【註】不犯者僧作羯磨明相未出若手捉衣若捨衣若
至擲石所及處若奪想若水陸道斷急難若賊惡獸
強者所執或命梵難若不捨衣及不至擲石及處不
犯也。
【疏】不犯之中通明不犯有七一別人作法離或對首
及心念二對僧作法離有二初有緣乞法如上所明
二共作迦絺那法離三者對處作法離即不失衣界
廣如羯磨疏鈔中四蘭若恐怖離五王路隔塞命梵
<pb n="36"/>
等緣如下開說六迦提賞勞離七如五分僧塔勝緣
也。
次釋不犯七離中初文言通明者統括諸緣不專
此故第一即注中若捨衣也二對僧有二乞法即
注僧作羯磨迦絺即前開緣三對處離者即結攝
衣界也未結之前但依藍院加結已後通藍內外
彼此無失故也今此不明故指如別疏在結界鈔
見二衣第四第七並出當篇第二十九戒如後委
釋第五如注第六出安居法。
【疏】就此七離有法無法者前三得法離後三無法離
中間蘭若六夜送村中無法離恐失遙捨者是有法
離。
料簡中初文前三有法須辨不同別人作法乃是
捨衣失法非是開離迦絺自為受衣對處自緣結
界唯乞法者是作法許離耳又七離名同自有三
別第一即捨為離第三以不失為離餘五並約異
處不失乃是開離學者細詳無宜一混。
【疏】得罪有無者第二四五六七一向無罪以有緣故
第五隔塞或忘斷故失不如文中解。
次科五種無罪若辨失法餘四定不失第五通失
否指如文中即見下科忘斷準鈔合作望字謂想
失也第一有罪失法可知第三對處或容三礙離
失得罪應分三等上五一向無第一一向有第三
有無不定。
【疏】僧作羯磨者此得法離開前無法也明相未出下
至擲石及處反解上開也若奪想者衣實現在忘起
奪想經宿失受約心無罪決心謂失即是捨心無情
過故不犯捨也若水陸道斷者乃至強執並隔礙也
或命梵難下此情染礙故不會非是慢情故令隔絕。
牒釋中初科五段初釋羯磨開前無法即上犯位
二釋奔護反解上開即前注中已列三緣開通覆
示故云反解三釋奪想失法無罪亦同隔塞望斷
之義忘合作妄謂虗想也四五二段即約三礙配
之可見。
【疏】問此諸障礙同在開中失與犯者若為處斷答此
相極多今以情過行相急緩若恒謹攝無思離犯忽
遇難緣人衣乃異無心捨離但為事壅據此論心則
不名犯若情慢惰諸緣捨受隨衣所離有捨有犯如
上母論說淨無限之科。
問中失與犯者失謂失法犯即犯罪答中初通示
若下別釋初約行急通開壅即礙也若情下次約
行緩還制文中二捨字即是失也如下引類母論
不行說淨不開十日。
【疏】問如戒開緣何分勤惰答諸戒相開並為奉者必
有惰學隨犯根本非是通開。
轉難中文中不說何意強分答中因茲通決一切
開文非唯此也。
【疏】問長衣開忘此離開不答亦如兩望必勤奉持忘
非可學夜忽憶得取會無緣明即求取非捨非犯若
作失捨則心隔境異故失非犯犯隨情教本忘非違。
次問中欲以長忘例開離衣故申此問答中亦兩
望者準前勤墯也此復有二初明緣礙心不斷故
非失非犯若下次明想失即前望斷失法非犯準
知墮者亦失亦犯。
【疏】但衣食兩戒疏者偏懷末代相持唯斯二矣自餘
諸戒多或離之衣食之間無日不奉奉者如法蓋不
足言莫怪多及意所未盡如所撰事鈔及羯磨疏中
衣食二緣廣有誠教自餘約略僅知而已。
結誥中二初明須廣之意衣食戒者提下諸篇多
由衣食一則貪情因發二乃日別常行凡此等戒
委曲辨之故云偏懷言最留意也相持謂隨事攝
護即前所謂遺法所重唯相及行是也自餘諸戒
即非衣食制者多或離之言其過境非數見故奉
<pb n="37"/>
者如法不足言者反明少能如法故須言也莫下
二顯略事鈔離長別眾等戒并下卷二衣四藥赴
請等疏即衣食二界并衣藥受淨等文皆繁廣已
聽者可知未聽則自檢僅纔也。

四分律含注戒本疏行宗記三下之一

<sarticle>四分律含注戒本疏行宗記三下之二</sarticle>

【律】三月望衣過限戒。
【疏】第三月望衣戒。
第三名見制意。
【疏】制意者凡為資身隨時受服雖有故者不堪著用
但止受持故聖開畜擬換故者少而不足為待滿故
重開一月足即成衣既同衣足理宜受替乃畜過限
違反聖教壞少欲法所以制也。
制意中初二句通敘衣資隨時謂寒暑也雖下別
明今戒又二初敘開意既下次明制意。
【疏】五緣成一本有故爛三衣若新好者畜犯前戒二
聽畜餘財擬替故者三同財已足故不割截四無因
緣五過限犯。
具緣中初緣此戒本由衣壞替換故開一月衣若
新好則非所開又三衣中隨有一壞則開不必俱
壞第三同財謂體色同者言已足者準下三位此
據初二兩位若第三位無問同不同足不足皆犯
也餘並如下。
【註】佛在舍衛國但三衣比丘有僧伽棃故爛十日中
間便不能辨聽畜長衣為滿足故六群比丘取同衣
不足者浣染點淨寄人遊行比丘舉過佛訶制戒。
【疏】就緣起中木是但三衣人為衣破故縱得衣財十
日之內不足不成所以齊月來畜為滿足故六群聞
之因遂起過取同衣不足者如十誦云以色不同體
不相似故犯今制但令得作何待色體俱同也。
釋戒緣中初敘本開但三衣人不畜餘長故特開
之畜長比丘此教不被則無有犯如下引釋同衣
彼云若得青衣後得黃赤衣是色不同又初得麻
乃至後得欽婆羅劫貝即體不相似皆犯今下準
上十誦以決戒緣問前具緣中須同財足者答前
據初二兩位故取同足此戒緣中六群起過正據
後位而云同衣故須引決明知不簡也。
【律】若比丘衣已竟。
【疏】戒本九句。
【疏】一犯人。
【疏】二三衣同體足竟若三衣俱壞則三種別望二月
雖滿即須作受下一不滿更待滿故。
戒本第二句三種別望謂各開一月二月滿者謂
上二衣月滿即作餘一可待不作過月例皆染犯。
【律】迦絺那衣已出。
【疏】三迦絺那出者開緣謝也其人雖不受開而是開
故不犯。
第三云其人不受開者由是但三衣人不受五利
故。
【律】若比丘得非時衣。
【註】時者無迦絺那衣自恣後一月有迦絺那衣自恣
後五月非時者謂過此限。
【疏】四非時衣者注解約時謂於時外故曰非時以時
內通開無論替故今非時中故限一月。
四中注約時者一月五月也時外曰非時無衣十
一月有衣七月也以下明簡時所以。
【律】欲須便受受已疾成若足者善。
【註】若十日中同衣足者裁割如上不者至十一日隨
衣多少並犯捨墮。
【疏】欲須便受下顯成衣相也言疾成者以初日得衣
<pb n="38"/>
未足十日得足當日須成不爾明出便犯故云疾也
約分三位上解初位此是通開如注解者是也。
第五中初總示言下別釋恐過十日故令疾成約
下示位此即初位餘二位見次科此通開者謂同
長衣常開耳。
【律】若不足者得畜一月為滿足故。
【註】若同衣不足者至十一日同衣足者即十一日應
如上作違者至十二日隨衣並犯乃至二十九日亦
爾至三十日若足不足同衣不同即日並如上法。
【律】若過畜者尼薩耆波逸提。
【註】比丘尼同犯不犯者若十日內同衣足作乃至三
十日即日作衣餘有緣同長衣戒。
【疏】若不足者得畜一月此第二位中從十一日至二
十九日來得同相合當日即作不同更開明日望此
則約日持犯故又疾成如注解二十九日亦爾者是
也第三位者至三十日無論得不俱同說持明日已
去更不開也。
第六中以不足故更開二十日共為一月初釋第
二位總十九日得同相合即同衣足也當日即作
不作明日犯不同謂得不同衣更開明日望即後
位三十日也約日持犯初位猶通十日內成從十
一日去止限一日故又疾也或恐不成則令麤行
急竟加受法已更復細刺第三位者唯開一日得
不者得則加持不得則說淨不爾明日齊犯若爾
但三衣人亦有畜長耶答此既上行必無容慢縱
有說淨不同常開義亦無妨學者更詳。
【疏】此戒如前長衣相似為但衣故所以立之餘文可
解。
顯同異中上二句示同謂犯相與前無別下二句
顯別此被但三衣前開畜長者餘可解者即若過
下三句注文辨相皆易曉故。
【律】四取非親尼衣戒。
【疏】第四取尼衣戒。
【疏】制有三過凡為下敬上仰奉情殷有財思捨計無
匱惜大僧以非親故不量便受令他財物匱竭致有
貧苦之惱二者男女形別理無參染今財物既交恩
情偏親因交致染容壞梵行臨危事險可懼之甚三
跡涉世譏招致誹謗清白難分無由自拔具斯諸過
故所以制。
第四制意有三初是喜為二即防染三為遮譏又
初是損他二即損自三即自他兩損初中殷即是
重匱惜匱猶藏也匱竭匱即乏也具下二句總結。
【疏】五緣成犯。
【疏】一是比丘尼五分云取下二眾但吉羅故斯約位
分若取染汙同尼無別故多論中浣衣擗毛一同犯
墮二非親里十誦以親里故量取五分雖親取亦犯
吉三應量衣四分如緣起說僧祇取鉢小物者不犯
何故衣重者以衣多喜與故重鉢唯有一稀故犯輕
四虗心送與乞得非犯五領受便犯十誦多論十僧
取尼一衣同墮十尼持一衣與一僧得十墮餘如鈔。
具緣中初引五分簡下二眾則同今宗斯下義決
初句點上文若下示別判準多論浣擗同犯足為
明例二中十誦親里量取謂必籌量有無義無妄
取故非犯也五分雖親亦吉終是招譏意在俱絕
三中四分緣起即貴價法衣僧祇鉢及小物謂不
犯提小物謂非應量者何下徵示衣鉢重輕之意
四虗心謂竭誠專意非謂心不實也五中十僧取
一同墮以情同故十尼與一十墮所對別故下指
如鈔隨相甚廣。
【註】佛在羅閱祇蓮華色尼持食往山與諸上座彼有
比丘著弊故納尼脫所著貴價換之後著弊衣為佛
怪問訶彼比丘因制此戒。
【疏】就緣起中明華色因緣律中母女同夫多云遠劫
<pb n="39"/>
以華覆食施辟支故願常端正為人敬重又得沙門
功德由不淨願今得同夫願得功德故今漏盡。
戒緣中初引本律明人道緣律云父母初嫁與[鬱-山+止]
禪國人後產一女其夫與母私通華色聞之自責
言云何母女同夫遂至波羅奈城嫁一長者後長
者往[鬱-山+止]禪國乃以百兩金聚得一女還波羅奈國
即華色之女華色問其由知是已女又復自責遂
即捨去至羅閱城見佛聞法得果遂求出家次引
多論示往昔緣發願有二一願端正二願得沙門
功德即四沙門果由下感報亦二因果不差故。
【律】若比丘從非親里比丘尼。
【註】非親里者非父母親及非七世反上是親若非親
里亦不籌量可不若是親里則便籌量知有無可取
不可取若好若惡若新若故等也。
【律】取衣。
【註】衣有十種尼著弊衣具白世尊佛言不應如是聽
畜五衣完堅者餘衣隨意淨施若與人何以故婦人
著上衣服猶尚不好何況弊故也。
【律】除貿易。
【註】時二部僧得衣共分二部錯得佛言聽互貿衣言
貿易者以衣貿衣若非衣或以非衣⿱卯貝衣若鍼若筒
若刀若線若小段物乃至一丸藥貿衣者是。
【律】尼薩耆波逸提。
【註】比丘尼吉羅不犯者從親尼邊取衣若貿易得若
為僧為佛圖取者不犯。
【疏】戒本六句。
【疏】一犯人二非親里注中父母七世者如見論中已
身已上四世至高祖傍及從四姊妹等下及兒孫若
據母親亦類說也若非親下明籌度可不相也三取
衣者是戒犯境也注解中不應如是者女人形鄙假
飾通道若著弊衣為人說法如以穢器盛美食也四
除貿易者多論云有二益一尼得所宜衣無有馳求
因緣修道安樂故二既聽貿易離彼馳亂故五制捨
六結罪注中尼取僧衣但吉者僧是上尊與希故輕
若爾下九十中僧與尼衣義亦非數何以結墮答彼
由譏過不可故制。
戒本中第二句初釋親中先示父親己身為一世
上取四世一父二禰祖（禰始也）三曾祖（曾重也）四高祖
（高謂最在上也）下取兒孫二世共為七世傍及從四即兄
弟姉妹從字去呼七世竪論從四橫說故云傍也
以上七世一一世中皆有此四母親類說竪七橫
四並同父也第三中初點文前是人境此即物境
釋注中通道通猶弘也此顯注中佛呵之意四中
貿即交貿論出開意一為修道二即離過注中初
引緣起次明佛開非衣如上解六中初釋尼輕若
爾下引後例難答中取據希數則僧數尼希與約
招譏則僧多尼少所以異也。
【律】五使非親尼浣故衣戒。
【疏】第五使尼浣故衣戒。
【疏】所以制者上尊使下事順而數下情敬上多不籌
量有庸無庸致惱廢業損處非輕喜生染習招世譏
過如前故制約相浣染打三戒合制因使尼同一衣
生故不別制。
第五制意有二初敘過有三一損惱過初明僧使
尼事數次則尼敬僧無簡庸猶能也有庸者則能
離過無庸則使不知時故令致惱生染即第二過
招譏則第三過同上取衣三意故指如前約下次
明離合約事須離據衣故合。
【疏】五緣成犯一是尼二非親里三是故衣四自使若
使人如鈔廣引僧祇四句等五浣染打竟犯。
具緣初科第四指鈔四句者一自與使人受二使
人與自受三自與自受四使與使受皆犯提罪。
【疏】問及鉢俱過鉢何不制答浣染多閑數故制之鉢
<pb n="40"/>
非故不結也。
釋疑中過字去呼答中閑謂尼多閑習鉢無此義
又復事有重輕所以兩別。
【註】佛在舍衛國迦留陀夷及偷蘭難陀尼貌各端正
俱有繫意坐失不淨汙安陀會令尼浣之比丘以過
白佛因訶而制。
【疏】就戒緣中不淨失汙故令浣之。
釋戒緣中出其過狀以彰須制。
【律】若比丘令非親里（如上說）比丘尼。
【註】若非親式叉尼沙彌尼浣染打故衣突吉羅。
【律】浣故衣。
【註】故衣者下至一經身著新衣浣染打者突吉羅。
【律】若染若打者尼薩耆波逸提。
【註】若語使浣染打若俱為者三尼薩耆波逸提互不
為者隨有吉羅不犯者若病時使染浣打若為僧佛
圖若借他衣浣染打者不犯。
【疏】戒本六句一人二非親三浣故衣戒之境也四染
打正明業相並如上解注解中三隨語作犯三不隨
但吉者唯有口業身不作故壅住方便也。
戒本四中釋文指上即上具緣釋注中隨語犯三
者此據併使具犯為言或前後使則前重後輕或
不併使則隨結不定不隨吉者此復有二如併使
作三彼作一二使二作一使一不作但依作犯提
不作則吉又如使浣為染使染為打等心境不稱
亦應得輕有口業者使他方便也。
【律】六從非親俗人乞衣戒。
【疏】第六從非親俗人乞衣戒。
【疏】凡出世之士須遵少欲為懷今三衣具足堪得資
身長道便止方廣乞求增長貪結惱亂施主招過非
輕故多論云制不聽乞四種益一令增尚佛法故二
為止諍訟故三為滅前人不善心故四為令眾生於
正法中生信樂故。
第六制意中初敘過長貪損已惱亂損他故下引
示四意初以佛法尚少欲故二為俗舍有上下故
三從彼乞求必生輕慢故四由心輕慢不信正法
故此下二意即見戒緣今制此戒翻過成益。
【疏】六緣成犯一三衣具足二無因緣三非親居士。
具緣前三中二無緣者謂無奪失等緣三中多論
從親里乞好衣若貧匱若少與索多一切吉羅。
【疏】四為己乞應量衣十誦中作寒暑相方便說法得
亦是犯。
四中應量者僧祇乞得四肘已上者犯準已下應
輕寒暑相寒現單薄暑現厚重。
【疏】準此為言今行道者實無道可行止存世福口雖
讀經說法身雖在座斂容心路規度常擬散席與我
何物如斯取者同律邪命何得不犯故制正命。
斥非中初科又三初標舉言行道而無道者謂有
名無實也無道可行者不省自心故止存世福但
事外儀口下二釋成初二句示存福次三句明無
道如下結過。
【疏】今世講師至此常不敢語以親行故羞不語他何
以不行而隱不道何妨有人行之則此戒或末法一
人持也慎之哉慎之哉。
次科初明覆隱所以親行謂自犯也羞不語者說
行相反故此指當時猶能知愧而今無耻身犯口
說何足議也何下正斥古本作可以己雖不行講
須明示令他行之則末法或有一人不可期也此
言激勵之切末學聽尋當如何耶下誡講者不可
隱教再言慎之誡之極也。
【疏】十誦中但不作相乞諸小小補衣物一條及拭手
面巾不犯若作念言但乞小者容施全者得亦是犯
先無心者不犯可非心邪。
三中十誦不作相乞即非邪心故得不犯若作念
<pb n="41"/>
下即是邪心故得皆犯。
【疏】五彼與六領受便犯。
【註】佛在舍衛國時䟦難陀為人說法從索所著衣俛
仰與己單衣入城便云祇垣中被賊諸俗譏嫌比丘
舉過佛便制戒。
【疏】就緣起中因說法取衣致為過非今諸難免亦易
檢挍但是一貪既共俱生可共滅邪。
戒緣中注中俛仰與者事不得已故單衣入城人
問其故云被賊者即刺䟦難陀也假法為由公索
他物不殊白盜宜與斯名疏中躡意以申誡勸難
免即指著世之流易檢則勉有道之士但一貪者
指出病根令自明識無始貪習既與俱生宜須抑
制如何反縱與之同死耶。
【律】若比丘從非親里居士若居士婦乞衣（解文如上）除餘
時尼薩耆波逸提（比丘尼同犯）。
【疏】就戒本中六句一犯人二非親俗士女三乞衣四
開緣餘可解。
戒本分句中第三句下注指如上即非親義。
【律】餘時者若奪衣。
【註】時比丘被賊剝衣裸形而行佛言不爾得突吉羅
若有此者當以輭草樹葉覆形應往寺邊若取長若
知友邊取若無者僧中問取可分衣若無者問取僧
衣臥具若不與者自開庫看若褥敷氈被摘解取裁
作衣出外乞衣若得衣已還浣染縫治安著本處若
不還本處如法治。
【律】失衣燒衣漂衣（緣同上也）是謂餘時。
【註】不犯者若奪失等緣從非親乞若從親乞若從出
家人乞或為他乞他為己乞或不求而得並不名犯。
【疏】餘時者重解前開。
【疏】言奪衣者注解其相甚明了也見論云行路見賊
持衣鉢與年少令走因被賊剝得白衣五大色不截
及外道衣得著無犯十誦若奪著僧衣後還本處空
無人者近處有僧著之若先寺還有人住應取還著
本處據此屬處已定無有轉改非作僧法無由輙出
二失衣者僧十祇種失衣王賊奪女人欲心奪父母
令罷道奪故奪有四失有三一自藏後忘二藏衣腐
壞三久朽故風火水三故有十也如五分衣壞開乞
言燒衣者家火野火鬼火天火十誦日炙壞者亦名
燒衣漂衣者風之與水也。
次釋開緣列釋有四奪衣中初指注釋注中初制
裸形若有下次教方便初取己物次借別人物後
借僧物又二初明開取可分物是十方現前臥具
即常住常住若得下明還僧法次引文示有二初
引善見明遇賊法次引十誦明還僧物法由是常
住常住不可移易如文可見二釋失中僧祇十失
奪中分四開王賊為二失中三風水及火即漂燒
二緣與今四分奪等四緣離合異耳五分衣壞即
同僧祇三失後二也燒漂可解注云緣同上者即
取衣借衣等並同奪衣中。
【律】律但明奪餘諸類解。
結顯中對注可見。
【律】七過分取衣戒。
【疏】第七過分取衣戒。
【疏】所以制不許過者出家比丘遇四因緣奪失三衣
無由進業篤信聞之竭貧而施宜應稱施而受彰己
內有廉節之心外則不惱施主理數明然今三衣已
足過分而取長貪壞信殊所不應故所以制所以不
定其犯犯在時緣但云過分自束其犯。
第七制意有二初制戒意又三初敘奪失闕衣篤
信下明理當減受今下顯過受之過長貪壞信即
失二利殊甚也所以下次結犯意文不定言幾衣
成犯在時緣者奪失多少不可定故云過分者即
文中若過者失一受一乃至失三受三皆為過也。
<pb n="42"/>
【疏】六緣成犯一比丘失奪三衣二非親居士三為失
奪故施若非隨受不犯四知為失奪故受。
【疏】五過知足謂失一受一之類是過限也。
具緣五中由失一衣即不得受所以受一即為過
分若爾三衣云何可具耶答但不為奪施別求皆
得也。
【疏】問衣制過限鉢不同者答衣則三一不定故失喜
過受鉢唯有一失一受二者希縱有輕也。
問答易解。
【疏】六領受便犯。
【註】佛在舍衛國多比丘遇賊失衣來到祇桓有信聞
之多送衣與比丘言止便為供養已有三衣故不須
也六群令取持以與我遂更受之比丘舉過佛因制
戒。
【疏】就戒緣中六群令取者自既已足因奪得多更行
人事以乖施意也。
釋戒緣中注明比丘三衣自足為六群受故云行
人事也。
【律】若比丘失衣奪衣燒衣漂衣。
【註】若失一衣不應取若失二衣餘一衣二重三重四
重者應摘作僧伽棃若[鬱-山+止]多羅僧若安陀會。
【疏】戒本八句。
【疏】一犯人。
【疏】二失奪等四注中若失一衣不應取者善見云都
失三衣但取上下餘一外求以失衣處施主厚心不
可全取故也注中止令摘解相兼作衣都不可者方
聽取耳。
【律】若非親里居士居士婦（並如上解）。
【律】自恣請多與衣。
【註】若自恣多與衣者若細若薄若不牢應取作二重
三重四重當安緣作當肩上揲垢膩處應安鉤紐若
有餘殘語居士言此餘殘衣裁作何等若檀越言我
不以失衣故與我曹自與大德耳若欲受者便應受
之。
【律】是比丘當知足受衣。
【註】若三衣都失彼應知足受衣知足有二種在家人
知足者隨白衣所與衣受之出家人知足者三衣也。
【律】若過者（謂失一受一都失受三之例）尼薩耆波逸提。
【註】比丘尼同犯不犯者若知足取衣若減知足取若
多與衣若細薄不牢若二三重作有餘如上語知不
犯。
【疏】三非親四俗士女。
【疏】五自恣者明非為奪故施故云自恣也就注解中
進不相顯。
戒本第五句中初科若據此戒為奪施犯而言自
恣者今詳文意欲明非為奪施尚當知足況為奪
而施耶學者更詳。
【疏】是比丘當知足者謂失三受二也注明道俗知足
釋成兩相在家知足不可自量隨彼所施出家知足
止約三衣佛已正制失二受一是也。
次科初釋文次釋注在家行施即是知足不可自
量出於他故此舉在家對顯出家知足異耳戒文
知足正約出家。
【疏】若過是業餘文相可知。
【疏】前戒開彼此為乞此自受衣為他故犯由情諂故
若直為他無情好者未必取衣。
對簡中前開己為他乞此戒不開故特示之由情
諂者知不得過代為他受顯是有情好故。
【律】八勸居士增衣價戒。
【疏】第八勸居士增衣價戒。
【疏】篤信居士標心捨施價限已定無思增續理宜隨
施而受不虧道法今乃嫌少勸增過分更受長己貪
求壞彼信敬過中之甚故制。
<pb n="43"/>
第八制意中初敘合宣今下次顯過相。
【疏】論犯六緣一非親居士虗心辨價二情有期限三
知有期限四嫌少勸增五彼為增價縷六領受犯。
【疏】問衣中勸增鉢無增者答衣資身義寬喜增故制
鉢資食狹希故不制。
【疏】若爾乞鉢之罪不應同衣答鉢無多用全乞惱深
故制此勸增中非全一鉢縱犯但輕。
犯緣中問答轉難對鉢辨異文皆可見。
【註】佛在舍衛國居士夫婦共議云䟦難陀是我知舊
持是衣價買衣與之乞食比丘聞已告知後往彼家
勸令當須廣大新好堅緻俗人譏嫌比丘舉過佛便
制戒。
【疏】就戒緣中從初至堅緻來過起之由俗人譏下不
應之相。
戒緣中緻字音稚密也。
【律】若比丘居士居士婦（如上說）為比丘辨衣價。
【註】謂以若錢若金銀真珠琉璃若玉石若瓔珞生像
乃至十種衣。
【律】具如是衣價與某甲比丘是比丘先不受自恣請。
【註】若自恣問須何等衣佛聽比丘少欲知足索不如
者。
【律】到居士家作如是說善哉居士為我買如是衣與
我為好故。
【註】求有二種言求價者檀越與作大價衣乃至求增
一錢十六分之一分言求衣者語居士言作廣長衣
乃至增一線者。
【律】若得衣者尼薩耆波逸提。
【註】比丘尼同犯不犯者先受自恣請而往求索知足
於求中減少作從親里求從出家人求或為他求他
為己求若不求自得者。
【疏】戒本七句。
【疏】一人。
【疏】二俗人非親文中不明親踈開緣不犯故知簡親
也。
戒本二中不明親踈者不同前戒標非親故準下
開緣決知文略。
【疏】三為辨衣價注中列諸金寶是本方所有此土但
錢帛耳餘則稀也。
三中注列眾寶生像即金銀異名十衣如前釋本
方即指西竺此土非無但多用錢帛故曰餘稀也。
【疏】四是比丘下增價相也。
【疏】注中聽索不如者謂少欲省功故也若多功勞俗
亦犯如僧祇有與細者云我是練若頭陀林中住須
不如者麤亦同犯。
四中釋注前段初牒釋多功亦犯雖索不如反有
所費故如下引證此證費功鈔云以自述德故犯。
【疏】注中求有二種者戒本雖無求字而有求義故文
列十六之一謂增價也如是廣長謂增線也今人亦
有犯者謂他俗人許與絹疋令買好者即同此戒十
誦有三色量價增皆犯墮也。
後段中初科為三初牒釋有求義者文云與我為
好即是求也文下初釋增價注云一錢即古大銅
錢一當十六十六之一即一小錢亦為增價如下
次釋增衣今下決持事同此戒者即增價也十下
示同異本宗但無增色文中二增即是價量。
【疏】此戒犯相要在本絹於上勸增若令買布屬前乞
戒。
次科以勸增論犯局在本物若易物體即非增故。
【疏】問勸增戒中一縷即犯乞衣戒中一條方犯與此
不同答乞本施主無心乞時任其多少惱義是微故
約一條方犯勸增之中虗心限約已定不荷嫌少索
多貪惱之情最重故使不問多少同犯罪也。
問中與前乞衣少多異故言一條者謂袈娑一相
<pb n="44"/>
許也答中分示二戒情過不同故制限兩別。
【疏】諸餘可解耳。
結略中即若得衣下三句。
【律】九勸二家增衣價戒。
【疏】第九勸二居士增衣僧戒。
【疏】制意犯緣同前但合二家共作一衣為異耳。
第九通釋中初科犯緣同者唯加第一云二非親
居士耳。
【疏】問勸二居士共作一衣價本不增為有犯不答如
文云增不增非犯。
二中初問但勸二家合而不增亦應犯勸答中犯
必約增不增非犯文云為好即是增故。
【疏】問勸二作一有增不增在何戒攝答後戒所攝雖
不增非犯增者合作故。
次問或一家不增兩戒何收答中既涉二家故非
前戒。
【疏】問但制合二不云三者答舉例可知。
三問答中但舉二家三四皆爾但無緣起故所不
明。
【疏】問三家各欲作布今令合細可非損邪何戒所攝
答合三作細異於本體前戒所攝。
四問合布為細亦是增價須定所屬答中易體非
增義同前釋。
【疏】僧祇中為僧眾多若一人合作同犯墮罪如上僧
犯。
三中僧別三位勸增齊犯以長貪惱主義無異故
下指如上即前義門。
【註】佛在舍衛國有二居士夫婦共議欲與䟦難陀買
衣乞食比丘聞已具告彼到　家語令共作居士譏
嫌比丘舉過佛因訶制戒。
【律】若比丘二居士居士婦與比丘辨衣價買如是衣
與某甲比丘是比丘先不受自恣請到二居士家作
如是言善哉居士辨如是衣價與我共作一衣為好
故若得衣者尼薩耆波逸提（戒相成犯開通並如前戒）。
【疏】戒本七句如前無異。
【律】十過限急索衣戒。
【疏】第十過限索衣價戒。
【疏】然寶璧精華世情所重長貪妨道生患處深特非
出道之所宜畜然施主奉施以為衣價恐犯畜寶無
宜自受故付俗掌令知淨物尋索忽切情無容豫迭
相催促逼惱前人故作制限三語六默必過索得是
輕禁網過重障深寧容不制。
第十制意中四初敘世寶生患然下次明淨施俗
人由是實淨物過主邊故與此戒尋下三明因索
惱他忽謂急速豫猶緩也故下四明過限制犯三
語六默如下自明。
【疏】五緣成犯一施主送金銀錢寶二為貿衣用三不
受付人擬知淨物四過法分齊五得入手犯。
犯緣中初二兩緣屬前施主下三並屬犯人過法
分齊即上語默也。
【疏】問衣價制過其限鉢價何為不制答鉢一便足更
無多用故無過索之咎若全無鉢極至百千無罪有
故更求即落乞鉢犯收故所不制。
問答中初對衣顯異若下約有無簡別無則多索
無過有則非此所收。
【註】佛在舍衛羅閱城大臣與䟦難陀親厚往來遣送
衣價彼將衣價付淨主已因事急索致令被罰諸俗
譏嫌比丘舉過佛因制戒。
【疏】就戒緣中初明大臣所厚後明因索致罰起過之
緣諸俗譏下明訶制也僧祇多論云䟦難陀俗時知
射法兵法瓶沙王二大臣遣五百人從學得通多持
財寶來報其恩以寶付優婆塞家貧借用詣官言之
索時牽挽俗人共責。
<pb n="45"/>
戒緣中初點注大臣所厚厚猶重也因索致罰者
律明淨主為官罰五百錢故僧下次引緣射法即
善弓矢兵法即知軍旅鬪戰之事從學得通通猶
解也。
【疏】問忽切索衣為損王臣為損淨主答本雖王臣後
在淨主切惱故制唯在後人。
問答中切惱遭罰皆是淨主故損後人。
【疏】此戒應在畜寶戒後以制淨主故結集者不次或
傳受者失旨故在前列。
三中由畜寶中始聽說淨因聽說淨遂有過索結
集不次乃指部主之差傳受失旨即責翻譯之過。
【律】若比丘若王（得自在無所屬）若大臣（在王左右）若婆羅門（有生婆羅
門）若居士（除王大臣婆羅門諸在家者是）居士婦（在家婦人）遣使為比丘
送衣價（如上說）持如是衣價與某甲比丘彼使至比丘
所語比丘言大德今為汝故送是衣價受取是比丘
語彼使如是言我不應受此衣價我若須衣合時清
淨當受彼使語比丘言大德有執事人不比丘應語
言有若僧伽藍民若優婆塞此是比丘執事人常為
諸比丘執事時彼使往執事人所與衣價已還到比
丘所如是言大德所示某甲執事人我已與衣價大
德知時往彼當得衣須衣比丘當往執事人所若二
反三反為作憶念應語言我須衣。
【註】憶念者若執事人若在家若在市肆若在作處應
至彼處一反二反三反語言我今須衣與我作者是
也。
【律】若二反三反為作憶念得衣者善若不得衣四反
五反六反在前默然立。
【註】彼執事人若在家在市作處到彼前默然立執事
人問何緣此立比丘報言汝自知之若彼人言今我
不知餘人知者比丘當語彼人知之是默然相也。
【律】若四反五反六反在前默然住得衣者善。
【註】若作一反語破二反默然乃至三反語破六反默
然也。
【律】若不得衣過是求得衣者尼薩耆波逸提（比丘尼同僧犯）
若不得衣從所得衣價處若自往若遣使往語言汝
先遣使持衣價與某甲比丘是比丘竟不得衣汝還
取莫使失此是時。
【註】不犯者若遣使告知若彼言我今不須即相布施
是比丘以時輭語方便索衣若為作波利迦羅故與
以時輭語索若方便索得者。
【疏】戒本六句一犯人二若王以下明寶主緣由三若
過索成業結犯四捨五結罪六不得進不相。
【疏】就第二立法相中文有八句初有五位但是財主
遣使持寶將與比丘二彼使至比丘所下明使人受
寶付彼之相三是比丘語彼使下明懼犯畜寶不即
受相四彼使語比丘下明使亦知比丘非受寶者問
執事人五比丘應語言下明示執事人所在六時彼
使往下明與寶物付淨主相七還到比丘所下既付
寶竟還返告知世之信使可復如此八須衣比丘下
明立法度索之往返。
戒本釋第二中初科五位即王臣等五位人執事
者即掌寶者文云若僧伽藍民即守園人優婆塞
即在家俗士世信使等者言能往復為使當然。
【疏】就索法度中初明語索三反相二若不得衣四反
五反下默然相。
【疏】僧祇云一反語索淨主一月來即一月來乃至三
月不得過如是十日四三二一日乃至須臾不得過
三若一反默索例上可知。
索法中僧祇彼具云若比丘至檀越所索衣時語
言長壽與我衣直若彼答言尊者更一月來比丘
滿一月來往復索若彼言尊者更一月來比丘滿
一月復往索過三月不與不得復索若言半月來
十日乃至須臾但使過三不得復索默索例上日
<pb n="46"/>
月但不語耳。
【疏】善見云默然者口不語喚坐不坐與食不受說法
呪願一切不得若言何因至此答言居士自知。
善見示默與注大同。
【疏】純語往索齊六不犯純默往索十二反語參默故
則九反律文四反五反者承前語勢接次四五若行
事時始心一二故成六默。
三分齊中初示三位但一番語當二番默律下點
戒文以戒本中正約三語六默相參明犯前二三
反即為語索後四五六反即借前一二三數接下
四五六以為六默故云承前語等若行事等者譯
文雖省至用默索即從一至六據義合云若一反
乃至若六反在前默然立文相方顯耳。
【疏】諸有畜受相如寶戒說。
三指畜受此不當明。
【疏】若不得衣下是戒本業也自下戒相易識耳。
點餘句中初點第三句自下指餘三句四捨五罪
若不得衣下至末文即第六句由索不得往告衣
主之詞注中明不犯即遣告衣主衣主不領自作
方便由非強索故開不犯。
【律】十一緜作臥具戒。
【疏】第十一乞綿作三衣戒。
【疏】制意者綿是生緣得在損命不懷慈道方廣乞求
外招譏醜內喪善本為過極深故聖特制餘雖緣財
捨懺物在此則斬壞永竭貪源而世同塵同惡相濟
身所服用無非損生口說行慈何人能奉故多論云
有四義故一止誹謗二長信敬三為行道得安樂故
四為不害眾生命故。
十一制意中初科為三初敘過明制生緣者有情
所成故餘下示制捨不同而下斥世服用同塵謂
混在塵俗不能超拔故同惡相濟謂彼此共行互
不知非故多論四意初二即反戒緣三無乞求四
成慈行。
【疏】毗尼教相三處以求少有乖者開為不犯今據戒
緣至養蠶家乞綿看煑俗人譏罵以為生過之極也
戒本列雜及以野蠶廣解開通俱令斬損。
次會通中戒緣廣解並見注中戒本列雜及野舉
微況重此明前後三處皆急則彰過重矣。
【疏】今人衣服皆犯通開斯何故邪迷名者也文言作
臥具故謂如被也今定其名方知我犯但以三衣總
號此土先無但聞以綿作僧伽棃此土本無不知何
物而廣張有相同此被敷故即相翻或云臥具或云
敷具。
三定名中初科為二初示犯皆犯通開者由是已
成合斬壞故今下正名上標三衣即今所定但下
出本翻譯初敘此無正譯而下次明從相以翻張
字誤合作長。
【疏】故僧祇云敷具者三衣名也多論云六年臥具正
三衣也若非三衣如何乞法僧祇云老病比丘持氈
僧伽棃此云臥具豈不同也黑白臥具並同此耳。
引證中僧祇明文豈非誠據多論六年臥具豈是
被褥又引僧祇亦即六年乞法因緣論云臥具律
作伽棃顯非異也黑白二毛前後四戒並三衣耳。
【疏】如後坐具此方有之即物相翻體相明了三衣無
故所以有濫世並迷名都謂敷具自非見此何由辨
之。
推濫中尼師壇此翻坐具此方牀倚皆用藉坐故
有可翻三衣不爾故因有濫自非見此即指今文。
【疏】故多論云敷具者衣名也外國以綿作衣凡有二
種細擗如氈作縷織成故犯罪也五分十誦多論涅
槃並云憍奢耶也論云此是綿名養蠶所得如秦地
法。
引示中初引多論示名體細擗如氈似今衣絮作
<pb n="47"/>
縷織成如今細絹下引四文但明體耳憍奢耶此
翻蠶口初絲多論云綿翻名異耳如秦地者指此
方也。
【疏】五緣成犯一是蠶綿二自乞求三作法衣四為己
五作便犯。
犯緣中作法衣者餘衣應輕。
【註】佛在曠野國六群比丘至養蠶家索未成緜及已
成緜并雜野蠶緜以作臥具又看暴蠒居士譏嫌言
害生命無有正法比丘舉過佛因制戒。
【疏】戒緣如上解。
戒緣如上前三處中已提示故。
【律】若比丘雜（若毳若劫貝若衣及餘縷雜也）野蠶緜作新臥具尼薩
耆（是中捨者若斧若斤剉斬和泥以塗壁也）波逸提。
【註】自作教他成者俱犯不成者吉羅為他作成者吉
羅尼突吉羅不犯者若得已成者斧斬和泥以塗埵
也。
【疏】戒本五句。
【疏】一能犯人。
【疏】二雜野蠶綿此正戒家境也雜作尚犯何況純者
野蠶尚犯況復家蠶以踈制親也所言雜者如注具
解僧祇云經緯間穿羊毛亦犯見云雜憍奢耶一毛
亦犯憍奢耶者絲中極微者若準此方名為忽也。
戒本第二句初通示雜野為疎純家是親疎者尚
犯何況親耶野蠶天然生者依樹作蠒有取為綿
所下牒釋指如注者注中毳劫貝等與綿相雜也
僧祇經緯間穿者彼云若經是憍奢耶緯是羊毛
若經是羊毛緯是憍奢耶自作使人作成皆犯捨
墮次善見中一毛者謂如一毛許也下示梵名忽
即蠶口初出名為忽十忽為絲是也。
【疏】三作臥具是犯業也。
三中臥具即袈裟也。
【疏】四尼薩耆制捨也注中捨相文極明也。
四中捨相不同餘戒注中斤即是刀挫則臥反字
合作剉麤臥反。
【疏】五波逸提犯法也。
【疏】不犯中若得已成亦須斧斬此言切人也如何可
通。
第五釋注中初文此言切人謂誡勒甚切如何可
通言必無開許也。
【疏】如五分云他施已成亦犯捨墮十誦若得已成者
受用不犯。
二中五分十誦二文不同致有他解。
【疏】有人解云四分同十誦不同五分而律文中若得
已成者下無開文但道斬壞如何舍制而用他開所
不同也。
三中初科古謂四分文列不犯故云同十誦而下
斥非注中引律明云斧斬正符五分那云不同則
知十誦文緩不可依也。
【疏】余因參譯親見梵僧自唐國已西已南至于大海
百餘國僧現今所披並非綿帛非氈非布無成法衣
問何所以為斷殺故斯成現量何用謾言止可知披
而謂非不可迷非而謂是。
二中初敘親聞玄奘西歸於慈恩寺選十僧翻譯
祖師預焉故云參譯已西已南皆唐國外境氈是
獸毛亦即生分然是剪剃非害命故如下所明斯
下責謬解現行之事故云現量謾猶妄也披而謂
非此猶可恕迷非謂是豈免無知。
【疏】問既云非法受持成不答如律通制但云五大上
色不成受持至於財體無文得不若準央掘繒綿轉
來施持戒人不應受若受非悲不破戒據此斟酌也。
初問答中初據律無斷若下準經斟酌央掘摩羅
即大乘經轉來非蠶家者不應受者經中斷也若
受非悲者違化教也不破戒者不犯制教也大乘
<pb n="48"/>
菩薩悲行為先若著蠶衣沾殺生分故是非悲小
教聲聞離過為本但離殺手犯緣不具故不破戒
準此據律如法得成深取經意終非應法故令斟
酌也章服儀云旦自非悲之語終為永斷之言祖
師之意自可見矣。
【疏】問綿衣黑白同是犯緣如何入捨全壞不等答綿
本損命偏乖聖心故斬絕源永除後犯黑白不爾身
分餘毛過淺障微還聽服用。
次問綿令斬壞黑白二毛捨已還主故問決之答
中毛不損命與綿不同故分兩捨。
【疏】若爾今有作綿待蟲飛出計非損命應無損也答
元緣有因通為害本縱綿不殺少故不論。
轉難答中初二句示佛本制意在永斷不問蟲之
有無但是蠶綿無非損害下二句明不簡所以。
【疏】問綿藥二寶四戒所開何以牒捨答捨竟復用下
不辨開此四反前故得牒也。
三問四戒不犯並牒捨法餘戒不爾故問通之答
中初二句答餘戒不辨下二句答四戒須牒言反
前者捨還差別如上具明開通所牒如下各辨且
就此戒如注所引得已成者斧。
【律】十二黑毛臥具戒。
【疏】第十二黑毛臥具戒。
十二對後戒為名。
【疏】此毛體貴無宜服用虗損施物增長貪結又自營
造招譏障道深妨本業故所以制。
制意總括有六一虗費二長貪三經營四招譏五
障道六妨業對文可見言體貴者如下僧祇明之。
【疏】四緣成一純黑羊毛二作三衣除作氈被臥具罪
非此戒三為己四自作成犯僧祇云諸比丘並作氈
三衣坐具唯除漉水囊乞毛眾多為人所厭又毛大
貴一兩須二三金錢毛細輭觸人眼睛不淚出為人
求故或還或死破人家業故捨入僧。
犯緣第二點古迷名故簡氈被非此戒者體是重
物理應得吉僧祇下引示制意有二初是自求令
俗生厭又下次倩他求令彼破業初明體貴顯其
難得為人求等者彼律估客婦告舍利弗言我夫
主及諸親屬為求是毛故或時還家或死不還等
此彰過重故佛制之。
【註】佛在毗舍離諸棃車子多行邪行作黑毛氈披體
夜行使人不見六群比丘見便故作之棃車譏嫌比
丘舉過佛因制戒。
緣起中棃車即外道名邪行即彼外道法棃車嫌
者濫同己故。
【律】若比丘以新純黑（若生黑或染黑）羺羊毛作新臥具者尼
薩耆波逸提。
【註】自作教他為他犯相並如前戒尼突吉羅不犯者
若得已成者若割裁壞若細薄疊作兩重若小坐具
若作褥若作帽作𧙕作攝熱巾或作裹革屣巾一切
不犯。
【疏】戒本五句。
【疏】一人。
【疏】二以新純黑羺羊毛者所制境也純則不雜雜作
非犯羺謂小羊羔也。
戒本中第二句羺字奴鈎反胡羊也文云小者毛
又細故。
【疏】三作臥具正犯境也即是法衣若作餘衣如上不
犯如戒緣中衣用上披擬夜行故比丘効之知非下
裳何況作褥是犯戒也故下開通褥非是犯。
第三句牒釋中初定名體如上即列緣中如下引
緣證既在外披顯是袈裟俗中釋名上者曰衣下
者曰裳今是上者故非下裳裳猶非犯褥非著用
故云何況。
【疏】昔以此等為五敷具故制戒云此毛貴物無宜下
<pb n="49"/>
用作無用之費此言是也今所不同竝上義中時為
敷具者欲改恐迷且存古耳讀者知非則無大過。
點古中初引示四臥具並不揲坐具總號五敷制
戒即古疏中敘制戒之意彼謂被褥故云下用今
下顯非初句標簡然下點前文準古本多上竝字
或是然字傳文之誤謂前義門多云五敷乃是循
古示須知之。
【疏】四五二句如上解之。
四五如上即捨與罪。
【疏】注釋云若得已成者是開文也不同前戒若得已
成即加斬壞此戒是開故無文斬又云若割截壞者
謂本作時擬後壞故本不壞心作成即犯下諸戒中
細薄重披例同兩解。
釋注中初釋已成又下次解割壞約心有無以明
兩相下下探點後戒。
【律】十三白毛臥具戒。
【疏】第十三白毛作三衣戒。
【疏】制意同前五分十誦中以見前戒不得黑故便以
小小白尨參之遂制三毛參作。
十三制意中初句指同體雖非貴長貪營造妨業
不殊故須制約五下示異本宗緣於純白乃制相
參二律因彼微參故制分齊小小白尨謂不多也
尨莫江反若依字書則犬多毛有云合作牻訓雜
者此乃雜色牛名非訓雜也今準注中頭脚等處
即是麤毛倉黃色者謂之尨毛。
【疏】犯緣五成一三毛參作二為擬作三衣三為己四
增好減惡下至一兩五成便犯。
犯緣第四增好即增黑毛減惡即白尨毛。
【疏】問黑白同犯何故前黑不制參邪答兩戒明參文
則繁複以後例前黑參非犯。
初問答中白既減好成開黑必參尨無過故云以
後例前也。
【疏】問三毛俱參何故黑多而尨少答就白制戒故黑
多耳約前黑戒白亦須多又云黑色雖貴順法衣相
白是俗服是以少也。
次問以戒文中黑毛二分白尨二毛各一分故文
中但云尨少義必兼白答中初約制戒相翻釋又
下次約毛色順違釋。
【註】佛在舍衛國六群比丘純以白毛作新臥具居士
譏嫌如王大臣比丘舉過佛因訶制。
【疏】就戒緣中由比丘著行致有譏訶故知上服。
戒緣中知上服者反古非也。
【律】若比丘作新臥具應用二分純黑羊毛三分白（或生
白或染白）四分尨。
【註】頭上毛耳上毛若脚上毛若餘尨色毛也欲作四
十鉢羅臥具者二十鉢羅黑十鉢羅白十鉢羅尨乃
至作二十鉢羅臥具準上可知也。
【律】若比丘不用二分黑三分白四分尨作新臥具者
尼薩耆波逸提。
【註】自作教他若為他作並同上也尼突吉羅不犯者
若應量作若得已成者餘同前戒。
【疏】就戒本中分二立法有三句後制加二句。
戒本釋文中立法三句一能造人二作法衣三用
分齊注中生白謂天生者後制有五句多前二句
故云加也一犯人二違分齊三作法衣四捨五罪。
【疏】問約此文中黑者二分尨者四分所以尨多者答
此翻律者不達故爾如五分云第三分白第四分尨。
問中文實不爾假設問之一往觀文似如來問答
中初斥翻譯如下引證可解。
【疏】就注解中文相可了言鉢羅者多論云婆羅此云
四兩立世云是南秤一兩謂晉宋古秤此唐藥秤是
也。
釋注中初通示言下牒釋鉢羅波羅律論音互立
<pb n="50"/>
世即立世阿毗曇彼云[鬱-山+止]單越人劫波樹子衣長
二十肘廣十肘重一波羅注云南秤一兩則與上
多論不同有約秤有大小和會準似不然謂下定
秤如上房戒具辨。
【疏】餘文注可解。
後五句易解故無可釋。
【律】十四減六年臥具戒。
【疏】第十四減六年作三衣戒。
【疏】所以制者沙門出俗知足為先既有舊衣即堪長
道方復恣情廣畜多積長貪壞道勿過於此俗士尚
云積而能散安而能遷況復高世何迷至此必欲造
新不可任意制限六年方開更造而有重緣取僧進
止餘則依制以妨業故。
十四制意中初敘合行方下次明非法引俗況道
文出曲禮謂凡有所畜而能散施居安慮危而能
遷徙斯乃不滯於物不著其處故也必下示制限
而下明緣開取僧進止謂從僧乞法也。
【疏】六緣成犯一有故三衣減六年二不捨故者餘之
三律捨與不捨減六年與罪若依四分準文義意必
新造作若為除故應是不犯以緣中藏積求覓故也
三僧不聽四更作新五為己六成便犯。
犯緣中第二餘三律者即五十祇縱捨亦犯若下
示本宗準文義意即戒本中不捨故者作新方犯
反明除故即是不犯此顯四分異上三律以下引
據即戒緣起如注所引三僧不聽即不得法也。
【疏】多論云六年臥具者正三衣也若得羯磨減六年
作其內更不得乞索作三衣反照前通奄如合契又
僧祇云老病比丘持氈僧伽棃未滿六年不得更作
故知臥具之目定是三衣總名不須惑也故開通中
如三衣戒若是臥物本無離罪何須僧法。
次定名中有二初引多論名相兩顯不容妄執其
內謂六年限內若非得法不許作故反下準決前
通即上三戒定名等文奄忽也如合契者謂如世
中合同契書喻其不差也次引僧祇中緣如前引
故下準後開通即不犯文如三衣戒謂同前離衣
並開僧聽顯是三衣審非被褥此由當時堅執不
從故此諸文重重點示耳。
【註】佛在舍衛國六群比丘嫌故臥具或重或輕或厚
或薄不捨故者而更作新常營求藏積眾多比丘舉
過佛訶制戒。
【疏】就戒緣中人情所同無問邊表故今見者藏覔非
一文相流世將三百年始於今日聞有戒約作三衣
者須過六載可謂雷霆震地自不聞耳或是往業迷
他或是教授傳闇故有茲耳。
戒緣中初示文意人情同者嫌故樂新營求藏積
無始貪習豈局中邊西土中國此屬邊表意誡此
方故云無問等文下重斥迷名自姚秦翻譯至於
唐朝近三百年已前皆迷謂為臥物則前四戒有
犯不知今疏約義準文證定非謬始知有戒則斯
四戒有同初制故云今日始聞等可謂下傷歎教
文顯白如雷霆之響從古迷暗如聾者不聞霆爾
雅云疾雷為霆往業迷他推愚暗之因教授傳闇
究堅執所以。
【律】若比丘作新臥具持至六年若減六年不捨故而
更作新（若自作教他為他並同前戒）除僧羯磨。
【註】有比丘得乾痟病糞掃臥具重不堪持行佛言從
僧三乞更作新者當白二與之也。
【律】尼薩耆波逸提。
【註】尼犯吉羅不犯者僧聽及滿六年減六年捨故更
作新若得已成者若無若他與作俱不犯。
【疏】戒本六句一人二作新臥具下立法也三不捨故
者犯本也。
【疏】四除僧羯磨者開緣也故注中以糞掃衣故有病
<pb n="51"/>
難持。
戒本四中初科可解。
【疏】僧祇云若身不羸顏色不惡筋力不減麤食能飽
白等不成若如法者先受故者疏記日月病差已還
受持故者五分云六年者數日滿也十誦若餘人作
未成後人足成者吉隨何歲作二三五六歲作時未
成而且置至第七年便竟無罪但前者吉故者與人
若作淨也。
次引示中僧祇初示非法文列四句顯示病相非
此濫託故白不成若下次明如法謂得羯磨當記
故衣離捨時日受持新者至後病差復捨新衣還
持故者足滿六年方顯緣開無緣不許五分六年
數日滿者謂數實日不取年滿十誦餘人作未成
謂他人未滿六年而作新衣未成未犯後人成者
非先自作故成犯吉隨何歲等者謂未滿六年作
衣未成未至果本七年方竟此則有因無果故云
但前吉也下明捨故不出斯二。
【疏】就開緣中言若聽者反解戒本僧不聽也滿六年
者制限外也減六年者捨而作新是無本衣得造新
也豈捨受持方復造衣本造擬捨故成不犯成而不
捨罪則自科若得已成下既非本積故非負罪。
三釋不犯牒釋有四初釋僧聽戒本明犯由僧不
聽故云反解次釋年滿即順教也三釋年減初明
捨故不同諸部如上說也豈下次示捨時若先捨
後作即有缺衣故約豫擬即開不犯成而等者違
上擬心還歸本犯四釋已成下三句已成他與並
據外來中云若無先無故者此之三開通非本積。
【疏】由來長唱謂是臥氈故今重敘定是三衣不可疑
也。
重斥中三百年來講說相傳故云長唱故下勸依
猶恐執舊故誡勿疑。
【律】十五不揲坐具戒。
【疏】第十五不揲坐具作新戒者。
十五戒名中一是有故造新二即不揲合此二過
共為一戒。
【疏】先有坐具且得障身受用便足今輒嫌故更復造
新虗損信施作無用之費長貪妨業是以制揲欲制
貪情為長道法兼有受用資身之益今反造新不揲
違損教行故制。
制意中初敘造新過是下次明不揲過不順佛制
是違教長貪妨道是損行。
【疏】論犯五緣一先有故坐具二更作新者三為己四
無心故者揲五作成便犯。
犯緣初科先有故者無故則開問嫌故造新依法
揲故為有犯否答正制不揲揲則無犯。
【疏】此戒人多喜犯但知造新務取青翠多以布作並
不加持長量則同彼䟦闍不揲則符於捨法知違猶
是可救迷犯未足談之故提舉指掌冀因斯一悟也。
次科青翠同於正間色不如也布體雖如但由慢
易多用麤踈故此責之復不加持過量不揲皆非
法也同䟦闍者本律七百結集中䟦闍子比丘擅
行十事得畜不截坐具謂長五廣四統體而作不
須截後更增廣如鈔記所引知違猶可救者微有
智故迷犯不足談者一向愚故故提舉等即明此
科點示之意指掌出論語如指諸掌言其易見也。
【註】佛在舍衛遣人請食常法請後徧行諸房見故坐
具處處狼藉無人收攝由諸比丘嫌其厚薄輕重更
作新者乃制故者揲新六群違制比丘舉過佛制此
戒。
【疏】就犯緣中初明大聖行房見過二立制加揲三六
群起教四舉犯制約。
【疏】所以如來不受請者多論五意一為入寂室故二
為諸天說法故三看病比丘故四為結戒故五為看
<pb n="52"/>
房舍臥具故比丘行後知佛行房必自肅慎不令非
法又欲斷盜賊知佛行房不起惡故。
戒緣中佛不受請中多論五意且據大分為言然
經律中如來亦多受請寂室即坐禪處比丘俱出
宜入禪故二中比丘在寺諸天不下故三佛親看
病以福勝故四五二意即今戒緣五中復有兩意
初令弟子肅慎謂諸比丘知出行後佛必行房先
自摒淨故又下二令竊盜息念以佛在寺躬自巡
行故。
【疏】僧祇云佛以五利五日一行諸房一我諸弟子不
著有為事不二不著世俗言論不三不著睡眠妨行
道不四看諸病人不五為年少出家者見佛威儀庠
序起歡喜心故。
次科僧祇五利前四撿校徒眾並滅惡利也後一
令他歡喜生善利也初云有為事即世間俗事。
【疏】二明制揲者以新故狼藉受用致虧以故揲新息
貪受用俱有益故。
二制揲中初明因過狼性躁急食多遺籍故云狼
藉受用虧者不專持故以下次明立制息貪即清
心受用即資身故云俱有益也。
【疏】問此中明揲九十制量同是坐具何不合明答不
同有四故分二戒一作新如量不揲犯前作故過量
犯後作故如量俱持作新過量俱犯對此二戒明其
捨悔先悔量外然後捨悔。
初問中欲彰二戒不同之意故發斯問答中初立
句料簡對下示俱犯悔法不揲過量罪兼二悔初
悔過量截去量外單悔提罪次悔不揲須將入捨
然後悔罪。
【疏】問準下九十揲已同截後何須捨答不揲則舉體
有過過在須捨故不勞揲過量則量內無過無則非
捨亦可過量捨已主無用義故須截之。
次問意謂過量截己單悔本罪不揲揲已與截不
異何須復捨答中有二初答不揲須捨次明過量
不捨無則非捨謂內既無過無可捨故亦下次答
過量不截始終非法故主無用反明不揲還主有
用故須捨之。
【疏】若爾不揲捨已還主猶好亦應須揲答不揲為好
今捨還我義同新得好非我過過量他與量非制故
猶是本業故不須捨但截即得。
轉難中過量不截過在無用不揲亦爾理應先揲
答中不揲他與無犯捨還事同外得故不須揲過
量他與亦非不截始終無用故須截去。
【律】若比丘作新坐具當取故者縱廣一磔手揲新者
上以壞色故。
【註】彼作新坐具時若故者未壞未有穿孔當取浣染
治之牽挽令舒裁取方一磔手揲著新者上若揲邊
中央以壞色故也。
【律】若作新坐具不取故者縱廣一磔手揲新者上用
壞色者尼薩耆波逸提。
【註】自作教他為他成犯如上尼犯吉羅不犯者裁取
故者揲新者上若彼自無更作新者若他為作若得
成者若純故者並不犯。
【疏】戒本立法有三違教有四若比丘者能造之人二
作新坐具是戒所緣境也三當取下明立法相言壞
色者即斷著故也就後犯相可以情求。
戒本點文中初總分若下別釋初釋立法縱廣一
磔即佛一搩謂四方二尺注中揲法文相極委言
斷著者著即貪愛就下次釋違教一作新者即犯
境二不取下即違法三捨四罪故有四句。
【疏】注中裁取故者謂本未作即有揲心故成不犯若
遂不揲亦隨結犯。
釋注初科由新者先成後方揲故故約作心釋不
犯相遂亦成也。
<pb n="53"/>
【疏】此是聖法所加常擬敷坐不言氈布隨常用者加
持今有多畜不持亦不知何者是犯意謂如彼三衣
一鉢性是本制可以多積無結罪邪隨初一者即是
本畜雖不受持亦無長罪若如法色則可加持或體
非法或色不如或財是販乞邪求得者雖加不成事
同三衣畜服相似至於受用犯持同鉢餘如鈔疏及
九十中。
次科初示須加法不言氈布謂不論其體之精麤
但取常所用者加法持之餘則說淨而畜今下斥
非意下顯正意謂即祖師所懷初責多畜如衣鉢
者以六物中坐具為一數故既同衣鉢豈容多畜
若如下次辨如非初示成否事下次明受用同三
衣畜服者謂制隨身也犯持同鉢者離宿亦吉而
不失法餘下指廣事鈔二衣業疏衣藥九十即過
量戒。
【律】十六持羊毛過限戒。
【疏】第十六持羊毛過限戒。
【疏】然出家之士躬自負毛順路而行跡同凡碎動越
威儀招譏自毀殊所不應故所以制所以開者資身
助道非不待之若全禁約有須無濟更別追求勞擾
又甚故開至三由旬過則違也。
十六制意中初敘制意凡碎謂經求小人所以下
明開意待猶須也凡立制須開有開必制故限由
旬過則制犯也。
【疏】論犯四緣一是貴羊毛文除賤者以開緣中頭脚
毛故今若生譏何論貴賤擔於毳等亦越威儀但緣
在於毛故制開外耳僧祗云成器者不犯器謂衣相
也此是通名如今刀斧衣物通號二是己物三自持
四至三由旬故僧祇云乃至羊毛著衣囊中經行繞
塔或持一由旬半已忘物返來計過三由旬故犯墮
也。
犯緣中初緣簡賤據後開通今下義判初約譏同
判犯擔毳等者總牒開文越威儀者即吉罪也由
是小賤故不同重但下次明文列不犯之意上敘
本犯具兼制開故指不犯在制開之外次引僧祇
初決文相此下次釋器名如刀斧等諸餘受用皆
得名器欲顯器名不局得目衣物也至三由旬下
即第四緣文脫標數下引僧祇顯示異相初明經
行繞塔雖非道行亦計里數或下次約在道一由
旬半忘物返來成三由旬再行即犯一由旬計四
十里。
【註】佛在舍衛國時䟦難陀得羊毛貫杖頭而行居士
譏言販賣羊毛比丘舉過佛因制戒。
【疏】就戒緣中起過者言販賣也。
釋戒緣中特舉訶詞欲明此戒為息譏故。
【律】若比丘道路行得羊毛若無人持得自持乃至三
由旬。
【註】若道行若住處得羊毛若須應取無人持自持至
三由旬若有人者語言我有此物助我持乃至彼處
比丘於此中間不得佐持者吉羅若令尼四眾持過
三由旬吉羅除羊毛若持餘衣若麻等吉羅若擔餘
物杖頭者吉羅。
【律】若無人持自持過三由旬尼薩耆波逸提。
【註】比丘尼吉羅不犯者若持至三由旬若減三由旬
有人語持中間不助使尼四眾齊三由旬若擔毳⿱卄裝
毳繩若擔頭上毛作帽巾者得。
【疏】戒本五句一犯人二道路行下立法注解文相可
知三若無人下明戒業也下二可知。
戒本中初科第二句指注解者注中初明得取自
持限滿若有人下次明倩他續持若令下三明使
餘眾持除下四明諸輕物。
【疏】開中帽巾者本未擔前立意者耳。
次不犯中已成帽巾本無有犯今此開者謂擔少
<pb n="54"/>
毛意欲作耳。
【律】十七使非親尼浣羊毛戒。
【疏】第十七使尼浣擗毛戒。
【疏】制戒意成犯緣同上浣衣戒彼制故者新是輕犯
此既勞功新故同犯。
十七名中擗合作擘分也擗本音闢字之誤也通
釋中初指同此亦三緣同制犯相離合並同上說
犯緣唯改第三是羊毛耳彼下簡異可知。
【註】佛在迦維羅衛六群比丘取羊毛使尼浣染擗之
時姨母尼為染毛故汙色在手往佛所禮足而立佛
知故問訶而制戒。
【疏】就戒緣中姨母為染至佛所禮足而立者多論云
所以制者與諸比丘增上法故若諸尼眾執作浣染
廢修正業則無威儀破增上法又止惡法次第因緣
各令清淨故所以不坐者女人敬難情多又佛不廣
為女眾說法又尼至佛所一切皆立為止外道誹謗
故又女人鄙陋多致譏疑所以不坐。
戒緣中初牒文徵意多論下引釋有二初釋制戒
有二意初意與比丘增上法者由尼執作廢業乖
儀則是比丘破增上法次意止惡法次第者禁輕
防重故所以下次明不坐四意釋之第二說聽非
久故不須坐餘三可解注中姨母即大愛道尼汙
手見佛發請制戒也。
【律】若比丘使非親里比丘尼浣染擗羊毛者尼薩耆
波逸提。
【註】比丘尼吉羅成犯開通如浣故衣戒也。
【疏】餘文句可以尋知。
戒本同前故略不釋文有六句一人二非親三浣
染擗正業相四羊毛即戒境五捨六罪。
【律】十八畜錢寶戒。
【疏】第十八畜錢寶戒。
【疏】寶是八穢之一因明料簡一列數顯非二開制不
同三輕重結罪四互貿得罪。
十八料簡中分章云八穢或名不淨語別義同或
名八毒蛇從喻為名。
【疏】初列數者諸大小乘經皆云八不淨物涅槃經中
十餘處文盛陳毀過亦不列名故彼文言若優婆塞
知比丘破戒不淨受畜八法不應給施又不應以袈
裟因緣故恭敬禮拜若共僧事死墮地獄廣如彼說。
列數中初科初通示眾典次別引涅槃文中初斷
俗恭敬若共下次遮道同法。
【疏】古來相傳既有八名須知八相一田宅園林二種
植生種三貯積穀帛四畜養人僕五養繫禽獸六錢
寶貴物七氈褥重財八佛不開物如女人器仗之屬。
次科八中第六正當今戒。
【疏】所以云不淨者具有五意一由畜增貪名不淨心
二體有汙染名不淨戒三違聖明約名不淨教四過
譏俗情名不淨信五者為業沉下具縛三塗名不淨
業。
三中五意心戒教信業業即是行此五並為八物
所汙故皆名不淨又貪心是本任運能生下之四
種又復總上四種共成後業然教非不淨但望貪
畜汙毀聖言故得名耳。
【疏】自餘三門具在隨戒釋相畜寶戒鈔中廣說。
次指略中第二開制鈔中極廣大略為言眾僧皆
得唯除女人若論別人有開不開如房開應量錢
帛說淨等第三輕重者鈔云六七金錢綿褥得墮
以違淨施故（綿褥說淨據小者耳）餘六吉羅畜者少故第四
互貿者鈔云若以此八貿衣犯捨以衣得寶緜毹
亦捨若得餘六並吉羅等。
【疏】所以上來連指鈔者彼具廣陳不勞費故也。
三總示中以前諸戒並多指鈔故特示之令知略
意。
<pb n="55"/>
【疏】正解制意者夫出家為道世財非意俗士高節顧
若遺塵況復情存出要義乖常習今輒貪畜殊壞法
儀即非少欲知足之本所以如來制戒不約俗人唯
斯一戒對俗而制欲使息滅貪[(立*立)/見]興道相師若不從
法自陷坑穽損喪道器何惡過此故所以制多論云
制有三益一為息誹謗故為滅鬪諍故為成四聖種
節儉行故。
正釋今戒制意中初敘非宜文舉俗士者如王衍
管寧視如瓦石崔洪口不言貿財手不執珠玉及
晉世諸賢皆少私寡欲高尚其事出家為道豈得
反之義乖常習言須異於塵俗也今下次顯過狀
所以下二引證初引本律對俗證即下戒緣所引
興道謂令僧成德相師即使俗歸心次引多論三
益證初順道行故二絕交貿故三成少欲故。
【疏】四緣成犯一是錢寶二為己三無說付意四領納
便犯。
犯緣第三以受財時未容即說故約起意先受後
說。
【註】佛在羅閱城有一大臣為䟦難陀留其食分兒以
五錢取食䟦難陀來取錢寄市肆上居士共嫌比丘
訶責王共臣論佛廣說喻因訶制戒。
【疏】就戒緣中初明取錢肆上為過起所由二居士共
嫌已下明王臣共論說喻訶制故律本云佛告大臣
若見沙門釋子以我為師而受金銀錢寶者則決定
知非釋子又雜含云若有沙門受畜金寶當知五欲
悉是功德清淨餘廣亦同鈔又涅槃云若能遠離八
毒蛇法是名清淨聖眾福田應為人天之所供養清
淨果報非肉眼見等。
戒緣中初分文故下引釋有三初舉本律佛世國王
大臣集會共作是言沙門釋子得捉金寶有一大
臣名曰珠髻語諸臣言莫作是言我從佛聞沙門
釋子不得捉金銀即往佛所白佛向我所說無有
違失耶佛告下即佛答詞彼又云大臣當知日月
有四患故不明淨謂修羅烟雲塵霧也沙門亦有
四故不明淨等謂不捨飲酒婬欲持金銀邪命也
次引雜含以沙門清淨五欲穢濁金寶是色即五
欲之一若許受畜是則五欲反為清淨耶三引涅
槃初勸遠離是下歎德上四句歎因下二句歎果
無漏果報故非凡夫肉眼所見。
【律】若比丘自手捉錢（上有文像）若金銀若教人捉若置地
受尼薩耆。
【註】是中捨者彼有信樂守園人若優婆塞當語言此
是我所不應汝當知之若彼取還與比丘者當為彼
人物故受勅淨人使掌之若得淨衣鉢應持貿易受
持之若彼優婆塞取已與比丘淨衣鉢者應取持之。
【律】波逸提。
【註】比丘尼同犯若不語彼人知是看是突吉羅不犯
者若語言知是看是如上捨法若彼人不肯與衣者
餘比丘當語言佛有教為淨故與汝應還他物若又
不與自往語言佛教比丘作淨與汝汝應與僧塔和
尚知識及本施主不欲令失彼信施故也。
【疏】戒本六句一人二自手捉者戒之業也三錢及金
寶戒防境也四教人受下同上業也下二可知。
戒本釋文中初科二是自作四即教他自他雖異
造作不殊故指同上下二即捨與罪也。
【疏】此是畜寶戒下九十是捉寶戒也今文中不明畜
者略也自手教人若可置地者列彼受畜之相受元
為畜者得捉畜兩罪捉依後科畜自依此若捉不畜
不犯此戒犯後九十故多論云捉金薄金像及他寶
者若自說淨寶俱得提罪僧祇亦爾金銀錢隨國所
用相成就者皆犯提罪。
簡濫中初分兩戒今下通文相以文言自手捉昔
人乃謂此制捉寶下是拾遺故特分示初釋文受
<pb n="56"/>
下判罪準此應作四句畜而不捉如文置地單犯
此戒二捉而不畜如下多論單犯後戒亦捉亦畜
如文手捉二戒俱犯四俱非句如指授捉金像等
故下引證九十多論金薄即貼塗之物僧祗錢寶
隨國所用金銀銅鐵但成錢相捉者皆犯。
【疏】注解文中是中捨者牒前制過也二彼有信樂下
明捨錢方便覔淨主付也三若彼取還與比丘者不
達施意佛為淨故令彼受之彼不解故不敢即受乖
淨施法故文云即作彼人物受後得衣鉢更轉淨貿
方可持之四若彼取下既悟解意即取迴淨故無轉
貿之文。
釋注捨法正釋有四三中不達施意由不先語不
曉說淨之意也作彼物受令淨人賞事同受寄也
後易衣鉢更轉貿者由前淨法不成後得之物還
非淨故四中即據解淨法為言。
【疏】問等同施人如何迷悟兩異答沙門達教須語彼
知故多論云先求一知法白衣令知比丘之法不畜
錢寶後若得者於檀越作淨也四分之中前由迷故
所以不成物既見在即作彼物後若得財更須貿易
方得加受文極顯然勿怪鄭重。
問中牒上兩段以申教意答中初正答由語不語
故有迷悟四分下重釋前迷文下二句恐謂文繁
故此誡之。
【疏】下結罪注解云若不語看是知是者看是謂看於
錢寶知是謂非我所作為淨與爾何得不道失法故
吉若彼下明索寶不得進不之相文極明據。
次釋結罪牒釋中注文若不下明不教淨語若語
下明作已索相疏中初釋前段看是眼看知即心
知何得不道顯示不作結罪之義若彼下次釋後
段。
【疏】此亦人所常犯知犯即有息期也。
結誥中人雖常犯尠有知過故今勸知知則可息
犯而無知貪婪鄙恡何可窮也。
【律】十九貿錢寶戒。
【疏】第十九貿寶戒。
【疏】以其寶物更相貿易長貪妨道招世譏過故所以
制。
十九制意正明中初示業相長下略示三過總歸
兩損。
【疏】此戒對後貿衣戒五種不同初對人不同貿寶七
眾俱犯貿衣唯二俗犯二貿寶自作教人為己同犯
除為三寶貿衣使人不犯三貿寶一制不開自為貿
衣則開蘇油相易四衣寶捨則道俗不同五還財本
非本別故。
次簡貿衣中五種別者一人二業三開四捨五還
總括二戒始終皆備尋下對之不復引也初云賞
衣唯俗者即在家二眾五云本非本者貿衣即還
本衣貿寶與俗易淨故非本也又作四句以簡二
戒一以衣易寶二以寶易衣三以寶易寶四以衣
易衣一三犯此戒二四犯後戒準此但約所貿以
分兩戒不論能貿也。
【疏】又對畜寶四句分之一是畜非貿俗施錢寶也二
是貿非畜用衣易錢寶也三俱是者以錢買金畜之
四俱非者即衣物相易也。
次對畜寶四句初句犯前次句犯後第三兩犯第
四對俗即犯貿衣。
【疏】昔人不立以財無兩捨罪不雙結誦得此語不敢
漏失今不同之見今以錢買金而畜初貿後畜緣相
是異何不雙結。
斥古中初敘古意彼謂第三句但犯貿寶不犯前
畜誦下正斥財無兩捨等語乃謂犯過衣財無再
犯長彼但承言妄舉而不知用處自別故云誦得
語等今下顯正理如上判但將一捨牒悔兩罪緣
<pb n="57"/>
相異者謂二戒犯緣前後各異故須別犯。
【疏】若爾販賣衣財亦合說淨答全不同也淨法簡境
罪不約境故也。
釋難中既立雙結則犯過之財容有犯長義須說
淨如上義門古義還立答文顯別以破來難。
【疏】論云此戒一往即犯不同販賣捨與白衣不得與
沙彌以彼畜寶亦須捨故。
三引證中論即多論對後貿衣略示二別初約犯
相別此戒即犯後販賣戒收時但輕出賣方犯故
次明捨財別貿衣不通俗貿寶不通道所以下眾
亦不與也。
【疏】論犯五緣成一是錢寶二互相貿三決價四為己
五領取犯。
【註】佛在羅閱祗時䟦難陀往市肆上以錢易錢居士
譏嫌言善能賣買比丘聞告佛訶制戒。
【疏】就戒緣中以錢易錢者且約緣起如此世中不許
惡錢比丘以好錢易之擬後用故即斯人也而有斯
疾矣。
戒緣中初牒釋即下傷歎文出論語伯牛有疾子
問之自牖執其手曰亡之命矣夫斯人也而有斯
疾也（意傷善人不宜有斯惡疾）今借用彼語而喻意不同。
【律】若比丘種種賣買者。
【註】若已成金未成金已成未成金銀亦三種錢唯一
種交互相易錢者八種金銀銅鐵白鑞鈆錫木錢胡
膠八種錢也。
【律】尼薩耆波逸提。
【註】比丘尼同犯餘捨法開通索寶方便並如前戒不
犯者若以錢寶貿瓔珞具以錢易錢為佛法僧者是。
【疏】戒本四句。
【疏】一人。
【疏】二種種者謂以錢寶七互轉易正是犯相。
戒本第二句點文略示如下注顯。
【疏】戒本但云種種而未分明若不注解知是何物故
大要也就其相中金銀各三錢唯一品。
釋注總示中初敘注意就下列相。
【疏】如昔云未成金者謂雜石礦也安有塊石而明金
相如僧祇善見釋相彼轉成文以為作也言成者已
成器也華釵莊嚴具是也未成者即金鋌也已成未
成者鎔潟作器而未鋌治者銀例此三錢唯一種據
理亦三但未成就文像不具世所不行則非貴物故
唯一也互絡成句有四十九。
別釋中二初釋三相又三初釋金中先斥古非彼
迷成字謂是金礦未經烹鍊者故引僧祇善見質
之彼名已作金未作金不同今文故云轉成為作
也既言未作顯是未成器者非石礦也言下次示
正解鋌冶鋌謂搥打冶即揩磨第二釋銀三種同
上第三釋錢唯是已成故但有一如文可知互下
後示句數即上七種隨一為頭如云以已成金易
已成金乃至錢等則為七句又以未成金為頭乃
至以錢為頭作句亦爾則有七七句也注中胡膠
即此方蠟類。
【疏】餘之二句可知。
【疏】下開貿者捉屬後戒貿為佛僧非犯此戒。
餘二句釋注中下開即不犯文由非為己在此為
開必貿時手捉非不犯後恐謂例開故特點示。

四分律含注戒本疏行宗記三下之二

<sarticle>四分律含注戒本疏行宗記三下之三</sarticle>

【律】二十販賣戒。
【疏】第二十販賣戒。
【疏】據此戒中須分三位即販賣買也為利故收為利
<pb n="58"/>
故出諍價而高為販也為利而取故減前價名買為
利故出強增其價曰賣也戒本中但明增減市易論
及餘律廣出販賣之相如鈔廣分也。
二十分位初中初總示為下列釋販賣並是出物
但約先收不收以分兩異戒下指廣但明增減等
者如注止列賣買之相不言收販論律出者即多
論云此販賣墮一切墮中最重寧作屠兒止害一
生販賣一切俱害等又僧祇云儲藥草時作念此
後當貴乃至後賣犯捨鈔文甚廣不可具錄。
【疏】何以制者凡出家之人理須息務靜坐修道何得
躬自販博馳騁市肆動越威儀招世譏醜又錢財既
交事容犯重可懼之甚義須早制多論四義一為佛
法增上故二為止鬪諍故三為成四聖種故四為長
信敬不誹謗故。
制意中初約義明有二初約乖道意次約防盜意
多下二引文示論中四義初即住持二即滅惡三
生善四兩兼。
【疏】六緣成犯一在俗二眾二相貿三決價四為己五
自貿易六受犯。
犯緣中但反上六即是闕緣故不勞出。
【註】佛在舍衛國時䟦難陀往無住處村以生薑易食
食已持去舍利弗後至乞食檀越以䟦難陀事徵之
慚愧無言又共外道博衣悔而不得比丘舉過佛因
制戒。
【疏】就戒緣起中分二初以衣食起過後舉過訶制前
又分二初至慚愧無言已來明䟦難陀生薑易食緣
二又共外道即明此人貿衣過起前中由䟦難陀易
食致比丘法猥濫不行謂非乞食之士及舍利弗後
乞即以前事徵之致使尊者無言也。
戒緣中初分文前下牒釋注中初明貿食緣無住
處村即無伽藍也食已持去謂持餘食去猥濫猥
即是雜時至乞食清淨活命是比丘法彼以物易
令法雜濫以前事徵者索物易也次明貿衣緣律
因外道將一好衣入祗桓求易䟦難陀以故衣修
治如新與彼博之外道尋悔陀遂不還呵罵而去。
【律】若比丘種種。
【註】以時藥易時非時七日盡形波利迦羅如是互易
乃至以衣易衣。
【律】販賣。
【註】謂價直一錢數數上下增賣者價直一錢言直三
錢重增賣者價直一錢言直五錢買亦如是犯也。
【律】尼薩耆波逸提。
【註】比丘尼同犯不犯者聽五眾出家人共易應自審
定不相高下如市道法不得與餘人貿易令淨人貿
若悔聽還若酥油相易者不犯。
【疏】戒本四句。
【疏】初一可知。
【疏】二種種者文不顯也此與前戒言詞不分要須注
解方顯兩戒此初譯人之過也縱佛本言必不如此
結集傳之亦須從俗故佛言令人易解為要今多列
種種深叵知矣。
戒本第二釋文中初示翻文混漫言此初者謂當
本翻譯不詳也縱下推本不然一以佛語明顯二
則結集隨時必無混濫故下引證即如母論比丘
說法佛聽引要言妙詞直顯其義故知但欲令人
易解今反難解故云深叵知等。
【疏】注中所列但以衣藥互易指緣起說若以錢買衣
屬此戒攝反則前戒。
釋注中初示注意若下約衣寶互易以分兩戒前
所謂但約所貿者此明證矣。
【疏】言販賣者上已條理說其事相廣如鈔引。
次釋販賣點文中上條理者即前分三位也餘指
如鈔見隨相中。
<pb n="59"/>
【疏】注解之中初總明相故云一錢數上下者此是販
之異耳言增賣者本賤索貴也買亦如是者本貴買
賤也本實直五錢減買言直三錢重減買者本直五
錢言直一錢。
釋注中初釋一錢云總明相者該下三位故數下
次釋三位初釋販中言上下者或隨時貴賤加減
價直或對人交貿進退論量正是販易而言相不
同故云異也次賣後買示相甚明。
【疏】多論云此販賣物若無同心淨人應作四方僧臥
具若入佛者外道謗言瞿曇沙門多貪利故令弟子
捨物持用自入又除佛福田無過四方僧不問邪正
持戒破戒一切無遮。
釋第三中初文多論永捨入僧如上已示復申不
入佛寶之意初明杜絕譏謗故不入佛瞿曇即召
如來過去師瞿曇仙因此為氏又下次顯僧福最
勝故捨入僧。
【疏】據此文相四分所明但有衣藥衣有同類可如常
捨藥則穀米治生收利如是不淨其相如鈔準論穀
米俗人為主若無同心可依論斷。
次科為二初明犯物四分衣藥即如注列衣對僧
捨故云同類藥有四種且論時藥治生收利有犯
販賣須明捨相指如鈔者彼引五百問治生道人
得物犯捨等準下二正判上約有淨主多論穀米
捨同錢寶若下次約無淨主依論斷者入四方僧
也。
【疏】又如開緣止餘同類五眾餘人則約如衣法中及
如他律並聽比丘身自交貿但不增減律據有人可
貿理必不得自為反上無人可依他部廣如鈔引。
第四中初文為三初開五眾即對貿人餘人約者
即俗人也如衣下次開自貿既不增減故無有過
衣法即本律衣犍度彼云有貴價衣令淨人貿無
淨人者乃至遣比丘貿他律者僧祇云若估客物
直五十而索百錢比丘以五十知之如是求者不
名為下十誦比丘三度語索不得覔淨人使買等
廣如鈔引律下三釋上制開之意。
【疏】若悔聽還者十誦七日者聽過則不應僧中買者
悔則不可。
次科若悔聽還四分文漫故引十誦決之一有日
限二簡僧別。
【疏】又云蘇油相易是不犯者外用也前言七日是犯
者據內資也。
三中前云四藥交貿是犯此中乃開故約內外會
通相違。
【律】二十一畜鉢過限戒。
【疏】第二十一畜長鉢過限戒。
【疏】然鉢為應供之器得一資身長道便罷今過畜盈
長而非少欲常又經營廢修正業招機自壞過是不
輕故所以制所以開十日者然物變無恒容有失奪
身資要用事不可廢施時不受後須難得所以開限
十日作法而畜過則致犯故也。
二十一制意中二初明制意敘過有三非少欲即
乖行廢業招譏翻此三過即成三益所以下次示
開意則知開畜用擬失壞非為貪積開十日者即
同長衣從容處置緩急得所。
【疏】六緣成犯。
【疏】一先有受持鉢二更得鉢若是如法可得其罪三
是如法鉢要具三如一體如唯泥鐵二種餘木等並
非法故二色如要須熏令堅固若油若掍磨等並非
佛教三量如諸部言雖有多準母論大鉢受三斗小
者斗半若過若減不成受說餘如鈔中四不作淨五
無因緣多云得鉢五日披擯顛狂心亂等雖經多日
無罪後得止取後五日續滿者犯六過十日便犯見
云若買他鉢未還直不成受若主言但受雖有此語
<pb n="60"/>
亦不成過日非長若度價竟為熏報知比丘不取過
日犯捨餘人知報非鉢主者不犯僧祇鉢知友邊作
淨若十日內捨故受新十日一易。
犯緣第二是如法者簡販搏得者則無長過第三
體如中木鉢同外道寶鉢同俗流石鉢僭如來皆
不應法色如中油字去呼謂以桐荏油塗已燒之
掍合作璭謂揩磨出光也量如中諸部言多謂出
量不一而無分齊唯母論同今四分故引示之三
斗斗半並準姬周為定五中披擯即法隔顛狂心
亂即病緣準例長衣亦應同此六中善見約直明
犯初據未還由未屬已縱語非長若下次據已還
主報即犯餘報不犯未委實故僧祇知友邊者即
淨主也十日一易此據不畜長人一受一捨更互
加用今引此文但取不得過十日耳。
【疏】多論問曰白色鉢過限犯白色鉢過非犯答衣染
必成壞色故貯義強鉢熏多壞乖畜非犯問衣若過
減皆成受持鉢反上者論答云衣可截續是以成受
鉢無此義成量成持。
次料簡中多論初問答中衣染必成色鉢熏不必
成次問答中衣過可截衣減可續鉢則不爾故成
不成別。
【註】佛在舍衛六群畜鉢惡者置之常覔好鉢畜之遂
多居士遊觀便譏似陶師瓦肆無異比丘舉過佛便
訶責而制此戒。
【疏】就戒緣中舉陶師者為譏過之本也。
戒緣中但釋譏詞注中前云惡者置之謂不好鉢
棄置不用陶師借音為姚範土工也。
【律】若比丘畜長鉢。
【註】有六種鐵鉢黑鉢赤鉢蘇摩國鉢烏伽羅國鉢憂
伽賖國鉢大要有二鐵鉢泥鉢大者三斗小者一斗
半此是鉢量如是應持應淨施。
【律】不淨施。
【註】淨施不淨施相對八門如長衣戒不異也。
【律】齊十日。
【註】時阿難得貴價鉢欲奉迦葉以常用故十日當還
恐犯捨墮以事白佛便開制至於十日。
【律】過者尼薩耆波逸提。
【註】尼同犯辨相開通如長衣戒。
【疏】戒本七句。
【疏】一犯人。
【疏】二畜長鉢。
【疏】問長衣戒中有衣竟語鉢衣相似所以無者答衣
有三種不同對多以明長鉢則制一受持餘則是長
非惑故不明本制。
戒本第二問中衣鉢俱長開制合同故發諸問以
彰兩異答中對多明者以竟即是足多可論足一
不須論惑猶亂也。
【疏】問彼又開迦絺那衣鉢何不著者答內外資身別
過益不相及所以此戒無迦衣出也。
次問意亦同前答中內外資別者若據衣鉢並是
外資由鉢盛食相從為內過不相及謂長不相染
益不相及即迦絺不潤。
【疏】若爾何不受迦鉢答衣有三領為持重故開功德
衣得離衣宿鉢唯有一常須受用何得迦鉢以癊持
鉢事不可也。
轉難中意謂益既不及理宜各受答中持重故開
即本緣也一鉢非重理不開離故不相比。
【疏】問何故不開迦提一月答鉢未成無長過若已成
者開限說淨何須一月。
三問衣開迦提鉢亦應爾答中開限說淨即十日
也。
【疏】若爾衣開十日亦同鉢者何須一月答衣限時節
四序循環既涉秋冬事須補洗鉢無時限何事相擬。
<pb n="61"/>
轉難答釋可解。
【疏】就注解鉢相中言六種者隨國隨處黑赤色也文
略不列國名何所益也大者三斗律是姚秦所翻從
國而用廣如房舍中說。
釋注中初釋鉢體六種中初是約體二三從色餘
三隨國黑赤二鉢不標國名故云文略等次釋鉢
量指如房戒謂姚秦時用姬周斗故。
【疏】三不淨施者如長衣無異四齊十日辨開緣也五
過者業也下二可知。
後五句配釋可見。
【律】二十二非分乞鉢戒。
【疏】第二十二乞鉢戒。
【疏】然鉢減五綴不漏堪可資身長道便罷今乃處處
隨非親乞長貪妨道惱亂施主於理不可故所以制。
二十二制意中初示所宜今下出過狀。
【疏】論犯六緣一先有受持鉢二減五綴不漏三更隨
非親乞四為己五乞如法鉢六領受犯十誦若二人
共乞一鉢吉羅量不如故。
犯緣第五須如法者具上三如下引十誦別示第
五。
【註】佛在舍衛國䟦難陀鉢破求多鉢畜居士計會乃
知多受便譏嫌言受取無厭比丘以過白佛因訶制
戒。
【疏】就戒緣中由破一乞多故致譏毀耳。
戒緣摘示譏毀之由意令識過以自誡耳。
【律】若比丘畜鉢減五綴不漏（相去兩指間一綴也）更求新鉢為
好故（若滿五綴不漏更求新者吉羅）尼薩耆。
【註】是中捨者於此住處僧中捨鉢已單白受懺便說
罪名種相責心生厭離鉢若好者應奪留置取最下
不如者與之便作單白以鉢次第向上座易之持上
座鉢與次座若與彼比丘如是展轉乃至下座也。
【律】波逸提（比丘尼同犯）彼比丘應往僧中捨展轉取最下
鉢與之令持乃至破應持此是時。
【註】僧以下鉢白二與彼應守護不得著瓦石落處倚
杖刀下著懸物下道中石上果樹下及不平地不得
著戶牖內戶扉下若狀下狀角除暫著不得著兩牀
間及立蕩鉢乃至足令破彼不應故壞故失非鉢用
者吉羅不犯者若五綴漏若減漏求新者若從親索
若從出家人索若為他他為己不求而得若施次得
若自有價買畜者皆不犯。
【疏】戒本六句。
【疏】一人。
【疏】二本鉢未滿五綴相五分云若本無綴乃至四綴
更乞如上鉢者亦墮若乞五綴得吉注中相去兩指
間一綴準此為量縱未綴而量過亦不名犯。
戒本第二五分中更乞如上即無綴乃至四綴此
謂本有後求皆不滿五故齊得墮若乞五綴吉者
本有不滿後求滿故本若滿五則無有過次釋注
中兩指若據佛指面二寸二指即四寸五綴即二
尺若取人指面闊一寸五綴止有一尺文中不明
然前後多用如來磔指以為揩定今言五綴但取
痕脉滿二尺許不必須綴故云準此為量等。
【疏】三更求新者是犯法也。
【疏】四制捨注解云於此住處僧中者以鉢無多用好
者奪留入僧庫中為益本寺故言此住處也。
第四住處中為益本寺由本多求損本寺故。
【疏】問乞衣惱多亦損寺舍何不同鉢答衣資用寬故
須還主不奪入僧鉢無多用得一便足餘奪入僧。
問中乞衣不罰入庫故問所以答中衣用寬者隨
時更易用非一故。
【疏】若爾長鉢無用何不入僧答或自貿得或虗心施
既無外惱故不同乞。
轉難中既無多用前戒長鉢不合還主答中鉢分
<pb n="62"/>
長乞不乞屬前違說淨犯故復還主乞則屬後惱
施主犯故罸入僧又長不損僧乞有損故。
【疏】僧祇若鉢大貴應賣取十鉢九者入僧厨下者還
主乃至乞鉢直入僧一直買鉢還此比丘。
引示中僧祇初約乞鉢賣易還言大貴者有所直
也由一貴鉢不可兩分故令易賤入僧還主言十
鉢者趣舉為言乃下次明乞直買鉢還直是錢寶
不可還故準此不行次第換法同下四分直爾和
還。
【疏】就此捨懺與餘不同初明單白受懺悔本罪已二
明取最下者白二與之三明單白與鉢次第換四明
白二以此下鉢令持計有四法。
二作法中初受懺白云大德僧聽此某甲比丘鉢
破減五綴不漏更求新鉢犯捨墮今捨與僧若僧
時到僧忍聽我受某甲比丘懺悔白如是次與鉢
白二初白與上大同但僧忍聽後改云與此某甲
比丘鉢白如是羯磨準白作之但第二句雙揲緣
本第四句略緣牒本耳（此法亦出廣解注中不列意見下文）三次第
換白云大德僧聽若僧時到僧忍聽以此鉢次第
問上座白如是四令持白二初白云大德僧聽若
僧時到僧忍聽僧今以此最下鉢與某甲比丘受
持乃至破白如是羯磨準作（此法見後注中）前二法義該
諸捨後二法唯局此戒。
【疏】彼比丘應往僧捨取最下者令持是次第最下法
也為折伏彼貪故從上向下。
第五釋文中初科初點文相具含二法取最下者
單白次換也言令持者白二制持也為下示罰意
也。
【疏】就中立法隨僧量宜或和還彼或次第易律具二
意任時量據。
次科初明立法不定或和還者據情可愍同衣直
還或次易者據宜折伏依法須罰律下示其所據
律出還法復示罰法故云具二意也若但和還止
用前二法若次第易則用三法除前白二戒文正
明次易所以注中但出三法疏文備列故有四耳
言量據者須視犯者持護謹慢貪情重輕也。
【疏】僧祇云行鉢人白二差訖唱言諸大德各持受鉢
來五分云五事不應與若無鉢太大太小穿缺若喎
偏也十誦云鉢滿盛水僧中行之取竟不得悔悔者
吉羅。
三中僧祇行鉢人要具五法即不愛至知可與不
可與也白二差者彼云大德僧聽某甲比丘五法
成就若僧時到僧忍聽僧差某甲比丘作行鉢人
白如是羯磨準作差已唱告如文所引據此通前
須行五法二單白三白二也五分五事不與即僧
中行時有非法者不應與易大小謂量非穿缺無
用喎謂偏斜十誦盛水示無穿漏僧中行者五德
應擎鉢至上座所問言須是鉢否若言須應與取
上座鉢行與次座亦如上座法若上座心悔還索
自鉢者佛言不應與得吉。
【疏】注中白二下鉢令其守護恐瞋破故多云前所受
持鉢如法受持後鉢不受常畜二鉢若食時當持二
鉢終身如是示多欲過又斷惡法因緣僧祇云以綴
鉢難洗一日乃了要當淨洗若辛苦者知識師僧言
此賢善比丘以洗鉢故妨坐禪誦經行道打破藏舉
者無罪。
釋注中初釋僧作法意瞋破謂懷瞋打破多下次
明罰持之相示多欲過露前犯也斷惡法者絕後
過也僧祇下三明開止之緣由本有僧法準須和
僧又須觀緣不可倚濫。
【疏】諸文相可解亦事多懺少末世稀見。
示略中初指注文注中前示護鉢制彼故損非鉢
用吉謂將盛物餘用不犯中自買畜者非乞得故
<pb n="63"/>
亦下顯略意。
【疏】此並止持戒行知則是其行本故為條敘頗識捨
懺今學語者尚云初地何心斷惑非己分量云云不
少況此是己分量何得不知不知由不學不學則有
罪豈如初地斷惑非制而強知邪故又誡也。
誡勸中初示行相今下舉疎況親又二初約非分
責言學語者無實行也初地斷惑非凡所知尚當
虗諍身所受戒出家行本豈　暗昧不知由不學
下次以非制責戒是制學故違有罪化教非制故
是強知然此非謂地位不許凡知但世多好大輕
略戒科專逐語言尠求實行故此比斥令知分量
將使陟遐自邇因微知章戒慧相資言行兩副故
也。
【律】二十三乞縷使非親織師戒。
【疏】第二十三使非親織戒。
【疏】然三衣已具且得資身今乃自乞縷線用憑織作
長貪損行殊乖知足既惱患他又招譏謗障道之甚
故須聖制多云三義故制一為除惡法故二為止誹
謗故三為成四聖種故。
二十三制意中初以義求長貪是惑損行是業此
三背道故乖知足即損自也惱他招謗即損他也
上並漏業故能障道次引論證文列三意證上可
知。
【疏】四緣成犯初自乞縷線二織師非親三不與價四
織成便犯。
【疏】問何以但有俗人織戒無使尼織邪答俗人屬官
喜恃勢織尼無此義故無使織故十誦中使五眾織
但犯吉羅又尼制不織使之義稀縱有犯罪非捨墮
故。
犯緣問答中初問以譏過是同制不制別故須通
之答中二初約恃勢則俗有尼無十誦明證理無
所疑又下次約制法則尼稀俗數。
【疏】若爾浣衣應制在俗何為在道者答教聽尼浣大
僧喜為妨尼修道所以須制俗則反此使浣不犯不
同織衣費損功業過深故重。
次難中以浣衣戒偏制尼故答中尼浣有二一僧
喜為二妨尼道業俗反此者反上二義不下遮難
難云使浣無過遣織何制耶以文通之。
【註】佛在舍衛國䟦難陀縫僧伽棃乞線遂多持線使
織自作繀看織居士譏嫌比丘舉過訶制此戒。
【疏】就戒緣中初為成衣乞縷遂多雇織作繀非出家
儀故為過始佛制比丘隨得而止今違聖教貪積故
制十誦中無衣乞縷作衣犯吉豈非織作妨道也。
戒緣初牒釋繀蘇內反謂著絲於筟草（筟音孚謂織緯者）
佛制隨得而止者即少欲知足四依行也十誦下
引文顯過。
【律】若比丘自乞縷線（彼在處處乞縷線者十種衣縷）使非親里織師
織作衣。
【註】若織師與線者俱親里不犯與線者非親吉羅看
織自織作繀吉羅也。
【律】尼薩耆波逸提。
【註】比丘尼同犯不犯者二俱親里若自織作鉢囊革
屣囊針氈禪帶腰帶帽𧙕攝熱巾裹革屣巾者得也。
【疏】戒本六句一人二自乞三縷線下三可知。
【疏】注中開親以離損謗之緣故也下開織中但為小
細過非深故至於妨道非不是損。
戒本釋注中初釋開親次釋開小若準妨道例應
結吉。
【律】二十四勸織師增縷戒。
【疏】第二十四勸織增縷戒。
【疏】居士辦線遣織成衣比丘隨受情無差貳彰於內
懷廉節外不惱人理數然矣今乃勸織增縷加工增
價自壞損他彼此無益故制。
<pb n="64"/>
二十四制意中初敘所應差貳即乖違也今下次
明不應自壞謂乖比丘行損他即生俗人譏失於
二利故云彼此無益。
【疏】犯緣有六一非親辦縷遣織緣起戒本雖無下開
親非犯故二本期有限三知有限四勸好增價五為
增縷六領受犯。
犯緣第一準下開通以決戒本一與二即屬施主
五屬織師餘並比丘。
【疏】多論前戒憑勢遣織作成即犯此戒自求領受便
結。
次對簡中前是己物故約作成此由他施故須領
受。
【疏】問此戒損縷與前一二居士何異答前面對縷主
此屏勸織師故兩制也。
初問以一二居士亦是勸增故須顯異答中可解。
【疏】問前後兩戒皆由織師何以取分答不同有四一
前損織師自得縷故此損縷主二前損織師不與價
犯此損縷主與價便犯三前戒開親後戒俱犯損義
通也四前是己物織成即犯此本屬他要受方犯。
次問二戒不同緣相可見欲生料簡故發此問答
中第三後戒親非親俱犯者謂織師也上列緣中
明簡親者據縷主也。
【註】佛在舍衛國居士出線與織師為䟦難陀作衣彼
後至家擇取好線與織師織又許與價居士譏嫌比
丘舉過佛因訶制。
【疏】就戒緣中擇取好線正是貪相為起過源。
戒緣兩過一擇好線二許與價業由斯起教因此
制。
【律】若比丘居士居士婦使織師為比丘織作衣彼比
丘先不受自恣請。
【註】若居士與比丘貴價衣聽少欲知足索不如者隨
意也。
【律】便往織師所語言此衣為我作與我極好織令廣
大堅緻我當多少與汝價是比丘與價乃至一食直
若得衣者尼薩耆波逸提。
【註】若求衣不得突吉羅尼同犯不犯者減少求從親
里索出家人索他為己者是也。
【疏】戒本七句一犯人二衣主三令織四彼比丘下犯
相五若得衣者結犯下二可知。
戒本分句自別。
【疏】注解自恣請者謂許好取惡耳非長貪壞信而索
好也僧祇云若俗家兄弟令自往營疾成得好是自
恣相。
釋注中初牒釋言自恣者任比丘意也僧祗下引
示彼文約親本無所犯且欲顯示自恣相耳。
【律】二十五奪比丘衣戒。
【疏】第二十五奪比丘衣戒。
【疏】與衣規伴已是邪源後既不行和取無犯今瞋心
強奪逼惱情深特乖儀節故聖制止光律師云先與
衣不分強奪戒。
二十五制意中初二句敘先與之由規求也次二
句明理須和取今下顯過興故制乖儀節者儀即
威儀節謂節行後引光師立名以合制意不分明
者與否未決故。
【疏】成犯五緣。
【疏】初是比丘簡下四眾本非伴類假奪但吉若爾輕
者不應隨擯同僧犯墮答僧法不殊同違故也二本
規同行三不定與決定取生諍故犯義加四句初如
向列二不定與不定取奪但犯吉三決定與不定取
四二俱決定與取若奪此二則犯重罪由初決捨屬
他已定故文云施已還取是重攝也四自奪使人祇
中自與使奪四句皆墮衣謂三衣若奪減量衣等但
犯吉羅五得衣屬己僧祇四句初合與別奪者一時
<pb n="65"/>
與三衣後隨衣奪犯三提罪餘句準知。
列緣第一唯局大僧若爾下例難下九十中隨順
被舉大小同墮故答中彼違僧法故不簡位三中
初示當戒犯緣義下立句簡辨次句取既不定奪
則惱微故罪輕降後二犯重屬前盜戒由下出犯
重所以由捨已決非己物故引證可知四中引僧
祇初明自他四句一自與使人奪二使人與自奪
三使人與使人奪四自與自奪衣下次簡體減量
吉者非三衣故五中僧祇與取離合亦作四句初
句如文二別與合奪三合與合奪此二並一罪四
別與別奪同上三罪。
【註】佛在舍衛國難陀弟子善能勸化䟦難陀意欲共
遊行便先與衣餘比丘言彼癡不知誦戒說戒布薩
羯磨後去不隨彼即奪衣比丘訶舉佛因制戒。
【疏】就戒緣中所列癡相有四位者初二防未起非後
二除已起罪也就初中不知誦戒者自行未閑也不
知說戒者眾法儀則迷也就後中不知布薩者不識
念對治罪也不知羯磨者不識從僧乞滅也皆冥不
知故言癡矣。
戒緣中顯示癡相初總分就下別釋布薩翻淨住
故約懺罪釋之布薩對別人悔下諸聚羯磨對僧
悔上二篇皆下通結。
【律】若比丘先與比丘衣後瞋恚若自奪若教人奪還
我衣來不與汝。
【註】若瞋自奪及教人奪而藏者犯奪未藏者吉羅若
著樹上架上牀上及餘著處離處犯墮取不離處者
吉羅。
【律】彼若還衣若取衣者尼薩耆波逸提。
【註】尼同僧犯不犯者不瞋恚言我悔不與汝還我衣
來彼知心悔可即還衣若餘人言此比丘欲悔還他
衣若借他衣著無道理還奪不犯恐失恐壞若彼人
破戒破見破威儀若被舉滅擯應擯若為此事命梵
難一切奪取不藏舉者皆不犯。
【疏】戒本五句初犯人二所與衣三瞋恚下明奪相下
二可知。
【疏】注中奪而藏者謂對面奪也未藏情疑屬己不顯
故約藏相結成墮罪又云若著樹上者謂非對面隨
舉離處則犯正罪以無人可諍故結也後時更藏但
犯吉耳。
戒本牒釋中注明此戒成犯有二故須通之初釋
奪藏成犯又下次釋舉離成犯各出所以以彰兩
別後藏吉者前已結提猶慮彼取更藏故吉。
【律】二十六畜七日藥過限戒。
【疏】第二十六畜七日藥過限戒。
【疏】夫宅生在世形命為重必假衣食莊嚴內外雖俱
開制藥重衣輕良以煩情所先故隨病約也今更廣
其戶牖欲使行人隨文見藥以徵舉故也。
二十六敘意中初通敘兩資宅居也形命重者保
養繁累故莊嚴即是資養食充其內衣飾其外皆
曰莊嚴俱開制者望本四依為開即今立戒是制
或可衣食戒中各有開制藥重衣輕謂殘觸宿煑
等制急於衣故良以等者出藥重所以煩情先者
貪愛重故隨病約者教隨宜故今下別示今戒戶
牖即下諸門欲下彰意隨文見藥者知治法也以
徵舉者自檢過也。
【疏】就此料簡總別為二別如下釋總有三門初列藥
相二明受法三服用違順。
【疏】就初為四一列數釋名二得名不同三立四所以
四定藥體狀。
【疏】初中列數可以情求。
初列藥相四章始列數者即時非時七日盡形攝
盡一切也。
【疏】言釋名者通別為二。
<pb n="66"/>
【疏】律中三名一蒱闍尼謂時藥也二佉闍尼謂非時
藥也三奢夜尼謂七日藥等皆號為藥者無非療患
故也。
釋名中通釋但有三名三中云等應攝盡形上出
別名皆下示通名人有二患飢渴為故患初二藥
療之四大違反為新患後二藥療之。
【疏】就別解中名雖有四約時往判正有二藥如豆穀
乳酪餅果飯菜從旦至中聖教開服事順法應名為
時藥過中已去明未出來聖不聽服服則生過名為
非時餘三種藥並犯在時非時分中聽服無罪應名
為時由對前故名非時藥藥體非非時若從此解正
有二藥時及非時所以四者時藥當分唯一不分非
時離三故有四也。
次別解中初科古解又三初總標約時有二者謂
時與非時二種藥也如下二別釋初釋時藥過時
不得故獨名時餘下次釋三藥並犯在時彼謂時
內不得服故然此三藥非時中服正是其時故應
名時望前時藥故名非時若從下三結示開合。
【疏】若作此解恐非聖言何以然者時藥非時名體是
局可如上論餘之二藥一受已後時及非時俱得噉
服豈約非時離分三也。
次科初二句略斥何下徵示初示前二可爾餘下
次明後二不然。
【疏】今重釋名時藥如上欲明諸清果漿明勢功能正
通時飲但以非時分中病起要須若不曲開道器不
立故約過午即以為名更無勝功故守非時之目蘇
油脂等加法藥勢唯在七日故從日限為名薑椒辛
苦非人恒噉療患力微要在久延方能治病故聽作
法隨形而受形有三種一盡藥形二盡病形三盡報
形所以可知。
今解中時藥指上古今同故欲下次明非時道器
即目色心無勝功者限外無用劣後二故蘇下三
明七日取藥勢者凡藥治病七日見功過則不療
薑下四明盡形辛苦即六味之二餘四即甘酸鹹
淡也下列三種正歸盡報所以了論名為一期或
曰終身或名盡壽等也。
【疏】二得名不同時與非時相待為名七日約勢如僧
祇說盡形約報亦可知之。
二得名中上二可知七日約勢如僧祇者彼因佛
問醫師比丘欲使畜藥幾日得安穩答曰藥勢相
接七日可知佛言聽七日畜盡形可知上已明故。
【疏】三立四所以病有二種一者常病易治數發二稀
發難治常差對前常病故立二藥飢病既動一食飽
足通日兼夜病得消殄故立時藥渴病數發隨發隨
服未局時節故立非時對後希病故立二藥七日功
強盡形力劣故約功用長短不同時與非時位定各
一七日盡形通時非時二定兩通故立四藥。
三立四中初科為三初示二病常病即是飢渴稀
病即四百四病亦名新故亦曰主客常病非患故
易治日別常生故數發稀病違反故難治治已永
無故常差對前下二明四藥初明立前二藥殄即
滅也對後下次明立後二藥七日功強故限短盡
形力劣故限長時與下三結示通局。
【疏】若依明了藥則有五一依時量二依更量即非時
之異名然彼論中日夜分五時隨時受藥約至七時
如平旦至二更等輪轉為時故曰更也三依七日量
四依一期量即盡形也五依大開量謂土水屎尿
也此五世人所棄不須受取故曰大開準四分律有
通塞也。
次科了論五並名量謂限齊也時量可知更量者
即以五更為分齊更改也日分五時者寅卯等時
乃是此方曆數不可對之但約一日分為五分以
對五更約至七時如平旦至二更日夜共七時日
<pb n="67"/>
高時受至三更日中時受至四更日斜時受至五
更日落時受至夜分盡若準本宗無論早晚皆盡
夜分五大開者無所制也四分土有人須受無
人別開故云有通塞也論結云此五攝一切皆盡。
【疏】四定藥體者鈔中廣敘臨時引用故不繁文今但
約略以為三門初定藥體二轉變體三相和體。
四定藥體標分中初指廣鈔中更有六味體又轉
變相和文甚廣故今下標略。
【疏】就初分二前辨定體二出蕪濫。
初門通標分二三藥竝有二門盡形止有定體言
蕪濫者謂如穢草混於嘉苗以喻妄說雜亂正制
也。
【疏】就定體中言時藥者文有二種一蒲闍尼謂飯麨
乾飯魚及肉也此之五種若食一口是正是足是背
是別也二佉闍尼謂枝葉華果細末磨食也此五反
上非足非正也。
定體中初明正食是正即顯體足背別即下篇三
戒局正食犯次明不正文令反上合云非正非足
非背非別。
【疏】即就此藥明蕪濫者如飯一種名體不變世所常
行和粥相同則非正矣。
次科簡濫中以飯和粥例從粥判。
【疏】世中有人用餻糜等非是飯攝如粥出釜畫成字
者則是足正準此以求可以例矣。
斥濫中初科初出濫餻糜謂以飯為餻蒸令糜爛
者如下準決粥分稠薄文出善見此同稠粥義歸
正收。
【疏】又用餻餅相同飯例此是細末磨不正所攝若爾
麨漿細末應非正收答體本是正從緣非正如上粥
例義分兩別。
次科初示非餻餅即粉餻麵餅之類此下指破若
下釋難謂以乾麨和水為漿答中準粥厚薄兩分。
【疏】魚肉二種小教曲開通明大小並嚴制矣廣如鈔
辨。
三中初引所廢言曲開者事不已也又準涅槃前
聽食者非實眾生但化現耳通下次明能廢大如
稜伽涅槃小即僧祇四分僧祇云若為比丘殺者
一切七眾不應食四分持十善家得肉乃得食之
斯則小教非一向開也下指如鈔見四藥篇。
【疏】二明非時藥體律中八漿古昔無欲仙人所飲故
有渴病者開之若加口法隨何時受至於昧爽若不
加法隨受隨飲限在須臾律無定判僧祇如此。
第二非時定體中初科初示體八漿一棃二酸棗
三甘蔗四[卄/(麩-夫+生)]果五蒲萄六舍樓伽七閻浮果八波
樓伽果無欲仙謂無貪欲者若下明時限又二初
明有法限昧暗也爽明也謂夜分將盡欲明未明
之時次明無法限律下示所出鈔引僧祇云非時
受不得置地停謂時中受者則容停久非時中受
即須加法不可放地停過須臾準明非時即受即
服不須加法故云僧祇如此。
【疏】十誦諸果火淨中汁水淨不者非法不合飲。
次科中汁字倒準彼作汁中不以水淨不得飲鈔
云準此通四藥為壞味除貪故。
【疏】僧祇中一切豆穀麥頭不破者蘇油蜜生果汁得
作非時漿善見藕根擣破澄清得作諸葉得作除菜
不得諸果得作除瓜不合。
三中僧祇豆等頭不破者明須清澄破即時漿不
得飲也下酥油等例皆如之善見諸物並須清澄
菜瓜二物必不能清以所除之（有云瓜⿱卄釆並時藥故今云豆穀藕果
豈非時藥耶）。
【疏】次明蕪濫者如棗汁梨漿稠濁未分此與時漿不
別何得非時而飲且諸果之中自有清汁此是淨漿
斤有滓濁即兼時藥故十誦云清漿無滓病者得飲
<pb n="68"/>
既無渴病輙飲清漿尚犯非時何況濁者病亦成犯。
次簡濫中初示濫稠濃也且下顯相故下引證。
【疏】京邑非時行杏人湯茯苓末諸美煎等謂是開者
此無正文四分律中杏人生用非是熟噉故律正制
不任食者聽為盡形今生用非食熟則是食何得因
本仍為盡形同生薑也。
斥濫中初科初指非京邑即京兆煎字去呼此下
決破四分下釋疑彼執律文通以杏人為盡形故
今約生熟兩別以彰彼過律正制者四分云一切
鹹苦辛甘不任為食名盡形藥體不同生薑生熟
皆盡形耳。
【疏】故善見中諸樹木草不任為食根莖華果得盡形
藥或俱是時藥或果心時藥餘者盡形。
次科善見中初通示彼云得盡形壽服文作藥字
寫錯或下別簡彼具云有樹草木舉體時藥有樹
果心時藥餘者盡形有樹舉體盡形此證盡形不
可一判也。
【疏】準此為例生熟不定或生熟俱是如米麥薑椒等
或生是時藥熟為盡形或生是盡形熟為時藥如杏
人署預芋子葛根故轉變隨時不可一定如甘蔗一
色轉通四藥豈成石蜜唯許時中斯濫極多略舉一
二。
三中初準上論以例生熟初句米麥俱時藥薑椒
俱盡形第二句如米麥甘蔗燒之類第三列相
可見文無俱非不可立故故轉變下顯示不定甘
蔗通四如下自引以本是時藥若取清汁得非時
服若作石蜜得七日服若燒作得終身服故云
豈成等斯下示略。
【疏】然口腹之累道俗同弊知教慎行世中稀耳故晉
慧遠至死不飲蜜漿非律不開以律文親須目見遂
討尋將及奄從物故斯人可敘餘固亡言乍可非時
噉飯知非其罪可滌不可無病飲漿迷教終難懺蕩
故涅槃明罪非有非無良由慚愧之倚仗也。
四中初示食過累患也知下次明多犯如教希者
多不學故慎行希者鮮奉行故故下引事證即廬
山遠法師義熙十二年疾重大德耆年勸飲鼓酒
不從復請飲米汁又不從後請以蜜和水為漿遠
令命律師請決律師曰可遠曰須親見律文律師
檢律纔及開卷遠已遷化事出僧傳法師乃四依
示跡豈暗開遮直欲示其慎護為後世之軌範耳
今時宗師知何不啖尚未殊於流俗況排毀於嚴
科覩此明規寧不自省斯下指事申誡初句美遠
師次一句斥毀犯亡言謂不足稱也乍下舉況知
非噉飯以其知非故罪猶可滌無病飲漿以愚暗
故罪固難懺故下引證彼因闍王求佛懺罪佛即
告云有愧非有（言知非則可懺）無慚非無（言無知者難懺）良下出
經意。
【疏】三七日藥體四分五藥世人所識故開七日僧祇
五藥及脂清淨無食氣一時頓受七日服之了論中
因病故開隨差為量止於七日若本無病或限內差
又無飢渴非時得罪膏脂亦爾。
七日藥中初科四分五藥如戒所列僧祇五藥同
四分言及脂者因舍利弗風病醫教服五脂謂熊
羆猪驢魚也了論中初明開限若下示制約本無
病者加法不成同時藥判限內差等雖先加法無
故而食隨得吉罪膏脂亦屬七日例同上判故云
亦爾。
【疏】即明蕪濫者世中蜜煎蜜薑有病開服無病貪噉
與犯法同何況蜜藕諸湯為貪所使則來報鐵漿亦
是貪得如是例諸。
次科初指非濫蜜煎謂以藥和蜜煎成膏者蜜薑
謂以蜜煑薑況蜜藕是時藥愈不得故無病輒服
並是非時為下示因果為貪使者業由惑發故鐵
<pb n="69"/>
漿亦貪得者果如因故上且略舉餘並同此故云
如是例也。
【疏】四盡形藥者如律中鹹苦辛甘不任食者為盡形
也僧祇亦同無時食氣者病比丘終身服見云所以
受者有身必病佛許服藥護果報身病容暫止必有
起時故法不失。
四中初示藥體本律約味但不任食無所不該僧
祇亦約離時食氣故云同也見下次明開意即善
見文。
【疏】二明轉變門如十誦云甘蔗是時清汁非時石蜜
七日燒盡形如是例之廣如鈔說。
二轉變中十誦甘蔗轉成四藥且據時藥一物具
四為言自餘諸物或三或二轉變不定又復七日
可轉非時盡形如蜜為漿石蜜燒之類盡形可
轉為時如前杏人薯芋之類唯非時漿體無轉變
西土石蜜有二黑石蜜似此砂糖白石蜜如此米
糖。
【疏】三明相和門律中時藥含四作時服之盡形唯一
不許非時隨名而服此則義乖如多論云四藥相和
從強而服如蘇煑肉汁為七日藥蘇乳如葶藶子作
終身服亦如鈔說。
三相和中初引本律藥犍度中初約時藥用下三
藥相和作時藥受二非時藥用下二藥相和作非
時受三七日用下一藥相和作七日受四盡形用
盡形相和作盡形受盡形下無可兼故云唯一文
舉初後中二準知不下決文不了謂初時藥得兼
下三時中而服下之三藥不得兼時非時中服故
云不許等如下引證則明四藥並許相和隨名而
服酥煑肉汁則七日兼時酥乳和葶藶則七日與
時和盡形豈非互通耶下指四藥須者尋之。
【疏】第二手口兩受十門不同初制意二對藥三授人
四作法五淨穢六長短七強弱八通塞九淨不十單
複。
【疏】初二受意者手受五意如下戒說口受多意防護
手受過時不失又防不受殘宿惡觸內宿二提兩吉
罪不得生廣說其相不可誦也。
第二受法十門初門二初明手受五意如下即指
不受食戒下引多論云一斷盜竊因緣二為他證
明三為止誹謗四為成少欲知足五為生他信敬
心故次明口受有二意一防手受二防諸罪略分
四罪如後自明廣下二句囑令講者引下說之。
【疏】二對藥辨者手受通於四藥莫不為防盜相若明
口受時藥一種手口二受互不相通如諸律中加口
受者即此律云有時因緣置地而受廣如下戒餘之
三藥義加口法。
二中初科又二初明手受若下次明口受時藥不
為延時但有手受若有因緣口加三受為代手受
故云互不通也如下引示口受如諸律者僧祇邪
見人與食并俗人寶器盛食竝口加三受十誦不
相解人五分火燒馬屋送食置地竝口受即此律
者律因神足比丘往外道國乞食彼嫌比丘以食
置地捨去佛言離手已成與竟下明三藥並須口
受必先手受則二受互通也。
【疏】如昔解云時非時藥不須口法時非近遠故也。
次科昔判時藥可爾非時不然故須點破近合作
延傳寫錯也彼謂非時不為延日故不須加。
【疏】今解無文不足依據今所明者時藥分局止在午
前無可加延不勞口法非時一藥若不加法過午須
臾時時失受故須立法加被方得久延故文云不應
今日受漿留置明日以受法有限既具非時不通時
也後之二藥患非卒除功由漸降故約藥勢遠近兩
緣加法被物服用無咎如十誦云是三種藥舉宿惡
捉不病不手受口受並不得服反上者得此良證也。
<pb n="70"/>
三中初斥妄今下正明初明時藥不須次明三藥
須加初明非時雖不延日而須延時故下引證初
引文以下出文意既具非時謂加非時法故不許
明日時中服也後下次明七日盡形功漸降者謂
治病有強弱也藥勢有遠近者七日勢強故近盡
形勢降故遠咎即是罪如下引文通明三藥有過
無過則知非時須加明矣舉宿即殘宿并惡捉並
有過故不病非所開故不手口受以無法故。
【疏】三論授人者手受五義除自同類餘有六眾三趣
皆成授也口法不爾必是同類先手受訖對法六和
方得加也。
三中初明手受七眾除同類三趣簡不解餘皆通
也次明口受唯局同類餘並不得彼此體同方可
對加故云六和等。
【疏】四作法中說藥雖四若作法時須相領當彼此錯
互皆不成受又如羯磨疏及鈔中廣引。
四中初明相解謂能授所受各辨藥體不差謬也
又下指廣。
【疏】五淨穢不同手受一法防盜證明淨穢四藥俱須
手受口法不爾聖教所被非淨不成如上十誦要淨
方得。
五正明中初明手受通淨穢防盜證明示所為別
故次明口受必須揀淨指十誦者即上舉宿等文。
【疏】問藥現不淨口法不成現有妨難何開處分答如
此亦遮處分。
問答中初問答云如此亦遮謂先有妨難亦處分
不成。
【疏】若爾何故文云僧處分有妨難一殘二吉者答此
是處分先成妨難後起。
轉難中若如上釋則違律文一殘即過量罪二吉
即妨難罪答中謂先處分已妨難始生非先有也。
【疏】若爾口法簡境非淨不合過量三衣亦不成受答
衣制故開藥是聽也。
次三衣問中以過量衣得加受法故舉例難答中
衣制須開藥聽必制二教互立其致在茲。
【疏】若爾白衣亦制加法應成答體相同俗故非道服。
初難中以白色三衣加不成故答文可解。
【疏】若爾過量非法亦乖道服不在加受答過量得者
白色殊乖。
次難以色量俱非而成不成別在猶當也答中者
字誤古本作吉謂過量得著但犯吉罪白色外彰
全不許服故曰殊乖。
【疏】六長短者手受約時故名為短口法加延各有其
遠號之為長。
六中手受約時謂止齊時中各有遠者三藥期限
各不同故。
【疏】七強弱不同若不手受口法不成故手強也又若
無口法加延手受隨失故口強也互說不定義也。
七中若望相假口必假手故手強若望相延口必
延手故口強各據一義故互不定。
【疏】八手口二受望餘比丘辨通塞者。
【疏】有人解云手受防盜一人受竟通諸比丘口法不
爾自稱名加若捨與人彼則無法故不合食。
八他解中初科立理稱名有無故分通局。
【疏】若爾作餘法竟何通餘僧答彼但作法不自稱名
成殘便止如病人殘故是通也藥法不爾自題名加
不得例也。
次釋難中以餘食法一人作已得通多人違上義
故答中不稱名者餘食法但云大德我足食已知
是看是又律云病人殘不作法一切得食不同藥
法牒名稱病專屬己故。
【疏】又解藥味是通口法亦通以其口法加二通藥舍
與前人不失口法故律文藥至七日與諸比丘若不
<pb n="71"/>
合者佛不應勸僧祇律中亦同其意不復繁引。
今解中初立義藥昧通者人皆可噉故合云手法
亦通則與下文相貫謂雖稱名加法而本具二通
故聽他服事鈔釋二通云一藥味通二手受通可
驗字誤不復疑矣故下引證律文即下捨法至第
七日藥捨與餘比丘服用豈非通也佛教令捨即
是勸也僧祇同者彼云比丘有第七日石蜜語比
丘言欲飲不答言欲飲是比丘得石蜜不作淨而
受此又明證。
【疏】九淨法作不七日一藥作口法意偏心屬己須說
淨畜以藥貴長貪味淳資重對病制捨但手受者時
非久延亦不勞淨餘之三藥反上可知不須說淨。
九中初明七日須淨謂七日限滿即說淨畜以下
申所以一則體貴二則味重若但手受謂非時暫
服餘下次明三藥言反上者闕二義故若據時藥
亦有貴重但由通雜復非延久故不同之。
【疏】十重加開不者謂手受者隨觸隨失隨受隨成雖
重無過論其口受多論兩斷五日已還觸加七日不
加二日正從法論六日觸者不得重加藥將入淨從
勢力故僧祇云藥勢相接七日可知。
十正明中初明手受開重論下次明口受開制五
日觸失從法論者以無二日法故六日不得至第
七日即當說淨以從藥勢不須更服引證可知。
【疏】問服過七日不得重加病復未差現有新藥得加
法不答同藥不得異者應成如多論中六日觸失不
許重作僧祇中生熟二酥展轉加法易味故開。
問中以古師一向不得重加故問決之答中同藥
不得如先後俱蜜也異應成者如先蜜後酥等如
下引證初引多論證同不得次引僧祇證異得加
如初受生酥七日受已煑為熟酥復加七日。
【疏】三明定罪差別者四位論之初明防罪二明生罪
三畜用輕重四服罪多少。
【疏】初中約時藥者手受防二罪不受惡觸縱開口受
亦防二罪也。
第三違順防罪中初科時藥本唯手受緣開口法
以當手處故所防不別下之三藥手防並同口防
各異。
【疏】二非時漿手防二罪一防一往不受二防不受而
捉惡觸同時食也口防亦二一防過時失受不受二
防過時失受惡觸也。
非時中口防二者若不加法過時失受則有不受
惡觸二罪。
【疏】三七日藥中手受防二同前二藥口法防四一防
過時失受不受二防失受惡觸三防經夜無殘宿罪
四防經夜無內宿罪也據律文中內宿一罪盡形藥
開七日不明故知閉也則口法防三不防內宿故僧
祇中比丘七日藥與僧食同處者是知淨地攝也。
七日中口法防四且依昔判彼謂七日得同內宿
初二同上非時下二越宿由加口法而無殘內據
下次明今判律中非時七日限內但開殘宿惡觸
非時等罪唯盡形藥開內宿內煑自煑等準此照
前不開七日則知口法不防內宿故但三罪故下
引證既安淨地決知不開。
【疏】四盡形藥者手防同上口防五罪謂惡觸不受殘
宿內煑自煑也。
盡形中口防五罪合云六罪殘宿下脫內宿字上
三通前下三局此。
【疏】二生罪者本無二受不生其罪由加兩受故罪隨
生。
【疏】配藥而論時藥手受過午生惡觸夜盡生殘宿也
口受生罪相亦同之。
次明生罪時藥中過午失受故生惡觸由曾手受
故有殘宿此二罪亦通三藥下更不釋。
<pb n="72"/>
【疏】非時手受過午須臾生惡觸夜盡生殘宿也口生
三罪皆明相出非時殘宿惡觸也與手受少異。
非時中口三罪者明出限外故犯非時此即時中
犯非時也由曾加受故有殘宿由失受法即有惡
觸但加非時故云與手少異若據手受過午合有
非時那不明者思之可解。
【疏】七日手受生罪同前口生四罪皆過限生一非時
二殘宿三犯墮四惡觸也。
七日口受三罪同上唯加一墮是本犯耳。
【疏】有人立五謂服此藥今解不然服則有罪不服無
過不同上四不服罪生有人復立生於不受今解不
受非是罪攝。
次科有二初斥五罪彼謂服尼薩耆不捨藥更加
一吉今下顯非若爾上之四罪不服亦犯耶答本
犯捨墮此不待服餘之三罪茲因受生未服先有
其過待服方結其犯服犯過藥本非因受縱服得
罪乃是別犯不得云生有下次斥六罪彼謂更有
不受一提今下彰非謂過限法失藥體任運自是
不受不同非時殘宿當體是過故云非罪攝也縱
不受服亦非因受而生此明生罪故不可立。
【疏】盡形藥者手生二罪同上可知口不生罪由聖開
加法不失故。
盡形中口法不生罪者由加口法為防諸過法無
限齊故不生罪若據鈔中言生六罪五同七日更
加不病而服猶循古義今此所明乃為盡理。
【疏】若爾被觸何不須受答作法加持雖觸不失如僧
祇中石蜜與俗又施比丘本法不失誠知盡形無由
失法如善見中病雖暫止本法不失故律中無病因
緣服但吉羅以有法也若不加法還同墮矣。
問中疑有觸失生惡觸故答中初義判如下引證
僧祇彼因比丘以第七日石蜜與優婆塞彼乃持
與餘比丘即日得石蜜不作淨而取（罪一日中服更不說淨畜
也）此準七日以例盡形則知僧祇七日限內例無
觸失與上多論部計不同次引善見病止法存何
由生過故下後準本律無病服輕則知盡形口法
一加終身不失問律中無病輒服得吉豈非因受
生罪耶答此由服犯非是受生如後第四服用所
明。
【疏】三畜用輕重者。
【疏】四藥之中七日畜重餘三並輕所以然者蘇油資
重體存貪貯垢心重故又由常存說淨離著反違聖
教過期不說所以制重時藥一種雖資用強體現交
盡多無久延不制說淨無應說不說之過故輕非時
漿者時狹體微情無久畜盡形壽藥雖得久延療患
義微畜心皆薄既無貪貯不制說淨故輕。
三明畜用初明畜中初科為二初總示重謂犯提
輕即結吉所以下別釋又二初明七日畜重有四
義一資重二貪畜三常存四違教時下次明三藥
輕時藥但有初義非時四義俱無盡形止有第三
一義然非時一種義無久畜計非所論所以文中
不云輕也或容暫畜故例明之。
【疏】問畜長衣藥同犯提者乞於衣藥亦應同犯答藥
味體通不同衣也又解齊等如乞美食制重不應量
衣亦輕。
釋難中以畜則衣藥同重乞則衣重藥輕故引並
之答中二釋初約異釋不同衣者是別屬故又下
次約同釋乞常食雖輕而索美食則犯提罪前乞
衣雖重而乞不應量則犯吉羅則知重輕不別故
云齊等。
【疏】次明用有輕重者義則不定或衣重藥輕如白衣
殘藥等或藥重衣輕如殘宿食著犯捨衣或俱重輕
比上例解。
次明用中對衣作句而正顯於藥初句白色三衣
<pb n="73"/>
著則犯提犯竟殘藥服則犯吉次句重輕可解俱
重如著白衣食殘宿食俱輕如著犯捨衣食犯竟
藥故云比上解也。
【疏】四明服藥得罪多少。
【疏】時藥一咽得七罪非時殘宿不受內宿內煑自煑
惡觸三提四吉此對有者言之不可通爾。
四明服罪初科時藥中初列罪數此下示有無不
定。
【疏】非時漿者若是生漿但有五罪無內煑自煑轉變
為熟具七如上此據加法至明相出而輒𣊟者言之
則非時殘宿惡觸定有餘宿煑等約緣不定。
非時中初約生熟以示罪數此下示定不定。
【疏】七日過限同上可知加二犯捨用者則四提五吉
也。
七日中加二犯捨是提輒用即吉加上成九罪也。
【疏】問上生罪中不生不受今此服中何以有邪答生
防兩緣約口法而有今據服者為言如七日藥加法
有限若不服者但犯過限一提一吉若又噉者則非
時殘宿觸等如上有也。
次問答中生防約口法者謂口法能防不受不能
生不受故防中具列生中不論此明服用義門自
別不可濫通如下且舉七日以明服與不服結犯
不同不服一提即本長罪一吉即輒用罪此即上
文後加二罪如上有者即前七罪也。
【疏】盡形壽藥若加法者無過形義受法不失無病而
服但犯吉羅不作法者具足七罪三提四吉餘如戒
本中更廣其相。
盡形中初約有法無過由期盡形必無過形失法
之義故無諸罪但有一吉不下次明無法有罪下
指戒本即非時不受殘宿等戒也。
【疏】又如乞四種美食和五正殘宿藥一咽九罪若悔
罪時九墮一時提名則滅。
次科四種美食乳酪魚肉並從他索五正食並經
殘宿九物別犯而用相和一咽九墮若下明合懺
以同篇故別別提名一法悔滅。
【疏】如上所列是曰繁碎於中遠離末代全希豈非貪
著患重良方之所不救又嫌法藥非妙心希漿丸兩
治故耳。
結誥中初示文繁於下次明持少豈下推不持所
以初明惑重方雖甚良而患不可救又下次斥慢
教藥雖甚妙弃而不服而不畏來苦即是心希漿
丸謂地獄中鎔銅漿熱鐵丸兩種治罰也。
【疏】次約文相開制意者凡夫宅世四大為身夏末秋
初節氣交[(立*立)/見]地風水火體用不同一大不調諸病俱
起便廢進修無任繫業聖愍開服用療形苦因開廣
畜長貪壞行外違內負情過特深故制罪也。
第二約文別釋制意中初總標凡下別釋初釋開
意夏末秋初冷熱不調故云交[(立*立)/見]然病生四序而
二時偏多又附戒緣故舉秋夏始終二時地水火
風徧該萬有故並名大地水沉重風火輕浮是體
不同地是所依風以鼓動水以滋潤火即任持是
用不同繫業謂繫心正業因下次明制意即畢陵
伽也外違謂損他內負謂損自。
【疏】五緣成犯一是七日藥體若不口受亦無長罪二
明作二受竟三不說淨四過限或緣盡五無遮難故
犯。
犯緣中四過限是正犯緣盡即病差輒服準應犯
吉五無遮難鈔作無緣謂若失若壞作非藥等同
上長衣八緣不犯。
【註】佛在舍衛比丘秋月風病動形枯生瘡佛言有酥
油生酥蜜脂聽有病緣時非時服佛在羅閱祇畢陵
伽徒眾大畜流漫道俗譏責白佛訶制。
【疏】就戒緣中從初至非時來聽服藥緣二佛在羅閱
<pb n="74"/>
下明過制結就前藥中有人解云脂是時藥不同蘇
油今解是七日分僧祇五分同說脂也。
戒緣中因開致濫招譏故制畢陵伽婆蹉即佛上
首弟子人所知識致令徒眾多得多畜故知信施
生過之本存心向道慎勿近之有下斥妄判今解
引據如前具引言同說者謂彼二律同今四分。
【律】若比丘有病（謂醫教服爾所種藥）殘藥酥油生酥蜜石蜜齊
七日得服（八門句義如前衣戒）若過七日服者尼薩耆。
【註】此應捨藥與僧已白治罪竟還彼藥法至第七日
捨與比丘彼應取食若過七日酥油塗戶嚮蜜石蜜
與守園人減七日者白二還之比丘當取塗脚然燈
用。
【律】波逸提。
【註】比丘尼同犯不犯者如上捨用等差別也。
【疏】戒本七句一人二病緣僧祇云病有四百四也水
火風雜各有百一風病用油熱病用蘇水病用蜜雜
病用三故云醫教服也三殘藥者列名相也四齊七
日服給其限也五過七日服明乖法也下二可知。
戒本分句中第二引僧祇初示病雜病即三種互
發風病下明對治醫教即醫師知病教令須服四
中給猶與也。
【疏】問長衣明迦絺那此戒何以無者答用內外別損
益不相及也。
初問答中損不相染益不相潤。
【疏】問本受絺那益長衣藥中何故不聽受邪答衣本
制持不許離開受絺那得離宿兼益於長衣藥無制
離又資狹豈開絺藥離藥宿。
次問意謂何不受迦絺藥答中上三句明衣須受
下二句明藥不開止能治疾故言資狹。
【疏】問何故迦提不通答衣用四時有常度秋涼補洗
開迦提藥必待病而後營來不難期故不用所以文
無迦提藥月也。
三問不開迦提藥月答中上二句明衣開下二句
明藥不開。
【疏】問衣戒本云畜長衣此何不言畜長藥答三衣制
畜非長限故對非長明長衣藥唯開畜無可對所以
文中不明長又解云雖無長字有殘藥故知義一而
文異。
四問答中二義初約不同釋謂衣可有長藥不名
長又下次約義同釋殘即長義故。
【疏】若爾七日不食八日犯長可名殘邪答以四依望
俱名殘也故文云若得長利蘇油等。
轉難中以食可名殘不食非殘故問通之答中四
依上行根本作持四竝從開通是餘長則知長名
不獨衣矣故下引證即受戒說相中文。
【疏】問衣戒云畜此言服者答畜者元為於服不服則
不畜故取畜意列於戒中然得罪時未待於服若論
貪衣多為積貯未待於著故不列也。
五問衣藥畜服互彰答中初示藥戒言服所以若
下次明衣戒標畜之意。
【疏】問藥戒過服衣不言過著答衣無著之齊限藥唯
七日所以著過。
六問此戒文云若過七日服準衣合云過十日著
答中衣無著限藥有服限不可一例。
【疏】問比於衣戒應有淨施所以無者答衣無濫故藥
有外用故著不著異也或可略無如注中八門句義
淨施差別等。
七問衣戒云不淨施畜過十日藥亦應同答中初
約異答衣無濫者唯一用故藥兼兩用內用可說
外用不須故衣著藥不著也或下次約同答注中
八門即是廣解淨施不犯八中之一戒本不著結
集略耳。
【疏】此應捨下明治罪相就分為三初至彼應取食者
<pb n="75"/>
謂第二日藥至初日藥家第八日時正滿七日故云
至七日既無宿觸口法尚存聽與僧食二若過七日
者即初日限過具兼諸失主不合食故與俗人三減
七日者謂第三日藥限法不過明日還主理合說淨
已越七日無更服義制身外用此中展轉至十四日
捨者皆入園人十二日捨猶兼三用可以思之勿誦
語也。
釋注中初科二初點總意注云白治罪者懺主作
白和僧犯者三說悔罪就下釋三位此約初日受
藥乃至七日日日受之至第人日初日限過二日
已下並相染犯捨已俱還故分三判文中且據八
日捨者為言初位二日得者體非過限由相染犯
故聽僧食二中初日過限即是本犯由具宿觸等
過不聽僧服故與守園入即監護僧寺者三中三
日得者亦即染犯至第八日始得六日故聽還主
言明日還者前云長藥不必隔宿今以意詳或是
兩通或且循古若據藥體正滿七日故云理合說
淨但隨能染越過七日故令外用不得入淨乃至
第七日受者雖經一宿亦同此判此中展轉者即
約七日日日受藥至第八日並相染犯或即日捨
懺或至十四日捨還三判具缺不定是故受捨並
約七日明之古記錯解後學難曉略為圖示。

<img n="X/X40p0068_01.png"/><rubynote t="【圖】"/>

言展轉者即上七日受者至下七日捨時三用展
轉不定如第三日受者八日捨時得還主用若九
日捨即捨與僧若十日捨即與守園人但過七日
與園人即無展轉矣言十二日兼三謂從第八日
已來五日內捨並兼三用十三日但二用十四日
唯一用如圖可見問何以但至十四日耶答已後
捨者並同一判皆入園人故不明餘日可思之者
令屬意也勿誦語者誡隨言也。
【疏】問長衣還得服本著長藥所以非本服者答衣唯
防長過捨則其過滅藥長乃同衣別有宿觸過故不
得服用。
廣問答中初問引衣例藥亦合得服何不同者上
服字古本作復音誤答中初明長衣次釋長藥言
同衣者捨已過滅故猶兼宿觸故不同衣。
【疏】問染下六日藥有失口法不答不失何者說淨為
防長不說故染餘口法防宿觸本不防長過故知不
失受所以通僧食良由無過故。
次問以七日中日日受藥八日染犯能染過限所
染未過然既被染即應失法答中初句判定何下
徵釋所以為三初明被染若第七日都將說淨則
無染犯不說故染則知淨法本防長也口下次明
不失受所防既別故法自存所下三引證即第七
日藥捨與僧服由有口法無宿觸過故聽僧服。
【疏】若爾不失法本主應合食亦如上解。
轉難中指如上者即上文云已越七日無更服義
等。
【疏】問藥受過期限不食是亦失受日不出界過限亦
應失答藥服為於病病轉有期限受日本為事事在
故法在所以上明隨病一二日乃至七日轉故也。
三問謂夏中受日未用但使緣在縱經多日受法
不失藥法不同故引比難答中因病加藥病限即
時為事受日事容延緩所下指前為證即重受中
多論僧祇文也。
【疏】問藥既說淨過限失受淨法在不。
四問謂至七日說淨八日失受疑謂淨法亦應隨
失。
【疏】答有人言受法雖失淨法在故。
初師中初文可解。
<pb n="76"/>
【疏】若爾淨依手口受本失末猶存亦可約界結攝衣
解却大界衣界在。
次科淨法是能依故為末受法是所依故為本本
既已失末不應存故比結界義則相反。
【疏】有人解云不同解界一僧約有心解二衣必假大
界淨法不爾受法任運失故非作意捨二淨法不假
於受法是故受失而淨在。
三中初明解界二義故失次明淨法反界二義不
可比同衣界非大界不成淨法無受法自立故云
不假等。
【疏】有人云若第八日相與俱失既不任用加淨免過。
次師立理中謂第七日說淨至第八日淨法與受
同失既下釋所以上句明後失淨下句顯前說淨
止免長過非為久畜。
【疏】若爾如犯捨戒猶須懺比此口亡淨法在答受過
俱無二法謝此障猶存故須悔又不同衣淨法存所
防在故法不失也。
釋難中謂如犯殘下諸罪捨戒還家後復重受須
懺先罪彼既戒失而罪尚在今口法失淨法合存
如何隨失耶比謂相並答中初二句釋通上句釋
淨隨受失受過文誤古本作彼過對下此障由加
淨法俱無長過所以受淨二法俱謝下句釋捨戒
罪在罪是業障障不可亡不隨戒失故須後悔又
下次遮妨以前長衣淨法不失恐引為難先此通
之所防即長過。
【疏】問淨財加受淨法謝藥加淨法不失受者答衣患
無故淨法亡藥患服故二法在。
五問謂說淨財將作三衣加受持法即失本淨反
例藥說淨已受亦合失答中患謂病患衣無藥有
此則可知。
【疏】亦不欲廣於問答以費紙墨欲開神慧知持犯相
讀者思之慎莫誦語大悞人也。
結告中三初敘非意欲下示廣意讀下誡封著。
【律】二十七過前求雨衣過前用戒。
【疏】第二十七過前求雨衣過前用戒。
【疏】此中兩戒合制意者本制雨衣用有時限預乞先
用違反聖教故制。
二十七通釋中初科制用有時限者三月十六日
後求四月初一日後用預乞先用兩並違制。
【疏】過前求五緣成一是雨衣二過前求三自為己四
彼與五領受。
【疏】問與彼乞衣有何異邪答三異一衣體不同二開
緣別此有時限彼無時限唯除四緣三親非親別上
則開親此二俱犯。
初過求緣問答中三異初體異者彼是三衣此是
雨衣餘二可解。
【疏】過前用四緣成一是己雨衣二時中得三過前持
四過前用。
過用緣中二時中得者準此不犯前求方犯後用
準多論犯過求者過用但吉前總義云雨衣重犯
者謂過用中隨用隨犯。
【註】佛在舍衛毗舍佉母請佛及僧婢白時到見諸比
丘裸浴因發八願為佛所讚六群常求比丘舉過佛
因制戒。
【疏】就戒緣中因發八願是開緣也。
戒緣中八願者一與客比丘食二與遠行比丘食
三與病比丘食四與隨病藥五與看病食六食粥
七給比丘雨衣八給尼雨衣。
【律】若比丘春殘一月在當求雨浴衣。
【註】雨衣者比丘用雨中浴衣有十種彼應三月十六
日求也。
【律】半月應用浴（四月一日應用）若比丘過一月前求雨浴衣
（三月十六日前求雨衣）過半月前用浴（謂四月一日前用也）尼薩耆波逸
<pb n="77"/>
提。
【註】比丘尼吉羅不犯者若捨作餘用若着而浴若浣
若舉者是不犯。
【疏】戒本分二。
【疏】立法中四句一人二春殘月求衣分齊三浴衣制
名相也諸師解者多途皆不可用今西土來者親自
對之還同三衣可披著也故僧祇云雨時披浴餘如
鈔中四半月下制用時節多論云雨熱時障身浴無
雨時裹三衣若閏三月者後三月十六日求閏四月
者前四月十六日用同安居也此土僧用全希故略
言也。
戒本立法中三中初點文雨浴衣是名注釋其義
十種衣體同上所明諸師下次顯相初斥非鈔云
古謂如傀儡戲圍之類今下示相即親問梵僧則
彰得實故下引證指如鈔者彼云常須大雨時披
不得當三衣則其相可知矣四中初點文多論下
引釋初明畜用若下示求用時限此下示略。
【疏】戒本五句初犯人二前求三前用下二可知餘文
相可解。
戒本第二前求犯前第三前用犯後下二句即捨
墮餘文即後注不犯中雨衣不得餘用捨已故得
又不用犯吉著故不犯浣藏舉有緣開不用吉也。
【律】二十八過前受急施衣過後畜戒。
【疏】第二十八過前受急施衣過後畜戒。
【疏】此亦兩戒共制非是一衣不同雨衣一事生二也
制安居竟開受夏衣今為急緣無暇待竟逆前而施
故開受之又恐濫逸限前十日與夏衣接還同本施
今過前而受後不說淨違反二教故制犯捨。
二十八通釋中初科初對前戒明同異非一衣者
前犯急施後犯畜長不同雨衣者以過求過用同
是雨衣故一事生二制下正敘開制初明開受本
須夏竟緣開前受逆猶預也緣如後引又下次明
制意前十日者七月初六已後至十五日滿十日
明日入時故云與夏衣接同本施者還賞夏勞故
過前而受是違急施限後不說淨即違畜長限故
違二教也。
【疏】五緣成犯初是急施二知三七月六日前四無緣
五受犯過後畜者亦具五緣一是急施二知三七月
六日後十日內四不作淨五過限犯。
列緣中初過受五緣次過畜中第三須限內者準
知前後不重犯也。
【註】佛在毗蘭若聽受夏衣六群常乞衣常受衣䟦難
陀異處安居異處受衣佛在舍衛安居中大臣為安
居施佛因開而制戒。
【疏】就戒緣中非時乞夏衣僧祇五分安居未竟受乞
衣者吉羅此唯為夏後是急施衣今日不取明日即
無者開。
戒緣注文二段初明聽受夏衣六群非時常乞䟦
難陀非分而受因開過起此敘興制之由二因舍
衛大臣施緣方立斯教即斷非時先受夏衣除急
施緣又須限內無緣乖限並非時施不得時利也
注中大臣者律因波斯匿王下臣一名利師達多
二名富羅那王勅使征時二大臣作是念言我今
當征未知還否我常夏竟為僧設食施衣今者未
竟欲施即往白佛佛言若是急施應受僧祇五分
時前犯吉簡無緣不開此下明有緣開受唯為夏
後者明本施緣不取即無出其開意。
【律】若比丘十日未竟夏三月。
【註】謂七月六日已後十五日已前是也。
【律】諸比丘得急施衣。
【註】若受便得不受便失故名急也衣者有十種。
【律】比丘知是急施衣當受受已乃至衣時應畜。
【註】衣時者自恣竟不受迦絺那衣一月受衣五月若
<pb n="78"/>
自恣十日在得急施衣受已至一月五月畜乃至明
日自恣應受一月五月外更增九日也。
【律】若過畜者尼薩耆波逸提。
【註】謂急施衣若過前若過後並犯墮比丘尼同犯不
犯者不過前不過後不犯若奪衣失衣過前取不犯
若寄衣比丘遠行水陸道斷過後不犯。
【疏】戒本七句一人二十日下明其時分七月六日受
去十六日自恣滿十日此是受時若在先受是名過
前犯也若十日內受與時分相接至臘月十五日應
說不說此但有過後犯前是領受故生後違說淨故
結古德云舉前以明非舉後以釋疑無重犯也三明
財體四比丘知下立法也互若過下明業餘可知。
戒本第二句中初明前受時分若十日下次明後
畜時分臘月即八日且據不受迦絺為言上是別
列前下總簡初正簡古下引證舉前明非正制領
受故舉後釋疑重決畜長故二不並有故無重犯
三財體中注文先示急施名義後示衣體十種同
前四立法中注文初釋衣時若下二明次第增自
恣十日在即七月初六受前滿十日後不更增乃
至者謂初七受前得九日後增一日初八已去前
次第減後次第增明日自恣即七月十五日受止
得一日故後加九日續滿十日開也五中過畜即
所造業餘可知即捨墮二句。
【疏】注解衣時下明非時時相。
【疏】問何以非時受衣一月五月外更增九日時中受
衣所以不增者答此本是時衣急故非時受所以時
外開餘本無時限隨受隨時說。
釋注問答中初問以十日常開據須齊給時中受
者何意不增答中初明急施須增餘下次明餘受
不增言無時限者謂非急施緣所開者若非時受
則限十日若入時中則一月五月故云隨受隨說
也。
【疏】問長衣七月六日受十五日前是開位十六日接
是時分何為不同急施衣答受長無時節隨受名非
時急施必接時所以前後開準此為言七月十五受
長衣時內九日須說淨。
次問非時受者入時不開答中初明餘長通餘時
次明急施局時準下重決長衣時內九日說者準
知迦提開長須約時內受者應作句料簡初約時
非時受為四句一非時受時衣（即今急施時外加十日）二時
內受非時衣（夏竟不為安居施此限時內畜）二三時內受時衣（正為當夏
勞同上齊時內）四非時受非時衣（但齊十日）又有犯作四句
一時衣非時犯（急施過前受或過後畜）二非時衣時中犯（即上
七月十五受長衣）三非時衣非時犯（十日月望過限）四時衣時中
犯（如時內捨迦絺不說淨）。
【疏】問為夏而施是時衣可得一月五月開餘非為夏
而施者應是時中判十日答衣利寬多故通開也。
三問時衣可開非時不應開答中以五利中食利
有時故狹衣利常須故寬如十日月望急施時非
時等並開一月五月是也。
【疏】有人準此謂七月十五日離界不破夏非離衣以
明未出是不犯明出開時復非制故。
次異解中他解為二初立義以下出所以明未出
不犯者在夏限故明出無過入開限故。
【疏】今解不然明未出時夏未竟須在界內守地了明
出方名一期竟方開外行及離衣不同急施前後開
此但後開無前開越於昧爽故是犯。
今解中初斥古非謂十六日明相未現猶在夏限
出則破夏故須在界地了即明相一期即三月夏
限不下簡濫古師準此故須分之急施時前開十
日後入時中開一月前後皆開故可相接坐夏護
衣開後迦提時前不開故非相例越昧爽者未明
出界破夏離衣故云是犯。
<pb n="79"/>
【疏】問月望與長衣同為一月衣絺那與迦提同為五
月衣何故迦提月不攝十日衣答各有其類兩不相
攝所以然者一時非時別二利有寬狹三本末不相
收不同絺那攝迦提月同是時位同得五利一月初
制五月後開以長收短故得相攝月望十日例此可
知。
四問初舉類月望前十日即本長衣開後加二十
日通為一月望又迦提本一月迦絺但增四相通
為五月此二皆相攝十日與迦提如何兩各立不
從十日加與上不同者答中初二句總答上句通
示三種下句別顯迦提所下別釋為二初釋迦提
不攝十日初義可解二迦提五利故寬十日唯長
故狹三以迦提十日緣據各別兩不相因則無本
末相收之義不同下次釋前二相攝絺那攝迦提
反上三義一是時同二得五利即寬同三從本開
末故兩相收月望例此者一非時同二即狹同三
十日不足故加二十以長收短故通一月私釋準
前五分先開迦絺後開十日則有迦提時未有十
日那得相收。
【疏】下開通中具列兩開文相極顯。
開通中具列兩開者注文初二句兩並順教若奪
下開過前若寄依下開過後同長衣緣也。
【律】二十九蘭若有疑離衣過限戒。
【疏】第二十九蘭若離衣戒。
【疏】此戒與前離衣有二不同故須更制一前在聚中
一宿犯此在蘭若六宿犯二前無賊難德衣開此則
有難不成受。
二十九對簡中初標示一下列釋初義自含二別
一聚蘭處別二一六時別二中亦二一有難無難
二德衣開不開以德衣有王賊等難不成受故更
加一義前通三時此局冬分。
【疏】論犯六緣一是受持三衣二冬分非時三有疑怖
畏四置衣村中五無因緣六過七夜犯。
犯緣中二冬分者八月十六至十二月十五也五
無緣謂有奪失等想水陸道斷等緣則開不犯。
【註】佛在舍衛比丘蘭若處為賊所打并奪什物佛令
留一一衣置村舍內六群寄衣遊行同徒舉過佛因
制戒。
【疏】就戒緣中置衣村內開緣也下明犯相初明打奪
什物者有人數衣鉢滿十非也什謂物之總號不局
衣裳文彰人物多者積聚一處並名為什。
戒緣中初分文下明犯相即六群起過等初下牒
釋注中留衣村舍者謂蘭若遭賊故聽寄衣村聚
身在蘭若文釋什物初引古非六物之外未詳加
何等物數為十也什謂下今解又二初釋名物總
號者數該多少豈唯在十不局衣裳者體通一切
文下點示文意。
【律】若比丘夏三月竟後迦提一月滿（謂八月半後）在阿蘭
若。
【註】去村五百弓遮摩羅國弓長四肘用中肘量。
【律】若有疑（疑有賊盜）恐懼處（中有恐怖賊盜）比丘在如是處住三
衣中欲留一一衣置村舍內（村者聚也）諸比丘有因緣離
衣宿乃至六夜。
【註】若彼有緣離衣宿第七夜明相未出前若捨若捉
衣若至擲石所及處反上成犯。
【律】若過者尼薩耆波逸提（開緣如前離衣戒）。
【疏】就戒本中約文十句。
【疏】一人。
【疏】二時列非時分。
戒本第二初科初云時者總標第二句也列非時
者點文注也。
【疏】問戒本何為無德衣開。
次科問意可解。
<pb n="80"/>
【疏】答上士翹勤不受寬利。
初答中以德衣五利隨人受之今是蘭若比丘修
頭陀者故云上士翹勤謂翹企望上而進行功唯
務少欲豈受寬利耶。
【疏】若爾應無迦提月答德衣作法有迦提任運受亦
可文列迦提月謂是夏竟時非受於五利。
轉難中以文云迦提月滿既有迦提亦受五利那
云無者答中初約同開釋迦提一月夏竟常開上
士同霑文中故列雖教所開自不受利亦下次約
標時釋謂文標時限非是開利。
【疏】又解異界比丘不成受德衣律云有難無大衣今
既賊難故知不合受無難亦應成。
次答文二初約異界釋以蘭若坐夏往他寺受衣
即非同界德衣簡故律下次約難緣釋即王賊等
八難不聽受德衣文舉兩緣正用有難因引無衣。
【疏】三蘭若者注云去村五百弓弓長四肘肘長一尺
八以此為率通計六尺為步則二里也此謂頭陀蘭
若閑靜處如盜戒說離衣僧界難事總有五。
三中釋注初示分齊每一百弓成一百二十步五
百弓共成六百步三百步為里故有二里此下簡
濫如盜戒者彼云若閑靜處即蘭若也三離衣四
僧界又二即有難無難五難事即提舍蘭若受食
也。
【疏】四有疑者如注可解十誦乃至惡比丘畏。
四中初指注十下引示惡比丘畏謂恐相侵損亦
開留寄。
【疏】五比丘下明既有難即離衣宿不作日限如五分
上二衣隨所重者寄一下衣隨身禮拜入寺乞食不
得單著。
五中初明無日限以文中但云留衣不言日數故
此即暗指古非下文顯斥如下示所離多少一唯
開一衣二不開五條。
【疏】六置村舍內僧祇云還寄可疑俗人家開留一衣
不作日限五分前後安居未滿無怖不得離衣彼國
八月賊發殺人取肉祀天諸人至期不出遂至蘭若
害諸比丘故開寄衣不作日限唯須十日一度往看
無有濕壞免賊難故。
六中僧祇可疑家即反委盜者則無所慮五分初
明夏分不開彼下次示本開緣祀即祭祀十日往
看欲知濕壞非是會衣。
【疏】七諸比丘下明有別緣至於七夜此律文略其緣
古來諸師尋文不了謂是恐怖故開六夜今約戒本
文相自分前是難緣如上已解今是別緣故須引證
如僧祇云何故唯開六宿因往斷事為衣重故時須
六宿故即捨衣六夜為戒五分有僧塔事和尚闍棃
及他事者皆聽六夜留衣俗家若一二三乃至五夜
亦爾餘如鈔。
七中初點文別緣如下引示古下斥非初敘古解
今下示今判文相自分以前明疑怖不云時限後
云因緣乃云六夜僧祇斷諍五分三寶等即是別
緣一二三等謂極至六夜已內隨開四分闕此諸
緣故令古來妄解問若云有難無日限者前列緣
云有疑怖處過七夜犯如何通耶餘如鈔者彼云
事若未竟中間常許等。
【疏】八若過者是業成故。
【疏】下二可知餘同離衣戒。
後二句中餘同離衣點注不犯等文。
【律】三十迴僧物戒。
【疏】第三十迴僧物入己戒。
【疏】所以制者出家高士知足為懷聞他施僧方便迴
入長己貪求外惱施主於僧失利殊所不應故制。
三十制意初示合行聞下次敘過惡有三長貪一
也惱施主二也失僧利三也。
<pb n="81"/>
【疏】論犯四緣一是許僧物二知作許想三迴入己四
領受犯許僧物者於己有濫迴容稱心喜為制重佛
法之物無濫義稀雖迴制輕。
犯緣中初列示許下對三寶辨異已在僧數故云
有濫。
【註】佛在舍衛居士飯僧施衣䟦難陀聞語言施僧者
多今可施我居士後見長老比丘威儀具足便即悔
歎比丘舉過佛因制戒。
【疏】就戒緣中文相易耳。
戒緣中注文初敘比丘迴施二明居士悔歎。
【律】若比丘知（不知非犯）是僧物。
【註】有三種僧物者已許僧為僧者為僧故作未許僧
已與僧者已許僧已捨與僧物者下至飲水器也。
【律】自求入己者。
【註】若許僧轉與塔若許四方僧轉與現在僧若僧尼
若異處若反上交互若疑想並突吉羅。
【律】尼薩耆波逸提。
【註】不犯者若不知若作不許想若許少勸令多許少
人勸與多人勸與好物若言戲若錯說者並不犯。
【律】諸大德我已說三十尼薩耆波逸提法今問諸大
德是中清淨不（三說）。
【律】諸大德是中清淨默然故是事如是持。
【律】四分律比丘含注戒本（上）。

【疏】戒本六句一犯人二知。
【疏】三物已許僧者決非屬己定為僧作眾多別少心
未決故迴犯墮二為僧作未許僧者雖非屬己眾別
未分若迴犯吉三已許僧者定屬有主迴犯重罪。
戒本第三中初句決非屬己捨心決也眾多別少
謂欲與眾則恐人多欲與別則復慮人少即猶預
未決之意次句由未決許迴則但輕上二句並屬
當戒重輕異耳第三落前盜戒。
【疏】四自求入己論業相也注中四對初僧塔二現前
四方三僧尼四同類故曰異處也。
四中初點文次釋注中四對合注可分注中說字
誤合作許字反上交互如許塔轉與僧等三僧尼
者施尼迴與僧也四同類異處即許彼寺迴入此
寺。
【疏】下二可知餘文相引鈔取釋。
五六即捨與罪餘下指略注不犯中初二開心差
若許下開不入己若言下開非意。
【疏】四分律含注戒本疏卷第三（下）。

四分律含注戒本疏行宗記三下之三

<sarticle>四分律含注戒本疏行宗記四上之一</sarticle>

大宋餘杭沙門　元照　述
【疏】四分律含注戒本疏卷第四（上從九十初終戒本末）。
【疏】終南太一山沙門釋　道宣　撰。
【疏】就九十中先以義求後隨相解。
【疏】初別料簡七門分之一配三業二約自他三明遮
性四論持犯五簡僧尼六關諸部七辨任運。
【疏】初配三業者九十一篇三十一戒在身成犯二十
一戒在語成犯三十八戒通於身語。
九十單提義門有七初門總配中標云三業而但
列身語者以意業通故。
【疏】就初三十一戒中何者是邪作偈記之法事單歷
女未強脫覆作屏施別過非殘不外坐屏露四三軍
酒水擊半白二隨打搏宮。
次科身犯中法事單歷者此句通指諸偈以雙持
雙犯法事兼有此下偈括不可雙標故女（與女宿）未
（與未受宿）強（強敷臥具）脫（坐脫脚床）覆（覆屋過三）作（與尼作衣）屏（與尼屏坐）施（施
<pb n="82"/>
食處過受）別（別眾）過（過三鉢食）非（非時食）殘（殘宿食）不（不受食）外（與外道食）
坐（食家強坐）屏（屏與女坐）露（與女露坐）四（過四月受藥）三軍（一往觀軍陳二軍中
過限三觀軍合戰）酒（飲酒）水（水中戲）擊（擊櫪他）半（半月洗浴）白（白色三衣）二
隨（一隨舉比丘二隨擯沙彌）打（打比丘）搏（搏比丘）宮（突入王宮）。
【疏】有二十一戒口業犯而非身故偈記言故毀兩同
說道女異嫌尼譏法恐怖疑發起欲拒毗同欲無根
謗二十一語持。
次語犯中初科故（故妄語）毀（毀些）兩（兩舌）同（與未具人同誦）說（說麤
罪）道（實道得）女（與女說法過限）異（妄作異語）嫌（嫌罵知事）尼（輒教尼）譏（譏教
尼人）法（與尼說法至暮）恐怖（怖比丘）疑（疑惱比丘）發起（發舉四諍）欲（說欲不障
道）拒（拒勸學）毗（毀毗尼）同（同羯磨後悔）欲（與欲已後悔無根謗（僧殘
法謗）二下一句總結。
【疏】昔云小年與受是口業犯今解不爾律結和尚不
是戒師當時和尚默坐眾中未曾有語故知解非律
結僧吉師提者此在自身作業假他語也如後為道。
次斥非中初牒古解今下正斥初約義斥非律下
示今所判指如後者文見次科。
【疏】三就通身語又分為二有三十一戒語家作業共
身心犯後有七戒語家止業共身心犯。
【疏】就前分三。
【疏】初有十九戒自語作業假他身犯偈云掘壞牽用
勸然藏飲殺驅與衣捉落寶高牀七戒俱。
三通身語中初段十九戒中初科掘（掘地）壞（壞生）牽（牽他
出房）用（用蟲水）勸（勸足食）然（露地然火）藏（藏他衣鉢）飲（飲蟲水）殺（殺畜生）
驅（驅他出聚）與衣（與尼衣）捉落寶（捉寶因拾遺故）高牀七戒俱（一高
脚二兜羅緜褥三牙角針筒四過量坐具五覆瘡衣六雨浴衣七與佛衣等俱謂同也）。
【疏】此一段戒若論自業唯身心犯屬初門中今據教
人成自犯義如前教人掘地言了未結必假前身掘
地壞生教者方犯故云自語作業假他身也不同妄
語無別事故言了即結餘者例知。
簡辨中由此諸戒自作教他二俱成犯故涉前後
初明屬前今下次明屬後初引掘壞以明不下簡
異單語餘下指例即餘諸戒也。
【疏】若爾如誑他言了未結要待前聞聞即身業答今
取運為造作別名身業不取聞知通名身業。
釋難中以妄語成犯事同假他故躡為難答中造
作事異如掘壞等名身家別業五根觸對事用未
彰名身通業。
【疏】中有七戒自語作業假自他身如與期行要先共
期後身同路越界方犯偈言屏露二處敷四期索美食。
次七戒中初示業相後以偈束屏露二敷亦約先
語教人前人為敷我身捨去四期（一期尼行二尼同船三期賊行
四期女行）索美食先以語索前人施與我食方犯。
【疏】後有五戒自身作業假他口成如噉歎食假尼口
歎身業咽犯餘者例同偈言讚諫及二聽與年不滿
五且如違諫亦有言拒今就一相知別有義。
後五戒中初示相次偈括贊（食尼讚食他歎我食故）諫（不受諫他
諫我拒故）二聽（一屏聽四諍二不攝耳聽戒並由他說故）與年不滿（和尚默坐犯假
他羯磨成）且下別簡諫戒若取言拒應在語業今明不
受多就身論故云一相。
【疏】大分第二次有七戒語家止業共身心犯偈言覆
背足非時家真不與欲。
第二語止七戒並有教法由口不作身違成犯故
也偈中覆（覆麤罪）背（展轉食）足（足食）非時（非時入聚）家（食前食後至他
家）真（真實施）不與欲（不與欲起去）。
【疏】覆藏一戒諸解不定伽母云意業成犯此就本為
言也善見云身心犯者由見聞他犯懷覆不說此通
口業未可取分今云聞過言陳本自無罪止口不露
意懷覆故身為過本故兩取之。
別釋中先引諸解伽母就意意即是通犯相難顯
不可全用見論身心通別齊舉見聞是身懷覆即
心據云不說即是口止故通口業但文不標顯故
未可分今下判定即通三業捨通就別指歸身語
<pb n="83"/>
結屬當科故云兩取意在其中不言可鑒。
【疏】次解第二自作教人約犯差別。
【疏】有十二戒教人同犯餘即是輕偈云掘壞牽用勸
恐然藏殺飲無根捉落寶自作教他同此十二戒但
使教人縱不為己作即同犯。
二自作教人初十二戒餘即輕者無教人同犯故
偈詞對前尋之可解。
【疏】更有十戒教人不為己無問心之輕重但得小罪
其相如何偈云屏露與尼衣高牀下七戒此之十戒
教比丘作若為己者能教犯提受使犯吉若不為己
受使犯提能教犯吉。
次十戒中互通輕重所以前標不為己者且欲對
上示不同故其相下列示屏露即二敷也此下正
明能所互犯輕重。
【疏】約義以求統通九十義猶不盡如有打搏自他同
惱何不同犯豈唯小謗飲蟲水等但是文無義決則
齊何得不有故知未盡。
義求中上是約文文則局數今此據義義求則通
故云不盡文舉打搏餘可自尋。
【疏】次解第三遮性義者。
【疏】有三十戒性與理違悔犯事淨集業未遣要傾我
倒苦根方止餘六十戒但有事違不無譏醜故違教網。
三明遮性通簡中初明性戒性通三性善惡無記
今此局惡故云違理於此須明化制兩教犯懺不
同犯化違理毀制違事比丘犯性理事俱違依律
行悔但翻違事故云事淨違理猶存故云集業未
遣若準懺篇修三種理觀亦能破業今從究竟而
論故云要傾我倒即須破惑入聖已去惑能起業
業能生報故曰苦根餘下次明遮戒此單犯制於
理無違但依律懺以事翻事無不淨矣。
【疏】廣解遮性如上已陳今直數之知異便止性惡偈
言故毀兩說異嫌強牽用譏諫驅恐覆疑畜飲發說
隨隨拒毀同欲不屏打搏無。
次括示中初指廣如上陳者即僧殘義門今下正
示偈中下說（說欲不障）同（同羯磨後悔）欲（與欲後悔）不（不與欲去）屏（屏聽
四諍）無（無根僧殘謗）。
【疏】次解第四持犯方軌。
【疏】就有十二戒具二持犯何者是邪例有七階初有
羯磨故得說罪教尼二受功德衣故得背請別食三
有囑法故得非時前後入他家四作餘食故無足食
勸足五作口法故七日盡形無殘宿不受上列五階
十罪也十一淨施問主著十二僧事與欲起。
四明持犯雙持中初科諸戒事別法同故合為七
問德衣開五利何獨背別得為作持答前篇長離
自有淨施羯磨此中入聚別有白法此三長開德
衣時短捨短從長以明雙持背別二戒無別開法
故取德衣為作持也若爾前三得用德衣為作持
否答若用德衣則廢本法故知三戒並兼兩法就
本從長故所不列。
【疏】此等諸戒並有教開順作無違名作持止口不作
名止犯身違事合名作犯此止作兩犯體一名異古
人云止法止事名為止持故知二持名體各別。
次科古解中前列三行欲顯同是造作所成後獨
出止持欲明守戒非造作故兩犯體一名異者彼
謂作犯義兼止犯止作名殊業思體一無別二犯
前亦古義後方標者欲彰止持最為非故止法止
事者彼謂法事都無所為名止持行作持是運造
止持即不為故名體別也問如昔所明義有何失
答彼但解止都不識持持既成善善即是業業不
自有必假行成行即行心無非造作若都不作但
是無記焉能成業故知古解於理大乖是以疏家
篇篇提破講學臨此須善思之。
【疏】今解不然如上廣列持犯約教隨戒彰相具二持
<pb n="84"/>
犯如有羯磨說麤罪是作持不違教說名止持無教
輙說是作犯抑教不求名止犯據此為相可不明邪
餘可例知。
今解中四行並據造作為言指如上者即僧殘中
持犯約教者示其源也隨戒彰相者雙單別也如
下略示名體二持二犯一一皆別舉一例諸自餘
準說抑謂抑塞不求即不乞羯磨。
【疏】若懺罪時但依戒悔二犯據法不在悔收止學無
知別制別懺。
明懺中上既異古二犯體別須明行懺開合之相
初明本犯二下次示止犯言二犯者謂雙犯中止
犯罪也或可悔法中不收此罪既是別制故須別
懺言別制者以更重增無知罪故。
【疏】如昔解云七日等藥加二受竟防無非時名作持
今解不然七日無法非時得食本無限約由作口法過
限故有非時此乃口生非時何得口防非時故知無也。
斥七日中初引古解七日等者等取盡形彼謂加
口法已非時得服故次示今解又二初明非時本
開暫服則知口法不防非時由下次明過限能生
非時則知口法非是能防故知無者謂無防義也。
【疏】覆藏昔解為作持亦非義也頗有順教覆得說無
罪邪如非時入村依教作與本入村時無別故說為
作持。
斥覆藏中初示非彼謂發露即是作持頗下反詰
若許覆藏說而無罪可名作持然無此理故不可
立如下引前比顯前十二戒若本無法則成於犯
由開作法故名為持覆藏不爾相比可知。
【疏】問教人掘地開知淨語豈非作持答上之十二順
教身作故號作持知淨語者但開教人無有自作不
名作持。
釋妨中知淨開法相似作持故須簡別答文易解。
【疏】次有二戒作持止犯覆藏不攝是也餘七十六並
是止持。
次單持中初明二戒作持止犯由不露不聽而成
犯故問此明覆藏與古何異答古從法說判在雙
持今就事論止在單攝語同義別文中自明餘下
次指餘戒止持作犯可知。
【疏】作便有犯作持作犯上篇廣張今明止犯止持。
三廣分品位標中指上篇者即前總義及僧殘義
門中。
【疏】言止持者謂佛制教令學行之我依修學於境無
犯然根機利鈍不可齊準至於萬境由迷疑網故以
諸九定品優劣且分三位。
止持標敘中初示立教之源我下明為學之本然
下生起品位言諸九者據通為言若法若事不出
可學不可學二九句法就戒別論雙持犯者法事
兩別則有四九單法單事但有二九止犯加八唯
收不學教行之罪言優劣者持門則識優疑次不
識最劣犯門反之。
【疏】上品一句識法識犯如德衣加受功用須知名識
法也如有違越或吉或提開合衣藥定罪多少名識
犯也餘相例解不能具出由本戒無失復不愚學識
達皎然名為上品持律。
上品中初標句如德衣下舉前背別開法委釋其
相（有改作得衣乃將白色三衣加法以釋且白色不得加受又非雙持）言加受者謂
作羯磨人別三受功用須知者鈔云能感多衣衣
無敗壞又云以眾僧同受此衣便招五利功德如
有違越者謂受德衣有多制法一應時節須安居
竟二簡衣體製造合法三簡受人唯須當界前安
居具三衣人四簡持人須具五德等一事乖法受
則不成既不成受妄開背別一一戒下各有提吉
之罪重輕不定故云或也開合衣藥謂背請戒或
單衣食請為開或兼衣食請為合有背不背如後
<pb n="85"/>
自明定罪多少謂二戒下有方便根本重輕等相
亦如後說餘下指十一戒由下結位。
【疏】中位有四初識法疑犯二識法不識犯三疑法識
犯四不識法識犯識同前解言疑法者謂受德衣用
法有四疑一二三不能通決言不識法者迷昏不學
任物牽行是非由他自無尺寸於犯疑闇例此可知
然於一事由帶一識故判以為中品持律。
中品分三初列句識同下牒解有三初識指前疑
中言四法者一和僧單白法二差持衣人白二法
三正受衣法四出德衣單白法不識中任物牽行
如盲人也自無尺寸不能度量也學者明教教即
目尺有目則能見險夷有尺則不迷長短後生聞
此猶不省耶於下次例迷犯謂於犯上有疑不識
準上釋之闇即不識然下三結位一事合云一法
或可事名是通存亦無失。
【疏】下品四句初疑法疑犯二疑法不識犯三不識法
疑犯四法犯俱不識此全昏學無境有識故判以為
下品持律。
下品列句結位可知。
【疏】問既愚不學如何名持答非犯本戒名為止持但
於教相止心修學望於過境帶不學迷。
釋疑中非犯本戒謂望根本無犯名持不學無知
枝條是犯又應問曰枝條有犯豈合名持答罪歸
教行止犯所收持門但據根本淨耳。
【疏】上品明人故無罪失中品有四各帶迷疑即有八
罪罪名如上下位四句句別四罪迷於法犯具不學
迷即十六罪亦如上解。
示罪中兩指如上即前諸篇上品無罪中品四句
不學四吉無知二疑吉二不識提共八罪也下品
不學八吉無知四疑吉四不識提即十六罪此門
總二十四罪十八吉六提也。
【疏】次解止犯九句謂於教行明昧修學人根不同得
為九句有立八句者今解翻解明止犯唯八不得立
九既迷教行無法犯兩識也翻修明止犯託相具九
如九十中不作教法輙行輙食輙語輙取望不作法
名止隨作即違名犯。
次明止犯敘立中初標敘立意有下次示古解古
師八句除識法識犯唯收不學止犯今師八九雙
立則收兩種止犯今下後出正解翻解即不學無
知罪所謂教行止犯也翻修即諸作持戒相翻罪
所謂事法止犯也翻解中初定句既下明無下品
之意約迷論犯識則非迷若爾後九句中何得存
之答彼有根本故不同也翻修中初定句言託相
者即諸戒相如下舉戒以示四輒者總前十二戒
輙行有三（二入村不與欲）輙食六（背別二足殘宿不受）輙語二（說罪教尼）
輙取一（不問主）隨作謂造事即違謂違法此示二犯
同時不妨體別。
【疏】然識教相無有愚迷此下位一句中品四句如上
所列各有二罪故合八也上位有四初不識法不識
犯二不識法疑犯三疑法不識犯四法犯俱疑也句
各四罪兼於學迷故十六也。
正列中三品可數而知言學迷者學即不學迷即
無知通收疑不識也。
【疏】犯門解義罪多為上翻持中可以知也順持解犯
何為不得恐多誦文自昏覺慧故倒動之心若明了
亂亦無苦如鳥群飛自分牝牡也。
明倒中初正明翻持中者持門解義無罪為上又
復犯門列句從重至輕故上品以二不識為初句與
持相反對上可知順下次出倒列之意牝牡即雌雄。
【疏】次解第五僧尼不同。
【疏】九十戒中六十九戒僧尼同犯故尼律中單列戒
本辨相同僧文不繁也。
第五僧尼同犯中初示數尼有一百七十八提今
<pb n="86"/>
且約僧數對明同異故下引證尼律即尼戒本同
僧犯者緣起廣解例皆略之為省文故。
【疏】有二十一戒與尼不同有三種例。
【疏】初有無不同有三謂輙教誡尼說法至暮譏訶教
誡尼非師位次第即無。
次明不同初有無中此三僧中相因而制尼是下
位無教僧義後二因無故云次第無也。
【疏】就中輕重不同有十三戒偈言作衣持屏坐三期
受贊食勸足美牙角過量覆三衣論其罪相至文當解。
次輕重中作衣（與尼作衣）持（持衣與尼有云兜羅⿰帛糸者非彼是同犯故）屏坐
（與尼屏坐）三期（一期尼行二期同船三期女行）受贊食（食尼贊食）勸足（可知）美
（索美食疏云此吉羅者結不同罪實犯提舍）牙角（針簡）過量（尼師壇）覆（覆瘡衣）
三衣（佛衣等量）已上並僧提尼吉。
【疏】後有五戒犯同緣異偈云背請足外道小年雨浴
衣皆謂犯罪即齊開緣有異故尼律中別立戒本至
文更出。
三緣異中背請足食下戒本中並云尼吉疏云作
不同戒耳尼中二戒合制故戒本云先受請若足
食已後食者提（此謂離合異）外道者尼中白衣男子亦
犯僧則開之彼戒本云自手持食與白衣外道者
提（此通局異）小年者尼中十八童女增二年學法僧則
不爾戒本云不與二歲學戒滿二十便與受具提
（此即有無不同）雨浴衣過量雖同用則有別僧開夏月尼
聽常用（開用長短不同）。
【疏】敢依律例更有義求如牽出房春冬僧尼同犯若
是夏房尼提僧吉二毀呰中尼通兩眾僧即輕重三
覆藏中僧罪二階尼即三品有此諸異何得不知。
義求中前是據文此出自見故云敢依律例即上
三別牽即緣異毀即輕重覆即有無牽出中僧有
三時分房夏房入己定不須避上座牽稀故輕尼
提者尼律云安居中受安居已乃至隨作方便出
門一一提（應是女人報弱依處須定牽出惱重故也）毀呰中尼毀本眾
及僧並提故云通兩眾僧則同類提四眾吉故云
輕重覆藏僧覆上二篇提下三吉故云二階尼加
一夷故云三品有下結告。
【疏】次解第六諸部不同。
【疏】十誦九十一墮無此不受諫戒別立不敬說法人
戒說戒時輕僧浪語戒似此觸惱而彼自有不隨問
答戒。
六諸部中若論大數解脫鼻奈與四分同十誦與
五分同僧祇獨異初十誦無一有二異浪語謂謔
浪也似下簡辨不隨問答即是觸惱明知浪語別
自立耳。
【疏】五分九十一墮中無此不受諫用蟲水飲蟲水合
為一戒別立入尼寺輙說法二輕三師三迴僧物與
別人。
五分少二有三別輙說法者簡非教授迴與別人
簡非入己。
【疏】僧祇九十二墮中無此不受諫恐怖二戒別立為
尼說法迴僧物與別人不捨淨三衣輕眾僧四戒又
離餘語別立觸惱戒。
僧祇中無二有四別上二同前五分不捨淨者彼
律凡物說淨已欲取用者須作捨法云此衣淨施
與某甲某甲於我不計意今還捨不捨作三衣提
入塔僧用吉又離餘語者尋彼戒本及以廣律大
同四分止是一戒若云離者不合大數則應九十
三也（有本因改為三誤也）此意末詳以俟來者。
【疏】解脫九十墮無此餘語與尼屏坐共羯磨後悔三
戒別有在尼寺輙說法迴僧物與別人不敬三戒也。
解脫有三別同前五分。
【疏】鼻奈耶九十中有五不同因六群共十七群諍故
立戒本瞋恚者提六群撓擾故結戒云若擊動使瞋
者提因儉請一二人多往惱亂戒本云不請強去者
<pb n="87"/>
提下開僧事病及作衣若比丘先至請家弄小兒者
提高聲亂人者提。
鼻奈五戒全異諸部在文可見撓奴巧反亦優亂
也前四名殊實唯六別一不敬說法（十誦）二輕僧（十誦
僧祇）三入尼寺說法（五分僧祇解脫）四輕師（五分解脫）五迴僧物
與別人（五分僧祇解脫）六不捨淨（僧祇）。
【疏】此列非為繁文欲顯教有同異多少耳豈唯上列
更應有在。
結略中初明列意豈下示未盡謂前所出且據見
者律論浩博疑有所遺故云更有。
【疏】次解第七沙彌任運義如初篇即上第二教人門
中二十二戒未受令作受已犯者三性之中任運感業。
七任運中初指義即下配戒未下示相羯磨未竟
事成但吉法終緣辨罪戒俱成小大雖殊因果不別。
【疏】若依光師初作義疏九條想料當時未必而別據
今託相不無此義。
次引古中標云當時者謂結集時也託相者即戒
文也。
【疏】初從妄語至壞神村有十一戒明守口意攝身莫
犯善調三業行二從異語惱僧下盡覆屋過量有九
戒明善將人心隨護眾意不相撓行三從輙教誡尼
至與女同行來十戒明遠避嫌疑離染淨行四從施
一食下至四月請來有十七戒明內資節量少欲知
足行五從觀軍陣下至三染衣色來十三戒繫意住
緣離逸修道無著行六從故斷畜生下至與賊同行
來有七戒明常行遠離修慈愍物行七從說欲非障
道下至不攝耳聽來有六戒明深心信解敬須教法
行八從同法後悔至無根謗來有七戒明同住安樂
詳和無二相遵奉行九從突入王宮門下訖篇末有
十戒明衣服外儀節量謹攝無違教行。
正引中然此九行一一行中各攝諸戒且約大判
未必盡然逐段對文尋之可見。
【律】四分律比丘含注戒本（中）。
【律】諸大德是九十波逸提法半月半月說戒經中來。
【律】初故妄語戒。
【疏】故妄語戒第一。
【疏】言制意者出家之士言即稱實寧喪身命許無虗
謬今違心背想調誑於人令他虗解自失善利過深
惱重故所以制。
第一制意中初敘所應為寧喪身命由是性業宜
急護故許猶使也今下次敘過相以彰須制。
【疏】釋名者言非稱實為妄彰在於口為語非心不犯
名故。
釋名中口是造具心即業本欲彰成相所以兩標。
【疏】問故誑為重戲即犯輕何故藏物二俱犯墮答妄
語非惱重約情故結墮戲便結吉罪論藏惱境深望
藏有輕重望失情惱一是故俱結墮。
問中謂藏他衣鉢故戲一等與妄不同故問釋之
答中五言為句妄語約情別藏物據惱同問前敘
妄語而云惱重今言非者答前取誑他是重此對
藏物猶輕。
【疏】六緣成犯一是人類二作人想三違想說四自知
違想五言了六前人解。
列緣有六不出心境言相共成妄業。
【疏】就語四業皆是正罪至於對境即有輕重。
總辨中標云是正罪者七支性業故對境輕重者
謂前境有別過亦差降次科可見。
【疏】妄語一業隨人並墮由是本妄續流難斷故聖重
制欲使遮止。
妄語中初示犯言隨人者不簡境也由下出所以
是本妄者謂從根本我倒而起順惑增生故難斷
也立教稱業故云重制。
【疏】不同毀兩即有輕重若是同類受惱情重能礙布
<pb n="88"/>
薩故得提罪餘之六眾設有毀破情微諍薄不礙於
僧故犯吉罪。
毀兩中初二句反前若下正示初明境重礙布薩
者眾法貴和違惱多諍且舉布薩統諸羯磨餘下
次明境輕毀即毀呰破即兩舌壞二邊故。
【疏】綺語一業掉戲壞心過非乖越未得僧制通皆小
罪成實云口之三業或時離合綺語一業必不相離
如多論中可尋鈔也。
綺語中初明輕重掉是心蓋故云壞心對僧白法
境重故提若對別人或對僧未白並境輕故吉成
論下示離合令尋鈔者彼以三業離合作句不入
綺語故知餘三通離合綺語一向合也。
【註】佛在釋翅瘦釋子象力善能談論與外道論議不
如時便反前語若僧中問復違反語梵志譏無正法
比丘舉過白佛因制此戒。
【疏】就戒緣中因論善法便行妄誑以為因起況餘雜
事而得成信五分亦云我實知非耻墮負處是何言
也佛制戒者為止我倒今反助我重加妄習何由脫
免。
戒緣中初牒釋特舉論法以況餘事五分亦即象
力對僧之語是何言者疏家躡責以訓後來佛下
敘制勸持反助我者即順惑也何由脫免者無出
期也。
【律】若比丘知。
【註】謂見聞觸知及不見知八種見者眼識能見乃至
意識能知不見者除眼識餘五識是如是類反也。
【疏】戒本四句。
【疏】一人。
【疏】二知注解八種是正語境先具解之違即成妄見
者眼識能見此律制義識見非根不同他部即以此
見為本若諸根中所得塵境以之為見皆是妄語乃
至意識能知例此可解不見者除眼識餘五識是若
眼見之塵語他不見即是妄語如是類反此一句中
具含八妄如上例解。
戒本次句中初通示注意見者下次牒解又二初
釋有四境但釋見根餘三例準先點兩宗不同本
宗識能生見多宗根能生見故云不同上約直爾
相反如見言不見等即以下次約六根互違謂隨
舉一根為本而說餘塵為妄如聞觸知而言見等
不見下次釋無四境除眼識餘五識者釋成不見
也注文及疏略舉見根合云不聞者除耳識餘五
識是乃至不知亦爾若眼下後釋總結先示初句
相反之相餘七準知如是下正點結文上出八相
且列語境此句總反方成妄語故云含八也問根
塵有六何獨列四答觸中通含鼻舌身三則具六
矣就別相翻成十二妄。
【律】而妄語者。
【疏】三妄語者正是業相。
第三句點文可解。
【註】若境界是見聞觸知若想若疑便言不見聞觸知
波逸提乃至不見聞等亦類上也若本作妄語念及
妄時不億是妄語者吉羅若前後不億正妄語時知
者波逸提若所見異所忍異所欲異所觸異所想異
所心異如此諸事皆是妄語說戒時乃至三問憶念
罪不說突吉羅。
【疏】注解中從初至逸提來於六塵中行妄之相二若
所見異下行心思度違反而說約意地也。
釋注總分中問前段意根行妄與後行心何別答
約根則有無相反在行則心語互違故不同也問
注中八妄如何取別答前四以有為無後四以無
為有心語相反故成妄業。
【疏】就前又二初約八境違心而說二本作妄語下前
後方便具闕之義。
<pb n="89"/>
對六塵中初段如上二中方便具闕者律具四句
初本作是念我當妄語（初方便吉）妄語時知是妄語（中根
本提）妄語已知是妄語（後方便吉）二初念中知後不億（吉提）
三初不念中知後知（吉提）四初不念中知後不億（一提）
律文四句並犯根本注中正妄吉者準義結之。
【疏】就後違心中所見異者定行心中見諸惡像言見
好相也及被人問答他異本所見故曰所見異也所
忍異者納違安苦名之為忍語他樂受亦可同作羯
磨不忍而言忍也所欲異者財色經求名之為欲答
異於本云樂正法也所觸異者得冷云熱也所想異
者怨想言親也所心異者緣此說彼也。
次違心中初科六節初所見中定行者定謂禪定
行即事亂次所忍中兩釋初約三受釋違情苦受
順情樂受不苦不樂名捨受文明二受義兼捨受
納即領納安謂安存亦可下次約同法釋若口不
言即同默妄問律中心乖相順得成眾法成默妄
否答善眾可說不說成妄惡人成難默亦無過如
僧祇作念失火燒舍等三所欲中欲謂希須文舉
財色義通五欲樂正法者假託勝事以飾己非人
多此患學者須慎餘三在文可解。
【疏】所以約心多列相者明妄者多須細張網目不可
輙動動即入來也。
次結意中微縱妄情即違教制猶如密網魚不可
避故云動即入來。
【律】波逸提。
【註】若說不了吉羅尼同犯三眾吉羅不犯者不見言
不見乃至知言知等八種若意有見想便說者不犯。
【疏】四波逸提下結罪相中說不了吉者自說不了前
人妄解皆輕也下開通中初列八種反上成持若意
見下反上六緣所得也餘相如鈔。
四結罪中初釋犯輕了即明了次釋不犯反前可
見下指鈔者疏附於文理不可廣鈔明行事備列
時須可自尋之此更不引。
【律】二行罵戒。
【疏】行罵戒二。
【疏】為人士法宜出善言互相贊美令彼心悅勇進修
道反以鄙語形呰前人令他慚耻廢修正業又傷切
人心甚於劒割惱處特深何得不制。
第二制意中初敘合宜人士者謂人中之士即目
有道之流律云佛告諸比丘凡人欲有所說當說
善語不應說惡語善語者善惡語者自熱惱反下
二顯過相初約廢業明過形呰謂相形比而作毀
呰又下次約傷惱明過切謂逼切劒割傷體惡語
傷心故云甚也。
【疏】六緣成犯一是比丘十誦五分下四眾吉二自出
毀語以傳他罵但吉也三知是四折辱意五言了六
聞知。
列緣二中傳他罵謂代傳他語而罵。
【註】佛在舍衛六群於斷事人前種類罵彼忘失前後
慚愧不語比丘以過白佛便引牯牛以譬畜生得毀
不堪進力等便制此戒。
【疏】就戒緣中初緣後引牯牛為譬下類上也論云畜
生古時皆能語者以世劫初先有人天未有三惡並
從人天中來宿習故語今多從三惡趣來所不語。
釋緣起中初分文注斷事人即能斷諍者牡牛譬
者律因剎尸國婆羅門有牛與國中長者牛鬪力
共駕百車賭金千兩時婆羅門於眾人前作毀呰
云一角可牽牛即不肯出力長者牛勝輸金千兩
婆羅門責問牛即答云汝於眾人前毀我故爾若
改往言當更與鬪賭金二千兩時婆羅門於眾人
前贊言端正好角於是得勝佛言畜生得毀猶自
慚愧況復於人論下次引多論決上畜生能語之
意。
<pb n="90"/>
【律】若比丘種類。
【註】有多種卑姓家生行業亦卑伎術工巧亦卑或言
汝犯過或言多結使或言盲瞎等語也。
【律】毀呰語者。
【註】如上六種罵餘比丘若面罵喻罵自比罵者墮說
不了突吉羅。
【律】波逸提。
【註】若說善法而面罵者言汝是阿蘭若乃至坐禪若
喻罵者言汝似坐禪也若自比罵者言我非也說了
不了並吉羅尼墮三眾吉羅不犯者相利故說為法
為律為教授故為親厚故或戲或失口或錯誤者是。
【疏】戒本三句。
【疏】言種類者犯相非一也約文分六前三明其外相
就姓業為言後三明其內報就身心為語也。
戒本第二中初科前三就姓業者姓即族姓業謂
生業西天此土姓有尊卑卑是人之所諱故用毀
之律中種卑者云汝是旃陀羅種除糞種竹師種
卑姓有五一拘湊二拘尸婆蘇晝三迦葉四阿提
棃夜五婆羅墯（未詳梵語）行業卑者販賣猪羊殺牛作
賊等伎術工巧鐵木瓦皮作等行字去呼或音為
杭並通後三中犯過是業結使是惑盲等是報總
歸內報上二是心下一即身言犯過者以六聚罪
罵也多結使者如云汝是多貪人等也盲瞎等者
等取禿躄跛聾瘂及餘患也。
【疏】毀呰者正行罵也引上六相分三品罵言面罵者
目對而說也言喻罵者比類而毀也言比罵者我非
汝是也。
次科六相分三則十八種喻罵中言比類者律中
皆云汝似卑姓等故。
【疏】就結罪注中說善法罵亦有三品。
第三善罵中初科注云善法即十二頭陀等十七
種行如歎身中委列亦有三者面喻比也。
【疏】問善法是好罵者是惡如何結罪答以罵者心欲
相屠割後微見小失便張廣大汝是諫若如何猶著
離著無學尚攝缾衣故以微緣潛相扇作也過情非
重故結亦輕。
次問答中分四初敘罵意屠割猶傷害也汝下二
示言相如何猶著句絕離著下三舉聖況凡攝謂
持護成論云初得道時已壞一切假名相故但為
事用故說瓶等謂極果聖人猶有苦身未免受用
瓶衣等物豈況凡夫而能免之彼即假此誹毀善
人謂言貪著潛謂陰謀扇即興謗過下四明罪相。
【疏】就此戒中僧尼犯同緣異也僧局同類尼毀僧尼
俱提何故相謗通兩眾者謗據治罰也毀據尊卑以
違敬也故輕重有異耳。
簡僧尼中初科初示同異何下釋難以大小二謗
僧尼並同故須簡辨謗同毀異如文可知。
【疏】就眾為言尼罵僧眾吉者稀也罵尼眾提者數也
若然謗大僧是稀應輕以別人相惱數也大僧知法
罵眾是稀故兩眾俱吉。
次科二段初明尼毀二眾僧輕尼重若下引後謗
戒顯示不同大僧知法下次明僧毀二眾僧尼並
輕。
【疏】不犯中相利故說下雖加形似不名為犯片涉譏
嫌即是正墮勿謂浮小斧在口中如鈔顯也。
不犯中初釋開意片下次明制急勿下誡勸浮即
輕也。
【律】三兩舌語戒。
【疏】兩舌語戒三。
【疏】夫同住和合義無乖別專搆私屏傳彼此語致令
僧諍無由得滅壞亂至甚何得不制。
第三制意專謂專輒構即結構私屏之處聽言求
事以相鬬亂。
<pb n="91"/>
【疏】釋戒名二邊傳言故為兩舌此本翻譯頗是質陋
故今現翻云離間語斯為得矣故雖兩舌不作分意
不犯此戒。
釋名中初正釋二邊是兩言由舌吐故以為名此
下次評翻譯此本是秦譯今現即唐翻離間語者
口意竝彰名相兩得兩舌不作分意但犯吉故。
【疏】六緣成犯一是比丘二說鄙事三屏兩傳四作離
間意五言了六聞知。
【註】佛在舍衛六群傳他彼此語令眾鬪諍不能除滅
比丘以過白佛便引野干鬪亂二獸況復於人便訶
責已而制此戒。
【疏】就戒緣中初約人為緣二引畜形上可解。
釋戒緣中初段可解次引畜中形即比況律因善
牙師子與善搏虎為伴被野干鬪亂相視不悅後
知野干即被打殺。
【律】若比丘兩舌語。
【註】語謂鬪亂十眾欲離彼此等也。
【律】波逸提。
【註】不犯者破惡知識惡伴黨和尚同師知識親友數
數語者無義無利欲方便作無利義破如是人者不
犯。
【疏】戒本三句就緣鬪亂有十眾者道俗各五加王臣
外道也當類犯提餘九皆吉所以通列者以鬪亂所
興義通諸境罪雖重輕皆是惡法深可厭也。
戒本初科初分文一人二業三罪就下釋注十眾
即所鬪境七眾之外加王臣外道故為十也當下
明結罪重輕問當類別類各鬪可爾互鬪如何答
不礙僧事義亦從輕所以下示合列之意。
【疏】然妄語業虗順前情不就惱境故七眾皆犯毀兩
違情惱重唯比丘也。
次科簡境中初明妄境通事雖不實義無違惱故
順前情次明毀兩境局。
【疏】善法面毀懷惱重故前戒須明此是屏傳云善無
隔故不判也。
次簡言中初明毀通善惡此下次示兩舌局惡。
【疏】餘如鈔說。
指廣如鈔備見釋相。
【律】四共人女宿戒。
【疏】與女同室宿戒四。
【疏】男女位殊義無同宿境色既交染習增長又招譏
醜無由自拔過患至深故所以制。
第四戒制意中敘過有二一增染二招譏縱不為
惡清濁難分故云無由自拔。
【疏】五緣一人女二室相成三同宿四知同五隨臥轉
側一一皆犯。
列緣中隨臥轉側即業分齊。
【疏】因明男女僧尼戒離合義。
【疏】問此同宿戒道俗通制坐行船等道俗別者。
次明離合問中但敘通別。
【疏】答約義不同則有八例。
答中廣列八門前之二門正酬來問第三以下因
簡同異。
【疏】初明此戒結尼便故合坐等諸戒不便故離二開
緣不同僧對二女晝坐有教不教別尼對二男俱無
論夜宿相僧尼俱無教授義故僧共二女同行相中尼
有二開有難開往得安二要多人大伴俗女異此故
離宿則義齊故合同船則道俗譏異故離同宿同譏
俱禁如上三親非親者宿行坐等同處患齊故不開
親作衣與衣暫來異處故簡親也四道俗分別宿等
如上故通道俗與衣同類喜為禁道五上下眾異者
宿過重故制該上下作衣與衣上眾喜為下類非分
故輕六坐臥分別宿取俱臥以相濫故互有坐臥但
犯屏戒雖夜非宿文列俱臥也若白日俱臥但犯屏
<pb n="92"/>
耳故宿別屏通日夕異故七坐立分別若互坐立日
夕俱吉有燈尼吉無燈入闇尼犯墮罪八知期分別
坐宿取知行船取期乖則不犯。
別釋中初例僧對二女尼對二男竝同二墮無別
差降故云便也二中即以同宿歷對三戒正顯通
別不同之相初對屏坐先明坐異後顯宿同尼稟
教誡或容同坐女無此義故云別也尼俱無者僧
是上尊俗非徒侶僧共下二對同行行別宿同如
文自顯尼具二開俗女異者止有初開無次開故
尼有多伴開與同行俗女縱多譏同亦犯三對同
船同上分二言譏異者謂尼輕女重義鈔云期同
船者招譏損重不如俗女故不相竝（準後船戒乃云同制尋對
可知）同宿合制同前坐行故指如上三四二例並以
宿等四戒對作衣與衣比校同異三中初明宿等
不簡言患齊者染習譏嫌義無別故作下次明二
戒須簡暫來反上長久異處反上同處四中初明
宿等兩通無非譏染次明二戒局道文脫作衣字
言同類者望報是別望道為同五中單約同宿對下
二衣以明通局坐行船戒上下同重如後所明六
中止論宿坐兩戒初正簡由宿與坐結犯相濫故
俱臥犯宿互但犯屏言文列者律中女立比丘臥
者吉上約儀相簡若下次約晝夜簡宿須局夜故
晝俱臥亦歸屏坐故下二結示宿別有二一局俱
臥二須夜限屏坐反之故云通也七中單論屏戒
初明坐立不簡日夜通結吉罪有下次約明暗辨
尼輕重入闇墮者尼戒單提制故八中四戒知期
兩對各如犯緣已上八門前五明所對之境第八
辨能犯之心六七兼明能所如是知之。
【註】佛在舍衛阿那律行寄婬女舍宿女裸身來嬈尊
者升空彼慚愧懺悔說法得道比丘舉過佛便訶制
此戒也。
【疏】就戒緣中昇空悔罪者明無學人與女同宿尚有
陵染何況凡夫十誦云佛告那律汝雖羅漢應離女
宿如熟飲食人之所貪女人欲男亦復爾也。
戒緣中初明起教之意十下引佛誡聖意在勵凡。
【律】若比丘與婦女。
【註】人女有知命根不斷。
【律】同室。
【註】四周牆障上有覆也或前敞無壁或雖覆而不徧
或覆徧而有開處也。
【律】宿者。
【註】若前後至或俱至若亞若臥隨脇著地隨轉側並
犯也。
【律】波逸提。
【註】若非人女畜生女黃門若二根人同宿吉羅晝日
女立比丘臥者吉羅不犯者不知彼室內有女若室
無覆若半障少障若盡障若半覆障作句準上若病
臥被縛命梵難等並開。
【疏】戒本分五一人二人女三室四知五結罪。
【疏】注解人女有知即簡死人小類及畜生也十誦僧
祇大母畜生者同人犯墮四分報境分齊犯輕也。
戒本釋注中初科初牒文通釋簡死人者反有命
也簡小類者反有智也簡畜生者反人女也十下
別簡畜類他宗本部重輕不同他宗據欲染不殊
本部約報境差降故律中黃門及非畜女同宿並
吉。
【疏】解同室中鈔文廣敘今時護戒者多迷室相大須
明曉自有隔於分寸而是異室不妨相離由旬坐臥
同犯廣如鈔中多論所辨不復繁文也。
二室相中初指如鈔今引釋之注中四相一四周
有覆（即同在一堂內）二前敝（即長行房簷下兩頭有障）三覆不徧（周帀同一
院門上通覆開中央）四覆徧有開（謂通覆障上少開明孔）今下次斥迷
示相指廣如鈔彼引多論衣縵作屋壁者乃至高
<pb n="93"/>
一肘半共宿皆犯（疏明同處有隔雖遠分寸即成異室而無犯也）若大屋
相接乃至一由旬同一戶出入皆犯是也。
【疏】注解宿相取其大意但身著地或亞或側有所憑
倚即名為宿隨其中轉一一皆墮正坐異臥可有階
級。
三宿相中初科初明臥重臥有多相但言著地則
無不收故云大意亞即斜倚側是脇臥正下次示
坐輕鈔引十誦若室中通夜坐者不犯鈔家決云
必應多人共處有明不睡者（不爾即犯屏坐）彼云不犯今
云階級須結小罪。
【疏】有人依文須脇著地我但在牀又不側臥非脇非
地如何結我此不見意地者據本餘者是末脇側亦
爾義非越網。
次斥非中初示執文既云著地故在牀不犯既云
隨脇則仰覆不犯此下正斥地據本者地是物之
所依言地則通收床机脇側是臥之常儀言脇則
必攝偃仰誡令依教不容越網。
【疏】就辨相中非人已下境分優劣故結有差事既數
有鈔中廣列須相引之。
四辨相中注文辨犯有三初非人等即簡境晝日
簡時女立下簡儀三相並輕疏釋初段餘指事鈔
注不犯中初開迷忘若下次開非室律有三段今
云無覆者文脫合云有覆無障或盡覆半障（兩邊墻壁）
或盡覆少障（一邊有壁此初段三句）或盡障不覆或盡障半
覆或盡障少覆（第二三句）或半覆半障或少覆少障或
不覆不障（第三三句）注出初段餘二例準故云若盡障
若半覆作句如上也。
【律】五共未受具人宿過限戒。
【疏】與未受具者宿過限戒五。
【疏】道俗路乖情事相反始習未閑事多相惱近則生
慢亂道妨業故制別處存道增敬所以開者出家之
人捿泊無定事有游行投人止宿故開投寄存形濟
命又以沙彌離俗憑廕在此更無所仗事須慈接是
以開聽限其三宿禁則防其過開則通其益開制之
儀理數在此。
第五制意中初科有三初敘過明制初二句明在
家二眾次二句即出家小眾近下四句正示制意
所以下次示緣顯開初明同在家人意謂僧有緣
寄止俗舍下引十誦即明白衣來僧坊住此中且
據一相為言泊止也又下次明同未具意憑廕在
此即指師僧是以下雙結二教之益。
【註】佛在曠野城六群共長者講堂宿時亂心睡形露
為彼調弄白佛因制佛在拘睒彌便開二三宿重結
此戒也。
【疏】就戒緣中初同俗宿過起令制後在拘睒彌國因
羅睺遂開三宿十誦告諸比丘沙彌可憐既無父母
汝若不愍何由得活若遇苦惱親里亦瞋云但能畜
不能守護為二利故得與同宿一為沙彌二為白衣
來僧坊故。
次緣相中初點文初同俗宿即六群緣後因羅睺
者具云羅睺羅此云障蔽以障佛出家猶修羅障
蔽日月故律因佛制戒已諸比丘言當遣羅云出
時羅云無屋住往廁上宿佛知之往廁所問已便
云愚癡比丘無有慈心乃驅小兒出況是佛子不
護我意耶十誦下次引示前敘未具下明二利即
通俗流。
【疏】多論制意為尊重佛法故為息誹謗故有失命惱
緣得共二夜護佛法故不聽三夜。
三引論中前明制意有下次明開意言二夜者彼
律制限也護佛法者開中制也。
【疏】五緣成犯一是未受具人男女昔云男犯非女犯
以制隨宿罪義無三夜開今解二俱犯故伽論云曾
前與男二夜第三夜與女宿隨臥轉側犯二墮也二
<pb n="94"/>
室相成三同宿四知同五過三夜犯多論四句人一
室異乃至人室俱異皆犯。
犯緣列示中初緣通男女昔謂女人自犯前戒故
局男犯彼以意裁今憑教斷伽論二墮豈非明據
下引多論四句並犯者恐謂人室同犯異不犯故
人一室異（如與一人移三處臥）室一人異（日易一人常在一處）二俱比
上可會。
【疏】次解開合相。
【疏】問如此宿戒初令禁宿後開三夜同制一戒何故
觀軍初制直見後開三夜別立戒本直見還犯者何
邪答未受同宿戒本犯由於宿後開二三夜永無初
宿犯軍本由觀犯後緣開三夜別戒過三犯觀軍不
是宿猶有觀軍犯。
開合中初問同宿觀軍二戒先制後開既同此合
彼離何別答中初明同宿開中無犯所以合制軍
下次顯觀軍開中有犯所以別立。
【疏】問三戒開三夜兩戒在文中屏敷計非別乃在開
通者答文列人處俱去則無有犯故兩列在文屏敷
去故犯以有暫永不同濫故不入。
次問三戒即上二戒及後屏敷開限既同出沒何
異答中初明二戒去則無犯故列在文次明屏敷
去則有犯暫去即還則開三夜作意永去出門即
犯文中若列恐謂永去亦三夜犯故云濫也。
【律】若比丘與未受大戒人。
【註】除比丘比丘尼餘未受大戒人是也。
【律】共宿（同室宿如前說）過二宿至三宿。
【註】若共二宿若三宿明相未出應起避去至第四宿
若自去若使未受者去。
【律】波逸提。
【註】若與非人畜生男共過三宿一切突吉羅開緣並
同前戒。
【疏】戒本五句一犯人二未受具三室相成四知同室
五結罪。
戒本分文中三四二句合云三共宿四過夜疑是
文誤詳之。
【疏】就注解第二句除僧尼餘者並通三趣也罪雖階
降無不有犯。
釋第二中通三趣者律列天修鬼畜皆同吉罪故
云階降。
【疏】就過宿中約戒本犯至三宿者墮剋相為言入第
三夜臥即是犯故十誦戒本過二夜提致使解者依
戒本文有緩急也。
第四中釋文為三初約戒定犯謂入第三初夜即
犯故下會同十誦致下斥異解有緩急者急則同
上所釋緩謂執後廣解謂過三夜第四夜犯此由
不曉二處文相不同故成紛諍今據戒本仍會十
誦入三夜犯鈔依廣解同彼善見並至四夜鈔疏
不同下為會釋。
【疏】注中三夜明相未出應起避去順戒本犯不去便
墮母論解云無去處加坐至明第四宿時律論俱明
自他定離諸制開相鈔中具之大如前戒。
釋注三夜明相不去墮者若準戒文初夜即犯然
此猶在第三夜分故云順戒本也鈔文依古第四
夜犯三夜不去但結吉罪下引母論可決上文今
準明之謂戒本十誦至第三夜初夜犯者即本制
也廣解善見明相犯者謂前無去處開盡夜分此
有三判一疏順戒本不去犯墮二鈔準他部不去
但吉三母論加坐都無有犯至第四宿一切無開
故云自他定離律論俱明者律如注引論即母論
諸下指廣鈔引五分同宿不犯者常坐不臥或互
坐臥（四夜通須不臥）又引僧祇犯竟未懺復共宿者無二
夜開。
【律】六共未受具同誦戒。
<pb n="95"/>
【疏】與未受具同誦戒六。
【疏】凡理藉言通教為表義言辨理通詞亂義隱通益
智明隱增情感故多論中制有四意初為異外道二
師資位別三為分別言章須了四依實義不在音聲
具斯四益所以一制。
第六制意中初敘教功此言理者須通二種謂真
如諦理世俗道理諦理絕相道理微隱非言不顯
故藉言通教即三藏該乎大小言以通理教以彰
義此之二句並顯教功言辨下次明誦習損益發
起制意多論四意以翻四過一有法式西竺外道
多合誦故二有尊卑三能詮不亂四所詮不隱教
為顯義故不在聲若許同誦但逐音聲而不解義
深乖教意。
【疏】五緣成犯一是佛說法二字句味三未受具四齊
聲誦五言了結。
列緣如後具釋。
【註】佛在曠野城六群比丘與諸長者講堂誦經語笑
高大亂坐禪者比丘舉過白佛因制此戒。
【疏】戒緣中同誦聲高言音一亂唯增無義知何詮辨。
戒緣敘過特彰聖教解了為先義無喧亂。
【律】若比丘與未受大戒人（如上）共誦。
【註】謂誦句義句味字義也非句義亦爾言句義者同
誦不前不後也非句義者如一人說諸惡莫作未竟
第一人抄同句味者眼無常等非句味者抄前也字
義者同誦阿字也非字義者抄前阿字也。
【律】法者。
【註】謂佛聲聞仙人諸天所說正法。
【律】波逸提。
【註】若共誦一說二三說若口授書授若不了了及非
人畜生並突吉羅若師不教言我說竟汝可說師吉
羅不犯者我說竟汝說一人誦竟一人書若同業同
誦或戲笑語獨語錯說彼此皆不犯也。
【疏】戒本五句一人二未具三共誦四經法五結罪相。
【疏】注解第三約就句義用顯持犯文相為六是非相
翻言句義者同誦偈也雖同聲齊誦表理無殊然於
化導師資義失故犯墮也同聲表義尚在憲章何況
抄前全闕訓禮句味字義各有同抄罪皆一科故不
勞解。
戒本第三須明三相言句義者如諸經偈頌一偈
半偈義意已足同誦無差故律舉諸惡莫作一偈
為例非句義者抄前輒誦文義不辨故云非也二
句味者一句之下即見理味律舉眼無常等為例
非句味同上三字義者字即文字字下有義如訓
釋等律舉阿那波遮那為例今時所誦密語之類
非亦如上文中初總示三是三非故為六矣言下
別釋第一對中初釋句義同抄兩犯憲章即犯科
句味下指餘兩對例同上解。
【疏】四言經法有戒闕文注解正引故絕疑網但列凡
聖所說說通真俗真有翳道之能故是所制僧祇中
縱餘人說佛印可者犯墮當文不了可用決之又善
見云一切三藏同誦得提若自撰集則無罪也。
第四句初點別本文闕今刪定戒例亦除之或恐
彼文寫脫文牒經法戒本亦無經字但下顯制凡
聖者即注中四人前二是聖後二即凡通真俗者
若論二諦佛亦通談今但通取出世理教為真若
佛所說詮理化物俱得名真自餘三人並通真俗
印可同真不者皆俗詮真之教開物示道同抄則
不顯故云翳也下引律論決通可知準此二文今
世疏論傳集多編入藏並非正犯。
【疏】注解第五辨相中一說者舉前句義非句義也二
說者舉前句味非句味也三說者舉前字義非字義
也隨字句多少一一結墮。
五中初科釋一二三謂初後次第非說之徧數隨
<pb n="96"/>
字句等者若據十誦隨一品一章一段各得墮此
中前二隨文句後一唯隨字即如鈔云此律但云
同誦不簡文句多少是也。
【疏】就不犯中開同業者非師資位故曲開耳。
不犯中同業者或同師受學或同業一經即如多
論二人俱經利並誦無犯然約相非宜故云曲開
也。
【律】七說麤罪戒。
【疏】說比丘麤罪戒七。
【疏】然出家僧眾理宜清顯美聲外流生人信敬今說
比丘麤惡罪事令俗聞知則於僧眾情生薄淡失彼
敬信崇重之心損壞不輕故所以制多論云為大護
佛法故向俗說罪令於佛法無信敬心寧破塔寺不
向未具說比丘惡若說則破法身。
第七制意中初敘合宜今下顯過多論下引證初
示制意寧下舉重以況破法身者彰過非輕。
【疏】七緣一是僧尼二初二兩篇罪三知犯四無僧法
開五向未具人說六言章了了七前人解。
犯緣中初局具戒二局二篇四有法開說。
【註】佛在羅閱城有波利婆沙摩那埵比丘在下行坐
六群比丘以所犯事向白衣說之有過者及餘比丘
皆慚比丘舉過佛故訶制。
【疏】就戒緣中以二篇相向俗說故同類皆慚故僧祇
中俗人譏偈出家已經久宜應修梵行童子戲不止
如何受人施。
戒緣中言二篇者點注行別住六夜人也引僧祇
偈因說致譏此為過本其詞切要讀者思之。
【律】若比丘知他（不知者開）有麤惡罪（四波羅夷僧伽婆尸沙也）向未受
大戒人說除僧羯磨波逸提。
【註】除麤罪以餘罪說者自說麤罪餘人罪一切吉羅
不犯者若不知若眾曾差若非麤想若白衣先已聞
者不犯。
【疏】戒本五句一犯人二知犯三向未具四除僧法五
結罪。
戒本分文第四除僧法者律因舍利弗為眾所差
於俗眾中說調達過舍利弗畏慎佛言眾僧差無
犯。
【疏】就解第二罪相中以初二篇同壞眾一麤故犯提
說下諸聚不能破壞但犯輕也所以不列偷蘭罪者
猶名含輕重若列蘭名謂輕亦提避濫不出如鈔也。
釋第二初科初辨諸篇重輕所下次明不出偷蘭
之意說上品蘭同上犯提中下但吉若依多論蘭
同下聚。
【疏】自說麤罪犯輕者希也說他數故自壞壞他又壞
俗信故重制也。
次科自說希者反下二過說他中言壞他者即犯
過人。
【律】八實得道向白衣說戒。
【疏】得道向未具說戒八。
【疏】多論二義大人法者功德覆藏諸惡發露今稱德
匿過是小人法二自顯聖德賢愚各異若有聞者偏
心專敬失本平等淨善之心。
第八制意中多論二義初即自失匿即隱也二是
損他賢愚異者相形比故。
【疏】五緣一內實得道除增上慢人二自言已證三向
未具人說四言了五聞解。
緣中第二自己證者此戒局制初果已去證真聖
人內凡已還無非大妄。
【疏】問此戒凡夫不犯聖人一制無染此教便成無用
答制聖為遮於凡後更說者定是凡夫故為護大妄
不令重犯。
問答中由制此戒凡聖顯然凡不敢說故云護大
妄也。
<pb n="97"/>
【註】佛在毗舍離以前大妄語緣集僧訶責已便制此
戒。
戒緣所敘無別犯人即大妄緣別立此教。
【律】若比丘向未受大戒人說過人法言我見是我知
是實者波逸提。
【註】並如上初篇若言業報若戲錯並不犯。
【疏】戒本五句一犯人二未具三說過人法四我見知
明證得五結罪餘可解。
釋戒本文所稱聖法犯不犯相大同前戒故云可
解。
【律】九獨與女人說法戒。
【疏】獨與女人說法戒九。
【疏】凡說法生善事須應時不請而說理無強授本無
信敬情懷奢慢脫因斯次致有過非不免譏謗清白
難拔又女人形礙福緣難遇一向不說無由生善於
法永隔長流苦海故聽限齊過則便犯。
第九制意中初敘制意有二一乖說法之儀二是
生譏之本又下次敘開意女人之報繫屬於他故
云形礙聽限齊者開中制也。
【疏】六緣成犯一是女人二知三不請四無有智俗人
男子五言了六過限犯。
具緣第三下不犯中開問義故第四即戒文所除
故。
【註】佛在舍衛迦留陀夷在姑前與兒婦耳語說法因
姑譏問比丘舉過佛因制斷後開五六語及有智男
過限說等。
緣起姑譏問者律中姑問婦言向比丘說何事耶
婦言與我說法姑言若說法者當高聲說令我等
聞云何耳中獨言耶乞食比丘聞舉過等由佛制
故諸女請說比丘畏慎佛開說五六語又諸比丘
復有畏慎心以無智男子便休不為女說佛言若
有智男聽過五六語說。
【律】若比丘與女人（如上）說法過五（色受想行識無我也）六語（眼耳鼻舌
身意無常也）除有智男子（解麤惡不麤惡事也）波逸提。
【註】若說不了吉羅若向非人畜生說過亦爾不犯者
若五六語有智男前過說若無有智男前問應答廣
說若授優婆夷五戒乃說五戒法與受八關齋說八
關齋法八聖道十不善法女人問義不解廣說並得。
【疏】戒本五句一人二女除異趣三過語四有智男子
五結罪。
【疏】就注解女人如上即同宿中女未命終者不同婬
觸女也戒本釋女中注文但云如上恐人濫用故須
簡別以婬觸二戒覺睡死壞並通犯故。
【疏】所言說法者俱非世中一夜樂說也謂所說法除
倒去執所以解中五陰無我六根無常也若汎論世
論雖多無罪故僧祇中說五語己願速盡苦者提願
安樂住無罪據此可類知也。
釋說法中初簡所說法非一夜說者如謝尚鎮牛
渚乘月泛舟與袁宏談論達旦此皆世論故曰俱
非除倒去執即出世之教故下引證願速盡苦犯
提者證法語也願安樂住無罪者證世論也。
【疏】注解有智者解麤惡語也如僧祇中互有盲聾二
人當一若男眠母女姊妹男子七歲若過七歲不解
好惡義味皆名無智餘如鈔說。
釋智男中初科初示有智如下簡無智後指鈔者
彼云中邊不同者不聽又云必是俗人出家人不
得以事同故正使僧集若多女無俗男者不得說
之。
【疏】問有請及男俱不說犯何故唯除男邪答已言除
男子不勞更除請若著請者疑謂有男須請得說。
次問中以二俱是開而除不除別答中即約遮疑
釋之亦可除男本有緣起自餘開通不可盡列。
【疏】開通云受五戒者謂三歸體也五戒法者謂說相
<pb n="98"/>
也八關齋者八戒也閉掩根門如世關之拒防餘可
知耳。
釋不犯中初明五戒即約體相以分戒法八戒但
釋名義體相同上分也。
【律】十掘地戒。
【疏】掘地戒十。
【疏】多論制掘地壞生有三益一不惱害眾生故出家
修慈宜愍物命制不掘壞離惱害故二為止誹謗故
三大護佛法故佛不制此二戒一切國王當使比丘
種種作役事務紛動廢修正業由佛制故國王息心
不復驅役得使比丘息心修道發智斷惑修成出益
豈非大護也。
第十制意中多論三意通示二戒初意謂草木生
地多物命故次意正符緣起三中初敘損由下彰
益。
【疏】論犯五緣一生地二作生想三自使掘四無淨語
五傷便犯。
具緣第四若作淨語則開無犯。
【註】佛在曠野城六群為佛修治講堂周帀自掘地長
者譏嫌不知正法斷他命根白佛因制後教人治講
堂言掘是置是長者重譏比丘舉過佛重制戒。
【疏】戒緣中治佛講堂尚被譏制況復餘事。
戒緣中特舉勝緣以況餘事注引譏云斷命根者
俗謂地有生性同有情故。
【律】若比丘自手掘。
【註】若用鋤钁椎打乃至指爪搯傷打杙入地地上然
火及有地想。
【律】地。
【註】若未掘若已掘地若四月被雨漬還如本。
【律】若教人掘者（若不教言看是知是突吉羅也）波逸提。
【註】下三眾吉羅下篇同此不犯者若語言知是看是
若曳材木若扶籬正若反塼石取牛屎取崩岸土若
鼠壤土除經行處土及屋內土若來往經行掃地不
故掘一切不犯。
【疏】戒本五句一犯人二自業三損境四教人五結罪。
【疏】就解第三地境中文分為二未掘地者天然生地
也已掘地中分二若經四月隨觸便犯二被雨漬謂
乍掘遇雨即與本同故僧祇中井池漬水瓶器著地
死土被雨使淨人知自作取得提還如本者釋上二
句四月約時被雨約緣地有生相故曰如本廣如鈔
引。
戒本第三初分文示相未掘可解已掘四月但取
經時不必待雨久乍兩掘並據露處故下引僧祇
文獨證乍掘還下點文下指鈔者彼引十誦頹墻
土石底蟻封土掘得吉羅赭土墡土生石黑砂鹽
地一切不犯等。
【疏】注中看是知是沙門淨法。
第四中若語令掘壞則成教他名不淨語開作此
法使人無犯故名淨也注文結吉止口違教及後
掘時正犯當戒。
【疏】就結罪相多論云使僧尼令掘作知淨語亦提三
眾不作淨語吉羅不為三寶利益緣自掘壞者亦吉。
第五初科犯中多論初明大僧使僧尼提者法是
人非作法不成故次明三眾犯相有二初不作淨
語不下二無緣輒掘以下三眾有緣開故。
【疏】四分開中反塼石曳材木皆不犯僧祇犯者俱有
心也然律開文緩而義急也故一切通開不故掘也。
不犯中初科初牒文僧祇下示異彼云轉石掃地
曳木等欲使地平意傷如蚊脚一切墮欲使意傷
即是有心顯上四分據無心耳然下會通一切通
開是緩不得故掘即急是則彼律無心不犯今宗
故心亦犯。
【疏】據此是知地在屋內有人不掘何以文中列屋內
<pb n="99"/>
土即自解云此死浮土也若使除屋內土即得掘屋
內地文云除崩岸土亦得掘崩岸地準知僧祇露處
死土屋中自掘藏物者得。
次科分三初準文言據此者指不犯中屋內文也
有下次引他解初句示彼所行何下引彼所釋初
徵釋若下例難準下三今師準決此即僧祇不犯
文也。
【律】十一壞生種戒。
【疏】壞生種戒十一。
【疏】制意犯緣略同前戒。
十一壞字音怪毀也前引多論合敘二戒制意犯
緣不別故此指同緣起無別犯人即前二房因立
此制。
【註】佛在曠野城集僧告言有一比丘修治屋舍而自
斫樹非沙門法訶責制戒。
【律】若比丘壞（若斫截墮落並名為壞也）鬼神（非人是也）村。
【註】一切草木是鬼畜所依村有五種根種枝種節種
覆羅種子子種。
【律】波逸提。
【註】若生生想自斷教他斷自炒煑若教人並墮生疑
者吉羅草木七種色自壞教他壞者墮生疑及想吉
羅若釘杙著生草樹上若以火等並墮若斷多分生
草木者墮斷半乾生者及不言知是看是一切吉羅
不犯者若言看是知是若斷乾枯草木若於生草木
上曳材曳竹正籬障撥塹石取牛屎若生草覆道以
杖遮開若以瓦石拄之而斷傷草木若除經行地土
若掃經行地若以杖築地而誤撥生草斷者無犯。
【疏】戒本五句初人二壞三鬼神四村境五結犯。
【疏】注解第三非人者緣斫神樹即為戒本。
戒本第三即據緣釋如注可見。
【疏】所以名草木等以為村者十誦蚊蟻諸蟲以之為
舍四分云神所依止如在聚落故云村也村有五種
文中列之言覆羅者根假節生如芹竹等。
第四初徵問十下引釋兩文各解十誦猶踈釋注
五村根種（如薑芋之類）枝種（如柳榴類）節種（如藕蔗類）子子種（如五
穀等）此四可識文中不解覆羅梵語翻為雜種芹字
音勤即水菜也竹亦同之且舉二物以示雜相故
云等也。
【疏】就解辨相中分二初生生想下謂五生種就地離
地皆墮二草木七種色下謂五生想就地犯墮離地
色未改者吉羅。
第五中有二初段五生種即如上列次段七色者
青黃赤白黑紫縹（淺青色也）五生想者對上生種合云
生相傳文誤也。
【疏】餘事相繁閙不可具顯尋鈔比用大助言語也。
指略中令尋鈔者今略引之彼云十誦一時壞五
種子五提（謂五般種子不隨多少也）此律一業壞多種隨多少
結（謂一作犯同時壞多種）乃至前戒令淨人掘隨掘隨墮不
同僧祇取前事止等助言語者資講說也。
【律】十二餘語惱觸戒。
【疏】身口綺戒十二。
【疏】凡身口業綺微而難制雖過不至重惱眾不輕事
須眾僧作法訶制後仍不止違法制罪。
十二制意初示業相由心掉逸事非損惱故云難
制雖下明立法後下明制犯。
【疏】論犯五緣一是身口綺二數作不止三僧白訶制
四如法召問五更違便犯。
具緣中身口別犯兩戒一制緣相無異所以合列。
【疏】口業綺者名作異語身業綺者名作觸惱兩緣未
白隨作犯吉白制後犯違制故提同違制故兩戒合
制成實云雖是實語以非時故無利益故言義無本
煩惱心說皆名綺語。
釋名中初科初釋二名兩下示犯相同下明合制
<pb n="100"/>
成論下示同類口綺言非時者不宜說也言無利
者不稱機也無本者不稽實也煩惱心者非利他也。
【疏】問餘三口業直作即犯不待僧制者答彼之三過
一正相違二損處重所以隨犯綺語反前要違僧制
方始制墮。
問答中初問口四犯相不同答中初示餘三直犯
次明綺語須制若論綺語亦具違損兩義但不如
餘三過狀麤著故云反前也。
【疏】問此戒白竟未犯更作便犯一切諫戒諫竟即犯
者何答此謂惱僧故作制約白竟未違要作違制方
結其犯就結犯相與諫不同。
次問中此與諫戒違法是同結犯兩異故答中初
明綺語若不更作即是順制故白竟未違就下次
明諫戒為諫作法法竟不捨即是相違故不待更
作。
【註】佛在拘睒毗國闡陀比丘犯罪餘比丘問以餘事
答以過白佛便訶已作餘語白後便惱僧喚來不來
乃至不應語而語以過白佛訶已作觸惱白因此故
制也。
【疏】就戒緣中初語違僧後來不來是觸惱相也文中
列語為表身乖也。
釋緣中初牒釋文下簡濫以身綺中云不應語而
語等故。
【律】若比丘妄作餘語。
【註】僧未白前作餘語者汝向誰說為說何事為論何
理為我說為餘人說我不見此罪者一切吉羅若作
白已如是語者犯墮也。
【律】惱他者。
【註】如前緣中乃至不應語而語一切吉羅白已作者
波逸提也。
【律】波逸提。
【註】若上座喚不來吉羅不犯者重聽不解前語有參
錯汝向誰說乃至我不見此罪若作非法無利益羯
磨不與和合喚來不來若為作非法羯磨若不欲知
教言莫來便來若一坐食若不作餘食法食若病喚
起不起命梵等難教莫起便起若惡心問不與說若
作非法事便訶語者若小語若錯說一切不犯。
【疏】戒本四句注解大分明。
戒本示文中一人二餘語即口綺三惱他即身綺
四結罪可知。
【疏】就不犯中若一坐食不作餘食法者以前境既足
起壞威儀已食一口無義輒起起即兩坐又作餘食
法乖頭陀相故開合起應不起也。
釋不犯中初科以二種頭陀相似身綺故須顯示
初示行相起即下次明開意問此二頭陀何以分
之答不作餘法猶噉小食一坐食者絕無餘噉。
【疏】古師解足食不用僧祇一坐食正起隨更食不作
餘食法我噉未足此非正量出在意言可依四分誠
文僧祇明決也下更解也。
斥古中初標口所執僧祇明足約一坐為言彼取
飽足故云不用僧祇正起等者出彼所見此下斥
非顯正四分誠文即今不犯下云四分有文散在
開通是也僧祇明決下云僧祇善見護八遮相極
大分明等（八遮如後）注云無利益羯磨由是非法不濟
前事故。記四上之一

<sarticle>四分律含注戒本疏行宗記四上之二</sarticle>

【律】十三嫌罵知事戒。
【疏】嫌罵知事戒十三。
【疏】凡僧事是難分處非易故簡備德如法經理宜應
贊美令彼勤營反懷忿恚發言嫌罵令彼生惱廢闕
僧事損壞不輕。
<pb n="101"/>
十三制意中初敘事重分處謂出納分物差請等
事備德謂不愛恚知可不可等五種德也宜下明
所應反下示非所應。
【疏】六緣一是羯磨僧差人二知是三如法經營無恚
癡意四說嫌罵語五言了六聞見互知。
列緣第一羯磨差者今時口請罵但犯吉第三即
明知事須具實德。
【疏】問與前罵戒何異而重明者答有四異一前是汎
僧此僧知事二前戒不問虗實此說緣不犯三罵詞
不同如文所列四前非知事見聞互離者輕此敬護
重互離犯提嫌罵兩戒同惱知事不殊故合制也。
問答中初辨異有四二云此戒說實不犯如下開
通三指如文前約族姓行業伎術等罵今云有愛
等罵四中敬護重者由是僧差不可輕慢嫌罵下
次示單雙前唯制罵此戒兼嫌故云合制。
【註】經在羅閱城沓婆摩比丘僧差知事慈地比丘齊
眼見處譏嫌之以過白佛便訶制戒後便於聞處罵
以過重白佛便乘前重制。
【疏】就戒緣中初就見不聞處起瞋後就聞不見處起
罵以為戒本兩字緣也。
戒緣中初分示以下合文兩字即嫌罵也。
【律】若比丘嫌（謂面見不聞處言有愛恚怖癡也）罵（背面耳聞於不見處而設罵也）波
逸提。
【註】若不受上座教嫌罵吉羅不犯者實有事恐後悔
恨語令如法發露便言有愛等若戲錯說者並不犯。
【疏】戒本四句一犯人二嫌三罵四犯餘文相引鈔並
可解。
戒本初分文餘下指廣辨相注云不受教吉者嫌
罵事同所對境別故。
【律】十四露地敷僧物戒。
【疏】露地敷僧物戒十四。
【疏】凡僧物利重宜應掌護然人情智狹度非弘遠私
己專愛眾則惰慢是故多論有三義故四方僧物篤
信所捨供僧受用利益事廣理宜掌護使資身行道
得安樂故二物是信施同心愛惜常有受用令長信
敬故三用竟即舉僧物不壞令受用福反資施主善
根成就故。
十四制意中初敘所宜十方受用三世相續故云
利重然下二出情過是下三引文示論中三義初
掌護意二愛惜意三藏舉意初是益己後二利他。
【疏】六緣一常住敷具二知是僧物三露處四自使人
敷五自使人不舉六出門犯。
列緣第五合云不自舉不使人舉對戒本文則知
語倒。
【註】佛在舍衛長者請僧十七群比丘取僧坐具露敷
經行望食時到不收往食為風塵坌蟲鳥壞汙以過
白佛訶已制戒。
戒緣云露敷經行者即用敷具藉經行地。
【律】若比丘取僧（眾僧物為僧屬僧三種也）繩牀（有五種旋脚直脚曲脚入梐無脚）
木牀（亦如上說）若臥具（或用坐或用臥）坐褥（擬常用坐）露地敷若教人
敷捨去不自舉不教人舉波逸提。
【註】彼以僧物付知事云我今付授汝守護看若都無
人當舉屏處若無屏處必知無壞當持麤者覆好者
上若即時還便應隨雨中疾及時還者應往也彼次
第作如是方便應去若不作者初出門墮若方便還
悔一切吉羅若二人同坐下座應収不者犯二罪上
座犯一墮若俱不收二俱墮餘牀踞牀机等不收及
臥具表裏一切吉羅若露敷僧物而入房思惟吉羅
不犯者僧物露敷去時語舊住人摩摩帝經營人令
知如上方便一切不犯。
【疏】戒本四句一人二僧物三露地四捨去下結犯。
【疏】解僧物中三種如上迴僧物中但取已捨與僧者
餘但犯輕。
<pb n="102"/>
戒本第二注列三物不分輕重故須簡之第三犯
提上二但吉文中注釋二牀各有五種旋脚者如
世轉關交牀之類入梐者如脫脚牀隨用即入餘
三可解經中牀敷四物隨一成犯非謂具四。
【疏】就辨相中初明方便委囑之相即釋戒本自他舉
文若不作下乖教故結就二人同坐下座兩罪者一
非威儀令上座攻二當戒餘可解耳。
第四句中初分文就下釋後段注中上二句上下
互去意擬他收下座使上故兼二罪如疏示之後
俱不收者謂不前不後同時捨去非相擬待故各
一罪注云雨中疾還者此約往時作意也摩摩帝
梵語即知事人。
【律】十五覆處敷僧物戒。
【疏】覆處敷僧物戒十五。
【疏】制意同前。
十五僧物雖同覆露事別故分兩戒。
【疏】六緣成犯一僧物二知是三屏處四己受用五去
不舉六過限犯。
犯緣第六過限有二如下自明。
【疏】所以離者一屏露異二得罪時異露則出門屏則
出界決意絕還如上出界若暫非永過三夜犯三開
緣不同露則兩相緩急屏則開於二夜。
辨離中三別二得罪者此由物壞遲疾不同故分
制限露唯出門屏分永暫如文可知三中露開緩
急者緩即囑付等急即雨中還。
【註】佛在舍衛客比丘在邊房敷臥具宿不語便去臥
具爛壞蟲嚙色變見過白佛因制此戒。
【律】若比丘僧房中敷僧臥具（謂繩牀木牀臥褥坐具枕地敷下至臥氈）若
自敷若教人敷若坐若臥去時不自舉不教人舉。
【註】彼應語舊住比丘言與我牢舉若無人不畏失當
移牀離壁高榰牀脚持枕褥臥具置裏以餘麤者重
覆若恐壞敗取臥具等置衣架上豎牀而去若不如
是出界墮罪欲去還悔吉羅若即還二宿在界外第
二宿明相未出不自往不遣使掌護者犯墮。
【律】波逸提。
【註】不犯中如上方便已在界外水陸道斷命梵等緣
者開。
【疏】戒本四句同上辨相文易明也。
別釋中初指戒文辨下點注不犯云水陸道斷等
此通三夜返故有難緣開前戒出門犯無故文不
列。
【律】十六強敷坐戒。
【疏】強敷坐戒十六。
【疏】凡物有限事局彼此情通則彼為我有意隔則事
論進不然知他得住處意不籌量輙於中間強敷臥
具共相逼斥非出家之儀故制。
十六制意中初明物有所主情下明人心通塞可
者與之故進不可者拒之故否然下正敘制意斥
即訓逐。
【疏】五緣成犯一先借住處安止已定二知先住三作
惱意四強於中敷五隨所臥皆犯。
【註】佛在舍衛六群十七群同道行至無住處十七群
自求住處彼六群知求得宿處強在中間敷臥具宿
比丘以過白佛因制此戒。
戒緣云無住處者明無僧寺寄止俗舍。
【律】若比丘知（不知者開）先比丘住處後來強於中間（若頭邊若
脚邊若兩脇邊）敷臥具（草敷葉敷下至地敷臥氈）止宿念言彼若嫌迮者
自當避我去作如是因緣非餘非威儀波逸提。
【註】謂隨轉側脇著牀結墮不犯者先不知若語已住
先與開間若間寬廣不相妨閡若親舊人教言但敷
我自語主若倒地若病轉側墮上若力勢所持若被
繫閉命梵二難並不犯。
【疏】戒本五句一犯人二知三後來強敷四念言下作
<pb n="103"/>
惱意五結罪。
戒本分文可解。
【疏】作是因緣非餘者非餘不犯將不犯以望犯不犯
是犯義餘但以不依不犯故相逼惱非是威儀何得
不犯。
釋非餘中餘即是外不犯在於犯外即非不犯顯
是正犯初牒示將下明餘義但下合文釋。
【律】十七牽他出房戒。
【疏】牽比丘出房戒十七。
【疏】然四方僧房眾人共有理無偏局義須通贍雖先
料理安止已定後來同徒宜共受用今乃內懷瞋恚
強牽他出自壞惱他諍競之本損處非輕故制。
十七制意中初明眾物理通合與同住贍猶給也
今下次敘過顯制文闕犯緣或同前戒或是寫脫
今準鈔云一是僧春冬房（夏房入已牽出犯吉二先安止定
三作惱亂意四牽出犯。
【註】佛在舍衛六群十七群同道行至小住處十七群
於先入寺掃灑令淨六群知得好處驅起牽出比丘
以過白佛便制此戒。
【疏】就戒緣中因先強敷佛制與罪由是俗家此僧寺
中理依位夏所以牽出。
釋緣起云僧寺等者即明六群恃己之意位夏語
倒。
【律】若比丘瞋他比丘不喜僧房舍中若自牽出教他
牽出。
【註】若自作教人牽隨所牽多少隨出房隨犯若牽多
人出一戶若牽一人出多戶皆犯多墮若一人出一
戶一墮若持多物出若擲著戶外閉他戶外皆突吉
羅。
【律】波逸提。
【註】不犯者無恚心隨次出若遣未受具出若破戒見
威儀及為舉𢷤因此故命梵難驅出者並開。
【疏】戒本四句一人二內瞋三是僧坊私不犯四牽出
結罪。
戒本第三唯局眾房餘並不犯。
【疏】就解成犯相中相從就多結者欲止惡法令斷也
今封著者多守房鎖戶本不許入牽出希耳。
釋犯中初明結多罪之意今下次示末世稀犯注
中持擲他物出戶外者意使彼出故。
【疏】就開通中問前戒開親不簡淨穢此局淨行不除
親者答前戒俗家屬先借者親友無強故開非僧住
處不簡染淨此是僧房淨有住義惡戒之人無分驅
出不犯戒也。
不犯問中前戒開親舊人不列破戒見等此戒反
前故徵其意答中初釋前戒開親通穢此下次釋
今戒止明簡淨不示開親今謂僧舍處非屬己復
是親友必無牽義故不在開。
【律】十八坐脫脚牀戒。
【疏】坐脫脚牀戒十八。
【疏】凡事宜審諦危嶮須慎重屋薄覆牀又脚脫放身
坐臥容有墜墮傷於下人惱處不輕故制。
十八制意中即據緣起以敘教制薄覆謂閣板不
固放身謂肆意而坐。
【疏】四緣一重屋二又薄覆三牀脚欲脫四坐臥便犯。
【註】佛在舍衛比丘在重屋上住坐脫脚牀脚脫墮比
丘上壞身出血仰面恚罵比丘舉過佛訶而制。
【律】若比丘若房（謂僧房若私房）若重閣上（謂立頭不至上）脫脚繩牀
若木牀（脫脚者脚入梐）若坐若臥者（隨脇著牀隨轉側也）波逸提。
【註】除脫脚牀已若在獨坐牀或一板牀俗牀一切吉
羅不犯者若坐旋脚直脚曲脚無脚若牀支大若脫
脚牀安細腰若重屋板覆刻木作華覆若厚覆若板
牀坐若脫牀脚坐者並開。
【疏】戒本四句一人二房重屋三是脚脫牀四坐臥犯。
<pb n="104"/>
【疏】解脚入䏶者明將脫不久也。
戒本第三中將脫者謂脚動搖故入於梐。
【疏】戒本通坐廣解唯臥毗尼教相三處觀量緣起但
坐戒本通臥辨相唯制脇著牀而脚脫故知坐臥皆
有犯也。
第四中初牒示毗下會通緣起辨相各一戒本兼
二故下準判注不犯中牀脚安細腰者即紐鎖等
若重屋板覆此句總標刻華及厚別顯兩相即反
戒文薄覆故不犯也。
【律】十九用蟲水戒。
【疏】用蟲水戒十九。
【疏】凡慈濟物命道之正要知水有蟲而故受用特損
物命違其慈道苟存自營所存無理光師所云重己
所輕輕他所重深乖慈惻故須急制。
十九制意中初明比丘行本河沙諸佛由慈成道
菩薩輟己利他歷劫忘倦二乘非不兼濟望上不
彰故云正要也至於儒宗君子猶懷惻隱之心博
施濟眾推愛及物況出家勝士反行殺害實非所
宜聞者深誡知下敘過初明自他兩損苟存自營
謂害他利己是無理也光師下引示己所輕者謂
身外受用他所重者即蟲之性命。
【疏】四緣一是蟲水二知有蟲三不作漉法四隨用犯。
列緣第三漉則非犯。
【疏】慈救之心如來本意損害為貴凡俗所重是以世
尊隨病設治初約非情則掘壞通制後約生育隨病
多立人畜兩戒計攝已周今之喜犯就飲用結深見
物機是稱大聖如多論說故今五眾多無漉具行住
飲用無思傷損此而號道未見其通鈔中廣引。
敘誡中初通敘聖凡心異是下別示機教不同大
分二別初明非情掘壞二戒還存護命後下次明
有情則有四戒一殺人二殺畜三用蟲水四飲蟲
水深下歎教主如多論者彼云此殺生戒凡有四
戒此最先結既不得用蟲水便取飲之由制不得
便故斷畜命既制不得便奪人命由善知機故彰
聖號今下傷末學既號道人不置漉具反無慈念
則非有道故云未通下指鈔者彼云僧祇蟲細者
三重漉猶有者捨去若用水者日日諦視無蟲便
用五分蟲者漉囊所得肉眼所見無漉囊不得行
半由旬等又二衣中云物雖輕小所為極大出家
慈濟厥意在此今上品高行尚飲用蟲水況諸不
肖焉可言哉。
【註】佛在拘睒毗闡陀起屋蟲水和泥教人和長者見
嫌無有正法害眾生命比丘舉過佛因制戒。
【律】若比丘知（不知不犯）水有蟲若澆泥若草若教人澆者。
【註】若以草土擲蟲水中若蟲酪漿清酪漿若酢以澆
泥草一切皆墮教人亦同。
【律】披逸提。
【註】不犯者不知有蟲作無蟲想若蟲大以手動水令
蟲去若漉水灑地若教人漉者一切無犯。
【疏】戒本四句一人二知三有蟲所損境四若澆泥下
明犯。
【疏】就辨相中具二或以草土就蟲水和或以蟲水澆
於草土縱有池流大水雖不作泥而以草土擲中隨
以蟲魚皆犯墮罪此不就損命中制是深防制若彼
命斷自依畜戒正得一墮餘文相可知。
戒本第四中初明犯相有二前明因作水土互投
縱下次明非作等閑擲物隨下次明結犯初明當
戒隨境多少此下次對後殺畜結犯不同餘下三
示略即不犯等文尋之可見。
【律】二十覆屋過限戒。
【疏】覆屋過限戒二十。
【疏】凡物有限事成為要貪不知量重覆不已令屋崩
倒損功費力不長信施故所以制。
<pb n="105"/>
二十制意中初明合宜貪下次敘過相即本緣起
如注所引。
【疏】四緣成犯一自為己二使人覆三至三節未竟不
離見聞處四三節竟犯。
列緣第三言三節者或云三重如世茆庵或云三
行如蓋瓦屋未詳西土覆屋之相不可定約。
【疏】問何故有看覆無自覆者答不看房成有受用義
自覆招譏重故不許用也或可從緣起說由使人作
因即制戒。
問中此制指授看覆成犯不制自覆故問通之答
有二意文相可解。
【疏】多論此房是十三中大房三十萬錢作成即崩施
主生惱比丘為說房雖崩壞功德已成未壞之時佛
到此房即是無上福田之所受用尋後有一新受戒
比丘入中若起房閣嚴若須彌持戒暫用已畢施恩
以戒背世俗法房舍四事是世間法故。
引緣中初指本緣房崩主惱十三中大房即有主
房若據四分因斫神樹為緣與此不同三十萬者
十千為萬即三百千比丘下次明比丘開解之詞
前明佛曾受用尋下後明新戒受用戒背世俗者
無漏勝法聖道本基勝世法故。
【註】佛在拘睒毗闡陀起房重覆不止屋便摧破居士
嫌言檀越雖與受者應知足比丘舉過佛因制戒。
【律】若比丘作大房舍（多用財物）戶扉牕牖及餘莊飾具（刻鏤
彩書）指授覆苫（有二種縱覆橫覆也）齊二三節若過者。
【註】彼比丘指授三節未竟當至不見聞處若不至不
見聞處三節竟墮。
【律】波逸提。
【註】若互捨見聞處吉羅不犯者如上指授離遠者開。
【疏】戒本四句一人二房舍已下作之方法三指授下
開成持相四若過下違教結罪。
戒本第三苫字失廉反覆屋草也。
【疏】然三節相律論互談至於事實亦可披據故多論
云作房三品上中下覆各自有限若中下房用上法
覆以鎮重故隨用草作一一皆提五分若以草瓦版
覆母論泥故崩伽論若以草版鳥翅覆者過限不犯
亦以輕耳及作房時商度基陛材具方可覆之如多
論也。
三中初生起故下引示多論三品隨其房屋費用
厚薄以分階位中下上覆即為過限五分已下並
出物體不同之相伽論草板不犯與上諸文相違
故以物輕通之及下次明籌量用與方便下指多
論如二房中。
【律】二十一輒教授尼戒。
【疏】僧不差輒教尼戒二十一。
【疏】制意有五。
【疏】初尼來請法意大愛道眾為順敬法咨稟疑滯如說
奉行然尼女弱闕於游學迷於理行真為面牆故須
半月求師請法二佛勅比丘聽往意如來大慈簡唯
有德慈悲訓誨開曉彼懷令生解行率成道益所請
別僧前為尼眾若開強往彼此寂靜無多勞動若論
受戒反前是難不開僧往三制具德意自非深閑戒
律行同水玉詞清理詣備德兼物者孰能化眾匡道
有人專直淺識不閑進不自迷教旨何能導物或雖
少知行不依法進止施為動乖儀式自溺長津安能
濟拔由斯諸緣須具德行四制僧差意雖有德行屏
去有濫任僧簡遣備德方進藉眾威嚴通行風化受
者殷重終獲道益五制戒意者專任自由不蒙僧命
輙往教授濫行儀式乖軌導方失風靡化輕法自尊
未成弘闡損壞既重何得不約。
二十一制意中初意為二初敘尼希法大愛道者
即佛姨母起教之人順敬法者即八敬中制依僧
布薩然下次明須請之意迷理行者理是所證行
<pb n="106"/>
是所修二並教詮非學不曉故云迷也面牆出論
語喻無所見二聽往中初正敘聽意簡有德者如
後所列率猶用也所下遮疑有二初疑尼須來學
何以令僧往教強字上聲師訓之儀理非當往故
云強也若論下次疑受戒何不同之以汎爾教授
別人可往納體事重復須大眾故云難也三意中
初示如法合往自非下四句總後十德初句攝二
三四次句攝初及九第三句攝五及八第四句攝
六七與十有下次簡非法初至導物反上初句即
無解也或下至濟拔反前次句謂無行也既無解
行豈能說法備德者乎文中不反義可見矣由下
三結示四制差中二意初為能教有濫藉下二為
所教易化傳訓無壅故曰通行如風偃草故云風
化五中專下四句反前初意乖下二句反前次意
靡即順也輕下結過顯制不取僧命故云輕法輒
為師訓即是自尊。
【疏】論犯五緣一佛開說法八教二制白二差三不蒙
僧命往集尼眾即簡別房別說不犯四說法八敬五
隨說墮。
列緣第二制白二者文云大德僧聽若僧時到僧
忍聽差某甲比丘教授比丘尼白如是（羯磨準知）。
【註】佛在舍衛大愛道尼來請教授佛令差往僧次般
陀往彼說法六群次往向說世論愛道白佛便羯磨
差而制戒也。
【疏】就緣起中初明尼請二令僧次差往三六群為說
世論過起之由四白佛下羯磨備德。
戒緣中說世論者律明但說王者論人民論軍馬
等論是也。
【疏】問愛道來請止論比丘何不請佛答請佛教授有
二種過一違八敬教教中令問僧故二違誓受心若
請僧者翻前兩失。
初問答中初明請佛二過並是違敬但上違敬法
下違受心以本從八敬而獲體故若下次明請僧
兩得有本作請佛者文誤。
【疏】若爾八敬之中佛已制尼半月往僧愛道何故乃
求佛者答尼雖蒙制僧未奉勅故來請佛勅僧往教。
難中由愛道尼從佛求請既制依僧不當求佛釋
文可解。
【疏】問佛不自教者答有多過一是狹過不通三洲二
少過止佛一人三是短過不通萬代比丘作者翻成
三益。
次問答中初明佛教之過後明僧教之益翻三益
者廣多長也。
【疏】就羯磨差中須具十德一具持戒行二者多聞三
誦二部戒本利四決斷無疑五善能說法六族姓出
家七顏貌端正八堪為尼說法令尼歡喜九非為佛
出家被三法衣而犯重法十二十夏若過不具斯十
皆不成差故略分別也。
差人中初列十德一九五八名似相濫並前通後
別分之可解又八及十局在教尼名為別德餘皆
通德不下簡非此但依律單列名數未暇廣釋故
云略也。
【律】若比丘僧（一說戒一羯磨）不差（不於僧中白二羯磨）教授（八不可違法律具出
文）比丘尼者波逸提。
【註】若於說戒時座上問答已若僧差若隨尼請彼比
丘剋時到尼亦剋時迎若違俱犯吉羅若聞來者當
出半由旬迎供給所須不者吉羅若僧不差非教授
日與說八不違法吉羅若不差與說法者墮若僧病
不和合眾不滿應遣人禮拜問訊尼眾病等亦遣禮
拜問訊若不吉羅比丘尼等二眾吉羅不犯者比丘
尼眾如上方便已而為水陸道斷諸難不容禮拜問
訊者並開。
【疏】戒本五句一人二僧三不差四教授五結罪。
<pb n="107"/>
【疏】就解第四八敬之文指於律本恐好事者未見前
後故略為三門初制意列相二敬之次第三得罪輕
重。
戒本第四初標中云指律本者點注略也恐好事
者樂法人也。
【疏】就初制者凡體無貴賤有道則尊法式軌要非僧
不具敬法重人事須致敬敬而為言觸途皆是但此
八種攝尼偏要故別制之審能修行戒淨法住故善
見云由度尼故正法減半若行八敬還滿千年法由
人弘其義不昧矣。
制意中二初通敘僧德有道具法故須致敬敬而
下二正顯八敬又為三節初正明故下引證此即
阿難初請度尼如來許度之語法下結告。
【疏】次列名中初百歲尼禮初夏僧二不得罵僧三不
應舉僧四受具僧中五懺殘兩眾六半月請法七安
居八自恣並須依僧。
列名可見。
【疏】二明次第者法不自顯開導在人是以初三明遵
僧也人尊由法故次四五明所遵法法由請得是故
下三明稟悔也。
明次第中初科三位次第相生且約總分隨一位
中復有次第如下別論悔字誤合作誨下同。
【疏】就初位中身業慢麤所以先明口業過微故須後
說說語二中違法惱深順法舉微故列前後或可希
數而言也。
別示中初科分二一身二口禮敬是身罵舉並口
身麤故先口微故後說語下復簡口二有兩釋初
惱分深淺二過有希數。
【疏】就遵法中初受根本次悔枝條。
遵法中由受生犯次第可知。
【疏】就稟悔中汎明儀法必由啟請故初明教誡也依
法起行故有安居自恣相次而來至時加語閏色而
道助成光衍也。
稟誨中初正明次第請教在先依行故後又夏安
居竟乃行自恣故云相次來也至下囑後增加光
謂光揚衍即流行。
【疏】次三明罪就中一四六三皆犯提罪如尼戒中第
二敬中罵謗不定或殘提吉第三舉罪說過犯提遮
舉但吉第五殘悔不來僧懺止犯吉羅餘可解也。
三明罪中初明三法犯提第二罵謗義同故參明
之律云不得罵比丘不得誹謗等文標三罪謗通
三篇如前所配罵止有二惡法得提善法但吉第
三舉罪中說過提者律出舉相云汝所作爾汝所
作不爾及不得作自言遮舉吉者律云遮他覔罪
（謂他舉罪遮不令作）及遮他說戒自恣第五吉者應是事稀
餘下即指安居自恣二並犯提。
【疏】就結罪中初明廣教授相律論大明斯法滅矣但
行略者猶無威儀。
第五句初明廣法指如律論論即善見總括律文
大要有五一尼眾遣使二至寺憑僧三對眾為請
四僧作法差五至時當往但下次示略法者由無
德人但傳上座誡勑而已委在鈔中須者尋取猶
無儀者業疏云以見不學識者年高座首動無法
則令空遣尼還曾不對答識者齊恥等注中供給
所須者律云安置坐處辦洗浴具辦粥種種飲食
等又僧病等緣禮拜問訊亦同略法。
【疏】文中非教授日者四分無文僧祇廣列八法一非
時即日暮夜分也二非處謂隱露處也三過時謂二
十九三十日十四十五日也四時未至無問黑白中
間十日當往餘者為非日餘四略之。
釋日非中僧祇八非正取三四以顯非相謂黑白
兩半各有十日得往白半初四至十三黑半十九
至二十八並以後兩日為過時前三日為時未至
<pb n="108"/>
前後皆名非時也餘四略者今引續之五尼僧不
和合不應教誡六不得偏教應一切和合已教七
不應長句說法如難陀說至日暮八須迎逆不迎
得吉。
【疏】如昔人解日非八敬同犯吉羅不差說法俱犯墮
罪二提兩吉也。
斥古中古師據文如注所引前是兩吉後即二提。
【疏】今解說法八敬無別輕重故戒本云教授者提廣
解說法者提故知義一也結吉羅者但日非耳結墮
罪者但不差耳說法八敬因之即列文無言耳結成
之相明知但指輒往不差也。
今解中初定兩相無別戒本教授即是八敬廣解
說法如注自引結吉下釋通注中結犯之意故知
差已日非則說法八敬竝吉不差輒往二竝犯提
律文但結日非不差二罪因而互列故令妄解文
無言者謂戒本中不明說法八敬故結成相者謂
戒本結犯承上不差而結則知犯墮止由不差今
更作句以定罪相一不差日如單犯一提二受差
日非唯犯一吉不差日非雙結提吉說法八敬教
示不殊有何義故而分輕重決知非矣。
【疏】尼結吉者非輙教僧罪也蓋是不被尼差輙教授
耳尼二眾亦不蒙大尼差遣輙往僧寺禮拜問訊故
也。
釋尼犯中初明大尼輙教授者謂輙自往請次下
二眾義無不差輙請之義故但有輙禮拜等不犯
中但開尼眾不請之罪。
【律】二十二為尼說法至暮戒。
【疏】為尼說法至日暮戒二十二。
【疏】凡僧尼有別居不同處大士舉動須避譏涉外生
信敬內增道望今日暮同聚致外情疑容自壞行過
深則制。
二十二制意中初敘所應依之則自他兩益今下
次明不應違之則彼此俱損反損成益故所以制。
【疏】論犯六緣一是僧差二尼眾來集三教授說法四
至暮昏五自知六說不止犯。
犯緣中初是僧差若僧不差自犯前戒。
【註】佛在舍衛難陀僧差教授尼已默然而住愛道重
請說至日暮尼出祇桓城壍中宿為俗所譏比丘白
佛佛便訶制。
【疏】就戒緣中初令尼來僧寺說法因過而制令往尼
寺四分無文可尋諸部余曾目見老昏忘去。
緣起中以西國僧居城外尼依城內日暮城閉奔
還不及故宿壍中諸俗譏云沙門釋子無有慚耻
無清淨行竟夜與尼共宿晝便放還等指諸部者
即善見云初為女人根鈍故盡聽往僧寺教授為
人譏故次開五人往猶譏始聽僧往尼寺若作此
釋甚有相妨前輙教中備明差往若是初開不應
後列若在前者復曾被差進退難定來學請詳下
示遺忘以警後來。
【律】若比丘為僧差（一教授一羯磨）教授（眾僧中差白二羯磨）比丘尼乃
至日暮者。
【註】彼為僧差教授尼日未暮當還除教授若受經若
誦經若問若以餘事乃至日暮除尼若為婦女餘人
受經等至暮一切突吉羅也。
【律】波逸提。
【註】尼等吉羅不犯者教授尼至日未暮便休除婦女
已為餘人若船濟處說法尼自聽者若與估客夜說
法若尼寺中若因人請值說便聽者開。
【疏】戒本四句一人二僧差三教四乃至日暮下結罪。
戒本第二句注云一教授等者律云眾僧中差白
二羯磨然與前戒異者前是不差通指二法此既
已差別據一法。
【疏】廣釋中除教授已餘誦受經至暮同譏如何輕者
<pb n="109"/>
以教授僧集尼眾易故重自餘別請尼之來去無攝
法故輕也。
第四中初徵問以下釋通初明教授重是眾法故
自下次明餘輕別人請故注不犯中未日暮者無
犯明不犯除婦女者即餘男子無譏疑也若船濟
下四種三並因聽非專為尼第三尼寺中者處無
非故因人請者寫倒合作因請人律云說戒日來
請教授人值說便聽是也。
【律】二十三譏訶教授者戒。
【疏】譏訶教尼人戒二十三。
【疏】然備德被差慈心教授情存為法不希厚味今見
他獲利內生嫉妬發言譏訶惱亂賢善脫由斯敗事
絕兼濟損處非輕故制。
二十三制意中初敘所差如法厚味即美食也今
下次敘能謗起過初明惱人嫉妬心業譏呵口業
脫下次明壞事敗猶廢也絕兼濟者失利他也損
下雙結。
【疏】論犯六緣一是僧差二情存為法三內生嫉妬四
發言譏訶五言詞了六聞知犯。
列緣中一二六是所譏餘三並屬能譏。
【註】佛在舍衛尼聞教授師來出迎供給六群生嫉云
彼無實但為食故教授尼也比丘以過白佛因而制
戒。
戒緣中六群比丘因過被制既不具德差法絕分
內懷怨忿故致譏呵。
【律】若比丘語諸比丘作如是語諸比丘為飲食故教
授比丘尼者波逸提。
【註】若說不了了吉羅比丘尼等吉羅不犯者其事實
爾為飲食供養故教授為飲食故教誦經受經若問
若戲若錯說者一切不犯。
【疏】戒本三句餘並可知。
戒本三句一人二譏三罪注不犯中其事實爾乃
至為食誦經等並謂譏訶非謬故無犯也。
【律】二十四與非親尼衣戒。
【疏】與非親尼衣戒二十四。
【疏】凡僧尼位殊理無交涉無緣取與尚涉譏疑況交
致染容壞梵行誠為大損故制。
二十四制意中初明類別無下次顯招譏無緣取
與者謂無取與之緣徒與往還猶不免譏況持衣
與而相交染耶往往犯於大重此顯須制之意。
【疏】五緣成犯一是比丘尼多論云與尼三眾同墮律
雖無文義亦應爾浣衣中似是犯輕隨情急緩義在
於此二非親里三作非親想四虗心與衣五彼領受
犯。
犯緣第一初取論決律浣下次比校重輕彼論使
下眾浣同犯吉羅若比浣衣下眾應輕故云似是
然取情過不可相例以使浣情輕與衣過重輕宜
從緩重須從急故云隨情等四虗心與謂專意也
或可準下緣起比丘試與即非實心也。
【註】佛在舍衛乞食比丘威儀具足尼見生善而數請
比丘不受後僧分衣便以衣與尼尼輙受之彼嫌責
尼數數向人說比丘以過白佛訶制此戒。
【疏】就戒緣中初明尼與僧衣推而不受後僧試與望
同僧心尼輙受之大乖本望故科為罪多事多患其
相若此。
戒緣中推謂辭讓言試與者律云比丘念言尼數
請我而我不受我今與衣彼必不取多下指過誡
勑令無多事。
【律】若比丘與非親里（如上解）比丘尼衣（十種如上）除貿易（以衣
易衣易非衣易針易刀若縷線下至藥草一斤）波逸提。
【註】比丘尼等吉羅不犯者與親里尼衣共相貿易若
與塔與佛與僧無犯。
【疏】戒本六句一人二非親三尼四衣物等文中不明
<pb n="110"/>
尺寸而於過咎大小俱提五除貿易六結罪。
戒本第四句但指衣體故知不局大小。
【疏】所以尼與大僧二眾衣犯輕者今不就希數而制
戒也就譏過故僧是上尊躬奉下眾招譏處深故重
尼下奉上譏疑是輕可知。
釋尼犯中初徵異大僧沙彌故云二眾今下釋通
上奉於下情理不當下奉於上事成順便故不同
也。
【律】二十五為非親尼作衣戒。
【疏】為非親尼作衣戒二十五。
【疏】制意同前。
二十五制意指前無非譏染。
【疏】論犯四緣一是比丘尼多論三眾同犯二非親里
三自送遣作四隨作犯。
犯緣前三屬所對境第四即能犯人。
【註】佛在舍衛迦留陀夷為作大衣便裁作婬像成已
付尼令在眾後著之生俗譏笑諸尼以過白佛因制
此戒。
【疏】就戒緣中作婬像者良由染患情重寄物彰過約
境須斷也五分云愛道卷衣舒以示佛視此所作也。
戒緣中初牒釋由為作衣致有情染故云寄物彰
過故知此戒雖制作衣實為斷欲五分下引示卷
衣示佛顯過宜制。
【律】若比丘與非親里比丘尼作衣者波逸提。
【註】彼比丘隨刀截多少隨一縫一針皆墮若復披看
牽挽熨治以手摩捫若捉角頭挽方正安揲若安緣
若索線若續線一切吉羅尼等吉羅不犯者與親里
尼作與僧作若為塔若借著浣染治還主者一切開。
【疏】戒本四句尋文可知。
戒本四句一人二非親三尼四作衣下結罪。
【疏】既作鍼刀故隨運結墮餘熨摩等方便但輕。
次釋犯中刀針正作熨等助成故云方便。
【律】二十六與尼坐戒。
【疏】與尼屏露坐戒二十六。
【疏】過與女人同宿無異。
二十六初指制意同宿不出有二一者染習二是
招譏。
【註】佛在舍衛迦留陀夷與偷蘭難陀尼俱貌端正各
有欲意在門外坐居士共嫌鴛鴦為喻比丘聞告佛
因制戒。
【疏】緣中門外同坐止是露攝戒本明屏故知雙結也。
次科緣起戒本屏露互明對文可見。
【疏】論犯四緣一是尼三眾五分多論尼眾俱犯提罪
道船行戒亦爾除去俗女不犯此戒二是隱露處三
無第三人人相如鈔中四共坐便犯多論比丘坐住
隨尼起坐一一結提尼坐亦爾兩人同一坐通日但
一墮。
犯緣第一四分戒本唯據大尼故引他部既云尼
眾通三不疑及後道船例同此判除俗女者下有
別制故云不犯此也第三指鈔彼與女坐戒引僧
祇云若母姉妹若大小淨人睡眠癡狂嬰兒並非
證人。
【律】若比丘與比丘尼（一處者一是比丘一是比丘尼）在屏。
【註】有二種見屏處者若塵霧烟雲黑闇不見也聞屏
處者乃至不聞常語聲。
【律】障（若樹若牆若籬若衣若復以餘物障）處坐者。
【註】若第三人盲而不聾聾而不盲若立住者一切吉
羅。
【律】波逸提。
【註】尼等吉羅不犯者若比丘有伴若有知人有二不
盲不聾不聾不盲若行過倒地若病若力勢所持命
梵等難者並開。
【疏】戒本四句。
<pb n="111"/>
【疏】一人。
【疏】二與尼作衣與衣親無染譏故開屏坐同行不問
親疎外人不練招譏義一。
戒本第二但云與尼而不簡親故對前二戒以示
教意。
【疏】三屏處如律中見聞兩屏其相可解盲聾互有不
成全證故吉由是坐戒立故是輕。
第三初指二屏注釋頗詳委如二不定中盲下次
釋第三人由下三釋立住上是根缺下即緣乖故
並犯輕。
【疏】所以尼輕者上尊共坐志不自由過微故也。
第四初科徵示尼輕由非意故或可上尊狎下則
易下位牒上則難故雖同坐情過自別。
【疏】開中不盲聾者開前盲而不聾句下列亦爾餘可
解。
次科釋注不盲等二句語同互倒而列對翻互缺
二句以開吉羅餘可解者行倒病勢皆非意故。
【律】二十七與尼同行戒。
【疏】與尼同行戒二十七。
【疏】過制同前。
二十七制同前者事別意通故不重舉宿坐船行
離染無別隨境造作事相不同文多略指其意若
此。
【疏】六緣犯多論云一尼家三眾二共期除偶相值或
期不許不離聞處三同一道四不離見聞處五無緣
六隨度界犯。
犯緣第二除偶值者即多論文彼具云若不期而
偶共道當使相去語言不相聞處若相聞者吉若
彼此相期互不許者若相聞語聲者吉文中不離
聞處總上兩句皆有吉罪但不犯提故簡除也。
【註】佛在舍衛六群比丘與六群尼人間遊行居士譏
嫌比丘舉過佛便訶制。
【律】若比丘與比丘尼期（言共至某村城國士）同一道行（村間有分齊行
處是）從一村乃至一村。
【註】隨分齊眾多界一一墮非村若空處行乃至十里
墮若減一村減十里多村間同一界行及方便共期
一切突吉羅。
【律】除異時波逸提異時者與估客行若疑（疑有賊劫盜）畏
怖（怖有賊劫盜）是謂異時。
【註】尼等吉羅不犯者不共期大伴行疑恐怖處若往
彼得安穩若力勢所持命梵等難者並開。
【疏】戒本五句一犯人二與尼期三同道行四除異時
五結罪辨相重釋可知。
戒本分文中重釋者即指釋異時文律因僧尼皆
欲往毗舍國尼求僧伴僧既不許尼遂前往為賊
所劫因開援護文中兩相估客男伴無難亦開疑
怖難緣無伴亦許。
【疏】尼若憑僧為伴援過是微故輕行途多難故開疑
怖坐是安處所以不開坐容教授下至第三便開不
犯。
釋中初科尼憑僧伴非疑怖緣故結吉罪。
【疏】行途逈遠招譏過大縱多比丘一尼亦犯要得多
尼方開坐處譏輕有兩比丘即不犯位。
次科對前坐戒料簡二重初簡恐怖緣行開坐閉
坐容下次簡第三人行閉坐開。
【律】二十八與尼同乘舟戒。
【疏】與尼同船戒二十八。
【疏】譏過中制。
【疏】論犯六緣一是尼三眾二共期三同一船四順流
上下意五無緣六雙脚入船便犯。
二十八犯緣第四順流上下明非直度也。
【註】佛在舍衛六群比丘與六群尼同乘船上水下水
居士共嫌比丘舉過白佛因制此戒。
<pb n="112"/>
【律】若比丘與比丘尼共期同乘一船上水下水（若入船裏
墮餘方便吉羅）除直渡波逸提。
【註】尼等吉羅不犯者不期若直渡彼岸若入船船師
失濟上水下水若往彼岸不得安穩或為力勢所持
命梵難緣無犯。
【疏】戒本四句一人二與尼期三同船四結犯。
戒本分句可解。
【疏】問所以不制俗女同船者答必有船公為第三人
故不須制亦可尼女同制俱犯提罪如律房法中時
與俗女同船佛言除直渡故知不直渡者是犯不疑
此戒略也。
問答中兩釋初約通開釋常有第三人故亦下次
約文略釋譏疑不異故下引律證既除直度驗知
上下同尼制也。
【律】二十九受尼讚食戒。
【疏】受尼讚食戒二十九。
【疏】制過有四一遣彼尼眾歎己德行相美求利增長
貪結壞正命故二偏心曲歎現情親好招致外譏損
害不輕三令他隨言供奉無德即是損施於彼福田
無行惠施反報之福何由可獲四毀呰好人讚歎鄙
下令於勝境不生敬重即是惱亂一切賢聖具斯諸
過故所以制。
二十九四意中初是長貪二即招譏三損施福四
惱僧眾又初損自二損自他三四並損他初云遣
尼且據緣起約今成犯不必須遣三中既奉無德
則於有道反不供奉既失勝境則無福報具下總
結。
【疏】四緣成犯一是尼三眾歎得食二知是非法三受
得四噉之咽咽結罪。
列緣有四初是能贊下三並所贊即犯戒人也。
【疏】自餘同坐不被歎者隨食無過以屏歎非眾中無
應訶不訶之過不同提舍對僧偏授若不即訶舉眾
容隱致不指授亦不聽食。
簡提舍中初明當戒犯唯別人不下次示提舍合
眾通制據尼指授止在一人若無人呵則令同座
非指授人亦不得食故云致不指授等。
【疏】何不開病但不曲歎健病無罪故不須開若歎病
人為德必有好人被毀由是犯位。
簡病中亦對提舍以明不同初徵次釋釋中又二
初明不開若下次明開則有過言病有德則顯不
病無德故云好人被毀。
【疏】何故不開別眾七緣聖人制戒開遮防過此戒由
歎無德於法深損通無所開是以多論云但偏歎德
不問凡聖食者皆墮。
簡別眾中初徵二釋又二初通示開遮別眾須開
遮則失利此戒宜遮開則有過開遮隨時不可一
槩此下正明當戒不開之意供施有德植福良田
是佛所教今則反之故云探損是下引示若知彼
贊雖聖尚犯況無德耶聖必無犯為約下凡極誡
耳。
【註】佛在舍衛有居士請舍利弗等露敷好座偷蘭難
陀尼見已妄言所請並是下賤我若請者則調達等
龍中之龍食還具說佛因訶制此戒。
【疏】就緣起龍中龍下過起所由下明訶結。
戒緣中難陀尼如是歎已及舍利弗目連至尼語
居士言龍中之龍已至居士言汝向者言下賤人
今云何言龍中之龍耶自今已去勿復來往我家
故云妄言調達等者等餘四伴。
【疏】多論云以請舍利弗迦葉等能與現世福一入見
諦二大盡智者三入滅定人四緣四無量五行無諍
者各出其相廣如論引。
明請福中初科多論明所請之德略提名數指廣
如論今撮注之一入見諦（今證見諦無始邪見皆悉無餘不壞信見今始
<pb n="113"/>
成就見有二種邪見所斷此見即惑信見所成此見即智諦謂真理由智證真故云見諦入即是證即初
果也）二大盡智（今得盡智無始癡愛慢三垢永盡盡即是滅滅即滅諦涅槃能證之智名
為盡智此即斷盡思惑無學果人）三滅定人（論出三意若出滅定亦令眾生得現世福
又云從滅定出正似從泥洹中來故又云若入滅定必次第入無所有處乃至初禪徧遊諸禪功力深故）
四緣四無量（謂心緣無邊眾生拔苦與樂益物深廣故謂慈悲喜捨也）五行無
諍（諍有三種一煩惱諍二五陰諍三鬪淨一切羅漢煩惱諍盡五陰有餘故未盡有此五陰能發
人諍唯無諍三昧能滅此諍餘聖但自無諍若無諍羅漢能令彼此無諍）論文五種並
以生現世福別別結之據論前二諸聖通具身子
目連必應高勝後三別德時或有之。
【疏】又成論云智田勝福田乃至掃僧地如閻浮不如
佛塔一手許佛以智故勝諸弟子不以斷故供利根
初果勝鈍根斯陀含前言百不如一者從多說亦不
了義還即此經中云施利根畜生勝外道五通者又
如彌勒為羅漢所禮。
次成論中初句立義乃下釋成初約佛與弟子對
校彼論問云為智福勝為斷福勝答智能達法相
謂畢竟空此則勝斷何者如佛以智故於弟子中
勝不以斷故（斷謂自斷結亦斷眾生結即以聖人斷智二德比校勝劣也）供下
次唯就弟子比校文為三段初示勝劣前言下論
自釋難彼論前引雜藏經供百初果不如一二果
與此相違故從下釋通有二初云從多說者謂前
經且據多少相望初果多故劣二果少故勝今此
約智與彼不同亦下次約不了釋謂彼經赴機一
往權說非究竟故還下還據彼經會同前義初引
畜生勝人道又下次引因人勝果人彼云彌勒菩
薩雖未得佛為羅漢所禮由智大故又云乃至沙
彌發無上心羅漢自取衣鉢擔隨後行故知智慧
福田為勝。
【疏】僧祇檀越別請舍利弗目連唯大迦葉不受宿請
明日時到入檀越家乞食在屏處坐尼不見故說龍
中龍迦葉大謦作聲尼聞即翻問迦葉行頭陀乞食
如何受請答雖不面受乞食為緣不妨隨食。
次尼贊中律文少略故引示之謦去挺反彼作謦
欬謂𠻳聲也尼翻問者既為尊者所聞故作他辭
欲混前語迦葉答者準此行乞因入施家不為別
請斯為明證。
【律】若比丘知（不知不犯）比丘尼讚歎教化。
【註】謂阿練若乞食人乃至持三衣讚偈多聞法師持
律坐禪也。
【律】因緣得食（從旦至中得食）食除檀越先有意者波逸提。
【註】謂咽咽結墮除飲食得䞋身衣燈油吉羅尼等吉
羅不犯者若不知若檀越先有意若無教化想若尼
自作若檀越令尼經營若不故教化而乞食與者無
犯也。
【疏】戒本五句一人二知三尼教化四食緣五結罪。
戒本第三句注列贊詞即十二頭陀等如歎身中
具之。
【疏】就辨相中除飲食然燈已明知大小兩食皆犯即
文云從旦至中得也所以衣輕者財重難捨也又財
別屬義非通用食無獨噉勸辦是易故制重也尼輕
僧者歎尼是希也。
釋第五中三段初明燈油已字合作犯復缺輕字
油既得輕顯上飲食通收大小即正不正也即下
引證文見注中所下次釋衣財兩意尼下三顯尼
輕希數異耳。
【律】三十與女人同行戒。
【疏】與女同行戒三十。
【疏】制意同前。
三十與前尼戒大同故略釋耳。
【疏】論犯六緣一是人女二共期三同道四無伴五不
離見聞六隨越界犯。
列緣可解。
【註】佛在舍衛國婦與姑諍還毗舍離時阿那律欲往
<pb n="114"/>
彼國此女為伴夫便逐得打阿那律幾斷命根比丘
以事白佛便訶制此戒。
戒緣中幾字平呼近也。
【律】若比丘與婦女（如上）共期同一道行乃至村間波逸
提。
【註】若村裏一界行及尼等四眾一切吉羅不犯者先
不知不共期須往彼得安若力勢諸難者開。
【疏】戒本五句其相易了。
戒本五句一人二與女期三同道行四至村間五
結罪。
【疏】就開不期及難故知共期多伴亦犯不類尼中以
同法故。
釋不犯中初準開決犯多伴謂一比丘多女不下
對簡前戒多尼大伴即無犯故注中須往得安此
亦開難戒本不列恐無緣起。
【律】三十一食處過受戒。
【疏】施一食過受戒三十一。
【疏】然篤信居士割捨家珍造立福舍標心一食擬施
在僧宜量力分稱施而受即彰內有廉節外不損物
理數宜爾今久延不去過受他食長貪壞信敗善增
惡過是不輕故制。
三十一制意中三初敘施意宜下敘興制初明合
宜今下次顯過患長貪謂無廉節即下增惡也壞
信謂損施物即下敗善也。
【疏】論犯五緣一非親居士限施一食二知三無病請
緣四過受五咽結。
列緣第一言非親者三處並無明判義準親緣理
通過受故特標簡親無犯也。
【疏】別眾七緣唯開病者人病苦惱去損住益施主體
知不生譏患故開自餘不開者彼中自請開稱施心
此本無心開成損壞是以俱閉。
簡開中初敘開病所以自下次明餘六不開上二
句明別眾可開是別請故下三句顯當戒宜閉由
是通施意非別指故曰無心。
【註】佛在舍衛時拘薩羅國有無住村居士作住處常
供一食六群數受居士言我本周給一宿住者比丘
舉過白佛因而制戒。
【律】若比丘施一處食（在中一宿也食者乃至時食）無病（病者離彼村增劇者）
比丘應一食若過受者。
【註】咽咽結墮除食已受餘⿰扌親身衣燈油盡突吉羅。
【律】波逸提。
【註】尼同犯不犯者一宿受病過受食若居士請住我
為沙門釋子故設此食若檀越次第請食若兒女妹
婦次第請或今日受此人食明日受彼人食若道斷
等難者。
【疏】戒本三句初施一食處有比丘者是人也二無病
緣應受此是犯人三過受結犯。
戒本分文初句合人處者欲明是受施人非犯人
故然前後分句開緣結犯或分不分隨時不定述
作之體義非專固抑恐封文學者須曉次句注中
劇字訓甚。
【疏】此中明正食與非正俱結故文中明除食已得衣
油犯輕者食資身急人並喜受又受用交盡損惱施
主故重餘之衣油得用不得將去縱有燈油身外受
用微少故輕。
牒釋中初二句標判下背別局正食犯恐濫同故
故下次準注以決既通除食不簡正與不正明知
並犯初牒注食下釋通初敘二食重兩意通之餘
下次釋衣油輕初二句通明二物下三句別示燈
油由有喜受用盡之義故約外資通之注不犯中
居士請住等者施意通故檀越次第請者日別一
食非過受故兒女已下竝異主故亦非過也。
【律】三十二背請戒。
<pb n="115"/>
【疏】展轉食戒三十二。
【疏】然信心俗士供給美味延請僧田希存受用今先
許後違是無信也令他飲食徒設而已無受用也損
惱之重無過於此故制。
三十二制意中初敘施意今下明過制無信即是
自失無用即損供施若據戒緣應兼長貪招譏之
過文從別相（目抑）又易知略不明耳。
【疏】釋此戒名諸部各異四分展前家食轉就後家故
名也僧祇云數數食亦言處處食十誦五分多伽並
同數數食注戒本名背請者隨俗取解亦無過也。
釋名中初總引諸部本宗獨異祇律兩名並約緣
起重食為言十誦等律同上僧祇初名語意大同
譯者隨立注下正示今文背請之名非出諸部僧
祇六念乃有是言自昔相傳於義易顯故云隨俗
等問何不依律而從俗者答若依律名攝相不盡
如背前向後更往前家可如諸律若直背前亦成
正犯則非展轉處處等義但云背請理無不收。
【疏】論犯五緣一受犯五正食請不問道俗親非親二
食體堪飽足三無因緣謂病施衣功德月等四更受
後請五隨咽即犯不待飽也。
犯緣第一食局人通二食體堪飽非喰飽故三中
列示三開並見下文。
【疏】此應料簡正足不定各有四句。
【疏】初前後俱正提二前正後非正吉三前不正後正
四俱不正者並不犯故文云或請與非食也。
料簡中初科列句可知所以唯五正犯者資強用
數不正反之背則無過故下引律別證後二非食
謂非正食也。
【疏】足不足作四句輕重同前故文云或不足不犯也。
二足不足竝約正食多少以分四句同前者初前
後俱足提二前足不後足吉三前不足後足四俱
不足竝不犯故下引證三四上兩引證並不犯文。
【疏】淨不淨作四句者四句俱提文無義立。
三不淨者謂邪命興販宿煑殘觸以主通道俗道
則具有俗入界煑或為僧觸時或有之然雖不淨
無非正足故四句皆重上二並是據文此準義立
欲反古耳。
【疏】不同昔解不淨食不成背別以體不淨不任共食。
引古中不任食者既是穢食僧不合噉故不成犯。
【疏】今解不然罪不擇境隨食皆犯可以不淨不犯非
時俱是罪故如妨難二處有不處分故知不淨亦成
背別若言所防不同者我不淨食亦防不同背請防
不背請不防不淨食別眾亦然故知齊也若云不淨
食如法比丘不合食者我非法房如法比丘亦不合
造以此例之故知有罪若言造房不合上事而成有
長道義我亦不淨食得資身長道。
立今中初以義定可以下引非時反質如下舉二
房為例若言下遮妨三節初作妨云處分防專輒
不防妨難不可相並我不下比同可解別眾防不
別不防不淨故云亦然若云下次段初立妨我下
顯同例之有罪者如法比丘造非法房得罪反例
食不淨食義須有犯若言下後段初牒妨不合上
事謂不可以房例食也我亦下例同此恐執舊見
者反謂今家引例不齊故先遮約不容妄解也。
【註】佛從羅閱祇人間遊行至阿那頻陀國因沙㝹施
粥便開食粥因食濃粥又因節會檀越送食又後受
請俗譏道訶佛因制戒。
【疏】就戒緣中分三初開食粥遂成濃粥二節會送食
三正違先請故通一制。
戒緣中注疏抄引在文頗略律中沙㝹波羅門以
五百乘車載滿飲食經涉冬夏隨逐世尊伺侯空
缺欲設食供無有空日語阿難言欲以五百車食
布在道中令佛僧蹈過則為受我供養阿難白佛
<pb n="116"/>
佛言汝可往語沙㝹明且以此飲食作粥與僧（此即
開粥之緣）後因大臣請僧食諸比丘因前開粥遂受諸
居士濃粥後至大臣家不能多食招譏故制不得
食稠粥然後受請（此即初緣言受請者即是往赴非始受也）次因羅閱
城樂師先請比丘食明日值城中節會諸居士持
食來諸比丘食已然後赴樂師請不能多食樂師
譏嫌方制此戒（此第二緣）疏分三段前二別引兩緣重
受後食後一總上兩緣還赴先請故云通一制也。
【疏】僧祇食粥說偈云持戒清淨人所奉恭敬隨時以
粥施十利饒益於行者色力壽樂詞清辯宿食風除
飢渴消是名為藥佛所說欲得人天長受樂應當以
粥施眾僧今解之初偈明田淨色等五利明所得宿
食等五明所除略不明大小便調適也欲得下偈明
來報也欲不解之常誦多迷故。
引偈中初正引今下牒釋欲不下示意釋中初偈
合云初半偈即前二句上句明所施之德下句即
能施之心色等下釋中間四句初句總標十利饒
益即是利義行者即受施眾僧次二句別列十利
為成偈句止有九種一色（顏色光澤）二力（氣力康健）三壽（壽命
延永）四樂（身支安適）五詞清辯（言清朗有分為二非也）六宿食七風
（此二皆除）八飢九渴（此二得消）十如疏點下一句結說由人
資身除病故名為藥（有云良藥者非）欲下後半偈上句示
報下句勸施（有云長壽樂非）。
【律】若比丘展轉（謂是請也有二種若僧次請別請）食（飯麨乾飯等）除餘時
波逸提餘時者病時（不能一坐食好食令足）施衣時。
【註】自恣竟無迦絺那衣一月有衣五月若復有餘施
食及衣也。
【律】是謂時。
【註】若不捨前請受後請咽咽墮若不捨後請受前請
咽咽吉羅不犯者病時施衣時若一日之中有多請
自受一請餘者當施與人言長老我應往彼今布施
汝若與非食或不足或無請食者或食已更得食或
一處有前食後食皆開。
【疏】戒本六句一人二展轉三食四開緣五結罪六重
解。
【疏】就解展轉但言請也既列二請俱有背罪若受請
已自食濃粥自食己食或食僧食彼生惱微不犯背
罪先許後違但犯吉羅故五分云若食常食食別房
食無犯。
戒本第二中初點注釋但列二請不明展轉若下
次簡僧自兩食但得輕罪必約兩主方入正犯故
下引證常食即僧食別房即己食。
【疏】三解五正中僧祇云諸菜餅麨果非處處食。
第三中僧祇麨者名通正食今簡不正如麥豆麨
等。
【疏】所以開病者病人苦惱施主體知若不開者形命
難濟既非情欣不作時限。
開病中初示開意既下顯常開非情欣者意所不
欲也不作時限者異下施衣一月五月也。
【疏】施衣開者有二義利一為濟比丘待形須立施時
不取後須難得恐非理乞損業惱他二為益施主衣
食多利俱得反報。
施衣中二利初是濟己二即益他得反報者衣食
兩施感多福故。
【疏】文中一月五月若有餘者昔解時中假施方開今
不存此施衣所及通時非時今言餘者衣食以望時
乃是時家餘食中開背請不開為衣施非唯衣食有
物並開故云餘也。
次釋餘施初牒注昔下引古解彼謂時內居常不
開待有衣施方開故云一月五月有餘施也今解
中初斥非以時內通開不論衣施若有衣施不限
時中故云通時非時也今言下正解初以衣食對
時釋謂時外所獲故云餘也食下二以衣物望食
<pb n="117"/>
解本開背食衣物在外故云餘也。
【疏】多論云前家食請後家衣食請聽背無罪二前家
食請後家衣請取衣向前家不犯不向前家竟日不
食違信吉羅三前後俱食請背犯提罪又有三句前
後衣食請聽背無罪二前家衣食請後家單衣如前
二句中三前家衣食後家單食背犯提罪。
料簡中兩重初三句並前家單食請後三句竝前
家衣食請初後兩段後家並通單複前次句云不
食吉者或食僧食或己食也後段初句前後既同
何得無罪必應衣有美惡多少異故次句指如前
者即向不向也背請結犯成在後家上六句中四
句衣請不犯即是開緣二句食請成重正違本制。
【疏】別眾七緣唯二是開餘不開者道船大會由食難
得施主請開此既二家開長貪結為益外道又無施
主故開受食此若開之背佛弟子受外道請壞信惱
深故閉之也作衣時月可以兼明。
對簡中初指同唯二開者病及施衣也餘下點異
初合示三種彼是儉開此非儉緣為下次明沙門
施彼為接於異道此恐失於正信佛弟子者通召
道俗作下三明作衣義準同開言時月者後戒亦
約一月五月釋之前施衣時中可收作衣故曰可
以兼明是以刪定戒中加作衣也。
【疏】就不犯中有四一病二施衣三捨請四衣時如上
解也若請與非食者謂枝葉末磨佉闍尼也或不足
者謂不充飽也或無請食者說不犯也或食已更得
食者前家食已更受餘家乃可犯足不犯背也或不
壞坐亦得受之或一處有前後食者既同主異食亦
無背罪必不壞儀亦不犯足也。
不犯中初科分前四注中止列三相施衣中兼含
衣時分出為四以施衣通時非時衣時唯局時故
若請下牒釋後五對文可解三云無請說不犯者
此非開緣律文虗列如前長衣不得衣日亦名不
犯之類四五兩種並容犯足須約壞儀不壞不犯。

四分律含注戒本疏行宗記四上之二

<sarticle>四分律含注戒本疏行宗記四上之三</sarticle>

【律】三十三別眾食戒。
【疏】別眾食戒三十三。
【疏】凡僧眾在道本懷慈育內清我倒外拔俗纏然段
食有限事難普周人少易供多則傾竭又損重利輕
非濟俗故二若許同情別食則自結別眾已惱於僧
為攝難調人故有斯二益者律制之。
三十三制意中三初通敘出家之志明必和同然
下二別彰兩損正申教意初明損俗復有二意上
四句明損財由食處成眾費用則多據此明意欲
令人少即如下引汝等但請三人我等不得別眾
是也言段食者色香味觸有形段故又下二明損
福能別乖和所別失利故云損重施心不普獲福
非勝故云利輕二明損道即正戒緣如注所引提
婆達等與佛競化性難調伏故號難調今制別眾
令同僧海即攝彼也有下三總結由制此戒翻損
成盛一者濟俗二謂僧和即下所謂慈愍白衣攝
難調人也。
【疏】二釋名中但以能別之人食處成眾以眾別他不
共同味亦表法食有隔故眾處得罪所別之處豈可
非眾然律據能別之人故文云別眾食者四人若過
也若從語論應云眾別食也取本意故云別眾耳三
人已下無上兩損故文云但請三人食我等不得別
眾故。
釋名分二初正釋三人已下簡非初中有三初至
得罪從能別釋名判犯不共同殊是食別即利不
<pb n="118"/>
和以事表法法亦有乖即戒見不和故云法食隔
也所別下二辨能所相濫引證能別文理顯然若
從下三會言相從語論者能所便也取本意者調
達本緣別正眾故次簡非中兩損見上制意故下
引證非別此即佛制戒已施主來請比丘答對之
辭。
【疏】論犯七緣一有施主簡僧食自食無別眾故二別
請別乞三五正時中四食處成眾五知界內有善比
丘六無諸緣七咽食犯。
列緣第一簡僧食者以十方共分有人不集或不
作相並在盜收不犯此戒第三合示兩緣五善比
丘即不犯重人下云唯除惡戒鈔云別眾唯據清
淨一色又云犯下四篇亦成別眾法食罪異簡境
大同六無緣者即下九開。
【疏】釋戒七緣廣分蹊徑極有由趣可如鈔中依緣點
也若又列來徒為兩費恐不見鈔略舉要節。
標指中初指廣蹊徑並小路也鈔明行事逐緣示
相今此附文且宜略釋若下示要唯解第二餘並
略之。
【疏】今別眾食據食處成眾為言就分為三若僧次請
來家內不集故犯初雖僧法及至食時界內有僧別
不同食即此僧次還名別請也若本別請食時僧來
既無遮約即此別請名僧次也自餘別請別眾別乞
別眾不問界內有僧無僧但使食處成眾故犯若鳴
稚作相若唱召一人即非犯過必明此三緣即當如
鏡也。
約三位中分三初總示言分三者即僧次別請別
乞也若下別釋初明僧次又二先明初僧後別則
有別眾後明翻別成僧則無別眾自下次明二別
可解言無僧犯者由先遮他及至食時遠去亦犯
如鈔所明言唱召者以僧多食少從六十臘以至
沙彌但得一人即免別眾必下三結告。
【疏】據論法食妙約人論人有精麤教亦通塞。
法食簡中法即羯磨由境通淨穢犯有成不作法
足數受施來集但無三根通取相淨若判別眾必
須勘覈不可枉濫所以簡之。
【疏】且如僧次一種必以淨戒為先微犯憲章不令受
利故文云犯吉羅故語令知恐受信施持戒禮拜又
云為解脫生死出家得受僧次唯除惡戒故破戒者
不合受僧俗兩供若此簡人名為精也。
精簡中三初正明憲章即是篇聚下至吉羅故云
微犯故下二引證初是本簡疑惱戒文則該六聚
又下五分唯簡初篇故破下三結示。
【疏】又賢愚云正使將來為利出家畜妻狹子名字比
丘若有僧中請得此者宜應供養其福難量如舍利
弗大目乾連等勝別請得五百羅漢如此取人名為
麤也故多論云如僧海中持戒破戒若邪若正一切
無遮故也。
麤簡中此因師子長者別請世尊五百羅漢故佛
以此誡之挾謂抱持下引多論更通邪道。
【疏】佛在人專故又行實末代人濫形服為上外生物
信於諸僧海自感僧福非謂行缺而消信施故經云
橋度物也破戒之人雖入地獄口說善法令生信故。
會通中初二句通前二律意末代下出後經論意
下引經證法喻易解未詳何經。
【疏】至如羯磨亦有精麤微有少犯亦不許秉又不以
通觀彼持犯但以肉眼知彼清濁此為通也準此以
求佛知末代具有精麤但不見聞即同本淨止自量
耳。
約法中初標示微下二別簡少犯不許謂精簡故
也絕無能秉方開學悔不以通觀即容麤攝也通
即天眼目連檢眾佛呵制故即如鈔中體非應法
約緣成足故云通也準下三示意人雖謂淨不礙
<pb n="119"/>
眾法已須自撿懺淨無瑕故云止自量也。
【註】佛在羅閱祇提婆達多教人害佛復教阿闍世殺
父惡名流布利養斷絕與五比丘乞食比丘以過白
佛便訶已制戒。
【疏】就戒緣中五人一家內食異計故因而結慈愍白
衣為攝難調也。
戒緣中初牒釋提婆別食為謀破僧故云異計五
人名字如破僧中慈下示意。
【律】若比丘別眾（若四人若過四人也）食（飯麨乾飯等也）除餘時波逸提
餘時者病時（下至脚跟劈也）作衣時。
【註】自恣竟無迦絺那衣一月有衣五月乃至衣上作
馬齒一縫。
【律】施衣時（同前戒也）道行時（下至半由旬內有來有去）乘船時（下至半由旬內
乘船上下者）大眾集時。
【註】食足四人長一人為患五人十人乃至百人長一
人為患也。
【律】沙門施衣時。
【註】在此沙門釋子外諸出家者及從外道出家者是。
【律】此是時。
【註】若無別眾食緣當起白言我於此別眾食中無因
緣欲求出若餘人無緣亦聽使出若二人三人隨意
食四人若過應分作二部更互入食若有別眾因緣
欲入尋起白言我有別眾食因緣欲求入佛言當隨
上座次入有緣不說吉隨別眾食咽咽結墮尼同犯
不犯者如上具列開緣若二人三人更互食若說有
因緣去者開。
【疏】戒本六句一犯人二別眾三食體四開緣五結罪
六逐緣重解。
戒本六句對文可解。
【疏】就釋開緣言開病者身抱患惱若不開別無由濟
命自救不閑終無異計作衣久延恐廢正業施衣不
受後須難得自濟形苦亦福施主道船途路多有留
難大眾既集村落又小食少人多不開送食沙門施
者將化入道故開受供衣時通給為補夏勞僧次福
大道俗俱益略敘大意至時張展。
釋九緣中初標言下列釋次第九相前七牒戒文
後二出他部隨相顯意細尋分取略下結示囑後
廣之。
【疏】律列七緣衣僧二開五分多論。
總示中衣僧即後二種衣時出五分僧次出多論
餘八易解僧次開者不簡名行作相無遮及先別
請食時通召縱界有僧亦無別過即賢愚云僧次
一人福不可量如飲大海則飲眾流等。
【疏】問律明作衣已是時限何用衣時答據本受意有
長短也文云下至一縫者極短也餘如鈔解。
問答中言長短者衣時則一月五月受利時長作
衣則隨得衣財受作時短義鈔答云此舉受持之
時是也故知四分唯據作時時內不作於義未顯
故引五分別出此緣義鈔又云九中作衣衣時唯
在時中不通非時餘七通時非時又云施衣新得
彼此有益作衣己物更無勝利是故不同（此明施衣通非
時作衣局時不同之意）餘下即指義鈔。
【疏】又大眾集中食足四人長一人為患者。
【疏】有人言謂食處四中長一添眾故非謂外人由是
三人隨意食也乃至百人長一人為患者應云九十
七人為患但以長名義同故云一也如和先六十同
名一供養人。
釋大眾中初解即就能別明之三人之外加一成
眾即容犯別故此一人即為犯患乃至下防難應
先難云四人可爾注中五十至百三外則多何名
長一故此通之人數雖多望長是一如下引證佛
安居竟入室禪寂勑諸弟子不得輙見唯除一供
養人及和先比丘六十頭陀至世尊聽見此亦以
<pb n="120"/>
一目多故引為例（此釋不見大眾開意又安有多人而名一也故所不取）。
【疏】有人言彼此八人名為大眾食無陪供又難得處
開別不犯七人已下名為小眾食雖難得容有兼濟
如多論中故不開之故云長一為患。
次解中初明大眾開相謂彼此成眾食難得處開
別無過七人下正釋長患謂此處成眾彼處三人
已下乃至一人則不聽別故云一人為患指多論
者即如後引縱是大眾易得尚犯則知小眾有限
可均定不開別（能別四人所別一人可云長一若所別二三豈名長一耶故亦不然）。
【疏】問此既是開何故明患不明無患答誠如所難言
為患者將開大眾集時不犯先解小乘是犯故云食
足四人長一人為患以不開故由此一人成四得罪
名之為患五人百人皆以一人為患約知四人已上
無患律文好略一言兩舉違順普明持犯雙顯唯出
於患無患自彰故多論云客主各四名為大眾食不
難得亦不聽別。
釋難中由釋長患違開文故答中初句承難言下
釋通為三初牒文釋彼謂注中先舉小眾成犯反
顯大眾不犯故云約知等約合作明律下二出律
文意但明為患即一言也義兼無患謂兩舉也違
順持犯示兩舉相普合作並故下三引證有二一
證前八人得名大眾二反證大眾難得方開又大
眾易得既不聽別小眾縱難亦不開矣。
【疏】有人釋云四人已上名為大眾不望彼四律云大
眾者四人若過也食足四人長一人為患者是兩家
會東家四人西家一人施心各定互不相容乞復難
得若不開者西家一人與四為患故開非犯百人長
一人食難得開牒本犯者今開不犯也。
第三解中初躡破食下正釋謂兩家作會西家一
人本是東家四人之患今為飲食難得故開不犯
牒下顯律意。
【疏】妙如後解故牒舊疏須開解慧耳。
結示中初句判定下二句示繁妙謂精要（有本作鈔字非）。
【疏】就解辨相中先教食法後結罪法。
【疏】食中分四初無緣白出二人少隨食三數滿分部
四有緣白入初後相反中二相對。
辨相食法總分中初出後入故云相反二少三多
故云相對。
【疏】初無緣者謂無上九中前六緣也有緣之人但能
自益不能益他無緣之人故須白出。
釋中初科九中前六私緣不必該眾有無出入須
白除疑後三通眾故非所論（大眾集開義亦該眾今在六中未詳所以
學者尋之）。
【疏】若二三人隨意食者反上九中第六大眾也。
次科二三非眾故反大眾。
【疏】四人若過者舉前大眾分破入食。
三中言分破者四人至六人可分二部七人已上
須分三部如是知之。
【疏】言有緣者有六緣故無緣直出所以須白者護施
主故有緣直入而須白者護內比丘故身是有緣入
須儀式故依次入又律釋疑也若不白入謂我僧次
無緣之徒隨我濫入故白簡之無緣白出釋疑亦爾。
四中初示有緣無下對上無緣雙出制白之意初
明無緣白出護施主者恐謂嫌弃故次明有緣白
入又二初護比丘者恐疑成別故身有緣等釋注
中依次入也又下二約釋疑者恐他疑己是無緣
故下云無緣亦爾者若不白出疑謂有緣妄隨他
出故。
【疏】問此中有緣不白但犯吉者我三寶緣不白入聚
亦應犯輕答此白除疑別有所防白入聚者正是防
也。
結罪中初問以不白是齊結犯別故答中有緣白
法自防他疑故云別有所防入聚白法為防不白
<pb n="121"/>
故云正是防也。
【疏】若爾覆藏治法有緣出界不白應輕不應失宿答
不同病等六緣正治別眾不防於白六夜出界正防
失宿不防於白何得將對治難不對治也。
次難中行覆出界制須白捨不白犯吉與此有緣
不白罪同彼更失宿重於此者答中初明此白對
治別眾六下次明六夜防於失宿治防兩別義非
例難故云何得等以責非難也。
【疏】問別眾食何不計所別境犯而結咽罪者答釋疑
之體終須識本制意有二不惱所別故不就別人以
結於犯但隨業結罪重自止也。
次問不從所別而隨咽犯須明教意答中初汎敘
答意制下正釋來問初明不從境意制意二者即
如上明損於道俗不惱所別故但下次明隨業意
咽屬身業隨動即結故云罪重原聖制意令懼不
犯故云自止。
【律】三十四取歸婦估客食過限戒。
【疏】取歸婦賈客食戒三十四。
【疏】然篤信士女捨己途粮施諸比丘理宜將護依限
而受今取過分令食竭盡長貪壞信又違聖教過犯
特隆故制。
三十四制意中初敘合宜今下明過相令食盡者
律明兩緣並云比丘盡取食之無有遺餘又違教
者由立制法過限受故隆重也。
【疏】五緣一二緣路粮二知是三無病緣四過三鉢多
論若上鉢取一鉢無罪二鉢是犯中鉢取二下鉢取
三各不犯過則犯若一人取過三鉢犯謂下鉢也若
四人過三鉢前三人不犯後一人犯以前人語云己
持三鉢來汝莫持來過在後人故五出門便犯。
列緣中言二緣者即歸婦及商客計是兩戒由各
犯故緣相不殊所以一制第四引論初約三品鉢
明過限若下次約自共明受相又二初一人自受
二四人共受犯在後人以下釋成犯意前人語者
即注所引告語法也。
【註】佛在舍衛婦人將還夫家以其辦食頻施比丘經
時不返夫還別取婦又有商客食分數施遂為賊劫
比丘以過白佛因制戒。
【疏】就戒緣中分二初明頻取婦食致為女人所諱後
明商家過受又被賊之所劫。
戒緣中女所諱者為夫輒弃非女所宜。
【律】若比丘至白衣家（有男有女）請比丘與䴵麨飯若比丘
須者當二三鉢受還至僧伽藍中應分與餘比丘食。
【註】若不持食還者告諸比丘某家有歸婦食有賈客
道路粮若食者食已應出持還者齊二三鉢若持一
鉢二鉢來者一一示告語乃至己持三鉢來慎勿持
還。
【律】若比丘無病（謂不能一處坐食好食竟）過兩三鉢受持還僧伽
藍中（出彼門犯墮方便悔者吉羅）不分與餘比丘食者（而獨食者吉羅）波
逸提。
【註】若不問歸婦賈客路食若不語餘比丘吉羅不犯
者兩三鉢受若病過受問己共分使知村處若自送
僧寺中得受若送尼寺中得受無犯。
【疏】戒本分二立法四句一能受比丘二與飯麨三取
分齊四制共食之戒本五句一犯人二無病三取過
三四獨自食五結罪。
戒本立法四句第二略舉三食但是路粮通正非
正第四注中初至應出來明就彼食則無制限持
還下二明受食還寺則有分齊言齊二三者中下
鉢也若持等者明相語告唯據下鉢為言上中二
鉢準知律中持一鉢還告餘比丘言我已持一鉢
還應取兩鉢還先取二鉢者告云可取一鉢先取
三鉢者如注所引文不具引告詞故云乃至戒本
五句從持還下即第四句注方便悔者律云一足
<pb n="122"/>
在門內一足在門外欲去還住也。
【疏】獨食辨相者謂不與餘人故提也今據過三出門
成犯餘希故不解。
釋第四中初句牒注謂下出他疑謂即疑謂以戒
本文連下結犯恐謂犯提故注節之則無濫矣今
下明正犯餘下示略今須釋之初明犯中言不問
者律制至請家當問主言為歸婦食為賈客食不
問違制故若不語者違前相告也不犯中上二可
知問已反上不問共分反上獨食使知反上不語
送尼寺者從尼受也律作賈客及餅麨戒文作估
䴵字義通傳誤。
【律】三十五足食戒。
【疏】足食戒三十五。
【疏】凡食以充軀為用多則長貪少則廢道事須量節
是以大聖審知凡報強弱不同致有將補五種位異
一四分之一二一摶三一坐食四受小食五作餘食
法通須裁節過則有損今此比丘受正食已須慎威
儀一坐飽足為性輕懆輙便後噉長患廢業又違教
戒故制。
三十五制意中三初敘食利害是下二汎敘開制
將謂開食使得資身補謂制法令無缺行五中上
三頭陀報強下二中下報弱又三二中各自相望
前強後弱次列可尋初即乞食四依本制寶雲經
中凡乞得食分為四分一與同梵行二與乞人三
與諸鬼四自供身（此謂以己一飽之分分為四耳非謂多受一摶不益
一坐不再小食即粥及餘不正上四汎明五即當
戒今下三正顯今意先明所應為下次顯不應長
患謂多貪廢業由多事違教因開法。
【疏】論犯五緣一是足食二足想三已食捨威儀四無
因緣五更食犯。
列緣第四謂非病也。
【註】佛在舍衛說一食法五種食中令飽足後猶憔悴
佛言聽瞻病者又食病人殘食又開作餘食法有貪
餮者不知食法因制此戒。
【疏】就戒緣中從初至作餘食法來明佛開諸比丘食
緣二貪餮下明起過也不知食法者隨不知足不足
正不正具幾成餘不成等也。
釋戒緣中分二初段注文少暗疑是脫字今依律
示凡有七節初說一食法（即一摶食）二由比丘形枯燥
聽一坐食（上二正與不正通有犯足）三猶枯燥故聽一坐食五
正食（此亦一坐頭陀但開非正不犯）四病比丘不堪一坐猶枯燥
聽數數食（此開餘時得食非正及正不足故云數數注文至聽字來括上諸開聽下合有
數數食字）五開瞻病食病人殘（上二並無餘食法對注可見又字合在瞻病者
上）六比丘以所舉食與餘人從此始開餘食法食
（舉證藏舉）七比丘以所餘食與餘人亦聽作餘食法食
（此二對注又開一句）第二段中初總示餮音鐵貪食也不下
牒釋足正二句謂不知食境是非具幾等者謂不
知作法成否法有十五故云幾也。
【律】若比丘食竟或時受請。
【註】食者五種之中若食一一食若飯麨乾飯等食飽
足者。
【律】不作餘食法。
【註】彼持食還作法言大德我足食已知是看之作餘
食法彼應取少許食已當語彼言我止汝取食之彼
不作者。
【律】而食者波逸提。
【註】是中行住坐臥各作句數犯足如律佉闍尼食有
根枝葉華果油胡麻黑石蜜磨細末食彼比丘足已
不作餘食法得而食之咽咽墮若食已為他作若知
他足食已作自手捉食作持食置地作使淨人作淨
人前作以不好食覆上作若持去並不成餘食法吉
羅尼等四眾吉羅不犯者食作非食想不受餘食法
並反上制文若病不作法病人殘食不作餘食法若
<pb n="123"/>
已作餘食法無犯。
【疏】戒本三句初人二明食相三結罪。
【疏】就相中言食竟者謂自食己食或噉僧食也或受
請者謂食檀越食此二食足已後食作餘方得食之
非謂作餘食法開無背請罪。
戒本第二釋足食中初科初明二食已僧合一受
請為一通收僧別二請此下次明足相非下遮濫
以別請中容有背故如背前向後食五正已復從
前食不作餘法背足俱犯若作餘法止犯背請兩
緣自別不可混同。
【疏】食有五種即指五正為言。
釋注中初科言五正者此論前食至後犯足通正
不正。
【疏】食飽足者謂前境食體堪我飽足但為食一口已
便壞威儀成犯之相後坐不得須作餘法方開食也
四分有文散在開通如下解也僧祗善見護八遮相
極大分明須相融會。
釋足相中初科初明境足即今正義但下次明犯
相四分下引證文在開通即前身綺如上已明及
尼不禮文在後引故指如下次據他部猶急本宗
言八遮者亦名八足一自恣足（檀越恣與比丘言足離座不作餘法
食犯提止取答詞為足而不待食下皆同此）二少欲足（與食時現少欲相）三穢
污足（行食人手汙惡言不用）四雜足（時人持雜食來惡言不用）五不便足
（見行動病物作不食意）六諂曲足（搖頭縮鉢作不受相）七停住足（淨人行食
比丘言莫先行飯先行羮⿱卄釆）八自己足（比丘有麨囊從檀越索水得水已彼為取麨囊
與之比丘惜麨云我不食此之八種不依彼用但取急義證今
境足故云相融會也。
【疏】今有人解堪飽足者謂我飽食足我食未飽雖起
重坐得食無過此非解也。
斥非中出非可見。
【疏】若爾四分何須廣列四種威儀食無飽期約儀定
犯是明教也若準凡心待飽竟破儀犯者知用何時
成於飽相縱云飽訖更噉一粒亦得入喉何名約飽
故聖明見但據四儀隨四有乖後坐不食豈非明決。
難破中初指教明判四種威儀如下注引若下二
斥無限齊應作彼執云律約四儀據飽足已有何
過耶知下顯非故下三重示教意。
【疏】是知凡情恒多汎濫至於食飲不能自約故出斯
解今定約儀理絕浮執。
結示中初指妄執元由今下結歸今家正解。
【疏】就作餘食注解乃明須看鈔中十五種法並有明
據也。
餘食法中初科令看鈔者今略引之能作有三（一是
比丘二先足食除不正不足三身康和除病）對法亦三（一豐時除儉二所對是比丘三
彼未足食若已足者僧祇開成食體亦三（一時食及清淨多論不淨不成二非病人殘三
不覆藏食）自作三法（一自言現前從淨人受對僧陳詞如注所引二授與前人三舒手相
及處作）彼作三法（一彼受為食二答詞如注三度與他）此三五法並律
正文故云明據。
【疏】問所以足勸二戒有餘食開餘九食戒不開何邪
答此二曾前犯足貪心更食故須作殘息彼貪過故
是藥病相當所以開之餘九戒者謂贊食過一背請
別眾三鉢索美非時不受殘宿也前六未足一往即
犯非對治藥故不開之後之三戒亦未犯足然是非
時食體不淨若開作法前人得罪己自招殃復非對
治故亦不開。
問答中初明二戒開意餘下二明九戒不開又二
初列名前下示意初明前六次明後三體不淨者
非時不受成惡觸殘宿當體有過二並不淨若開
等者出開作之過自他得罪能所兩損復非對治
意同上六。
【疏】別眾六緣此不開者彼未犯足所以下開得食充
身有長道益此戒曾前食五正足堪可一日資身長
道更以六開增貪非治。
<pb n="124"/>
對別眾中初明彼開此下次明當戒不開文相易
解私解彼開六緣此開餘法各據所開故不相有
豈須相較。
【疏】就結罪辨相中初成犯相。
【疏】前對緣結犯九種佉尼未食五正得食無犯曾食
五正犯足已更食油蜜一切皆墮。
次釋第三成犯相中初科言對緣者通示四儀九
食也九種下別釋食相但列不正欲明前足唯局
正後食通兩種不正既犯正則可知。
【疏】二若為他作餘食下明識教者少故以諸相用顯
知法就中八而四對初自足為他二知他食足此愚
𨷲相對也三自持不與四持食置地此恭慢相對也
五使淨人六淨人前作道俗相對也七惡食覆好八
作而持去慳貪相對也就中對俗而作不妨兩是比
丘非儀故吉不妨成法餘七不成失法故吉若食𣊟
提。
注中四儀各作句者律以五正別歷四儀各有五
對十句今略引之律云佛言有五種應足食初對
二句第一云比丘知行時（儀也）知飯食（飯是正食）知持來
（為我持來）知遮（食一口已必遮於後知威儀（四儀隨壞一一犯足）知捨威儀
（若坐牀低頭取物坐處離牀之類）知足食（總上七知方成一犯）捨威儀不作
殘食法而食咽咽波逸提第二句亦如上但改第
二云知麨乾飯魚肉（初句單飯第二句四種雜此為一對）第二對亦
二句初句單麨第二句餘四雜即乾飯魚肉及飯
（七知如上）第三對亦二初句乾飯第二餘四雜第四對
亦二初句單魚第二餘四雜第五對二句初句單
肉第二餘四雜（一一並具七知但第二知別餘六並同此行中十句）律云住
坐臥如是共四十句釋作法中初點示文意就下
牒釋八相四對並以兩字分之初為他所對不能
自知即是愚也二求他為對不知簡境故云暗也
三手持不放故恭四懶持置地故慢五使淨人即
遣俗作六淨人前即對道作但在俗前故不合耳
七以惡覆好能作慳也八與彼持去所對貪也就
下總簡即律自判非儀吉者據論作法眾別羯磨
通須遠俗所以俗聽眾法對念則成障戒別法方
開制不使聞於義明矣況此餘法事非少欲若對
俗前必生忽易故特別制違則乖儀。
【疏】尼同三眾俱吉者作不同戒故有人云尼是女類
食不消化故無食足犯今不同之尼律開通不禮戒
中有不受餘食法尼故知有足明矣。
尼犯中初正釋作不同者凡尼與僧制緣別者特
標異罪欲彰不同今尼足食彼實犯提但緣起不
同背足合制故言犯輕顯與僧殊下皆類此有下
二斥非初出彼解今下顯正說下引文據合云不
禮戒開通中尼不禮僧違敬犯提不受餘法則開
不犯。
【疏】就開通中食作非食想者實是稠粥謂經久想雖
食無心謂是足也非食不作法者審知佉尼理須更
食故也餘開可解耳。
不犯中初釋想差稠粥出釜[書-曰+(且-二+人)]成字者意謂稀薄
經久凝耳無心謂足故無犯也注中不受餘法謂
頭陀上行無犯理也疏牒非食不作法注脫此句
謂先食不正更食不犯故云審知等也餘下略指
今為釋之注中並反上者律有三句並謂成餘食
法反上八相一自取作餘食法（反上使淨人也）二置地作
乃至手及處（反上置地手不及也）三若與他他為己作（此謂能所
如法反上五非唯淨人前作法自成無可反也）。
【律】三十六勸犯足食戒。
【疏】勸足食戒三十六。
【疏】制有三意。
【疏】初不聽勸意然出家之士理應益物迭相匠導勸
修善行今乃惡心勸彼令他得罪己自招殃彼我俱
損理所不應故制不聽勸。
<pb n="125"/>
三十六不聽勸中初敘二利迭互也今下明兩損。
【疏】二解同犯意食中數戒此彰同犯者有人解言此
戒餘食法開容有不犯日既未過人多滯俗但食無
犯輕侮聖教不作餘法故犯若據緣起惡心相報今
時勸者多是好心隨情逐世違制輒噉無問好惡一
切同犯。
次意中初標徵有下引釋初明勸意以見時中餘
法開食便謂不作得食無過故多相勸人多滯俗
者示其情狀也但食無罪述彼勸詞也輕侮等者
顯成他犯若下二會釋戒緣言同犯者能勸犯此
所勸犯前。
【疏】問如不受食戒有受緣開何不同犯答但惡心勸
足令犯二罪勸人不受但有一罪損有重輕故不同
犯。
問中受緣開者即一人受已通及餘人既有此開
亦容倚濫而相勸犯何以不同答中勸他足食容
兼不受故犯二罪若勸不受不兼足食故止一罪。
【疏】今解不然如十誦中非時殺生草木然火掘地噉
殘宿等勸他為己不為己但作俱墮。
今解中十誦非時等戒勸他同犯則知不受勸亦
應同那云一罪故知古非（義鈔猶存古解）。
【疏】三離為二戒意四義故分一足是身犯勸足語犯
二足食病開勸足無病開三足是貪心犯勸足通三
性四足是已咽食犯勸足他因已犯。
三離意中初即業異二是教異勸非資身故不開
病三心性異勸足犯者必待他食故通三性四即
成犯異。
【疏】論犯五緣一他足食已二知他已足三發言勸食
四不作殘法五前食便犯。
犯緣可知。
【註】佛在舍衛兄弟同作比丘其一貪餮嗜食不知足
食不足食餘食不餘食得而食之彼以過責此心懷
恚見彼食已便強勸食又以過責比丘舉過佛因制
戒。
【疏】就戒緣中弟貪起過兄以過責而懷恚強勸反更
責兄是知從諫如流不可得也即以為法不可妄言。
戒緣中初分文注中不知足不足迷制教也不知
餘不餘昧開法也是下結誥從諫如流言相順之
急也不可得者言人中少有也（文選云從諫如順流）即下示
誡令諫可諫。
【律】若比丘知（不知不犯）他比丘足食已（食有五種如上）若受請（亦有
五種如上）不作餘食法殷勤請與食長老取是食以是因
緣非餘。
【註】若先不知不足食想若與令棄若與令舉若遣令
與人若未作法令作若病人殘食若己作法食不令
他化。
【律】欲使他犯。
【註】若彼受食之咽咽二俱墮若與食彼棄之或受而
舉置若受與餘人若彼受己作法食若病人食欲令
他犯持病人殘食與若作餘食法己與欲令他犯如
上緣一切與者吉羅。
【律】波逸提（尼等四眾突吉羅）。
【疏】戒本三句一人二若他二種足食已三不作餘食
法下明勸結罪。
戒本分句二中二種足者即僧自食及他請食也。
【疏】言非餘者非是注解不犯足餘將不犯望於犯不
犯是犯家餘。
釋非餘中初釋非字非注解不犯足者通指注中
八種也將下釋餘字。
【疏】就解令他犯中與病人食本不名犯但能與者心
懷不善實開謂閉愚教故與前噉不犯能勸吉羅。
釋令他中注文初明犯重若與下次示犯輕又二
初三種所勸不食若彼下三種所勸雖食於教無
<pb n="126"/>
違故能勸但吉。
【律】三十七非時食戒。
【疏】非時食戒三十七。
【疏】凡食資身事須節約數則致患故限之令定始於
清旦終至中前事順應法不生過罪名之為時過則
非儀長貪妨道招機納謗事不應法名之非時故所
以制。
三十七制中初敘食緣利害故下次示制法順違
初明順益事順謂世俗常儀皆多朝食應法謂三
世諸佛並不過中過則下次明違損通及自他言
招譏者如律緣起女人恚言沙門釋子寧自破腹
不應夜食。
【疏】據阿含中時非時經明一年二十四半月月十五
日準此俗中二十四氣故彼冬分四月以八月十六
日為始終於臘月十五日春分十六日為始至四月
十五日夏分不言自曉。
引示中時非時經出阿含部今亦別行在竟字函
文近兩紙廣分三時步影之數須者尋之初引經
以示月十五日白黑分也準下次會同此方俗中
二十四氣一年十二月中每一月有兩節氣大約
亦以十五日為一氣故下三引三時以證既以黑
月為三時之始則知西竺月分黑白不同此方白
黑共為一月也。
【疏】然今此國三種日月一天上日月二人中日月三
陰陽日月上二不定陰陽剋時楷定無爽至如佛法
春分以臘月十六日為始者須準陰陽曆家大寒是
十二月中氣如是類例十六日便為立春剋定步數
可知時分故僧祇中令作脚影此即是也多論晝夜
各分九時僧祇日夕三十須臾唐國[晷-人+卜]漏箭為百刻。
會通中初示日月不同天上者增輝云今所見者
（日容出沒月有晦望故下云不定）人中者即今幾時為日幾日為
月（日有短長月有大小故亦不定或可隨方所立不同）陰陽者即曆數之家
剋定分抄以為算數故云無爽爽差也至如下次
明前經準俗之相二氣之間名為中氣然其相準
未必全同但取一月兩分之數耳故下引證初證
脚影同多下次證時刻同多論晝夜各分九時此
據春秋兩分晝夜相等冬夏兩至例有增減僧祇
須臾者日極長十八極短十二晝夜等各十五唐
國[晷-人+卜]漏者[晷-人+卜]即時刻夏至日六十刻夜四十冬至
日反上春秋分各五十刻謂以竹箭竪於壺中水
漏箭浮以分刻數。
【疏】出家時節知何不須然於一食日別常法但用步
[晷-人+卜]一法足定方隅縱在山澤有迷依步無不立曉必
時陰暗以鏡映之寧早不晚是持護法。
結告中初示須知但下令準前經陰時以鏡映者
未詳其事寧下次勸急護古之高德奉敬律儀一
食卯齋用為常務今時濁惡噉食無時設有營齋
遲留至暮禪師講匠坐受安然唯知取適於穢軀
豈念公違於聖教糞蟲餓鬼即此心成銅汁鐵丸
豈從他得有識高達宜乎勉之。
【疏】論犯四緣一非時二非時想三時食四咽便犯。
犯緣第三時食通正不正下兼三藥並通一犯。
【註】佛在羅閱城時人民節會難陀䟦難陀二釋子共
看伎并受飲食向暮還山迦留陀夷夜入城乞食女
人雷電中見稱言鬼鬼比丘以過白佛訶制此戒。
【疏】就緣起中初明看伎非時而食二明夜乞起過便
制。
戒緣兩段對文可知。
【律】若比丘非時。
【註】時者明相出乃至日中按此時為法四天下食亦
爾非時者從日中乃至明未出也。
【律】受食。
【註】有二種佉闍尼食如上蒲闍尼五種食亦如上也。
<pb n="127"/>
【律】食者波逸提。
【註】彼非時受食食咽咽墮若非時過非時七日過七
日並墮盡形壽藥無因緣服者吉羅不犯者作黑石
蜜法爾故有病者服吐下藥日時過煑麥令皮不破
漉汁飲又喉中哯出咽者無犯。
【疏】戒本四句一人二非時三是時食縱餘三藥無病
亦犯四食咽犯。
戒本第二注中先明時限以釋非時四天亦爾者
合云皆爾雖四天下日夜不同並取明相至中為
時已後為非時南州日午北州半夜東沒西出如
是輪轉若約比丘互相來往還約本處以判持犯
如南人往北半夜前食不犯非時餘方亦爾如拾
義鈔據伽論說。
【疏】就解食中但時中正不正不明餘者以餘三藥有
緣開故若著在文謂病不開故不出也。
釋第三中三藥不加判同時食加法過限隨結重
輕而文不出故申其意。
【疏】就辨相中三藥解者謂諸漿等手口二受明相未
出受法不失名之為時明出法失得罪不應服名非
時也蘇油口法未失名時八日時過失法名非時盡
形壽藥有病加服名為時無病輒服名非時若非口
法從時食論餘殘宿不受例之至彼便略。
釋第四中三藥次列竝約加法分時非時者前二
望限盡形對病故知若加口法非時號時限過病
差時名非時問盡形一藥獨犯輕者答由法不失
但違教故問何以病差法不失者答一資劣少貪
二為防重發故教許之問病差法在中前得服否
答但使無病並是非時若非下簡辨餘下指例由
下二戒三藥罪同各如注解是則加法盡形無病
輙服咽咽三吉更兼惡觸廣如前篇注不犯中三
節初律云乞食比丘見作石蜜中有罽尼（米也）畏慎
不敢非時噉佛言聽噉無犯作法應爾吐下藥即
取食之藥哯胡典反不嘔而吐也若準鈔中不得
復咽此中開者猶在喉中。
【律】三十八食殘宿食戒。
【疏】食殘宿食戒三十八。
【疏】凡飲食繁穢近則長貪令人不節又體現交盡義
無貯畜故置異處不得輒噉然今行人但存省事隨
宜受納不思遠大致使教法日就崩離稱心之過知
何不犯是以大聖隨事節約若衣若食並有軌儀緣
而不曉即結無知可學不涉又結怠惰意令割略我
倒專心思道不令貯畜用遺愚著故制斯戒。
三十八制意為三初敘食過文列二過一貪染不
可近二現物不宜畜置異處者即淨地中然下次
敘違犯此據緣起坐禪比丘故言省事今時貪恣
則非所敘不思等者已雖少欲凡愚相倣疾滅法
故稱心過者充其所欲欲即妄情必須制故是下
三彰聖制又三初明根本制文通諸罪意在今戒
緣下次明重增制即無知犯提不學得吉此二該
通止作兩犯如前所明意下顯教益即生善滅惡
也。
【疏】論犯三緣一是殘宿食二知是三咽便犯殘宿相
對四句分之殘宿內宿亦有四句可如鈔引。
犯緣中初列示殘下指句兩重料簡俱指如鈔今
為引之彼云一殘而非宿吉（旦受四藥不加口法過中）二宿而
非殘亦吉（未受之食與同宿故即內宿罪）三亦殘亦宿提（義兼一吉）四
非殘非宿無罪（謂淨食也）次四句者一是殘宿非內宿
得墮（今日受食安界外不共宿故）二是內非殘吉（未受之食犯內宿故）三
四俱句與前無別。
【註】佛在羅閱祇迦羅坐禪乞食疲苦食先得者比丘
於小大食上不見覓之具說所由比丘白佛佛便訶
言汝雖少欲後來眾生相法而行因即制戒。
【疏】就緣起中此戒不受以坐禪人為緣起者約情為
<pb n="128"/>
論輕戒而重觀門故佛言後來眾生相法而行非法
而行何可妄也。
戒緣中初牒文約下出意非下結勸今時禪講各
尚己宗頓忘戒律況加輕弄惑誑後生謂持戒則
徒自拘囚學道則不勞把捉豈念壇場立誓盡壽
堅持非戒無以為僧非戒將何受施阿鼻苦楚本
為忘恩瘖瘂盲冥良由謗法金言呵制明為將來
後學聰明幸遵慈訓。
【律】若比丘殘宿。
【註】今日受已至明日於一切沙門釋子受大戒者皆
不清淨。
【律】食。
【註】有二種非正食者根食乃至細末食正食者飯麨
至肉也。
【律】而食者。
【註】舉宿而食咽咽墮非時七日過限亦墮盡形壽藥
無病因緣而服者吉羅。
【律】波逸提。
【註】不犯者宿受食與父母若塔舍作人計價與後乞
食比丘從作人邊乞得者若鉢盂孔罅食入如法洗
之餘不出者得若宿食酥油灌鼻若隨唾出棄餘者
得。
【疏】戒本三句可解。
戒本三句一人二殘食三犯罪。
【疏】就第二句注解中十誦云此方殘宿食餘二方不
得食北方宿食開三方食以無我所故制不受食意
拔我根著色味故餘辨相中可解鈔中大分別也。
釋第二中引十誦明四州者顯示注中一切義故
制下明通禁之意餘下指廣檢鈔對之問北方無
佛法何有殘宿食答北方無法多分為言不妨佛
化通被四州業疏云南州具四緣且據一相耳（一見
佛二聞法三出家四得道）如前非時通四天下伽論云北[鬱-山+止]單
越法不受食不犯是也問三方殘食北方得食否
答文制三方不得互食則知北方非殘明矣。
【律】三十九不受食戒。
【疏】不受食戒三十九。
【疏】多論五義一為斷盜竊因緣二為作證明三為止
誹謗故四為成少欲知足故五為生敬心令外道得
益故。
三十九多論五意初若令自捉慣習成盜二若非
他證或容抂濫三如緣起五分中白衣呵云我不
喜見著割截衣人不受食食四成上行五中因外
道搖果墜地令比丘捉比丘言佛不許自捉外道
因發心出家得漏盡前三滅惡後二生善一四自
行餘三化他。
【疏】如鈔所列十門成解初制意門二能受人門三所
受境門四所食門五受食處門六受食法門七須食
觀門八食食法門九失受法門十如次解。
指鈔十門略釋名相第一門（即上五義）二能受人（了論具戒
比丘受食已度與餘人即此比丘名為能受除別住十三難三舉二滅學悔等不成三所受
境（即授食人通三趣並取解知）四所受食（即戒本食藥須受除細塵大小便土水
楊枝等不須）五受食處（了論地及水中成受空中不成）六受食法（心境相當
比丘淨人心無異緣）七須食觀（如常五觀離三不善）八食食法（如戒本注十種
受相）九失受法（一決意棄二捨戒失三捨命失四任運失五轉變失並如鈔）第十
即同今戒。
【疏】論犯三緣一是四藥二輒自取三食咽犯。
【註】佛在舍衛城人為父母等於四衢道頭乃至廟中
祭祀供養糞掃衣乞食比丘自取食之居士共嫌比
丘以過白佛便制此戒。
【疏】戒緣中俗人為亡者設祭頭陀比丘輒自取𣊟故
制。
犯緣戒緣並可解。
【律】若比丘不受。
<pb n="129"/>
【註】不與食者未受者是受有五種手與手受手與持
物受持物與手受若持物授持物受若遙過物與者
受者俱知中間無所觸閡得墮手中是也復有五種
身衣曲肘器與還以上四受若有因緣置地與是為
五種也。
【律】食。
【註】佉闍尼食根至細末磨又云飯麨乾飯等。
【律】若藥。
【註】奢耶尼食者酥油生酥蜜石蜜。
【律】著口中。
【註】若不與食自取著口中咽咽墮非時七日若過限
亦墮盡形藥無因緣不受而食者突吉羅。
【律】除水及楊枝波逸提。
【註】若不犯者取淨水楊枝若不受酥油灌鼻與唾俱
出餘者不犯若乞食比丘烏㘅食若風吹墮鉢中除
去此食乃至一指爪可除去餘者無犯也。
【疏】戒本五句一人二不受三藥食四除水五結罪。
【疏】就不受中將解不受先解受相十種不同有緣置
地如鈔祇中雖手不觸口加三受方得食也。
戒本釋第二中先解等者謂反此十法即是不受
有緣置地指如鈔者彼引僧祇外道不與比丘食
規地作相安鉢於中下食時三徧言受等。
【疏】食藥在口未咽結墮文據將噉必經口耳至論結
罪必在咽生口中方便但結吉罪。
第三中初示文暗由戒本中但云著口似不待咽
而成犯故文下釋意可解。
【疏】除水楊枝說不犯者一相為言明了大開水土五
種楊枝諸律並無開文任情所安。
第四中初牒文一下別釋初三句釋除水言一相
者言其略也故指了論猶略大小便皆大開也
下二句釋楊枝僧祇口氣生瘡咽汁須受誤咽不
犯故云無開今若咽汁宜依他律不咽須準本宗
故云任情。
【律】四十索美食戒。
【疏】索美食戒四十。
【疏】出家高士特宜廉潔今耽著美味求索好食長貪
壞俗招譏喪道故制。
四十制意中初示行本今下顯過相長貪已下即
是兩損注戒緣中云雜食者用四美物和雜飯麨
西土俗風以為厚味。
【疏】五緣犯一是美食二隨非親乞三自為己四無病
緣五食咽犯。
列緣第一具含四種二中文不簡親據理無過。
【註】佛在舍衛䟦難陀以商賈為檀越便語云欲得雜
食彼商主問何患思此報言無患但意欲耳商賈譏
嫌比丘以過白佛便訶制戒。
【律】若比丘得好美食乳酪魚肉若比丘如此美食無
病（病者乃至一坐間不堪食竟）自為身索者波逸提。
【註】尼等吉羅不犯者病人自乞為病人乞得而食之
或己為他他為己若不乞而得者不犯。
【疏】戒本四句一出四種美食加比丘者律本互現二
若比丘結犯人也三如此下明無病緣四結罪。
戒本分文中初句明食而標比丘即得食人下云
比丘即犯過人故云互現也。
【疏】多云所以名美食者以價貴故卒難得故愈病疾
故美食非美藥乳酪蘇是美藥非美食生蘇油是俱
是者蘇魚肉脯是俱非者訶棃勒是。
釋第一中多論二段初示名以下三句三義釋之
美食下二簡辨有四句初句乳酪是時食蘇本是
七日藥今望可充食邊亦名美食次句以生酥油
不可直服故但名藥俱是句中魚肉是食復加酥
煑故兼二名俱非中據訶棃勒是盡形藥然望七
日非美物故若據藥食名通論中且約可常作食
<pb n="130"/>
者名食不可者號藥。
【疏】尼結輕者大僧丈夫身報力強喜乞美食取資身
故所以重制尼乞美食女人所諱為希故輕此吉罪
者結不同罪實犯提舍。
釋尼犯中初出重輕之意此下次示結犯不同尼
八提舍即無病乞八種美食謂酥油蜜石蜜乳酪
魚肉也僧尼各聚故云不同。
【疏】問不同何罪而結於尼答不同非罪示不同戒隨
結方便使異二部餘可解。
問中今此吉羅既非實犯應成虗結故問何罪答
中初明非罪非正犯故隨下次示罪體餘下一句
語勢兩向或似指例前後諸戒或似指注不犯等
文。
【律】四十一與外道食戒。
【疏】與外道食戒四十一。
【疏】有三過故一異學情反恒多疎外難與理親雖復
惠施不荷其恩反生譏謗二邪見乖宗非真福田以
信心之食授與外道施主聞之特生不忍又損施福
不得功德田中不獲反報故三躬自奉食授與外道
容生外人愚倒己見謂外道勝比丘不如以斯諸過
故制。
四十一制意三初招反謗即如緣起二非福田復
有二意一惱施心又下二損施福三罔時俗以下
總結。
【疏】論犯六緣一是出家外道以在家者但犯小罪由
出家名同真偽難別生人惑倒故重二知是三非親
里開與父母僧祇中父母兄弟外道出家者使淨人
與無者語令自取若嫌者答云汝出家不得處佛制
戒如是不食者隨意四是食除與衣犯小罪五自手
與以食味是通理無獨食置地使人不生感倒故開
六領受犯。
列緣中初緣在家小罪者即汙家犯吉三引僧祇
彼不開親還須遣置今何引者一彰部別二令兼
用欲使暫加折辱冀彼迴邪五中食味通者容兼
濟故。
【註】佛將弟子從拘薩羅遊至舍衛佛及眾僧大得餅
食令阿難分與餘乞人遂以黏餅與女人又以外道
得食號禿頭居士得佛集僧以所聞告因制此戒。
【疏】就戒緣起中初與女人起過後與男食反為譏弄
是以便制。
戒緣有二初緣女者律云是裸形外道家女顏貌
端正注云黏餅者阿難分餅人各與一二餅相黏
謂是一餅與此女人餘乞人云彼與女私通何得
不與二也。
【律】若比丘外道男外道女。
【註】裸形異學人波私波羅闍者在此眾外出家者是
也。
【律】自手（欲與者置地與使人與之）與食者。
【註】佉闍尼食者根食乃至果食乃至磨細末食食者
五種亦如上說。
【律】波逸提。
【註】尼等吉羅不犯者若捨著地與若使人與若與父
母與塔別房作人計作食價與若力勢強奪去無犯。
【疏】戒本四句一犯人二外道士女三自手與食四結
犯。
【疏】多論云外道本唯六師一師教十五弟子各各受
行異見六師各別有法與資不同師及資通數九十
六如是相傳常有不絕。
戒本釋第二中引論示數若準僧祇但云九十六
道佛道在中則九十五屬外道此則各從所出不
須和會然今此方但約李張之徒及南方多有未
魔之家即為犯境注裸形者且標一種實有多類
波私婆羅闍即外道通名未詳所譯第三句注中
<pb n="131"/>
先列九種不正同前足食故略舉之食者下即明
五正前犯緣中唯衣犯吉故知此戒制通四藥。
【疏】尼犯亦提今結吉羅取方便耳作異戒故。
尼犯中尼戒兼制白衣男子與僧不同故云異戒。
【律】四十二食前後至他家戒。
【疏】食前後至他家戒四十二。
【疏】有三過制一俗里多緣為善事難輟己家業專崇
福會已許彼請行至他家脫有事差惱處極重二既
有食處息緣修道無事游散妨廢所習三共僧受請
背入聚落令他施主見彼不集竟不設食稽留眾僧
使不充足惱處不輕故制。
四十二制意三中初惱俗過二多事過三惱僧過
使不充足謂時促食不飽也此中後意即本緣起。
【疏】論犯五緣一先受他請二不囑授三往聚落中四
無因緣除病衣時五入門便犯。
具緣四中三種開緣如戒所列。
【註】佛在舍衛長者為䟦難陀故飯僧彼時欲過方來
比丘食竟不足又羅閱城中大臣得果令䟦難陀於
僧中分後食已詣餘家比丘告二過佛雙制此戒。
【疏】就緣中初明食前游行僧食不足羅閱下食後遵
行遂不得果為犯之緣。
戒緣二段後云不得果者大臣持果待䟦難陀歸
為僧分而彼食已往至他家歸遲遂致過時此謂
中前若在中後則犯後戒。
【律】若比丘先受請已前食（明相出至食時）後食（從食時至日中）詣餘
家（有男女所居也）不囑授餘比丘。
【註】若獨一房中囑授比近住者同一界共住也。
【律】除餘時波逸提餘時者病時（如上）作衣時（亦如上）施衣
時。
【註】自恣後無衣一月有衣五月除此已餘時勸化作
食并衣施者是也。
【律】是謂時。
【註】彼先受請已前後食不囑授入門犯墮餘方便吉
羅不犯者如上開緣囑授比丘若無比丘不囑授至
庫藏處聚落邊房若至尼寺至囑家若眾多家敷坐
具請比丘若難緣者開。
【疏】戒本六句一是比丘以前受請二食前後三不囑
授四除餘時五結罪六餘時下逐開重顯。
【疏】就解食中分前後相依如時經正在時中故是食
時。
戒本釋第二中文云前食後食合云食前食後依
時經者彼從明旦至中已前中半折之故云時中
謂時之中間也若約此方正當辰時即如經云食
時著衣持鉢是也。
【疏】律囑授中文列同界共住若無易覔不得白非同
受請者及容展轉也異非時白取知而已。
第三中初釋當戒定須同界若無易覔謂覔同請
難得則非同請者不得白之亦不得囑他展轉白
也若獨受請無可對白即落開通異下簡後戒非
時入眾聚但取白知無問界之內外請之同別隨
白得成此局彼通持犯兩異。
【疏】就開緣中列三加白為四衣時文明時外開故若
非時分先有好心施衣及食已是開訖必未起心比
丘勸化作食施衣為僧者開以利多故自為不開長
貪敗道邪命所攝。
第六句中初總示四開衣下別釋施衣初明檀越
自施必下次明比丘勸化開僧制別在文可分。
【疏】不犯中多家敷具者謂多家同會處處處待僧隨
至何家皆是請處。
不犯中釋多家請但約同會不同亦犯注中庫藏
邊房尼寺並非家故律中作囑授已至此等處即
失前法再白聽往此不犯中約無可囑家既非犯
餘開可知。
<pb n="132"/>
【律】四十三食家強坐戒。
【疏】食家強坐戒四十三。
【疏】凡在俗常習婚禮無時出家學慧須知俯仰今不
思緣久住不去妨彼懷求迭相逼斥理非所應故制。
四十三制意中初敘俗多染習出下次明僧不知
宜因而起過言逼斥者如戒緣中迦留強坐其夫
與食累遣不去夫瞋捨棄隨汝所作。
【疏】論是食家如鈔所解是觸食家以眼對色故二夫
婦常居屏處三無第四人四申手不及戶坐犯。
犯緣中論下脫犯四緣一四字觸食者根塵相遇
暢思資神故云觸食第四手不及戶據身在內為
言。
【註】佛在舍衛迦留陀夷本俗友婦齋優婆私各端正
俱繫意後至其家彼婦嚴身夫主極愛比丘食已坐
住其夫便瞋捨去比丘以事白佛佛因制戒。
【律】若比丘在食（男以女為食女以男為食）家（如上）中有寶（硨磲碼碯真珠琥珀
金銀）強安坐者（當舒手得及戶應坐）波逸提。
【註】若盲聾互有吉羅不犯者若食家有寶舒手及戶
處坐若有二比丘為伴有識別人或客人在一處若
不盲聾或從前過不住病發倒地力勢所持或被繫
命梵難故不犯也。
【疏】戒本三句。
戒本三句一人二食家三強坐犯。
【疏】釋食以男女情相領納故為食言有寶者如多論
解以著寶衣輕明照內身現發欲故僧祇中俱男俱
女亦不犯非食家故。
釋中初明食義言下次釋有寶即女人嚴身物也
僧下引文簡濫辨相注中盲聾互有即第四人各
缺一根非全證故不犯中識別人者謂舊相知對
下客人即非舊識。
【律】四十四食家屏坐戒。
【疏】屏處與女人坐戒四十四。
【疏】制意同前無第四人為異。
四十四指制意中前對夫婦故論第四此不對夫
但無第三故云異也問既不對夫何名食家答誠
如來難然據緣起同前一家相乘而制如疏標名
是為得矣。
【疏】論犯四緣一是俗女二屏處三無第三人四申手
不及戶坐便犯。
列緣可解。
【註】佛在舍衛迦留陀夷以念前戒應手及戶處坐即
在戶扉後與齋優婆私坐共語比丘聞語譏嫌白佛
因訶制戒。
【律】若比丘食家中有寶（並如前戒）在屏處（若樹牆壁籬棚若衣及餘物障
也）坐者波逸提。
【註】若在食家舒手及戶令乞食比丘見餘辨相開緣
同前戒。
【疏】諸相中解如前戒。
次科指略戒緣中戶扉後者意謂手及無所犯故
準上列緣還同前戒申手不及戶犯必在戶後手
雖相及約本緣起亦應同犯。
【律】四十五獨與女人露地坐戒。
【疏】與女人露坐戒四十五。
【疏】制意同前。
【疏】四緣一是俗女二露處三無第三人四在申手內
坐便犯餘如鈔解。
四十五列緣第四既在露處但取彼此手相及內
明犯分齊指如鈔者彼引十誦云與女露坐隨起
還坐隨爾數墮相去一尋內墮（即同申手內也）一尋半吉
二尋若過無犯。
【註】佛在舍衛迦留陀夷與齋優婆私露地共坐乞食
比丘見嫌之具向諸比丘說以過白佛因而制戒。
【律】若比丘獨（一女人一比丘）與女人（人女有智命根不斷）露地坐（謂在見聞
<pb n="133"/>
屏處）波逸提（辨相開緣並如前戒）。
【疏】戒本句自分取。
戒本四句一人二獨三境四露地下結罪問此戒
露坐何以注中約二屏釋答由在空露離他見聞
方成過相不同前戒室中論屏問無第三人據何
分齊答必約前人見聞俱離是以律中互盲聾吉
故知互離未可判重。
【律】四十六驅他出聚戒。
【疏】驅出聚落戒四十六。
【疏】出家之人先許他食而竟不與惡心驅出時限已
過使他一日不食虗齋惱壞不輕故所以制。
四十六制意中初敘能犯之非時下次明所驅之
損絕粮終日故云虗齋。
【疏】論犯五緣一大比丘二先許食三不與食四惡心
驅出五去離見聞犯。
犯緣中初簡下眾止犯吉罪。
【註】佛在舍衛䟦難陀與比丘鬪結恨在心便將至城
中無食處知至祇桓日時已過便言汝大惡人令我
不得食速去彼不得食乏極比丘舉過因訶責制戒
也。
【疏】緣起中與彼鬪恨者猶是三十中奪衣比丘也既
不許行又折辱令餓困故制。
戒緣中指同前篇奪衣不往何有驅還必是後時
復酬宿恨耳。
【律】若比丘語餘比丘如是語大德共至聚落（有四種村如上
也）當與汝食（是時食）彼比丘竟不教與是比丘食語言
汝去我與汝一處若坐若語不樂我獨坐獨語樂以
此因緣。
【註】若方便捨見處至聞處吉羅互作亦爾見聞俱離
方犯墮罪也。
【律】非餘方便遣他去者波逸提。
【註】不犯者與食遣去若病若無威儀人見不喜自送
食與若破戒等若命梵難方便遣不以嫌恨故也。
【疏】戒本五句一人二許與食三將入村為辨食四彼
比丘下方便驅出五結罪。
戒本分句中語餘下即第二句大德下即第三句
言聚落者即白衣舍是注中指村同上但此戒判
犯約離見聞不論戶限。
【疏】解非餘者非不犯緣如無威儀人見不喜遣出送
食等無此等緣輒爾惡心故也。
釋非餘相指下諸不犯相是犯家餘大同前釋。
【律】四十七過限藥請戒。
【疏】過限藥請戒四十七。
【疏】然篤信居士供辦美藥延請眾僧虔心供養施心
有限宜應將護稱施而受今輒過取長己貪心惱亂
施主敗其善信損處不輕故須制約。
四十七制意中初敘前施之意施下次明非理而
取自他兩損故是不輕。
【疏】論犯六緣一是藥請二施主限時已定三知限四
過受五無緣六受咽犯。
犯緣第二限時定即四月也。
【疏】初藥請者如十誦云過受四月時食者提索餘事
吉四月過已索七日終身亦提非時藥吉此亦同彼
如請一食處過受尚重豈況四月寧不提邪。
釋初緣中欲釋後文須明來意由律本中犯相不
顯致令古判過藥限提過夜限吉是以鈔中猶存
古義今疏欲翻舊解以立夜重藥輕故引明據會
釋相違如是尋之初定罪中先引十誦四藥明犯
並據過限初時食中餘事吉者衣等餘物也下三
藥中非時吉者藥味輕也此下會同以今戒本不
明時藥故引彼證此乃舉施一食戒例成今犯通
於四藥。
【疏】若爾施一食處蘇油輕者答彼作身外用義希故
<pb n="134"/>
輕此中內用義數故重。
初難釋中約內外資融會前後故知前戒內資須
重此戒外用亦輕。
【疏】問如上所列索藥重者明知戒本非是過日。
次問中如上列者即指十誦若據上文已明過犯
猶恐迷執謂從索論故躡前文徵今戒本假設來
難意在答文。
【疏】答隨義以彰此戒索輕過限重也故善見云施油
索蘇但犯吉羅是知輕也所以然者先有好心四月
與藥期限已滿供養心息過受置惱敗處深損又承
前受請人喜過日故重。
答中初判定戒本語暗理須義決故云隨義索輕
過重此翻古解正示今判故下引文證上索輕所
以下約義示過限重上標隨義於此方彰文列二
過顯知須重初約違施惱深又下二即承勢喜作。
【疏】若爾何故緣中索藥故制答亦可索過俱提然下
辨相過限結故及戒本中亦言過受既明四月止夜
分齊非索藥相。
初難戒緣因索而制那得過限判犯答中初句是
縱由本緣起實因索故然下即奪三處求文兩處
同故不可執緣辨相即是廣解如注引云夜藥分
齊夏四月應受等及戒本者即四月與藥乃至若
過既下雙結二文。
【疏】若爾夜無分齊藥有分齊何為列者答同初藥請
即明其相過索之罪止應吉羅。
次難中律分四句一夜有分齊藥無分齊二夜有
分齊藥有分齊此二應夏四月受三藥有分齊夜
無分齊（疏問此句但列倒耳）四夜無分齊藥無分齊此二應
隨施時受難意云若言廣解戒本約夜成犯非索
犯者則第三句不應列之此由律文不定輕重故
生此難答中上二句明律列所以因前過夜歷句
而來故云同初等過下約義定犯如上已明今更
總判律中四句前二犯提第三句吉第四無犯。
【註】佛在釋翅瘦時摩訶男請僧給藥六群嫌故求難
得藥彼為市求便訶罵之而斷僧藥比丘舉過佛因
制戒。
【疏】就緣中摩訶男者善見云是佛叔子大佛一月生
得斯陀含也亦即是為釋種故沈水死者。
戒緣中初引見論示其宗族生時果位佛叔子者
即斛飯王之子大一月生即佛之諸兄亦下次引
本律示其志行衣法中云舍衛國琉璃王出兵欲
滅舍衛國諸釋種令鑿坈齊腰埋之令大象蹈殺
時摩訶男是琉璃王外祖告王言願聽我入池隨
入水時節諸釋種出莫殺王念水中不久遂聽之
即便入池以髮繫樹根而死臣取示王即生慈心
王言摩訶男為親里故不惜身命即敕放諸釋種。
【律】若比丘四月（夏四月也）與藥（緣者藥請）無病比丘（病者醫所教服藥也）
應受若過受。
【註】若夜藥有分齊夏四月應受若夜無分齊隨施時
應受不論藥分齊也。
【律】除常請（其人作是言我常與藥也）更請（斷已後復更請與之分請（持藥至僧伽藍
中分與之）盡形壽請（我當盡形與藥）波逸提（不犯如前開也）。
【疏】戒本六句一人二四月文列夏中僧祇隨三時中
或一月半月有過皆犯三與藥明其所請四若過下
辨違相也五明開緣六結罪。
戒本第二句四分從緣故局夏分四月僧祇明判
但約施限通於三時長短不定第三句注中據律
但云緣請謂施主請緣注簡餘請故云藥請第四
注中即律四句初句可收第二次引後句亦攝第
三不論下決疑也判上過受論夜分齊此即今義
注中略標廣在疏也。
【疏】就開緣中常與盡形有何別者就能所以分也。
釋開中常請約能施之主不限於時盡形據所請
<pb n="135"/>
之僧除死而已更請者注中即摩訶男復作念言
我寧以一人而斷僧藥斷已重請即非過受故佛
開之不犯如前即上四開也。

四分律含注戒本疏行宗記四上之三

<sarticle>四分律含注戒本疏行宗記四下之一</sarticle>

【律】四十八觀軍戒。
【疏】觀軍陣戒四十八。
【疏】多論三義一為佛法尊重故二為滅誹謗故三為
息諸惡增長善法故有此三益故制。
四十八制意中一比丘觀軍薄濫佛法二招他譏
毀三習起兇暴故制此戒反過成益。
【疏】論犯三緣一是軍陣二故往觀三見便犯。
犯緣第二故往者開非意故。
【註】佛在舍衛人民反叛王領六軍征伐六群觀陣波
斯匿見不悅以一褁石蜜奉佛并持名禮拜彼至佛
所具陳此緣因訶制戒也。
【疏】緣中始因看軍王使持名禮佛者制戒之本也。
戒緣匿王遣令奉蜜意欲請佛制戒六群不知往
遭訶制注中六軍二千五百人為一軍天子當用
六軍即一萬五千人。
【律】若比丘往觀軍陣（若戲若鬪也軍者乃至一馬一車一步也）除時因緣
（若須有白若有請喚）波逸提。
【註】若不避者吉羅從下至高道至非道不見吉羅方
便不見亦爾若見犯墮不犯者若有事往若被請去
勢力將去若先前行軍在後至便下道避若水陸道
斷惡獸賊難水大漲若為力勢所繫縛或命梵等難
不下道無犯。
【疏】戒本四句一人二觀軍注中真戲俱犯三除緣如
後四結罪文相可解不看即是縱下道避偷見亦犯。
戒本第二句真鬪戲陣情過同故三除緣如後即
次戒也四中初指文不下示意言即是者謂順教
無犯也戒本制觀偷目竊觀雖避何益。
【疏】此中五兵不起則已起必加身王者不獲已而設
比丘義無輒見故刀兵之劫起在此心違順之間持
犯立見。
勸持中初敘兵意五兵者即軍陣所執五種兵器
周禮注曰戈（平頭戟也）殳（音殊無刃而用撞挃）戟（三刃戟也）酋矛（酋自秋反
長矛也）夷矛（應是短者）步卒無夷矛而加弓失起必加身
謂陵害於人身家國置之以示威用之以定亂非
所樂之故云不獲已也比丘下誡往觀初示非宜
故下明所感刀兵劫者準俱舍論人年十歲時人
長尺五短者一尺有刀兵灾起七日七夜地多荊
棘皆如鋒刃手執草木悉成劒戟但欲相殺若人
曾持不殺戒免逢此劫長阿含云斯由其人常懷
嗔忿害心相向無慈心故是為刀兵劫故曰起在
心也違下示持犯相舉心轉眼即違成犯稟制低
眸即順成持故云立見結犯注中二節初明輕重
不避吉者違制教也從下至高謂登高處道至非
道謂選要便處欲見不見緣缺故輕見則是重不
犯中初開有緣若下次明順教若水陸等後開急
難。
【律】四十九軍中過宿戒。
【疏】在軍過宿戒四十九。
【疏】論犯四緣一有請緣在軍二曾經二夜三第三宿
不離見聞處四明相出便犯。
四十九及與後戒制意同前故不復出犯緣中初
有請者謂知識檀越請召。
【註】佛在舍衛六群有緣至軍中宿居士言我等為愛
欲故有此耳沙門復此何為比丘舉過白佛因而制
戒。
<pb n="136"/>
【律】若比丘有因緣聽至軍中二宿三宿過者波逸提。
【註】不犯者得二宿至第三宿明相未出離聞見處若
水陸道斷命梵等難不離無犯。
【疏】多論若不開者便誹謗云比丘有求不喚自來無
所求時雖喚不來若往說法令悟道果故開往也。
次明開中初杜譏謗比丘有求謂求索利養若下
次為利他彼論又云又長信敬故又道俗相須故
注不犯中初順教若下開難緣。
【律】五十觀合戰戒。
【疏】觀軍合戰戒五十。
【疏】過不異前既有緣至應坐說法後看合戰為刃所
中犯同於初。
五十制意初指過同前同觀軍故既下正敘今戒
為刃所中中字去呼如戒緣起亦由見犯故曰同
初無緣見陣即犯前戒有緣觀戰方犯此戒。
【疏】四緣成一先在軍中二合戰三方便看四見即犯。
犯緣第三言方便者謂作意也。
【註】佛在舍衛六群有緣在軍觀諸鬬力中有一人為
箭所射伴以衣舁居士見恠比丘聞告佛因制戒。
【律】若比丘二宿三宿軍中住或時觀陣若觀遊軍象
馬力勢者波逸提（餘如前戒明之）。
【疏】戒本可解。
別釋中戒本初犯人二在軍中即知此戒因前而
制三觀戰四結犯。
【疏】僧祇云若在城住賊來圍城王令比丘盡出上城
現多人相不故看無犯方便看見即提以此為持犯
相故知合眼乃為止持耳。
次科初引文不故無犯方便犯者因而故看故是
業本以下示持犯如前說。
【律】五十一飲酒戒。
【疏】飲酒戒五十一。
【疏】凡酒為毒水飲則成患令人志性猖狂廣起諸過
妨廢正修招致譏過生患之本寧容不禁。
五十一制意中初二句示酒體以能害人故云毒
水出八師經患即過患令下四句具列四過釋上
成患一志性猖狂謂不能自守有所妄為也二廣
起諸過菩薩戒云酒生過失無量且據智論具列
三十五失一現財物虗竭二眾病之門三鬪諍之
本四裸形無耻五醜名惡聲六覆沒智慧七所應
得物不得已得即失八伏匿之事盡向人說九廢
業不成十醉為愁本十一身力轉少十二身色壞
十三至二十不敬父母沙門婆羅門尊長佛法僧
二十一朋黨惡人二十二疎遠賢善二十三作破戒
人二十四無慚無愧二十五不守六情二十六縱
色放逸二十七人所憎惡二十八親眷擯棄二十
九行不善法三十棄捨善法三十一人不信用三
十二遠離涅槃三十三種狂癡業三十四命終墮
地獄三十五當來狂騃過惡如是今出家人尚當
躭嗜覩茲聖訓豈不自慚三妨廢正修心神昏倒
故四招致譏過非出家所宜故生下二句結示須
制。
【疏】論犯三緣一是酒二無重病緣三飲咽便犯。
犯緣第二重病緣開如後自判三飲咽犯須論咽
咽。
【註】佛在支陀國娑伽陀為佛侍者詣編髮梵志龍室
宿於夜降龍明且以示拘睒彌王後遊其國值與黑
酒醉臥路中佛說十過已制戒。
【疏】就緣起中以羅漢為緣起者如此聖人降龍威德
尚為酒毒招譏損道況餘凡學焉可妄霑故制不以
草滴口中何論椀盞也。
戒緣注中初敘降龍生過之由後遊其國正明犯
制初釋前段特舉聖德以為緣起意令凡鄙知非
遠離即舉聖況凡也故下釋次段草滴口中舉少
<pb n="137"/>
況多也律云若以我為師者乃至不以草木內酒
中滴口是也注中十過一顏色惡二少力三眼視
不明四現嗔恚相五壞業資生六增疾病七益鬪
訟八無名稱九智慧少十命終墮三惡道。
【律】若比丘飲酒者。
【註】木酒粳米酒餘米酒大麥酒若有餘法作酒者皆
是。
【律】波逸提。
【註】若是酒非酒色香味若非酒而有酒色香味並不
得飲若酒煑和合食飲一切墮若飲甜味酒酢味酒
食麴酒糟一切吉羅想疑三句墮不犯者若有病餘
藥治不差以酒為藥若以酒塗瘡一切不犯。
【疏】戒本三句一能犯人二所犯境三結罪。
戒本第二句注中木酒謂草木釀者有餘法者通
收一切也。
【疏】就解酒相無問藥食相和成者但飲便結故鈔中
所引網目極多疎而不漏皆陷刑犯。
次科初釋酒相中初通示故下指廣彼云四分中
但使是酒乃至草木作者皆犯又引十誦若飲似
酒醋酒甜酒糟醫若麴能醉人者咽咽墮故云皆
陷刑犯也疎而不漏出老子如前已引。
【疏】境想三句皆重諸師云約心從境制余意不同聖
制有以文少不了豈有智人由來不嗅須漿悞飲可
結提邪此謂重者先有方便欲飲此酒及舉向口乃
生非酒想疑約後心邊止吉羅耳成前方便非重如
何十誦律中有此誠致。
次科境想中初牒律有五句一酒作酒想二非酒
想三非酒疑三句並提不開迷忘故想疑並重四
非酒酒想五非酒酒疑二句吉諸下古今兩判初
示古判彼據律文約心從境同婬不開余下出今
解又三初句明聖制本通次句點結集之缺豈下
舉事酌情不可如律由從也此下釋通律意下云
十誦有誠致者彼云為恐冷發和酒與之不看即
飲故制（心境相當）若看知非而是者開之（境定心差）準此開
迷頗符今判誠即實也致謂理趣。
【疏】開中餘藥不治酒為藥者非謂有病即得飲也故
須徧以餘藥治之不差方始服之廣如鈔解。
三中恐謂病開而輒爾妄飲故示文意不容倚濫
廣如鈔者彼引五百問云若醫言必差得和藥服
不得空服等。
【律】五十二水中戲戒。
【疏】水中戲戒五十二。
【疏】多論四意一佛法尊重理宜敬奉今入水遊戲損
壞不輕二理應威儀庠序外長信敬入水遊戲動越
威容招世譏過三比丘懷意息緣修道入水游戲妨
廢正業四宜修正念入水遊戲令心散亂失正念故
光師云水性漂蕩不可常淺在中戲笑上流忽增容
損身命故。
五十二制意中多論四義初損辱佛法二乖越威
儀三違道廢業四掉散失念下引光師加損命義
通前為五。
【疏】論犯三緣一是水不論深淺如弄鉢中可是水內
二無因緣三戲便犯。
犯緣第一但體是水不論在處二無緣者下開度
水等緣則不犯故。
【註】佛在舍衛十七群在阿耆羅婆提河中嬉戲澆灒
波斯匿王與末利夫人在樓上見王言看汝所事者
夫人言是始出家或癡無知也即以石蜜奉佛便訶
責制戒。
【疏】戒緣中如餘三律云十七群並得無學水中戲笑
生世譏過何論下凡故舉上聖以約凡下也。
戒緣中三律即五十祇也注中初明起過年少新
學十七人共為群黨事同六群比上可解匿王已
<pb n="138"/>
下次明制戒之由王見譏嫌夫人對王恐生輕易
又令奉蜜請佛立制大權護法發起斯教非凡所
擬也。
【律】若比丘水中嬉戲。
【註】放意自恣從此至彼逆流順流此沒彼出手畫水
相灒乃至以鉢盛水戲者。
【律】波逸提。
【註】除水已若酪漿苦酒麥汁器中弄一切吉羅不犯
者若道行渡水或從此岸至彼岸或水牽竹木[簿-尃+卑]順
流上下若取石沙若失物沈入水底此沒彼出或學
知浮法而擢臂畫水灒水者無犯。
【疏】戒本三句文相易耳入中為洗不戲難哉。
戒本三句大同前戒入下誡慎此土南方入水者
稀然水性清冷人多喜弄準上鉢中弄者皆犯注
不犯中[簿-尃+卑]音牌擢合作掉音調振也。
【律】五十三擊攊他戒。
【疏】擊攊戒五十三。
【疏】事雖是輕過容至重小人無志多喜為之極是鄙
薄大虧形望損道傷風勿過此失故制。
五十三擊攊謂以手捵弄腋下令懼痒也制意中
初二句標過重次二句明喜為極下出過相鄙即
鄙惡薄謂薄賤大戲形望者乖出家之勝儀損尊
高之令望損道謂辱於佛法傷風即壞於化導事
輕過重故可見矣。
【疏】論犯四緣一是大比丘二作輕弄想三手脚十指
四著便結犯。
犯緣第一簡下眾應吉第二簡非意不犯第三簡
餘物得輕。
【註】佛在舍衛六群中一人擊十七群中一人幾令命
終比丘以過白佛因制此戒。
【疏】緣起中相狀可委。
緣起中注云幾命終者幾亦近也。
【律】若比丘以指（手脚十指）相擊攊者波逸提。
【註】除手脚已若杖若拂柄戶鑰餘物擊攊吉羅不犯
者若不故作若眠觸令覺若出入行來若掃地誤以
杖頭觸他者無犯。
【疏】戒本辨相亦可隨知。
戒本初科文亦三句辨相易解故略示之。
【疏】所以餘物但犯吉者為分情道心重故墮餘非情
故心當亦輕未必至終也。
次科注中拂柄戶鑰但犯吉罪故須明之情道即
有情心當亦輕當猶受也。
【律】五十四不受諫戒。
【疏】不受諫戒五十四。
【疏】凡出家離惡本是學宗要由善友迭相諫喻然以
情迷將欲作罪他以理諫復不從順苟且為非違損
不輕故制。
五十四制意中初敘為道假友琢磨迭互也然下
次明執愚故違造過知非故為故云苟且。
【疏】五緣成一將欲作罪二他如法諫三知己所作非
前人諫者是四拒諫不受五隨作犯根本違諫故結
提。
犯緣第五初違但吉待作方提。
【註】佛在拘睒毗闡陀欲犯戒比丘諫言莫作此意不
應爾不從他諫即犯諸罪比丘以過白佛因訶制戒。
戒緣同前僧殘但前是在眾拒僧此是屏拒別人
耳。
【律】若比丘不受諫者波逸提。
【註】若他遮言莫作是不應爾然故作犯根本以不從
語故突吉羅若自知我所作非然故作犯根本不從
語者波逸提不犯者若無智人來諫報言可問汝師
和尚更學問誦經知諫法若諫當用若戲笑獨語夢
中語欲說此乃說彼者不犯。
<pb n="139"/>
【疏】戒本三句。
戒本三句同前。
【疏】就辨相中二句初犯輕者迷心為己是前諫己為
非情微故犯吉不妨隨有作事隨犯輕重後犯重者
謂知已犯非前諫者是違情過重所以非輕。
辨相中初科二句即注犯中輕重二段初釋犯輕
不妨隨作輕重者謂彼所作通七聚故後下次釋
犯重。
【疏】問文中列所作明知諫作犯若有止犯者於何而
設諫答若拒勸學戒諫違名止犯諸戒制非皆己作
者此之一戒制欲犯者但以業非不一不可集僧一
一而諫故令一人處處行諫知將欲犯必須止約有
違結墮故知要急勿過此制。
問答中初問五言為句欲示後戒故發此問答中
初舉後戒正答拒勸學即下第七十一戒諸下對
餘戒顯要又三初明制別但下示立意僧諫難成
別諫易遂故下結歎。
【疏】問違僧諫中諫竟即犯不待事成此諫未犯要待
事成違諫犯者答僧中諫者眾命是重違情過深隨
諫結犯此一人諫反上可知要待成結若不作事便
成受勸故不同彼。
次問中對前僧諫結犯兩異故問通之答中初示
僧諫即犯此下二明別諫待成。
【疏】若爾下勸學中亦是一人無僧法違何為諫竟即
犯者答彼諫止犯先是不學之人發言拒諫道已不
學即是止犯違諫義成此諫作犯雖發言拒諫未是
作犯違諫未成要待作事違諫義足故不相並也。
轉難中由下勸學同是別人諫竟即犯則違上義
答中諫止則因止故勸故止在先諫作則欲作便
可故作在後是以諫止即結諫作待成。
【疏】餘相可知。
指略中餘相即不犯文同上殘中不復更釋。
【律】五十五怖比丘戒。
【疏】恐怖戒五十五。
【疏】出家之士理宜迭相將護許無觸惱今以六塵等
相恐怖前人令生惶悸廢修正業惱深過重故制。
五十五制意中初敘所宜今下顯過狀六塵如下
釋惶懼也悸其季反心驚動貌。
【註】佛在波羅犁毗國那迦波羅侍佛左右諸佛常法
若經行時供養人在經行道頭立彼初中後夜白佛
令還便反披拘執怖佛明旦集僧因制此戒。
【疏】戒緣怖佛者欲明輕怖極聖尚遭況餘下例義須
滅迹又顯佛無怖心怖在能怖約同人相無論怖與
不怖皆結重提。
戒緣中二初約舉況釋例猶類也滅迹謂須制斷
也又下次約判犯釋謂此戒中舉佛為緣欲明此
犯不論所怖以佛無怖故。
【疏】若爾亦可殺佛為緣死與不死俱得重罪答不爾
殺凡人戒以凡為緣因明破僧遂明殺佛不即以此
而為戒緣也。
釋難中以怖例殺不應別故釋中緣起不同故不
可例注中那迦波即比丘名供養人亦即侍者白
佛令還謂請佛還臥室也拘執即獸皮。
【律】若比丘恐怖他比丘者波逸提。
【註】若以色聲香味觸法恐怖人彼怖以不怖皆一一
墮彼不知吉羅若說色聲等六塵恐怖說而了了者
波逸提不了了突吉羅不犯者或闇無火或大小便
處謂是惡獸便怖乃至行聲咳聲觸聲而恐怖若以
色等示人不作恐意若實有是相或夢見當死罷道
失物和尚父母重病若死語彼令知若戲若誤一切
無犯。
【疏】戒本三句。
【疏】就犯相中初以六塵示人結輕重後說六塵語人
<pb n="140"/>
約聞知中結罪輕重。
戒本辨相犯中分二初六塵示人者律云色怖者
或作象馬鬼形等聲怖者或貝鼓啼聲等香怖者
樹葉花果香及臭氣等味怖者醋甜苦澁令彼甞
怖觸怖者熱冷重輕麤細滑澁令觸怖法怖者語
云夢汝死罷道等結輕重者即知不知也次說六
塵語人即上六相但說為別輕重亦同。
【疏】不犯相中具約塵境開之可解。
不犯注中初即前人自疑略舉色聲二塵若以下
次明非意具示六塵故云色等或夢死等別舉法
塵。
【律】五十六半月浴過戒。
【疏】減半月浴戒五十六。
五十六戒本標名云半月浴過謂未滿半月過越
制限在言少暗故疏易之名相甚顯。
【疏】欲界摶食身多不淨事須澡浴增道生善但皎潔
過常身形光澤翫著色相無心壓背正違出離故須
限約半月一洗減則致犯。
制意中初敘開意摶食亦名段食由食此食脂膩
外流積聚塵垢故成不淨澡沐者並洗濯之異言
如俗字書濯頭曰沐今取通意不局身首清身去
患故能增道外無垢染故能生善但下二明制意
數洗有二過一翫著色相即樂世也二無心厭背
即違道也。
【疏】論犯五緣一曾前浴竟二未滿半月無緣更浴五
沐過半身便犯。
犯緣中三四兩緣文脫標數三即無緣如戒文中
有緣開故四是更浴五過半身是犯分齊。
【註】佛在羅閱祇竹園有池瓶沙王聽比丘常在中浴
六群後夜入池浴王與婇女詣池相值王竟不浴大
臣嫌恚比丘白佛因訶制戒。
戒緣中竹園池者應是近王宮庭之處。
【律】若比丘半月洗浴無病比丘應受不得過（謂在半月內浴
名過）除餘時波逸提餘時者熱時（春後四十五日夏初一月）病時（下至
身體臭穢）作時（下至掃屋前地）風雨時（下至一旋風一渧雨著身）道行時（下至半由
旬若來若往者）此是時。
【註】彼若過洗徧身半身皆墮方便還悔吉羅不犯者
如上開緣數洗若力勢強令洗者。
【疏】戒本四句一人二半月一洗不得過若著文相出
半月外是犯今據減犯何意言過以佛制戒半月一
浴今減數受過於聖制故云過過是違越教相之言
也三結罪四開緣。
戒本初科第二句中過字語濫故委釋之。
【疏】餘如鈔中具廣披取。
次科指廣如鈔即開緣等文中六緣熱時注云春
後四十五日即三月一日至四月十五夏初一月
即四月十六至五月十五共七十五日餘五并犯
不犯文如注易解。
【律】五十七露地然火戒。
【疏】露地然火戒五十七。
【疏】凡火性焚熾事變無恒容有延燒不可不禁又然
火相聚多著世話廢業自輕何得不制。
五十七制意有二初為防失延燒謂旁延他處又
下次恐廢業。
【疏】論犯四緣一無緣二露地三草木有𦦨四然即犯。
犯緣第二局在露地屋中非犯三須有焰無焰則
輕若在生地或生草木則有掘壞二罪生焉。
【註】佛在曠野城六群相謂我等在上座前不得隨意
語言即出露地拾諸柴草然火向之株內毒蛇火氣
逼出遂驚擲火燒佛講堂比丘舉過佛因訶制。
【疏】緣起中由不得隨意語故出外聚向遂燒講堂輕
致重害不可不慎故世中所壞多為火損不爾久存
世界亦爾火為凡貪不可觸也此是觀行如何著之。
<pb n="141"/>
戒緣中初牒文誡慎故下示過勸離初指現事故
云世中等次舉灾劫故云世界亦爾如大三灾起
時火灾壞至初禪天三明性烈寒月雖貪觸則爛
體是觀行者謂觀火能變壞了世無常而生猒捨
或可經論多舉為喻或以三界喻火宅或以世間
喻無常或令遠惡如避火坑或云瞋心甚於猛火
斯等甚眾略舉一二耳。
【律】若比丘無病（病若者須火便身是）自為炙故在露地然火若
教人除時同緣波逸提。
【註】彼於露地若草木枝葉紵麻芻摩若牛屎糠糞[麩-夫+弋]
中一切然者波逸提若火置草木乃至[麩-夫+弋]中亦墮若
被燒半焦擲著火中及然炭者突吉羅若不語前人
知是看是亦吉羅不犯者語言知是看是若病人自
然教人然有時因緣看病人煑糜粥羮飯若在厨屋
中浴室中熏鉢煑染然燈燒香一切無犯。
【疏】戒本辨相極分明大可解耳。
戒本中略指而已辨相注中分二犯與不犯也犯
中又二重與輕也重中初以物然火二以火投物
初中芻摩是梵語亦即草名未知所譯米糠糞掃
麥䴰音弋麥皮也次明輕中被半燒焦即上草木等
曾經火者然炭輕者以無焰故不犯中糜亦粥也。
【律】五十八藏他衣物戒。
【疏】藏衣戒五十八。
【疏】出家達士德類老成隨事運為永絕塵戲今調笑
喧煩觸途惱患藏他衣鉢覓不時得令彼慞惶惱深
可厭又既藏他物容生盜心臨危事重可懼至甚又
雖無盜致被言謗清白難分如何自拔具斯多過故
須一制。
五十八制意有三初輕己惱他意塵合作童慞惶
謂驚懼也厭猶惡也二深防重盜意三招謗難分
意具下總結。
【疏】論犯三緣一是大比丘衣鉢二作驚動意三取藏
便犯。
犯緣第一簡下眾輕。
【註】佛在舍衛國居士請僧十七群持衣鉢坐具針筒
一面經行彷徉而望時六群伺背取衣物藏之諸比
丘察知以過白佛因訶制戒。
戒緣中彷音傍徉音羊行步遲緩之皃。
【律】若比丘藏比丘衣鉢坐具針筒若自藏若教人藏
下至戲笑者波逸提。
【註】不犯者若知彼物相體而舉若在露地風雨漂漬
舉之若物主慢藏衣物狼籍為誡敕故藏之若借他
衣而彼不收襵恐失故舉之或以此衣鉢諸物故有
命梵等難故藏一切無犯也。
【疏】戒本三句二出所藏物言下至戲笑上至生怖失
意三結罪餘如鈔中所引。
戒本初句犯人易故不列下指如鈔須者尋之注
不犯中五別前四並以若字分之初相體悉二恐
損壞三為驚他四恐失脫上三並他物四即己物
或下第五難緣對文可見。
【律】五十九真淨施主不知輒取衣戒。
【疏】輙取淨施衣戒五十九。
【疏】凡淨施之法為遣封著事雖漸約遠同大行衣既
付彼時取須問不問輒須還同不施現違聖禁未能
割略又物不在主失相惱深故結。
五十九制意有二初乖於淨法前敘施意漸捨封
著終成檀度故云遠同大行衣下明輒取取用自
任還同屬己故云未能割略謂畜心不斷也又下
二惱彼淨主由不語知彼謂失故。
【疏】論犯四緣一是己物二作真實淨三不語主四取
便結犯。
犯緣第二淨施有二若物寄他邊令彼掌錄名真
實淨若物在己邊但作他想名展轉淨今為實淨
<pb n="142"/>
而興此制。
【註】佛在舍衛六群真施親厚比丘衣已後不語主取
著比丘以過白佛因訶制戒。
【律】若比丘與比丘比丘尼式叉摩那沙彌沙彌尼衣
後不語主還取著波逸提。
【註】不犯者真實施語主取展轉施者隨意取之。
【疏】戒本四句一人二施與五眾三取用四結罪。
戒本可解。
【疏】問如解義中真淨施法兩部不合更互而作何以
戒本通列者答為明五眾俱有犯相雖輕重異淨施
義同故通列名至於淨法自從律法。
釋疑問中解義中即指廣解兩部即僧尼二眾律
云真實五眾不得更互作以非同類故答中以淨
施法通制五眾但罪有別故云輕重異也及至淨
施各眾相對故云自從律法也注不犯中具列兩
淨真實語主於教無違展轉隨意本無有犯。
【律】六十著衣戒。
【疏】新衣戒六十。
【疏】凡壞色染衣道服標式內遣著情外長信敬今不
染畜著非聖道幢長貪招譏損壞故制。
六十制意中初敘色相內遣著者不貪好色故外
長信敬知是解脫人故今下顯過比丘之身聖法
所聚外披法服內外相應是聖道幢表相既乖故
云非也。
【疏】論犯四緣一是三衣二是己物三不染壞四著即
犯。
犯緣第四據著方犯不著應輕。
【註】佛在舍衛六群著白色衣行居士譏嫌無有正法
如王大臣比丘以過白佛因制此戒。
【疏】緣起明白色衣戒本辨相中云新衣不壞故。
戒緣中總引三處互顯其相新衣不壞即是白色。
【律】若比丘得新衣（若體是新衣若初從人得者）應作三種壞色一
一色中隨意壞若青若黑若木蘭。
【註】律注云此言淨者若染作色言淨若已成色淨衣
應以餘物異色趣揲一處作標識故言淨自下若衣
非衣是不用物盡應點標幟淨畜言重者氍氀毾㲪
謂是衣中之重者。
【律】若比丘不以三種壞色若青若黑若木蘭著餘新
衣者波逸提。
【註】彼不作三種色便著者墮若重輕衣不作點淨而
著者吉羅若非衣鉢囊革屣囊針線囊禪帶腰帶帽
韈攝熱巾褁革屣巾不作淨畜者吉羅若以未染衣
寄白衣家吉羅不犯者得白衣染作三種色餘輕重
乃至巾作淨畜也。
【疏】戒本分二先立法三句一比丘二得新衣三須三
壞色成沙門相正戒本三句一犯人二不以三色壞
三結罪。
戒本初科立法句中第二句注約二種示新衣相
第三注中復引律注文為二段初釋作淨又二初
即染為淨二已染揲淨自下次釋點淨亦二初輕
二重俱須淨故。
【疏】成犯中初不以三色壞新故重墮若輕重衣不作
點以壞色者吉羅餘小細物並須點淨非謂巾屣以
三色染更成驚俗可笑至甚也。
戒本三句辨相注中分三初明正犯若重輕下二
明點淨若以下三明寄俗舍由濫俗服無所辨故
疏文釋上二段餘小細者即諸囊巾等非謂下遮
濫今時有人聞律有言一切染作袈裟色觸衣襪
履一槩染之未見此文豈知過當。
【律】六十一故殺畜生戒。
【疏】殺畜生戒六十一。
【疏】多論三義出家之士四等為懷慈濟物命今故加
害違其慈道非憐愍故二自壞惱他正是生死之本
<pb n="143"/>
障道惡業故制不殺除惡業故三為長信敬息誹謗
故。
六十一制意有三初中四等即慈悲喜捨普徧生
境故並云等二中殺業違慈諸業之首因茲流轉
故云生死本等三如緣起因譏而制。
【疏】五緣成犯一是畜生二作畜生想三有殺心四起
方便五命斷。
【註】佛在舍衛迦留陀夷不喜見烏竹弓射殺遂成大
𧂐居士禮拜見共嫌之比丘舉過佛因制戒也。
戒緣中藉字子智反聚也。
【律】若比丘故。
【註】時諸比丘坐起行來多殺細小諸蟲或有作波逸
提懺者或有畏慎者佛言不知不犯。
【律】殺（若自手斷若教他斷）畜生（不能變化者是）命者波逸提（比丘尼同犯也開緣
如殺人戒）。
【疏】戒本四句一人二故三殺下明業四結罪。
戒本第二句注引緣起皆謂非意故佛開之第三
注中簡畜能變化蘭第四注指大殺但非故心即
在開例。
【律】六十二飲蟲水戒。
【疏】飲蟲水戒六十二。
【疏】制意同前前戒是限分中制要須斷命此是深防
中制為養物命但知有蟲飲用結罪不待命斷斷則
屬前戒。
六十二制意初句指同前下顯異為防殺畜故制
此戒。
【疏】論犯五緣一是蟲水二知三不作漉法四飲用五
隨因結。
犯緣第三不作漉法漉則非犯且據漉囊所得肉
眼所見者耳。
【疏】若就蟲水是同應合為一如壞生種內外合制為
重物命隨用故內外兩結離意可見也。
次科對前用蟲水戒以辨離合初明應合理如壞
生食用同制內即內資外即外用為下次明離意
若單制用謂飲無過故須別制意在存生生種無
情事輕故合。
【註】佛在舍衛六群取雜蟲水而飲用居士譏嫌比丘
舉過白佛訶而制戒。
【律】若比丘知（不如有蟲不犯）水。
【註】除水已雜蟲漿苦酒清酪漿漬麥汁飲用同犯之。
【律】有蟲飲用波逸提。
【註】尼同犯不犯者先不知若無蟲想若蟲麤觸水使
去若漉水飲用者無犯。
【疏】戒本五句一犯人二知三水有蟲四飲用五結罪
餘諸相狀可撿鈔中。
戒本分句下文指鈔須者自尋辨相不犯有四前
二無心後二順教。
【律】六十三疑惱比丘戒。
【疏】疑惱戒六十三。
【疏】出家所期標心處遠盡形畢命專心崇道今以生
年等六惱他懷疑廢彼正修損惱事甚何得不制。
六十三制意中初敘出家本志今下次出疑惱過
狀生年等六如下自列。
【疏】論有五緣一是大比丘多論十三難顛狂比丘吉
羅學悔六夜別住四羯磨僧尼互疑並是提具自性
故二作疑惱意三六事隨說一相四言詞了了五前
人聞知。
犯緣第一簡下三眾多論復簡本眾十三難人無
受體顛狂人失正念故此二並輕學悔已下反上
故重學悔即犯重人六夜別住即懺殘人四羯磨
即呵責等人具自性者有戒體也顛狂雖具然由
心亂而不自知是比丘故。
【疏】問聞知結罪者戒本何故云少時不樂邪答非待
<pb n="144"/>
不樂方犯蓋就惱者之意下至欲令不樂定罪初在
聞知。
問中躡上具緣判犯違戒文故答中釋通戒文決
犯分齊。
【註】佛在舍衛十七群語六群言云何入初禪乃至云
何得羅漢果報言汝說者便已犯波羅夷彼往餘比
丘問之何呵責已佛因制戒。
戒緣但舉犯法惱他餘四並見廣解。
【律】若比丘故。
【註】時眾多比丘集一處共論法律有一比丘退去心
疑諸比丘與我作疑佛言不故作者不犯。
【律】惱他比丘。
【註】疑惱者若為生年歲若受戒若為羯磨若為犯若
為法也。
【律】令須臾間不樂波逸提。
【註】尼同犯不犯者其事實爾不故作彼非爾許時生
恐後疑悔無故受他利養受大比丘禮敬便語言汝
非爾許時生如餘人生知汝非爾許時生其事實爾
彼無爾許歲恐後疑悔受他利養敬奉語言汝無爾
許歲如餘比丘知汝未爾許歲其事實爾若年不滿
二十界內別眾恐後疑悔受利養禮敬語令知還本
處更受戒故其事實爾白不成羯磨不成非法別眾
恐後疑悔受利養禮敬語彼令知還本處更受戒故
其事實爾犯波羅夷乃至惡說恐後疑悔受人利養
受持戒比丘禮敬欲令知如法懺悔故語知犯乃至
惡說又為性麤踈不知言語便言汝所說者自稱上
人法若錯若戲笑者無犯。
【疏】戒本三句一人二明犯相三結罪。
戒本第二注釋故字引示本緣反上非犯次釋惱
他注列六事一生年謂惱他云汝非爾許時生二
云歲者即是夏臘如云汝無爾許夏臘三受戒者
如云汝年未滿諸緣非法受戒不得四羯磨者如
云汝受戒時白羯磨不成等五犯者如云汝犯七
聚罪等六法者如云汝自稱上人法等。
【疏】就不犯中次等開緣生夏兩種無本處文若受戒
羯磨令本處者以受戒託緣非相難識必於事法有
疑還本受戒處審詳知過方可受之則於後無濫故
云爾也餘可解耳。
釋不犯中初總示次第六段前五並以其事實爾
為頭又為性下即第六也初云如餘人生謂非同
他人生年滿也生下別示初點前二若下次點中
二律文令還本處更受故須示意事法有疑事即
受戒法即羯磨審詳謂窮問虗實知過謂知是非
法餘下指後二種義無反問。
【律】六十四覆藏比丘罪戒。
【疏】覆罪戒六十四。
【疏】出家同法見有犯重宜即彰露表己心淨亦使前
人息於後犯則彼我俱益眾法清淨道理法然今故
迭相容隱無思露過致前造者罪根滋漫永不可息
又自壞心行將欲造罪自他俱損敗於眾法過是不
輕故制。
六十四制意中初敘三益一自二他三眾法清淨
言犯重者通含夷殘兩篇道理法然謂法爾當然
今下次明三損對反可知滋漫言其增廣無涯畔
也。
【疏】論犯六緣一是大比丘除下三眾二犯麤罪除下
三篇非壞眾故三知犯見論云但知犯者乃至百千
展轉共覆皆犯提罪若露罪已彼聞便止更不須露
若露如上四作覆罪心五不發露六經明相便犯餘
如鈔所引。
犯緣第二覆下三篇但犯吉罪所以除之三中引
論初明多人共覆同犯若下次示發露之法以字
合作已若露如上者令依上法也下指如鈔彼云
<pb n="145"/>
若犯者兇惡不露不犯若疑未了不須說等。
【註】佛在舍衛䟦難陀與比丘親友數犯向說不語人
知後䟦難陀共鬪便言犯罪不忍便說比丘舉過白
佛便訶而制。
【律】若比丘知（若不知無犯）他比丘犯麤罪（四波羅夷僧伽婆尸沙）覆
藏者。
【註】若知他犯麤罪小食知食後說食後知至初夜說
初夜知至中夜說一切吉羅若中夜知至後夜欲說
而未說明相出波逸提除麤罪覆餘罪自覆罪除比
丘尼覆餘人罪者一切吉羅。
【律】波逸提。
【註】尼同犯不犯者先不知不麤罪想若向人說無人
向說若發心向說明相已出若命梵二難者無犯。
【疏】戒本三句可知下辨相歷然不分自別。
別釋中初科初示文下下點注第二句注文有四
初明結犯時分二覆餘罪三自覆四覆下眾故云
辨相歷然等。
【疏】所以覆他重自覆輕者覆他名重而治輕自覆名
輕而治重又覆他有本重制令露以戒自淨故自覆
本壞不須重制亦可覆他三損自覆唯二故輕如十
三中謗戒料簡說。
次科正解中初徵覆他下釋有三初約罪治互重
輕釋覆他犯提故名重但三說悔故治輕自覆得
吉故名輕隨日行覆故治重又下次約戒體淨穢
釋覆他有本謂本受無汙重制救之自覆本壞謂
戒體已犯不在急制（有作本懷字誤）亦下三約所損多少
釋覆他三損如制意中自覆無損他故但有二如
下指前尋對可見。
【疏】有人言造七犯七覆七唯吉由有根本故隨七差
覆隨造生故同一過。
他解但明自覆初總標造七犯七謂犯別也覆七
唯吉謂犯同也由下別釋上二句釋造別下二句
釋覆同。
【律】六十五度減年受具戒。
【疏】年不滿受具戒六十五。
【疏】凡年滿二十者志操成就情標及遠堪耐緣惱心
安戒檢修道進位剋濟成功理宜度受用隆佛法小
年不滿志性燸弱未忍諸苦偏能犯戒進道莫由違
反聖教損壞不輕故制。
六十五制意中初科為二初敘年滿之益有三一
立志慕遠二耐苦守戒三進道成功耐忍也安猶
住也小年下二明不滿之損反上三益對文可見。
【疏】然遮難非一悉不聽受但難之一色無得戒義自
餘諸遮體例不一如青白等形定難改如衣鉢等為
辨成法如無十戒得戒犯罪年歲不爾未滿是遮待
滿即得理容消息有何急事而輕心慢法故為非理
令他虗受已得重提徒眾唱和皆吉羅也。
次科初二句總標但下別釋又二初明難定不得
自下次明遮通得不初總示諸遮如青白等即律
百遮中顏色太青太白皆入輕遮乃至眼耳等病
皆是報法故云形定衣鉢須辦十戒須受二別明
年歲反上諸遮一非形定二不須搆辦故云不爾
等令他虗受是陷他和尚眾僧護罪即自陷。
【疏】論犯四緣一是未滿二十二知不滿三與受具四
三羯磨竟和尚犯提。
犯緣第四和尚犯提即定此戒所犯人也。
【疏】多論限約六十已去不得受具僧祇七十已上不
得律論約其神智不堪行奉戒約二十已上同云堪
能然有不能者數犯數懺或全不懺反說戒過繁累
人情如此之徒亦準僧祇年減七十無所堪能不應
為受。
次科初引律論簡衰老戒下次據戒文簡堪能反
說戒過等謂嫌棄戒律繁累猶言拘繫也下準僧
<pb n="146"/>
祇年雖應法亦須揀退。
【註】佛在羅閱城有十七群童子大者年十七小者十
一以信出家比丘即度受大戒不堪一食夜啼佛覺
問知夜過集僧便立法制戒。
【律】年滿二十應受大戒。
【註】佛言若年未滿二十不堪寒熱飢渴風雨蚊䗈毒
蟲及以惡言若身苦痛不能堪忍又不堪持戒及以
一食若滿二十堪忍如上眾苦事。
【律】若比丘知（若不知不犯也）年不滿二十受大戒者此人不
得戒彼比丘可訶癡故波逸提。
【註】其受戒人知年不滿和尚及僧亦知然眾中問汝
年滿不報言或滿或不滿若疑若不知或默然或僧
不問是中四種若知若疑和尚波逸提眾僧突吉羅
若謂不知俱不犯若受三羯磨竟和尚犯墮若中間
若白未竟若為作方便若剃髮若集僧和尚一切吉
羅眾僧亦爾比丘尼波逸提不犯者先不知信受人
語若傍人證若信父母語若受戒已疑者佛言當數
胎中年月數閏月若數一切十四日說戒以為年數
滿者開。
【疏】戒本分二初立法二正本三句一人二知三年不
滿下與受結提。
【疏】初中年減二十不堪忍苦緣如文具列。
戒本釋立法中如文列者即指注中文總有十事
寒熱飢渴風雨為六蚊䗈等為七惡言痛苦為八
持戒為九一食為十能忍此十方堪受具。
【疏】就戒本中所以訶者本受者心為欲感戒師有授
法之功然知不滿強受不得故與受戒勞擾僧徒彼
無得理愚癡之甚何有過者故令訶之。
正本中初文初敘能受之誡師下次明師授之過
何有過者過字平呼。
【疏】就辨相中亦大明據細讀細分可知。
釋注犯中略示而已今為分之初僧二尼僧中初
約問對明犯不犯若受下次約作法明輕重初中
僧問彼答有四滿與不滿即約知疑與不知共為
四種默然不問則非對答是下判犯二作法中初
明和尚犯有重輕眾下次明餘僧一向犯輕。
【疏】就不犯中信受戒人語乃至父母者僧祇云父母
不知看生年板若無者觀其形貌富樂家子形大年
小當觀手足成就復不知者當問何王何歲國土豐
儉旱澇時節。
不犯中初科僧祇次第有四一問父母二看生年
板西土王法凡生男女即記其生年於板薄此方
古者亦爾周禮司民掌萬人之數自生齒已上皆
書於板上男八月生齒女七月生齒今時須至成
人方係官籍三觀形相四問時代王名歲號豐儉
旱澇皆可推筭故澇亦作潦郎到反水淹浸也。
【疏】若受後疑當數胎中月下明開相也。
次釋開筭。
【疏】如昔解云受時俗年日月俱少不開胎閏本俗年
滿日月不滿方開今解云但數胎月得滿二十俗年
不滿開無所犯。
斥古中初科古謂俗年滿者方開增筭今師但約
筭滿皆開。
【疏】又云此國用曆三年一閏以減小月成於閏故減
大布薩亦所不合並非正論不入俗中勘餘曆術日
餘閏餘別自推筭三十二三月方有一閏何限三年
如是云云但意言耳。
二中初引古有四一謂三年一閏二謂減小成閏
三減大謂取頻大四布薩法彼謂後二不合抽減
並下斥非初句總斥不下別斥閏餘勘餘曆者通
指諸家陰陽曆術日餘等者謂日別抽減豈唯小
月三十二三月等者謂數月成閏則有五年再閏
豈唯三年下文備筭方見昔非。
<pb n="147"/>
【疏】又云必是受後疑方開之無容先開以年小故今
亦不同此開得戒非謂筭出方得此戒體業乃是壇
上白四時生故知胎閏積成歲者理是滿位故說得
戒今先筭出深知能持與戒無損。
三中彼謂本受不知後疑開筭若先知不滿則不
開之今下斥非初明受已開筭為決前疑今下次
明未受先筭據理同得。
【疏】故訪諸部廣明受相然後為依四分開法。
今解中標分云訪諸部者訪謂尋討也。
【疏】十誦中若年不滿二十自想不滿或忘不知僧問
滿不答滿得戒不滿不得戒若年滿二十若知不知
或疑答僧言滿得戒答不滿不得若答不知若疑皆
得戒僧犯吉羅不審諦故。
初十誦初約不滿答僧有二若下次約年滿答僧
有四得否可見。
【疏】問知滿二十答不滿者多論解云不欲受戒師強
與受故言不滿若不知若忘縱答不滿亦得戒以從
實故。
問中以自知滿豈答不滿又復實滿云何不得故
引多論決前十誦。
【疏】僧祇中若不滿二十兩半謂滿無犯半謂不滿者
提名受具足俱謂不滿不名受具雖滿二十兩俱謂
不滿不名受具。
二僧祇二十兩者兩即數也或可彼取俗年滿二
十又須僧臘滿故云兩也彼具云如冬時生冬時
受（如八月十六已後生至第二十年八月十六後受者春時生春時受（如十二月
十六後生至二十年十二月十六後受）前安居生前安居受（如四月十六後
生至二十年四月十六後受者）後安居生後安居受（如五月十六後生至二十
年五月十六後受）此四皆未經安居竟皆名不滿若冬時
生若春時生若前安居生並經前安居竟受（至七月十
六後受者）後安居生後安居竟受（八月十六後受）皆名滿二十
（俗年滿也）滿二十兩（僧年滿也）文中初明不滿得否半謂滿
不滿者即十僧中半僧不知而受故無犯也半僧
知而為受故犯提不妨得戒（準多人謂滿得戒不疑少人謂滿義應不
得）俱謂不滿合眾同知則不得戒師僧有犯雖下
次明滿者容有不得謂究勘不知想謂不滿情虗
強受無戒得罪。
【疏】餘出五分母論同四分開三種次第也。
三中言餘者即胎閏等同四分者五分有三謂胎
閏沙門果也（得羅漢果上法得戒不約年故）胎閏則同而無布薩
母論三位全同本宗義鈔云雖五分師不存十四
日母論別論是也。
【疏】今就文中初數胎中月次數閏月次數一切十四
日為年月也。
次四分中初科點文三位次列十四日下宜加說
戒字讀之。
【疏】今且約準極小沙彌臘月盡日生年滿二十正朝
受具計取實年始有十八年生受二日也。
古法中初科古師須約俗年滿者方開增筭故且
依彼出其筭法後假彼筭即示今義臘月盡日即
生一日當一年正朝一日受即受一日當一年中
間十八年即俗年二十極小之者依此起筭猶自
剩五月一日況過此耶。
【疏】次計胎法受氣不定如羅云六載生死苦比丘六
十年亦有五月在胎便誕育者不可依準大分道俗
典文九月在胎以胎中七日一轉如五王經七七日
成人如是總有三十八轉轉有七日總計二百六十
六日自此已前與母同氣爾後四日將欲趣產與母
別氣約準成月則九月四日也通前十八年九月六
日。
次科胎法中初示不定羅云即羅睺羅佛入山時
託胎成道時降生生死苦比丘即脇尊者生時髮
已白大下二大約以定又三初標示以下示數五
<pb n="148"/>
王經佛為五王說故七七成人者初七日如薄酪
二七如稠酪三七如凝酥四七如軟肉團五七如
堅肉團六七五皰開張七七日後六情完具如是
至三十八箇七日每一七日有一風吹胎則漸變
故云轉也廣如道地經中說三十轉計二百十日
八轉計五十六日兼下別氣四日共二百七十日
則成九箇月中有四小盡故餘四日也通下三總
合上數。
【疏】次計閏法俗中計閏日別日餘一千六百數外出
於閏餘積三十二月三十三月滿為一閏餘不可說
盡大略為言十九為章（謂十九年為一大段）以七為閏（十九年中有七
閏月）三年一閏有三五年再閏有四故有七也計前十
八年九月六日少兩月二十四日不滿十九年應有
六月二十七日閏通前十九年四月三日也伽論云
從何處數成歲從母胎數一切閏月。
次科閏中初敘閏法言俗中者即諸家陰陽曆也
日別日餘謂每一日有三十二分前後兩日常定
中間二十八日以日行疾故每日餘半分則一月
餘二十八半分成十四分并小盡日共合成閏千
六百數外者未詳待問術士積三十二月者每一
月得十四分三十二月共得四百四十八分用三
百二十分為十日用一百二十八分為四日共得
十四日又三十二月有一半小盡得十六日合上
為三十日故得一閏或三十三月則復得半日但
由小盡中時有頻大故多少不定也大略下次示
筭法三年一閏有三謂初中後九年五年再閏有
二即兩中間十年計前不滿一章兩月二十四日
合抽得三日以日餘共得四十分得一日八分有
一小盡得一日準所退不得三日而所抽六月二
十七日有餘故云應有也通下總合伽下引證。
【疏】次計頻大諸律無文此間曆有計也若數出則小
月逾增則年有七小如何減大布薩用以充年不存
應法且順所學試略計之。
二頻大初中初示所出若下明非理年有七小但
有五大下科取六大布薩有所不便且下出筭法
順所學者謂師授也由此筭法並出首疏故義鈔
初標首解是也。
【疏】總張前年成二百三十二月三日頻大之法四十
九月為一章章有三頻大初兩十七月各有一大次
十五月有一大如是周而復始則用前一百九十六
月成四章章有三日總得十二日餘三十六月得兩
頻大足成十四日計通前十九年四月十七日也。
次科初展年為月頻大法下正示筭法四十九月
為章一章有三頻大月一章滿已還復如初展轉
相接故云周而復始等計下總合。
【疏】次計通以十四日布薩為歲一年無閏半月小大
準得有十八大布薩減得十八日通計十九年四月
得三百四十八日用二十八日為月則三百三十六
日為一年餘十二日在帖頻大閏中殘十七日則成
一月一日通前數之則為二十年五月一日。
三布薩中初明取法通計下次示筭數通前抽減
一月止有二十八日故今所筭出者即以二十八
日計之十二日與十七日共二十九日用二十八
日為一月故成一月一日通前下總合一年合上
成二十年一月一日合上四月為五月一日。
【疏】計此極小滿二十年長五月一日。
【疏】今有沙彌臘月盡日生年十九至八月受戒者將
五月一日接之成二十年亦得。
次今法中初科臘月盡生年十九者即年月俱不
滿者將五月一日接之者謂欲八月受戒其實七
月始滿故用筭長虗日相接亦同十八年二日故
云成二十年約此起筭不必俗年須滿故云亦得
此乃借彼虗日以為計法至下填補約實退之耳。
<pb n="149"/>
【疏】然此五月皆被抽減積法成月據實則虗既欲八
月受戒前月未至本非所開何得輒略今還填補何
以作之就五月中七大布薩減取七日又減閏餘弱
得五日又減頻大弱得半日總計所減弱得十三日
減前五月一日就實唯四月十八日在。
次科初敘意前月未至即前沙彌七月始滿未入
八月故月既未至故云本非所開義當足滿故云
何得輒略今下明填補以五月一日實從四月十
八日抽出十三日今即以十三日填之還成實數
初填布薩以四月有二大二小得六日十八日中
得一日共還七日次還閏餘四月十八日共餘六
十五分得二日一分內有兩箇小盡得二日共四
日一分未成五日故弱得（古記云一月中十四分便當一日五月得五日
皆是弱得者且三十二分為日尚不成半日那得作一日又五月自是虗月那云五月得五日）今
云弱得者將四日一分開為一百二十九分五分
破之成二十六分為一日但少一分耳三還頻大
以頻大法一年半許止得一日七八月許始得半
日今四月十八日未成半日故弱得也總計十三
日即頻大弱半日亦當一日據實止得十一日零
十餘分耳所以鈔中但還十一日至八月十日得
受今約弱得多還所退則令所增出得二日筭數
滿足是以依鈔起筭猶少二日如彼廣之就實四
月十八者既填還已筭數已成即須退減舉要為
言即是於前古師十八年二日中約實退去四月
十八日約虗即是退五月一日耳。
【疏】準此年暮日生滿十九者八月十二日應得預受
若却頻大十四日者則八月二十六日得受。
三中初示今定限年暮日生即一日當一年十九
歲上八月受戒中間實得十七年前後合成七箇
月零十三日約此實數即用胎閏等四位起算正
滿二十年然生日受月不必一定但約此為法隨
人計滿即堪與受不復疑矣若下次示頻大前云
不存應法以非正教所開恐生疑慮故兩出之若
却不用則於實年上更增十四日故至二十六方
得受耳（古記云於四月十八退頻大十四日今謂頻大出前大數中那於四月十八日退耶
大有紕謬避繁不舉也）。
【疏】此中剋相仍挂疑者十誦不滿足為誠例。
四中猶恐執舊俗年未滿故云仍挂疑者縱疑不
滿亦有明例故指十誦文如前引。
【疏】有人依多論數實月為十九年者今準四分與俗
計同如尼六法云十八童女二歲學戒年滿二十與
受具足據此十八未必年盡為歲滿十八年朝即是
十八依教便受六法明年十九方二歲學後年正朝
豈非二十如此例之縱極小者年暮受法即此一日
便當一年明年具行後年正月一日受戒豈非二十
也若不爾者要滿十八至十九年初方受六法明年
二十始學一年年滿學終後年二十一方與受者又
無律文如此延引故知剋定以俗年為定餘文云云
何由可盡。
五中初引彼妄執多論云真實不滿乃至無十九
故所以不開也（謂不滿十九滿則得受）彼謂十九乃約實月
則俗年二十也今下舉例難破成上俗年十九八
月得受之義初二句通示準四分者即如下引與
俗同者謂俗中論年齒亦取跨涉不數實月如下
引例又二初舉文據下示年數初約跨涉合教以
證今義若不爾下次約實月乖文以顯昔非故下
準決餘下指廣。
【律】六十六發四諍戒。
【疏】發諍戒六十六。
【疏】凡四諍之興乖理違法惱亂僧眾事必請殄故須
備德量情安帖僧眾始靜方修道業今輒發起更增
凶熾助惡揚波轉成彌漫壞眾惱僧過中之甚故制。
六十六制意中初敘四諍已滅乖理即言諍違法
<pb n="150"/>
即覓犯事三諍殄即是滅備德謂有德之人量情
謂觀察眾心安帖謂和平令息帖合作帖訓靜也
今下次明重更發起揚波喻上助惡如風波動蕩
隨更鼓之彌漫謂泛廣彌合作瀰大水之貌。
【疏】論犯五緣一是四諍二僧如法滅三知如法滅四
輒發起五言了結。
犯緣可解。
【註】佛在舍衛六群鬬諍如法滅已後更發起比丘舉
過白佛故制此戒。
【律】若比丘知（若不知如法滅者不犯）諍事（有四種言諍覓諍犯諍事諍也）如法
懺悔已（如法如律如佛所教）後更發起者波逸提。
【註】說不了了突吉羅除此諍若餘鬬罵發者若發已
諍除二眾若餘人諍而發起者一切吉羅尼同犯不
犯者若先不知若觀作不觀想若事實爾語言不善
觀等若戲若錯說者不犯。
【疏】戒本四句一人二是四諍簡餘鬬諍不能陷僧三
如法滅四發起結。
戒本第二中餘諍不能陷僧者以四諍須僧法滅
若重發舉即是陷僧四中發起是過業結即罪相。
【疏】言如法懺悔者正是相謝之言如草覆地兩朋面
地相謝之例亦未必有罪言諍非罪亦可有罪之諍
上品如草掩泥罪諍同滅至後為解。
釋中初科二釋初約相謝釋以草覆地兩朋相爭
經年難滅德人作法兩眾相對互相伏地舉此為
例自餘滅諍義必相謝此明文中懺悔之言非謂
懺罪故云未必有罪以四諍中覓犯二諍則可有
罪言諍教理事諍羯磨故非有罪亦可下次約懺
罪釋有罪之諍即犯諍上品犯諍用草覆滅毗尼
如草罪諍如泥則有懺罪之義後篇廣釋故此指
之。
【疏】就不犯中若觀作不觀想者觀謂深達藥病起滅
之方今發諍者不知如法滅謂非法滅所以輒發之
無犯也餘希不釋。
次科注中初列輕犯發已諍者因諍助發也餘人
諍謂下三眾次不犯中先不知者開迷忘也觀不
觀者即想差也疏中但釋想差一句初牒文觀謂
下釋義初釋上觀字即能斷之人如法滅也今下
次釋不觀想者謂發諍之人想實開也餘希不釋
即上下注文也。
【律】六十七與賊期行戒。
【疏】期賊行戒六十七。
【疏】斷姦禁非王者之法既知是賊義須潛避如何同
行迹同難異招譏壞道重故須制。
六十七制意中初敘所應姦詐也如下次顯過相
難異謂人不可辨。
【疏】六緣成犯初是賊二知是三共期四同道五不離
見聞六越界犯。
犯緣五六並見經注。
【註】佛在舍衛眾多比丘至毗舍離賈客私度關不輸
王稅與比丘為伴為守關人所捉將去王所罪應至
死王俗譏訶比丘舉過白佛因制此戒。
緣起中賈客度關不輸王稅即同盜賊準知違戒
不必強寇。
【律】若比丘知（若不知不結要者並不犯）賊伴（若作賊還若方欲去）結要共同
道行（結要者共要至城若至村道者村間處處道）乃至一村間波逸提。
【註】若行至村間處處道行至一道犯無村空曠無界
處共行十里者犯若共行村間半道若減十里若村
內若方便共要若不去一切吉羅尼同犯不犯者若
逐行安穩有所至若命梵力勢並不犯。
【疏】戒本五句一人二是賊三共要四同道五結罪辨
相具解可知。
別釋中第二句注約已還欲去兩相俱犯三結要
謂相約也注至城者所期處也若村道者所經之
<pb n="151"/>
路約此結犯也辨相具解即指下注文中初明有
村處一道犯者即約界分故列緣云越界犯準與
尼期行戒隨分齊眾多界一一墮是也次明無村
處由無界分故以十里為限餘文可知。
【律】六十八說欲不障道違僧諫戒。
【疏】說欲非障道違僧諫戒六十八。
【疏】制意有三。
【疏】初解律不許者欲之為患正是生死之本障道中
源既能口說身必為之沈溺欲海永無出道障礙之
深故制。
六十八制意中初意又二初示欲過生死本者因
之輪轉故障道源者出離無期故既下次明須制
翻彼二患一斷生死二入聖道。
【疏】二解諫意由為俗說自妻非障邪行是防倚傍此
教便謂出家行欲不障言說相似是非難分須僧設
諫開曉其意便體如來設教之意冀彼改迷棄惡就
善使邪正兩分是非皎異故立諫法。
次須諫意初釋有二初示倚濫接俗之教生福向
善故不斷正出家為道發智斷惑理須齊斷何得
一混言下次明立諫邪正兩分者彼說為邪佛說
為正。
【疏】又解云欲是非法濫義安寄然聖辨障道結有強
弱上品障見道下品障思惟是以道成初果猶有欲
事執此教迹說言不障言同意異故須標列聖言非
障者以治道品殊敵對而遣當分障除異則非此所
斷故有非我障非謂不障於彼若生深解此惑思盡
而今偏執通言欲性非障邪正殊途理在於此須僧
設諫開示是非。
次釋中初二句徵起由是麤惡倚濫無從故云安
寄然下正示又三初出濫相聖言下二明偏執所
以須僧下三結示須諫初中聖辨障道者即就四
果以論也結有強弱等者結即結使不出有十貪
瞋癡慢疑（五鈍使）身見邊見邪見見取戒取（五利使）此
十能障見諦故名見惑麤故名強又為上品貪等
四使能障思惟故名思惑細故名弱又為下品初
果但破見惑愛染未亡故云有欲二果已去方斷
思惑乃至四果方能離欲如僧祗中須斯二尼被
汙受樂律中見諦學家猶有夫婦又有初果欲心
起故捨戒還家欲飽還來等彼謂得道聖人猶作
欲事顯是不障故興妄說須標列者發下文也二
明所以中聖言非障躡上諸文治道殊者即斷證
之智有淺深故淺斷麤惡深除細障故云敵對當
分除者如初果止能除見未能斷思故云異此非
所斷也有非我障謂有作欲者但能不障當分見
道非不障彼未證修道故若生深解方入修道乃
至無學故云惑思盡也反明染欲障道明矣而下
正示倚濫通言非障者不如上簡也邪正二說因
此而生故云理在此也三結示可知私釋大乘經
論多有斯語如無行經云淫欲即是道恚癡亦復
然如是三法中具一切佛法此乃點妄即真意令
反本世之講者謂小乘則作欲障道大乘則一切
不妨文飾穢行誑誘後生誤無量人入阿鼻獄謗
經毀聖永無出期惑眾罔時義當此罰。
【疏】三釋結罪意僧既設諫法相顯然固執守迷不肯
從勸現違僧命宜結墮罪。
三結罪中固執違僧即是情過故須制罪。
【疏】論犯五緣一是惡見人二已屏諫三不受屏諫四
僧如法羯磨五違三便結。
犯緣第一以邪見名通特以惡字標簡此過。
【註】佛在舍衛阿棃吒惡見生言我知佛說行婬欲不
障道比丘諫喻而猶不捨白佛問自言已令僧白四
諫之便訶而制戒。
【疏】多論利吒外道弟子聰利故遣入佛法擬倒亂之
<pb n="152"/>
其人不久通達三藏故倒說欲盡其智辨不能令成。
戒緣中遣倒亂者欲壞正法也佛世法強雖盡智
辨人不信受故不能成末世魔強反多信用毀滅
正教以今追古可不哀哉。
【律】若比丘作如是語我知佛所說法行婬欲非障道
法彼比丘諫此比丘言大德莫作是語莫謗世尊謗
世尊者不善世尊不作是語世尊無數方便說犯婬
欲是障道法彼比丘諫此比丘時堅持不捨彼比丘
乃至三諫捨此事故若再三諫捨者善不捨者波逸
提（尼犯同僧餘如諫戒唯罪名優降）。
【疏】戒本七句如上殘中罪名為異。
戒本中七句指如殘中即三雙一隻若比丘所諫
人作如是語下所諫事即第一雙也彼比丘諫言
下別人屏諫違反佛語即謗世尊業重障深故是
不善彼比丘諫時堅持不捨拒屏諫第二雙也彼
比丘乃至下眾僧作法諫不捨者拒僧諫第三雙
也結罪為一隻注文指前僧殘優降即重輕也。
【律】六十九隨舉比丘戒。
【疏】與惡見人同事戒六十九。
【疏】制意有三義須舉一然此比丘謬執聖教說欲非
障違僧三諫堅執不捨邪心成就障於學路於佛法
中無所長益故須舉棄二執見心成若不舉治永無
改過懺悔從善須僧同舉奪三十五事苦法治罰折
勒形心使思信改過有入道益三欲順人情人多信
受舉棄眾外不足僧數息其化導。
六十九初三意中一令長益佛法二令改過人道
三為滅邪顯正。
【疏】二明不聽順意有三過若順前人謂己見是轉增
熾盛永無從道即是損化二既順前人必同其見染
著欲事壞心行盡三僧舉眾外不聽共語今輒隨順
違僧命故所以同犯。
次三意中一顯增惡損他化字寫誤二同染壞行
夷是無餘故云壞盡三違僧障法。
【疏】三解輕重同舉義齊何為二輕一重者答說欲非
障言說相似濫於理教以滅正法又自壞行障學路
亦順人情多喜隨順故餘二條然是非無滅法過雖
有自壞隨順者希無壞人義故結輕也。
後輕重中初標徵不見不懺隨順並吉惡見犯提
故云二輕一重答中初明惡見重意有三義初濫
教又下二壞己亦下三損他餘下次明餘二輕意
上三義中但具次義。
【疏】論犯四緣一是惡見舉人二知是三隨順四隨同
一一事結。
犯緣中初是所隨下並能隨四中隨同一事謂供
給羯磨等事如文所列隨一成犯不待具也。
【註】佛在舍衛梨吒惡見生僧諫不捨佛令白四舉之
六群供給所須共同羯磨比丘舉過佛因訶責故制
此戒。
【律】若比丘知（若初不知後不犯也）如是語人（作如是言我聞世尊說法行婬欲者
非障道法故）未作法（若被舉未為解）如是邪見（作如是見知世尊所說法非障道法）
而不捨（眾僧訶諫而不捨惡見）供給所須。
【註】有二種若法若財法者教修習增上戒意智學問
誦經財者供給衣服飲食牀褥醫藥。
【律】共同羯磨（同說戒等）止宿。
【註】屋有四壁一切覆障或一切覆不一切障或一切
障不一切覆或不盡覆不盡障。
【律】言語者。
【註】若比丘先入屋彼人後入若彼人先來若俱入隨
脇著地一一墮。
【律】波逸提。
【註】尼同犯不犯者若不知若屋一切覆無四障或半
障或少障或一切障無覆半覆少覆或半覆障少覆
障露地若病被繫者命梵難無犯。
<pb n="153"/>
【疏】戒本十句一人二知三如法語人四未作法五如
是邪見六不捨七供給八同法九止宿十結罪。
戒本初科第三句如法字誤合云如是七供給中
注文初總示法下別釋意智即心慧也八同法中
注云說戒等者等餘一切羯磨眾法九止宿中注
列四室一障覆俱徧二覆徧障不徧三障徧覆不
徧四障覆俱不徧如三邊墻壁上開明處此言不
一切不盡等障則唯缺一邊覆則唯開少許室相
成就故有犯也後不犯中但據一半已下為言兩
處列相顯然自別但此中語少不明故下點云與
開何別耳（古記云前約知故犯後約不知開謬矣）經中言語下注顯
前後入室宿相必有彼此往返言論。
【疏】辨相隨文事希故不廣引就止宿顯相亦非善翻
與開何別。
次科總示略意就下略點第九譯者之失如上所
明注不犯中有三初不知者開非意也二若屋下
室相不成也初至少障反前初二也或一切障下
至少覆反上第三也或半覆下至露地反上第四
也三若病等並難緣也。
【律】七十隨𢷤沙彌戒。
【疏】隨擯沙彌戒七十。
【疏】制意有三。
七十制意有三亦同前戒但初意異耳。
【疏】入道已來要由有信然此沙彌既未具戒說欲非
障違僧三諫邪見心成於後受戒事容難剋故加重
法作彼𢷤名怖以入道大僧有戒故直舉之何須重
法改作擯也此但口說未作重事若實犯重即在滅
擯何須諫後方作擯名故知非重。
初意正明中又三初敘須擯此滅擯法十三難人
犯重不懺人故加此法永棄海外更無收錄諸治
罰中此法極重沙彌口說便加此罰欲使迴心成
彼受戒故也大僧下二對簡前戒以示不同此下
三釋除疑濫若實犯重即邊罪難永無入道直爾
擯棄不在先諫也。
【疏】若爾緣起如何共行不淨答第二篇罪也。
釋難中初難若云非重則違戒緣答中第二篇罪
如漏失等不淨言通非局淫故。
【疏】問餘之二舉何不設擯答條然有異不勞須𢷤無
順化義直作舉名說欲不障一一反前故須𢷤也。
次問三舉獨擯惡見答中初明二舉一無倚濫故
云有異二不惑他故無順化下明惡見反上二義。
【疏】二解不聽順意三解結罪意並同前戒。
二三同前覆尋可見。
【疏】論犯四緣一是被𢷤沙彌二知是三同事止宿四
隨事同結罪。
犯緣第三止出二事與上大僧少異。
【註】佛在舍衛䟦難陀二沙彌共行不淨自謂從佛聞
法行婬欲非障道比丘舉過佛令白四設諫不捨滅
擯六群誘將畜養比丘舉過佛訶因制戒。
【律】若比丘知沙彌作如是語我從佛聞如是法若行
婬欲非障道法彼比丘諫此沙彌如是言汝莫誹謗
世尊誹謗世尊者不善世尊不作是語沙彌世尊無
數方便說婬欲是障道法彼比丘諫此沙彌時堅持
不捨彼比丘應至再三諫令捨此事故乃至三諫而
捨者善不捨者彼比丘應語此沙彌言汝自今已去
不得言佛是我世尊不得隨逐餘比丘如諸沙彌得
與比丘二三宿汝今無是事汝出去滅去不應住此
若比丘知（不知者不犯也）如是眾中被擯沙彌（擯者僧作滅擯白四羯磨）
而誘將畜養（若自畜若與人畜誘者若自若教他）共止宿者（如上解也）波逸
提（尼同犯開緣並如上）。
【疏】戒本六句一隨擯比丘二知三沙彌諫舉事四若
比丘下明誘將畜養五共宿六結罪。
【疏】就第三中分二初明僧屏諫法六句二彼比丘語
<pb n="154"/>
下明擯出法。
戒本釋第三中初僧屏諫六句者但有三對闕後
一隻準上次第對文可見二擯出中但出呵黜之
詞準須先作滅𢷤白四文如鈔引疏文前後多作
殯字非字合從手。
【疏】餘可解亦希不勞廣也。
指略中亦不須廣同上稀故。
【律】七十一拒勸學戒。
【疏】拒勸學戒七十一。
【疏】凡行不自成必須訓導方能䇿進修善有趣道之
益善知識者梵行正緣若不依仰無由自勵然含識
有心略分三位上達不假緣成堪為物軌下流勸亦
難從為存俗習中品之徒事須友接率則清昇任之
鄙吝然今癡心懶惰不肯修學聞他諫勸拒而不受
內無自進之心外無從善之志故違聖教過重故制。
七十一制意中初敘為行須假師友又三初敘依
之成益善知下次明不依有損善知識者謂德業
為人所知容儀為人所識梵行由立故是正緣然
下三明根性不同識依色中故云含識名通六道
且局人倫上達下流稟性各定中人不定隨緣善
惡故須假他率而誘之則從善故曰清昇任而縱
之則為惡故云鄙吝即論語云性相近也（言不異也）習
相遠也（言不同也）唯上智與下愚不移（習以成性至不可改則知中人
之性宜乎務學）然下次明拒勸以興聖制內無自進心者
謂不能自立外無從善志者謂不稟他教。
【疏】論犯五緣一作止不學教行意二前人如法勸學
三知已所作非前人諫者是四自心不受勸意五發
言了結。
犯緣第一不學教行者鈔云教謂律藏行謂對治。
【註】佛在拘睒毗比丘如法諫闡陀時作是言我今不
學此戒當問餘智慧持律者比丘舉過佛訶制戒。
【律】若比丘餘比丘如法諫時（如法如律如佛所教）如是語我今
不學此戒當難問餘智慧持律比丘者波逸提（若說而不
了了吉羅比丘尼同僧犯）若為學故應當難問。
【律】不犯者彼諫者癡不解語言汝還問和尚闍梨學
問誦經若其事實爾者不犯。
【疏】戒本三句一拒人二前人勸三如是語下明不受
語相反欲難詰違故結罪。
【疏】十誦云五種人不應為說毗尼或試問無疑問不
為悔所犯故問不受語而問或詰問並不須答。
戒本第三句後云若為學等列開緣也恐謂一向
不得問故疏引十誦五種不答擬彼來難答無益
故。
【疏】不犯中其事實爾者由癡無解慧強諫智人故拒
不受為知難問。
不犯中事實有二初開拒勸無知強勸故為下次
開難問為學求解故。
【律】七十二毀毗尼戒。
【疏】毀毗尼戒七十二。
【疏】然戒為眾善之本滅惡之源越生死之舟梁趣涅
槃之正路理宜讚歎令彼修學使戒法興顯萬載不
墜今反毀呰乖隔人心使不誦習致令正法於茲覆
滅損壞極所以制多論三意如鈔引之。
七十二制意中初四句敘戒德即生善滅惡超凡
入聖具此四義住持不絕比諸教門功居第一所
以聖賢稱譽良在於茲理下四句顯贊歎之益今
下明毀呰之損相反可知多論三意如鈔者一為
尊重木叉故二為長養戒故三為滅惡法故。
【疏】論犯五緣一是毗尼十誦云若誦隨經之律亦提
二前比丘誦戒時僧祗未說戒時訶越說時提說已
越心悔三作滅法意不令久住五分若令不讀誦而
毀者提若令木叉不得久住毀者犯蘭四發言毀五
言詞了。
<pb n="155"/>
犯緣第一經中明律名隨經律如涅槃遺教等二
中此戒唯取正誦時犯所以僧祇三時輕重三中
五分兩判初是本犯下結蘭者近破法輪理結中
品。
【註】佛在舍衛比丘共集誦法毗尼六群相謂比丘共
集誦律通利必數舉我言長老用學雜碎戒為誦可
至十三事比丘知滅法故以過白佛便訶制此戒。
【疏】緣起如文可知云雜碎者從二不定至眾學也。
緣起中初敘六群畏舉言下二明因毀制戒但令
誦至十三則顯除上二篇餘皆雜碎也若準多論
以略教一偈為純一廣教五篇為雜碎與此不同
部見異故。
【律】若比丘說戒時（若自說戒時若他說戒時若誦時故）作是語大德何
用說此雜碎戒為。
【註】若欲誦者當誦四事若必欲誦者當四事十三事
餘者不須誦何以故。
【律】說是戒時令人惱愧懷疑輕訶戒故波逸提。
【註】若不了了吉羅毀呰毗尼者波逸提毀呰阿毗曇
及餘契經者吉羅尼同犯不犯者若語言先誦阿毗
曇然後誦律餘契經亦爾若有病者須差已誦律當
勤求方便於佛法中成四沙門果後當誦律不欲滅
法若錯說者並開。
【疏】戒本三句一人二明說戒時三作是語下明結罪
相。
戒本分句中第三初正毀詞注顯雜碎徵起下文
說是下出所以輕訶下結犯相。
【疏】所以三藏毀戒重者多論解云毗尼四義故重餘
經無故是輕戒是佛法平地萬善由之生長二一切
佛弟子皆依戒住若無戒者則無所依一切眾生由
戒而有三趣涅槃之初門若無此戒無由得入泥洹
城也四是佛法瓔珞能莊嚴佛法具斯四義功強於
彼。
次科下辨相中毀餘二藏但犯吉罪故此通之初
徵起多下引釋論出四意一生善二所依三入道
四住持一切眾生依戒有者且據人道勝報並由
歸戒為因涅槃泥洹梵言之互同翻寂滅律具四
義毀則成重餘藏不具毀但犯輕。
【疏】辨相中毀毗曇契經吉者據小乘為言大乘罪重
非校量所辨。
釋注中小乘方便權教毀但犯輕大乘究竟實教
毀故得重或可據制則大小齊輕約業則小輕大
重不犯中初開期後二開病緣三開進果餘可知。
【律】七十三恐舉先言戒。
【疏】不攝耳聽法戒七十三。
【疏】凡解不孤起要藉說聽方能開曉心懷識達邪正
持犯輕重順教奉修有出道益今癡心惰學不肯聽
法迷於理行事等夜遊動成滯礙進道無日莫不由
慢法輕心自失道利過患之深何得不制。
七十三制意中初敘聞法之益開曉心懷等即開
解也順教奉修等即成行也今下明不聽之過反
上二益夜遊喻其昏暗。
【疏】論犯四緣一是廣誦戒時二在眾中三不作聽意
四說過便言我今始聞便犯。
犯緣中必約廣誦在眾不聽說過發言方成犯耳。
【疏】有師名為詐驚張戒若是不攝耳者何故云我始
知等又不攝耳在他內心如何比丘證他曾聞若是
不攝耳應開重聽。
釋名中古解即光師彼實曾聞而云始知故云詐
驚張於義雖然在言頗質若下連以三義反質前
非重聽謂耳聾也。
【疏】今就諸律論多約不攝結罪若戒本及緣起中應
云恐舉先言戒也故緣起中自知罪障恐他舉發先
詣求聽故戒本云我今始知計我前作頗入犯不所
<pb n="156"/>
以文中約法勘檢如下更解。
今判中初示前標諸律論者僧祗云隨中間一一
戒不聽吉一切不聽墮多論亦然文如後引若下
次明今定初示名故下引據約法勘撿即餘比丘
證彼二三說戒中坐等。
【註】佛在舍衛六群中一人當說戒時自知罪障恐發
舉故先詣清淨比丘所言我今始知此法戒經所載
半月半月說戒經中來比丘舉過佛制此戒。
【律】若比丘說戒時（若自說若他說若誦戒時）作如是語我今始知
此法戒經所載半月半月說戒經中來餘比丘知是
比丘若二若三說戒中坐何況多彼比丘無知無解
若犯罪應如法治更重增無知罪（重與波逸提若不與者突吉羅）語
言長老汝無利不善得汝說戒時不用心念（用意思惟）不
一心兩耳聽法彼無知故波逸提。
【註】尼同犯不犯者若未曾聞廣說今始聞若戲笑若
錯說者開。
【疏】戒本六句。
【疏】一人。
【疏】二他說戒時律中自他說誦時若據自說無不攝
耳正有妄語實久知之而言始知。
戒本第二句如注所引律同前戒雙列自他今據
此戒無自說理故須決之犯前小妄。
【疏】三或迷教相誦而不解言始知此法。
三云迷教相者此可學迷即愚教也。
【疏】四餘比丘下證久曾聞如何始知結罪屬彼二三
說戒何況多也比中覈據逃罪無由若曾聞戒即是
久知而言始知結妄語提若無知解但有不攝罪。
四中初釋文結罪屬彼者由先有犯恐僧舉罰故
言始知意謂已前不知不犯今僧共證屢聞說戒
那云始知先犯之罪結屬彼時何容飾詐乎此下
示要若實久知而言始知即是妄語自屬前戒雖
經說戒由不攝聽實無知解而言始知正犯當戒
兩途俱犯故云逃罪無由準知此戒唯據無知如
下多論判犯彌顯。
【疏】多論云我今始知是法者結吉輕心亂心聽戒犯
吉說竟得提實先知言始知犯妄語戒本結不專心
聽法罪也。
次引證中多論初口說始知耳不攝聽而說戒未
竟故但犯吉竟則犯提實下點示別犯戒本下簡
定當戒此戒犯相古今難判據此以明甚有分齊
學者思之。
【疏】五彼比丘下因重彰過由不聽故不識戒相故無
知解以不知故遇緣起非自壞心行故曰若犯罪如
法治。
五中重彰過者由彼先言欲免前過故須重示有
犯皆治。
【疏】六更重增下結多罪相不以不知得脫以事可識
故應更重增無知罪者根本罪上緣而不了後結無
知故曰重增下誡約中以無知故波逸提罪不與者
謂同聽德人不與亂心人罪得吉羅也。
第六釋重增中初釋文不以等者示重結意應更
等者明重增義下下點注同聽不與罪謂不加責
罰也。
【疏】問戒本一心兩耳者答毗曇為莊嚴身俱舍為助
成識故廣如彼說。
次科問心意識是一根何有兩答中二釋初引毗
曇即雜心文具名雜阿毗曇心論彼明十八界問
曰應分二十一界（十八界中六根眼耳鼻各分二故）偈答曰二共
說一界為令身端嚴釋曰為莊嚴身故生二眼二
耳二鼻以一眼者人不愛敬故（耳鼻亦然）次引俱舍彼
立二義初義同上次義斥云是義不然若本來如
此及猫狸鸜鵒等生二眼耳鼻有何莊嚴（上難破下立義）
若爾生二何為為助成識故如人閉一眼等見色
<pb n="157"/>
皆不了（等取耳鼻各對不了）為莊嚴識令成就故。
【疏】問前解止犯唯犯吉羅今此無知遂犯提者答上
已解之汝何故忘前豈不言對事通四篇對學唯第
五。
三中初問前解即上總義持犯句法中不學皆吉
今此無知即當戒不攝罪重增無知在下問中答
中初反責重問前下正答然前亦無此釋但云翻
解明止犯即不學也翻修明止犯即對事也謂僧
殘已下具雙持犯故有對事隨篇止犯但除四重
故云通四篇也不學止犯通是吉羅故局第五。
【疏】問此中重增無知乃結墮者答不學之罪唯吉羅
無知迷疑則輕重由學緣事有明闇也故境想中疑
則含輕想則懷重今迷不識正是墮收如文可知就
事結也。
次問謂重增罪不當同根本故答中初明不學唯
局次明無知兩通又三初明分二所以疑吉是輕
由學緣事少明也迷墮是重由不學緣事全闇也
故下二引例諸戒境想想差則疑重想輕境差則
想重疑輕今舉後二為例今下三正示今罪此無
知罪亦是緣事不了故云就事結也。
【疏】律中二眾俱吉者彼自說戒亦有不聽之緣。
釋注中初科注文尼同下合有三眾犯吉文疑是
寫脫或恐不引懸舉律文故云律中以下三眾無
同法義故約彼眾別法釋之廣如鈔說。
【疏】下開中未曾聞者以受戒來未經說戒也未曾聞
廣者或聞三語心念等及略說戒不明戒相故道今
聞餘可解。
次科釋開未聞次列三義初都未聞二聞別法三
聞略法皆未聞廣故下指餘者即戲笑等皆非意
故。
【律】七十四同羯磨後悔戒。
【疏】同法賞人後悔戒七十四。
【疏】凡眾物共有眾情非一既同和作法賞他知事輒
便悔反謗僧隨愛駭動群心喜生鬬諍迭相苦惱不
得安樂修道多論三意如此故制。
七十四制意中初敘同法輒下次明反謗駭下示
過惡一生諍二相惱三廢道業多論三意如此者
彼云為滅鬪諍故為滅苦惱故為得安樂行道故。
【疏】論犯四緣一是僧物十誦五分僧祇云施現前僧
應分物故知非是常住物二同法賞知事已多云凡
僧和合不問羯磨不羯磨若執苦人大德貧匱和與
物已訶者亦提三輒便悔反四言詞了犯。
犯緣初科第一合引三律簡所賞物恐濫用故四
種僧物中二種現前可賞知事二中多論但取僧
和不必羯磨執苦人即營事執營苦者。
【疏】何為不諫者已同僧法若僧有愛彼亦有愛無濫
不須。
次科初徵以是謗僧據合加諫已下釋通不須可
見。
【註】佛在羅閱祇沓婆摩羅子知僧事外施不赴衣服
破壞後僧得貴衣便白二與之六群後悔比丘白佛
便訶而制戒。
戒緣外施不赴謂不赴外請闕衣替換故。
【律】若比丘共同羯磨已後如是言諸比丘隨親友（同和
尚闍棃坐起言語親厚者是也）以眾僧物（僧物如上物者衣鉢針筒尼師壇下至飲水器）與
者波逸提。
【註】若說不了吉羅尼同犯不犯者其事實爾隨親友
以僧物與若戲笑若錯說並開。
【疏】戒本五句一人二同法三後謗四以僧物下明相
五結罪。
別釋分文中第三謗云隨親友者言僧順私情也
注文可解。
【疏】僧物四種約方就時上盜已明今重出也。
<pb n="158"/>
釋僧物中初科約方即二種常住就時即二種現
前。
【疏】初現前僧如此戒中施池井等就人而施現前自
屬也二十方現前如亡僧物上窮極聖下至沙彌悉
有其分要須作法遮斷十方結約當時故也三常住
者以當局淨住通於三世局定不動亦不可分也四
現前常住如造熟食本擬寺僧情通主客不許出外
故也。
列釋中初物得將賞人故指此戒施池井者律云
為造池造井等因而施物就下示名義二中初明
十方義極聖即無學下至沙彌總收聖凡大小之
眾作法下即現前義三中上三句局處定下一句
不同分或處雙疊為名餘處亦名四方僧物淨住
即伽藍之異名四中亦名十方常住不許出外即
示名也。
【疏】四種之中初物是和可以賞也第二義通後兩全
閉。
簡判中前二並通是可分故後二全閉是常住故。

四分律含注戒本疏行宗記四下之一

<sarticle>四分律含注戒本疏行宗記四下之二</sarticle>

【律】七十五不與欲戒。
【疏】不與欲戒七十五。
【疏】凡如法事理宜同遵許無乖競今停僧作法輒便
捨者心不和同障礙僧事惱眾不輕故制。
七十五制意初敘僧法今下明起過停止也。
【疏】論犯五緣一是如法僧事二知如法三不與欲四
輒起去五雙足出門犯。
犯緣第一如法簡非法無犯準下又局斷諍簡餘
法但輕。
【註】佛在舍衛多比丘集論法毗尼六群相謂看諸比
丘似為我等作羯磨從座起去比丘喚住而故去以
事白佛便訶而制戒。
【律】若比丘眾僧（一說戒一羯磨）斷事未竟（有十八破僧事法非法乃至說不說）
不與欲（若營僧事塔寺事瞻視病人者聽與欲）而起去波逸提。
【註】若斷事未竟動足出戶外者犯墮一足在戶內方
便欲去而不去吉羅尼波逸提不犯者若與欲若口
噤若非法羯磨若為僧塔寺和尚闍棃同學作損減
不與欲而去者得。
【疏】此唯斷四諍事不與欲者提餘者吉羅如戒本鈔
說。
簡判中初正簡如下示略戒緣注中論法毗尼即
斷諍事六群相謂者由多犯過故自生疑因茲起
過戒本六句三斷事中注云十八法且舉言諍餘
三例爾四不與欲注中略出開與欲緣準鈔具開
六緣三寶有病看病作衣並開與欲後注辨相中
出戶外者據有堂宇為言義詳必無門戶須離見
聞不犯中噤字因禁反口閉也。
【律】七十六與欲後悔戒。
【疏】與欲後悔戒七十六。
【疏】凡如法僧事理須順可先已與欲見治已伴偏情
相親輒便後悔反說不成相朋毀法惱眾是重故制。
七十六制意中初敘欲法順可即與欲也先已下
次明後悔。
【疏】論犯四緣一是如法羯磨二如法與欲三輒便悔
反四言了便結。
犯緣一二並簡非法。
【疏】多論除僧法餘事和後悔者吉羅。
次科多論餘事如口和之類。
【註】佛在舍衛六群恐舉六人相隨無由得作後時作
衣僧喚受欲即與比丘作舉羯磨後六群言我以彼
<pb n="159"/>
事與欲比丘舉過佛因訶責制戒。
戒緣六群相隨以成僧故人不敢舉六群與欲僧
舉同伴故悔前欲。
【律】若比丘與欲已後悔者。
【註】作是言汝作羯磨非法羯磨不成我以彼事故與
欲不以此事。
【律】波逸提。
【註】若說不了吉羅尼同犯不犯者其事實爾作非法
羯磨若錯說彼此者開。
【疏】戒本三句下三眾有餘和後悔吉。
別釋中初分句二略點下眾第二句注中出彼後
悔之詞餘辨相可解。
【律】七十七屏聽四諍戒。
【疏】屏聽四諍戒七十七。
【疏】凡公言顯理屏說隨情今徐行盜聽傳於彼此情
存壞亂過甚不輕故制。
七十七制意中初通敘言說今下正明屏聽。
【疏】論犯五緣一是先起四諍十誦一切諍多云往聽
者以能破佛法令僧為二部是故重也二他人屏處
評量三作鬬亂意為和自改不用此律四往聽不令
覺知五聞語便犯。
犯緣第一十誦一切諍即四諍多論顯過通壞三
寶故三中為和自改即非鬪亂開聽無犯故云不
用此律。
【疏】若爾何故云聽向彼說者答聽者意如此結罪但
聞便犯若待向說落兩舌中。
問答中初引戒文難第五緣答文可解。
【疏】問此聽即結前兩舌待傳者答前未有諍聽不必
生待說方有此先有諍往聽必生故深前制豈待其
說。
次難欲申兩戒結犯之意答中初明兩舌必待傳
說此下次明此戒聽說即犯故云深前制等。
【註】佛在舍衛六群聽諸比丘鬪已而向彼說令僧諍
事不能除滅比丘舉過佛因訶制。
【律】若比丘餘比丘共𩰖諍已（𩰖諍有四言覔犯事也）聽此語向
彼說者。
【註】聽者屏聽他語若聽彼語從道至非道從高至下
若反上句往而聞者。
【律】波逸提。
【註】若不聞吉羅若方便欲去共期一切吉羅若二人
在闇地共語隱處共語在前行共語若不彈指謦咳
驚者一切吉羅尼同僧犯不犯者若作無利非法羯
磨欲知故聽。
【疏】戒本三句一人二先共諍已三聽此語下結罪。
戒本第三句注示往聽之相反上句者從非道至
道從下至高三結罪下注文不聞即闕緣欲去共
期並方便若二人等謂不驚他違教故犯。
【疏】僧祇若聞他怨嫌欲相殺害或聞賊來欲偷僧物
知事白僧各自驚備我聞惡聲。
次科僧祇命難住聽不犯驚備謂先驚覺預作備
擬。
【律】七十八打大比丘戒。
【疏】打比丘戒七十八。
【疏】出家修慈堪耐辱惱今反懷恚加打前人自壞惱
他為損不小故制。
七十八制意中初敘行本今下次明違反懷瞋薄
德是自壞遭打負痛即惱他。
【疏】論犯四緣一大比丘二生瞋心三作意打四著便
犯餘如隨戒相中廣引。
犯緣第一簡下眾吉餘下指廣。
【註】佛在舍衛六群一人瞋恚打十七群一人被打大
喚比房聞之具說以過白佛因訶制戒。
【律】若比丘瞋恚故不喜打比丘者（若以手石杖等打也）波逸提。
<pb n="160"/>
【註】除杖手石若以戶鑰曲鈎拂柄香驢柄挃者一切
吉羅尼同犯不犯者有病須椎打若食咽須椎脊若
共語不聞而觸令聞若睡時以身委他上若來往經
行時共相觸若掃地時杖頭誤觸者開。
戒文三句一人二瞋三打結罪辨相中挃字陟栗
反撞也不犯諸相並非嗔惱故也。
【律】七十九搏他比丘戒。
【疏】搏比丘戒七十九。
七十九戒名云搏即俗所謂斫手也下引僧祇示
相甚顯。
【疏】前是限分中制打著方犯此是深防中制手擬便
犯。
釋中初科言深防者為防前打使無犯故。
【疏】須定犯相本為打非搏搏但打家方便吉羅本為
搏非打動心即搏方便。
次科為打則搏為方便打是根本為搏則舉心為
方便搏是根本。
【疏】僧祇云以側掌為刀相用擬於人故號為搏伽云
若舉手刀向眾多比丘一一皆提。
三中僧祇名相可見伽論手刀即以手為刀一一
提者隨境結也。
【註】佛在舍衛六群以手搏十七群其被搏者高聲大
喚比丘舉過白佛因訶制戒。
【律】若比丘瞋恚不喜以手搏比丘者波逸提。
【註】若以兩手搏彼者犯墮若戶鑰等挃一切吉羅尼
同僧犯不犯者若有緣事須舉手遮招觸者。
列緣分句並同前戒辨相注云兩手者謂隨舉一
手也不犯中舉手遮招或遮或招皆開。
【律】八十殘謗戒。
【註】佛在舍衛六群瞋恚以無根僧殘謗十七群比丘
舉過佛便訶制此戒。
【律】若比丘瞋恚故以無根（如上類解）僧伽婆尸沙謗者波
逸提。
【註】尼同犯不犯者有三根若說實令悔不誹謗若戲
若錯說者。
【疏】無根殘謗戒八十。
【疏】制犯與前謗戒無異唯輕為別。
八十大同殘中唯所謗所犯為別故但略指而已
今引釋之制意者多論云一為護自行令法久住
二為止誹謗令梵行者安樂修道不妨正業故制
犯緣亦八一是比丘二作大比丘想三有瞋心四
無根五乃至對一比丘前六以殘罪加謗七言了
八聞知戒本五句二犯人二瞋恚三無根注文指
前殘中四謗相五結罪辨相比前可解。
【律】八十一入王宮門戒。
【疏】突入王宮戒八十一。
【疏】王者自在情多奢縱染樂不期義須觀撿今此比
丘輙便突入既相逼斥彼此懷愧深非所宜又王宮
豔逸動亂凡心容生染著自壞亂道過深故制。
八十一突入謂不告而入制意有二初約妨他釋
義須觀撿謂比丘欲入先須審察逼斥斥即訓逐
如緣起也又下次約損己釋豔即華豔逸即奢逸
凡愚所貴故多生著。
【疏】論犯四緣一剎利王以與夫人同一處三王未藏
寶四入門限犯亦希犯耳。
犯緣第二夫人同處單王不犯亦希犯者西土奉
法故容比丘出入宮庭此方嚴衛不容輙入。
【註】佛在舍衛末利夫人供佛奉信勸王信樂聽諸比
丘入宮無障迦留陀夷到時入宮夫人拂牀失衣形
露比丘舉過白佛因訶制戒。
戒緣末利此翻為柰。
【律】若比丘剎利水澆頭王種。
【註】水澆者取大海水白牛左角收拾種子置金輦上
<pb n="161"/>
諸小王轝大婆羅門以水灌王頂是剎利種如是立
王故得名也若婆羅門毗舍首陀如是立者亦名灌
頂也。
【律】王未出（王未出女未還本處也）未藏寶。
【註】金銀直珠硨渠碼碯水精琉璃貝玉眾寶瓔珞而
未藏舉也。
【律】而入若過宮門閾者波逸提。
【註】若一足限外一足限內發意欲去一切吉羅除王
餘粟散小王豪貴長者家入門限者一切吉羅尼同
犯不犯者若有奏白被請喚若命梵難緣並開。
【疏】戒本六句一人二剎利三王未出四寶未藏律中
列寶而不顯相如多論云進御采女令著寶衣內身
外現今此比丘突至此處五入宮門深防而制初入
已結何況見寶六結罪。
戒本第二句剎利王種四姓之一水澆頭者譯語
頗質即灌頂王如注所引注中婆羅門等雖非王
姓灌頂不殊入亦同犯三王未出謂未出寢宮女
未還本處猶在王宮故準本緣起乃約寢宮今但
是王內庭入門即結四中初點文暗注中但列眾
寶不明未藏之意如下引示謂采女侍寢皆著輕
踈寶衣猶未收藏以彰逼惱成犯過意辨相中除
四輪王餘諸小國之主名粟散王言其眾多不計
數也。
【律】八十二捉寶戒。
【疏】捉寶戒八十二。
【疏】寶物利重人多貪附沙門高世事絕貪貯三十戒
中直畜已結況復身觸誠非道儀故但執捉便結墮
罪今此比丘不思聖制輒捉遺寶反被誣謗清濁莫
分故約此緣而制斯戒。
八十二制意中初敘財寶過直畜尚結況更手捉
今下次明執捉過捉遺被誣者據本緣起。
【疏】古師相傳以緣起為所犯今約戒本諸部明解但
捉即犯何論拾遺故初列戒本捉寶則犯但除兩緣
下開収拾塔具都無別開之相如何乃云捉寶犯吉
遺者提乎廣如鈔中隨相所列明白如鏡不蒙昧也。
斥非中初引非彼據緣起捉但犯吉拾遺方提今
下正斥初判犯故下引示初示戒本除兩緣即伽
藍宿處下開塔具即不犯中除此三緣餘無別文
開捉那云捉但吉耶廣下指事鈔彼據諸部文相
明顯故云明白等彼引多論若捉金薄金像若捉
他寶自說淨寶皆墮又引僧祇知佛僧事人有寶
不得自取乃至金銀塔像使淨人捉等並非拾遺
犯也。
【疏】論犯四緣一是寶物二非塔寺莊具三非餘緣四
捉便犯。
犯緣第二準本宗開通莊具不犯僧祇多論亦不
許捉鈔約淨人有無以通兩文三非緣者即伽藍
宿處。
【註】佛在舍衛外道在道行因止息忘千兩金而去比
丘見之為持去以金還之便言金少王斷罰謫奪金
入官比丘舉過白佛便訶制此戒。
【律】若比丘寶。
【註】金銀真珠琥珀硨磲碼碯琉璃貝玉生像金銀也。
【律】及寶莊飾（銅鐵鉛錫白蠟以諸寶莊飾也）自捉若教人捉除僧伽
藍中。
【註】時毗舍佉母脫寶衣佛所聽法存法忘衣比丘白
佛聽為不失堅牢故舉之。
【律】及寄宿處。
【註】時比丘道行金師家宿成金未成金在前竟夜不
眠守之白佛佛言為牢故應收舉。
【律】波逸提（尼同僧犯）若在僧伽藍中及寄宿處捉寶及寶
莊飾自捉教人捉當作是意若有主識者當取。
【註】若二處得寶應捉之識囊器相數知多少若有來
<pb n="162"/>
者問相應者與之不相應者言我不見若不知囊器
褁繫相不看方圓新故者一切吉羅。
【律】作如是因緣非餘。
【註】不犯者若僧伽藍中寄宿處如上捉舉方便若是
供養塔寺莊嚴具為牢固收舉一切不犯。
【疏】戒本六句一人二寶者三自捉教人四開不犯五
結罪六逐開重解。
戒本第四兩緣如注恐失他物開為收舉非謂藍
中開餘捉寶六重解中注中顯示拾還之相。
【疏】問佛制寶物自捉不應如何使人亦有犯者今解
不審非法自他同犯故多論中使人亦犯必有所開
自執無罪如戒所列。
釋第三中初問以戒文中自捉使人皆犯故問釋
之今下釋通此謂比丘使同類捉是不審非法也
故下指文證多論云若使比丘捉寶亦墮必下示
緣開如戒列者即二處拾遺并收供具也。
【疏】所以開者若不自執脫餘將去後來覓者比丘同
處猶不免謗是故聽取待主當還為息譏過豈不有
益。
次科初句徵文何以二處開捉不犯若下示意據
文但示為拾息譏約事亦能解誣遠害其益可知
矣。
【疏】作是因緣非餘者非餘犯緣也謂無心還主自收
藏之將犯望不犯犯是不犯餘。
三中初牒釋謂如上拾還順教不犯非是犯也謂
下反釋可解。
【註】餘相可解。
指略中即注不犯文並如上解。
【律】八十三非時入聚落戒。
【註】非時入聚戒八十三。
【註】凡出家修道理絕游散時為濟命事須往返既是
非時無緣輒入廢道招譏損敗不少故制。
八十三制意初敘合宜遊散盪逸故宜絕之時中
須入乞食濟命既下出憑鉢。
【註】論犯五緣一是非時二無啟白喚緣三不囑授四
向俗舍五入門便犯。
犯緣第二啟白喚召入皆不犯不囑下三即是違
法。
【註】明了論疏云我為如是緣須至某處白大德知答
云聽者是名白法有二義故一為不障僧事恐作羯
磨餘緣須其共作不知所至則惱眾僧二令不自在
入白衣家若五三人相逐入村村側復白十夏白九
夏若小白大犯吉欲示不自在故大尚囑小豈小自
在本界之中大小互白。
了論初示白法有下示須白意一障僧事常途作
法但不同界或有法事須彼同作容有稽留白知
所在可令往喚故二令不自在者檢自行故下出
白相初明村中制大白小言復白者本寺白已至
村重白若小白大違制故吉從上白下極下無對
應開白上本下次明在界則聽互白彼部如此今
宗但令須白不分村中本界之異亦無至村復白
之制今若行事但依本宗。
【註】佛在舍衛䟦難陀非時入村與居士摴蒱得勝居
士慳嫉故譏嫌之比丘舉過白佛訶制此戒。
【疏】若比丘非時。
【註】時者從明相出至中時非時者從中後至明相未
出也。
【律】入聚落（村聚有四種如上）不囑比丘者。
【註】時有僧塔寺事瞻病事佛言當囑比丘若獨處一
房當囑授比房。
【律】波逸提。
【註】若初入村門犯墮一足入內及方便共期一切吉
羅尼同犯不犯者若營僧塔病事囑授比丘若道由
<pb n="163"/>
村過啟白若喚請命梵等難緣無犯。
【疏】戒本五句一人二非時三入聚四不囑比丘五結
罪下具釋要白界內若無比丘淨人亦得知其去處
有可尋求餘如鈔說。
戒本第三注指村聚即盜戒中五結罪下具釋者
即指注中辨相文也要下簡所白此謂寺內或在
村中有緣白入亦不須簡。
【疏】若依明了論中所以開白謂於死人處觀過失故
為護法故為受依止故為講說聽法故為有食請故
並有利故聽往其處須避天廟店肆婬女外道出家
女處觀察遠離。
次科了論初明開往次列五緣初緣死人過失即
無常不淨二護法者三寶因緣三四本是僧寺或
恐彼宗據入城邑即須告白此宗但據俗舍成犯
五為赴請若在時中即屬前戒或有遠請隔日先
往則屬此戒須下明避非處出家女處即尼寺。
【律】八十四過量牀戒。
【疏】過量牀足戒八十四。
【疏】凡高牀長慢非是道儀事須依法不容過限越則
長貪違反聖教故制。
八十四制意中初敘非宜事下明順教越下顯過
相。
【疏】論犯五緣一是牀二為己作三過量四自作使人
五作成即犯隨坐一一提。
犯緣第二鈔加僧床乃據僧祇如下所引然此並
據剙製為言今坐已成準應犯吉五作成即犯此
制造也隨坐犯提據造者耳。
【疏】多論俗人八戒高牀亦同八指一指二寸則周尺
為本當今一尺三寸許僧祇僧牀亦犯廣相如鈔中。
定量中俗人八戒亦同僧制周尺一尺六寸當今
一尺三寸即唐尺也以一尺二寸為唐一尺以三
寸六分為三寸更餘四分故云許也下指僧祇雖
是僧床亦兼己分造者犯提餘人應吉。
【註】佛在舍衛迦留陀夷預知佛從此道來即於道中
敷高好牀白言看我牀座佛言當知癡人內懷弊惡
集僧訶責因制此戒。
戒緣初迦留請佛看發起之由次佛呵制絕於後
犯。
【律】若比丘作繩牀木牀（五種如上）足高如來八指除入陛
孔上截竟若過者波逸提。
【註】若自作教他作成過犯墮若不成若為他作一切
吉羅尼同犯不犯者若作足高八指若減若他施截
而用之若脫脚者。
【疏】戒本三句一比丘二教諸比丘作尺量法三若過
下結罪。
戒本第二句注五種如上即前露敷戒中除入梐
孔上謂入孔栒頭不在數也截竟者究竟成也。
【疏】所以不得約人用尺者諸國法各不同俗情又異
但準佛為定以此定量則之永無乖異餘如房戒中。
釋佛指中諸國不同謂尺寸有長短也俗情異者
各執一端容生諍也但準佛者佛唯有一身量常
定可準的故所以前後諸戒搩指並取佛也。
【律】八十五兜羅貯蓐戒。
【疏】貯綿褥戒八十五。
【疏】以此褥具多生小細諸蟲容損物命違慈壞行其
過難量故制。
八十五制意中因物生過故須制斷多論四意一
貴人所畜二人所嫌三生虫四若臥軟煖後不堪
麤硬故今附緣起且舉一意耳。
【疏】五緣一兜羅二貯褥三為己四自作使人五成便
犯。
列緣第一兜羅梵語此翻霜綿多論云兜羅者草
木花綿之總稱如注所列是也。
<pb n="164"/>
【註】佛在舍衛六群作兜羅貯蓐居士譏以殺生無有
慈心比丘舉過佛訶制戒。
【律】若比丘兜羅（白楊樹華柳華蒲臺華是也）貯繩牀木牀（俱有五種如上）
大小蓐（為坐臥故）成者波逸提（自作教他並如上尼同犯不犯者並如上開緣所說）。
【疏】僧祇乃至挽却抖藪令盡不盡者以手霑水摩將
令盡然後悔過乃至隨坐一一提若道行風吹著衣
含坐者越應拂去之。
戒本三句二中注云蒲臺即蒲花狀如臺故文舉
牀者謂用作此等牀上褥也蓐字合從衣明犯懺
中初教懺法先除後悔乃下示犯初明本犯謂作
成已犯後坐復犯故云乃至若下明深防合謂和
衣坐也。
【律】八十六作骨牙角針筒戒。
【疏】牙角鍼筒戒八十六。
【疏】事雖是小用功極多無益之費豈復過此加以損
他家業招世譏過故制。
八十六制意中初敘無益加下次彰有損如緣起
說。
【疏】論犯五緣一是骨牙二作鍼筒三為己四作及自
他五成便犯。
犯緣第四作及自他即自作使他也。
【註】佛在羅閱祇有信工師為比丘作骨牙角針筒因
廢業無衣食世人譏言望其得福而反得殃比丘舉
過白佛因訶制戒。
【律】若比丘作骨牙角針筒刳刮成者波逸提。
【註】若自作教他作成犯如上比丘尼吉羅不犯者若
鐵銅鉛鍚白鑞若竹若木若葦若舍羅草用作針筒
不犯若作鍚杖頭鏢灒若作傘蓋子及斗頭鏢若纏
蓋斗若作鈎若刮汙刀若如意若玦紐若匕若杓若
鈎衣鍸若眼藥鎞若刮舌刀摘齒物挑耳鎞禪鎮熏
鼻筒如是者並不犯。
【疏】尼多住寺不喜遊行作希故輕。
戒本三句一犯人二作下犯境三成下結業牒釋
中注文尼但犯吉故示輕意住猶在也注不犯中
初開體別若作下次開作餘物次列十八物名相
如鈔記委解。
【律】八十七過量尼師壇戒。
【疏】過量坐具戒八十七。
【疏】自下四戒不聽過量者並是信施受用應法則增
本福功德無限比丘之法趣得支身今過量而作長
貪損施無用之費喪道增業過患之甚故制。
八十七制意中四戒並由過量故總示之初敘合
宜有二一受施須如法二為道合隨緣今下顯過
患違上兩意準鈔具五緣一作坐具二過量三為
己四自作使人五作成便犯下四並同但改初緣
為異。
【註】佛在舍衛諸佛常法若不受請徧行房舍見僧臥
具敷在露地不淨汙之告諸比丘外道仙人離欲者
尚無此事聽為障衣障臥具故作尼師壇六群大作
比丘舉過佛因制戒。
【疏】緣起之中初為染漏聽作障之後為大作故因制
限。
釋緣起中注文初敘行房見過告下出佛呵詞聽
下立制六群下起過文釋後二為染漏者即障衣
障臥具也。
【律】若比丘作尼師壇（敷下坐也）當應量作是中量者長佛
二磔手廣一磔手半。
【註】時迦留陀夷身大尼師壇小對佛說之便聽更增
也。
【律】更增廣長各半磔手若過裁竟波逸提。
【註】若廣長俱過互過自作教他作成犯墮不成吉羅
為他作成不成吉羅尼吉羅不犯者若減若疊他得
裁也。
<pb n="165"/>
【疏】戒本四句。
【疏】初人。
【疏】二作尼師下教諸比丘作之限約。
戒本第二長二搩即四尺廣一搩半即三尺。
【疏】三更增者開緣也還從本制限外別增若通取量
即䟦闍子非法之教廣流於世。
三中初科注引緣起對佛說者即白佛也更增各
半搩者長廣各一尺則長五廣四自昔並於一邊
一頭增之感通傳中天神所示始增四面耳文中
初牒釋開緣本制極分明也（有謂增為制者愚教故也）謂先依
本制長四廣三截落縫緣竟後於四向各裨五寸
故云還從本制限外別增也若下顯非或有不截
直取長五廣四之量即䟦闍法七百結集中已斷
也今時皆爾縱截其面統其底者亦同非法。
【疏】然即世為言衣服坐具皆樂廣大食飲受用並樂
華厚至於切約形心勘撿財食事同河漢豈能伏心
行用挫折人我求他道過用自徵治如此知人世中
之寶故使坐具俱非教法。
次誡約中又四初敘恣情至下次明昧教豈下三
明愚蔽初明愚不知過求下歎智人難得求他道
過謂師友之教用自徵治謂責己悔露知字去呼
故下四明非法今時任意廣作何論尺量又不截
增見依法作反生輕笑祖師所謂一生無如法坐
處臨此慈訓宜速改迷。
【疏】廣如鈔中。
下指鈔者即二衣中彼令先依本制截己安緣以
身坐試或不容身始依增法如彼廣之。
【律】八十八過量覆瘡衣戒。
【註】佛在舍衛比丘患瘡膿血流出汙僧臥具聽以大
價衣覆瘡著涅槃僧至白衣家言我有患當褰涅槃
僧以此覆瘡坐六群便大作比丘舉過佛因制戒。
【律】若比丘作覆瘡衣（有種種瘡病持用覆身也）當應量作是中量
者長佛四磔手廣二磔手裁竟過者波逸提。
【註】若俱過互減自作教他成者犯墮不成吉羅為他
作成不成吉羅尼等吉羅不犯者應量減量得已成
者裁割如量疊作也。
【疏】過量覆瘡衣戒八十八。
八十八文中不釋制意犯緣並同上緣起中初敘
開緣涅槃僧即內裙也至白衣家言者或往赴請
先白彼知六群下起過興制戒本四句同上分之
長八尺廣四尺辨相並同。
【律】八十九過量雨衣戒。
【疏】雨浴衣過量戒八十九。
【註】佛在舍衛毗舍佉母送雨浴衣佛言不得分隨上
座與不足者僧次續付六群大作比丘舉過佛因制
戒。
【律】若比丘作雨浴衣（著在雨中洗浴故也）當應量作是中量者
長佛六磔手廣二磔手半過者裁竟波逸提。
【註】若自作教他俱過互減比丘尼開緣一同前戒。
【疏】相狀限約可以自尋。
八十九略指中制緣亦同上緣起毗舍佉母發願
常供僧尼雨衣六群大作者謂以衣財令彼自作
不依量故戒本亦四句並同上分長一丈二尺廣
五尺。
【疏】此中三戒尼輕僧重雨衣一戒僧尼同制者答女
人身染外露喜大雨衣故犯同僧餘三常資著用尼
好小衣過量事少是以輕僧。
次僧尼中總辨四戒雨衣同墮餘三並吉須通教
意故總徵之答中初明雨衣重次釋餘三輕。
【律】九十過量三衣戒。
【疏】等佛衣量戒九十。
【疏】多論佛身丈六常人半之故衣量皆半難陀短佛
無幾故衣減之長中一尺短中四寸僧祇難陀愛道
<pb n="166"/>
所生有三十相衣色與佛異諸比丘衣色與佛同六
群見已謂量亦同遂便等作。
九十制緣中初多論佛與常人身與衣量並見後
釋難陀短佛四指即是八寸故云無幾言不多也
衣長一丈七尺廣一丈一尺六寸一身不勝二不
僭聖僧祇難陀少佛二相無見頂千輻輪唯佛有
之衣色與佛異者佛制難陀著黑色衣餘諸比丘
無濫佛義故與佛同六群不知量別便等量作以
為發起。
【註】佛在釋翅瘦難陀短佛四指比丘遙見謂佛奉迎
至乃知非各懷慚愧佛制難陀著黑衣六群與佛等
量或過量作比丘舉過佛因制戒。
緣起中初難陀相濫次六群起過。
【律】若比丘與如來等量作衣或過量作衣者波逸提
是中如來衣量者長佛九磔手廣六磔手是謂如來
衣量。
【註】若廣長應量互不應量並犯餘自作教他尼作並
如上不犯者從他得成衣裁割如量若疊作兩重者
無犯。
【疏】戒本四句一明人二明與佛衣等三結罪四更出
佛衣定量。
戒本第二句等量已犯何況過量。
【疏】問餘之三戒依佛搩手定出量限三衣一戒但隨
己身不定出量者答餘非沙門道服外儀隨其大小
皆得受用故有定量此三法衣道服標式若定出量
人有長短不稱威儀外不生善內無軌物故隨身分
不定出量由不定故得有與佛等過作衣。
問答中初問三戒並就比丘制量此戒但制與佛
等過則比丘衣不出定量答中初示餘三定量此
下次明法衣不定外不生善謂俗容生慢內無軌
物謂令道無取則由下示後戒元因若有定制不
容等佛若爾鈔二衣中引諸律文示三衣量那云
不定耶答彼但出法以為標準不同尼師壇等永
不得過私釋佛衣等戒即是比丘三衣定制已內
皆通等過不得豈非定制所以標云過量三衣戒
也。
【疏】問戒本之中或長十磔九磔手者何文定也答九
磔為衣長周尺丈八闊丈二則今人九尺六尺故衣
受用疑謂偏狹十磔為度則二丈分半當今八尺也
準五肘量則七尺五寸故為敘之任情消息。
次問或有戒本作十搩故問決之答中初示丸搩
佛身倍人故半折之故下次明十搩疑偏狹者人
情妄謂故輙加之周尺二丈若半折者常人一丈
當今八尺即唐尺也準有八尺四寸且據全數準
五肘者更引九尺以挍唐尺一肘尺八五肘九尺
將周八尺四寸為唐七尺餘六寸作五寸故下結
示恐有執諍故無定奪。
【疏】問衣制過量鉢不制者答衣是法衣不得定量事
須相稱故制不過鉢唯用食無大小可對故限定量。
三問衣鉢事同何得偏制答中初明衣須制由許
隨身故制過等次明鉢不須制三品永定不容有
過。
【疏】若爾佛衣何定量答弟子無限不可定準世唯一
佛故衣是定又解衣過得截喜過故制鉢過無截希
故不制。
轉難中初難答中兩解初約師徒一多釋又下次
約截除希數釋。
【疏】若爾何不與佛等量為鉢答衣體同故得有過等
鉢體別故不得同佛智度論云諸佛法畜天鉢人衣
為二道福田也以天石細堪受持比丘不得者人中
石麤不堪熏治福德淺薄不感天鉢體重力劣不可
隨身必有勞苦悲愍比丘故不聽畜不同於佛那羅
延力阿難力大轉四十里石為佛侍者不以為重。
<pb n="167"/>
次難答中初以義分衣體既同量容有濫鉢體既
別義無濫故私釋衣不制體故制量鉢不制量故
制體比丘不得畜石鉢當知衣鉢二並無濫智下
引示體別以佛畜石鉢故初明佛畜意彼云四天
王四山頭自然生石故石細不受膩本起經云四
王各取上佛佛總受累左手中右手按之四際分
明次明比丘不得意有三一石麤二無感三體重
不同下釋疑既云體重佛何以持假令佛有力者
阿難為佛侍者亦能持之故此釋通方顯比丘不
得畜意那羅延此云金剛亦云鉤鏁力士。
【律】諸大德我已說九十波逸提法今問諸大德是中
清淨不（三說）諸大德是中清淨默然故是事如是持。
【律】四分律比丘含注戒本中。

【律】四分律比丘含注戒本（下）。
【律】諸大德是四波羅提提舍尼法半月半月說戒經
中來。
【疏】正宗第六提舍尼篇。
【疏】先略序之且作七意一解來意二置四所由三先
後次第四持犯方軌五佛僧制異六約行分別七僧
尼有異。
【疏】初來意者上雖威儀行成若更不修遠避嫌疑離
諸譏過則心懷染著不外生善故。
第六提舍尼七門初門制意中初句躡前篇若下
生後篇。
【疏】次須明釋其名號如昔相承向彼悔也如上說之
今云可訶法也亦是對治以得名耳多母二論云此
戒體無罪名但一人邊一說悔過若自心念皆能滅也。
釋名中初指昔解如上即前總義彼云從對治境
立名是也次出今譯亦是對治者同上從悔為名
但昔云向彼乃就所對今云可呵即據過體雖同
而別仍合戒文所以重出多母二論從悔為名斯
為良證彼開心念不同今宗定須對說。
【疏】第二置四所由凡譏過以來不出內外眷屬。
第二門總示中內即道眾外即俗眾。
【疏】先就內中不過私眾兩所初戒在屏者比丘與尼
法服是同男女位別理須離染躬在聚落自手取食
容生染譏對離此過故在初制又在眾中偏心指授
迹涉曲私默受不訶於眾不顯對離此過故制第二。
別釋初科為二初標分初下列釋初二兩戒。
【疏】託外起非不過聚落蘭若聚落起者學家過受令
他竭盡招致譏過故制第三蘭若起者比丘懈惰在
於逈險安坐受食使賊嬈觸送食婦人招致譏過對
離此失故制第四。
次科亦二初標分聚落起下列釋三四二戒。
【疏】此則因於內外有斯四別。
通結中約眾有二就處分四並如上也。
【疏】三明次第者據制以興何有次第結集之時方應
列耳。
第三初科據制興者謂佛制時前後不定。
【疏】內眾情親師義喜犯故在前明俗是外眾犯希在
後就內眾中私數眾希故有先後聚落喜犯蘭若希造。
次文又二初明兩眾前後就下二辨四處次第。
【疏】次比之義數應盡此。
比字入呼亦次也。
【疏】四明持犯二四兩戒具二持犯。
【疏】言二持者見尼指授止而不食身止持也見過訶
責後食無罪身作持也此之名體各別所以如上又
解見尼指授依法而訶不越教約語止持也訶而不
止後食無過身口作持。
第四門初雙持犯二持中又二初身二持食屬身
業呵屬口業故兩分之止作是名別食不食即體
別言如上者前諸篇中一一破古故通指之又下
<pb n="168"/>
次口二持易解。
【疏】言二犯者見尼指授默然不訶得便食之罪由止
生故曰止犯由身進食名為作犯。
二犯中準應身口各有二犯翻上說之。
【疏】蘭若亦然語令莫送是作持不越佛約名止持不
語令知名止犯食來咽之名作犯。
第四戒中二持兩犯翻對可見。
【疏】自餘二戒止持作犯可以知之。
單持犯中初三兩戒但直離過無別教制故無雙
持唯有心用非此所論。
【疏】五明佛僧制者通而為言皆是佛制約相為語學
家一戒罪由僧制未作法前隨人受用作法已後便
得其罪故知違僧制生餘無僧約故不論也。
第五中初明佛制竝出聖心故云通也約下次明
僧制初明第三是僧制違羯磨犯故餘下示餘三
非僧制。
【疏】六明約行者前之三戒自分離譏後之一戒就勝
進說。
第六前三自分者謂令自行清淨後一就勝進者
勵彼上行故若就通論四戒皆為離譏無非勝進。
【疏】七明僧尼不同至文為解。
七明僧尼尼有八提舍與僧不同即無病索八種
美食即為八戒即乳酪魚肉酥油蜜石蜜也今此
四戒尼並犯吉指下文者初二竝云大僧與尼食
義稀故第三下文不出應是外化徵薄故輕四云
尼無蘭若假有是輕。
【律】一村中取非親尼食戒。
【疏】在俗從非親尼取食戒。
【疏】大僧上尊尼是下眾仰重情深常思奉養竟不籌
量得便納受致彼飢困廢修道業又復非親容生染
習招致譏醜損壞不輕故制。
初戒制意有二初損他意又下損己意初中又二
初敘尼多奉敬竟下明僧多不量飢困廢業事見
戒緣。
【疏】論犯五緣一是俗人舍二非親尼三無緣四自手
取五食方犯。
犯緣第三無緣謂非病等。
【疏】所以開親者上同坐等外相不練親踈同結譏患
齊故此在俗家人情相委親非譏過故聽又病人苦
惱譏醜不生濟命亦開置地遣人敬相無絕所以後
開。
次科三節初開親里先舉同坐對彰此戒又下明
病緣置地遣人並見不犯由尼知比丘不得自受
方便施與故云敬相無絕。
【註】佛在舍衛世儉穀貴餓死無限蓮華色尼著衣持
鉢入城乞食乃至三日並與比丘遂餓在道面掩泥
臥俗人譏嫌比丘舉過白佛訶制此戒。
【疏】緣起遭餓乞與比丘信重之深三日失食僧祇云
尼大福德日別乞食供五百僧失食倒地小病不開
黃爛人賤開尼乞食。
緣起中初牒釋僧祇下引示前明尼緣小下後簡
僧病彼具云疥黃爛瘡痍㿈疽人所惡賤是名為
病故開今云開尼乞食謂從尼處乞得無犯也。
【律】若比丘入村中從非親里（如上所說）比丘尼若無病（亦如
上）自手取食（二種食亦如上）食者是比丘應向餘比丘悔過
言大德我犯可訶法所不應為今向大德悔過是名
悔過法。
【註】若自手受咽咽犯比丘尼突吉羅不犯者受親里
尼食若有病若置地若使人授若僧伽藍中與若村
外與在尼寺中與如是受取不犯。
【疏】戒本六句一人二村中三非親尼四無病五自取
食六咽犯。
戒本第三指上文見捨墮第四無病謂乃至不堪
<pb n="169"/>
一坐食即開五中二食即正不正此並見單提故
例指如上六咽犯即從是比丘下至末文也。
【疏】僧祇悔法乃至問言汝見罪不答言見慎莫更作
答云頂戴持。
次示悔中僧祇乃至者彼云應向餘比丘悔過長
老我墮可呵法此法悔過此與今文大同故但引
問答耳。
【疏】尼所以輕者大僧受食與尼義希致受不數故尼
輕也。
尼犯可解。
【律】二食尼指授食戒。
【疏】食尼指授戒。
【疏】凡眾貴清美不容穢迹今比丘尼以偏私曲情公
於眾中越次指授以成私染汙損處深眾既覩過默
受不訶即表合眾同情容惡故制舉眾並不聽食食
是俗許本非道有因訶不食容退俗信故制對眾以
法訶止聞訶不止非眾容惡是故聽食成施主福訶
制令止免於道譏也。
第二制意中初通敘眾法今下別敘今戒又三初
尼指授眾下次明僧嘿受食是下三明制呵聽食。
【疏】論犯四緣一是白衣舍二偏心指授三大眾默受
不訶四食犯既在眾中親與病人皆須訶止無別有
開。
犯緣中初列示既下明親病不開。
【註】佛在舍衛眾多比丘與六群白衣家食時六群尼
索羮飯越次與六群比丘言與此羮與此飯比丘與
過白佛因訶制戒。
【律】若比丘至白衣家內（有男有女者是）食（如上說）是中有比丘
尼指示與某甲羮與某甲飯是比丘應語彼比丘尼
如是言大姉且止須諸比丘食竟若無一比丘語彼
比丘尼言大姉且止須諸比丘食竟者是比丘應向
餘比丘悔過言大德我犯可訶法所不應為我今向
大德悔過是名悔過法。
【註】若不訶而食咽咽犯尼吉羅不犯者若語言大師
且止須諸比丘食竟若尼自為檀越若檀越設食令
尼處分若不故作偏為彼此者不犯。
【疏】戒本四句一人二白衣舍尼越授三比丘語言下
作法訶四若無一比丘下默受不訶合眾同罪。
戒本分文第二尼越授者偏情指授不依次第也。
【疏】五分云第一上座應語若不用語者乃至新受戒
者亦得僧祇三訶不止食亦不犯施主不知供養僧
法請尼指授爾時教安置尊像教行食次第如是教
已應坐。
次釋中初科五分上座應語即呵止也不用語者
或尼不受上座呵則次座須語乃至新戒但令尼
所稟伏者一人呵已眾即得食非謂合眾齊呵僧
祇初示呵分齊施主下次明別緣此謂教俗安設
非偏指授注不犯中文亦同此。
【疏】尼所以輕者大僧偏授義希尼不敢受下訶上難
希微故輕。
尼犯中初大無授下二下難呵上兩並希故。
【律】三受學家食戒。
【疏】學家受食戒。
第三學家即初果見諦是有學之家。
【疏】凡受施之法宜自限量不容過分今此學家見諦
弟子常思供奉乃至身肉比丘往取不思損費令彼
貧匱因福致困生外不信又見受者貪取過度心無
慈愍事是無理故制可訶。
制意中初敘受施今下顯過須制初損他生謗又
下貪取違慈。
【疏】五緣一見諦學家二僧作法制三無因緣四自取
除置地使人五食方犯。
犯緣第一須見諦家此局聖境末世全無但可知
<pb n="170"/>
教必無有犯二須僧法白二羯磨制不得往。
【註】佛在羅閱城居士夫婦俱得見諦無所愛惜乃至
身肉供養既多衣食乏盡居士譏嫌比丘舉過佛令
白二制斷比丘後富更解便制此戒。
戒緣中初因施招譏佛下立法制斷違制更受則
犯此戒。
【律】若先作學家羯磨（僧與白二羯磨家者如上）若比丘於如是學
家先不請（若先請者聽往）無病（聽病比丘取是家食）自手受食（若置地與若使
人與者聽）食者是比丘應向餘比丘悔過言大德我犯可
訶法所不應為我今向大德悔過是名悔過法。
【註】若自手受咽咽犯尼突吉羅不犯者若先請若病
若置地取若從人受若白二解已受食一切不犯。
【疏】戒本四句一先明學家作羯磨二若比丘能犯人
三於如是下明其犯相四是比丘下違教故結事亦
希耳不能廣引。
戒本初分句事下顯略。
【律】四恐怖蘭若受食戒。
【疏】蘭若安坐受食戒。
【疏】凡在蘭若須自䇿勵乞食入聚方行離著乃復安
坐受食非進道儀又在逈險多有賊難送食往返致
有陵辱世譏起過豈能過此故制。
第四制意中初示所應為乃下敘過狀初損己過
又下損他過。
【疏】五緣成一是蘭若險處二先不語知三無病難緣
四自手取五食便結。
列緣第二語知不犯。
【註】佛在釋翅瘦尼拘律園城中女人持食供養賊於
道路觸嬈比丘以事白佛佛言應語令知便即制戒。
【律】若比丘在阿蘭若（去村五百弓遮摩羅國肘量法故也）逈遠有疑恐
怖處（疑有賊盜恐怖）若比丘在如是阿蘭若處住先不語檀
越（佛言應語諸婦女莫出道路有賊恐怖也）若僧伽藍外不受食（若已出城應語
言莫至僧伽藍中道路有賊恐怖故在僧伽藍內無病（若故持食來者聽病人受）自
手受食（若有施主以食置地若教與人）食者是比丘應向餘比丘悔
過言大德我犯可訶法所不應為我今向大德悔過
是名悔過法（尼吉羅不犯者若來受教勑聽法自食令授也）。
【疏】戒本四句一人二明蘭若三先不語下在險受食
四應向下結罪也。
戒本第二句注中示量計有二里第三句注無病
中若故持來以不語故止聽病人。
【疏】此戒依文開相略盡一語知二有病三置地受四
在房外五教人受隨以一緣皆非犯相餘可解耳。
隨釋開相中總括前後文注不出五緣故云略盡
對尋可見坊外即伽藍外餘可解者即不犯中受
教聽法等。
【疏】尼無蘭若假有是輕。
尼犯中尼制不得在蘭若處故云尼無也。
【律】諸大德我已說四波羅提提舍尼法今問諸大德
是中清淨不（三說）。
【律】諸大德是中清淨默然故是事如是持。
【律】諸大德是眾式叉迦羅尼法半月半月說戒經中
來。
【疏】正宗第七眾學篇中。
【疏】五門分之一列數釋名二諸部同異三自他四持
犯五僧尼。
【疏】就初所以此篇不別顯數者但威儀微細量等塵
沙何有約數定其名目故總目之為眾學篇故諸部
中名數不定且約人之喜犯舉百列之集在篇中為
罪綱紀自餘雜位隨相尼律威儀法聚四萬二千或
八萬種或周法界方便根本動念有境境必戒護護
有三時前後方便無非惡作翻惡成善即是二持持
須託境故云眾學。
第七篇五門初制意中初徵起但下釋通初敘本
無數下舉篇名及諸部差別證成上義且下次示
<pb n="171"/>
列數之意又二初正示當篇自下二統收雜位初
句總標隨下別列有三初約教示數隨相即僧尼
戒本尼律即尼犍度威儀法聚即二十犍度四萬
已下次即從境明數明了論中總括諸部重輕總
四百二十戒一一戒有十利為四千二百一一利
有十種正行謂信等五根無貪等三善及身口二
護則成四萬二千謂之四萬二千福河言其功德
深廣常流故喻如河八萬四千智度論云比丘二
百五十略說八萬四千廣說則無量無邊故出家
人有無量無邊功德此即周法界也方便已下三
就業顯數念從境生故云動念有境戒隨境制故
云境必戒護隨一一戒復制三時前心後心通皆
制罪且夫境無有盡念不暫停是則戒制豈容思
議所以持則生無邊功德直至菩提毀則喪一切
善根永沉惡趣且境無別境全體自心心無別心
全體本性如何自屈反受輪轉耶上來三種約教
則徧收律部數已難量從境則統攝塵沙復非可
數就業則通指心念轉復無窮然列三門欲彰戒
量及成持犯無非對境故云託境名眾學也。
【疏】言式叉迦羅尼者見云式沙是學迦羅尼者云應
當作語倒故言應學也多論問何故此篇獨名應當
學答餘戒易持而罪重犯懺是難此戒難持而易犯
常須念學故不列罪名但言應當學。
釋名中初科善見但譯其名多論出其立意初徵
次答對上諸篇以彰獨異。
【疏】疏者言若就所防彰名應云眾突吉羅篇今隱其
所防就能治行以立目故云學也論其所學實通上
四非局此篇但人情薄淡重罪多持輕便不敬若論
成行非勤攝護終不可成所以大聖觀物機緣特加
勸勉故與學名又能持此戒滿足無缺即名學行成
就行彰學功義顯故偏於此受於學稱也。
次科初對所防以明隱顯突吉羅翻為惡作即所
防過也學是解行對治即能治行也論下次對諸
篇以彰通局初示通但下顯局上三句明常情慢
易次三句示細過難持所以下顯對機立教有二
意初為勉其慢易又下次為彰其學功。
【疏】二諸部同異僧祇六十六戒有十八戒四分無十
誦中一百七戒四十七戒四分無五分一百戒四十
四戒四分無解脫九十六戒五十三戒四分無通無
錄出一家學也。
二諸部中初列示同異彼此有者為同無者為異
通下囑後錄出謂本宗無者通令錄示雖是外宗
同歸修奉故云一家學也今恐煩文例亦不錄尋
彼戒本自可知之。
【疏】三自作教人此犯自作成無教人義縱有不為己
前人作重能教者輕。
三中以威儀乖越必由自犯豈有教他代己為耶
縱下許有教他義如教人不齊整著衣之類彼犯
根本非儀二吉教者止得非儀一罪。
【疏】四持犯者若就心學悉具二持二犯起心修行名
作持不違制約名止持違教成非名作犯不從佛教
名止犯若尋法就事說二持唯杖囊戒具二持餘皆
止持作犯。
四中初明心用雙持若對下次明教行雙持唯杖
絡囊一戒具二持犯雜犍度云時有比丘羸老不
能無絡囊盛鉢無杖而行白佛佛言聽與彼比丘
杖絡囊白二羯磨故知得法始得持之俱制不得
置肩行耳依法而持是止持從僧乞法即作持不
乞輒持是止犯置肩乖越是作犯此外竝單持犯
故云餘皆等。
【疏】五僧尼者趨行生草尼重僧輕餘並同犯。
五中僧尼同制百戒唯除二戒重輕有異趍行即
搖身入白衣舍生草上大小便尼並犯提。
<pb n="172"/>
【疏】就此篇中威儀雜亂一往難觀以義分之略為四
節。
【疏】初從始至不得立便利來有五十一戒明敬僧威
儀行所以前明者然威儀服式行坐進止飲食便利
皆是僧之威容若齊整端嚴動靜有法則彰內有道
行外生信敬光顯佛法利益含識若僧眾有違則自
壞心行外長他惡於此僧寶情生淡薄汙辱不輕或
延三寶通不敬重故前明僧成住持故。
次隨文釋總分中初敬僧者謂此諸戒並僧威儀
遵承奉行即是敬僧分文為二初判文所以下出
意初總示諸戒若下別顯順違初敘順益若僧下
次明違損或延三寶謂因壞僧儀延及佛法故。
【疏】二從不得與反抄者說法至騎乘人來有八戒明
敬法威儀行所以次明者然法是濟生死之良藥開
識性之眼目必能敬而順行則超越眾累清昇彼岸
若慢而輕毀則永沈生死長淪苦海殃累之深特宜
須護由僧行法故次而制。
次敬法中初判文所下顯意初敘法功用生死良
藥喻能脫苦識性眼目喻能發智必下明敬慢損
益由下示次第。
【疏】三從不得佛塔中止宿下至安佛在下房來有二
十六戒明敬佛威儀行佛為法王獨拔世表大悲愍
世開化無涯利益群識其恩深厚事須遵敬以求度
世故制尊塔廟弘利人天有心之徒宜應歸向夙夜
展虔潔淨恭仰表如在之敬法是法王之所說故次
而制。
三敬佛中初判文佛為下示意初敘德顯制於法
自在故號法王獨拔世表謂上求究竟大悲愍世
謂下化無窮有下勸依有心謂留意向道者如在
者論語云祭如在祭神如神在今借彼文明須勤
至法是下示列次。
【疏】四從人坐己立下十五戒出能敬之人於四儀中
雜明敬尚三寶行雖三寶通列而法多餘少者明末
代凡僧內明道法輕侮敬重隨緣輒說既不利人亦
自虧戒所以多置網目庶使準繩無得漏越致失大
利。
四雜敬中初判文前三純一下通三寶故云雜也
雖下示多少初徵敬法有十二戒故云法多餘少
明下釋所以內明道法有所解也輕侮敬重隨緣
說者謂無所簡也所下結示能依佛制自他兩益
故不失大利。
【疏】所以僧前佛後者有多三寶位列不同如初已解
一體三者法須為先佛師法也別相為言佛初成道
次轉法輪當機悟入僧為第三今住持僧為初也由
僧行化說法惠利群生獲益法有大功非是下凡乃
有大聖之所說也故佛在後依法奉敬方有住持。
次推釋中初推徵有下正釋初指前上卷釋歸敬
中彼明四種三寶今此但出三位一體理體合為
一故一體下列示初一體二別相三住持各顯次
第前後不同今此戒文正據住持配文可見。
【疏】就初敬僧中文又分四初有兩戒明教比丘著衣
服飾齊整應法內外無失能動物心二從不得反抄
衣下訖不得戲笑來二十三戒明入聚落受請威儀
往行方法必準修持則光世生善為利深遠三不用
意受食訖鉢水不棄白衣家來二十三戒明取納乖
方多長貪習故約令斷示少欲知足有正法相四有
三戒既上有所納下必有流如其乖隔非為便利故
制依法不宜妄行。
僧寶中四節三中取納語通今此但據受用飲食
耳四中上有所納即噉物已疏解此篇在文頗略
據下但釋一十五戒又唯委釋初戒餘皆略點記
文循疏不可異途或所未明委在事鈔此彼互照
甚資行說矣。
<pb n="173"/>
【律】一齊整著涅槃僧戒。
【註】佛在舍衛六群著涅槃僧不齊整故居士譏言如
節會戲笑俳說人亦如王大臣比丘舉過佛因訶責
制戒。
【律】當齊整。
【註】衣不齊相言衣下者繫帶在[〦/(刀*ㄚ*(留-刀-田))/肉]下高者褰齊膝象
鼻者垂前一角多羅樹葉者垂前兩角細襵者繞腰
襵皺也。
【律】著涅槃僧。
【註】若不齊著者故作犯應懺突吉羅以故作故犯非
威儀突吉羅若不故作突吉羅比丘尼等四眾並突
吉羅乃至下篇成犯相並準此。
【律】式叉迦羅尼。
【註】不犯者或⿱亠⿱⿰刀⿰了肉中生瘡下著若膝膞有瘡高著若僧
伽藍內若村外若作時若行道者無犯。
【疏】今先釋初齊整著內衣戒。
【疏】四分戒緣略不委悉如十誦中佛觀三世佛淨居
天報皆齊整著衣然後制戒多論問曰何以內衣三
衣戒獨觀三世佛餘無者答佛制五篇皆觀諸佛但
年歲久遠文字漏落餘篇盡無此戒猶有又云本結
五篇此戒最初後結集者詮次在後以初貫後餘篇
便略又云此戒於諸篇最輕恐將來弟子不生重心
是以如來故觀三世淨居天方後結也又解三世諸
佛結戒同異於五篇聚不必盡同至於著內外衣一
切盡同是故觀於佛天然後制也。
初戒通釋中初科初示本宗文略後三衣戒云觀
三世初戒不敘故云不委悉如下引他部以示十
誦淨居天通指色界諸天云天報者即告佛也義
鈔云聞淨居空言齊著故制此戒是也多論初問
謂佛制戒據合並觀三世何獨此戒耶答中有四
初約漏落釋又下次約先制釋又下三約遮慢釋
古本淨居天下有答字即前天報也又下四約盡
同釋觀佛天者觀佛取式觀天令報故問佛觀三
世何須天報答三世杳邈凡情莫知然彼諸天皆
服袈裟故業疏云梵天行四等恒服法衣彼知三
世又復親行足堪為證欲令深信奉行垂萬代之
正軌也。
【疏】疏者言此是輕小之戒緣起廣辨皆威儀違失之
過唯戒本中偏舉能治行者舉教勸學不明所防彼
此互顯令尋條有據也。
次會不同中緣起廣辨並見注中且如初戒緣六
群著衣不齊整又如廣辨示高下不齊整之相故
云皆示過也戒本但云齊整即能治行而不顯過
故云不明所防彼下示不同意。
【疏】就辨相中涅槃僧者梵天語也此云內衣如世凡
僧所著裙耳。
內衣中翻名可解。
【疏】然西土之僧所有內衣直將橫㲲皆後前遮手張
兩角左右掖掩仍以長繩四帀纏腰抽拔使正安四
襵而已若繩斷解裙即在地身子覆面其事驗乎今
此唐僧例加腰襻四帶紐結實有齊焉而闊緣垂地
有乖法律。
正釋中初科先示梵國著法安四襵者前後及兩
邊身子覆面者舍利弗裙解恐形露遂什于地可
驗西土本無腰帶今下次明唐土不同腰襻應教
闊緣乖法四帶未詳今但兩帶耳。
【疏】四分辨相唯明其非諸部互說各有高下如多論
十誦聽至踝上一磔手遠行二磔手上至膝尼三眾
正使行來止在踝上一磔手也故僧傳中納衣半脛
誠有依矣母論踝上三指衣長四肘廣一肘半是內
衣量五分從跟上取一磔手左掩其上兩邊兩葉當
後兩葉不解不問而作著者吉若解不依著吉輕戒
輕人作此著者提為通引文十誦疑高母論處中又
<pb n="174"/>
扶本律。
二分齊中初示本宗不定唯明非者即如注中不
齊整相如下次引諸部以示多論十誦同故合引
僧分兩別尼唯一制踝上一搩若取佛搩則高二
尺遠行二搩則應四尺無乃太高乎若尺八人下
亭止有四尺準下一搩至半脛二搩膝上似用中
人搩量止一尺耳下指僧傳即慧持法師形長八
尺風神售爽常躡草履納衣半脛蓋遵十誦故云
有依母論踝上三指佛指即六寸四肘計七尺二
寸肘半計二尺七寸五分初示著法一搩同上十
誦取脚踉上猶低少許左掩上者順左衽故（舊云異俗
彼俗皆左衽豈得異耶）兩邊等葉即上四襵當猶前也不下
次明違犯不解不問雖依教著迷教故犯解不依
者雖學不行正犯此戒輕戒輕人作此著者謂見
依法著反生輕弄同毀毗尼故犯提罪為下總前
取舍十誦疑高多論五分亦爾此即捨也母論處
中即今取也扶本律者如注引律褰高齊膝犯不
齊整故知母論正合今宗扶合作符。
【疏】問如上明相裙以繩束如律文中有帶繫者答此
以帶繫於繩也律中具之。
問中律云若衣物解露應作帶著廣三指繞腰三
周等答中繩帶兩用則無所妨律中具者即上兩
文。
【疏】若依鼻奈制著舍勒者半泥洹僧也多論又制著
於小衣不顯其相。
次舍勒中經音義翻云內衣或是襯內短裙或是
狹幅幃襜之類故云半也多論小衣雖不顯相義
同半裙。
【疏】文中故作犯應懺吉者根本吉也對首一說悔以
故作故又犯非威儀吉者根本罪外復加不應失儀
之罪此責心悔也若不故作者識事而作非故違教
但犯根本無失儀罪此一既爾諸戒例同。
釋犯相中初科初明故心雙結所作之過是根本
罪更兼故心違教故加一罪若不故違單犯根本
恐濫迷忘故云識事而作此謂明白直作前過而
無故違之心諸戒例同者通指一篇。
【疏】多論若犯五篇隨一犯三如犯夷罪違戒體夷違
佛教提非威儀吉乃至眾學例爾懺時懺本餘二同
滅由生同時故不同覆罪各有緣故。
引示中多論初明兼犯隨一犯三應分三位一夷
殘兩篇如文所列二提罪已下應云違戒體提違
佛教吉非威儀吉三眾學篇三並是吉準今四分
唯第五篇犯結二罪懺下次示行懺論明三罪不
須別懺今此二吉重輕不同別犯別悔如疏兩列
不同覆罪者以覆藏罪亦隨根本而生懺不隨滅
故特簡之根本隨事覆藏因罪故云各有緣也。
【律】二齊整著三衣戒。
【註】佛在舍衛六群不齊整著衣長者見譏自言我知
正法如是有何正法著衣不齊如俗無異比丘以過
白佛因觀三世而制此戒。
【律】當齊整著三衣式叉迦羅尼。
【註】不齊中下著者下垂過肘露脇高者過脚𨄔上象
鼻者垂前一角多羅葉者垂前兩角後褰高也細襵
者襵已安緣不犯者肩臂瘡下著同前開相。
【疏】二僧祇齊整披衣不得如纏軸當通肩披著紐齊
兩角左手捉時不得出角如羊耳。
第二戒緣中因觀三世如上所釋文引僧祇示著
衣法。
【律】三反抄白衣舍戒。
【註】佛在舍衛六群反抄衣行入白衣舍居士譏言無
有慚愧如王臣居士種比丘舉過佛訶制戒。
【律】不得反抄衣（或左右反抄衣著肩上也）行入白衣舍（村落）式叉迦
羅尼。
<pb n="175"/>
【註】不犯者若脇肋邊有瘡病若僧伽藍內若在道行
若作時者。
【疏】三祇云反抄兩邊著肩上若值風雨得抄一邊偏
袒右肩得抄左邊通肩披者得抄右邊不見肘也見
長老比丘即還下之。
第三僧祇初明非相若值下示開緣不見等者開
中制也。
【律】四不得反抄衣白衣舍坐式叉迦羅尼。
【律】五衣纏頸白衣舍戒。
【註】佛在舍衛六群以衣纏頸入白衣舍居士嫌言如
居士長者種比丘舉過佛訶制戒。
【律】不得衣纏頸（摠捉衣角著肩上也）入白衣舍式叉迦羅尼。
【註】不犯者或有病肩臂有瘡若僧寺中若村外若作
時或在道行者。
【律】六不得衣纏頸白衣舍坐式叉迦羅尼。
【律】七覆頭白衣舍戒。
【註】佛在舍衛六群以衣覆頭入白衣舍居士譏言何
有正法覆頭如盜賊比丘聞之舉過佛訶制戒。
【律】不得覆頭（若以樹葉若碎段物若以衣覆故也）入白衣舍式叉迦羅
尼。
【註】不犯者或有病若患寒或頭上瘡或命梵二難覆
頭而走者。
【疏】七光師云不得以妄想覆真如頭入三界白衣舍
僧祇病及寒雪得覆半見長老挽却屏處無犯。
第七初引光師約理釋剛定戒序云光師所出宗
理爽文似此之類僧祇開制可解。
【律】八不得覆頭白衣舍坐式叉迦羅尼。
【律】九跳行白衣舍戒。
【註】佛在舍衛六群跳行入白衣舍居士譏言不慚入
室如似鳥⿱少隹比丘舉過佛因訶制。
【律】不得跳行（雙脚跳行）入白衣舍式叉迦羅尼。
【註】不犯者有病若為人打若有賊若惡獸若有棘刺
度渠壍或度泥而跳過。
【律】十不得跳行白衣舍坐式叉迦羅尼。
【律】十一蹲坐白衣舍戒。
【註】佛在舍衛居士請僧就舍設食六群蹲坐比座手
觸却倒露形居士嫌言不慚露形似婆羅門比丘舉
過佛因訶制。
【律】不得白衣舍內蹲坐（若在地若牀上尻不至地）式叉迦羅尼。
【註】不犯者或時有病尻邊生瘡若有所與若禮若懺
悔若受教誡者。
【律】十二叉腰白衣舍戒。
【註】佛在舍衛六群叉腰行入白衣舍居士譏言沙門
自稱我知正法以手叉腰如人新婚得志憍放比丘
舉過佛因訶制。
【律】不得叉腰（匡肘故也）行入白衣舍式叉迦羅尼。
【註】不犯者或有病脇下生瘡若僧伽藍內若村外若
作時若道路行者。
【律】十三不得叉腰（以匡肘故妨比座比丘也）白衣舍坐式叉迦羅
尼。
【律】十四搖身白衣舍戒。
【註】佛在舍衛六群搖身入白衣舍居士譏言不慚搖
身如主大臣比丘舉過佛因訶制。
【律】不得搖身行（左右戾身趨行也）入白衣舍式叉迦羅尼。
【註】不犯者或病或為人打戾身避杖或惡獸觸或逢
擔刺戾身避或度坑搖身過或著衣看齊整者。
【律】十五不得搖身行白衣舍坐式叉迦羅尼。
【律】十六掉臂行白衣舍戒。
【註】佛在舍衛六群掉臂入白衣舍居士譏言不慚掉
臂如王長者比丘舉過佛訶而制。
【律】不得掉臂行（垂臂前却而行）入白衣舍式叉迦羅尼。
【註】不犯者或有病為人打舉手遮或惡獸擔刺人來
舉手遮或浮渡渠以手招喚伴。
<pb n="176"/>
【律】十七不得掉臂行白衣舍坐式叉迦羅尼。
【律】十八露身白衣舍戒。
【註】佛在舍衛六群不好覆身入白衣舍居士譏言所
著衣服不好覆身如婆羅門比丘舉告佛因訶制。
【律】好覆身入白衣舍（若在村落身處處露）式叉迦羅尼。
【註】不犯者或有病若被繫若風吹衣離體者。
【律】十九好覆身白衣舍坐式叉迦羅尼。
【疏】十九祇中若有露者應作方便令取物女人作者
起避去。
十九僧祇謂在眾中見有露身當令取物欲令彼
覺女人謂尼女故意露體也。
【律】二十顧視白衣舍戒。
【註】佛在舍衛六群左右顧視入白衣舍居士譏言如
盜竊人比丘舉過佛因訶制。
【律】不得左右顧視（若在村落處處看也）行入白衣舍式叉迦羅
尼。
【註】不犯者或有病或仰瞻日時節或命梵二難左右
處處伺求便道逃走者。
【律】二十一不得左右顧視白衣舍坐式叉迦羅尼。
【律】二十二高聲白衣舍戒。
【註】佛在舍衛六群高聲大喚入白衣舍居士譏言如
婆羅門不知慚愧無有正法比丘舉過佛因訶制。
【律】靜默入白衣舍（是中不獸者高聲大喚若囑授若高聲施食）式叉迦羅
尼。
【註】不犯者或有病若聾不聞須高聲囑授若高聲施
食若命梵二難高聲而走者。
【律】二十三靜默白衣舍坐式叉迦羅尼。
【律】二十四戲笑白衣舍戒。
【註】佛在舍衛六群戲笑行入白衣舍居士譏言不慚
戲笑如獼猴何有正法比丘舉過佛因訶制。
【律】不得戲笑（露齒而笑）行入白衣舍式叉迦羅尼。
【註】不犯者或有病或脣痛不覆齒或念法歡喜而笑
者。
【律】二十五不得戲笑白衣舍坐式叉迦羅尼。
【疏】二十五祇中可笑事逼不得出齗呵呵而笑當忍
之起無常死想又不可忍以衣遮口身不靜者動手
足折草木。
二十五僧祇齗即齒根肉當下教抑忍法又下教
方便遮飾為免俗譏。
【律】二十六不用意受食戒。
【註】佛在舍衛居士請僧設供六群不用意受食捐棄
羮飯居士譏言沙門無厭貪心多受如穀貴時比丘
舉過佛因訶制。
【律】用意受食（不用意者棄羮飯食）式叉迦羅尼。
【註】不犯者或時有如是病或鉢小故食時棄飯或還
墮案上者。
【疏】二十六五分左手一心擎鉢右手扶緣。
二十六五分示用意之相。
【律】二十七溢鉢受食戒。
【註】佛在舍衛居士請僧六群溢鉢受食捐棄羮飯居
士譏言無慚無厭如餓貪多比丘舉過因訶制戒。
【律】當平鉢（不平者溢鉢也）受食式叉迦羅尼（不犯者或時有病或鉢小或墮
案上）。
【疏】二十七十誦云不溢鉢受食此則了於平鉢之言
有師尋聲注戒云言不平者謂離偏斜過也。
二十七十誦名相顯了謂受食不許滿溢故云平
鉢有下斥非彼謂持鉢不平正故云離偏邪。
【律】二十八溢鉢受羮戒。
【註】佛在舍衛居士設供六群取飯過多不容受羮居
士譏言如餓貪食人比丘舉過佛因訶制。
【律】平鉢受羮（溢出流汙）式叉迦羅尼。
【註】不犯者或時有病或鉢小墮食案上平等受者。
【律】二十九不等受食戒。
<pb n="177"/>
【註】佛在舍衛居士設供手自斟酌自下飯已入內取
羮還食飯已盡時與羮已復還取飯飯還羮盡譏似
餓人比丘舉過因訶制戒。
【律】當羮飯等食（彼不等者飯至羮盡也）式叉迦羅尼。
【註】不犯者或有病若正須羮不須飯須飯亦爾或日
時欲過或命梵二難疾食者。
【律】三十不次受食戒。
【註】佛在舍衛居士設供手自斟酌六群不次取食居
士譏言不厭足譬如猪狗牛驢駱駝烏鳥比丘舉過
佛因訶制。
【律】當以次食（彼不次第食者鉢中處處取食食也）式叉迦羅尼。
【註】不犯者或有病或患飯熱挑取冷處若日時欲過
若命梵二難疾食也。
【律】三十一挑鉢中食戒。
【註】佛在舍衛居士設供手自下食六群受食當挑鉢
中令視空相居士譏言不厭受食如牛驢馬駱駝猪
狗比丘白佛因訶制戒。
【律】不得挑鉢中（置四邊挑鉢中央至鉢底）而食式叉迦羅尼。
【註】不犯者或有病患食熱開中令冷若日時欲過若
命梵二難疾刳中食者。
【註】三十二為己索食戒。
【註】佛在舍衛居士設供六群自為索食如飢餓時居
士譏言何有正法受取無厭比丘舉過佛因訶制。
【律】無病（有病開自為己索食不得自為己索羮飯式叉迦羅尼。
【註】不犯者若病若為他他為己若不求而得者。
【律】三十三飯覆羮戒。
【註】佛在舍衛居士設供六群受羮居士識次取羮比
丘於後以飯覆羮居士譏言受取無厭如飢餓人何
有正法比丘舉過佛因訶責制戒。
【律】不得以飯覆羮更望得式叉迦羅尼。
【註】不犯者或有病若請食或正須羮有時正須飯者。
【律】三十四嫌視比座戒。
【註】佛在舍衛居士設食六群得少比座分多語居士
言汝今請僧自恣多少居士有愛報言我等與比丘
舉過佛因制戒。
【律】不得視比座鉢中（是中視者誰多誰少）食式叉迦羅尼。
【註】不犯者比座病若眼闇為看得食不得食淨不淨
受未受者若自有病開。
【律】三十五不繫鉢食戒。
【註】佛在舍衛居士設食六群受已左右顧視不覺比
座取鉢藏之比丘白佛因訶制戒。
【律】當繫鉢想食（謂非左右顧視也）式叉迦羅尼。
【註】不犯者或時有病比座眼闇如前方便或看日時
或命梵二難欲逃避左右看視者。
【律】三十六大揣食戒。
【註】佛在舍衛居士設供六群大揣令口不受居士譏
言不知厭足如猪狗駱駝驢牛烏鳥比丘聞舉佛因
制戒。
【律】不得大揣飯（口不容受）式叉迦羅尼。
【註】不犯者或有病日時欲過命梵二難疾疾食。
【律】三十七大張口待食戒。
【註】佛在舍衛居士設供比丘食未至先張口居士譏
言不慚無厭如猪狗駱駝牛驢比丘舉過佛因訶制。
【律】不得大張口待飯食（飯揣未至先大張口）式叉迦羅尼。
【註】不犯者或時有如是病或日欲過命梵等難疾疾
食者。
【律】三十八含飯語戒。
【律】佛在舍衛居士設食六群含飯語居士譏以猪狗
駱駝烏鳥為譬比丘舉過佛因訶制。
【律】不得含飯語（飯在口中語不可了令人不解也）式叉迦羅尼。
【註】不犯者或時有病或噎而索水或命梵二難作聲
食者。
【疏】三十八僧祇若僧問使聲不異者答之不爾咽已
<pb n="178"/>
答五分益食時聽須不須。
三十八僧問聲不異者口雖有食語分明故不爾
謂聲異也五分行益至前或須不須故開語之。
【律】三十九揣飯擲口中戒。
【註】佛在舍衛居士請僧手自斟酌六群揣飯遙擲口
中居士譏言不慚無厭如似幻師比丘舉過佛因制
戒。
【律】不得揣飯遙擲口中式叉迦羅尼。
【註】不犯者有病若被繫縛擲口中而食者。
【律】四十遺落食戒。
【註】佛在舍衛居士設食六群手把飯揣齧半食居士
譏言受無厭足如猪狗駱駝驢牛烏鳥比丘舉過佛
因訶制。
【律】不得遺落飯食（半已入口半在手中式叉迦羅尼。
【註】不犯者有病噉薄餅焦飯若瓜甘蔗噉菜棃果蒲
桃蘂葉心者。
【疏】四十僧祇麨餅段段分齊令可口瓜果等不犯。
四十此戒人多不曉謂手持物嚙半入口手中有
餘故云遺落文引僧祇段段謂手斷成片使與口
相可瓜果等開者通而而為言但使可斷者犯不
可斷者皆開。
【律】四十一頰食戒。
【註】佛在舍衛居士設供六群頰食居士嫌言沙門不
知慚愧如獼猴食比丘舉過佛因訶制。
【律】不得頰飯食（令兩頰鼓起如獼猴狀）式叉迦羅尼。
【註】不犯者病日時欲過或命梵難疾疾食者。
【律】四十二嚼飯作聲戒。
【註】佛在舍衛居士飯僧六群嚼飯作聲居士譏言如
猪狗駱駝牛驢烏鳥比丘舉過佛因訶制。
【律】不得嚼飯作聲食式叉迦羅尼。
【註】不犯者有病嚼乾餅及焦飯甘蔗瓜果葡桃胡桃
[楒-心+廾]桃棃風棃者。
【律】四十三噏食戒。
【註】佛在舍衛居士設供六群大噏食居士嫌言無有
慚愧食如猪狗駱駝牛驢烏鳥比丘白佛因訶制戒。
【律】不得大噏食飯食（張口遙呼噏食）式叉迦羅尼。
【註】不犯者病若口痛若食羮若食乳酪漿酥毗羅漿
若苦酒者。
【律】四十四䑛食戒。
【註】佛在舍衛居士設供六群吐舌食居士嫌言無慚
愧如猪狗駱駝牛驢烏鳥比丘舉過佛因訶制戒。
【律】不得舌䑛食（以舌䑛飯揣食）式叉迦羅尼。
【註】不犯者有病或被縛或手有泥及垢膩汙舌䑛而
取。
【疏】四十四僧祇月直監食欲知生熟鹹酢著掌中舌
䑛之。
四十四僧祇以本制正受食時故為緣開許。
【律】四十五振手食戒。
【註】佛在舍衛居士設供手自斟酌六群振手而食居
士譏言無有正法如王大臣比丘舉過佛訶制戒。
【律】不得振手食式叉迦羅尼。
【註】不犯者有病或食中有草有蟲或手有不淨振去
之或有未受食手觸而汙手振去之。
【律】四十六手把散食戒。
【註】佛在舍衛居士設供六群手把散飯食居士嫌言
食如雞鳥比丘舉過佛因訶制。
【律】不得手把散飯食（散棄飯也）式叉迦羅尼。
【註】不犯者有病或食中有草蟲或有不淨汙或有未
受食捨棄之。
【律】四十七膩手捉飲器戒。
【註】佛在舍衛居士設供六群以不淨膩手捉器居士
嫌言無法如王大臣比丘舉過佛因訶制戒。
【律】不得汙手捉飲器（有膩飯著手）式叉迦羅尼。
<pb n="179"/>
【註】不犯者有病或草上受葉上受洗手受者。
【疏】四十七祇中受飲器不得深含緣觸著額鼻不得
飲盡留少許當口處棄之與下座。
四十七僧祇飲器不觸額鼻亦恐膩汙留少棄之
條其口處。
【律】四十八棄洗鉢水白衣家戒。
【註】佛在舍衛六群在食家棄洗鉢水飯食狼藉居士
譏言多受如餓人比丘舉過佛因制戒。
【律】不得洗鉢水（雜飯水也）棄白衣舍內式叉迦羅尼。
【註】不犯者有病或時合器若澡盤承取水持棄外者。
【律】四十九大小便生草上戒。
【註】佛在舍衛六群大小便涕唾草葉上居士見譏無
慚愧如猪狗駱駝牛驢比丘舉過佛因訶制。
【律】不得生草上大小便涕唾除病（以病故不堪避佛言不犯）式叉
迦羅尼。
【註】不犯者流墮生草葉上若鳥銜而墮者。
【律】五十水中大小便涕唾戒。
【註】佛在舍衛六群水中大小便涕唾居士譏言如猪
狗牛驢駱駝比丘舉過佛因制戒。
【律】不得淨水中大小便涕唾除病式叉迦羅尼。
【註】不犯者有病或於岸上大小便流墮水中或風吹
鳥銜墮者。
【疏】五十大小行處下卷鈔中廣引。
五十指下卷鈔即雜行篇。
【律】五十一立大小便戒。
【註】佛在舍衛六群起過居士見嫌言此沙門無有正
法立大小便如牛馬猪羊駱駝比丘舉過佛因訶制
戒。
【律】不得立大小便除病（以病故不堪蹲也）式叉迦羅尼。
【註】不犯者有病被繫或脚𨄔有垢膩若汙泥者。

<sarticle>四分律含注戒本疏行宗記四下之三</sarticle>

【律】五十二與不恭敬人說法戒。
【註】佛在舍衛六群與不恭敬反抄衣人說法時比丘
聞之少欲知慚者舉過佛因訶制戒。
【律】不得與反抄衣不恭敬人說法除病式叉迦羅尼。
【註】不犯者或時有如是病若為王王大臣者。
【疏】五十二下有二十戒皆是非儀輙為說法如涅槃
經云非時非處例亦同矣如律所開唯王臣聞豈非
法由人弘且悅形好事通情服自有恒準。
五十二下二十戒者從五十二至五十九有八戒
又從八十六至九十二有七戒又從九十六至一
百有五戒共二十戒如下引證非時如反抄衣等
非所宜故非處如下經行處在後行非道等如律
下示開意以此諸戒並開為王大臣故且悅形好
謂初弘法化權暫引接事通情服謂後得信樂不
可自輕還須從制故云自有恒準也。
【律】五十三不得為衣纏頸人說法除病式叉迦羅尼
（如上）。
【律】五十四不得為覆頭者說法除病式叉迦羅尼（如上）。
【律】五十五不得為褁頭者說法除病式叉迦羅尼（如上）。
【律】五十六不得為叉腰者說法除病式叉迦羅尼（如上）。
【律】五十七不得為著革屐者說法除病式叉迦羅尼
（如上）。
【律】五十八不得為著木屣者說法除病式叉迦羅尼
（如上）。
【律】五十九不得為騎乘者說法除病式叉迦羅尼（如上）。
【律】六十佛塔中宿戒。
【註】佛在舍衛六群宿佛塔中有慚愧比丘舉過白佛
因而訶制。
【律】不得佛塔中止宿除為守護故式叉迦羅尼。
【註】不犯者或有病若為守護故止宿或為強力者所
<pb n="180"/>
執或命梵難故止宿者。
【律】六十一藏財物佛塔中戒。
【註】佛在舍衛六群藏物置佛塔中少欲比丘以過白
佛因訶制戒。
【律】不得藏財物置佛塔中除為堅牢故式叉迦羅尼。
【註】不犯者或有病若為堅牢故藏著佛塔中或強者
所執命梵二難者。
【律】六十二著革屣入佛塔中戒。
【註】佛在舍衛六群著革屣入佛塔中有慚比丘以過
白佛因訶制戒。
【律】不得著革屣入佛塔中式叉迦羅尼。
【註】不犯者或有如是病或為強者所執喚入佛塔中。
【律】六十三不得手捉革屣入塔中式叉迦羅尼（如上）。
【律】六十四不得著革屣繞塔行式叉迦羅尼（如上）。
【律】六十五不得著富羅入佛塔中式叉迦羅尼（如上）。
【律】六十六不得手捉富羅入佛塔中式叉迦羅尼（如上）。
【律】六十七塔下食汙地戒。
【註】佛在舍衛六群塔下坐食已留食及草汙地而去
以過白佛因制不得坐食又作塔作房若施池井施
食眾僧集坐迮聽塔下坐食不應汙地也。
【律】不得塔下坐食留草及食汙地式叉迦羅尼。
【註】不犯者一坐食及不作餘食法比丘病比丘聽著
脚邊一處出時持棄者。
【律】六十八擔屍佛塔下過戒。
【註】佛在舍衛六群擔屍從塔下過護塔神瞋樂學戒
者以過白佛因訶而制。
【律】不得擔死屍從塔下過式叉迦羅尼。
【註】不犯者或有病或須此道行或為強力者所呼而
去。
【律】六十九不得塔下埋死屍式叉迦羅尼（如上）。
【律】七十不得在塔下燒死屍式叉迦羅尼（如上）。
【律】七十一不得向塔燒死屍式叉迦羅尼（如上）。
【律】七十二不得佛塔四邊燒死屍使臭氣來入式叉
迦羅尼（如上）。
【律】七十三持死人衣牀塔下過戒。
【註】佛在舍衛六群持死人衣及牀從塔下過住處神
瞋行頭陀者以過白佛因訶制戒。
【律】不得持死人衣及牀從塔下過除浣染香熏式叉
迦羅尼。
【註】不犯者或時有如是病若糞掃衣比丘浣染香熏
已持入者。
【律】七十四不得佛塔下大小便式叉迦羅尼（如上）。
【律】七十五不得向佛塔大小便式叉迦羅尼（如上）。
【律】七十六不得繞佛塔四邊大小便使臭氣來入式
叉迦羅尼（如上）。
【律】七十七不得持佛像至大小便處式叉迦羅尼。
【註】如上有三事不犯或時有如是病或時道由中過
若為強力者所持去並無犯。
【律】七十八不得在佛塔下嚼楊枝式叉迦羅尼（如上）。
【律】七十九不得向佛塔嚼楊枝式叉迦羅尼（如上）。
【律】八十不得在佛塔四邊嚼楊枝式叉迦羅尼（如上）。
【律】八十一不得在佛塔下涕唾式叉迦羅尼（如上）。
【律】八十二不得向佛塔涕唾式叉迦羅尼（如上）。
【律】八十三涕唾佛塔邊戒。
【註】佛在舍衛六群佛塔四邊涕唾比丘舉過佛因訶
制。
【律】不得佛塔四邊涕唾式叉迦羅尼。
【註】不犯者有病或鳥銜或為風吹去者。
【律】八十四向塔舒脚戒。
【註】佛在舍衛六群向塔舒脚坐樂學戒者舉過白佛
因訶制戒。
【律】不得向塔舒脚坐式叉迦羅尼。
【註】不犯者或有病若中間有隔或為強力所持者。
<pb n="181"/>
【律】八十五安佛下房戒。
【註】佛在拘羅國六群安佛在下房己在上房住行頭
陀比丘舉過白佛因訶制戒。
【律】不得安佛像在下房己在上房住式叉迦羅尼。
【註】不犯者或有如是病持佛像在下房己在上房住
或命梵二難者。
【律】八十六人坐己立不得為說法除病式叉迦羅尼
（如上）。
【律】八十七人臥己坐不得為說法除病式叉迦羅尼
（如上）。
【律】八十八人在座己在非座不得為說法除病式叉
迦羅尼（如上）。
【律】八十九人在高座己在下座不得為說法除病式
叉迦羅尼（如上）。
【律】九十人在前行己在後行不得為說法除病式叉
迦羅尼（如上）。
【律】九十一人在高經行處己在下經行處不應為說
法除病式叉迦羅尼（如上）。
【律】九十二人在道己在非道不應為說法除病式叉
迦羅尼（如上）。
【律】九十三携手道行戒。
【註】佛在舍衛六群携手在道或遮他男女居士譏言
無有正法如王大臣豪貴長者比丘舉過佛因制戒。
【律】不得携手在道行式叉迦羅尼。
【註】不犯者或時有病或比丘患眼闇須扶接者。
【律】九十四上樹過人戒。
【註】佛在舍衛比丘在大樹上受夏安居於樹上大小
便神瞋伺便欲斷命根比丘以過白佛因制不得樹
上安居及繞樹大小便若先有大小便處聽。
【律】不得上樹過人除時因緣式叉迦羅尼（不犯者或有病或命
梵難上過人者）。
【律】九十五擔杖絡囊戒。
【註】佛在舍衛䟦難陀絡囊中盛鉢貫杖頭肩上擔居
士謂是官人皆下道避比丘舉過佛因訶制。
【律】不得絡囊盛鉢貫杖頭著肩上而行式叉迦羅尼。
【註】不犯者或病或為強力者所逼若被縛若命梵二
難者。
【疏】九十五戒杖絡囊中開羯磨方得持也此謂恒杖
非是時須如打露驅毒可亦加法。
九十五初示所開此下簡濫恒杖謂恒所持者朝
行須打露逈嶮驅毒物時暫用者則不須法。
【律】九十六為執杖不恭敬者說法戒。
【註】佛在舍衛六群為不恭敬者說法諸比丘舉過佛
因訶制。
【律】人持杖不恭敬不應為說法除病式叉迦羅尼。
【註】不犯者或時有病或為王及大臣者。
【律】九十七人持劒不應為說法除病式叉迦羅尼（如上）。
【律】九十八人持矛不應為說法除病式叉迦羅尼（如上）。
【律】九十九人持刀不應為說法除病式叉迦羅尼（如上）。
【律】一百人持蓋不應為說法除病式叉迦羅尼（如上）。
【律】諸大德我已說眾式叉迦羅尼法今問諸大德是
中清淨不（三說）。
【律】諸大德是中清淨默然故是事如是持。
【律】諸大德是七滅諍法半月半月說戒經中來若比
丘有諍事起即應除滅。
【註】佛言諍有四種言諍覓諍犯諍事諍言諍者以現
前毗尼多人語二種滅滅也覓諍以現前憶念不癡
罪處所四滅滅也犯諍以現前自言治草覆地三滅
滅也事諍者以一切滅滅其三種諍各分上中下三
品合明九種事諍一種歷上三諍隨分九品應隨現
前中三種五種滅上中下品對病說藥應善觀解也。
【疏】後解正宗第八七滅諍法。
【疏】七滅諍者病藥觀對機用權儀各有治方未可備
<pb n="182"/>
釋律本法聚獨據一篇諸師疎略相從而已至於條
貫罕出宗途良由文相具周致令解釋無異今為略
舉其相知其治滅之方就分為二初明四諍即是病
起之源後列七藥除殄之法。
第八七滅諍敘意中初二句敘篇意四諍如病七
法能殄如藥觀謂能斷當須審諦對謂藥病不得
有差機用即智謀權儀謂隨宜用舍謂此篇乃出
觀緣適變用藥殄諍和眾之權方耳次二句彰事
廣律下二句指所出律本法聚即滅諍犍度諸師
下敘今昔初敘昔初二句指所失踈略謂不詳考
相從謂無通變從循也次二句彰所闕條謂條理
貫謂貫攝由本文中藥病參亂當須條貫使各有
宗途昔並未明故云罕出下二句示相循所以文
相即指犍度二敘今反上二義一不專循舊二分
示宗途如下示相分品舉藥配病並有條緒是也。
【疏】就初中若有諍起即除滅者以凡心受道我倒未
傾至於同住多生見過過而不除轉增舊習若就檢
勘懷迷致諍諍既紛然僧和安在故佛制約即須除
滅縱而不思遂覆大法三寶沒世莫不由之故拘睒
彌國起諍之由及後法滅還於此國先須識病何者
為諍略分為三初識名相二分品量三治滅法。
初明四諍敘意中初敘生諍之損有二初至轉增
舊習即損自次至僧和安在即壞眾法故下二敘
制滅之益縱不思者謂縱其迷執而不思止覆大
法者佛法二寶賴僧而住僧義既失佛法豈存下
引拘睒彌緣為證律明佛在彼國諸比丘互相鬪
諍佛親勸喻汝等出家為道同一師學如水乳合
莫共鬪諍如是三語還復不止佛不語眾僧自持
衣鉢以神足力還舍衛國此即如來在世之事故
云起諍由也及後滅法者摩耶經說千五百歲後
俱睒彌國三藏與羅漢弟子互殺惡魔外道競破
塔寺殺害比丘一切經藏阿耨達龍王悉持入海
於是佛法滅盡先下發起分章。
【疏】就初文中佛言諍有四種。
【疏】一言諍者謂評法相是非須知邪正各執己見而
生其諍諍由言起故曰言諍二覓諍者比丘犯過理
須為除制有三根五德舉來詣僧伺覓前罪令其除
殄因舉評犯遂生其諍諍由覓生故曰覓諍言犯諍
者有過在懷宜須懺蕩罪相難識各議紛紜遂生諍
競競由犯起故曰犯諍言事諍者羯磨被事義在順
明片有乖違未有成遂然人情易忍同和理難各執
一見事法成壞由斯致諍諍起由事故曰事諍。
識名中言諍者因評法相如律諍十八事餘諍例
此覓諍因他舉罪諍其成否犯諍因有懺罪諍其
重輕事諍唯據羯磨僧事若非羯磨並歸上三事
法成壞者事即所加法即能被更兼能秉人及所
託界四法並有如非成壞。
【疏】上略釋名相次明分品。
【疏】用七藥治四諍諍分十八則離於藥亦有十八也。
第二品量示數中七藥四諍各有十八即是總別
開合異耳。
【疏】何者是邪言覓犯諍各分三品則上中下故分九
種也事諍一種離為九品約言覓犯各生事諍。
分品中初科初明三諍共為九品次明事諍自分
九品者即上三諍涉羯磨者皆歸事攝。
【疏】如何識邪謂言諍中若評教理是非犯相輕重是
名言諍若評羯磨是非迷悟不決此名言諍中事諍
若評三根清濁五德通塞是名覓諍若評用法治舉
徵覈虗實則名覓諍中事諍於五犯聚懺評有濫名
犯諍非法羯磨定罪重輕是名犯諍中事諍隨本諍
分上中下異故成九品。
次科第列三諍對顯事諍一一兩分方見四諍條
然無濫隨本諍分者謂此事諍同前三諍為九品
<pb n="183"/>
也。
【疏】三明治滅方法者。
三治滅法此正對病用藥前後交參世傳滅諍難
解止是此科今為圖示皎如指掌若覽此圖則從
來之難一朝忽易也。
<img n="X/X40p0165_01.png"/><rubynote t="【圖】"/>

現前一種通三諍該九品除下品言犯不秉羯磨
但有三法餘七並加羯磨皆具五法自言一種局
後犯諍通治二品自餘五種單對一品上云七藥
四諍各分九品諍如上分藥九品者言諍二藥覓
諍四藥犯諍三藥則為九也。
【疏】且就言諍分三品。
【疏】下品言諍以三品現前毗尼滅一人現前兩家同
聚各說教理也二法現前以三藏教判也三毗尼現
前教旨明白疑闇自遣也。
言諍下品中三法現前與後五法相濫初簡人者
三中能所合論俱別人故五中人者但收所諍能
斷屬後僧中二簡法者前是教文後即羯磨三簡
毗尼前約開迷殄息五據選德同評是則此三名
通事局僧界二種名體俱局。
【疏】中品言諍以五品現前滅一人現前須各陳諍意
也二法現前須僧作法詳評也三毗尼現前須用羯
磨有德同評無德貶退也四僧現前戒見利及三業
無乖同聚也五界現前隨約限內有僧皆集無得隱
也。
中品言諍三毗尼中須用羯磨謂作單白揀集智
人不誦戒等人作白遣出故云無德貶退四僧現
前須四人已上五界現前局據作法分齊。
【疏】上品言諍用現前多人語滅由前德人屏處評理
依法斷訖能起諍人身既不見謂有欺隱是以如來
制令兩眾同聚對面行籌多者即是法如藥說。
上品中現前如上多人語者初敘由屏處斷訖躡
上毗尼現前也是下顯制捉籌多者為是所謂多
人語也法如藥說指下解文中。
【疏】上解言諍竟。
【疏】次明覓諍三品以四藥滅者覓分三品以五法現
前憶念藥滅下品五法現前不癡藥滅中品五法現
前罪處所藥滅上品覓諍。
【疏】次明犯諍三品以三法現前自言治滅下品以五
法現前自言治滅中品以五法現前草覆地滅上品
犯諍。
覓犯藥病相配尋圖可知。
【疏】言事諍者更無別藥即依三品如上用藥各隨同
滅是以文云以一切滅滅文中具三品諍各分三品
下謂分諍設藥治滅之相如上解也。
事諍中初示列諍同謂三種事諍隨一種中分品
同上故云即依三品如下明用藥同各隨謂隨諍
不同同滅謂皆歸殄息下引文證一切之言總收
七藥點文可解（具對注合作其）。
【律】應與現前毗尼當與現前毗尼。
【疏】次解第二藥初明後釋。
次列七藥牒章云第二藥者牒前次科明藥即解
文也初明即舉戒文後釋即下注解。
【疏】言應與現前者謂法教託相相須面現屏量闇斷
終未息情此是意也。
釋中初科可解。
【疏】言毗尼者此云律也律者分也筆也謂須啇度據
量有在若律呂之分氣故也又如世法據刑約制道
法亦爾依根附教各有差降不可乖越故曰法也律
字安聿聿者筆也必審教驗情在筆投斷如斯面對
故曰毗尼如初解也。
次科翻名示義謂下別釋初釋分義一年十二月
<pb n="184"/>
奇月為律偶月為呂律為陽呂為陰一律一呂各
有二氣六律六呂共二十四節氣故今喻據量判
斷無濫又下次釋筆義初約俗律釋上卷云筆即
法家之象是也據刑謂刑名約制即條制（有作據形約聽
誤也）依根即三根附教即律文律下正合筆義從人
從聿象人執筆說文曰聿所以書也楚謂之聿吳
謂之不律（書君過故）燕謂之弗秦謂之筆審教謂詳法
制重輕驗情謂察用意深淺俗中判斷落筆定刑
況今律乘準判即決舉彼類此故曰如斯言面對
者即現前義如初解者指上三五現前。
【疏】言當與者既具三法五法明觀灼然須順教行以
定紛諍故曰也。
三中初躡前應與須下正釋當與須即當義。
【註】佛在舍衛國時迦留陀夷與六群在河浴迦留陀
夷誤著彼衣而去六群比丘後謂彼盜便不現前與
滅擯羯磨迦留陀夷以緣白佛便訶責已因制此法
有三種現前法毗尼人也有五種現前法毗尼人僧
界也云何法現前所持法滅諍者是云何毗尼現前
所持毗尼滅諍者是云何人現前言議往反者是云
何僧現前應來者來應與欲者與欲得訶人不訶者
是云何界現前唱羯磨作制限者是此現前法通一
切羯磨若別人對首心念三種現前即得若四人五
人已上僧法若作羯磨必須五法現前以羯磨所起
必在作法界故唯除結界自然界中也。
【疏】就解分二初緣後相就初由在屏處作滅法不召
犯人問何心取法是人非何名實覈所以制約須面
對論三五兩相義如前解又言此現前法通諸羯磨
以類傍通文相可解。
釋注中初二句分文從初至羯磨是敘緣迦留白
佛下即列相就下別釋為二初釋緣滅法即是滅
擯心為業本故必問心所下釋相指前可解又下
點後文本制滅諍兼該一切眾別羯磨故云傍通
等。
【律】應與憶念毗尼當與憶念毗尼。
【註】佛在王舍城時沓婆摩羅子為僧知事六群中得
惡房臥具惡請處起瞋謗言有愛恚怖癡遂以婬事
誣謗親於眾中佛問虗實彼言我從生來乃至夢中
不婬況於覺寤比丘以事詰問六群便言沓婆清淨
無如是事佛言沓婆無著人不故犯戒應白四羯磨
與憶念法也。
【疏】二明憶念者與法證明憶記無犯也無著羅漢方
行此法自餘下凡不可依據不合行也。
第二準前亦合分文為二後五亦然初略示無著
下簡濫注中初緣起即上二謗戒緣前云慈地嗔
謗即六群一數也親下制法又二前對眾撿勘後
與羯磨。
【律】應與不癡毗尼當與不癡毗尼。
【註】佛在王舍城時難提比丘得癩狂病行來出入不
順威儀多犯眾罪比丘詰問便言癡時造罪病差不
作以事白佛佛言三種狂癡一者常憶說戒常來二
者不憶說戒不來三者或憶或來或不來此人應白
四與不癡羯磨證知病時造過差後不造應僧清淨
得足數故制。
【疏】三明不癡者以癡造罪非心所懷於教不制癡解
不作未可徵治不無前犯故作白四證癡不犯與癡
狂法則行白二由諍是非稍難除殄故此狂法便行
白四也。
第三為二初正釋癡即顛狂心亂癡解謂狂病已
止得法解竟不無前犯者示有他疑不與同法故
與癡狂下簡濫顛狂羯磨及與解法並用白二此
有二意一為簡二法二為彰別意注中初緣以事
白佛下是相文出三狂初是下品二即上品此二
不與法三即中品故須與法。
<pb n="185"/>
【律】應與自言治當與自言治。
【註】佛在瞻波國白月十五日僧說戒時佛在眾坐默
不說戒初夜已過阿難請說佛言欲令如來於不淨
眾中說戒者無此理也中夜後夜請答亦爾時大目
連即以天眼觀犯戒者去佛不遠內懷腐爛外現完
淨即手牽出來白佛言眾已清淨應得說戒佛言自
今已後不應為取自言治因制此戒。
【疏】四自言治者罪是自生還須自露對於人眾面陳
其失故曰自言因言其罪情無隱伏則曰治也緣中
由不取自言恐後清人濫被驅逐因制斯藥亦有三
法自言五法自言如上現前可以知也。
第四初釋文緣下釋注初緣後相尋文可解。
【律】應與多人語當與多人語。
【註】佛在舍衛國時諸比丘於十八事諍不息遂至僧
中斷不了以事白佛佛言應與多覓罪相法非法語
同一處應差比丘令行舍羅行有三種一者顯露二
者覆藏三者耳語若上座標首智人和尚闍棃住如
法地應顯露行舍羅若住非法地者作下二法行之
若非法語人多彼應作亂起去故此律本云求覓罪
相意亦同之。
【疏】五多人語者由評法相取解不同故召兩朋同處
面決行籌五德具八法者三種量度詳審眾情又知
義理邪正明決依法行之非法者多且令散去後當
更斷待法語人事希法隱故略不述。
第五初科先敘緣即注從初至不了也故下次示
制法即注以事白佛已下文也八法者律云不愛
不恚不怖不癡知已行不行有如是五法應差行
舍羅并解三種行籌法共為八也三種如注所列
舍羅即籌籌有二別一完二破從正者捉完籌隨
邪者捉破籌多者為是細尋可解注中此律下示
別名事希下三顯略。
【疏】今亦有師共諍佛性或道理有或執行成俱有俱
無不能自決十住羅縠凡下絕思義須三藏據理取
斷是名事露法隱誰有行之。
次科或理有謂理性本具不假修證此執有也或
行成者謂行功所成非性本有此計無也俱有謂
亦理具亦修成此計兩亦俱無如定性聲聞闡提
無等此執雙非也然彼佛性不墮四句凡計一竭
俱為戲論十住字誤合云十地或通指十聖或但
第十地及等覺人彼見佛性如隔羅縠觀月喻其
末明涅槃經云菩薩位階十地尚不了了知見佛
性何況聲聞緣覺之人能得見耶文況下凡非彼
所測則可知矣義下明合用此法由是言諍須教
殄滅是下傷時不用露顯也法何所隱由人不行
耳。
【律】應與罪處所當與罪處所。
【註】佛在釋翅瘦國時象力釋子善能論議得外道切
問前後相違僧中亦爾比丘以事白佛佛言僧應白
四與彼羯磨治取本罪奪三十五事若伏首本罪者
應白四羯磨如法為解故立此法有本為覓罪相者
意同如上而次第六滅覓諍上品藥故。
【疏】六明罪處所者由彼比丘多造罪故輒便首重及
後舉勘便復引輕僧量其情亦可推覈未舉自陳多
是其實恐治引輕定是虗枉故重加法奪其智能伏
首本罪方為解救故僧作法徵其罪處故曰也。
第六初科前敘緣起即象力也故重下示制法注
文有本下示異名而下示次第由前名濫恐倒亂
故仍定品位決無相濫矣。
【疏】律本此名或名覓罪相者或以多人為覓罪相者
今誦戒人不釋藥之上下對病治滅應先誦多滅後
誦覓相此是好也。
次科或名覓罪相據律本也今刪定戒依律易之
或以多人為覓罪者錯用後名召前法也由律名
<pb n="186"/>
同致令濫用今下教依次誦（釋字誤合作識）今刪定戒多
覓是多人語單覓即罪處所名相既正藥病不差
故云好也。
【律】應與如草布地當與如草布地。
【註】佛在舍衛國比丘共諍經年難滅以事白佛聽彼
此二眾相對共滅應一眾中上座作白言我等行來
出入多犯諸罪除遮不至白衣家餘罪共長老作草
覆地滅彼一眾中上座亦如上作白已彼此和合罪
諍俱滅更不相問如草覆地。
【疏】七明草覆地者兩朋相諍經年難滅勘撿罪事不
知首尾無由以教取斷是非故直面對各陳咎失不
須後說彼我是非罪諍於此一時俱淨如草掩泥事
淨便止故曰也。
第七初敘緣起即拘睒彌諍經涉六年故下示制
法面對各陳等即法儀也如下結名法藥如草久
諍如泥從喻為名注中兩眾各一上座先令彼眾
伏地上座白懺此眾受之然後此眾對懺亦爾遮
不至白衣家由對俗犯所以除之。
【律】諸大德我已說七滅諍法今問諸大德是中清淨
不（三說）。
【律】諸大德是中清淨默然故是事如是持。
【註】始從四重終此七滅諍八篇之文廣教正宗也皆
謂犯略制廣補其行教有當機益。
【疏】結後釋云如注所引當機益者明上八段廣教正
宗惠利在機必修於行剋剪煩惱深有成益也。
結章中結後釋者即指注也八段是教教必利機
機必修行行必破惑證果為益之深固可知矣。
【律】諸大德我已說戒經序已說四波羅夷法已說十
三僧伽婆尸沙法已說二不定法已說三十尼薩耆
波逸提法已說九十波逸提法已說四波羅提提舍
尼法已說眾學式叉迦羅尼法已說七滅諍法此是
佛所說戒經半月半月說戒經中來。
【註】此即廣教流通文也恐情疎放故總結以示之。
【疏】大段第三言諸大德我已說戒經序下廣教別流
通也還牒九段反束告知舉教所出勸說流通也。
第三廣教別流通中還下二句釋前牒名舉下二
句釋後佛說等通結。
【疏】自上明廣教三段竟。
三段可解。
【疏】次釋第二大段略教行法文分三段第一從初若
更有餘佛法至應當學來明略教發起序第二從忍
辱第一道下至廣分別說來略教正宗第三諸比丘
下勸修流通也。
【律】若更有餘佛法是中皆共和合應當學。
【註】此謂略教之別序也創佛利機未勞麤顯直舉綱
要聞皆會道。
【疏】就初略序文云若更有餘佛法者。
【疏】一解據上釋迦所說為本望下六佛在釋迦之前
謂之為餘故曰餘佛法也明此勸信修學與下略說
作興致之由故名為序。
第二略教亦分三分序中三解初解正釋中二初
釋餘義據上釋迦說者即廣教六佛在釋迦前者
並過去佛也明下次釋序義。
【疏】又解上章八篇廣相二機同感序引七佛咸共說
之略教既被化初多被攝心之士恐於末法無機不
須故列七法同成一禁也。
次列意中對廣明略廣教通被三時利鈍二機略
教反上一被化初二唯利士恐下出疑情故下正
列意。
【疏】問前解云下有七佛說略何故偏指六佛為餘答
六佛攝義既寬從多故也。
問中云前解者即上卷明二教中對前廣教七佛
略偈並合為餘文中偏指故須問決答中釋迦一
<pb n="187"/>
偈止明三業總前廣教更無別法前六佛偈各明
一行如忍辱等廣文不攝故曰義寬前可包後後
不攝前故曰從多也。
【疏】又解據上廣教為當機之法略教在廣之外謂之
為餘通有攝心之能理須齊奉故曰是中和合應當
學也。
次解前廣為本後略為餘文理須便此釋可取。
【疏】或指偷蘭之罪八篇不列為餘不成解也。
後解全非略教序意故所不取。
【疏】第二段略正宗法文分為七。
 【律】忍辱第一道  佛說無為最  出家惱他人 
 不名為沙門 
【律】此是毗婆尸如來無所著等正覺說是戒經。
【註】此賢劫前九十一劫出興于世一百年中常說此
偈後方廣說。
【疏】初段又二。
【疏】初法體偈中分二上半明忍行之益下半示不忍
之損。
【疏】就初忍法有三一法思惟二他不益三安苦也於
辱生忍故曰忍辱行功既彊入道最勝故曰第一道
此明因行也因不虗設必能感果是以次句明涅槃
體寂不為諸相所遷故曰無為出離中勝故曰最也。
二正宗分第一佛上半偈中初科又二初釋上句
前通列三忍法思惟者謂於諸法安忍思擇而不
勞倦二他不益者彼怨加害而不反報三安苦者
眾苦逼迫安然忍受今釋忍辱即當第二梵語羼
提此翻忍辱行功強者經云忍之為德持戒苦行
所不能及因不下次釋下句無為即目涅槃自體
諸相即生住異滅四相簡諸有為隨相遷變有壞
滅故。
【疏】又釋忍力最大不為緣動名曰無為諸行中勝故
曰最也。
次釋忍力大者經云能行忍者乃可名為有力大
人不為緣動緣即惱辱等。
【疏】又釋夫欲淨澄戒行必以忍法為先既令戒淨故
先歎忍也忍成戒淨有相自亡故次歎無為也。
後釋欲附所宗故兼戒行以戒淨故業遣惑除故
云有相自亡。
【疏】下半誡勸中沙門名息惡之士今內違外惱便乖
出俗形名也出家異俗也沙門異名也。
下半偈中初示名義今下正釋起嗔是內違害他
為外惱既不息惡故乖形名出下二句舉文配釋
形名出世反俗故並云異俗字合作形。
【疏】次釋能說法人中分三初題名二舉號三結法屬
人也。
次能說人中分文為三餘六並爾下更不分。
【疏】此是毗婆尸者顯前所說有劫佛名也此佛在賢
劫前九十一劫出世由中間劫空故遠取有劫佛以
成七世也乃至後彌勒佛興即以尸棄為第七之祖
也如是廣知本曰毗婆尸或曰婆沙鉢沙此譯同為
廣說也。
題名中初總示毗婆尸如下自翻此下別釋初明
劫數此依長阿含經所列下六並爾此佛出世三
會說法度三十四萬八千人賢劫者慈恩劫章云
即此住劫稱賢劫二十劫中第九劫此界成後有
千佛出世既多賢聖故名賢劫在前九十一劫者
謂跨過空劫逆數壞住成更跨一空劫復取壞為
八十劫即當前住劫第十劫故云遠取有劫等欲
順世諦以七為祖故也彌勒興時除毗婆尸故以
尸棄為第七若據相承合云第一此約從親至踈
以釋迦為始遠劫為第七也乃至後佛出世第減
亦然本下翻名梵言三別毗字並同故下二不舉
智論亦云[鞥-合+(白-日+田)]婆尸此翻種種具。
<pb n="188"/>
【疏】二如來無所著等正覺者佛德難窮略陳三號解
釋如常。
次舉號中成論云乘如實道來成正覺故名如來
此謂從真垂應為名結惑永盡故名無所著道同
三世故名等正覺若對三身初應二報三法亦即
解脫般若法身三種德也若對十號彼無第二又
等正覺即彼佛號華梵各舉耳。
【疏】三說是戒經者明忍清戒之法戒淨由忍而成既
是正法判非邪教故陳聖量也。
三結法中初二句撮前略偈既下正釋結文指此
略教是彼佛說故云陳聖量也。
【疏】下六佛並同此解。
指例中以下六段人法不同餘皆無別故通指之
意使學者臨文準判。
 【律】譬如明眼人  能避險惡道  世有聰明人 
 能遠離諸惡 
【律】此是尸棄如來無所著等正覺說是戒經。
【註】此賢劫前三十四劫出興于世八十年中常說此
偈後方廣說。
【疏】第二段略如上分之。
【疏】就初偈中但明離過行也上半約譬明離險下半
約世明遠惡也俗世俱有遠險避惡之能也況出世
缺有之士而同塵隨染乎。
第二法偈中初總示上下判釋初分偈句上半約
喻以明下半即舉世事為比如俗中君子懷仁抱
義遷善遠惡所謂聰明人也俗下通合缺即破也。
【疏】下明能說人中言尸棄佛與第三同在賢劫前三
十四劫中出世前後兩分空劫無佛也。
能說人中尸棄此翻云火（能燒有明可名佛德）七萬歲時出
世三會度二十五萬人賢劫前三十四劫亦從空
劫前壞劫逆數即當住劫第七劫此與下第三佛
同劫同人壽時出世但年有前後耳（或云後佛八萬歲者非）
前下通示七佛謂空劫前取三佛空劫後取四佛
故云兩分等。
 【律】不謗亦不嫉  當奉行於戒  飲食知止足 
 常樂在空閑  心定樂精進  是名諸佛敬 
【律】此是毗葉羅如來無所著等正覺說是戒經。
【註】此佛出世與前同劫人壽七萬歲七十年前說此
略偈後方廣說。
【疏】第三段略偈明止作二行教化於時也就初四句
明身口奉戒止行成就相後有半偈修善䇿勤作行
成就也。
【疏】就初又二初半偈口無過也次半偈身離過也。
【疏】同住檢行稱根而舉名不謗又解稱法而談無顛
倒過不非聖說故曰不謗見他名利口無譏毀名不
嫉也二過既無理資行本故當奉戒也。
第三佛初止行上半中初釋不謗有二義前約舉
罪釋後約說法釋顛倒非聖即名謗法高座講說
寧不慎乎見下次釋不嫉行本即目戒也。
【疏】就身離中受納有方不生內苦故知止也在喧亂
道處靜同聖故樂空也。
下半偈中節食處靜並道緣故。
【疏】上既身口據法定慧必有日新故曰心定樂精進
䇿修之慧即四修也法非餘人所傳深須諦受故曰
是諸佛教也。
作行中躡前生後前是身口業此即心業又前是
戒學此即定慧二學日新日有進益也䇿修慧即
四修者舉四正勤釋上精進一已生惡令除斷二
未生惡不令生三未生善令生四已生善令增長
法下釋下句此句文局在後義總結前能說人前
文已示偈後不釋毗葉羅亦云毗舍浮[鞥-合+(白-日+田)]恕附隨
葉等皆音互耳此翻一切慈種姓同前娑羅樹下
成佛二會說法度十三萬人。
<pb n="189"/>
 【律】譬如蜂採華  不壞色與香  但取其味去 
 比丘出聚然  不違戾他事  不觀作不作 
 但自觀身行  若正若不正 
【律】此是拘樓孫如來無所著等正覺說是戒經。
【註】此佛賢劫初佛人壽六萬歲時六十年常說此偈
後方廣說。
【疏】第四段中說自利利他行或純自利行。
【疏】初釋分二初偈明利他行法下偈但明自利行也。
【疏】就前偈初三句喻文後比丘下合喻。
【疏】初中假名行者待食資身如蜂在聚也乞食如採
世華攬四塵以成有感果之用故名華也施主亦以
四事和合名施必同感果之用故如華也又蜂之採
華非直取味亦損色香但取之至微不損成華感果
之用故曰不壞色香也比丘亦爾終不多求壞俗之
信義同不壞色與香也趣乞少許資身長道故曰但
取其味去。
第四佛偈初兩利釋利他喻中初釋上句乞食如
採句絕世華下舉喻四塵即香色味觸施主下合
喻又下次釋下句初舉喻比丘下合喻。
【疏】文中比丘合上蜂也出聚者方欲乞食向俗故云
出向聚落如蜂不異故曰然也又云出聚者入聚落
得食出詣僧園將噉無損俗懷如蜂在林取味出林
還返故云出也又有戒文為入聚者言比丘初入必
以蜂喻自觀也。
合法中初牒釋有二前約初乞出去釋又下次約
乞已出還釋又有下點異初入自觀同前初釋。
【疏】下偈明自行中上明不外違下明唯內慎也不違
戾者眾行不乖也不觀作不作者別人不預也夫好
惡由乎淨穢愛憎必因斯起凡夫遂有去取終恐涉
於貪瞋事須兩遣成於捨護也下自觀中如常解。
自行中初總分不違下別釋初釋上半眾別兩行
並屬他故眾不可戾別不須觀戾乖也預猶辨也
夫下顯意行淨故好行穢故惡見好則愛而取之
見惡必憎而去之既是凡夫取舍不以道往往愛
起於貪憎出乎嗔反成自累故須愛憎兩遣平一
其心故云成捨護也下下指略下半謂須剋己正
則守之不正則改之斯乃為人為道處眾立身之
要術矣。
【疏】又通作自行解初三句喻文下並法說行者如蜂
也將入眾中學於行儀為採也清眾法成有感果用
為華也依法而行不乖眾網名不壞也採取教法有
資神用名取味也比丘合上蜂也入聚合上採花不
違等半偈合上不壞色香也但自觀下合上取味也。
次自行中初釋初總分行下別釋為二初釋喻此
約入眾學法為採依教奉行為取味比丘下釋法
說入聚謂預眾也餘合可解。
【疏】又解初偈明自行也形報須資依俗濟道受納有
儀如初偈也行假眾成力未兼濟隨機處默恐惱僧
儀故自外護即後偈也。
次釋中初偈自行資報次偈處眾護僧大同初釋
但從大判不復碎分耳。
【疏】第二結能說中拘樓孫賢劫成時人壽六萬歲時
六十年常說此偈過此方說廣也上下並須比事如
此釋之。
能說中拘留孫一云迦羅鳩飡陀或云迦那伽此
翻金仙人即賢劫第九減劫一會說法度四萬人
從人壽八萬歲減至六萬歲時出世上下通指令
同此釋然經注自顯不復引也。
【疏】問劫初人化命限無量佛何不出者答無過放逸
雖出不受正化故論云劫減佛興劫增輪王也。
問中言人化者謂劫初時人多從天化答中初約
義釋下引論證未詳何論言輪王者地持云初地
菩薩作轉輪王王四天下以十善化人在於劫初
<pb n="190"/>
等。
 【律】心莫作放逸  聖法當勤學  如是無憂愁 
 心定入涅槃 
【律】此是拘那含牟尼如來無所著等正覺說是戒經。
【註】此賢劫中為第二佛人壽四萬歲二十年前常說
此偈後方廣說。
【疏】第五段明輕縱放逸行然放逸之相極多莫非迹
散流俗心隨苦樂名放逸也如涅槃說最為善行之
霜雹就偈分二上半明因行下半明果滿也。
第五佛偈標分中初示放逸相迹散流俗謂行非
潔白心隨苦樂謂志不堅正如下引示放逸能喪
善行霜雹能摧生物故以喻焉彼經第十三云諸
善男子因不放逸能生世出世法若有欲得阿耨
菩提應當勤修不放逸法夫放逸者有十三果報
一樂為世間作業二樂說無益之語三常樂久寢
睡眠四樂說世間之事五常樂親近惡友六懈怠
懶惰七常為他人所輕八雖有所聞尋復忘失九
樂處邊地十不能調伏諸根十一食不知足十二
不樂定寂十三所見不正夫放逸者雖得近佛及
佛弟子猶名為遠。
【疏】縱心塵境隨緣染著方名放逸若能攝心與正觀
相應離諸緣過故曰心莫作放逸然逸通身口心為
本業故指心也此明離過進修會正有解脫因名為
聖法當勤學。
上半偈中初釋上句初牒釋逸通身口言其末也
心為本業窮其始也此下釋下句躡前離過生下
學法。
【疏】如是者牒上因成也由行聖法入增忍位苦業永
亡故曰無憂愁也心淨慧明諸有永絕故曰心定入
涅槃也。
次半偈中初釋上句增忍位即內凡第三位苦業
永亡者且據三途因果為言以忍位不退不墮惡
道故心下次釋下句諸有永絕即無學極聖上舉
深賢永離三惡下舉極聖永出三界。
【疏】賢劫初第二佛四萬歲時出世三十年前恒說此
偈。
能說人中拘那含牟尼此翻金色仙一會說法度
三萬人。
 【律】一切惡莫作  當奉行諸善  自淨其志意 
 是則諸佛教 
【律】此是迦葉如來無所著等正覺說是戒經。
【註】此賢劫第三佛人壽二萬歲二十年前說此偈後
方廣說。
【疏】第六段明三學行輕過修善也偈文為二初三句
明行教下一句指非濫說也。
【疏】就初有二句上明止惡下明修善次有一句明止
作二行本唯心起當觀志意也心有所主名意貞固
難拔名志也。
第六佛偈上三句中初分句心下點文志意並心
從義兩別。
【疏】斯之正戒非餘邪術故曰是諸佛教。
次釋下句可解。
【疏】賢劫第三佛人壽二萬歲時出世二十年前常說
此偈。
能說中迦葉此翻飲光一會說法度二萬人。
 【律】善護於口言  自淨其志意  身莫作諸惡 
 此三業道淨  能得如是行  是大仙人道 
【律】此是釋迦牟尼如來無所著等正覺於十二年中
為無事僧說是戒經從此已後廣分別說。
【註】此佛略教即是略之正宗也時接利根無再犯者
後因重過佛止不說即以廣略二教付弟子說也。
【疏】第七段明調三業門以化於時偈分為二初一行
明三業行淨後明行成會正也是大仙人道者佛為
<pb n="191"/>
世導任物施名仙為俗網所欣故佛因之立教小仙
未免三惡大仙永離九居故曰也。
第七佛偈初分文是下牒釋初示名所以小下次
明簡異凡仙薩婆多云薄伽梵於世俗中是尊勝
故又於聲聞獨覺之仙是殊勝故號大仙也此則
二乘亦名小仙今文且對凡仙故云未免三惡九
居即三界欲界為一色無色各四並眾生居處故
曰九居。
【疏】能說人此賢劫第四佛也義當分三此是釋迦下
明能說之人於十二年下明略教所為也從此已後
廣說者明息略通廣也。
能說中釋迦翻能仁牟尼翻寂默人壽一百歲時
出世說法不計會度人不計數十二年常說此偈
標分可解。
【疏】為無事僧者如光師釋由未最初犯故曰無事又
釋容有初犯但不在眾得行說戒故曰無事今釋云
如律五年制廣教便有犯人但最初不犯即名無事
也至十二年方有重犯如律佛言從今我不說戒汝
今自說等。
牒釋中初文三解光師約未興廣釋次師約屏犯
不礙說戒釋彼謂因在眾犯佛始不說則知已前
不在眾犯皆名無事今解中五年有犯即破初解
最初不犯即破次師至後重犯方名有事如下引
證文見滅諍。
【疏】問佛何不為犯者說答以無事不知無時不練犯
人三問不答必有碎首之苦故不為也。
次科初問答中事謂行業時即三世正徧知海無
不明練碎首苦者五分云五百金剛常隨佛後三
問不答競舉金剛杵擊碎其頭如涅槃說此亦化
現非實爾也。
【疏】問佛僧兩說俱為行淨之士如何一開一閉答佛
眼無不觀了唯行淨者方同僧制取報三根現淨得
陳說戒。
次問僧中通穢是一開佛唯淨境是一閉答文可
解報告也。
【疏】問俱有說能開閉猶昧請陳其旨答佛說不應則
神杵壞之僧說不應則無神可損故知末法淨穢同
居但說對淨士會機入正穢雖在眾不壞僧法但自
壞行遠有出期也。
三問以前義未盡故復徵之答中還用初義兩以
釋通故下顯益會機入正會合也正即正道遠有
出期者謂無近益業疏云自為來習是也。
【律】諸比丘自有樂法樂沙門者有慚有愧樂戒者當
於中學（此謂略教之流通分）。
【疏】第三諸比丘下明略教流通也自為者獨拔厭世
也樂法者修善教也樂沙門者息惡士也有慚者隱
不起過也有愧者外無非違也樂學戒者總攝上五
成斯行本也當於中學者明上略教為行者所依可
受而從必有成濟也。
三略教流通中初總示自下牒釋列釋簡人隱不
起過即屏處外無非違謂露處也總攝上五者由
具上五方能奉戒故云成行本當下釋勸學可受
而從者教非虗授也必有成濟者行不徒為也。
【疏】大段第三明廣略二教總流通文分為五初從明
人下至諸佛法來明廣教行益勸信流通第二若有
自為身下至入寂滅涅槃來明略教行益開演信順
流通第三從世尊涅槃時下至得入涅槃來明戒為
眾行之師善護行淨之士明付囑久住以辨流通第
四若不持此戒下二偈明違佛遺囑必有陷墜之咎
勸信奉順流通第五我已說戒經下結前迴向以辨
流通。
第三二教流通分文五段須用科語一一對經方
見經意。
<pb n="192"/>
 【律】明人能護戒  能得三種樂  名譽及利養 
 死得生天上  當觀如是處  有智應護戒 
 戒淨有智慧  便得第一道  如過去諸佛 
 及以未來者  現在諸世尊  能勝一切憂 
 皆共尊敬戒  此是諸佛法 
【疏】就初段分二初有二偈正彰戒益勸觀第二如過
佛下一偈半引彼三世同遵行益也。
【疏】就前有二初有偈半明持之時不期世報而冥感
獲次有半偈明持戒之善與慧相資道成遠益超出
相有名第一道也釋文可解。
初廣教勸信初中初科分末後一句示略今略點
之初偈半中初句標持人必是智士故曰明人次
三句先舉世報以誘鈍根上句總標下二句別示
名利是現報生天是來報下二句上句勸觀下句
勸持如是處即上三樂有智即召信奉之士下半
偈次示出世果通接利鈍謂因奉戒發生定慧破
惑證聖故云第一道也上句明修因下句顯證果。
【疏】第二引上廣行之教必有正說之人故通明三佛
既並絕縛俱遵戒法若斯敬持是諸佛法也。
次科偈半中前一偈上三句別舉義通十方下一
句顯德聖智滅惑生死苦盡故云能勝一切憂後
半偈謂既為三世尊敬則顯是諸佛法既是佛法
同當奉持。
 【律】若有自為身  欲求於佛道  當尊重正法 
 此是諸佛教  七佛為世尊  滅除諸結使 
 說是七戒經  諸縛得解脫  已入於涅槃 
 諸戲永滅盡  尊行大仙說  聖賢稱譽戒 
 弟子之所行  入寂滅涅槃 
【疏】第二段略教分三初一行明律主引略勸之文次
一行半舉七佛說略行之度世也後尊行下一偈明
七佛諸子承奉聖教亦同度世明信順於略既有功
能義非徒誡故也。
第二略教信順有三偈半初分文明下示意初一
行中上二句召機自為身者厭生死苦也欲求佛
道希涅槃樂也下二句勸信正法即略教是諸佛
教者極聖同遵故次行半中前三句舉七佛說略
上二句歎德下句演法後三句明行之度世上下
二句明破障中間一句明入道破障中上句諸縛
是煩惱障下句戲論即所知障後一行弟子奉行
初句遵師教次句贊略法聖賢通目諸弟子下二
句彰益上句成因下句證果。
 【律】世尊涅槃時  興起於大悲  集諸比丘眾 
 與如是教戒  莫謂我涅槃  淨行者無護 
 我今說戒經  亦善說毗尼  我雖般涅槃 
 當視如世尊  此經久住世  佛法得熾盛 
 以是熾盛故  得入於涅槃 
【疏】第三世尊涅槃時下分三初一行引佛戒時將傳
遺訓之儀第二莫謂我涅槃下一行半正明付囑之
法後三此經久住世明依教修行佛法增益廣大由
依教行如佛在日不殊故得入滅也。
第三付囑流通有三行半初一行中涅槃時集眾
教戒者即涅槃重扶戒律遺教珍敬木叉今撮彼
意以為偈辭次一行半中初二句遮疑恐謂佛在
須護滅後不護故我下示人法住持相似上二句
指所說法則戒與律下二句令觀法如佛即遺教
云當知此則是汝大師又經云若見法者即見我
身等並同此意後一行中歎教功益初二句明住
持益教存人奉匡僧導俗修因剋果三寶久住莫
不由斯下二句明得道益。
 【律】若不持此戒  如所應布薩  喻如日沒時 
 世界皆闇冥  當護持此戒  如犛牛愛尾 
 和合一處坐  如佛之所說 
【疏】第四若不持此戒下明違教有損文分為二初偈
<pb n="193"/>
舉損令慧日沈眾行沒也故譬日沒則眾世闇矣後
偈覩損勸持奉戒遮防犛牛愛尾成上持戒也和合
如說成上如所應也。
第四奉順流通二偈初偈上半法說若不字貫下
二句不持戒喪自行不布薩滅眾法此二既亡群
生愚冥無所見故如日沒也下二句舉喻如疏對
合後一偈上半勸修自行上法下喻犛牛說文云
酉南夷長髦牛也（言出在夷國髦即尾也）世傳其牛尾長赤
色牛所護惜故教中多舉為喻下半勸行眾法佛
初親說令倣上聖故云如佛說也或可令遵佛制
半月復行亦如疏配。
 【律】我已說戒經  眾僧布薩竟  我今說戒經 
 所說諸功德  施一切眾生  皆共成佛道 
【疏】第五我已說中分二初一偈結前廣略之文後半
偈明說戒之益豈唯即坐亦迴斯業通被有心故云
成佛道也。
第五迴向流通一偈半初一偈中上二句結所說
二教下二句集始末行功後半偈中上句所施之
境徧該法界下句所期之益直至菩提前序歸敬
諸佛後偈三世同遵欲求佛道施生成佛等獨出
今宗高超群部使夫行者學有所歸行無虗棄業
疏所謂故須域心於處者旨在茲矣文云有心即
目眾生華嚴云凡有心者皆當作佛是也。
【註】斯文即法護尊者所撰為廣略二教總流通也今
余所注述而不作將用塵露山海昭揚遠代同舟所
存固其爾矣。
【律】四分律比丘含注戒本（下）。
【疏】隨義更消亦得但講通將了說導若流眾又久習
多生怠慢故須約略指掌接悟群情可矣。
【疏】四分律含注戒本疏卷第四（下）。
結略中上句示不盡但下顯略意上二句明說者
意闌說導若流言其欲速竟故次二句明聽眾情
慢後二句結前簡略頗適機宜。

四分律含注戒本疏行宗記四下之三（終）

【疏】余以輕生簉筵正法昔在童稚即有信心無緣携
接致及過學年十有五方得尋師十六誦經十七剃
落大業餘曆蒙受具戒于時佛法梗塞寺門常閑致
於律教無處師尋但在守文持犯不識大唐御世時
遭儉約乍欲投聽志不自由武德四年方得預聽纔
得一徧便欲坐禪和尚教曰戒淨定明慧方有據始
聽未閑持犯焉識汝且專聽吾自為汝知僧役務又
往聽律十徧心樂禪思不忘晝夜聞持犯處多貫心
懷至於文句並不尋究又欲坐禪和尚又曰更聽十
徧可遂汝心又往律筵依位伏業時首律師親命覆
讀自顧愚闇文句缺然至於義理依語謹誦未是心
證何容覆講遂不敢受聽二十徧時經六載貞觀初
年周遊講肆尋逐名師若山若世遂以所解造鈔三
卷未及覆治人遂抄寫貞觀四年遠觀化表北遊并
晉東達魏土有厲律師當時峯岫遠依尋讀始得一
月遂即物故撫心之痛何可言之乃返沁部山中為
擇律師又出鈔三卷乃以前本更加潤色筋脉相通
又出刪補羯磨一卷疏兩卷含注戒本一卷疏三卷
于時母氏尚存屢遣追喚顧懷不已乃返隰列同法
相親追隨極眾乃至三十達於河濵一夏言說又出
尼注戒本一卷遂爾分手唯留鈔本餘並東流巡涉
稽湖達於京邑十六年內母氏云崩性不狎喧樂居
山野乃因事故遂往南山至二十年方得巖隱有樂
戒者乃復相尋祈廣其文事不獲已又出羯磨并疏
四卷永徽初年又請戒本及注解疏情不能已又出
戒本含注并疏四卷值患停廢心志遼落昏忘非一
為求不已至永徽二年九月十九日方為疏訖粗得
<pb n="194"/>
開其大務決事行用頗有準承余今暮年旦夕為命
故以歷之亦絕筆有據耳。

<talk>No. 714-F
 分會含注戒本疏記䟦</talk>

曾聽天皷自然鳴。又聞鐘皷俟桴方鳴矣。毗尼為言
亦復如是乎。性則無問而自說。遮則待機說之。是並
正遍知者所以令然也。于茲有歲星宿戊午。孟冬之
一日。有客調律呂。敲予蓬門來者。啟扉窺之。則斷金
臭蘭之徒也。問訊已竟。客叉手改端云。自佛法東漸。
南山之正流溢於四海。律教隆盛。持犯開遮燦然維
新矣。凡普天之下。釋門之緇素。孰敢不祇奉乎。且終
南之遺書。其大者三。所謂鈔及二疏也。於中戒業二
疏本末異卷。後進之英達踟躊照校矣。于[(奧-釆+米)-大+ㄎ]有律師
字禪龍。固執一字權。普泛四等航。其慎獨也。效乎艸
繫焉。其愛物也。比於鵝珠焉。將濟學徒費勞。甞會羯
磨疏記。以流行天下云云。予竊謂客云。汝與彼龍公
分會之場耶。客云爾也。復問律師何為不會注羯磨
耶。客云未審何意。予謂希冀本文俱會即可乎。將不
可耶。客云如我惟忖。芝祖科文正科疏文。不係本文
焉。其為此耶。余云此何傷斯在。且舉其例。如天台法
華會本。依文句科以會經本。隨荊溪科以分文句。今
亦舉一千從。依疏牒文以會注及戒。隨記科釋。分會
疏文。且鈔是宗鈔。豈會戒本乎。疏是注疏。宜牒會本
文。不可一準耳。客云唯爾。一言以著書諸紳矣。客退
暫時云。今注戒疏記闕之會入。須作此之分會注戒
俱賦矣。余云。原夫戒體玄微。德用難思。不曰高乎。越
彼之太虗。不曰深乎。方之於滄溟。[懨-猒+火][懨-猒+火]焉。晃晃焉。逈
出言象之外也。今也將提短綆而臨于深井。挑小管
而窺於廣天。吾恐不知量招罪於大方。與厥貽譏乎
後世。孰若其屏德無聲無臭。且夫小慧者德之賊也。
名是實之賓。苟求虗譽。遂勞同志。言不得其門而臻
彼奧。則無有是處。徒弄文章。終失醇粹。請勿受言矣。
客憤然進席。悱然抵掌云。鈔記既會。業疏亦成。第所
殘闕箇書耳。汝今當仁豈讓他。起予鞭吾。恰急於魏
帝之貴幼弟也。如予斗筲之器。雖不以足貴。而揚桴
擊皷。雖欲不鳴。其豈可得遂乃謾諾矣。退而倩想。自
小學薙染志學入律以來。長被佛祖曠恩。夙浴三學
法水。實知罔極矣。焉敢不謝之乎。是亦非宿因所令
然耶。況復戒則定慧之本原。十方如來一門超出妙
莊嚴路。戒足不全。若為發趣。欲全戒足。則豈捨之。大
哉戒德。方行資始。百論盲跛之譬。牟子之說行之解
如之何乎。苟守一隅而固辭。則早晚使挑慧矩蒼生
照正行之路。因而利其器。從事於斯矣。而戒本注疏
文段鉤鏁。不唯一重。殆病符合。而賴繹文逐節排布。
疏記循科分會綸次。今將法彼曲成從天地易簡五
部俱會。一覽使普矣。茲稔功成。更以異本校讐。猶恐
爽靈鑒多矣。恭候后喆之琢磨。非敢功於比先輩。纔
酬佛恩。少答祖德矣。冀稱性微勳。彌編法界。佛日增
輝。法壽無窮矣云爾。讚陽日內山陰沙門釋種蓮合
即靜閣毫於靈芝寺遍照光院方丈
于旹寬保二年星舍壬戌盂冬穀旦

<article id="n715">釋四分戒本序</article>

No. 715
<sarticle>釋戒本序</sarticle>

鄞江　道言　述
序題號中凡論立題為存簡濫使開卷易明永除疑
執今此一題略明三別言四分者五部之別名一宗
之通號以諸部中各有戒本今特標舉簡異佗宗言
<pb n="195"/>
比丘者以比丘尼亦有注戒本其文已亡言含注者
簡異刪定戒本單寫本文被世誦集今文私摘廣律
注釋正經使戒相通明持犯易識故云含注言戒本
者疏云顯教體也戒者禁也警也即眾行之所因本
者根也從也能生成於道務此戒為道本又戒為行
本世出世之行依承之又戒為教本一部廣律止解
戒行之文計應名律本今舉行目教也又云戒為說
本在座誡勸有所依承文云半月說戒經中來者豈
不以所說為傳者之本又云聽者以說為本耳聽心
納尋說生行上以五義消釋前二約所詮法後三約
能詮文言序者爾雅云東西墻謂之序如世墻序在
堂奧之外即喻序文冠一經之表。
太一山者古文以為終南是則二名並山之通號或
疑太一是其別峯言沙門者梵語沙門那此翻勤息
謂勤行眾善息滅諸惡四十二章經云辭親出家識
心達本解無為法名曰沙門復標釋者以西土外道
凡出家者皆稱沙門今標釋姓為存簡異述謂相從
舊轍詮以成文。
序文中初科初句標舉教宗蓋下二句舉因果以歎
上句名因言萬行者此有二釋若就制教謂此戒本
通收善惡事法以配止作兩行止行斷惡作行修善
行雖多途無出斯二又若約境而言戒則無量且列
二百五十為持犯蹊徑則知戒文攝一切相經云若
更有餘佛法如何不該次釋通及化教諸行若非此
戒行檀不淨進忍徒苦禪智不生萬行不出六度六
度必戒為本如成實論云道品樓觀以戒為柱禪定
心城以戒為廓此文詮戒故知總攝疏云世出世行
並依承之言通衢者即四達之道以喻此戒本發生
萬行無往不通故鈔云發趣萬行戒為宗主疏云萬
行所資要藉戒而成立。
下句明果言三乘者即聲聞緣覺及佛能乘人四諦
十二因緣六度所乘法也以運載為義謂一切聖人
無不由戒為初門言正軌者正即簡邪軌即車轍由
前開萬行之衢引入三乘之軌因果二義於茲益明
然祖師撰述聖智宏多以數句之言斷盡一經之意
今歎戒本文雖二句因果教行結歎盡矣蓋猶略也
言大略指其綱要不出此也。
興致中分二初泛出世利機上句敘出世法王即指
如來經云我為法王於法自在利見者語出周易乾
卦二五兩爻皆云利見大人彼明國君出潛登極必
合時心萬物宜觀今謂如來乘時應世機緣成熟眾
生宜見故借彼語以明垂應下句明利機謂立教開
濟種種方便無非為物故云在緣緣即機也或可凡
所弘闡事不孤起必假因緣以為發端。
程下正示興致又二初敘懷慈愍物言上聖悽惶者
按說戒揵度爾時世尊在靜處思惟作是念言我與
諸比丘結說戒波羅提木叉中有信心新受戒比丘
未聞戒不知當云何學我今寧可比丘聽集在一處
說戒爾時世尊從靜處出以此因緣集諸比丘告言
乃至云共集一處諸說戒作如是說諸大德我今欲
說波羅提木叉（已上律文今謂上聖即指如來良以靜處
思惟聖情悽慘愍恤新學故曰悽惶語出文選聖哲
之治悽悽惶惶孔席不暖墨突不黔彼謂聖哲之人
行道治世常憂時之不濟故孔子席不暖臥不安也
墨翟不黑不暇饌食也今借彼語而意似同程由示
也言小凡者通收內外薄地若據前律意即指新受
戒者沉溺謂不知戒相或致違犯而墮惡趣悼謂傷
嘆。
故下次明隨機設教初二句敘結戒不諱門者即戒
律也諱猶過也以如來所制戒律盡是指出眾生麤
惡過患以至婬盜等相種種業非示過令知戒令遠
離故云不諱闢即開也祕密術者以此戒法唯被內
眾以在家人并餘四眾不預聞故鈔引論云何故律
<pb n="196"/>
在初集以祕勝故又分別功德論云由勝密故非俗
人所見故術即道術或音遂即道路也。
張下次明制說又三初示立制本懷無問說者以如
來說法必先請問以為發端此制說戒乃靜處思惟
聖心自制則大悲心切為物情深思彼新學不知戒
相違戒起非故不待問而自制說顯初學者以前所
引新受戒者當云何學律塗謂使知戒相持奉皆通
靜處興者亦如前引教源即指說戒一法集眾等者
前引律文爾時世尊從靜處出以此因緣共集一處
玄範即指戒法。
前下二示所說教準疏科經大分三分今文初二句
乃示序文以前稽首等偈法護結集為廣略二教通
敘前開持毀之言以成說聽之本和合下佛自安布
以為正宗發起由致次二句即指正宗以篇聚所列
條相重輕持犯開遮禁防機欲羅猶列也。
約下三敘能說之義文有四句初定說時次制盡集
三簡聽眾四彰利益初時中準律中因諸外道梵志
月八日十四日十五日三時眾集來往周旋共為知
友給與飲食極相愛念經日供養時瓶沙王因見此
事遂往日白佛始教比丘月三時集說法論義此時
猶未制說戒後因如來靜處思惟立制法初則日日
說戒因眾疲極乃制半月疏云故約晦望折中之宜
次制集中疏云俱斯正戒乃是眾同所聞理宜崇遵
必無乖別如律初制盡閻浮提統通自然通為一集
後以奔馳損道開四處六相以至隨處局結雖然局
處至說戒時不拘界之內外通須盡集簡眾中律云
犯者不得聞戒亦不得向犯者說故疏云凡欲聞戒
為被行淨之人必有違犯便乖說戒之法合猶當也
潔即行淨等猶同也彰益中十誦云佛法幾時住世
佛答隨清淨比丘說戒諸不壞名住世故疏云良由
一聞行教信而奉遵業非內傾定慧內發遠近兩果
無不思議引生後進永隆萬載故為久住。
兩土弘傳中初敘為三初敘時移情變初二句正明
上句敘時言不競者以正像末必由次第非可一併
而至競猶並也下句敘情言變流者或先醇後薄或
利鈍不同執見差殊宜樂各異次二句引證上句即
大集經長者夢一端㲲後為五段佛言我滅度後有
諸弟子分五部等下句即本律因拘睒彌比丘鬪諍
來至舍衛諸優婆塞問佛當云何布施佛言應分作
二分此亦是僧彼亦是僧如彼金杖分為二分二俱
是金。
致下次明教法支分上句謂能詮之教謂諸部各興
結集即如鈔云隨其樂欲成立己宗競彩大眾各生
異執如鈔云但為機悟不同致令諸部岳立下二句
即四位分部委如疏記雲飛喻其分散山張喻其堅
執。
取下三明如來懸被上二句謂通含諸計以初制戒
乃有萬差良由眾生根機不同樂聞有異故令聖制
輕重不等緩急有殊諸部重輕乃有無量下二句謂
皆皈正業謂雖分諸部情見差殊至於破惑詮其趣
果異故大集云五部雖異不妨諸佛法界涅槃。
東華敘昔傳中初科為三初標傳集始終若據四分
戒本乃當姚秦覺明誦律初始翻出金言曹魏者乃
取曇摩迦羅初行受法出僧祇戒心故云創傳故刪
定序云自戒本之行東夏也曹魏中世法護創傳羯
磨乃明戒本蓋闕又如疏云自漢明夜夢之始迦竺
傳法已來草創鎡基未遑具體眾分道俗無受皈戒
年過二百至魏齊帝（第四主）嘉平年中有天竺沙門曇
摩迦羅魏言法時出僧祇戒心方立大僧羯磨受戒
至高貴卿公（第五主）正元元年有安息國沙門曇諦出
曇無德部羯磨斯之二部初在洛陽是謂戒律之先
也隋運初者即文帝時言始於魏末終至隋初戒本
傳世其間芟削改移者不少。
<pb n="197"/>
二或下列示諸本文中四句即指四本在文具顯委
如後釋言𨽻文者此有二釋或謂翻彼文成此𨽻師
字以此簡古書始自伏犧時史官蒼頡觀鳥跡以成
文後程邈□篆為𨽻止如今宗即𨽻書耳或云𨽻字
誤也以下斥云準律得在宗皈等此謂單寫律文。
三讎下總責謬妄上二句顯非讎校左傳注云讎對
也謂校諸本以其文義芟改理致乖違則使依附奉
持事相不曉故曰蒙然周易云山下出泉曰蒙以其
未有所適下二句彰損上句謂因聖欺賢下句蔽塞
來學別顯中文有八句委辨四本得失但初本全失
餘三則兼得失並上句縱與下句奪破梵本者謂多
梵言迷其文旨彼此方言義不相融通準律即寫隷
文者宗皈謂識達宗旨辨相謂更無註釋單寫戒文
使輕重等相冥然莫辨言惠求即惠光律師出謂以
義理求其文相故疏序云隨義約文又刪定序文云
更以義求纂緝遺逸以光師撰廣律疏羯磨戒本咸
如刪定深會義其博瞻未靜論端謂展轉駿難未能
盡理即序云鄙光所出宗理爽文是也言緣據者即
法願律師所出謂依律引緣以為正據故疏序云誦
律計文刪定序文云準約律部連寫戒心是也具周
猶如委悉別見謂止是一家之計未可通被群心。
總責中分三初引聖親制正戒謂出離聖道不類邪
術明禁謂旨妄警心理非暗昧唯佛制者以經論二
學猶通餘聖獨斯戒律金口親宣良以大千界內佛
為法王律是佛勅唯聖制立自餘下位但可依承又
如國家賞罸號令從女王出臣下僭曰庶人失信亡
敗無日戒法亦爾若究官說群生不奉法不久住賢
聖祇奉者良以如來行極果圓窮盡眾生重輕業性
等覺已下尚非所堪況餘少聖安敢擬議緘默謂無
敢錯辭祇奉謂稟承嚴訓。
故下二敘論宗經宗經謂諸論解釋律藏盡宗承本
經教旨不易餘位班者此有二釋或約大小賢聖故
曰位班未能窮聖意故曰揣度或約論文解釋不合
參混佛言分別節段附釋聖意無敢思度妄自違越
故曰疏云五部十八乃是人分至律教無非佛旨何
得無學妄敢錯辭縱有披解自為卷帙是也。
總下三正斥謬妄上二句指斥諸見總前諸本情執
師心謂妄從臆說如云非制而制是制便違是也下
二句顯略謂細尋古非實多分既無所利述之無益
故云未暇。
今集中初科分二初敘古上二句斥文非繁謂義求
緣據略乃梵本𨽻文然昏義理流隱在文局塞故也
或可四本皆具諸過下二句彰事闕用失儀者事法
不備故捨非據者持奉無稽故。
若下二顯今上句謂今撰述集下句謂後學易明或
可上句即指諸古本乖謬之相下句謂既顯昔非即
欽後說。
次科敘學地中分三初二句敘夙志上句謂慕道余
即訓我言少仰者以祖師齠齓出家冠年受具故疏
批云昔在童稚即有信心無緣携掠致及過學年十
有五方得尋師十六誦經十七剃髮大業餘力蒙受
具戒等玄風或約玄妙釋或就衣色解以緇衣即其
色耳下句謂弘律言志在者乃平生意之所主如孝
經云吾志在春秋行在孝經清範即戒律而況祖師
四依示像三世秉持興建律乘專弘戒學故疏批云
依首師學聽疏二十徧時經六年等。
昔下四句次明就學以祖師出世行化多在京城周
流謂不止一處伏膺謂持禮依師請業謂求文義載
紀者十二年且化即二十四年矣相尋謂年歲聯續
或可載紀並年之通號年須一年如此尋續。
何下二句三歎戒本上句謂每一披尋下句歎文義
抑塞慨即歎也。
初科分二初敘四出求異初二句敘時貞觀即唐太
<pb n="198"/>
宗年號得二十餘年次句指處嶽謂山岳瀆即川瀆
並處之總名此謂經涉川陸薄猶略也或可指西北
即攝嶽字以多陸地故往東南則指瀆字以多川瀆
澤故疏批云貞觀四年遠觀化表北遊并晉東達魏
土等下句訪道謂請論評量教門優劣。
但下明愚智二師初明愚者初四句昧其教旨上二
句謂遂紛論即言雜亂弘遠謂大義全迷下二句忘
本以弘律之本唯在行事自古傳演多不知此獨吾
祖師自然迴悟興建本宗事鈔立題意可見也故鈔
序云至顯行世事方軌來蒙者百無一本又疏序云
至於行事未見其皈等豈非自古傳持不明於此譚
有務謂虗滯言詮事無施即全忘教本。
讒下次明學問荒踈初四句敘學淺上二句謂名不
稱實七五名者即五篇七聚之名讒能識達一字首
者即律師也涅槃云善解一字是名律師下二句謂
學不至理上句謂奔逐名相行藏即律教興廢優劣
之義故鈔序云常恨前代諸師所流遺記止論文疏
廢立問答要鈔是也下句謂不知所皈決正即趣道
之心。
問下敘無稽上二句即脩古章疏癈興謂諸部互有
取捨下二句準律無文上句窮竅正據下句相從臆
說。
自下二敘智師上二句美其學解博學謂見聞周贍
生知即稟性聰說論語云生而知之者上也學而知
之者次困而學之其次也困而不學斯謂下也下二
句斥其師心神用即智謀莫準謂不可憑信情取謂
不脩正教天乖諭其隔遠。
三中正明中初科分三初敘來致上二句謂以前諸
本增減繁略出自胸襟未符祖意下二句既從正教
理有所皈則辨諍紛論頓然平息。
今下二示文體初四句明經註上二句敘正經言試
者恐有所不知乖違佛旨未即正言作述之謙言依
律者以戒本文散在廣律今則採摘律本撰集成文
更無改移故云具錄下二句明經文從佛解者以一
一戒下佛自解釋今所注釋盡準佛言文下四句挍
異同上二句敘古同一卷數同今文三卷者乃後分
耳或可古有寫𨽻文者今文準律事可同焉下二句
敘今註釋戒相明顯則異古來失於辨相。
庶下三彰利益初正明初二句通被三根上句學久
近下句據根有利鈍次二句謂解三品麤知粗略事
鈔持犯篇明三種持律上品則事犯俱識中品句雖
兼識犯於罪事生疑不識者下品則事犯俱迷此謂
於教有迷止結不學無知二罪望不犯根本故名持
律精練則解行兼通精明持犯者一師化者以毗尼
之學佛法根本故鈔云大師在世偏弘斯典以下結
示上句則指前諸本下句謂為利無盡。
次科分三初敘意上二句敘古多妄傳言各緣起者
以律中凡制一戒並有緣起國土犯人熏結等相若
不准律以明則容妄說下二句示須明之意謂依教
委明則事歸稽實。
故下正示言類引者戒緣各別故且如婬戒緣起戒
本犯等廣辨諸相成類注之使無參混刪要輔者以
彼文既廣今但撮略要輔今行事耳或可文繁不可
盡錄故故云刪要事有闕略則以義補之。
俾下三結顯上句謂文句開列下句即持犯分途。
二中分二初二句正示結益上句自利言潤身者依
教奉持出處語默率遵戒撿動必稱法故法潤於身
教誡儀序云四儀既無法潤乃名枯槁眾生言光德
者威儀行成隨處施造則美德光顯鈔云良以非法
無以光其儀非道無以顯其德下句利佗言護法者
以末世住持唯憑僧寶所犯要由於戒故疏云住持
三寶以僧為先良有由也匡時者以末法時證理趣
果者少唯以威儀肅物戒撿清身能使眾生觀相生
<pb n="199"/>
善故云解削染稟戒入道次第以至僧中受懺安恣
結法治諫師資上下此乃佛法綱紀住持萬世功由
戒律故善見云毗尼藏者佛法壽命毗尼藏住佛法
方住。
臨下次囑累流通初二句謂文義無濫上句全依佛
語足可憑信下句逈異古師庶無乖謬。
次二句正示流通言貽無漏者不專自利也謂豈唯
自備其唯漏耳或可無漏即指聖果濟有緣者意在
利佗謂於祖師夙有勝緣今或遭遇兼濟出孟子云
窮則獨善其身達則兼濟天下良以大慈垂應本為
群生立事立言豈專自利。
故下二句結示輙謂不敢專擅云爾結上之辭。

四分戒本序釋（終）

<article id="n716">四分戒本緣起事義</article>

<other>四分戒本緣起事義引</other>

按四分律藏世尊說戒緣起初由舍利弗啟問過
去七佛何者佛法得久住世何者佛法不久住世
世尊答以結戒說戒得久住世不結不說則佛法
速滅是為戒所由興也。
凡律不預陳必得比丘犯而後制據實定罪則人
心服故舍利弗殷勤請說佛答非時又云佛自知
時蓋待時而後制也。
凡契經或諸菩薩互為所說獨毗尼佛自說之其
他不敢措一字何謂也如世禮樂征伐自天子出
則諸侯拱手聽命而天下治自諸侯大夫出則四
夷交侵民無所措其手足矣佛所說律亦復如是。
佛所結戒以十義故一攝取於僧二令僧歡喜三
令僧安樂四令未信者信五信已令增長六難調
者令調七慚愧者令安樂八斷現在有漏九斷未
來有漏十令正法得久住世是故結一一戒皆先
明乎此。
靈山聖會是栴檀林寧有不材散木良由懸見末
世樗材拳曲擁腫是故先示繩墨而培植之大慈
悲故權示弄引後學視此當規自心毋疑聖世。
<other>No. 716</other>
<sarticle>四分戒本緣起事義</sarticle>

雲栖弟子釋　廣莫　輯錄
四分者一比丘戒二比丘尼戒三安居揵度四房
舍揵度揵度此云法聚謂以法類相從者聚為一
處故戒本者令是比丘戒別行之本也出曇無德
部者先是佛成道後三十八年赴王舍城國王齋
齋畢佛令羅睺羅洗鉢失手墮地碎為五片佛讖
我滅度後諸比丘分我毗尼成五部也佛滅度後
一百年時優波毱多尊者有五弟子果分佛律為
五部一曇無德部二薩婆多部三迦葉遺部四彌
沙塞部五婆蹉富羅部今本出曇無德部也曇無
德此云法密今文初偈是宣律師刪定非藏本原
偈。
一婬戒　起自須提那尊者其父既歿母乃要其捨
戒還家尊者不肯母再三要尊者終却之母云如
不肯回可為種子于時佛未制戒尊者遂諾母命
其妻就尊者三成其事果得子遂以種子為名後
亦出家成道號種子尊者佛因制戒共戒同戒者
藏本共下無戒字但云共比丘同戒謂共餘比丘
一戒同戒等戒各同戒也不捨戒者佛謂若比丘
不樂淨行聽捨戒還家若不捨戒及戒羸弱不自
悔過犯不淨行是比丘波羅夷不共住共畜生者
又一比丘林間習定一雌獼猴馴撓其前按行比
<pb n="200"/>
丘伺見之白佛兼制故有此言波羅夷此云棄如
人斬首不可復活故名棄也不共住者謂不與餘
比丘同一羯磨同一說戒不共此二事住故下倣
此。
二盜戒　起自檀尼迦尊者為己造靜房不與取國
王材木後事發攝此比丘國法盜五錢即論死王
以比丘故但訶責而遣之故有驅出國之言。
三殺戒　起自婆裘園中諸比丘因聞佛說不淨觀
隨聞思修深厭色身求死不得覔刀欲自殺時有
勿力迦難提比丘是外道種持刀入園有比丘倩
斷己命乃以衣鉢酬之因斷六十餘僧命適有居
士遊觀見尸滿園疑是比丘相持故殺遂起譏嫌
世尊知之故制。
四妄語戒　起自時世餓荒諸比丘乞食難得佛命
隨處安居時婆裘園中諸比丘竊議方便希易得
食乃向居士家說我已得上人法等（云云）後安居
竟至世尊所慰問及此故制除增上慢者及一比
丘耻未得道故妄言得後以精進實證阿羅漢果
疑前妄語是增上慢今雖實證未了犯與不犯因
白佛決疑佛為開除云不犯除此餘皆犯故以上
四重戒竟。
○十三僧伽婆尸沙　僧伽婆尸沙此云眾殘蓋僧
伽翻眾婆尸沙翻殘如器殘闕不堪用故僧為道
器殘則非金德不完故。
一者　起自迦留陀夷尊者以婬欲意戲失精佛知
之故戒又一比丘夢中失精疑犯此戒白佛決疑
除為不犯故有除夢之言。
二者　亦起前人於房門外伺諸女人引入看房便
與身相觸摩佛知之故戒。
三者　亦起前人引婦女入房麤惡語故制。
四者　亦起前人故制。
五者　起自迦羅尊者故制。
六者　佛在耆闍崛山聽諸比丘各自作房有一比
丘因作房自手斫樹彼樹神多諸子孫神念比丘
斫樹我子孫無依欲打比丘又念若打比丘得罪
往白世尊具說其意佛歎善哉佛言汝今速往恒
水邊有一大樹名曰娑羅彼神始命終汝可居止
佛因制戒。
七者　起自闡陀尊者與優填王善友王欲作為大
房闡陀倚有主故於拘睒彌城有大樹往來車馬
行人常憇其下闡陀伐之人皆譏嫌佛知故戒。
八者　佛在耆闍崛山時沓婆摩羅子尊者知眾臥
具房舍次第差僧受食有慈地比丘後至得惡房
惡臥具惡食疑尊者有愛憎心託妹慈比丘尼以
波羅夷謗彼尊者無根者言無根據也見聞疑三
中皆無根故尊者是阿羅漢具清淨行彼以嗔恚
意欲壞淨行佛聞故制。
九者　亦是前人慈地比丘前事治竟下耆闍崛山
見羝羊與母羊交以羝羊比沓婆尊者以母羊比
慈尼遂以此復謗云親見也羊本異類故云異分
中取片片者謂異中取少分相似耳非實罪故云
非波羅夷謗也凡與同姓同名同貌皆名異分。
十者　起自提婆達多初句是壞和合僧之念以何
法可壞故次句云然壞僧法彼有五事一盡形乞
食二盡形着糞掃衣三盡形露坐四盡形不食酥
鹽五盡形不食魚肉此五行似為善法良以立心
破此而從彼故名壞僧法也以此矯詐諸初學輩
不辨真偽誤信為實而從之遊也如王莽謙恭下
士是順乎是逆乎佛以此故制。
十一者　餘黨者是前人餘黨也達多餘黨有四一
名文陀達多二名騫荼達多三名拘婆離四名迦
留羅提舍。
十二者　起自二尊者一名阿濕婆二名富那婆娑
<pb n="201"/>
在䩭連村舍行惡行者自種花木教人種花木自
灌溉教人灌溉自摘花貫花教人摘花貫花自持
花鬘與人教人持花鬘與人共女人一坐食欲笑
雜說及種種不律儀事俱名惡行污他家者污家
有四種一依家污家謂向彼家得物與此家與一
家不與一家與者喜不與者嗔二依利養污家謂
比丘所得利養與一家不與一家與者喜不與者
嗔三依親友污家或比丘與王臣友善護一家不
護一家護者喜不護者嗔四依僧寺污家謂比丘
取僧寺物與一家不與一家與者喜不與者嗔若
種花供三寶者不犯。
十三者　起自闡陀尊者。
結文中波利婆沙此云別住謂諸比丘不與同起
止也摩那埵此云意喜謂比丘犯罪隨順受罸眾
意生喜故以上十三眾殘竟。
○二不定法　不定者謂於三法中不定治故。
一者　佛在祇園時迦留陀夷在俗時一親友婦名
曰齋優婆夷彼此情密尊者既出家猶與往來一
日至彼屏處同坐說非法語有隣家正信優婆夷
名毗舍佉聞知非法語又窺見同坐（云云）三法即
下所出。
二者　亦是前人露坐故除波羅夷隨二法治。
○三十尼薩耆波逸提　梵語尼薩耆波逸提此云
捨墮此三十事皆在衣物上治罪犯罪比丘衣物
要向僧中捨犯此是則負墮捨其衣者即罰而治
也又捨則免墮故名捨墮捨衣法律云此捨墮衣
應捨與僧要眾中捨若一人處不應捨應往僧中
偏露右肩脫屣向上座禮胡跪合掌當作是言大
德僧聽我某甲比丘於某事犯捨墮我今持此或
衣或鉢捨與僧捨衣竟當懺悔受懺人當作白然
後受懺白云大德僧聽此某甲比丘於某事犯捨
墮今持或衣或鉢捨與僧若僧時到僧忍聽我受
某甲比丘懺悔作此白已然後受懺當與彼人言
自責汝心彼答云敬聞所誨。
一者　佛在祇園不聽比丘畜長衣時六群比丘故
畜長衣早時中時晡時更衣入眾知足比丘舉白
世尊故制初句衣已竟者指比丘三衣已足也迦
絺那此云功德凡淨施者皆稱功德謂所長衣已
淨施也出即施出故此指眾說得長衣經十日畜
者佛制此戒時阿難因得貴價糞掃衣欲施大迦
葉而迦葉行頭陀於外不在阿難疑畜此不施恐
犯此戒往啟世尊佛問迦葉何時歸答云須十日
佛又聽得十日畜也過十日不施則犯。
二者　起自六群比丘以三衣寄親友比丘處去遊
人間受寄比丘恐彼衣虫損潤壞於日中晒他比
丘見問曰佛制不聽畜長衣此何有耶受寄人答
（云云）白佛故制除僧羯磨者佛制此戒時有病比
丘有事欲去人間三衣重不能持行白佛佛因集
眾白二羯磨結不失衣法故云除僧羯磨羯磨此
云作法（二羯磨者一治罪二成喜下倣此）。
三者　起自一比丘大衣故壞更造新衣十日不能
完辨故衣未能即捨因此白佛故制聽畜得一月
為滿足故非時衣者非施衣時之衣也欲須便受
受已疾成者謂欲須非時衣便受之受即疾造成
衣十日不及造復開一月為其滿足造故。
四者　起自蓮花色比丘尼所著上色衣見一比丘
衣衲破弊生憐愍心脫已上衣易彼弊衣而自著
之覲佛佛問何著此弊衣耶尼敘前所以佛謂汝
衣滿足有餘聽施何以故婦人著上衣猶有所憎
況弊衣耶故制佛制此已諸比丘以畏慎故不敢
從親里尼取衣佛又更制非親里三字時祇園中
二部比丘比丘尼得施衣共分時男得女衣女得
男衣尼持衣與比丘貿換比丘不敢與換佛又開
<pb n="202"/>
除貿易也。
五者　起自迦留陀夷與偷蘭難陀比丘尼婬意相
看故有所污尼與浣衣所事猥媟諸尼嫌之白佛
故制諸比丘因制不敢使親里尼浣染佛更制非
親里之言。
六者　起自䟦難陀釋子尊者舍衛城中一長者與
其友善至祇園中謁之尊者為說妙法得法喜故
欲有所施尊者却之彼固請云欲何所須者云唯
當施汝所著衣此衣貴價彼云待回家即命送獻
何以故入城無外飾故尊者即欲之彼不獲已脫
而別去入城時守門卒云長者被劫耶何＆CB18323;衣而
歸長者訛云祇園門外被賊劫去門卒即欲追之
長者因敘及之聞者譏嫌佛聞故制諸比丘不敢
從居士索衣佛因更制加非親里之言除餘時者
制時有諸比丘夏安居竟來覲佛晝熱夜行被盜
奪衣佛又開奪失燒漂等緣此為居士乞衣不犯。
七者　起自被盜比丘有多比丘為盜劫衣赤身至
祇園門上諸居士聞之多持好衣來施有他比丘
冐取轉與六群比丘佛聞故制自恣請多與衣者
謂諸居士先自恣意請願多施僧衣不限取一取
二是故下云當知足受。
八者　起自䟦難陀䟦難陀聞一居士為其辨衣價
次日即至彼家（云云）彼居士遂生嫌心云我私議
未來恣請云何比丘先至說耶佛聞故制。
九者　亦起前人聞二居士家為辦衣價（云云）佛聞
故制。
十者　亦起前人羅閱城中有一大臣與尊者友善
遣使送衣價與尊者尊者即遣此使持送某長者
代收之後大臣問前使云所送衣價曾造衣否使
答如上大臣重遣此使云如不造衣可取原價回
尊者聞此疾至長者處取價造衣長者適有事出
門聞取衣價乃云小待回時何故有約若去遲即
輸五百金錢尊者同求之長者不獲已取與然後
去以遲故遂輸五百金錢眾皆譏嫌白佛故制。
十一者　佛在曠野國時六群比丘作新野蚕綿臥
具至養蚕家買蚕家云蚕未熟小待彼比丘伺待
其傍蚕家以急故日曝蚕蠒蚕蛹煩熱作聲正信
居士見而嫌之佛聞故制。
十二者　毗舍離城諸年少者邪婬多欲因以純黑
羺羊毛作氈被體夜行使人不見六群効之亦以
純黑羺羊毛作臥具諸年少見而嫌之云我等好
婬故作此汝等比丘亦復好婬耶佛聞故制羺音
耨。
十三者　起自六群比丘又作純白羊毛新臥具諸
居士譏嫌云比丘躭富樂如王如大臣佛聞故制
尨音傍律中又作牻云牻色也多毛狗為尨蓋取
其毛色故。
十四者　起自六群佛在祇園時六群比丘嫌臥具
或重或輕或薄或厚欲作新臥具知足比丘嫌之
白佛故制除僧羯磨者一病比丘舊臥具是糞掃
臥具極重有事欲入人間難持以此白佛佛為白
二羯磨聽作新臥具故云除僧羯磨。
十五者　佛在祇園一日佛不受請遣人請食世尊
常規諸比丘受請後徧探諸房因見故坐具處處
狼藉佛思所以用此故物之法為壞色故者恐新
者易壞其色故蓋舊者得以用新者不易壞故制
此也。
十六者　起自䟦難陀因道上行杖頭多貫羊毛諸
居士譏云如販羊毛客佛聞故制。
十七者　起自六群比丘持羊毛使憍曇彌比丘尼
浣染尼因覲佛佛見手黑故問尼答如上佛因制
此諸比丘因制不敢使親里尼浣染佛因更制加
非親里之言擘者析也。
<pb n="203"/>
十八者　起自䟦難陀因羅閱城中一大臣與其友
善留食待尊者至大臣之子因節會嬉戲還家索
食母答無他食秪有為䟦難陀所留食在其子遺
錢命買且借食之尊者至聞之索錢而去人間而
譏之他比丘以此白佛故制。
十九者　亦起前人因以錢易錢諸居士見而譏言
沙門猶以錢易錢善買賣耶佛聞故制。
二十者　亦起前人因道路行不乞食將生薑入村
易食既去舍利弗後至乞食至易食之家食家索
飯價舍利弗答云比丘不易食彼云向者䟦難陀
比丘以生薑易食而去大德何故不易耶又一外
道得一貴價衣外道自念何用此貴衣為當與人
貿之遂往祇園適䟦難陀打浣故衣如新便與貿
之外道持皈餘外道識是故衣彼外道因返皈䟦
難陀索其原衣䟦難陀不與相為諍直他比丘嫌
之白佛故制。
二十一　起自六群比丘喜持好鉢因多留鉢眾居
士見而譏之佛聞故制又阿難得貴價鉢欲奉大
迦葉因出行不在阿難恐犯此制啟佛佛因開得
十日畜也。
二十二　起自䟦難陀鉢破入城至居士家乞易新
鉢居士買鉢與之如是歷多居士家乞易鉢皆買
與之一日有他事眾居士集在一處偶言及此眾
居士各說與買鉢以此嫌之他比丘聞此白佛故
制是鉢往僧中捨者䟦難陀所乞多鉢應往僧中
捨也上座比丘取最下鉢與䟦難陀持是罰意也。
二十三　亦起前人欲縫僧伽黎入城乞線亦處處
乞得多線自念比丘三衣難得令人織作衣自手
牽緯督織眾居士嫌佛聞故制。
二十四　舍衛城中一居士持線與織師織衣施䟦
難陀付線與織師即他往織師因持線往祇園報
䟦難陀䟦難陀因囑要好織廣長堅緻織師云線
少難陀遂至居士家更索線與織師彼又云工直
少難陀云當益汝價彼居士他回問前事居士婦
白如上因嫌之他比丘聞此白佛故制。
二十五　難陀尊者一弟子善能勸化䟦難陀喜之
約同遊人間因與衣有他比丘私與弟子說䟦難
陀非法非律多所犯戒勿可從遊彼弟子因却之
不與去䟦難陀嗔奪取所與衣因高聲隣房比丘
問所以（云云）因白佛故制。
二十六　時祇園值秋月諸比丘患風疾瘡疥佛聽
服五種藥先制不聽非時食今雖得藥不敢非時
食服不以時病不愈因聽病比丘時非時服藥又
佛與千二百五十人遊摩竭國界時畢陵伽婆蹉
在此城久住所識者多大得供養諸弟子儲積甚
豐諸居士嫌之佛聞故制。
二十七　舍衛城中毗舍佉優婆夷設食供佛及僧
因遣婢至祇園唱時到其時正大雨佛聽諸比丘
雨中浴皆倮形雨中俾窺見之歸白大家食後毗
舍佉啟佛請願施僧雨浴衣佛因聽諸比丘畜雨
俗衣後六群比丘春夏冬時皆乞此衣諸比丘嫌
之白佛故制春殘一月在者是三月十六日也彼
土一年分三時是故三月十六應求雨浴衣至四
月初一聽用若過先求過先浴者俱犯。
二十八　時舍衛國有民叛逆王遣大臣征之大臣
念諸比丘安居未滿猶有十日在今出征未得歸
當先施衣設供因至祇園恣請諸比丘云但設供
安居未竟未敢受衣以此白佛佛聽受急施衣得
畜至衣時。
二十九　準彼土一年分三際每際得四月今文說
夏三月者三月是安居制法餘一月作治衣遊行
之隙據此則以四月十六日為始七月十五為終
故餘有一月在故云八月十五滿也逈遠等者因
<pb n="204"/>
他比丘安居滿在阿蘭若住為賊劫衣坐具針筒
什物又打傷比丘以畏賊故皆來祇園寄住佛因
更制（云云）時六群比丘聞佛聽離衣宿遂寄衣與
親友比丘去遊人間久而不歸受寄比丘日中晒
衣他比丘知之白佛故更制限六日過者犯也。
三十　舍衛城中一居士欲設供施衣至祇園請佛
及僧時䟦難陀先至彼家說眾比丘皆當足不必
具衣食施眾僧衣可施我一人居士信之因不辦
眾僧衣明日佛及眾僧時到彼家居士見諸比丘
威儀德望悔不辦衣因說䟦難陀事故制以上三
十尼薩耆波逸提竟。
○九十波逸提法　梵語波逸提此云墮前者隨衣
鉢上治罪墮捨其物故云捨墮今此九十法皆在
言行上治罪無可捨故故單言墮也墮是負墮有
墮落罪故。
一者　起自釋種象力尊者善能論議隨于沙門中
或梵志中凡論議有不勝處即反前論知而妄語
眾僧嫌之白佛故制。
二者　起自六群比丘斷諍事時以卑賤種類罵辱
比丘令彼羞耻故制。
三者　起自六群傳彼此屏處語使彼諍事不息故
制。
四者　起自阿那律陀尊者因遠道行至無比丘住
處入村覔宿唯一婬女家常止宿行客尊者求宿
室中先敷臥具又一長者亦投止宿與尊者同一
室彼僕從多逼近尊者時婬女憐之白言我室中
宿得不尊者云何逐與婬女同室宿至後夜婬女
欲心起至尊者所說如此事尊者正定現前默然
不答彼即脫衣欲就近之尊者涌身空中婬女慚
愧合掌求懺如是至三尊者還復本座既歸祇園
說如上事佛因制此。
五者　佛在曠野城時六群比丘中一人與諸長者
共宿此僧放意眠熟轉側倮形隣臥者以衣覆之
少時又露諸同臥者譏嫌調弄佛聞故制諸比丘
因制不聽未受大戒人共宿時羅睺羅是佛之子
未受大戒因遣出房無處可容去廁中宿佛以天
眼見之往廁上引歸佛所共止一宿明日因責諸
僧無慈驅小兒出乃更制二宿三宿也。
六者　亦起六群與諸長者共誦佛經如婆羅門讀
書聲亂諸禪者故制。
七者　佛在靈鷲山時有比丘行波利婆沙摩那埵
者在下行坐六群比丘指彼下行比丘問諸白衣
說如許人在下行坐者犯麤惡罪故罪使下行坐
也彼下行比丘聞之慚愧譏嫌六群因白佛故制
除僧羯磨者時舍利弗為眾所差向王臣長者居
士陳白提婆達多破僧等逆舍利弗恐犯此戒以
此白佛佛與羯磨故加除僧羯磨不犯。
八者　起自婆裘園中有比丘向諸沙彌及居士輩
說過人之法佛聞故制。
九者　起自迦留陀夷入舍衛城一長者家在姑前
為兒婦就耳說法姑云說法當高聲說令我等得
聞云何耳邊獨言耶佛聞故制結此戒後諸女人
請比丘說法諸比丘不敢為說以此白佛佛聽與
女人說法五六語若過五六語即犯若有智男子
前為女人說法過者不犯故云除也。
十者　起自六群比丘為佛修治講堂自手掘地諸
長者嫌言自手掘地傷虫命故佛聞故制。
十一　起自曠野比丘以自手斫樹凡一切草木鬼
神所依今斫樹者名壞鬼神村使無依故佛聞故
制。
十二　起自闡陀比丘闡陀犯罪治罪比丘問言汝
犯此罪知否彼故支吾不以正答佛聞故制。
十三　起自慈地比丘時沓婆摩罪尊者知僧坐具
<pb n="205"/>
飲食慈地於屏處說尊者有愛憎心諸比丘聞此
訶責慈地慈地答言我但在屏處嫌之耳後猶嫌
不已諸比丘重責彼答云不嫌但罵耳以此白佛
故制。
十四　時舍衛城中一長者設食飯僧時到十七群
比丘取僧坐具在露地敷坐時到不收而去為風
塵烏鵲所污佛聞故制十七群者十二至十七歲
者為一類故名十七群也。
十五　時祇園中有客比丘語舊住比丘云我在邊
僻房中敷臥具宿後時不語不收便去臥具爛壞
舊住比丘白佛故制。
十六　六群與十七群比丘遠行道中至無僧住處
十七群語六群言長老汝等先去求止宿處六群
言何預汝事汝等先去時十七群先求宿處先敷
臥具六群後來其中強敷臥具（云云）他比丘嫌之
白佛故制。
十七　亦起六群與十七群比丘自曠野道中行至
一小住處十七群與六群言長老先敷臥具六群
不答十七群因先灑掃房舍敷好臥具六群抵暮
方至竟據靜房十七群分說因嗔強驅牽出十七
群高聲隣房比丘聞而嫌之白佛故制。
十八　祇園中有諸比丘在重閣上坐脫脚床臥不
安庠閣下有比丘宿閣板朽爛床脚脫下打傷閣
下比丘以此白佛故制。
十九　起自闡陀因作大房以虫水和泥諸長者譏
嫌白佛故制。
二十　亦起前人作大房覆有餘草覆更重覆草尚
有餘彼自念言我不能常求檀越既有餘草重重
覆之屋上重故摧折破損諸居士嫌之比丘白佛
故制二節三節即兩層三層也。
二十一　起自大愛道比丘尼往世尊所乞願聽諸
比丘教授尼眾佛因聽諸比丘隨次差上座大比
丘教戒尼眾時六群比丘不差自去教授又不教
授正法但言世諦大愛道比丘尼重白佛故制。
二十二　起自難陀尊者僧差教授比丘尼說諸妙
法尼眾樂聞不覺日暮尼眾皈時舍衛城門已閉
尼眾便就城壍中宿次且門始開時尼得入城居
士輩便譏尼眾從比丘處宿故早入城佛聞故制。
二十三　起自六群比丘以僧不差教授尼眾生嫉
妬心因謗差者為飲食故佛聞故制。
二十四　起自祇園一比丘入城乞食威儀可觀尼
眾起敬數數請彼比丘比丘不受後因祗園分衣
彼比丘得衣出祇園門見彼尼來自念此尼數數
請我我雖不受亦見彼敬心我將所得衣送彼彼
必不受我以此可作相酬意耳念已即以衣送尼
尼輙受之比丘心嫌故數向人說此尼數數請我
鉢中私致餘物與我我却不受我送彼衣彼輙受
之數數以此告人人聞此不堪因白佛故制結此
戒已諸比丘因不敢與親里尼衣更加非親里之
言又祇園分衣時二部得衣尼來貿衣比丘不與
佛更制除貿衣也。
二十五　起自迦留陀夷為一尼縫衣戲作婬欲之
狀又令莫預看莫與人看待受請時著又令在尼
眾後行此尼皆奉教至受請時著此衣隨尼後行
眾居士見而笑曰尼著婬衣耶尼主以此白佛故
制。
二十六　起自迦留陀夷與偷蘭難陀比丘尼在門
外共一處坐人見譏言如夫婦如鴛鴦佛聞故制。
二十七　起自六群比丘與六群比丘尼同遊人間
人皆嫌之佛聞故制結此戒已諸比丘不敢與尼
同行比丘前行尼眾後行為賊劫衣以此白佛佛
因更制除餘時也。
二十八　六群比丘與六群尼共乘船行上水下水
<pb n="206"/>
諸居士譏嫌佛聞故制渡恒河時比丘不敢喚尼
同渡值夏月大雨河水泛漲水面濶日暮尼不得
渡在此岸宿為賊所劫以此白佛故更制除直渡
不犯。
二十九　時舍衛城中一居士請舍利弗目犍連食
於露地敷座時偷蘭難陀比丘尼與諸居士舊識
偶到彼家見設供具問居士請比丘耶請何等比
丘居士報言請舍利弗目犍連等尼言彼下賤人
若先語我我為請龍中之龍居士問誰是龍中龍
耶尼答云提婆達多等是也語時舍利弗等已至
尼語居士言龍中龍已至居士語尼言向言下賤
今何言龍今而後汝不可復至我家舍利弗等以
此白佛故制又因羅閱城中一長者欲飯黎師達
尊者一尼在彼家聞此語故時黎師達至此城尼
即報長者長者遂設食往請云尼報乃知黎師達
因不受請長者以先白佛佛因更制故云除施意
主先意不犯。
三十　起自阿那律陀時毗舍離女嫁舍衛國人與
姑共諍竊皈本國時阿那律從舍衛國欲至毗舍
離城彼女問尊者乞帶同去尊者諾與偕行後彼
夫主追至責阿那律有何字乎故帶人妻逃走耶
那律辨之不信即打尊者瀕死尊者忍受在下道
趺坐入火光三昧其人惻然回善向尊者懺悔尊
者受懺而去回祗園時自說其事佛因制戒。
三十一　時拘薩羅國一居士向無僧居處為作居
處接待眾僧但聽一食時六群比丘往彼得好美
食久住不去諸居士嫌之他比丘白佛故制舍利
弗在彼得病不敢過食扶病而去病遂增劇佛知
之因更制無病過食者犯。
三十二　佛與千二百五十比丘遊行阿那頻頭國
界時有沙㝹波羅門車載飲食隨佛後行以伺無
供之日當設食供眾隨日既久無有缺供之日遂
語阿難道其本意今供不及設離家日久欲將車
載之物布在道上乞佛及僧脚蹈其上即為供養
吾便別去阿難止彼代為白佛佛命作粥使眾僧
食粥已然後赴請諸居士聞聽先食粥後赴請家
家作粥先送僧食一大臣其日設供諸比丘先食
美粥至大臣家食少大臣嫌之以此白佛故制不
聽展轉食餘時下皆有因緣不能備錄。
三十三　時提婆達多教人害佛惡名流布利養斷
絕乃與餘黨之陀達多等家家乞食名為別眾食
結此戒已諸病比丘有請食處不敢別眾食佛因
更制除餘時也作衣是比丘自恣竟造衣時施衣
是施主施衣兼設供養故云施衣時又比丘與同
伴遠行中途乞食同伴云同我等食比丘答云不
敢別眾食因入村乞食同伴先行比丘後行為賊
所劫故聽行道時別眾食船行同上說又瓶沙王
姉子名迦羅欲大集沙門施食比丘不敢赴食以
此白佛故開大會食時。
三十四　時舍衛大村一女嫁[鬱-山+止]禪國人皈寧父母
正信施食施乞食比丘正作食時夫家來接婦云
作食竟同去乞食僧相繼來不得去夫嗔別取妻
又一啇人在中途造食乞食比丘至分己食與去
乞食僧又至復分與去己食盡重造同伴先去彼
啇後行為賊所劫諸比丘聞此白佛故制結此戒
已病比丘不敢過受食佛因更制無病語。
三十五　佛在祇園說比丘一食法歎譽一食法諸
比丘聞之便受一食法不更食故形體枯瘦佛問
阿難諸比丘何故形體枯瘦阿難答如上佛因聽
諸比丘一座食飽滿更遇五種美食及藥不敢復
食形體尚瘦佛問阿難阿難還答如上佛又聽僧
食五種食五種食者飯麨乾餅餘淨肉於此五種
隨得令飽足諸病比丘不能一座令飽所餘食不
<pb n="207"/>
敢復食佛又聽作餘食法餘食法者彼比丘足食
已又得食者彼比丘應食少許語他比丘言隨意
取食此名餘食法若不作餘食法更食者犯。
三十六　舍衛城有一比丘貪食食不厭足他比丘
說其貪食如此彼比丘懷慚[啣-止+山]恨在心異時遇食
彼貪食比丘不作餘食法慇懃勸前說者令食彼
說者即受食之貪食比丘亦復謂前說者貪食似
轉羞耻其人耳彼受食比丘問云汝知我足食亦
復勸我食耶彼比丘答云然然則知我足食而勸
者故使我犯耶以此白佛故制。
三十七　時羅閱城中節會作眾伎樂難陀䟦難陀
二比丘往看眾白衣人相語汝等空看當供給二
比丘飲食彼人等即相與飲食二比丘食已看伎
向暮回靈鷲山諸比丘問云何故至晚方回二比
丘以此白之又迦留陀夷向晚乞食一孕婦開門
忽見驚謂是鬼即墮胎佛聞此事故制。
三十八　靈鷲山迦羅尊者乞食時作念云何用日
日乞食入城瘦苦今當所食之餘存於明日明日
之餘存於後日時諸比丘於小食大食中不見迦
羅因查問知此具白世尊故制。
三十九　時祇園一比丘作是念言我當常乞食著
糞掃衣便行此行乞食時見他男婦在河邊或城
下為先亡祭祀設食彼比丘竟取食之不從人受
者名不受食彼祭祀人見而嫌言比丘不與取食
佛聞故制若藥著口中者謂凡所有若酥若麨若
藥不與取著口中者犯。
四十　時䟦難陀尊者先有一啇主為檀越乞食時
到至啇主家云我欲雜美食食當為我辨啇主問
云得何患耶比丘答云無患啇主云既無患比丘
猶思美食我等作啇勞苦尚不得美食食也他比
丘聞此向白世尊故制。
四十一　佛與諸比丘從拘薩羅國向舍衛國途間
諸檀越供養大得餅食佛命阿難為眾僧分餅有
餘佛命分與乞兒乞兒中有一倮形外道女顏貌
端正分餅至女偶兩餅粘住阿難不覺分與之傍
人相問知女得二傍人以謂阿難於女有情諸比
丘白佛故制。
四十二　舍衛城中一長者因䟦難陀兼請眾僧食
眾僧已集䟦難陀且往餘家食時已到彼猶未來
眾僧索食長者云待䟦難陀至眾僧云食時過則
食不足矣又一居士因䟦難陀遣使持新果入祇
園供僧囑使云待䟦難陀分其日䟦難陀又至餘
家食時過方回使眾僧不得食新果以此白佛故
制除餘時者有因緣如前說至餘家囑餘比丘者
囑人令知不待而食故也。
四十三　起自迦留陀夷至齋優婆夷家齋婦與食
尊者食已久坐不去其夫連次遣去故不去其夫
見嫌佛聞故制寶者兼制金銀餘物等。
四十四　亦起前人至齋優婆夷家屏處坐故。
四十五　亦起前人亦是彼家。
四十六　起自䟦難陀與一比丘共鬪欲與懺悔結
恨在心故邀彼僧入城與食周遍行遊食時至不
與食而遣之彼比丘入祇園不得食䟦難陀既遣
彼已往至食家足食而歸佛聞故制。
四十七　佛在迦維羅國時摩訶男釋種供眾僧藥
敬上座故施與好藥求亦與不求亦與六群中相
謂我等當至彼家求索既至索時偶乏藥當轉買
與六郡訶言汝家無藥何以供僧汝有愛憎又復
妄語釋摩男云我先有誓家有當供無則買與何
言我妄我今不供僧藥矣他比丘嫌六群僧妄訶
彼故使彼斷眾僧藥具白世尊故制聽僧四月受
藥四月者三際中一際也時病比丘過四月已不
敢復受佛聞更制無病受者犯又有居士常請受
<pb n="208"/>
藥釋摩男更請供藥又有分請施者又有盡形施
者佛皆聽受故除（云云）。
四十八　時波斯匿王行軍六群往觀王心嫌之以
石蜜一囊寄奉世尊佛因六群汝往觀耶故制有
督軍主師名黎師達欲見比丘遣使往請世尊聽
往故除因緣往者不犯。
四十九　時六群比丘有事往軍中宿見者嫌之他
比丘白佛故制。
五十　時六群有事軍中宿因看鬪戰一僧為箭所
射衣裹輿還人問及此眾皆嫌之佛聞故制。
五十一　起自娑伽陀尊者本是六群中人至一梵
志家借宿彼云有一空室不堪與宿尊者問何故
彼答中有毒龍恐害汝故者云但宿無害即敷坐
具而坐中夜果有毒龍見僧宿此遂吐火烟娑伽
陀入火光定亦放火龍怒甚大放火娑伽陀亦放
大火彼此相然娑伽陀念言滅彼毒火龍火漸滅
伽陀火愈熾遂降彼龍置鉢內明日示梵志時拘
睒彌王適在梵志家信敬尊者別時囑梵志若尊
者再來報我當一供養異時娑伽陀再到梵志家
梵志報王王自躬請六群比丘為王說言所食易
為能持比丘難得者為供可耳王問何者難得報
言唯黑酒難得明日時到娑伽陀至王所設種種
美食過飲黑酒皈時為酒所醉倒地而吐鳥鵲食
吐亂鳴佛知而故問阿難具白如上佛言癡人昔
降大龍如今不能降小蛇矣故制。
五十二　起自十七群比丘在阿耆䟦提河中浴水
中嬉戲順流逆流出沒拋擲時匿王與末利夫人
高樓上望見之王與夫人相談年少出家佛法未
深故耳夫人下樓遣那陵婆羅門致訊世尊具白
此事故制。
五十三　六群中一人擊櫪十七群一人至死他比
丘白佛故制。
五十四　起自闡陀比丘欲犯戒諸比丘諫而不從
白佛故制。
五十五　佛在波羅黎毗國在經行處經行時那迦
波羅尊者奉侍左右初夜請佛歸房以至中夜後
夜天將明佛猶不皈那迦念言屢請不皈我當恐
怖之使歸乃反被惡衣作恐怖聲佛不能怖佛誡
勑已因制。
五十六　佛在摩竭陀國王有溫泉恒施僧浴時六
群比丘於後夜時浴適王與婇女等來浴聞僧浴
令莫驚待僧浴畢六群久浴以至天明不去王竟
不得浴而去故制時諸比丘盛熱汙污病比丘及
風雨遠行俱不得浴以此白佛故更制聽餘時也。
五十七　起自六群佛在曠野城時六群自相謂言
我等在上座前不得隨意言語即出房外露地拾
野柴枝然火炙身不意朽樹中有毒蛇藏於內因
火烟透入蛇驚出六群逆走將火株散擲延燒講
堂故制此後病比丘及各色因緣俱不敢然火故
除。
五十八　佛在祇園有居士請食時十七群比丘持
衣鉢掛在一面於經行處經行以俟時到六群比
丘戲藏他衣聞白時到尋衣無獲六群藏衣餘比
丘見遂白六群調弄故藏佛因制戒。
五十九　時六群比丘先以衣施人後又不問衣主
取著佛聞故制。
六十　時六群比丘著白色新衣居士嫌之佛因制
作三種色青黑木蘭者以三色互作非青非黑木
蘭色故。
六十一　起自迦留陀夷不喜聞鴉聲故作弓射死
堆積諸居士譏嫌佛聞故制。
六十二　起自六群取雜虫水或飲或用居士見嫌
故制。
<pb n="209"/>
六十三　十七群比丘請問六群諸禪四果之法六
群答言汝等妄語得上人法犯波羅夷十七群往
上座處別問上座報言無犯上座以此白佛故制。
六十四　起自䟦難陀與一比丘親厚䟦難陀數犯
罪向親厚者云我犯如是如是罪勿向他說後與
親厚僧共鬪彼僧即向餘比丘說除僧問言何時
犯何時說覆至於今以此白佛故制。
六十五　佛在迦蘭陀竹園時羅閱城中有十七群
白衣童幼最大者十七最小者十二有富者貧者
互相勉勵欲求出家時諸比丘度令出家受大戒
諸童幼小習學不堪一食夜半患饑高聲啼哭佛
知故問阿難答如上故制。
六十六　時六群比丘鬪諍滅已更發故制。
六十七　祇園有多比丘欲往毗舍離城時有賈客
欲漏關稅期僧同往既至稅處為關人所捉關法
偷稅當殺波斯匿王勑令放僧佛聞故制。
六十八　時祇園有阿黎吒比丘作此惡見諸比丘
三諫不止佛聞故制。
六十九　亦是前人惡見不捨世尊令僧白四羯磨
六群猶故供給止宿共同羯磨言語故制。
七十　時祇園䟦難陀有二沙彌一名羯那二名摩
睺迦共行不淨又自相謂言（云云）諸比丘嫌貴二
沙彌以此白佛故制滅去者即為作滅擯羯磨遠
遣滅跡而去故也時六群僧誘引畜養止宿故制
如此。
七十一　時闡陀比丘餘比丘如法諫反發此言自
不學戒又欲轉難餘比丘佛聞故制又開苦求解
戒相問者不犯。
七十二　時祇園有多比丘一處講法誦戒六群比
丘見彼誦戒自相謂言彼等誦戒通利頻來舉罪
我等止他不必誦此雜碎戒相若欲誦者當誦四
重及十三僧殘足矣（云云）以此白佛故制。
七十三　佛在祇園時六群中有一比丘自知犯戒
當說戒時故作癡呆欲免舉罪諸比丘以此白佛
故制更增無知罪者治本犯罪外又加無知一罪。
七十四　時舀婆摩羅尊者因知僧事無暇赴外請
由是衣服破損諸比丘常赴外請一日得貴儥衣
皆發心施與沓婆尊者因於僧中白二羯磨如法
施與時六群僧故作此言以衣施所親僧諸比丘
聞已嫌之白佛故制。
七十五　時祇園中眾僧既集欲作羯磨六群中自
謂欲舉我等過犯不若先去令彼所舉不成言已
即去諸比丘言汝等勿去有事故去耶以此白佛
故制。
七十六　時祇園中六群中有犯事者恐眾僧舉因
相隨逐黨獲眾僧見彼強暴暫止異時六群作衣
眾僧乘隙以他事喚彼六群答云作衣不暇喚者
云若無暇可令一二人持欲去便了因令一二人
去即與白眾舉治後因不服更訶故制。
七十七　時六群比丘彼此鬪亂令諍事不息故制。
七十八　六群中有一人嗔打十七群比丘故制。
七十九　六群嗔十七群比丘故搏搏者扭撲也。
八十　亦是六群嗔十七群妄加謗瀆故制。
八十一　起自迦留陀夷入波斯匿王宮中王與末
利夫人晝日共眠未起夫人遙見尊者即起披衣
敷座令坐夫人失衣墮地因蹲而不起迦留陀夷
即出宮尊者還祇園中說如上事佛聞故制剎利
是梵語具云剎帝利此云王種水澆頭者輪王初
紹住時金瓶盛四大海水王親執瓶灌太子頂方
授與王位故名水澆頭也未藏寶者即夫人未避
兼制金寶等也。
八十二　有外道從柏薩羅國中途止息遺却千兩
金囊眾多比丘後行拾得共云待來尋者付還彼
<pb n="210"/>
外道去久方面尋覓比丘即付還原囊彼反詐言
金少以至經官鞫審情實外道理虧金囊入官諸
比丘聞之嫌彼比丘多事拾遺以此白佛故制後
因節食毗舍佉優婆夷便道覲佛念云覲佛不必
嚴飾如此故卸却置一樹下始入見佛去時忘取
一比丘見之因制不取往白世尊故開云除僧伽
藍中又一比丘寄宿居士家室中有寶僧為守護
竟夜不眠以此白佛故并開除。
八十三　起自䟦難陀非時入村與居士樗蒲比丘
勝故居士嫉之便嫌比丘非時入村佛聞故制樗
蒲即賻錢也。
八十四　起自迦留陀夷預知佛從此道來即於道
中敷高廣座白佛云看我床座佛故制之。
八十五　時六群僧作兜羅綿臥具居士見嫌兜羅
此云細輭律云白楊花蒲臺花等也佛聞故制。
八十六　羅閱城中有信樂工師為比丘作牙角針
筒諸比丘皆令作故家業盡廢衣食缺之知足比
丘白佛故制。
八十七　佛在祇園一日不赴請施王送食世尊常
規不受請時遍觀僧房見幽僻處以眾僧臥具敷
在露地不淨所污為暴雨所漬故制聽作尼師壇
障諸臥具時六群僧便多作廣長尼師壇故更制
此。
八十八　時祇園中諸比丘患癰瘡故膿血污身佛
聽作覆瘡衣又衣麤毛著瘡舉衣患痛佛因命作
細軟覆瘡衣六群便作廣長之衣他比丘以此白
佛故制。
八十九　時毗舍佉乞願為作雨浴衣六群便作廣
大浴衣故制。
九十　時難陀尊者身量短佛四指諸比丘遙見難
陀來疑為是佛皆起奉迎既至乃是難陀眾僧以
此白佛佛命難陀常著黑衣以別之時六群僧與
如來等量作衣或過量作佛聞故制以上九十波
逸提竟。
○四波羅提提舍尼法　梵語波羅提提舍尼此云
向彼悔謂犯此可向彼對首懺悔也。
一者　時舍衛國世儉糓貴人民饑餓死者無限諸
比丘乞食難得蓮花色比丘尼初日所得食施與
比丘二日所得三日所得皆施比丘一時在道上
乞食一長者來車從多蓮花色尼避著道傍以饑
暈故墮落坑中深泥掩面長者見之急令扶起問
得何患尼乃報言為饑所患耳因問答如上結此
戒後病比丘不敢受非親里尼食佛因更制無病
之言。
二者　時祇園諸比丘與六群比丘同在白衣家受
食有六群尼為六群僧索羮索飯於此越役參互
與食餘比丘以此白佛故制。
三者　時羅閱城中有一居士夫婦皆正信樂施比
丘乞食常相供養施無虗日以此貧乏諸居士說
言彼家先時饒富因施僧食輙令貧乏比丘聞此
往白世尊佛因聽僧與居士作學家白二羯磨作
此羯磨不令比丘向他家乞食學家者謂學道而
貧者之家也故為結此戒又有比丘先受學家請
因制不敢復往病比丘亦不敢受學家食以此白
佛佛乃更制故加先請及無病之言。
四者　佛在迦維羅國尼拘類園中在城婦女持飯
食往僧寺中途為賊觸撓佛聞故制謂若比丘在
阿蘭若及逈遠恐怖處住故僧伽藍外不受食在
僧伽藍內受食當向餘比丘悔過時病比丘因制
不敢受持來食以此白佛故更制用無病之言以
上四悔過法竟。
○一百眾學法　律藏云式叉迦羅尼法此云應當
學又云突吉羅此云惡作此罪之至輕者下一百
<pb n="211"/>
事皆是六群比丘所為文相可解不必繁引六群
名者一闡提二迦留陀夷三文陀達多四摩醯沙
達多五馬師六滿宿百中第六十五云富羅者是
梵語未詳藏中不翻他處有云婆蹉富羅此翻犢
子今此必是略梵語其云如上疑是犢鼻裩也愽
考俱未詳故名義集云富羅正言腹羅譯云短靿
靴。
○七滅諍法　以此七法能滅過去現在及諸未來
一切諍事故。
一者應與現前毗尼當與現前毗尼　現前即是現
在毗尼此云滅惡上句是審實度量下句是與治
息諍下倣此謂治事上座比丘審實此事應與現
在滅惡當與四目對首懺悔則諍事滅矣。
二者應與憶念毗尼當與憶念毗尼　憶念是過去
事或有比丘先時作惡後時方舉作者忘之則令
憶念有則對眾懺悔豈彼無而妄舉耶然或以無
根妄舉亦有之故念憶念有則改之無則如勉則
諍事息矣。
三者應與不痴毗尼當與不痴毗尼　不痴者謂有
比丘顛狂心亂多犯眾罪後狂疾已愈諸比丘舉
其所犯罪問言汝憶念否答言我不憶念但我顛
狂時誤犯眾罪此非故作諸比丘猶舉不止因白
佛佛令與作不痴毗尼白四羯磨眾中作法白竟
諍事遂滅名不痴也。
四者應與自言治當與自言治　自言者犯罪比丘
自言罪相如有比丘所行惡事或波羅夷或僧殘
或捨墮等彼能據犯言罪如自言治謂犯罪比丘
應至清淨比丘所偏袒露頂禮足合掌自說罪名
自說罪種從長老懺悔不覆藏眾僧受懺悔已則
諍事滅也。
五者應與多覔罪相當與多覔罪相　按四分律藏
五應與覔罪相當與覔罪相六應多人覔罪相當
與多人覔罪相坊本以第六作第五也多覔罪相
即多人覔罪相也按事細審確實之意或有比丘
作事在疑貳之間則與按實所以多人細審究其
罪相輕重使其心腹於所治無辭則諍事滅矣。
六者應與覔罪相當與覔罪相　按四分律四十八
中即現前受懺悔者是也覔罪相者對眾說罪意
也謂若比丘所作顯實無疑乃與按事治罪以顯
實故不必多覔故簡多字治事有衡則諍事滅矣。
七者應與如艸覆地當與如艸覆地　此約喻說按
四分律四十八云謂比丘多犯眾罪非沙門法惡
言無度出入非儀犯罪者自念多犯罪等恐罪深
重不如佛教令大眾住止不安因至長老上座前
陳白己罪望諸長老忍聽甘作如艸覆地懺悔己
罪是名如艸覆地法則諍事滅也又如艸覆地是
隨順服下之美何者良以上德臨眾不威而嚴又
畏其德則服膺而順如艸之覆下也又如魯語所
謂君子德風小人德艸艸迎風而必偃矣義亦近
是律藏但標七事不出其相散見別處故此會其
意而潤其辭訂義如上若欲詳覈可閱瑜伽論。
附白四羯磨
　集眾已為彼作舉作舉已為作憶念作憶念已應
與罪。

四分戒本緣起事義（終）

<article id="n717">四分戒本如釋</article>

<talk>No. 717-A
敘四分戒本如釋語</talk>

夫戒本者何。乃比丘之規矱。涅槃之津要。規矱失則
<pb n="212"/>
心慮無整。津要迷則彼岸難到。故如來首自鹿苑。終
乎[鴳-女+隹]樹。諄諄誨囑。俾依木叉為師。視同如佛。今人背
遺囑。詆毗尼。何異逆子而抗慈父。善星而侮聖言。
背遺囑是非佛也。詆毗尼是非法也。見持戒者。而嘲
＆CB18310;是非僧也。三寶既非而且毀。奚名釋子。葢戒法乃
對治無明業種之醍醐。修證五分法身之玅術。業種
不斷。因流瀰漫。法身不圓。解脫無日。違此而修。縱得
玅悟禪定現前。終是魔業。經有明言。非人臆語。今時
妄修謬證。置木叉于言外。取己見為自規尺。自不能
持。欲他而同己僻。毀法滅律。無堪視之。予因覩此。每
勸初學。著目毗尼。使定慧有址。正法而得久住。第律
文旨奧。止持作犯名種性相。閱者無不茫然。乃忞自
庸。力取戒本如律釋之。故曰如釋。釋而未盡。附餘部
以悉之。遹為律之首鑰。以學者而跽通蹊徑。文蹄雖
約。而義階實周。其有欲登舍那殿閣者。可向此跨上
一足。旹
崇禎癸未冬西來山菩提心比丘弘贊序于象王閣
中

<other>凡例十三節</other>
此戒本。藏本有二。一是後秦佛陀耶舍尊者所譯。
二乃唐懷素律師依四分藏中集出。而四分律藏
一部。卷有六十。亦耶舍尊者所翻。此方上德悉共
尊行。自秦至唐。多人疏業。恨不一存。稽宋代來。尠
有作者。今時初學習律。每以事相為艱。多釋卷高
閣。故律學漸廢。持犯無不昧然。釋子要法。而成故
典矣。余因觀此。懼正法滅無多日。乃舉四分藏中
華梵文句奧者。標而釋之。號曰四分律名義標釋。
卷成二十有八。僅為律之通徑。亦以便後疏義。不
滯於文。然疏工頗宏。非日能就。欲使初學急知持
犯。爰取戒本如律釋之。而律文繁廣。不能一一仍
其藏本。乃刪繁揭要。而義實全。至於開遮持犯。毫
[釐-未+牙]不敢增略。如來法王。知諸眾生業性所宜與戒。
尚非菩薩羅漢所堪。況容凡愚有所添損。理本如
如。故云如釋。而所釋本。仍依律藏及素師所集。中
有文句簡質。恐初學難順。乃取翻譯本一二字以
易明之。然於每戒下附餘部律文并諸論傳。意欲
互相發明旨趣。及補所未備。全非取輕替重。以開
易遮。律各有旨。無容凑泊。偷心不絕。何名信戒。行
者。但於自部中持。無勞自生穿鑿。其中事理通途
文義委悉者。用之非過。若欲廣明。須閱全藏始得。
倘為師範。必要廣學精研。樂簡厭繁。律教乃有大訶。
佛制比丘。滿足十夏。學通三藏。行解相應。方許為
師授人大戒。并畜沙彌。如或不能三藏俱通。律典
必須明了。若夫持犯不知。猶如白羊。欲急為人師
者。將何攝授。既自違佛明制。而欲使他遵承者。豈
可得乎。自損損他。成何師法。
比丘違犯七聚。除初篇不可悔治。餘篇即須對他
發露除滅。或眾中懺。或對首悔。戒體還復圓淨。今
時不分皂白。輕重罔知。重即令其持呪若干。輕乃
多皆忽略。大違佛制。全乖律旨。
佛制過中不食。大益身心。自他兼濟。故尊者迦葉
首傳心印。奉頭陀自至終身。日中惟是一食。更無
餘噉。比丘中前得食。中後復開飲漿。亦已足矣。既
是正信捨家出家。家業身心盡棄。如捐糞穢。何乃
為斯少許飲食。違自本信。毀佛之明制。或云我無
執著。噫。偏違律教。寧不大執乎。
律以解脫為宗。不耽世味。教捨五欲。如棄洟唾。今
人畜積箱囊。甚於犛牛愛尾。非但乖乎律旨。實乃
重結生死之累。深溺愛河。自沒癡津難救。或曰。為
他故畜。自無貪著。既爾。胡不現將供養三寶。以濟
羣生。若云為他故積。私用即犯盜愆。
佛制比丘三衣。不得離宿乃至一夜。離即失衣獲
<pb n="213"/>
罪。今人既不遵法。輙便故離。有受無持。何免現前
袈裟離體。當來鐵鍱纏身者乎。三衣之外。所有盈
長之物。佛令說淨。作委寄他心。而得持畜。表其離
著無屬己之累。茲時此法盡失。比丘悉皆茫然。大
乘雖許菩薩為眾生故得畜。要須說淨。若不依教。
是名為犯。
律制出家五眾。並著袈裟。袈裟者。壞色衣也。以三
如法色。壞其五大色。近世以應赴五彩之服。目為
袈裟者。是為大錯。佛昔預記。末法袈裟變為五彩。
今時披著。誠為末法衰相。釋子宜知。
今時沙彌披著比丘三衣。五部律文悉未見有。百
一羯磨。深誡不許。惟令披著縵衣。並無條隔等相。
近代為師不諳律典。妄授人戒。相踵訛風。以為正
軌。致令在家男女。披服比丘五條袈裟。迷惑至此。
一何可笑。訛習既久。非夕能復。但我紹隆之士。當
共扶揚正軌。勿令披著為幸。
比丘之戒極尊。能為人天而作良祐福田。豈但自
出生死而已。今時亦既受得。將為人間應赴故事。
可惜之甚。我佛如來。歷劫捐捨頭目髓腦。而得此
法。今將貨易世間少許穢利。寧不痛心。況應赴一
法。出自此土。西國全無。深非僧法。佛無斯教。出世
之賓。宜速知改。
戒是定之體。慧乃定之用。苟體不立。用無從施。是
故一切聖賢咸從戒成。七眾法子悉由戒立。故南
宗得法之後。猶須登壇稟受。清涼國師。乃華嚴菩
薩。自以十律嚴身。歷代祖師。何有白衣度人。三世
如來。皆以戒為首約。故我釋尊初坐菩提樹下。即
與諸菩薩結波羅提木叉。尋檢大小兩乘經律。無
不讚歎持戒之人。未見一佛稱譽破禁之者。智士
詳觀。萬無自錯。
如來臨將涅槃。囑令依波羅提木叉為師。今人捨
毗尼不學。豈但背佛遺誨。然已棄其師矣。見人持
戒。即𠹛笑誹呰。苟非智過如來。即是與佛共諍。余
謂其非𠹛呰人也。是誹讟佛也。請自揣看。可不懼
歟。
西方學法。始習小乘。次閱大教。大旨既通。法法無
非中觀。故知大小由心。法無廣劣。詎可於中而生
取捨毀譽者耶。若不始從小學。先習大典。必坐妄
誇般若。撥無因果者多矣。
三世諸佛。俱說經律論三藏聖教。經論二藏。咸通
在家出家。惟律一藏。比丘獨持。如王秘藏。非外官
所司。故白衣。沙彌。若先覽者。後永不得受大戒。罪
與五逆同例。凡為師者。最宜謹慎。

<other>具足戒相威儀細行總圖</other>
<img n="X/X40p0194_01.png"/><rubynote t="【圖】"/>

二百五十具足戒法。以行住坐
臥四威儀。各有二百五十。合為
一千。循過去未來現在三世。為
三千威儀。以此三千。配身口七
支。成二萬一千。以此二萬一千。
復對治貪瞋癡及等分四種煩
惱。為八萬四千細行。此即八萬
四千律儀也。言八萬細行者。舉
其略也。若論生起者。則棄為根。
殘為株。捨墮為枝。逸提為莖。眾
學為葉。悔過為花。滅諍為果。不
定為皮膚筋節。持之則七覺為
花。四聖為果。毀之即身口七支
為花。四惡趣為果。

<other>No. 717-B
<pb n="214"/>
 四分戒本如釋科</other>

釋此戒本大科分二
初釋題目
次釋本文（分三）
初序前方便（分四）
初述讚頌
二作前方便
三秉白羯磨
三秉白羯磨
四說戒序（二）
初正說
次結問
中總列戒相（分八）
初捐棄法（開三）
初總標
中別列　四事
後結問
二僧殘法（開三）
初總標
中別列　十三事
後結問
三不定法（開三）
初總標
中別列　二事
後結問
四捨墮法（開三）
初總標
中別列　三十事
後結問
五墮法（開三）
初總標
中別列　九十事
後結問
六悔過法（開三）
初總標
中別列　四事
後結問
七眾學法（開三）
初總標
中別列　一百事
後結問
八滅諍法（開三）
初總標
中別列　七事
後結問
後結勸回向（分四）
初總結前相
二勤學餘法
三七佛戒經
四結頌回向

四分戒本如釋科（終）
<other>四分戒本如釋目錄</other>

卷一
敘語凡例
具戒總圖分科圖
釋本題目釋初讚頌
釋前方便釋白羯磨
釋戒經序
卷二
釋波羅夷法釋僧殘法（一事至五事）
<pb n="215"/>
卷三
釋僧殘法（六事至十三事）釋不定法
卷四
釋捨墮法（一事至十一事）
卷五
釋捨墮法（十二事至二十七事）
卷六
釋捨墮法（二十八事至三十事）
卷七
釋波逸提法（一事至二十五事）
卷八
釋波逸提法（二十六事至五十事）
卷九
釋波逸提法（五十一事至六十七事）
卷十
釋波逸提法（六十八事至九十事）釋悔過法
卷十一
釋眾學法
卷十二
釋滅諍法釋總結前相
釋學餘法釋七佛戒經
釋後結頌
附二百五十戒攝頌戒相篇聚圖

No. 717
<sarticle>四分戒本如釋卷第一</sarticle>

明　廣州沙門釋　弘贊在犙　繹
釋此戒本。大科分二。初釋題目。次釋本文。
○初釋題目
四分戒本
釋曰。四分戒本者。從出處以立名也。本出曇無德
律。律分四分。初分明比丘法。二分明比丘尼法。及
受戒。說戒法。三分明安居自恣等法。四分明房舍
等法。今此戒本。即彼初分。乃比丘二百五十戒經
也。爰夫律制。始自鹿園。終乎[鴳-女+隹]樹。金言寂唱。波離
續宣。誦如來言。詞滿八十。號為八十誦律。初則迦
葉頂受。次乃阿難荷持。第三末田地。第四舍那波
提。第五優波崛多。如是五師。遞相傳持。百一十餘
載。授受不異。後有育王御世。崇敬三尊。廣會僧眾。
重集三藏。時諸比丘。互執見聞。抄治經律。各引師
說。以為章軸。引執不同。遂成二部。相言是非。求王
判決。行白黑籌。表其新舊。時取舊者多。以多為名。
號曰摩訶僧祇。取新者少。而是上座從上座為目。
名曰上座部。由斯二部。於二百年間。復出十八部。
十八部中。有五部為其綱領。一曰曇無德（此云法密。人名
也。律名四分）。二曰薩婆多（此云說一切有。根本。十誦。是也）。三曰迦葉遺
（此云重空觀。律名解脫。止有戒本一卷到此方）。四曰彌沙塞（此云不著有無觀。律名五
分）。五曰婆蹉富羅（此云犢子。律本未到）。如此五部所制。文有
廣狹。事有詳略。至於輕重開遮。雖無大殊。不無小
異。然皆一佛所宣。但為聞聽不廣。傳誦有缺。各據
一邊。致成多別。如來在昔。預為記曰。我滅度後。經
律當分五部。致于十八。雖名別異。而皆不妨諸佛
法界。及大涅槃。依之修行。皆得解脫。佛告文殊。未
來我諸弟子。有二十部。能令諸法住。二十部者。並
得四果。三藏平等。無下中上。譬如海水。味無有異。
如人有二十子。真實如來所說。根本二部。從大乘
出。從般若波羅蜜出。聲聞。緣覺。諸佛。悉從般若波
羅蜜出。復說偈曰。十八及二本。悉從大乘出。無是
亦無非。我說未來起。言根本二部者。即是僧祇上
座二部。其僧祇部。分出七部。上座部。分出十一部。
并二根本。共為二十部。今此震旦所傳。唯存四部。
謂僧祇。法密。薩婆多。彌沙塞。其戒因緣。優波離問
<pb n="216"/>
經。乃律之支屬。自餘善見。毗尼母。摩得勒伽。薩婆
多毗尼毗婆沙。明了論等。並是略釋律之名義。如
斯部類。既佛親為印記。則無勞致疑。已知無是無
非。又何煩再議。譬如船舫[簿-尃+卑]筏浮囊。名雖不同。至
岸無異。是以五天諸國。隨秉一法。皆獲道果。震旦
比來。四部悉行。咸登聖證。若非如來善應群機。曷
緣獲斯勝益。故當謹護浮囊。無不濟其彼岸者也。
○次釋本文（分三）　初序前方便　中總列戒相
　後結勸回向。
●初序前方便（分四）　初述讚頌　二作前方便
　三秉白羯磨　四說戒經序。
○初述讚頌（共十二頌分為九釋）
 稽首禮諸佛  及法比丘僧  今演毗尼法 
 令正法久住 
釋曰。上半頌。是歸敬三寶。下半頌。顯當說戒。法得
久住也。凡作法事。必須先敬三寶。以求加被。使內
障潛消。外魔無嬈。法事而得成辦也。稽首者。出周
禮九拜之初。謂下首至地。稽留停頭。少久乃起也。
禮者。履也。謂進退有度。尊卑有分之義。然而方俗
不同。禮無一定。西國以五體投地。為之致敬。此方
則稽首。為之盡恭。今取隨國行之。以為[虔-文+ㄆ]敬之儀
也。諸者。總舉十方三世也。佛者。具云佛陀。乃窮理
盡性。大覺之稱也。覺具三義。一者自覺。悟性真常。
了惑虗妄。二者覺他。運無緣慈。度有情界。三者覺
行圓滿。窮源極底。行滿果圓也。法者。謂如來隨機
演說清淨法要。決定能令有情得無熱惱。而趣涅
槃。內證三明。智慧圓滿。之聖教也。若以義釋。法是
軌持之義。軌生物解。任持自性也。持是法體。軌是
法用。任持不捨。各守自性。如水就下。火揚於上。性
各決定。此是法體。軌謂軌範。可生物解。如火熟食。
用水浮舟。各取其則。是為法用也。比丘僧者。比丘。
此云乞士。乞是乞求之名。士是清雅之稱。謂內修
清雅之德。外離四邪。福利眾生。告求資身。以成清
雅之德。亦云除饉。謂眾生無法自資。多所饉乏。出
家戒行。是良福田。能生物善。是故世人歸信。供養
種福。如沃壤之田。能生嘉苗。而除彼之饉乏也。新
云苾芻。別有五義。如常可知。僧。具云僧伽。此言眾。
乃四比丘已上之稱。即清淨持戒。及學無學眾之
總稱也。今演者。正當宣說戒時也。毗尼。此云滅。謂
滅貪瞋癡也。亦云折伏。謂調伏諸煩惱也。又云律。
謂佛所說法律。處斷輕重。開遮持犯。令止諸惡。而
生眾善也。令正法久住者。正法。謂出世無漏聖道
也。由秉羯磨說戒。正法未滅世間。故云毗尼藏者。
是佛法壽。毗尼藏住。佛法亦住。以諸善法。妙定勝
慧。皆藉戒而生也。
 戒如海無涯  如寶求無厭  欲護聖法財 
 眾集聽我說 
釋曰。上半頌。明戒勝德。下半頌。勸聽獲益。戒如海
無涯者。戒謂二百五十波羅提木叉。并諸威儀。於
一一戒中。各生攝取於僧十種功德。一一功德中。
生十種正法。謂信等五根。無貪瞋癡三善根。及身
口二護。由此成諸福海。無有邊際。故云無涯。如寶
求無厭者。寶謂海中清淨如意珠王。隨眾生所欲。
能與種種樂具。故世求之無厭。佛法海中。尸羅皎
潔。出生根力覺道諸勝善品。應念而得。如彼珠王。
求者無厭。聖法財者。即上根等諸勝善品。及信戒
聞捨慧慚愧。此諸法財。非戒無能守護。故戒有防
非止惡之功能。如勇兵猛將。能伏怨敵。不令侵凌。
欲護此財。當和合共集一處聽說。如說而行也。眾。
謂如法得圓滿戒者。集。是身根和集一處。聽屬耳
識。於彼所說文義。以耳識領受。決心了知也。我說
者。謂詞義無違。如律而說也。
 欲除四棄法  及滅僧殘法  障三十捨墮 
<pb n="217"/>
 眾集聽我說 
釋曰。此頌明聽戒離過。四棄。是婬盜殺妄四波羅
夷。隨犯其一。即一切功德道果。悉皆捐棄。又永棄
清眾。不得與諸比丘共住。如大海不受死屍。漂棄
岸上。戒法海中。不納破戒。故永棄清淨眾之外。不
問不治也。僧殘者。總有十三事。謂犯此事。尚有少
許餘殘可治之理。於二十僧中。如法懺悔。可得除
滅。不同前四。無有餘殘可治也。捨墮者。共有三十
事。由恣畜財物生過。犯此過者。須向眾中。先捨其
物。次懺墮罪。而罪稱墮者。謂此罪若不懺除。即墮
在三途。受燒煑苦。欲得除滅四棄。僧殘。遮障捨墮。
當共集。一心而聽也。
 毗婆尸式棄  毗舍拘留孫  拘那含牟尼 
 迦葉釋迦文  諸世尊大德  為我說是事 
 我今欲善說  諸賢咸共聽 
釋曰。前一頌。總舉七佛。後一頌。述說囑聽。毗婆尸。
亦名維衛。此云勝觀。式棄。亦名尸棄。此云火。毗舍。
具云毗舍浮。此云徧一切自在（此三如來。在過去莊嚴劫末出世）。
拘留孫。此云所應斷。又云作用莊嚴（在此賢劫第九小劫中。減
至人壽六萬歲時出世。為千佛之首）。拘那含牟尼。此云金寂。亦云金
仙（人壽四萬歲時。出現於世）。迦葉。具云迦攝波。此云飲光（人壽二萬
歲時出世）。釋迦文。此云能儒。亦云釋迦牟尼。此云能仁
寂默（人壽百歲時出世。此四如來。在此賢劫初。次第出現世間）。世尊者。謂十號
具足。天人凡聖。世出世間。咸尊重故。大德者。謂福
慧兩足。十號德具。世無與等。此二通稱上之七佛
也。為我說是事者。此明師資授受。顯非應說也。我。
指現前能說戒人。是事。謂從戒序。乃至七佛經偈。
我今欲善說者。善說。謂如法而說。詞無差謬也。諸
賢咸共聽者。諸賢。謂從初得戒無臘。乃至百臘者。
咸共聽。謂皆和合集在一處。至心諦聽也。
 譬如人毀足  不堪有所涉  毀戒亦如是 
 不得生天人  欲得生天上  若生人間者 
 常當護戒足  勿令有毀損 
釋曰。前一頌。上半。設喻。下半。明障生善道。後一頌。
上半。示生善趣。下半。誡護善因。譬如者。假設之詞。
毀者。壞也。涉者。躡躐也。毀戒。由破戒也。天。謂欲界。
色界。無色界。之二十八天也。人。謂四大洲。及八中
洲。諸小洲人也。常當護戒足者。謂戒不可暫時有
所毀犯也。損者。傷也。不但誡勿大毀。而小亦不可
傷也。言生天人者。此乃隨機順世權說。以西域之
人。多樂生天。佛初出世。隨彼所樂。而為說法。然非
聖意。亦非律之本旨。律以解脫為宗。豈示人天漏
果。又復天道原是險途。所謂險途有二。一是生天。
二是惡道。生天雖受勝樂。福盡還墮惡趣。以此證
之。故非律旨。設若毀戒。則險途尚不能登。況復涅
槃之樂道。此不言涅槃者。略也。如大律云。求天若
涅槃。方便守護戒。如是無毀壞。必能度險道。又云
如是念修戒。能避諸惡行。除諸結使患。安隱入涅
槃。原聲聞厭患三界苦果。斷集修道證滅。寧復更
期人天果報。菩薩不貪世樂。畏厭生死煩惱。深樂
涅槃。聲聞畏厭煩惱。深樂涅槃。百千萬倍。不及菩
薩一分。豈希人天之欲樂哉。
 如御入險道  失轄折軸憂  毀戒亦如是 
 死時懷恐懼 
釋曰。上下頌設喻。下半頌示知過患。軸。謂車輪中
之轉軸。轄。是軸頭之鐵。猶御車過險難之路。中途
失轄斷軸。心懷憂惱。生大惶怖也。毀戒如彼失轄
折軸。死時如在險道中途。既自知戒毀。必墮惡道。
便懷恐怖惶懼。如入險路中。失轄折軸之憂怖也。
 如人自照鏡  好醜生欣慼  說戒亦如是 
 全毀生憂喜 
釋曰。上半頌設喻。下半頌顯戒完缺。如人以鏡自
照其面。容端則生欣喜。貌陋便懷憂慼。今當說戒
<pb n="218"/>
之時。以戒而自觀察。全則內懷欣喜。外不愧人。毀
便內生憂慼。外恥於他也。
 如兩陣共戰  勇怯有進退  說戒亦如是 
 淨穢生安畏 
釋曰。上半頌設喻。下半頌明戒得失。如兩軍陣。共
相交戰。勇者安而前進。怯者畏而退縮。今眾集說
戒。正與煩惱魔軍共戰。戒淨如勇。則身心俱安。戒
穢如怯。則情色自畏。遂沒煩惱陣中。被魔所伏也。
 世間王為最  眾流海為最  眾星月為最 
 眾聖佛為最  一切眾律中  戒經為上最 
 如來立禁戒  半月半月說 
釋曰。前頌。初句。以尊貴為勝。次句以深廣為勝。第
三句以明淨為勝。第四句以果德為勝。謂聲聞。緣
覺。菩薩。行果未圓。如來行滿果圓。於諸聖中獨為
最勝。此亦喻比丘。是金輪王子。法王貴裔。德慧深
廣。戒體圓明。天上人間。無能及者。是為諸眾中尊
也。後一頌。初二句。正顯戒經是為最勝。戒經。謂比
丘比丘尼律儀。之別解脫經也。別解脫者。謂依此
經修行。即於下下等九品諸惑。漸次斷除。於諸煩
惱。而得解脫。又見修煩惱。其數各多。於別別品。而
能捨離。故名別解脫也。由煩惱惑。結縛有情。沉沒
三界。此經能使解脫。而趣涅槃。是故此經恃為上
最。眾律。謂五戒。八戒。十戒。乃至輪王十善。世間法
律。及諸外道邪禁也。大律云。眾經億百千。戒為第
一最。是則不但餘教不如。即三藏十二部中。亦以
戒為最。故根本律云。佛說三藏教。毗奈耶為首。佛
遊於世間。隨處說經法。律教不如是。故知難值遇。
諸佛證菩提。獨覺身心靜。及以阿羅漢。咸由律行
成。三世諸賢聖。遠離有為縛。皆以律為本。能至安
隱處。如地載群生。能長諸草木。律教亦如是。能生
諸福智。律是法中王。諸佛之導首。苾芻喻商旅。此
為無價珍。準如律說。若不依斯修行。終無所成。設
有所得。皆是魔業。故經云。縱有多智禪定現前。如
不持戒。必落魔道。如來立禁戒者。此顯如來親制。
非餘聖僭為。不同經論。或容他說。呈佛印可。斯由
如來智周法界。窮盡物性。知諸眾生根業差別所
宜與戒。非聲聞菩薩所可堪能。如世禮樂。非天子
不制。出世洪規。非佛莫立也。半月半月說者。謂黑
白二月。以表黑白二業。欲黑盡。而白圓。故半月半
月說戒。使諸比丘自憶所犯。如法懺除。令惡盡而
善圓也。
已上十二頌。是諸阿羅漢結集時安置。按大律本。
共有四十六頌。
○二作前方便（分七釋）。
僧集不。
釋曰。凡作羯磨布薩。同一界內比丘。並令共集。會
在一處。以防別眾破僧方便。故須先問。僧有四種。
謂四人。五人。十人。二十人。四人僧者。除受具戒。自
恣。出僧殘罪。餘一切羯磨應作。五人僧者。除中國
受具。出罪。餘一切羯磨應作。二十人僧者。一切羯
磨應作。此四位僧中。隨少一人。作法不成。過則如
法。減則非法非律得罪。除布薩。餘有要事羯磨。眾
多造次難集。或防障難。聽在戒場上作法。不集無咎。
和合不。
釋曰。同一羯磨和集一處。必須心口無諍。不來者
與欲。在現前應訶者。不訶。謂防鬬諍因緣。有妨法
事。故須次問也。
未受大戒者。出。
釋曰。未受大戒者。謂未經白四羯磨。如法得具足
戒也。出謂遣出眾外。離見聞處。佛言。不應在未受
大戒人前作羯磨說戒。
不來諸比丘。說欲。及清淨。
釋曰。不來者。謂不來赴集也。凡作一切羯磨法事。
<pb n="219"/>
必須身心俱集。方成和合。設有佛法僧事。若病事。
若瞻病等緣。乃開心集。故聽傳心口。應僧前事。方
得彼此俱辦。不妨法事。無別眾過也。說欲者。謂說
意樂。彼所作如法僧事。自心樂欲隨喜共同也。清
淨者。謂自無罪。此是布薩時與清淨也。復以布薩
時。僧作種種羯磨。故須欲及清淨俱與。不得單與
清淨。致妨僧事。亦不得稱與某事欲。應言。如法僧
事與欲清淨。乃無稽留。廢僧羯磨之患也。有五種
與欲。若言與汝欲。若言我說欲。若言為我說欲。若
病不能語。應現身相。若廣與欲。俱成與欲。若不如
是。不成與欲。應更與餘者欲。此中與欲。必是身現
在界內。亦不得今日與明日欲。若病比丘與欲已。
聞僧中說法毗尼。自力就聽。坐久疲苦。即以先所
與欲。默離座去。不名與欲。已破前欲故。應更與欲。
餘緣準此應知。若病比丘。不能如上身口與欲。應
扶舁至僧中。若慮扶舁病增。一切僧應往病者所
圍繞與作羯磨。若病者多。能集一處者善。若不能。
僧應出界外作羯磨說戒。更無方便得別眾羯磨
說戒。若欲廣與欲者。應至一可傳欲人所。整威儀。
作如是言。
大德一心念。我某甲比丘。如法僧事。與欲清淨（一說）。
若自恣時。應言與欲自恣。餘一切羯磨。但言與欲。
彼受欲比丘。持欲至僧中。其羯磨人。如上問已。即
應具威儀。答言。
大德僧聽。某甲比丘。我受彼欲清淨。彼如法僧事
與欲清淨（一說）。別部。聽持欲者。對比座說。不告大眾。
為遮延時。僧生疲勞等諸過失故。其持欲人。受欲
已。若命過。若餘處行。若罷道。若入外道中。若入別
部眾。若至戒場上。若明相出。若自言犯邊罪等十
三難人。若被舉。若滅擯。若應滅擯。若神足在空。若
離見聞處。並不成與欲清淨。應更與餘者欲。如是
若在路中。若至眾中。亦如是。受欲人。若眠。若入定。
若忘。若不故作。如是成與欲。若故不說者。得惡作
罪。若遇道路隔塞。有賊。有惡獸。河水漲。一切命難。
梵行難。不得至。從界外來至僧中。如是不失與欲。
復聽一人。受二三四人。乃至眾多人欲。若能盡記
識字者。隨憶多少受欲。若不能憶字。當稱姓。不能
記識姓。當稱相貌。若不能記相貌。但言眾多比丘。
如法僧事與欲清淨。若受欲人。自有緣事起。不及
詣僧中。聽轉授欲與餘比丘。當如是言。大德一心
念。我某甲比丘。與（某甲眾多）比丘受欲清淨。彼及我身。
如法僧事。與欲清淨。若比丘為緣事故。與欲已。事
休。便應往就說戒處。若一住處滿四比丘。應共集
說戒。不合說欲。
誰遣比丘尼來請教誡。
釋曰。尼稟漏質。形累多拘。故闕遊方問道之資。晨
昏訓導之益。如來愍此。制令半月半月。詣僧求請
教授。僧方差具德者。誨以微言。勉以至道。但去聖
時遙。僧尼慢教。既不遵承。斯法漸失。聞者尚少。行
者全稀。擬復斯規。故為詳註。其比丘尼僧眾。於說
戒日集僧。白二羯磨。差一比丘尼。往僧寺中求請
教授。若獨行無護。更差二三人為伴。既至寺中。詣
一舊住比丘所（準義。僧應差人。承受彼尼囑授）。禮敬已。曲身低頭
合掌白言。
大德一心念。比丘尼僧和合。禮比丘僧足。求請教
授（三說）。僧說戒時。誦戒者問言。誰遣比丘尼來請教
誡（佛言。於僧說戒時。上座問言。比丘尼眾。遣何人來耶。今但取當時說戒者。問之）。先受尼
囑授者。即應起。具修威儀。白言。
大德僧聽。某處比丘尼僧和合。差比丘尼某甲。禮
比丘僧足。求請教誡尼人。如是三說已。準義應至
上座所言。大德慈濟。能教誡比丘尼不。若答言。不
堪者。乃至二十夏已來。一一具問。彼說戒者。應更
問云。誰為教誡比丘尼。若有者。應差。其教誡人。要
<pb n="220"/>
具十法。一戒律具足。二多聞。三誦二部戒利。四決
斷無疑。五善能說法。六族姓出家。七顏貌端正。尼
眾見便歡喜。八堪任與尼眾說法。勸令歡喜。九不
為佛出家。而披法服犯重法。十若滿二十夏。若過
二十夏者。應如是差。
大德僧聽。若僧時到。僧忍聽。僧差某甲比丘。教誡
比丘尼。白如是。大德僧聽。僧差某甲比丘。教誡
比丘尼。誰諸長老。忍僧差某甲比丘。教誡比丘尼
者默然。誰不忍者說。僧已忍差某甲比丘教誡比
丘尼竟。僧忍默然故。是事如是持（若教誡者多。應問尼請誰。隨言
便差。若言隨僧處分。即應隨常教授者。次第差往）。彼比丘尼。十六日更往
寺中問可不。彼被差比丘。將一比丘為伴。尅期而
往。尼亦尅時而迎。其教誡師。觀尼眾集已。為說八
敬法。然後量機說法開導。若無教誡尼人。遍請不
得。彼受囑授比丘。還至上座所。白言。遍問眾僧。無
有堪者。時上座即應略為教授法。告受囑人云。此
眾無堪教誡師。明日尼來請可不時。應報言。昨為
尼眾遍請。無有教授比丘尼人。然上座有敕。敕諸
尼眾。精勤行道。謹慎莫放逸（十六日尼至。如敕告知。尼還住處集眾。具
宣僧敕。諸尼合掌頂受）。
僧今和合。何所作為。
釋曰。謂僧既已和集。所為何等法事。然所為事。不
出三種。一為情事。如受懺悔等。二為非情事。如結
諸界等。三情非情事。如處分。離衣等。此所為事。委
僧量宜。故須對眾問其所作。一人隨事答之。
說戒羯磨（若非說戒時。據事稱之。答云某羯磨）。
釋曰。梵語羯磨。此云事。亦云辦事。謂諸法事。由茲
成辦也。然羯磨約體唯三。謂單白。白二。白四。隨事
量作。若輕事。應作單白。中事白二。重事白四。此三
種羯磨。能攝一切羯磨。而諸羯磨。略有一百二十
一法。單白有二十七。白二有五十七。白四有三十
八。其餘諸部。或增或減。根本部中。共有百一事。
凡為諸羯磨法事。必須作前方便。惟在說戒時。乃
加問尼來請教誡。其餘六法。遍諸羯磨。唯除結界。
闕者不成。謂應共了知界相故。不許說欲。事須盡
集也。
○三秉白羯磨（單白）。
大德僧聽。今白月十五日。眾僧說戒。若僧時到。僧忍
聽。和合說戒。白如是。
釋曰。大德僧聽者。謂令諸比丘耳識。勿緣異境。專
心一境。於所聞事。當正憶持也。白月十五日者。此
取上半月言之。若下半月。即是黑月。月有大小。或
十四日。或十五日。當依時稱之。眾僧說戒者。顯非
餘事也。按耶舍所譯戒本。則云布薩說戒。今不言
者。是略也。何以故。說戒是直陳其事。未彰其義。布
薩者。是長養淨除義。謂由眾集說戒。能長養功德。
淨除煩惱諸不善法故。若僧時到者。時。謂說戒之
時。到。謂僧如時而至也。僧忍聽者。謂現前大眾。當
共忍可聽許和合說波羅提木叉戒也。白如是者。
謂以此事而告知也。凡布薩日至。其年少比丘。應
先往說戒堂。掃灑敷座。備水。燃燈。具籌。若不知者。
上座當教。不教突吉羅。若不隨教。亦突吉羅。說戒
竟。應收復本處。不爾者。如上得罪。言具籌者。謂令
知人數故。其籌應用銅鐵竹木作。以函筒盛之。比
座者。共相檢校。知有來者。不來者。應先白已。然後
說戒。若眾集大。說戒時。不悉聞。聽敷高座。極令高
好。在上說戒。誦時若忘。若誤。次座比丘當授語。若
故忘者。次第二比丘。當代說。即以次說。不得重說。
然說戒比丘。先當闇誦使利。莫致眾中說時錯謬。
若說戒時。有八難事起。及有餘緣。聽略說戒。八難
者。王賊水火病惡蟲人非人。餘緣者。若大眾集。牀
座少。若眾多病。若座上覆葢不周。值天雨。或鬬諍
事。或說法夜已久。聽齊明相未出。應作羯磨說戒。
<pb n="221"/>
更無方便可得宿受欲清淨。羯磨說戒。略前方便。
一如廣法。量難遠近。以為廣略。若無難緣。不得略
說。若說戒序。問清淨已。難至。應告言。諸大德。是四
波羅夷法僧常聞。如是十三僧殘。乃至眾學法。若
難卒至。應隨到處言。已說至某處。餘者僧常聞。若
難緣逼近。不及說序者。如僧祇律告云。諸大德。今
十五日布薩時。各正身口意。莫放逸。便各各隨意
去。若一比丘獨住者。至布薩日。應詣說戒堂掃灑。
如前安置。若有客比丘來。若四。若過四。應先白已。
然後說戒。若但有三人。若二人。應各各相向說。作
是言。二長老憶念。今僧十五日說戒。我某甲比丘
淨淨（三說）。若獨一人。應心念口言。今僧十五日說戒。
我某甲比丘清淨（三說）。若有犯者。不得說戒。不得聞
戒。不得向犯者懺悔。犯者不得受他懺悔。當詣清
淨比丘所。偏露右臂。脫屣。右膝著地合掌。若是上
座。應禮足。自稱所犯名字。如法懺悔。若於犯中生
疑。亦如上詣淨比丘所。稱所犯名字。作是言。我某
甲於所犯罪生疑。今向大德自說。須後無疑時。當
如法懺悔。如是作已。得聽說戒。若比丘正說戒時。
或憶知有罪。或心疑。若向眾說。恐致閙亂。當語比
座。或應心念。須座罷已。當如法懺悔。如是者得聞
戒。若一切僧盡有犯。或生疑。當向清淨客比丘懺
悔決疑。然後說戒。若無客來。當差二三人。詣比近
清淨僧中。決疑懺悔已。還所住處。諸比丘當向此
比丘懺悔。然後說戒。若比近無淨僧。應作白已當
懺悔。作如是白。大德僧聽。此一切眾僧犯罪。若僧
時到。僧忍聽。此一切眾僧懺悔。白如是。作是白已。
然後說戒（然此一途懺悔。謂各各識知所犯罪名種相。而無一淨比丘向之懺悔。故聽作
斯白懺。非是於罪不識。儱侗而為。作斯羯磨而得罪除滅也）。若一切僧於罪有
疑者。當作白已。應說其罪。當作如是白。大德僧聽。
此一切僧於罪有疑。若僧時到。僧忍聽。此眾僧自
說罪。白如是。作是白已。然後說戒（此但露罪。得聞說戒。本罪俟無
疑時。仍須向他說已懺悔。五分律。聽向有罪比丘悔過。但不得向同犯者悔過。若病比丘。聽向同犯共悔過。
若不識罪名罪相。待有客比丘持律者來。應請問
之。如法懺悔。若說戒日。舊比丘集。已說戒序竟。有
客比丘來少。客當告清淨。作如是言。大德僧聽。我
某甲清淨。作是告已。餘者當次第聽。若說戒竟。舉
眾未起。若多未起。若都已起。亦應告清淨。若說戒
序竟。若說戒竟。客比丘來。或等。或多。應更為重說
戒。若客比丘先說戒。舊比丘來。亦如上說。若比丘
心亂狂癡。應與作狂癡羯磨。此有三種狂癡。一說
戒時。或憶。或不憶。或來。或不來。二或憶而來。三或
不憶不來。是中後二種。不應與作。初一種應作白
二羯磨。若狂病止。應白二羯磨解。五夏比丘。當誦
戒羯磨使通利。不應眾多癡比丘。集在一處。既不
知戒。復不知說戒。不知布薩。不知布薩羯磨。應依
能誦戒比丘夏安居。若安居中。所依人命終。或遠
行。或休道。乃至十三難等。若後安居日未至。當詣
比近處結後安居。或當請彼能誦戒者來過安居。
若已過後安居。諸比丘應向比近處有學誦序者。
若誦四事者。若十三事。乃至九十事者。若誦餘殘
法者。彼各各誦已。還至本住處。教一人使誦。若一
人不能盡誦者。隨先所誦得。各次第誦。不得重誦。
若爾者善。不者。但說法誦經已。從座起而去（謂布薩日
至。不得不說戒。既皆無能誦者。方許說法誦經。非為長途軌則。僧祇律云。若舉眾不利者。應遣上座出界
外。心念口言作布薩。餘三人界內。作三語布薩。即是罰上座。不應早作布薩。若一比丘住者。應待客來共
作布薩。若無客來。有罪者。應作是念。若得清淨比丘。此事當如法除。作是念已。應心念口言三說布薩。若
布薩竟。有客來者。客應隨喜言。長老已作布薩。我某甲隨喜。若不隨喜。應世界外作布薩。一住處。不得再
作布薩。若比丘遠行。布薩日至比丘住處。作布薩已。不應默去。應囑沙彌。若守圍民。若放牧者。有比丘來
語令知。此中已作布薩。若無人者。應書柱戶扇。或散準作相。彼後來者。應問。應求相。不得輙作布薩。若共
商客行。至布薩日。有恐怖難。商行不待。得行作布薩。先應籌量。齊幾許得誦戒竟。若山若石作標幟。伸手
相及。羯磨結作布薩界已。然後作布薩。若據本部。布薩日於無村曠野中行。結小界。說戒。並無外標相。即
身所坐處。以為界體。故羯磨文中云。今有爾許比丘集結小界。是知無有多相。在如是處行。僧應和合集
<pb n="222"/>
一處共說戒。若僧不得和合。隨同師善友。於下道集一處。白二羯磨結小界說戒。此為難緣方許。無緣不
聽。說戒竟。應白二羯磨解界而去。毗尼母經云。不應用歌音誦戒。當以高聲了了誦戒。歌音有五事失。一
心染著此音。二為世人所嫌。三與世人無異。四妨廢行道。五妨入定。本律不聽歌音說法。不禁誦戒。疑是
遺誤。按說法儀中。初聽。後以過差。即不聽。有五種過失。大同母經說。
○四說戒經序（開二）　初正說序　次結問。
△初正說序
諸大德。我今欲說波羅提木叉戒。汝等諦聽。善思念
之。若自知有犯者。即應自懺悔。無犯者默然。默然故。
知諸大德清淨。若有他問者。亦如是答。如是比丘在
眾中。乃至三問。憶念有罪不懺悔者。得故妄語罪。故
妄語者。佛說障道法。若比丘憶念有罪。欲求清淨者。
應懺悔。懺悔得安樂。
釋曰。諸大德我今欲說波羅提木叉戒者。此是告
眾令知今說戒時將至。各當攝持威儀。整肅三業。
勿為散亂也。波羅提木叉。此翻別解脫。義如前釋。
又翻保解脫。謂能保任行人出生死海故。汝等諦
聽者。是誡令端意審實詳聽。人於語義。以成聞慧
也。善思念之者。謂當如聞思義。憶念勿忘。以成思
慧也。若自知有犯等者。既聞思擇義。美惡自現於
心中。當去其不善。擇其善者而修之。以成修慧。修
慧若成。則法流常注於心矣。有犯。謂所作犯事。未
向他發露說悔。今當自說露其罪。乃堪聞戒。勿俟
他首。更犯罪也。無犯。謂不犯。或犯已說悔。默然。謂
既無所犯。當一心寂默而聽戒也。默然故等者。由
其默然故。故知清淨無罪也。若有他問亦如是答
者。如餘時中。他舉問實答。此亦應如實答。如是比
丘在眾中乃至三問者。比丘。指犯罪人。眾中。謂現
前聽戒僧眾。三問。是令語詞圓滿。無廣略過故。略
則闇鈍者卒難知覺。無慚者未發愧悔。廣則聽者
生煩。心起疲倦也。憶念等者。謂由他三問。憶知所
犯。而不發露。故得妄語罪。雖默不說。由現身相。表
成語業故。縱曾有犯。今不憶知。無妄語罪。一一問。
隨憶得罪。三問。三憶。得三罪。障道法者。謂佛說故
妄語。是障道之法。障何等道。謂障諸禪。三昧。四果。
涅槃之道。欲求清淨者。謂欲求清淨無罪。而自懺
悔。非為畏他詰問責罰。而為懺悔。清淨有二。一是
淨因。二是淨果。因謂淨戒。果謂涅槃。欲得涅槃。當
持淨戒。纔有毫芒瑕疵。萌於心胸。即應發露其根。
無令覆陰條幹日茂。致成穢蕚而失淨果也。懺悔
得安樂者。由發露說悔。身心寂定。即得諸禪三昧。
至獲涅槃樂果。
△次結問
諸大德。我已說戒經序。今問諸大德。是中清淨不（三說）。
諸大德。是中清淨。默然故。是事如是持。
釋曰。戒經序者。謂此為二百五十別解脫經之由
緒也。是事如是持者。持是了知義。已三詰問。眾皆
清淨。由清淨故默然。由其默然故。此事我今如是
了知。堪為說戒經也。

<talk>四分戒本如釋卷第一</talk>
音釋
四邪即四邪命食。一下口食。謂合藥種穀植樹
不淨活命。二仰口食。謂觀星宿日月風雨雷電霹
[靂-秝+林]不淨活命。三方口食。謂曲媚豪勢通使四方巧
言多求不淨活命。四維口食。謂學種種呪術卜算
吉凶不淨活命。
苾芻五義一體性柔輭。二引蔓傍布。三馨香遠
聞。四能療疼痛。五不背日光。
毗奈耶即毗尼也。

<sarticle>四分戒本如釋卷第二</sarticle>

明　廣州沙門釋　弘贊在犙　繹
<pb n="223"/>
●中總列戒相（分八）　初捐棄法　二僧殘法
　三不定法　四捨墮法　五逸提法
　六悔過法　七眾學法　八滅諍法。
○初捐棄法（開三）　初總標　中別列　後結問
△初總標
諸大德。是四波羅夷法。半月半月說。戒經中來。
釋曰。戒經中來者。謂此四法。出自別解脫經。是佛
親說。非出餘典。及以他說。波羅夷者。本含多義。故
翻名不一。此翻云棄。或云他勝。或云是無餘義。謂
無有餘法可治。不可發露懺悔故。或云是極惡義。
更無有事重過此故。或云是斷頭義。不復更生故。
或云是墮負處義。謂比丘受戒。欲出生死。與四魔
共戰。若犯此戒。即墮負處。又如燋種。雖植良田。勤
加溉灌。不生苗實。犯此戒亦爾。雖復勤加精進。終
不能生道果苗實。又纔犯之時。即非沙門。非釋迦
子。失比丘性。乖涅槃行。墮落崩倒。被他淨行者所
欺勝故。又比丘是法王之子。被他非法軍來降伏。
受敗於他。既失所尊。故名他勝。以非尊故。永棄清
眾。不得與眾說戒羯磨布薩自恣。一切功德。盡皆
捐棄。故云棄也。略釋如此。
△中別列
○不淨行戒第一
若比丘。共比丘同戒。若不還戒。戒羸不自悔。犯不淨
行。乃至共畜生。是比丘波羅夷不共住。
釋曰。如來出世。初十二年中。眾皆清淨。未生有漏
法。與無事僧。略說戒經。至十三年漸生漏法。時佛
在毗舍離國。迦蘭陀村。長者子須提那。以信堅固
出家為道。後為母教。與婦安子。使種不斷。便與其
婦。三行不淨。心懷憂悔。同學問知其故。以此具白
世尊。世尊集諸比丘。以無數方便訶責言。汝所為
非。非威儀。非沙門。非淨行。非隨順行。所不應為。云
何於此清淨法中。乃至愛盡涅槃。與故二行不淨
耶。寧以男根著毒蛇口中。不著女根中。何以故。不
以此緣墮於惡道。若犯女人。命終墮三惡道。我以
無數方便說斷欲法。斷於欲想。滅欲念。除散欲熱。
越度愛結。我無數方便說欲如火。如把草炬。亦如
樹果。又如假借。猶如枯骨。亦如段肉。如夢所見。如
履鋒刃。如新瓦器盛水著於日中。如毒蛇頭。如輪
轉刀。如在尖標。如利戟刺。甚可穢惡。佛所訶責。訶
責已。集十句義。與諸比丘結戒。時有䟦闍子比丘。
愁憂不樂淨行。還家共妻行欲。諸比丘白佛。佛言
汝癡人。犯波羅夷不供住。若比丘不樂淨行。聽捨
戒還家。若復欲出家修淨行。應度令出家受大戒。
由此更結不還戒。戒羸不自悔之言。復有一比丘。
依林中住。與雌獼猴。共行不淨。諸比丘以此白佛。
佛訶責彼已。乃更與結共畜生之文也。言十句義
者。一攝取於僧。謂世間有諸善男子女人。於如來
正法中。深生敬信。出家受具足戒。以攝取成清眾
故。二令僧歡喜。謂於正法律中。修清梵行。令善增
長。常懷歡喜故。三令僧安樂。謂由歡喜。便得禪定
寂滅樂故。亦由淨修梵行。還信施債。心得安樂故。
四令未信者信。謂其未信之人。覩斯清白梵行。即
生淨信故。五已信者令增長。謂已生信者。當善護
其信。令增廣故。六難調者令調順。謂有無恥犯戒
之人。以此毗尼而為調伏。應治罰者治罰。應驅擯
者而驅擯之。七慚愧者得安樂。謂令諸有慚愧修
梵行人。不懷疑悔。亦無諍論。得安隱住故。八斷現
在有漏。謂現纏煩惱使不行故。九斷未來有漏。謂
未生煩惱令不生。已生煩惱令永斷其種故。十正
法得久住。謂由持梵行。如來正教。得久住世間故。
此之十利功德。於一一戒中俱有。是故一一戒中。
各能生攝取於僧等十種功德。於一一功德。能生
十種正法。謂信等五根。無貪等三善根。及身口二
<pb n="224"/>
護。如是二百五十戒。合成二萬五千福河。復於諸
犍度中。如來所結諸戒。各能生十種功德正法。遂
成無量福河。由此福河常注。恒時浣灈諸煩惱結
使垢穢故。能令行者生死解脫。福智圓滿也。若比
丘者。比丘有八種。一名字比丘（謂世間人。有立名字喚為比丘。非出
家法眾也）。二相似比丘（謂有人剃除鬚髮。不受佛戒。而形貌威儀進止。像類比丘。亦非
法眾）。三自稱比丘（謂自剃除鬚髮著袈裟。在僧中自稱言我是比丘。此名賊住人。應滅
擯。不得與授戒）。四善來比丘（謂佛在世時。有人於佛現在得證無學果者。來至佛所。如
來喚言。善來比丘。可修梵行。令盡苦源。應時鬚髮自落。袈裟著身。成比丘性。此親從金口得戒。非此不得
也）。五乞求比丘（比丘是乞求義。如諸外道俗人。從他乞時。亦言我是比丘。是謂乞求
比丘。非法眾也）。六著割截衣比丘（原比丘三衣。並令壞色割截而著。如諸外道俗
人有著此者。亦名比丘。而非法眾也）。七破結使比丘（一切煩惱。名為結使。謂能結縛
眾生。驅使流轉三界故。若人出家。或滿二十。或不滿二十。能破斷此煩惱。證阿羅漢。即名得具足戒）。八
受大戒。白四羯磨。如法成就得處所比丘（謂有善男子。希
求具戒。發增上心。於眾僧前三乞。僧乃一白三羯磨。於所作事。如法成就。究竟圓滿。成比丘性。名為受大
戒白四羯磨如法成就得處所比丘。住比丘法中。是為比丘義）。此中取第八白四
羯磨比丘結戒。其善來。破結。有自然之戒。永離破
禁過患。煩惱已斷。梵行已立故。餘之五種。但名相
同。然非法眾。故不在禁限也。共比丘同戒者。如餘
比丘受大戒白四羯磨得處所住比丘法中。是為
共比丘義。云何同戒。謂共餘比丘同一遵持。寧死
不犯。老少同學。等無有異。假令先受大戒百年所
應學者。與新受戒者所學無殊。其新受戒所應學
者。與百歲比丘學亦不別。所謂於諸戒法。持犯軌
儀。咸皆相同。故名同戒。若不還戒者。是不捨戒也。
謂若比丘不樂梵行。聽捨戒還家。復欲出家修梵
行。聽更度令出家受大戒。然此中有成捨。不成捨。
云何名不成捨戒。若顛狂心亂。痛惱所纏。或瘂。或
聾。或對顛狂乃至瘂聾人前捨戒。或中國人對邊
地人前。或邊地人對中國人前。以語不相解故。或
不靜。靜想（不靜。謂非。自一身也）。或靜。作不靜想。或戲笑。或對
天。龍。鬼神。睡人。死人。無知人。或自不語。或語前人
不解。如是等。皆不名捨戒。云何名成捨戒。若比丘
厭比丘法。便向非如上瘂聾等人前。作是語。我捨
佛。捨法。捨僧。捨和尚。捨阿闍梨。捨同和尚。同阿闍
梨。捨諸梵行。捨律。捨學事。受居家法。我作淨人。我
作優婆塞。我作沙彌。我作外道。我作外道弟子。我
非沙門。非釋子。若復作是言。我止。不須佛。佛於我
何益。離於佛所。如是乃至學事。亦如是。若作餘語
毀佛法僧。乃至學事。便讚家業。乃至非沙門非釋
子。如是隨作一語。說而了了者。便名捨戒。戒羸不
自悔者。謂於如來戒法。無力能持。心生厭倦。是為
戒羸。內懷愁憂。而不悔說。是為不自悔。此中。或有
戒羸不捨戒。或有戒羸而捨戒。何者戒羸不捨戒。
若比丘愁憂不樂梵行。厭比丘法。意樂在家。乃至
欲樂作非沙門。非釋子法。便作是言。我念父母兄
弟姊妹婦兒村落城邑園田等。我欲捨佛法僧。乃
至學事。便欲受持家業。乃至非沙門。非釋子法。彼
但作如是種種之言。然自未決定向他人說。是謂
戒羸不捨戒。何者戒羸而捨戒。若比丘愁憂不樂
梵行。厭比丘法。作如是思惟。我欲捨戒。便捨戒。是
謂戒羸而捨戒（薩婆多論。謂捨戒時。無出家人。若得白衣。或佛弟子。非佛弟子。但使
言音相聞解人情。亦得捨戒。一說便捨。不須三說。謂受戒時。如入海採寶。無數方便乃得。故須三師七僧。
捨戒時。如失寶。盜賊水火。須臾散失。亦如從高墜下。故對一人便捨也。摩得勒伽論。不聽在沙彌外道白
衣前捨不成捨）。犯不淨行者。犯謂故心而作。非難強逼無
受樂心。亦非夢事。此中違犯。是身業所作之非。不
淨行。是婬欲法。由此行。染污心地。違背聖道。乖涅
槃故。乃至共畜生者。謂從人天鬼神。下至共畜生。
為鄙惡事。但可行婬者。即成其犯也。波羅夷者。如
斷人頭。不可復甦。比丘犯此法者。不復還成比丘。
故名波羅夷。餘義如前釋。不共住者。謂即應驅擯。
不得與眾僧共住。共住有二。謂同一羯磨。同一說
戒。不得於此二事中住。故名不共住。是中犯相云
<pb n="225"/>
何。謂比丘有婬心。向一切人。非人。畜生。男女。二形。
黃門。於大便道。小便道。及口中。入如毛頭許。即得
波羅夷。方便而不入。偷蘭遮（此云麤罪）。若於如上堪行
婬境。以物裹隔。入有物隔。以有隔入無隔。以無隔
入有隔。以無隔入無隔。盡波羅夷。若為怨家強逼。
持男根入三處。初入。入已。出時。於此三時。隨有一
時。心生受樂。便得本罪。若怨家強於比丘大便道
中行不淨。三時中。隨一受樂。得本罪。若睡時男根
起。他於上行婬。自不覺知無犯。未離欲人。有五因
緣。令男根起。一大便急。二小便急。三風患。四蟲嚙。
五欲心。若離欲人無後一種。若持他根。或持自根。
著自口中。受樂。得本罪。若教他比丘作。教者麤罪。
受教者本罪。教他而不作。教者得突吉羅（此云惡作）。若
為怨家強逼於未壞屍。或多未壞。令入。受樂。得本
罪。若半壞。若多分壞。若骨。若塑畵女形像間。若地
穴。泥孔。瓶口。若身餘穴。盡得麤罪。若道。作道想。若
復生疑。或作非道想。並得本罪。若非道。道想。若疑。
得麤罪。當知比丘方便求欲作非法。成者本罪。不
成者得方便偷蘭遮。從初興方便整衣。乃至未觸
身已來。得惡作。若比丘有信戒心。及與怖畏。而為
煩惱逼迫。作於非法。都無一念覆藏心。悲泣流淚。
不願捨離法服。聽於僧中三乞。僧作白四羯磨與
學戒。盡形壽隨順行三十五事。若僧說戒及羯磨
時。來與不來。眾僧無過。若比丘尼犯此戒者。亦得
波羅夷。式叉摩那。沙彌。沙彌尼。得突吉羅滅擯（後三
戒。四眾得罪同此。更不別出）。不犯者。心不受樂。一切無有婬欲
意。及最初未制戒。癡狂。心亂。痛惱所纏。最初者。謂
佛未制戒之前。如須提那等。癡狂者。或親里死。或
失財物。或四大病。或先世業報故顛狂。心亂者。或
為非人所惱。或四大病。及先業報故。痛惱者。或為
風寒熱等病。令心痛惱纏迫。如此等病。皆為失其
本性。不別東西淨穢。於自身無比丘想。是故不犯。
已下諸戒。俱有此四法。不成犯事。準斯應知。更不
重出。然此戒要具四緣。方成其犯。一是真比丘（謂如
法得戒者）。二全情境（謂不壞根人。非人。畜生也）。三入過毛頭許。四心
覺受樂（受樂者。如飢得食。如渴得飲。不受樂者。如啖壞糞穢。如熱鐵燒身）。具此四
緣。即得無救波羅夷。若有信戒心。及怖畏心。無覆藏
心。得可悔波羅夷。與學者。是也。與學已。若更重犯。
即應滅擯（薩婆多論云。初犯一戒。已毀破受道器。名波羅夷。後更殺人。得突吉羅。實罪雖
重。無波羅夷名。以更無道器可破故。母經云。與學已。名清淨持戒。但此一身不得超生離死。障不入地獄
耳。按根本部。下三眾亦與學。言三十五事者。不得授人具足戒。不得與人依止。不得畜沙彌。若差教誡比
丘尼不得受。設差不應往教誡。不應為僧說戒。不應在僧中問答毗尼。不應受僧差使作知事人。不應受
僧差平論斷事。不應受僧差使命。不應早入聚落逼暮還。當親近比丘。不得親近外道白衣。當順從比丘
法不得說餘俗語。不得眾中誦律。若無能誦者聽。不得更犯此罪。餘亦不應犯。若相似。若從此生。若重於
此者。不得非僧羯磨。及作羯磨者。不得受清淨比丘敷座。洗足。拭革屣。揩摩身。及禮拜迎逆問訊。不應受
清淨比丘捉衣鉢。不得舉清淨比丘為作憶念。作自言治。不應證正人事。不得遮清淨比丘說戒。自恣。不
得與清淨比丘共諍。十誦律云。佛所結戒。一切受行。在大比丘下座。不得與大僧過三夜。自不得與未受
具人過二夜。得與僧作自恣布薩二種羯磨。不得足數。餘眾法不得作。得受歲。僧祇律云。比丘不淨食。彼
亦不淨。彼不淨食。比丘亦不淨。得與比丘過食。除火淨。五生種。及金銀。自從沙彌受食。
○不與取戒第二
若比丘。若在村落。若閒靜處。不與盜心取。隨不與取
法若為王。王大臣所捉若殺。若縛。若驅出國。汝是賊。
汝癡。汝無所知。是比丘波羅夷不共住。
釋曰。佛在王舍城。靈鷲山中。時檀尼迦比丘。被取
薪人破其草屋。乃和泥以柴燒作全成瓦屋。佛制
不聽。敕僧打破。彼便往誑守王材人。取瓶沙王所
留要材。大臣白王。王念不可以少材。而斷出家人
命。乃訶責放去。諸比丘白佛。佛問比丘。王法盜幾
許物。應死。白言。若取五錢。若直五錢物。應死。佛即
依王法結戒。盜滿五錢。得波羅夷。言在村落者。謂
在人所居處。城壍籬墻之內也。若閒靜處者。謂村
籬墻外空地也。不與盜心取者。不與。謂非他授與。
盜心取。謂知物屬他。作竊盜心。取以屬己。非暫用
<pb n="226"/>
想。非同意親友想取也。隨不與取法者。謂滿五錢。
若過五錢。若直五錢物（王舍國法。盜五錢已上。即入死罪。佛依此法。總制膽
部州內。現有佛法處。限五錢得重罪。若國不用錢。準直五錢物成罪。十誦律。謂一銅錢直十六小銅錢。此
則盜滿八十小錢成重罪。根本律。謂滿五磨灑。得重罪。磨灑。是數名。以一磨灑。有八十箇貝齒。五磨灑。共
有四百貝齒。一時離處。方名犯重。貝齒。亦名貝子。俗呼為壓驚螺。又名海巴。乃海中之小螺也。上古珍之
以為寶貨。今有處猶現作錢用。王者。是國主也。大臣者。典領國事
人。國之輔相也。捉者。執持也。殺者。謂以刀杖等。斷
其命也。縛者。謂杻械枷鎻等。驅出國者。謂擯令出
國界。此等皆是不信王臣。心量不廣。情生不忍。故
作如是治罰。若敬信王臣。但作如下訶責言詞。汝
是賊等者。謂離善。及無記心。持於惡念。故名為賊。
由愚癡無所識知。故行斯惡法也。是中犯者。若自
取。若教人取。若教人求。有盜心。起方便。有主物。作
有主想。是重物。滿五錢。舉離本處。作屬己想。初離
處即得波羅夷。若方便欲舉而不得。乃至觸著物
搖動轉側之時。麤罪。若離本處。作屬己想。復悔還
著本處亦得本罪。若見直五錢物。念言。還當盜取。
後生悔心不取。得麤罪（薩婆多論云。不與取者。或有不與取非是賊。如取有
主物。謂是無主。或是賊。非不與取。如僧中行三番餅。盜心取四。又如無主物。作有主心取。是為賊。非不與
取。一以人與故。二以無主故。或是賊。亦不與取。如盜心取有主物。或非賊非不與取。如無盜心。取無主物）。
言處者。若地處（謂地中埋藏七寶等物）。若地上處。若乘處（謂象
馬車步等乘）。若擔處（謂頭肩背抱等擔擔上有七寶諸物）。若虗空處（謂風吹他
物在空及有主諸禽鳥等）。若上處（謂樹上。墻。籬杙上衣架。牀。褥。枕。敷上）。若村處。若
阿蘭若處（謂村外有主空地上。有七寶諸餘所須物。或以方便壞他空地。或依親厚強力。或以
言辭辯說誑惑而取。初得波羅夷）。若田處（謂稻麥甘蔗等田中。有七寶等物。或以方便壞他田。
乃至誑惑而取）。若處所（謂家處所。市肆處所。若園。池庭前。舍後。及諸餘處所）。若船處。
若水處（謂他藏物著水中。或魚鱉蓮花等。有主之物）。若私度關塞不輸
稅（比丘無輸稅法。若白衣有應輸稅物。比丘以盜心為他過物。或擲過關外。或埋藏舉。或以言辯說誑
惑。或以呪術過。若五錢。若過五錢）。若取他寄信物（謂受他所寄持物去。以盜心。頭
上移著肩上。肩上移著頭上。從右肩移著左。乃至左右互相移。若抱中。若著地。善見律云。若受人寄物。物
主還取。答言。我不受汝寄。得惡作。令物主狐疑。偷蘭遮。物主言。我不得此物。波羅夷）。若取水
（謂大小瓮。及諸水器。若香水。若藥水。乃至盜他田水。或為他盜決田水。若與他有怨。決棄他田水。滿五錢。
本罪）。若楊枝（若一。若兩。乃至一束。一擔）。若園處（謂一切草木叢林華果有主物）。若
無足眾生。若二足。四足。多足。若同財業（謂盜得財物。當共）。
若共他作要（謂教彼徃盜取財物來共）。若伺候（謂自往觀候彼得物當共）。若
守護（謂從外得財來。我當守護。所得物當共）。若看道（我當看路。若有人來。當相告語
得物當共）。如上諸處。有七寶。及餘所須之物。屬主者。以
盜心取。直五錢以上。得本罪。方便欲取而不得。得
麤罪。方便求五錢以上。得減五錢麤罪。求減五錢。
得五錢。波羅夷。求減五錢得者。麤罪。不得者。惡作。
教人求五錢以上。得者。二俱本罪。不得者。二俱麤
罪。教求減五錢。得五錢。取者本罪。教者麤罪。不得
者。二俱惡作。教求五錢以上。受教者取異物。或異
處取物。取者本罪。教者麤罪。若受教者無盜心。不
犯。彼教者。準物得罪。若教人取物。無盜心。受教者。
謂教盜取。取者得罪。教者無犯。若眾多比丘。遣一
人取他物。得五錢以上。一切波羅夷。眾中有疑者。
即遮之。而彼故往取。得五錢以上。遮者麤罪。不遮
者本罪。得五錢還共分。雖各得減五錢。盡得本罪。
於彼處得直五錢物。到此處直減五錢。亦得本罪。
於彼處得減五錢物。到此處直過五錢。麤罪。先許
可他往盜取物。後悔不往。亦得惡作。欲盜他物。錯
取己物。得麤罪。他盜取物。而奪取彼盜者物。得本
罪。若以盜心倒易他分物籌者。舉籌。便得本罪。若
前後取滿五錢。亦本罪。若作損減意。破壞燒埋他
物。直五錢。得本罪。若分地。盜心移他標相。直五錢
本罪。若取鳥鼠巢穴中彼所食物。準直成罪。若金
帛。彼無用者。不犯。有主物。作有主想。盜五錢以上。
得本罪。減五錢麤罪。有主疑。取五錢以上。麤罪。減
五錢惡作。無主。作有主想。或復生疑。取五錢以上。
麤罪。減五錢惡作。不犯者。他與想。己有想。糞掃無
主想。暫取想。親厚意想等。此中具足六緣方成其
犯。一是真比丘。二有盜心。二或自作。或教他。四是
<pb n="227"/>
他物。作有主想。五數滿五錢。六離本處。作己物想。
即得本罪。若緣不具者。得偷蘭遮（五分律云。物屬他。他所護。不與
而取。是名盜心。又以諂心。曲心。瞋恚心。恐怖心。取他物。亦名盜心。律攝云。盜事略有五種。一對面強取。二
竊盜取。三調弄取。四寄付取。五與更奪取。此之五種。咸是賊收。若夫實不言。苾芻妄說。從彼妻索。隨得物。
時。犯罪輕重。盜經書。皆計直犯罪。盜舍利。有人守護。意欲供養。作大師想者。犯惡作罪若作賣求利想而
盜者。得他勝罪。若天祠中。及塔寺之處。莊嚴具。有人守護。得他勝。非人護者。得麤罪。無非人護。作諸天藥
叉護想。得惡作罪。若盜人時。至期契處。犯盜。若弟子被他偷去。已屬於彼。或未相屬。隨前次第成犯非犯。
若苾芻被他逼掠為奴。身自逃走者無犯。若網罩所繫有情。及賊偷牛繫之於柱。盜心解時。離處成重。懷
悲愍解。得惡作。獵師逐鹿入寺。隨傷不傷。不還無犯。若鹿死應還。若他田地園店等。意為僧伽非理言競。
官斷與時。彼心未捨。得麤罪。心若捨時。即得本罪。官不斷與。得麤罪。若就王斷。斷得便重罪。不待他心息
方犯。若持己物。到於稅處使他越過。得本罪。實是己財。決心迴與父母等。告掌稅者。此非我物。不與汝稅。
或乘空去。或口含。或衣裹。或避路。並得麤罪。若商人將應稅物。置苾芻衣袋中。苾芻不知。携過無犯。若為
父母。及三寶事。持過稅處。應為稅官種種說法。稱讚三寶。說父母恩。彼不取稅者。無犯。若猶索者。應與。若
三寶財。應持一分酬彼稅直。後當均分。勿令偏少。若。有施物來。知非己分。言我合得者。得麤罪。若受其物
準數成犯。若為他持物擬濟病人聞彼身亡。物還本主。若及命在。後方死者。此成亡物。若賊盜他物。為怖
故。施苾芻。不應受。若作還彼主心。受之無犯。若賊首者。持物來施。隨意應受。若初為貸借。後欲不還。決絕
之時。便得本罪。博奕偷子。迷惑取物。準數成犯。凡是賭物。皆得惡作。被賊偷物。已作捨心。即是屬他。不應
重奪。奪即準數成犯。被他盜時。不應倉卒輙為捨意。後見應取。僧祇律。謂比丘為賊所劫。若已作失想。還
奪。還取。便為賊復劫賊。若賊往聚落。持物將分。還從乞得。無罪。若以勢力恐怖令還。無罪。若告聚落主。方
便慰令還。無罪。若知令彼或殺或縛。則不應告。善見律云。比丘以偷心奪取賊物。離彼身分。若彼人徤。還
奪去。比丘雖不得物。亦波羅夷。以決定得。偷心離本處故。若檀越施僧果樹。或擬衣服。或擬湯藥。僧不得
分食。若以果樹為四事布施。比丘以盜心過分食。隨直多少結罪。若為作房舍施僧。迴食得麤罪。應還直。
若為衣施。應當作衣。若飢險時。僧羯磨和合。食用無罪。以衣施。作房舍。以房舍施。作飲食。亦如是。僧祇律
云。若比丘作寺主。塔無物。僧有物。便作是念天人所以供養僧者。皆蒙佛恩。供養僧者。便為供養僧。即持
僧物修治塔者。此寺主得波羅夷。若塔有物。僧無物。便作是念。供養僧者。佛亦在中。便持塔物供僧。寺主
用者。波羅夷。若塔無物。僧有物者。得如法貸用。但分明疏記。言某時貸用。某時得當還。若僧無物。塔有物。
亦如是。若交代時。應僧中讀疏分明付授。若不讀疏。越毗尼罪。若二比丘共財物應分。一比丘盜心獨取。
除自分。他分滿。波羅夷。若同意取。若作是念。今用後當還。無罪。十誦云。檀越請僧。食次未至。自言我應去。
波逸提。得食時。隨計直犯。破鳥巢。取鳥巢。皆惡作。以快心壞捕獵物。麤罪。愍心壞。惡作。善見律云。若寺舍
空廢無人。比丘來見樹有果。應打犍槌。下至三拍手。然後食。無罪。不爾者犯盜。若寺僧避難走去。客比丘
來見飲食及果。以盜心取食。隨結罪。若比丘盜人及衣。人走。解衣置地。比丘猶逐。不及而返。取衣離地。波
羅夷。若盜人。人走。脫衣擲去。猶逐不及。而還。見衣在地。念言。此人擲去。我當拾取。不犯。但得方便偷人麤
罪。若彼人迴頭遙語。比丘。莫取我衣。若故取者。離地本罪。若他奴。比丘語言。汝在此辛苦。何不叛去。若至
他處。可得適意。隨彼比丘語去。離兩足。得本罪。若奴叛。比丘語其道。催令使去。隨語得重罪。若安徐去。比
丘語言。寬行主當捉得。奴隨語駛走。得重罪。若比丘作是言。某方極樂。飯食豐饒。誰能逐去。奴聞。便自逐
比丘去。無犯。又云。有四人共偷。三人得罪。一人得脫。何以故。如四比丘。一是師。三是弟子。欲偷六錢。師語
弟子言。汝人各偷一錢。我偷三。第一弟子言。師偷二。我偷一。汝二人各偷一錢。餘二人展轉相教。亦如是。彼
師自偷三錢得偷蘭遮。教三弟子偷。亦偷蘭遮。何以故。自偷異。教人偷異。是故二偷蘭遮。三人云何得重
罪。為教他偷五錢故。
○斷人命戒第三
若比丘。故自手斷人命。持刀與人。歎譽死。快勸死。咄
男子。用此惡活為。寧死不生。作如是心思惟。種種方
便。歎譽死快歡死。是比丘波羅夷不共住。
釋曰。佛遊廣嚴城。住獼猴江邊講堂中。與諸比丘
說不淨觀。諸比丘即便修習不淨觀。從定覺已。厭
患身命。愁憂不樂。便求刀欲自殺。歎死。讚死。勸死。
時有比丘字勿力伽難提（此云鹿喜。餘律皆云鹿杖外道）。手執利
刀。入婆裘園中。有一比丘厭患身命。語言。可斷我
命。我以衣鉢與汝。彼即受雇。便斷其命。如是乃至
殺六十人。阿難白佛。佛乃集僧。為說阿那般那三
昧寂然快樂。諸不善法生。即能滅之。永使不生。說
已。遂與諸比丘結戒。故自手斷人命者。故。謂專心。
非錯悞也。自手。謂親手而作也。斷。謂令彼命根不
得相續。四大分散也。人。正謂人趣。顯非餘道。云何
為命。彼一切眾生。以識為本。是識六種。從眼耳鼻
舌身意生。以能生識。故名為根。從此六根。生六種
識。名之為壽。所以者何。是六根六識。得相續生故。
是相續斷。名之為死。是故說此。名之曰命。此有二
種。一彼從初入母胎。但有身命意三根。二至四十
九日後。六根圓具。此之二者。皆名人命。若殺此二。
盡名斷命。持刀與人者。此是教殺。謂持刀杖等授
與他人。令斷彼命。或知彼人患厭身命。即持刀等
與他。歎勸令其自害。歎譽死者。謂於彼樂死者。則
<pb n="228"/>
讚歎稱譽其之美德。言。汝已作眾善行。已作功德。
已作救護。汝生便受眾苦。若死當生天上。種種方
便歎譽令死也。快勸死者。謂於其樂死者。則獎勸
彼言。汝所作惡。無仁慈。懷毒意。不作眾善行。不作
救護。汝生便受罪多。不如死快。如此於善惡二種
人前。而行讚勸。令其自殺。或口說。或身口現相。或
遣人說。或遣人持書往彼令其死也。咄。男子者。此
是呼召之言。用此惡活為。寧死不生者。謂汝何用
此不善罪惡生活為。生。則罪惡日增。寧可就死。不
生。則福由多。彼以先勸歎不從。故出此訶毀之言。
令其取死也。作如是心思惟者。謂若訶毀不從。復
以如是殺心思求別法也。種種方便等者。謂以種
種善巧勸歎。令其必死也。此中方便。總有三種。一
身。二身語。三語。若以自手。及瓦石刀杖等行殺。是
名身。持刀與人。教令行殺。或持刀與彼。歎勸令其
自殺。是名身語。訶毀勸譽使死。是名為語。是中犯
相云何。若以如上三種。令死者。盡得波羅夷。不死
者。得麤罪。若更以餘方便。或作坑陷令墮下。或作
發機使墮。或與非藥。或墮他胎。若母死兒活。得麤
罪。非本心故。若眾多比丘。遣一人斷他命。中有疑
者。即遮之。而彼故往斷他命。其遮者麤罪。餘不遮
者。盡波羅夷。若比丘方便欲自殺。得麤罪。若天龍
神鬼。及畜生有解人語能變形者。殺得麤罪。不死
惡作。實人。人想殺。波羅夷。實人生疑。及作非人想。
皆偷蘭遮。非人。人想。及疑。皆偷蘭遮。不犯者。悞殺。
一切無有害心。此中具足五緣。方成其犯。一是比
丘。二是人境（謂男。女。黃門。及從初入母胎後）。三是故殺。四是人想。
五令命斷。緣有闕者。不得本罪（僧祇律云。比丘為殺人故捉刀。得越
毗尼罪。若觸彼身。得偷蘭遮。若死。波羅夷。十誦律云。有三種斷人命。一者用內色。謂比丘用手打他。若足。
若頭。若餘身分。二者用非內色。謂以木瓦石刀箭等。遙擲彼人。三者用內非內色。謂以手捉木瓦石刀箭
等打他。復有不用如是三色者。令毒藥。作坑。作弶。作＆CB18335;。作機撥。呪起屍鬼等。若比丘為人作坑桁弶＆CB18335;撥
等。是人因是死者。得波羅夷。若不即死。後因是死。亦波羅夷。後不因此死。偷蘭遮。若非人及畜生因是死
者。皆得偷蘭遮。若為非人作坑等。非人死者麤罪。人死。畜死。皆惡作。若為畜生作坑等。畜死者。波逸提。人
及非人死者。皆惡作。若不定。為一事作。諸有來者。皆令死。人死。波羅夷。非人死麤罪。畜生死波逸提。都無
死者。偷蘭遮。突吉羅。若自斷陰麤罪。自斷指惡作。律攝云。苾芻自打生支。佛言。理應打此。翻更打餘。是無
智者。得惡作罪。摩得勒伽論云。若人懷畜生胎。墮。不犯重。若畜懷人胎。墮。犯重。欲殺凡人。而殺羅漢。欲殺
羅漢。而殺凡人。欲殺父。而誤殺母。或反此。皆得偷蘭遮。不得逆罪。若先作殺母方便已。而自死。母先死。重
逆。自先死。後母死。偷蘭遮。父。羅漢。亦如是。薩婆多論云。若以比丘語故。征統異國。兼得財寶。皆得殺盜二
波羅夷。
○大妄語戒第四
若比丘。實無所知。自稱言。我得上人法。我已入聖智
勝法。我如是。我見是。彼於異時。若問。若不問。欲自清
淨故。作是說。我實不知不見。言知言見。虗誑妄語。除
增上慢。是比丘波羅夷不共住。
釋曰。爾時世尊遊於廣嚴城。住獼猴江邊高閣講
堂。時世穀貴。乞食難得。婆裘河邊寺中諸比丘向
諸居士自說我得上人法。并讚彼某甲比丘亦得
上人法。諸居士信其言。即以飲食供養。不為飲食
所苦。安居竟。往見世尊。佛慰問已。具以上事白佛。
佛言。汝等愚人。有實尚不應向人說。況復無實。以
無數方便訶責已。與諸比丘結戒。時有一增上慢
比丘。語人言。我得道。彼於異時。精進不懈。勤求方
便。證最上勝法。疑犯妄語。以此白佛。佛言。除增上
慢者。不犯（彼比丘。在阿蘭若修習。暫成就止觀。降伏煩惱。後遊人間。不攝諸根。煩惱便起。
大生慚愧。精進方便。得阿羅漢）。實無所知者。謂於上人法。無所證
悟。自稱者。自稱說己之所得也。上人法者。是賢聖
所修。所證之法。此法對一切凡夫五陰。六入。十八
界。乃至五欲。十結。諸有漏法。是最上故。所謂念慧。
正勤。根。力。覺。道。諸禪。解脫。三昧。正受也。又能除彼
漏法。亦名之為上人法。我已入聖智勝法者。我已
入。謂自己證入也。聖。是佛及聲聞也。智。謂苦集滅
道四聖諦智。及餘諸智。此智是最上殊勝之法。能
證得三乘聖果也。我知是者。謂知彼苦集滅道四
<pb n="229"/>
聖諦。我見是者。謂見彼四聖諦理。及得清淨天眼。
觀諸眾生。生此死彼。隨善惡之業報。或見天龍鬼
神來至我所。又知屬意根。得意根清淨。證入聖智。
見。屬眼根。得眼根清淨。明見諸法。而無遺謬也。彼
於異時者。彼。指妄證人。異時。謂妄說之後別時也。
若問者。謂被他檢問。汝以何法得。從誰得。於何處
得。得時云何。如是問時方說。若不問者。謂自生悔
心。他不問。而自發露也。欲自清淨故者。謂希求戒
淨。乃告他言。我實不知不見四聖諦等法。但言知
言見。是虗誑妄語耳。虗者。謂自所說無實。誑者。本
為誑惑於他。妄語者。因以妄心方自稱說。何以此
戒。有若問不問求清淨等語。豈待他發露。方成其
犯耶。此以彼先自對境陳說。而得其罪。故後還欲
於境而求清淨。雖作如是發露之言。然初向他說
時。其罪已成。不由此發露。而得無犯也。除增上慢
者。謂除增上慢人。無有誑心。不入妄語罪中。以其
修道煩惱暫住。自心謂實已得已證聖果。故於出
世增上法中。起心生慢。然此上慢。非破戒懈怠人
得。唯持淨戒修禪定者。不善分別名色。彼初入毗
婆舍那。心絕猛勇。或得舍摩他。以善持力故。煩惱
不起。自謂已得聖果。是故生增上慢。若自知實無
所證。而故作虗誑。是為妄語也。是中犯者。若比丘
如是虗而不實。口向人說。或遣手印。或遣使語。或
遣書往。或作知相。前人知者。波羅夷。不知者。麤罪。
若自在靜處。作不靜想。若不靜處。作靜想。自說我
得上人法麤罪。若向天龍神鬼。及能變形畜生說。
彼知者麤罪。不知者惡作。若實得道。向不同意比
丘說。得惡作。若為人說法相。言我得者。本罪。人作
人想。向說者。本罪。人疑。人作非人想。及非人。人想。
或疑。盡偷蘭遮。不犯者。向人說法。不自言我得。若
戲笑說。屏處獨說。夢中說。錯說等。是中具足五緣。
方成其犯。一是得處所比丘。二是人境。三有故妄
心。四身口現相。五前人領解。具此五緣。得波羅夷。
緣有闕者。隨結應知（律攝云。苾芻意顯勝法在己。面云有苾芻得如是等勝妙
之事。然不自言是我者。得麤罪。五分律云。為利養故。種種讚歎他戒。定。慧。解脫。解脫知見成就。而密以自
美。偷蘭遮。為利養故。坐起行立。言語安詳。以此現得道相。欲令人知。偷蘭遮。十誦律云。有人問比丘言。汝
是阿羅漢不。若默然者。偷蘭應。應言。我非阿羅漢。勒伽論云。若問得果不。答言得。而示以手中果。偷蘭遮。
若言我不墮三途。偷蘭遮。薩婆多論云。乃至言持戒清淨。婬欲不起。不實者。偷蘭遮。若不誦經。自言誦經。
非論師。言論師。非律師。言律師。非坐禪。言坐禪。大而言之。無所誦習。而言我有所誦習。悉偷蘭遮。僧祇律
云。寧噉炭。吞食糞土。利刀破腹。不以虗妄稱過人法。而得供養。如律本說。佛告諸比丘。世有二賊。一者
實非淨行。自稱淨行。二者為口腹故。不真實。非己有。在大眾中。故作妄語。自稱得上人法。是中為口腹者。
最上大賊。以盜受人飲食故。
△後結問
諸大德。我已說四波羅夷法。若比丘犯一一法。不得
與諸比丘共住。如前。後犯亦如是。是比丘得波羅夷
罪。不應共住。今問諸大德。是中清淨不（三說）。諸大德是
中清淨。默然故。是事如是持。
釋曰。犯一一法者。謂於四波羅夷法中。隨犯其一。
即非比丘。不得與清眾同居。如前。後犯亦如是者。
如前未受大戒時。是俗人。無比丘分。後犯戒時。亦
如前俗人無異。是比丘得波羅夷罪不應共住者。
既犯其法。便招其罪。罪名捐棄。謂捐棄佛法海外
故不應共住也。若斯四法清淨。堪聞後戒。故須致
問。餘義如前釋。向下諸篇。例此應知。更不重出。此
中波羅夷罪。犯名雖同。果報有異。所以者何。如婬
處非一。畜生。及人。人中。有出家。不出家。不出家有
二種。有持戒。不持戒。出家中有五種。亦有持戒。不
持戒。乃至聖人。有如是差別。如盜戒中。所盜處非
一。有出家。在家。在家人中。盜取他物。亦有差別。出
家人中盜亦有差別。三寶中亦有差別。如殺戒中。
人有在家。出家。及持戒。不持戒。乃至聖人。如是差
別。如妄戒中。向在家人說得上人法重。向出家人
說輕。是故得罪名雖同。果報不同也。薩婆多論云。
<pb n="230"/>
凡犯罪有三種。一犯業道罪。二犯惡。行罪。三犯戒
罪。須提那於三罪中。得犯惡行罪。婬是惡法故。無
業道罪。自己妻故。無犯戒罪。佛未結戒故。林中比
丘得二罪。得惡行罪。婬是惡法故。得業道罪。雌獼
猴屬雄獼猴故。不得犯戒罪。佛未結戒故。餘戒例
此可知。又盜他物時。物離本處有二種。一舉離本
處。二舉離本處。還著本處。即持去者。得二種罪。一
得業道罪。以盜他物故。二得犯戒罪。以佛結戒故。
還著本處者。得一罪。先離本處。還著本處。不損他
物故。無業道罪。唯得犯戒罪。準義應知。俱有惡行
罪。盜是惡法故也。律攝云。何故初三他勝。先婬後
殺。逆次而說。不同餘處。殺盜婬妄。而為次第。此依
犯緣前後而說。又依由前引生後故。而為次第。由
不淨行。便行偷盜。既行盜已。遂殺怨家。殺已。問時。
便作妄語。又復煩惱最強盛者。在前而制。此四他
勝。其相云何。謂無厭離。不忍。不證。然無厭離最強
盛者。立為初二。一於婬欲。二於資財。不忍故行殺。
不證故妄語。如上所釋。當取後說為義。謂以地繫
煩惱偏重。故首制之。比丘遽出三界。婬欲是生死
根原。有漏濁因。故楞嚴經亦為首誨。佛告阿難。若
諸世界六道眾生。其心不婬。則不隨其生死相續。
汝修三昧。本出塵勞。婬心不除。塵不可出。縱有多
智禪定現前。如不斷婬。必落魔道。汝教世人修三
摩地。先斷心婬。是名如來先佛世尊。第一決定清
淨明誨。若不斷婬。修禪定者。如蒸砂石。欲其成飯。
經百千劫。秪名熱砂。何以故。此非飯本。砂石成故。
汝以婬身求佛妙果。縱得妙悟。皆是婬根。根本成
婬。輪轉三塗。必不能出。如來涅槃。何路修證。必使
婬機。身心俱斷。斷性亦無。於佛菩提。斯可希冀。如
經所明。自當觀察。善惟修習。無致後失。
○二僧殘法（開三）　初總標　中別列　後結問。
△初總標
諸大德。是十三僧伽婆尸沙法。半月半月說。戒經中
來。
釋曰。僧伽。是眾。婆尸沙。是殘。謂前四波羅夷法。是
無餘義。若犯其一。無有餘殘可治。此十三法。體是
有餘。若犯者。尚有餘殘可治。要依僧伽而行其法。
及依僧伽而出其罪。非依一二三比丘而行其法。
及非依不滿二十人僧。而得出罪也。毗尼母經云。
如人為他所殺。尚有咽喉。名之為殘。如二人共入
陣間。一為他所害命絕。二為他所害命根少在不
斷。若得好醫良藥。可得除瘥。若無者。不可瘥也。犯
僧殘者。亦復如是。有少可懺悔之理。若得清淨大
眾。為如法說懺悔除罪之法。此罪可除。若無清淨
大眾。不可除滅。是名僧殘。
△中別列
○故失精戒第一
若比丘。故弄陰失精。除夢中。僧伽婆尸沙。
釋曰。時佛遊舍衛城。迦留陀夷。欲意熾盛。隨念憶
想。弄失不淨。諸比丘。以此白佛。佛言。云何於我清
淨法中出家。作穢污行。汝愚人。舒手受人信施。復
以此手弄陰出精。以無數方便呵責已。與諸比丘
結戒。時有一比丘。亂意睡眠。於夢中失精。疑犯僧
殘。以此白佛。佛言。不犯。然亂意眠有五過失。一者
惡夢。二者諸天不護。三者心不入法。四者不惡惟
明相。五者於夢中失精。善意眠有五功德。反上是
也。故弄陰失精者。故。謂故心而作。以妄想邪憶念
風吹婬欲火故肉髓膏流。熱變為精。故心泄出。離
於本處也（善見律云。以腰為本處。又云。不然。舉體有精。惟除髮瓜及燥處。乃無精。若精離
本處。至道。不至道。及出。乃至飽一蠅。得僧殘）除夢中者。謂在夢中不犯。
以夢中無有實事可求故。若未離貪瞋癡人。散亂
心眠。必失不淨。若繫念心眠。無有是過。言故弄陰。
是所犯因。除夢中。乃重結開緣。僧伽婆尸沙。是結
<pb n="231"/>
罪相也（僧祇律云。夢者虗妄不實。若夢真實。於我法中修梵行者。無有解脫。以一切夢。皆不
真實。是故諸修梵行者。於我法中得盡苦際）。是中犯者。若為樂故。為自
試故。為福德故。為祭祀故。為生天故。為布施故。為
種子故。為自憍恣故。為顏色和悅故。如是一切方
便弄失者。僧殘。不失偷蘭遮。此有六種發心動身。
失不淨。並得僧殘。謂內色。外色。內外色。水風空。內
色者己身。外色者他身。內外色者。己身他身。水風
空者。若以男根逆水。或順水。或以水灑。若逆風。順
風。或口噓。若虗空中動身。亦無內色。亦無外色。自
動故得罪。如是一切憶念身動失不淨僧殘。若女
人捉比丘前。或後。比丘動身失不淨僧殘。不動身
失者惡作。若比丘教比丘弄失得麤罪。不失得惡
作。教餘人弄失。不失。一切惡作。比丘尼波逸提。下
三眾突吉羅。不犯者。邪憶念失。見美色不觸而失。
或行時自觸兩䏶。或衣。或裙。或洗浴。揩摩。或煩惱
熾盛。他觸著時泄出。一切不作出不淨意等。此戒
比丘尼得波逸提者。以女人煩惱深重。難拘難制。
又要在私屏處。多緣。多力。方能得出。不同男子。隨
事能出。故不同制。而罪亦輕也（根本律攝云。覺時為方便。夢中流泄。
或復翻此。作心受樂。或前興方便。後乃息心。或作方便其精欲動。即便攝念。皆得麤罪。若捉他生支。故出
不淨。或量度自生支。或手捉搦為樂。摩觸故令興起。並得麤罪。若為染心看自生支。得惡作罪。勒伽論云。
出莖中精。偷蘭遮。僧祇律云。若欲心起。身生。無出想。不故弄出。當自責心。若見他行婬。及禽獸交會。欲心
起失不淨者。是應責心若復為受樂故。更方便逐看。欲令出。出者僧殘。若見男女裸身。欲心起失不淨者。
應責心。若為樂故。逐往看。令出者僧殘）。
○女身相觸戒第二
若比丘。婬欲意。與女人身相觸。若捉手。若捉髮。若觸
一一身分者。僧伽婆尸沙。
釋曰。佛在舍衛國。時迦留陀夷。聞佛所制。不得墮
精。便伺婦女至房。捫摸唼口。諸比丘以此白佛。佛
呵責已。而為結戒。婬欲意者。謂情生愛染也。與女
人身相觸者。是總標句。捉手捉髮。是別釋句。觸一
一身分。是總結句。女人謂堪行欲境。身。謂從髮至
足。身相觸。謂以身就身作摩觸事。此有九事。謂捉
摩。牽。推。逆摩。順摩。舉。下。捉。捺。捉摩者。摩身前後。牽
者。牽近於前。推者。推却於後。逆摩者。從下至上。順
摩者。從上至下。舉者。捉舉於上。下者。捉令坐下。捉
者。捉持前後乳髀。捺者。擪捺前後乳髀也。捉手者。
手。謂從指至臂。捉髮者。髮。謂頭髮。若觸一一身分
者。觸。謂觸著。身分。謂餘身諸支節。肩臂⿱亠⿱⿰刀⿰了肉乳髀腨
爪齒等。是中犯者。若比丘欲心染著。觸女人。或女
人觸比丘。欲心染著。無衣物隔時。隨觸多少。一一
僧殘。隨一有衣隔。便得麤罪。二俱有隔。以衣物相
觸。得惡作。若觸天龍神鬼女。畜生女能變形者。皆
得麤罪。與二形身相觸者。麤罪。與男子身相觸。及
觸畜生不能變形者。皆惡作。若作女想。與男身相
觸。作男想。與女身相觸。皆偷蘭遮。此女作餘女想。
餘女作此女想。皆僧殘。觸死女身未壞者。僧殘。半
分壞。多分壞者。麤罪。隨女人所倚處。比丘以欲心
動之。麤罪。若女人作禮捉足。覺觸樂動身僧殘。不
動身惡作。打女人突吉羅。若欲心觸衣鉢坐具等。
乃至自觸身。一切惡作。人女。人女想。僧殘。人女疑。
及作非人女想。非人女作人女想。或復生疑。盡得
麤罪。比丘尼波羅夷。下三眾惡作。不犯者。若有所
取與相觸著。若脚跌倒地。墮女人上。若女人為水
所漂。或墮火中。坑中。慈念接出。或繩縊。食毒。自刎。
為救濟故。一切無心受觸樂。不犯。時佛在人間遊
行。見大聚火熾然。告諸比丘曰。若使有人捉彼火
捫摸嗚之。即燒其皮肉筋骨消盡。若復有人。捉四
姓之女。捫摸嗚之。此二事。何者為善。諸比丘言。捉
彼等女嗚之。世事為善。若捉火即燒爛皮骨消盡。
得大苦痛。不可堪耐。佛言。寧捉火嗚。乃至筋骨消
盡為善。何以故。不以此因緣。墮三惡道。若非沙門。
自言沙門。乃至覆處作罪。內空腐爛。外現完淨。不
<pb n="232"/>
消信施。墮三惡道。長夜受苦。是故當持淨戒。受人
信施。一切所須。能令施主得大果報。所為出家。作
沙門。亦得成就（僧祇律云。若女人落水。求救者。比丘作地想捉出。不犯。若授竹木繩
牽出。不犯。若女人急捉比丘者。比丘正念住。若心有異。合麤厚衣捉者。偷蘭遮。若輭薄衣被合捉者。僧殘
十誦律云。女人為水漂應救。雖婬心起。但捉一處莫放。到岸不應故觸。若更觸得罪。若繡畵木彫女故觸。
突吉羅。善見律云。若女人打比丘。比丘以欲心喜受。突吉羅。律攝云。若母來抱。若女坐懷中。若於迮路。口
觸。女唇。皆無犯。五種傍生。可憑渡河。象。馬。特牛。水牛。犛牛。若㹀牛傍生。不應憑渡）。
○麤惡語戒第三
若比丘。婬欲意。與女人麤惡婬欲語。隨所說麤惡婬
欲語。僧伽婆尸沙。
釋曰。緣起同前。婬欲意。如上釋。女人。謂解善惡言
語者。麤惡者。謂鄙穢不淨。非梵行法。雖一切罪。皆
名為惡。但此為麤重罪之因緣。現是鄙穢不淨之
因。當來定招不如意之惡果。故特標云麤惡。婬欲
語者。謂稱說彼大小便道好醜。與婬欲相應不軌
之言也與女人麤惡婬欲語。是總標句。隨所說麤
惡婬欲語。是別相句。是中犯者。有八事。皆得僧殘。
謂自求。教他求。問答解說教罵也。自求者。比丘欲
意對女人言。與我二道。作如是如是事。或作餘語
與婬欲相應之言。教他求者。比丘語言。天神祐我。
共汝作如是如是事。問者。謂問彼二道與夫主及
外人私通事。答者。謂答彼二道與夫主私通事。解
者。說者。亦如上。教者。謂教彼治二道。令夫主外人
敬愛。罵者。謂毀辱彼二道也。如上說而了了者。一
一僧殘。不了了者麤罪。若與指印。書。遣使。作相。令
彼女人知者。僧殘。不知者麤罪。除二道。說餘處好
惡麤罪。向天龍鬼神女。及黃門二形說。彼知者麤
罪。不知者惡作。向不能變形畜女。及男子說者惡
作。若比丘欲意。向說麤惡語。麤惡語想。僧殘。麤惡
語疑。及非麤惡。麤惡想。或復生疑。皆偷蘭遮。人女。
人女想僧殘。人女疑。或作非人女想。及非人女。作
人女想。或復生疑。或女作男想。男作女想。盡偷蘭
遮。此女作餘女想。餘女作此女想。皆僧殘。若性好
作麤惡語。非欲心。突吉羅。比丘尼偷蘭遮。下三眾
突吉羅。不犯者。為女人說不淨觀。若說毗尼時。言
次及此。若夢中語。欲說此。錯說彼等（根本部云。若女人說鄙惡
語。苾芻以言領受。情歡其事。雖不自說。亦得僧殘。若於方國。雖說鄙惡言。然非所諱者。皆非是犯）。
○歎身索供戒第四
若比丘。婬欲意。於女人前自歎身言。大妹。我修梵行。
持戒精進。修集善法。可持是婬欲法供養我。如是供
養第一最。僧伽婆尸沙。
釋曰。緣處同前。婬欲意如上釋。於女人前者。謂在
能解善惡言義女人前也。自歎身者。此有三種自
歎。一謂自稱譽己身端正好顏色。二謂自稱譽種
族。我是剎帝利。長者。居士。婆羅門種。三謂自稱譽
所修善法也。大妹者。是稱喚彼詞。我修梵行者。述
自能修習清淨之行。以此行是趣涅槃道。故云梵
行。持戒精進者。謂自戒圓滿。不缺。不穿漏。無染污
也。修集善法者。謂勤修集諸勝妙法。所謂十二頭
陀功德。及能讀誦。多聞。說法。持律。坐禪等。由修淨
行。故戒圓滿。由戒圓滿。故成就諸勝妙功德也。已
上顯自述功德。向下明索供養。可持是婬欲法供
養我者。此明正索非法供養。揀非餘事也。如是供
養第一最者。謂如是婬欲供養。於諸供養中。是為
第一最勝也。是中犯者。若在女前。一自歎譽身。一
僧殘。隨歎身多少了了者。一一僧殘。說而不了了
者麤罪。若作手印。書信。遣使。現相。令彼知者。皆得
僧殘。不知者麤罪。除二道。更索餘處供養。偷蘭遮。
向天龍鬼神女。畜女能變形者。說而了了麤罪。不
了了惡作。向男子畜生歎。突吉羅。人女。非人女想。
疑。及餘四眾得罪輕重。俱如前戒說。不犯者。語言。
此比丘賢善。汝應以身口意業慈供養。若為說毗
尼時。言說相似。乃至錯說等（剎帝利。如九十事中入王宮戒釋）。
<pb n="233"/>
○媒嫁戒第五
若比丘。往來彼此媒嫁。持男意語女。持女意語男。若
為成婦事。若為私通事。乃至須臾頃。僧伽婆尸沙。
釋曰。佛在王舍城靈鷲山中。時迦羅比丘。善知俗
法。為他媒嫁。彼諸男女婚娶得適意者。便歡喜供
養讚歎。不得適意者。便怨罵之。諸比丘以此白佛。
佛種種訶責已。結戒。往來彼此媒嫁者。謂比丘為
男女使。往來作婚娶也。持男意語女。持女意語男
者。謂將彼此男女之意。互相告知也。若為成婦及
私通事者。成婦。是終身為妻也。私通。是暫時私與
他交會也。乃至須臾頃者。顯非長時也。一日一夜。
共有三十須臾。乃至令一須臾間合會亦得本罪。
其往來彼此媒嫁。是使也。持男女意相語。是主也。
為成婦及私通。是事也。乃至須臾頃。是時也。是中
犯相云何。彼男女遣比丘為使。語言。汝為我取婦。
若與我私通。若言須臾間。若一念頃。比丘自受其
語。自往語。自受語還報。僧殘。如是應知。比丘受語。
往問。還報。於此三中。或自為初二。後一遣使。或自
為初一。後二遣使。或自為初後。遣他作中。皆得僧
殘。此有四事。並成媒嫁。一語。二書。三指印。四現相。
用此四事於彼受往還三中。或單以一事而為三。
或用二三事而為間雜。若自往還。若遣使往還。令
彼知者。僧殘。不知麤罪。於其三中作二。得偷蘭遮。
作一得突吉羅。隨媒嫁多小說而了了。一一僧殘。
不了了麤罪若媒嫁天龍神鬼女。畜女得變形者。
及兩門。二根。盡麤罪。媒嫁男子。畜生。皆惡作。人女。
人女想。僧殘。人女疑。及作非人女想。非人女。非人
女想。及疑。皆偷蘭遮。若持他書往。不檢看。若為白
衣作餘使。盡惡作。比丘尼同犯。下三眾惡作。不犯
者。為和合別離。夫婦共諍。和合令懺悔。為父母病。
及繫閉在獄。為信心優婆塞病。及在獄。為三寶。為
塔。為病比丘等。看書持往。不犯。此上五戒。並屬欲
事。初戒雖無女境。而得受樂。次二戒。由身。由語。而
受欲樂。第四戒。以善方便。而求欲樂。此第五戒。為
他欲樂。而於中取活也（善見律云。若父母鬬諍。父遣母還本家。後生悔心。語
比丘言。我年老旦夕無人侍養。可語汝母還看我。比丘受。此使。語母還報父。僧殘。僧祇律云。若男子有眾
多婦。有念者。有不念者。比丘語言。當等看視。務令均平。答言。當如師教。得偷蘭遮。若夫婦諍。比丘勸論和
合。偷蘭遮。若彼夫婦不和。或於佛事僧事有缺。為福事故。勸令和合。無罪。若勸婦早還夫舍。偷蘭遮。有二
比丘。一有子。一有女。即自為婚配。二俱僧殘。有人多畜馬。而無好種生者。倩比丘語某家有好生馬。為我
求之。比丘為求。得偷蘭遮。戒因緣經云。解放畜生。合其牝牡。僧殘。律攝云。若告言。何不索婦。得惡作罪。若
復告言。彼家有女。何不求之。意為媒合。得麤罪。若言。此男何不為入舍。若言。此女何不事姑。若言此男何
不別室。但是片言與媒事相應。所有言說。皆惡作罪。弟子語師。我欲為他作媒事。師默言許者。得麤罪。何
因此四戒如是次第。凡諸男子。未知女意。先且執手。欲試其情。若聽許時。次當捉臂。乃至咽腹。漸次觸餘。
若不許時。便說鄙語。以誘其情。此對不信女人為斯二事。若信敬女。知其樂福。作眾善語。而勸論之。此三
據其自身染欲。次一為他。因求衣食。作媒嫁事。和合男女也）。

<other>四分戒本如釋卷第二</other>

音釋
杙音亦。橜也。關塞塞音賽。隔也。邊界也。
桁弶上音杭。械夾足及頸皆曰桁。下音強去聲。
設詈於道也。
二形即二根人。謂一身具有男女二根。

<sarticle>四分戒本如釋卷第三</sarticle>

明　廣州沙門釋　弘贊在犙　繹
○私屋過量戒第六
若比丘。自求作屋。無主。自為己。當應量作。是中量者。
長佛十二磔手。內廣七磔手。當將餘比丘指授處所。
彼比丘當指授處所。無難處。無妨處。若比丘有難處。
妨處。自求作屋。無主自為己。不將餘比丘指授處所。
若過量作者。僧伽婆尸沙。
<pb n="234"/>
釋曰。佛在王舍城靈鷲山中。聽諸比丘作私房舍。
時有曠野國比丘。聞佛聽許。即私作大房。功力繁
多。常行求索。居士厭避。復有一比丘。欲起房舍。自
斫樹。樹神失依。往白世尊。時大迦葉至曠野城。諸
居士遙見各自逃避。迦葉問知其故。具以白佛。佛
訶責彼比丘已。而為結戒。自求作屋者。自求。謂自
乞材木。及工匠等。作屋。或自作。或使人作也。無主
者。謂無施主。自行求乞也。自為己者。自為己身。非
為眾僧也。當應量作者。謂如佛制量而作。離大煩
勞之過。無小逼狹之患也。是中量者。正指十二七
手之量也。長佛十二磔手者。長。謂屋之深直量。佛
一磔手。當常人三磔手（磔音窄。張也。謂張開指也）。內廣七磔手
者。是屋內之寬橫量也。當將比丘指授處所等者。
比丘。謂僧。或別差人。指。是指示。授。是授與。其作房
比丘。應先自觀看無難無妨處已。到本住處。從僧
乞觀指授處所。應如是乞。白言。大德僧聽。我某甲
比丘。自求作屋。無主自為己。今從僧乞知無難無
妨處。三說已。僧當觀察此比丘。為可信不。若可信。
即當聽作。若不可信。眾僧應到彼處看。若僧不去。
應差遣僧中可信一二三比丘。到彼處觀看。若有
難。有妨。不應與處分。既無難無妨。僧應與處分。作
白二羯磨。大德僧聽。某甲比丘。自乞作屋。無主自
為己。今從眾僧乞處分。無難。無妨處。若僧時到。僧
忍聽。當與某甲比丘處分。無難無妨處。白如是。大
德僧聽。此某甲比丘。自求作屋。無主自為己。從僧
乞處分。無難無妨處。僧今與某甲比丘處分。無難
無妨處。誰諸長老。忍僧與某甲比丘處分。無難無
妨處者。默然。誰不忍者說。僧已忍與某甲比丘處
分無難無妨處竟。僧忍默然故。是事如是持。難處
者。謂有諸惡獸。下至蟻子。彼比丘。若不為此諸蟲
獸所惱。應使人修治平地。若地為他所認。當共斷
當。無使他有語。妨處者。謂屋外四邊。不通草車迴
轉往來（僧祇律云。四邊各不容十二桄梯。其桄間各一拳肘。律攝云。近屋邊一尋之內。有井
及道。若近懸崖。十誦云。四邊一尋地內有塔地。若官地。居士外道地。比丘尼地。若大石。流泉。大樹。深坑。是
名妨處）。若比丘自求作屋。乃至無妨處。是制令順教
免過。若比丘有難處。乃至過量作者。是違教得罪
也。是中犯者。二重。二輕。若不被僧處分。及過量作。
得二僧殘。有難。有妨處。得二惡作。使他作亦爾。於
彼四中隨所闕事。得罪多少輕重應知。若作而不
成。得二麤罪。二惡作。若為他作屋成。二麤罪。二惡
作。不成四惡作。若僧不處分。作不處分想僧殘。生
疑等。皆麤罪。過量亦爾。若有難有難想。及疑等。盡
惡作。有妨亦如是。比丘尼偷蘭遮。下三眾突吉羅。
不犯者。為僧。為佛。講堂。草菴。葉菴。容身小屋（十誦律云。
若得先成舍。無犯。善見律云。若長中減一磔手。廣中益一磔手。若滅廣益長。亦不得。何況長廣俱過量。未
竟。乃至一摶泥。亦犯。若房長六廣四。無主亦犯。何以故。非房故。若二三人共作屋。一比丘。一沙彌。悉不犯。
何以故。人無一屋分故。若段段分。人得一屋分。僧殘）。
○作大房不處分戒第七
若比丘。欲作大房。有主為己作。當將餘比丘指授處
所。彼比丘應指受處所。無難處。無妨處。若比丘有難
處。妨處。作大房。有主為己作。不將餘比丘往看。指授
處所。僧伽婆尸沙。
釋曰。佛在拘睒彌國。美音長者園中。時優填王。與
尊者闡陀為親友。隨意任作房舍。近城有尼拘律
神樹。人馬往來。多止息其下。闡陀伐之而作大屋。
居士譏嫌。諸比丘聞。以此白佛。佛為結戒。大房者。
大有二種。一者施大。多用財物。二者形大。量過於
限。有主者。謂有人與作施主也。餘如前戒釋。此中
別者。謂有主。故聽過量作。其乞指授文。及僧與彼
指授羯磨文。俱如前戒。唯改大房為異。其所犯者。
一僧殘。二惡作。餘悉同上。緣有闕者。得罪輕重應
知。更不繁出。因明諸界結解法。佛言。隨所住處。若
村。若邑。境界處。聽結界（按隨機羯磨本。明界總有二種。一作法。二自然。作法
<pb n="235"/>
界。如律本。則有三種。謂大界。戒場。小界。若自然界。則分四別謂聚落。蘭若。道行。水界。初言聚落。則有二種。
若不可分別者。準僧祇七樹之量。通計六間。六十三步。共無異眾。得作羯磨。若可分別者。準十誦。盡聚落
集之。二言蘭若界。亦有二種。無難者。如根本律云。無村阿蘭若空田之處。周圍各齊一俱盧舍。諸有苾芻
共集一處。作諸羯磨。難事者。如善見律云。極小方圓七槃陀羅。此內共作羯磨。三明道行界。十誦云。縱廣
六百步。四明水界。五分云。船上眾中有力人。以水若砂。四面擲所及處。此之六相。皆謂身面所向。方隅齊
限之內。集僧。無異眾。方可應法也。大界者。五分云。極遠三由旬。根本云。齊兩踰膳那半。應可結之。若過非
界）。應如是結。當敷座。打揵椎。盡共集一處。不聽受
欲（以未結界。無界攝故。又若受欲則不知相故。有失衣破夏故）。是中舊住比丘。
應唱大界四方相。若東方有山。稱山。有塹。稱塹。若
村。若城。若疆畔。若園。若林。若池。若樹。若石。垣墻。若
神祀舍。如東方相。餘方亦爾。但結界處。不得兩界
相接。應留中間。不得隔駃流水。除常有橋船。唱相
之法。應起禮僧已。白言。
大德僧聽。我舊住比丘某甲（若非舊住。識界相者亦得。應除舊住二字）。
為僧唱四方大界相。從東南角某處標。至西南角
某處標。從此至西北角某處標。從此至東北角某
處標。從此還至東南角某處標。此是大界外相一
周訖（須分明三唱。必有屈曲。隨事稱之。若不知齊分制限。結既不成。羯磨虗設。受戒等法俱是
空作。唱已。眾中應差堪能羯磨者。問答已。應如是言。
大德僧聽。此住處比丘。唱四方大界相。若僧時到。
僧忍聽。僧今於此四方相內結大界。同一住處。同
一說戒。白如是。大德僧聽。此住處比丘唱四方
大界相。僧今於此四方相內結大界。同一住處。同
一說戒。誰諸長老。忍僧今於此四方相內結大界。
同一住處。同一說戒者。默然。誰不忍者說。僧已忍
於此四方相內。同一住處。同一說戒。結大界竟。僧
忍默然故。是事如是持（律攝云。河㵎有橋者。得通結界。橋梁壞者。若欲修治。
得經七夜。至第八夜。界法便失。若本無心重修理者。隨壞即失。凡客苾芻。至他住處。應可住經七八日已。
無人來者。應共結界。此謂故廢空處。無比丘住者。
時諸比丘。意欲廣作者。狹作者。佛言。欲改作者。先
解前界。然後廣狹作從意。當白二羯磨。如是解。
大德僧聽。今此住處比丘。同一住處。同一說戒。若
僧時到。僧忍聽。解界。白如是。大德僧聽。此住處
比丘。同一住處。同一說戒。今解界。誰諸長老。忍僧
同一住處。同一說戒。解界者。默然。誰不忍者說。僧
已忍同一住處。同一說戒。解界竟。僧忍默然故。是
事如是持（若解有戒場大界。文亦同此。更無有別。時有二住處。別說戒。別利養。欲得共說
戒。同利養。佛聽各自解界已。盡集一處。唱四方相結之。結文略同。惟言僧於此彼二處結大界。同說戒利
養。異耳。復有二住處。別說戒。別利養。欲同說戒。別利養。佛聽各解通結。文略同前可知。又有二住處。欲別
說戒。同利養。為守護住處故。佛聽解已。結之。
時諸比丘。有須四人眾羯磨事起。五比丘眾。十比
丘眾。二十比丘眾。羯磨事起。是中大眾集會疲極。
佛言。聽結戒場。當如是結。稱四方界相。若安杙。若
石。若標畔。作齊限（原此戒場。本為有其要事。僧多難集。或數有事起。僧集疲極。故
聽別結此場。若眾能總集者。自可在大界內。秉作諸法。其場大小。律無定制。按義淨三藏註。謂西國在處
皆有其量。纔可丈餘。平地磚圍。可高二尺。墻內壘基。高五寸許。擬以僧坐。更無階級等事。中安小塔。高與
人齊。傍開小門。得容出入。善見律云。戒場極小。容二十一人。此擬其極得與他出僧殘罪故。自餘一切羯
磨亦皆成辦。若欲結者。可在大界內一邊。無妨難處安之。毗尼母經云。必以大界圍繞。根本。五分。並令在
大界前結。解時在大界後。應先安三重標相。內裹一重。是戒場外相。中間一重。是大界內相。此與戒場相
不得相涉及。並應留中間。最外一重。是大界外相。立三相已。盡自然界內僧。集在戒場標內。先令一比丘
唱戒場外相。應如是言。
大德僧聽。我此住處比丘某甲。為僧稱四方小界
相。從此住處東南角某標。至西南角某標。從此北
迴至西北角某標。從此東迴至東北角某標。從此
南迴還至東南角某標。此是戒場外相一周訖（三說
已。若有曲斜。隨事稱之。其羯磨者。如上應知已。作是言。
大德僧聽。此住處比丘稱四方小界相。若僧時到。
僧忍聽。僧今於此四方小界相內結作戒場。白如
是。大德僧聽。此住處比丘稱四方小界相。僧今
於此四方小界相內結戒場。誰諸長老。忍僧今於
此四方相內結戒場者默然。誰不忍者說。僧已忍。
於此四方相內結戒場竟。僧忍默然故。是事如是
持（結已。牓示顯處。令後來者知諸界分齊。次唱大界內外相。
<pb n="236"/>
大德僧聽。我比丘某甲為僧唱四方大界內外相
（先唱內相。從戒塲外相東南角標。外二尺許某標。此據當時有者言之。不必誦文）。此是大
界內相東南角某標。從此西迴至西南角某標。從
此北迴至西北角某標。從此東迴至東北角某標。
從此南迴還至東南角某標（次唱外相）。從此住處東南
角某處標。西迴至西南角某標。從此北迴至西北
角某標。從此東迴至東北角某標。從此南迴還至
東南角某標。彼為內相。此為外相。此是大界內外
相。一周訖（三唱已。凡欲唱相。應將四五比丘出戒場外。盡標相內集僧。然後唱二重標相
已。僧中方作羯磨結之。其文如前結大界法。無異。故不重出。此謂結有戒場大界法。若不須戒場。應可如
前直結之。若欲解者。先解大界已。次解戒場。律闕解文。應翻結文云。
大德僧聽。今此住處比丘解戒場。若僧時到。僧忍
聽。解戒場。白如是。大德僧聽。今此住處比丘解
戒場。誰諸長老。忍僧於此解戒場者默然。誰不忍
者說。僧已忍。於此解戒場竟。僧忍默然故。是事如
是持（言小界者。有三種。並為難事故與。非難無緣不聽。時有比丘遮他受戒。佛言。不同意者未
出界。聽在界外。疾疾一處集。結小界受戒。若布薩日。於無村曠野中行。眾僧不得和合者。隨同意師友下
道。各集一處。結小界說戒。又自恣日。於非村阿蘭若道路行。若不得和合者。隨同師友移異處。結小界自
恣。此之三界。皆無外相。即身所坐處。以為界體。故受戒中云。此僧一處集結小界。說戒中云。今爾許比丘
集結小界。自恣中云。諸比丘坐處已滿。齊如是比丘坐處。僧於中結小界。云云。是知俱無外相。為遮訶人
故。如律云。界外訶。不成訶。若大界立相。不唱非法。小界無相。若立非法。故大界別人唱相。羯磨時。文中牒
之。小界既無唱法。羯磨文中自顯標相。以其處非留久固。是以法事既畢。即應解界而去。其結解文。具如
大律。及羯磨本中。欲結不失衣界者。文如離衣宿戒中出。次應結淨地時有吐下病
比丘。使城中人煑粥。城門晚開。未及得粥。便死。佛
言。聽在僧伽藍內結作淨地。白二羯磨。應唱若房
處。若溫室。若經行堂處。律既令唱相。結時。僧應在
院外。遙唱。遙結。若疑先有淨地。應解已更結。應一
比丘起。具威儀。於僧中唱言。大德僧聽。我比丘為
僧唱淨地處所。此僧伽藍內某院中。及諸果菜處。
作淨地（三唱。若更唱餘處。隨事準知。唱已。方作羯磨。大德僧聽。若僧時
到。僧忍聽。僧今結某院中。及諸果菜處作淨地。白
如是。大德僧聽。僧今結某院中及諸果菜處作
淨地。誰諸長老。忍僧結某院中及諸果菜處作淨
地者默然。誰不忍者說。僧已忍。結某院及果菜處
作淨地竟。僧忍默然故。是事如是持。佛言。有四種
淨地。一者檀越。若經營人作僧伽藍時分處。如是
言。某處為僧作淨地。二者若為僧作寺。未施僧。三
者若半有籬障。若多無籬障。若都無籬障。若垣墻。
若壍。亦如是。四者僧作白二羯磨結。不應結上好
房作淨地。應結下者。若出家五眾房。當除去比丘。
乃至鬼神廟屋。皆得結作淨地。若有緣者。解已更
結。律闕解文。應翻結云。大德僧聽。若僧時到。僧忍
聽。僧今解某處淨地。白如是。大德僧聽。僧今解
某處淨地。誰諸長老。忍僧解某處淨地者默然。誰
不忍者說。僧已忍解某處淨地竟。僧忍默然故。是
事如是持（五分。根本。並聽通結僧坊內作淨地。如寄歸傳依根本云。有五種淨地。一者起
心作。謂初造寺時。定基石已。若一苾芻為檢校人者。應起如是心。於一寺。或可一房。為僧當作淨厨也。二
者共印持。謂定寺基時。若但有三人者。應一苾芻告餘苾芻言。諸具壽。皆可用心印定此處。於此一寺。或
可一房。為僧作淨厨。如是三說。三者如牛臥。謂寺屋舍。猶如牛臥。房門無有定所。四者故廢處。謂是經久。
僧捨廢處。如重來者。至舊觸處。便為淨也。然此不得經宿。即須作法結之。五者秉法作。謂白二羯磨結也。
如前五種作淨法已。諸苾芻得二種安樂。一在界外貯。得在界內煮。二在界內貯。得在界外煮。並皆無過。
檢驗四部。詳觀律旨。大同如此立淨。但未作淨之前。若共飲食同界宿者。咸有煮宿二過。既其加法。雖共
界宿。無煮宿之罪。言一寺者。總唱住處以為淨厨。房房之內。生熟皆貯。如其不聽內宿。豈可遣僧出外而
住。一則僧不護宿。二乃貯畜無愆。西國相承。總結一寺為淨厨也。釋曰。言一踰膳那者。可三十餘里。一俱
盧舍者。八里。舊云五里。一槃陀羅者。二十八肘也。
○無根謗戒第八
若比丘。瞋恚所覆故。非波羅夷比丘。以無根波羅夷
法謗。欲壞彼清淨行。彼於異時。若問。若不問。知此事
無根。說我瞋恚。故作是語。若比丘作是語者。僧伽婆
尸沙。
釋曰。佛在靈鷲山中。時尊者沓婆摩羅子。得阿羅
漢已。自念我宜以力供養眾僧。遂往白佛。佛令諸
比丘白二羯磨。差沓婆分僧臥具。及差次受請。時
<pb n="237"/>
有慈地比丘來。是下座。隨次得麤房臥具。便生瞋
恚。次日差僧受請。慈地被差次。至檀越家。檀越聞
是慈地。便敷弊坐具。施設麤食。慈地倍復瞋恚。遂
使其妹慈比丘尼。於佛僧會時。誣謗尊者。言沓婆
來犯我。世尊知而故問尊者。尊者答言。生來夢中
尚無。況覺時有。佛告諸比丘。有二種人。一向入地
獄。何謂為二。若非梵行。自稱梵行。若真梵行。以無
根非梵行謗之。是為二。乃種種訶責已。與之結戒。
瞋恚所覆者。瞋恚謂由怒心。而忿恨也。又忿他為
瞋。自忿為恚也。所覆。謂被瞋恚葢。覆蔽其心。非由
善。及無記心。而生誹謗也。非波羅夷比丘者。謂不
犯四棄之比丘也。以無根波羅夷法謗者。根。謂見
聞疑三根。見。謂實見彼犯四棄。聞。謂聞彼犯四棄。
或從他邊聞。疑有二種。或從見生疑。謂見彼與女
人入出裸身。手捉刀。與惡人為伴。或從聞生疑。謂
聞牀聲。轉側聲。共語聲。交會聲。聞偷五錢。聞言我
殺人。聞言我得上人法。若無此三者。是為無根。以
此無根惡法。欲加彼人故。而橫生毀讟。是謂無根
法謗也。欲壞彼清淨行者。意欲損壞前人梵行。令
作非比丘沙門釋子也。彼於異時等者。彼。指瞋恚
之人。異時。謂後別時。自知此謗是無根。心生悔恨。
希求清淨。自欲發露。或由他詰問。或不由他詰問。
而向他說言。我為瞋恚故。作是謗語。非他實有所
犯也。若比丘作是語者。謂作上無根謗言。及悔說
之語。既作毀謗。便得其罪。不由後時向他悔說。而
得脫免也。瞋恚所覆。乃至欲壞彼清淨行。是犯因
起。彼於異時乃至故作是語。是欲自淨罪。作是語
者。是結罪也。是中犯者。若比丘以四棄法謗他比
丘。或更以餘非比丘法謗。言犯邊罪。污尼。賊住。破
內外道。犯五逆罪。非人。畜生。黃門。二根。以如是等
非比丘法謗。不論彼人清淨與不。但無三根。妄說
他罪。說而了了者。僧殘。不了了偷蘭遮。或先有根。
後忘其根。妄謂有根。得罪同上。若指印。書使。若作
知相。了了不了了如上。若以八棄謗比丘尼。得罪
同上。若謗餘人。得惡作。比丘尼同犯。下三眾惡作。
不犯者。有見聞疑根真實說。戲笑。錯說等（下三眾者。式叉
摩那。沙彌。沙彌尼。若言餘四眾者。則兼比丘尼）。
○取片謗戒第九
若比丘。以瞋恚故。於異分事中取片。非波羅夷比丘。
以無根波羅夷法謗。欲壞彼清淨行。彼於異時。若問。
若不問。知是異分中取片。是比丘自言。我瞋恚故作
是語。作是語者。僧伽婆尸沙。
釋曰。佛處同前。時慈地比丘。從靈鷲山下。見大羝
羊。共母羊行欲。便以羝羊比尊者沓婆。母羊比慈
比丘尼。往語比丘言。前以無根法謗。今親自眼見。
諸比丘詰問。乃自謂以相似事。比類而說。諸比丘
以此白佛。佛呵責已結戒。異分事中取片者。謂於
別分事中取片罪以謗他。如取羊比人。或更取餘
相似事謗。又異分事。即是四棄。以四棄是生死墮
落法。與涅槃淨因。而相乖異。隨犯其一。即非沙門
釋子。失比丘性。故名異分事。於四棄中取小小片
罪。或見他與女人笑語。或見取聚糞掃物。殺畜生。
向畜生說得上人法等。誣他犯波羅夷。是為異分
事中取片。或見他犯僧殘。乃至突吉羅惡說。謗他
犯重。亦名取片也。餘如前戒釋。是中犯者。若相似。
名同。姓同。相同。以此人事。而謗於彼。或見聞彼在
家時犯。取以今謗。并餘一切取片謗他。了了不了
了。得罪輕重。有犯無犯。悉同前戒。
○不捨壞僧法戒第十
若比丘。欲壞和合僧。方便受壞和合僧法。堅持不捨。
彼比丘應諫是比丘。大德。莫壞和合僧。莫方便壞和
合僧。莫受壞僧法堅持不捨。大德。應與僧和合。與僧
和合歡喜不諍。同一師學。如水乳合。於佛法中有增
<pb n="238"/>
益安樂住。是比丘如是諫時。堅持不捨。彼比丘應三
諫。捨此事故。乃至三諫捨者善。不捨者。僧伽婆尸沙。
釋曰。佛處同前。時調達。為利養故。學得神通。化太
子阿闍世。令生信樂。大得供養。唯不如佛。心生嫉
姤。即失神通。欲畜徒眾。往世尊所。求佛付囑徒眾。
佛因訶責。彼心不忍。便教阿闍世害父。遣人害佛。
不遂。自往山頂執石遙擲世尊。由是惡名流布。利
養斷絕。乃通己五人。家家乞食。佛制不聽別眾食。
彼即生是念。未曾有瞿曇。乃斷人口食。我寧可破
彼僧輪。我身滅後。可得名稱。言瞿曇有大神力。智
慧無礙。而調達能破。即共四比丘為伴。以五法教
諸比丘言。盡形壽乞食。著糞掃衣。露地坐。不食酥
鹽。不食魚肉。令其新學無智比丘信樂。諸比丘聞
已。往白世尊。佛言。破和合僧得大重罪。在地獄中
一劫受苦。不可救療。集僧種種訶責調達已。令僧
與作訶諫白四羯磨。遂為結戒。欲壞和合僧者。欲
壞。謂欲破為二分也。和合。謂不別眾。同一羯磨。同
一說戒也。僧。謂四比丘乃至無數也。破有十八事。
法。非法。律。非律。犯。不犯。若輕。若重。有殘。無殘。麤惡。
非麤惡。常所行。非常所行。制非制。說。非說（十誦律云。常所
行事者。若白一。白二。白四羯磨。布薩。自恣。立十四人羯磨。薩婆多論云。八聖道是常所用法。而說非是常
所用法。五法是非常所用法。而說是常所用法。餘如大律。及標釋中釋）。方便受壞和
合僧法者。謂方便勸喻其伴。受十八破僧事也。堅
持不捨者。謂固守十八邪宗。而不棄捨也。彼比丘
應諫是比丘者。彼比丘。謂持正法人。先當作如是
別諫此破僧比丘。大德莫破和合僧等者。大德。是
稱破僧人。此明不可破和合眾。若破。定墮地獄一
劫受苦。大德應與僧和合者。謂若捨破僧法。與僧
和合共住。不但無地獄苦。而且有增益安樂住也。
歡喜不諍者。謂與僧和合。則善法增長。各生歡悅。
由歡悅故。彼此見同。無有諍訟也。同一師學者。謂
共一如來大師教法中修學。不生異見。以如來教
法。雖分十二。而體無別故。如水乳合者。謂水與乳
合。即為一類。無別色味。喻彼四姓異類出家。入如
來法中。同一修學。行與理順。一相無差。於佛法中
有增益安樂住者。既同一學。行理無違。則煩惱調
伏。如來教法。得增益熾盛安樂久住也。又依四聖
種。得現法樂住。後獲涅槃寂滅樂也。是比丘如是
諫時堅持不捨者。謂此比丘得如上別諫之時。由
固守邪法不捨棄也。彼比丘應三諫等者。謂作一
白三羯磨諫也。欲壞和合僧。乃至堅持不捨。是犯
因起。彼比丘應諫是比丘。謂作如下別諫之詞。莫
壞和合僧乃至堅持不捨。是呵誡語。應與僧和合。
乃至有增益安樂住。是勸諭詞。應三諫。是僧中白
三羯磨諫。不捨者。是結罪文。是中犯相云何。彼比
丘如上諫言。大德莫方便欲壞和合僧。乃至於佛
法中有增益安樂住。大德可捨此事。莫令僧作訶
諫而犯重罪。若其用此語者善。若不用語者。復令
四輩。或王臣異道。或餘方知識。信用其言者。應來
勸諭。若用言者善。若不用者。應僧中作白諫。作白
已。應更求言。大德我已白竟。餘有羯磨在。汝今可
捨此事。莫令僧為汝作羯磨。更犯重罪。若用語者
善。若不用語者。應作初番羯磨。乃至第二番羯磨。
於一一羯磨竟。皆應作如上求言。若不捨者。作第
三羯磨竟。得僧殘罪。作白二羯磨竟捨者。三麤罪。
作白一羯磨竟捨者。二麤罪。作白竟捨者。一麤罪。
初白未竟捨者。突吉羅。若一切未白。方便欲破和
合僧。受破僧法堅持不捨。一切突吉羅。若僧作訶
諫時。有比丘教言莫捨。得麤罪。未作訶諫教莫捨。
惡作。比丘尼教。得罪同上。餘人教。盡惡作。比丘尼
同犯。下三眾惡作。不犯者。初諫便捨。彼作非法。非
律。非佛所教羯磨。若一切未作訶諫。若為破惡友。
及非法非律羯磨等（十誦律云。不先軟語約敕。便白四羯磨約敕。作羯磨人得
<pb n="239"/>
突吉羅。未白四羯磨便擯出去。作羯磨人得突吉羅。未作三語約敕。於界內別請人作羯磨。得偷蘭遮。破
僧因緣故。若眾僧知。眾僧得罪。僧祇律云。以瞋恚破鉢。破衣。破塔。破僧房。破僧。破界。盡得偷蘭遮）。齊
何名破僧謂作妄語。相似語。作羯磨。取籌。又非一
比丘能破。亦非比丘尼。及下三眾能破。此眾一二
三比丘。彼眾一二三比丘。行破僧籌。作羯磨。亦不
能破。但令僧塵垢。彼此眾四人以上。行破僧籌。作
羯磨。是名為破僧。其餘破有差別。罪分輕重。地獄
受報不同。具如大律。及標釋中悉（五分律云。有四事名破僧。說五
法。自行籌捉籌。於界內別行僧事。復次若王。若大臣。若餘六眾。令僧不和合。而非破。若一比丘。乃至七比
丘不和合。亦非破。若不問上座而行僧事。是即不和。亦非破僧。若不共同食。食時異坐。鬬諍罵詈。亦不名
破要在界內八比丘以上。分作二部。別行僧事。乃名為破。是中作主者。一劫墮大地獄不可救。十誦律云。
破僧有二種。破羯磨。破轉法輪。破羯磨者。一界內別作布薩羯磨。破法輪者。輪名八聖道分。令人捨八聖
道。入邪道中。薩婆多論云。破僧輪。犯逆罪偷蘭遮。不可悔。破羯磨僧。犯非逆罪可悔偷蘭遮。破僧輸。下至
九人。一人自稱佛。破羯磨僧。下至八人。不自稱作佛。破僧輪。界內界外盡破。破羯磨僧。要在界內別作羯
磨。破僧輪必男子。破羯磨僧。女人亦通。破僧輪。破俗諦僧。破羯磨僧。亦破第一義僧。破僧輪。但閻浮提。破
羯磨僧。通三天下）。
○伴黨助破僧戒第十一
若比丘伴黨。若一。若二。若三。乃至無數。是比丘語彼
比丘言。大德。莫諫此比丘。此比丘是法語比丘。律語
比丘。此比丘所說。我等喜樂。此比丘所說。我等忍可。
彼比丘言。大德。莫作是說。言此比丘是法語比丘。律
語比丘。此比丘所說。我等喜樂。此比丘所說。我等忍
可。然此比丘。非法語比丘。非律語比丘。大德。莫欲破
壞和合僧。汝等當樂欲和合僧。大德。與僧和合。歡喜
不諍。同一師學。如水乳合。於佛法中。有增益安樂住。
是比丘如是諫時。堅持不捨。彼比丘應三諫。捨此事
故。乃至三諫捨者善。不捨者。僧伽婆尸沙。
釋曰。佛在王舍城。靈鷲山中。時調達伴黨。方便助
破和合僧。語諸比丘言。汝莫訶調達所說。調達是
法語律語。我等忍可。諸比丘以此白佛。佛令僧與
作訶諫白四羯磨。結戒。法語者。說修多羅藏。律語
者。說毗奈耶藏。又法語者。詞理圓足。律語者。詮量
輕重。開遮無差。又法語者。說無生義。律語者。詮伏
三毒。又能引實義。名曰法語。出柔軟言。名曰律語。
我等喜樂者。謂彼所說事。我等情生歡喜愛樂。我
等忍可者。謂我等皆許其說。隨順受持也。餘如前
釋。是中犯相云何。若比丘一二三。乃至眾多。共作
非法群黨。語諸比丘言。大德。汝莫諫此比丘。此比
丘是法語。乃至我等忍可。諸比丘諫言。大德汝莫
作是說。乃至云有增益安樂住。可捨此事。勿為僧
所訶。更犯重罪。若隨語者善。若不隨語者。應為作
白。如是一一羯磨訶諫。及得罪輕重。有犯無犯。悉
同前戒。此不重出（律攝云。若他諫時。心同惡黨。設令不語。亦犯僧殘。有言不同。而
心樂破。犯麤罪。若雖言同。作不破心。或無破心。不同其事者。無犯。若生疑者。麤罪。苾芻尼眾若破。不應教
授。應告彼曰。姊妹。應先和合已。方求教授。若苾芻尼眾不咨稟苾芻。輙自擅意別為軌則。聚徒眾者。得麤
罪。諸有被責求寂等。若餘苾芻輒供衣食而攝養者。破他門徒。得麤罪。若作好心欲令調伏。權時攝誘者
無犯。十誦律云。若一比丘被擯。而四比丘隨順之。名為破僧。若多知。多識。多聞。大德。明解三藏義人。不應
與作不見擯。若擯。得偷蘭遮。近破僧故。
○污家逆擯戒第十二
若比丘。依聚落。若城邑住。污他家。行惡行。污他家亦
見亦聞。行惡行亦見亦聞。諸比丘當語是比丘言。大
德。污他家。行惡行。污他家亦見亦聞。行惡行亦見亦
聞。大德。汝污他家行惡行。今可遠此聚落去。不須住
此。是比丘語。彼比丘言。大德。諸比丘有愛。有恚。有怖。
有癡。有如是同罪比丘。有驅者。有不驅者。諸比丘報
言。大德。莫作是語。有愛有恚有怖有癡。有如是同罪
比丘。有驅者有不驅者。而諸比丘不愛不恚不怖不
癡。大德。汙他家。行惡行。汙他家亦見亦聞。行惡行亦
見亦聞。是比丘如是諫時。堅持不捨者。彼比丘應三
諫。捨此事故。乃至三諫捨者善。不捨者。僧伽婆尸沙。
釋曰。佛在舍衛國。時䩭連邑。有二比丘。一名馬師。
二名滿宿。作非法行。自種華樹。自溉灌。自摘華。自
作鬘。自持鬘與人。亦教他作。與婦女同牀坐。同器
<pb n="240"/>
食。乃至歌舞。倡伎。俳說。彈皷。吹貝。受雇戲笑等。時
有眾多比丘至䩭連乞食。齊整庠序。低目直前。不
左右視。諸居士見。反以為非。不施飲食。諸比丘問
知其故。乃知彼行惡行。汙他淨信。具以白佛。佛遣
舍利弗目犍連。往作驅擯羯磨。二尊者受敕往彼
集僧已。為彼二人作舉。作憶念。與罪。白四羯磨。時
彼二人言。眾僧有愛有恚有怖有癡。更有餘同罪
比丘。有驅者有不驅者。而獨驅我。尊者還以此事
白佛。佛令僧與彼作訶諫白四羯磨。而結此戒。依
聚落城邑住者。巷陌街衢住處。名之為聚。聚外遠
家名之為落。君王都處。名為城邑。依。謂依止彼處
而住也。汙他家者。他家。謂男女舍也。汙者。謂彼前
人先有普敬淨信之心。因比丘作非法行。以物贈
送。汙彼普信。失其福利。於不送物處。全無施敬之
念。此有四種事能汙他家。一依家汙家（謂從一家得物與一
家。所得物處。聞之不喜。所與物處。思當報恩。即作是言。若與我者。我當報之。若不與我者。我何故與）。二
依利養汙家（若比丘如法得利。乃至鉢中之餘。或與一居士。不與一居士。彼得物者。念
當報恩。乃至若其不與我。我何故與）。三依親友汙家（若比丘依王。依大臣。或為一居
士。不為一居士。所為者。思當報恩。即言。其為我者。我當供養。不為我者。我不供養）。四依僧
伽藍汙家（若比丘取僧華果。與一居士。不與一居士。乃至其與我者。我當供養。不與我者。
我不供養）。行惡行者。謂自種華樹。亦教人作。乃至受雇
戲笑等。亦見亦聞者。謂作諸非法惡行。眾人悉見
聞知。諸比丘者。是持法人。當語者。是諫彼之詞。是
比丘者。謂作非法人。今可遠此聚落去不須住此
者。是驅擯語也。有愛者。謂愛念彼者便不驅。有恚
者。謂瞋恚彼者即擯之。有怖者。謂畏其者不敢治
罰。有癡者。謂無智識。不善分別。應驅不驅。不應驅
而驅也。若比丘依聚落乃至亦見亦聞。是犯因起。
大德汙他家乃至亦見亦聞。是出其罪過。汝汙他
家乃至不須住此。是驅擯之詞。諸比丘有愛恚怖
癡乃至有不驅者。是不服擯言。諸比丘報言莫作
是語乃至亦見亦聞。是別諫詞。三諫者。是僧中作
白三羯磨諫也。不捨者。是結罪文也。是中犯相云
何。若比丘依聚落住汙他家。乃至亦見亦聞。彼比
丘應如上諫已。復應語云。大德。可捨此事。莫為僧
所訶。更犯重罪。若不隨語。應僧中作一白三羯磨
諫。於一一羯磨竟。應求彼捨。若不隨語。第三羯磨
竟。僧殘。其餘得罪輕重等。悉同破僧戒說。中有別
者。今當隨釋。若未作白前。言僧有愛恚怖癡者。一
切突吉羅（十誦律云。若言諸比丘隨愛瞋怖癡。得四偷蘭遮。若言有驅者。有不驅者。呵罵
僧故。得波逸提。若未作驅出羯磨時。言諸比丘隨愛瞋怖癡。突吉羅）。若與父母。病人。
小兒。妊婦。牢獄。繫人。不犯汙家也。若為供養三寶。
教人種華。作鬘。若走避賊惡獸恐難。若跳躑坑渠。
若嘯喚伴行。若為父母病等。為塔。為僧。為病比丘
事。持書往反者。不犯惡行也。若比丘於聖法律中
歌戲。如哭。舞如狂。戲笑似小兒。又復不應作者。比
丘不應為白衣剃鬘。除欲出家者。不應禮白衣。及
彼塔廟。亦不應故慢。不應與人卜占。亦不從人卜
占。不應事餘種種外道法。不應誦外道安置宅舍
吉凶符書呪。解支節呪。剎利呪。起尸鬼呪。知人生
死吉凶呪。解禽獸音聲呪。不應自作伎樂。若為供
養塔。聽令白衣作。不應畜鸚鵡等鳥。并狗（律攝云。為防守
故隨意養狗）。不應乘象馬車乘輦輿。及捉持刀劍。老病
者。應乘步挽車。及男乘。避難聽乘象馬（薩婆多論云。若比丘
凡有所請求。或為三寶。或自為己。以種種物與國王大臣長者居士等。皆名汙他家。何以故。凡出家人。無
為無欲。清淨自守。以修道為心。若與俗人信使往來。廢亂正業。非出家所宜。又復以物贈遺白衣。則破前
人平等好心。於得物者。歡喜愛敬。不得物者。縱使賢聖。無愛敬心。失他前人深厚福利。又復倒亂佛法。凡
在家人。應供養出家人。而出家人。反供養白衣。仰失聖心。又亂正法。凡在家人。常於三寶求清淨福田。割
損血肉。以種善根。以出家人贈遺因緣故。反於出家人生希望心。破他前人清淨信敬。又失一切出家人
種種利養。若以少物贈遺白衣。縱使起七寶塔。種種莊嚴。不如靜坐清淨持戒。即是供養如來真實法身。
若以少物贈遺白衣。正使得立精舍猶如祇洹。不如靜坐清淨持戒。即是清淨供養三寶。若以少物贈遺
白衣。縱令四事供滿閻浮提一切聖眾。不如靜坐清淨持戒。即是清淨供養一切聖眾。若有強力欲破塔
壞像。必以贈遺得全濟者。當賣塔地華果。若塔有錢。若餘緣得物。隨宜消息。若有強力欲於僧祇作破亂
<pb n="241"/>
折減。僧祇地中隨有何物。賣以作錢。隨緣消息。若僧常臘。若面門臘。或有強力欲作折減。隨此地中所可
出物。以消息之。父母是福田。則聽供養。若為僧祇作役人。此則應與。若施主欲與僧作食。欲知法則。此亦
應與。一切孤窮乞匃。憐愍心故。應與又一切女人母女姊妹。不問親疎。俱不聽同牀席坐。以壞威儀故。四
眾以香熏衣。得惡作罪。比丘尼得波逸提。以女人著染心深故。不聽令象鬬。乃至雞鬬。若父母喪亡。一切
不聽啼哭。四眾哭。得惡作罪比丘尼得波逸提。以愛戀心深故。善見律云。若檀越請比丘送喪。不得去。若
比丘自念我往看葬。作無常觀。因此故。我或得道果。如是去無罪。根本部云。苾芻於諸天神處。不應供養。
亦勿欺凌及毀其像。不應右繞天廟。若因路便而右繞者。當誦聖伽陀。聲欬彈指。令其警覺。又苾芻不應
賣藥。若善醫方者。起慈愍心。應病與藥。受他價值與藥。及以受雇為客作者。得惡作罪。諸雜類人。既出家
已。不應輙顯昔時伎業。亦不得畜工巧器具。若先是醫人。聽畜針筩。及盛刀子袋。若先書生。聽留墨瓶。
○不捨惡性戒第十三
若比丘。惡性不受人語。於戒法中。諸比丘如法諫已。
自身不受諫語。言諸大德。莫向我說若好若惡。我亦
不向諸大德說若好若惡。諸大德且止。莫諫我。彼比
丘諫是比丘言。大德。莫自身不受諫語。大德。自身當
受諫語。大德如法諫諸比丘。諸比丘亦如法諫大德。
如是佛弟子眾得增益。展轉相諫。展轉相教。展轉懺
悔。是比丘如是諫時。堅持不捨。彼比丘應三諫。捨是
事故。乃至三諫捨者善。不捨者。僧伽婆尸沙。
釋曰。佛在拘睒彌國。美音長者園中。時尊者闡陀
比丘。惡性不受人語。諸比丘白佛。佛令僧與彼作
訶諫羯磨。而為結戒。惡性不受人語者。謂其稟性
麤獷。不納他比丘善言教誨也。於戒法中者。謂七
犯聚中。一他勝。二僧殘。三波逸提。四悔過法。五偷
蘭遮。六突吉羅。七惡說。彼以如是法律諫誨之時。
而固守惡性。不領他言也。諸比丘者。是持正法善
比丘也。如法諫者。謂如法如律如佛所教勸諫也。
自身不受諫語者。謂他以戒律如法教授。而自用
戾情不納他詞。乃作不可共語也。諸大德莫向我
說若好若惡者。謂利益事。不須勸喻。非利益事。勿
相遮止。此亦慠慢之言也。我亦不向諸大德說若
好若惡者。此欲彰自無事及人。而人勿以事及我。
皆是遮他諫語也。且止者。是預為遮止他未說之
言。令勿說也。莫諫我者。謂自心不忍。更彰此不納
之言也。彼比丘諫是比丘者。謂當更如法諫喻也。
莫自身不受諫語者。是教誡之詞。自身當受諫語
者。是教授之言。大德如法諫諸比丘等者。此是勸
喻之語。謂正當以法律彼此互相教諫也。如是佛
弟子眾得增益者。正顯互諫獲益。由互相諫故。佛
弟子眾得善法增長。由增長故。佛法熾然。由熾然
故。正法而得久住也。展轉相諫教悔者。此更慇懃
重彰互相教諫也。諫。謂遮無利益。教。謂令獲善利。
悔。謂改往修來也。如是諫時堅持不捨者。謂此比
丘得他如是別諫之時。由固執惡性不改從也。惡
性不受人語乃至莫諫我。是犯因起。莫自身不受
諫語。乃至展轉懺悔。是別諫之詞。三諫者。是僧中
白三羯磨諫也。不捨者。是結罪文。是中犯相輕重。
及餘四眾得罪。有犯。無犯。悉同前戒。若為無智人
訶諫時。應語彼言。汝和尚阿闍黎所行。亦如是。汝
可更學問誦經。時佛告諸比丘。我今為汝等說八
種惡馬。及八種惡人。何等為八。或有惡馬。授勒與
鞭欲令其去。而更觝躓不去。或反倚傍兩轅。而不
前進。或顛蹷倒地。既傷其膝。又折轅隔。或更却行
不進。或更趣非道。破輪折軸。或不畏御者。亦不畏
鞭。方便昨銜奔突。不可禁制。或雙脚人立吐沫。或
反蹲臥。是為八種惡馬。何等八種惡人。或有比丘。
舉彼見聞疑罪。而彼比丘便言。我不憶。我不憶。如
彼惡馬授勒與鞭。而更觝躓不去。或不言犯。不言
不犯。默然而住。如彼惡馬倚傍兩轅。而不前進。或
言長老亦自犯是罪。云何能除他罪。如彼惡馬顛
蹷倒地。傷膝折𨍮。或言長老自癡。猶須人教。而欲
教我。如彼惡馬而更却行不進。或便說餘事答。反
生瞋恚。如彼惡馬。而趣非道。破輪折軸。或不畏眾
僧。亦不畏犯。而不受舉罪者語。便捉坐具置肩而
<pb n="242"/>
出。不可訶制。如彼惡馬。不畏御者。亦不畏鞭。咋銜
奔突。不可禁制。或左抄衣在僧中舉手大語。乃令
汝等教授我耶。如彼惡馬雙脚人立吐沫。或言。長
老亦不與我衣鉢臥具醫藥。何故教我。彼即捨戒。
取於下道。至比丘所。作如是言。我已休道。於意快
耶。如彼惡馬。而更蹲臥。是為八種惡人。如彼八種
惡馬。所應慈愍諸弟子。我已具說。當住在空處。樹
下。修習禪定。莫為放逸。後致悔恨。此是我所教戒
（如上諸羯磨文。備載大律及羯磨本中）。
△後結問
諸大德。我已說十三僧伽婆尸沙法。九戒初犯。四乃。
至三諫。若比丘犯一一法。知而覆藏。應強與波利婆
沙。行波利婆沙竟。增上與六夜摩那埵。行摩那埵已。
餘有出罪應二十僧中出是比丘罪。若少一人。不滿
二十眾。出是比丘罪。是比丘罪不得除。諸比丘亦可
訶。此是時。今問諸大德。是中清淨不（三說）。諸大德。是中
清淨。默然故。是事如是持。
釋曰。我已說者。謂彰自所說事竟。欲令聽眾重審
其罪。而暫舒息也。九戒初犯者。謂前之九戒。初作
之時。便得本罪。不致他諫不捨。方成其犯。四乃至
三諫者。謂後之四戒。白三羯磨諫竟。方得其罪。犯
一一法者。謂於十三事中。隨犯其一也。知而覆藏
者。謂心了知自所犯事。而故隱匿。不向他發露也。
應強與波利婆沙者。強。謂不樂。波利婆沙。此翻別
住。謂隨其覆藏日數。僧應與作不樂別住法也。行
波利婆沙竟者。謂覆藏若干日。應行若干日別住。
中間不更重犯。如法行竟也。增上與六夜摩那埵
者。摩那埵。此云意喜。謂行別住竟。更加上與其六
夜意喜行。行斯行時。罪得清淨。自心歡喜。亦令眾
僧歡喜。僧知此人因斯改悔。更不重起煩惱。成清
淨人。乃與之出罪。若不覆藏。不須行其別住。但直
行此六夜意喜。以日該夜。故云六夜也。行摩那埵
已者。謂六夜如法行竟。中間不壞其法也。餘有出
罪等者。謂既於六夜而行其法。是淨罪方便。尚有
出罪事在。應於二十比丘中出。若少不足。作法不
成。則彼罪不除。僧招非法之咎。以如來法王。深知
眾生業性。必須二十淨僧。罪得除滅。非此不脫。如
人為他所害。尚存咽喉。若非妙藥良醫。少施功力。
不可得活。此亦如是。非不依法。及無淨僧。少眾。少
緣。還得清淨戒生。無有是處。此是時者。謂此是其
出罪之法也。餘文如上釋。此中行法云何。若比丘
犯僧殘罪覆藏者。應隨覆藏日。與覆藏羯磨治。彼
比丘應往僧中。具威儀禮僧足。合掌。胡跪。白言。大
德僧聽。我某甲比丘。犯某僧殘罪。覆藏（若干日。應隨覆藏年
月日長短稱之）我某甲比丘犯某僧殘罪。隨覆藏（若干）日。今
從僧乞覆藏羯磨。願僧與我某甲比丘隨覆藏（若干）
日羯磨。慈愍故。如是三說。僧應白四羯磨與之。若
行覆藏時。更重犯者。應從僧乞作覆藏本日治。僧
應白四羯磨與（此是新罪與舊罪合法。名為壞覆藏法者。若不壞法。行竟。即直乞六
夜意喜）。行覆藏竟。應從僧乞六夜摩那埵。僧應白四
羯磨與。行六夜已。從僧乞出罪。僧應與白四羯磨
出罪。若犯僧殘不覆藏。應從僧乞六夜意喜。僧應
白四與之。行意喜時。重犯者。應乞意喜本日治。僧
應白四與之（斯據新舊合作治法。此名為壞摩那捶法者）。行本日治已。
應乞出罪。僧應與白四出。若有犯眾多僧殘罪。或
覆藏一夜。乃至有十夜者。聽與共作眾多僧殘罪
覆藏十夜白四羯磨（如法行已。次與意喜。出罪。若有犯二僧殘
罪。二俱覆藏。或憶一。不憶一。或一有疑。一無疑。或
識一。不識一。或乞覆藏時。說一不說一。應隨所憶。
所識。所說。無疑。與覆藏羯磨。後還憶。還識。還說。無
疑。應隨所犯與覆藏羯磨。若覆藏兩月。憶一月。不
憶一月。乃至說一月。不說一月。亦如是。若比丘犯
二僧殘罪。罷道。罷道已。還受大戒。或先後俱覆藏。
<pb n="243"/>
或先覆藏。後發露。或先發露。後覆藏。應隨所覆藏
日。與覆藏羯磨。或先後俱發露。即應與意喜（先謂未罷
道時。後謂還受大戒時）。或先覆一。不覆一。後二俱覆。或先所
覆者。後復覆。先發露者。後亦發露。或先所覆者。後
發露。先露者。後便覆。或先覆一露一。後二俱露。如
是皆應隨所覆者與覆藏羯磨。行覆藏竟。然後二
俱與意喜。憶一不憶一。疑一不疑一。識一不識一。
說一不說一。各如上覆一不覆一。作四句。共有二
十句。行覆藏時。行覆藏竟。行意喜時。行意喜竟。各
作二十句亦如是（後覆一不覆一。至此共有百句）。作沙彌還受大
戒。百句亦如是。顛狂。心亂。痛惱。不見罪舉。不懺悔
舉。惡見不捨舉。各有百句（共有八百句）。或行覆藏時罷
道。後還受大戒（後應續行前日覆藏）。或應與作本日治。彼罷
道（後應為作本日治）。或行覆藏竟罷道（後應與意喜）。或行意喜
時罷道（後應續日行之）。或行意喜竟罷道（後應與出罪）。作沙彌
乃至惡見不捨舉。各作五句亦如是（從行覆藏時罷道。至此共
有四十句）。若有比丘犯僧殘罪。謂犯棄覆藏。或謂犯波
逸提。乃至惡說。覆藏者。是為不覆藏。應教彼作突
吉羅懺已。與意喜。或有犯波逸提。謂是棄罪等覆
藏者。並先教作突吉羅懺。後如法懺本罪。若犯僧
殘。作僧殘意覆藏。教作突吉羅懺已。與覆藏羯磨。
若犯僧殘。不憶犯數。不憶日數。或憶犯數。不憶日
數。皆應與清淨已來覆藏。若憶日數。不憶犯數。應
數日與覆藏。疑不疑。識不識。亦如是。若比丘從僧
乞行摩那埵。即於其日中間重犯。覆藏。僧應語言。
汝應更行摩那埵。若行摩那埵一夜。乃至六夜。中
間重犯覆藏。應更與摩那埵。次與本日治。然後出
罪。比丘自行覆藏。乃至出罪等。不應更互作覆藏
羯磨。及本日治。意喜。足二十人數出罪。行覆藏比
丘。有八事失夜。得惡作罪。一往餘寺不白。二客比
丘來不白。三有緣事自出外不白。四寺內徐行者
不白。五病不遣信白。六二三人共一屋宿（應別自在一下
小房中住）。七在無比丘處住。八不半月說戒時白。白時
應具威儀。如是白。大德僧聽。我某甲比丘。犯僧殘
罪覆藏。我某甲比丘隨覆藏日。從僧乞覆藏日羯
磨。僧已與我隨覆藏日羯磨。我某甲比丘已行若
干日。未行若干日。白大德令知我行覆藏。若行意
喜者。應常在僧中宿。日日準如上白。若布薩日。彼
人軟弱。多有羞愧。應至清淨比丘所。白言。大德上
座。我今日捨教敕不作。若欲作時。應至清淨比丘
所。白言。我今日隨所教敕當作。行覆藏意喜比丘。
應行三十五事。不行得罪（三十五事。如初篇婬戒出。當知罪事非輕。此中
懺法繁密。理須精練。自可依律行用。不然。彼成虗悔。自招重過。其間更有犯相差別。羯磨出罪軌則。并行
覆藏摩那埵法。備於大律覆藏犍度。及羯磨本中。此不煩出。有云。若不憶覆藏日數。須行滿一百日為限。
十誦云。從受大戒來治。五分云。從其憶犯已來與別住。疑亦如是。母經云。以何義故。名為別住。別在一房。
不得與僧同處。在一切大僧下坐。不得連草食。又復一切眾僧苦役掃塔及僧房。乃至僧大小行處。皆料
理之。又雖復入僧中。不得與僧談論。若有問。亦不得答。以是義故。名為別住。摩那埵者。秦言意喜。自意歡
喜。亦使眾僧歡喜。苦役與前無異。但以日限少有異耳。善見律云。秦言折伏貢高。亦言下意。下意者。承事
眾僧也。五分律云。有諸比丘。或行別住時。或行意喜時。或意喜竟喚入拔罪時。命過。諸比丘白佛。彼為具
戒命過。為是破戒命過。佛言。皆是具戒。言偷蘭遮罪者。有其二位。一
者根本。亦名獨頭。二者從生。亦名方便。於此二中。
懺階三品。一者上品。對大眾懺。謂根本中。破法輪
主。盜四錢。盜僧食。殺天等。從生中。波羅夷下重偷
蘭遮。二者中品。對三比丘懺。謂根本中。破羯磨僧。
壞法輪伴。盜三二錢。互有衣相觸等。從生中。波羅
夷下輕偷蘭遮。僧殘下重偷蘭遮。三者下品。對一
比丘懺。謂根本中惡心罵僧。盜一錢。用人髮。人皮。
石鉢。剃毛。裸身。食生肉血。著外道衣等。從生中。僧
殘下輕偷蘭遮。按十誦律。重者應一切僧中悔。中
者應出界外四比丘眾中悔。輕者同上。毗尼母經
云。偷蘭遮者。於麤惡罪邊生。故名偷蘭遮。又復欲
起大事不成。名為偷蘭遮。又復於突吉羅惡說重
故。名為偷蘭遮。若欲懺除此罪者。其上品偷蘭遮
<pb n="244"/>
對大眾懺時。應至僧中。具儀從僧三乞已。乃請一
人為懺悔主。其懺主當作白。既白僧已。然後受彼
懺悔（按十誦對一切僧及四比丘懺者。法亦同此）。其中品者。對小眾懺。
應至三清淨比丘所。請一人為懺主。懺主應問餘
二比丘已。方受彼懺。欲對二比丘前懺者。法亦同
此。其下品者。對一人懺。應至一清淨比丘所。先請
為懺主已。然後懺悔。此間懺法。并白僧。請懺主文。
俱與懺捨墮法同。唯除捨物。及改罪名為異。故不
復出（觀佛三昧經云。犯偷蘭遮。久不懺悔。虗食僧食。坐僧眾中。與僧布薩。如是眾多無量不淨
惡業。罪人臨命終時。轝身皆香。如麝香子。不可堪處。即作是念。當於何處。不聞此香。如此香氣。猶如狂風。
來熏我心。作是念已。獄卒羅剎。自化己身。猶如畵瓶。中盛糞穢。至罪人所。以手摩觸。令彼罪人心生愛著。
氣絕命終。猶如風吹。墮沸屎中。墮已。麋爛。眾蟲唼食。東西走時。削骨徹髓。饑渴逼故。飲熱沸屎。蛕蟲。蛆蟲。
唼其舌根。一日一夜。九十億生。九十億死。罪舉乃出。生貧賤家。繫屬於他。不得自在。設生世時。恒值惡王。
屬邪見王。種種惡事逼切其身。癭瘇惡瘡。以為衣服。
○三不定法（開三）　初總標　中別列　後結問。
△初總標
諸大德。是二不定法。半月半月說。戒經中來。
釋曰。不定法者。謂此罪體。無有定相。容有多罪。不
可楷定故。薩婆多論云。佛坐道場時。已決定五篇
戒。輕重通塞。無法不定。此所以言不定者。直以可
信人不識罪相輕重。亦不識罪名字。設見共女人
一處坐。不如為作何事。為共行婬。為作摩觸。為作
惡語。為過五六語。故言不定（尼無此二法）。
△中別列
○初不定法
若比丘。共女人獨在屏覆處。障處。可作婬處坐。說非
法語。有住信優婆夷。於三法中。一一法說。若波羅夷。
若僧伽婆尸沙。若波逸提。是坐比丘自言我犯是罪。
於三法中。應一一治。若波羅夷。若僧伽婆尸沙。若波
逸提。如住信優波夷所說。應如法治是比丘。是名不
定法。
釋曰。佛在舍衛國。迦留陀夷未出家時。有親友婦
名齋優婆夷。互相繫意。於乞食時。往詣其家。在屏
覆處。共牀而坐。說非法語。毗舍佉母聞聲。往闚見
之。以白世尊。世尊種種訶責迦留陀夷已。與諸比
丘結戒（薩婆多論云。與諸比丘結戒者。一為止誹謗故。二為除鬬諍故。三為增上法故。比丘
出家。迹絕俗穢。為人天所宗向信敬。四為斷惡業次第法故。初既屏處。漸染纏綿。無所不至。是以防之。而
制斯戒）。女人者。謂是人女。若老。若少。堪行婬境者是
也。獨者。謂一比丘。一女人。更無餘伴。屏覆者。有二
種。一見屏覆。謂若塵。若霧。若黑暗中。不相見也。二
聞屏覆。謂乃至常語。不聞聲處也。障處者。若樹。若
墻壁。若籬。若衣。及餘諸物障。斯等皆為堪蔽其形。
得隱羞恥也。可作婬處者。謂其處。堪作不淨事也。
坐者。謂身所居也。若牀。若座。乃至地敷。得容二身
也。說非法語者。謂說不軌之言也。住信優婆夷者。
謂其人於三寶所。深起敬心。得不壞信。於四真諦。
無有疑惑。得見諦果。假令失命因緣。不故作妄語。
縱其未證諦果。若有深心信樂三寶。受持五戒。善
憶持事。不錯所說。言行忠信。真實而不虗妄者。亦
名之為住信也。優婆夷。此云近事女。於三法中一
一法說者。謂於四棄。十三殘。九十墮中。隨一一法
而陳說也。是坐比丘自言我犯是罪等者。謂以其
所為之事。據實自說。即如其言治之。若其言與優
婆夷語不相當。即應如優婆夷言而治。若其抗諱
不臣。應與作不見罪舉白四羯磨（十誦。根本。令與彼作覓罪相羯
磨）。若優婆夷為護彼比丘故不肯說以為證。或漫
說餘事。或說事不分明。皆應如彼比丘語治。是中
犯相者。若比丘自言所趣向處。自言所到處。自言
坐。自言臥。自言作。即應如比丘所語治。若不自言
作。應如住信者所說治。若自言趣處到處坐。不自
言臥作。若自言趣處到處不自言坐臥作。若自言
趣處。不自言到坐臥作。及不自言趣處。乃至不自
言作。俱如住信者所說治也。應如法治者。謂如法。
<pb n="245"/>
如律。如佛所教。於三法中。隨事而治也（既不臣罪。為被作羯
磨已。應行三十五隨順行。薩婆多云。若作羯磨已。若說先罪。應解羯磨。隨罪輕重治之。若不說者。盡形籌
不解羯磨。
○後不定法
若比丘。共女人在露現處。不可作婬處坐。作麤惡語。
有住信優婆夷。於二法中。一一法說。若僧伽婆尸沙。
若波逸捉。是坐比丘自言我犯是罪。於二法中。應一
一治。若僧伽婆尸沙。若波逸提。如住信優婆夷所說。
應如法治是比丘。是名不定法。
釋曰。緣處同前。然此戒與前戒事多相似。其中別
者。前據三事。是在屏障堪作婬處坐。此以二事。謂
在露現不堪作婬處坐。其波羅夷罪。無由得生故。
以彼共在露處。或身相觸。或說非法麤惡語。或說
索供等語。故得僧殘。若獨與女露地坐。或過語說
法。或向說實得上人法。或說他麤罪等。故得波逸
提。所言若者。亦是不定之詞。謂於彼所作事不究
竟。即得偷蘭遮。突吉羅。惡說也。此戒但除其作。以
為異相。餘趣向所到坐臥。悉如前釋。
△後結問
諸大德。我已說二不定法。今問諸大德。是中清淨不
（三說）。諸大德。是中清淨。默然故。是事如是持。
釋曰。是中結文。如前應知。更不別釋。

<other>四分戒本如釋卷第三</other>

音釋
駃音快。疾流也。
羝音低。𦍩羊也。
觝躓上音底。觸也。下音至。不行也。
轅𨍮上音員。下音隔。
蛕音為。人腹中長蟲也。

<sarticle>四分戒本如釋卷第四</sarticle>

明　廣州沙門釋　弘贊在犙　釋
○四捨墮法（開三）　初總標　中別列　後結問。
△初總標
諸大德是三十尼薩耆波逸提法。半月半月說。戒經
中來。
釋曰。尼薩耆。此云捨。波逸提。此云墮。又有釋尼為
盡。薩耆為捨。謂其所犯財物。盡應捨與僧。若眾多
人。若一人。不得別眾捨。既其捨已。餘有墮罪。應對
他懺悔。此中墮罪。與後九十墮同。然大僧墮事。總
有一百二十種。揀三十種。因財生犯。貪慢心強。制
捨入僧。其九十事無物可捨。以斯為異。故此名尼
薩耆波逸提也。
△中別列
○畜長衣戒第一
若比丘。衣已竟。迦絺那衣已出。畜長衣經十日不淨
施得畜。若過十日。尼薩耆波逸提。
釋曰。佛在舍衛國。聽諸比丘持三衣。不得長。六群
比丘。於早中晡三時。各畜長衣。佛故制之不聽。時
阿難得一糞掃衣。欲奉大迦葉。以其常行頭陀著
此衣故。而迦葉不在。畏犯長衣。乃往白佛。佛問。迦
葉何時當還。白言。却後十日。佛因斯結戒。聽畜長
衣。齊十日也。衣已竟者。謂比丘三衣已成。迦絺那
衣已出。亦名衣竟。不受迦絺那衣。亦名衣竟。以受
迦絺那衣於五月中。得畜長衣等五事而不犯戒。
不受亦得一月。以其坐夏有功。雖不受功德衣。亦
於一月中與五事賞之。其迦絺那衣。七月十六日
受。臘月十五日。僧作白羯磨捨。是名已出。畜長衣
者。謂除所受持三衣之外。更有盈長衣物。下至長
佛八指。廣四指。皆名長也。衣有十種。一野蠶綿衣。
<pb n="246"/>
二劫貝衣。三毛衣。四芻摩麻衣。五麤布衣（或草織成者）。
六扇那衣（是西國麻類織成衣。以麤布相似。此方無也）。七麻衣。八翅夷
羅衣。九鳩夷羅衣。十讖羅半尼衣（此方皆無）。經十日者。
謂齊十日之內也。不淨施者。淨施有二種。一真實
淨施。謂真實施與他比丘也。二展轉淨施。謂對彼
作法已。然後畜之（淨施法。如九十事中輙著淨施衣戒釋）。得畜者。謂
齊十日內得畜藏也。若過十日者。謂衣應受持者
受持。應施淨者施淨。不爾。至第十一日明相出時。
得捨墮罪。是中犯者。若比丘從他得衣入手。即以
此日為初。至第十日。於十日內。或日日得衣。或間
日得。或唯初日所得者。至第十一日明相出時。隨
所得衣。盡犯捨墮。其第二日。乃至第十日所得之
衣。雖不滿十日。由其初得衣。相續勢力染故。故得
捨墮。若初日得衣不淨施。二日乃至十日中間。或
得。或不得。或淨施。或不淨施。其所不淨施者。十一
日明相出盡捨墮。乃至中間所得之衣。若遣與人。
若失去。若故壞。若將作非衣。若被他作親厚意取
去。若忘去。隨所有衣。但以初衣力故。十一日明相
出盡捨墮。若捨墮衣不捨。持更貿餘衣。一捨墮。一
惡作。此衣應捨與僧。若眾多人。若一人。不得別眾
捨。若捨。不成捨。得惡作罪。捨衣竟。當對一淨比丘
懺悔。彼受懺者。白僧已。然後受懺。若僧多難集。此
比丘有因緣事欲遠行。應問言。汝此衣與誰。隨彼
說。便與。僧應白二羯磨。還此比丘衣（若無上緣。要經宿已。乃羯
磨還之。此三十事中。捨財。懺悔。羯磨法。俱付在結文後。不還者。得惡作。若有
人教莫還者。亦惡作。若作淨施。若遣與人。若作三
衣。若作雜碎衣。若故壞。若燒。若作非衣。若數數著
壞者。盡惡作罪。比丘尼同犯。下三眾突吉羅。不犯
者。齊十日內淨施。若遣與人。若賊奪。失。燒。漂想。不
淨施。不遣與人。不犯。彼付囑衣者。若命終。遠出。休
道。賊將去。惡獸害等。如此不作淨施。不犯（長字去聲。餘也。
剩也。摩得勒伽論云。云何得長衣。謂若入手。若在膝上。肩上。作想此是我衣。僧祗律云。若二人共物未分。
不犯。若分得已。不作淨。過十日犯。若施主請食并施衣物。病比丘囑人取衣分。是比丘持衣來雖久未與。
不犯。若聞他送衣未得。雖久不犯。若令他織衣。織竟。雖久未與。不犯。若買衣雖價決了。未得。不犯。若為佛
為僧供養故。求物。集在一處。雖久未用。不犯。若路行恐畏處。藏衣而去。過十日取者犯。若人取來與者亦
犯。若為賊逐。便捨衣走。過十日已。有人持來還者無罪。律攝云。或時施主作如是言。此是我物。仁當受用。
雖不說淨。用之無犯。或是己物寄他。或未作得想。皆無犯。得衣五日。即顛狂者。後若得心。更開五日。餘義
通塞。准事應思。薩婆多論云。若初日得衣二日捨。如是乃至九日得衣十日捨。十日所得衣不捨。不受持。
不作淨。至十一日地了時。捨墮。謂前九日所得衣盡捨作淨。但第十日所得一衣。以前次續因緣故得捨
墮。若初日得衣。初日捨。二日得衣。以不相續故。此二日衣次第更得十日。若初日得衣。二日捨。二日更不
得衣。三日得衣。此三日衣。次第得至十日。以不相續故。若比丘衣已捨。罪已悔過。求衣心次續未斷。若更
得衣。是衣於前衣邊得捨墮。衣已捨。罪已悔。次續心斷。即日。或先所求衣來。或意外衣來。不墮次續。以心
斷故。若即日捨衣。即日悔過。求衣心不斷。乃至一月得衣。盡屬次續。於先衣邊得捨墮。即得衣日得罪。不
須經日。若今日捨衣。罪已悔過。求心亦斷。後日更生求衣因緣。不墮次續。以中間心斷故。若地了時捨衣。
罪已悔。續心斷。向暮更求得衣。此衣應捨。作突吉羅懺。若衣已捨。次續已斷。罪未懺悔。正使多日得衣。此
衣應捨。突吉羅懺。前以日相續。後以心相續。故同得罪。十誦云。三衣不應少。不應多。若少畜得惡作。若多
畜得捨墮。釋曰。言地了者。是明相出也。約日未出前二刻為隢。此為明相。謂見其白色。又以觀見掌文為
限次。次明迦絺那衣事。迦絺那。此云功德。謂受此衣。
以此衣力。於五月中能荷持五事功德。又名賞善
罰惡衣。謂比丘安居有善功德。以此賞之。其破安
居非法之眾。罰之。不得也。比丘安居竟。有四事應
作。所謂自恣解界結界受功德衣（或為大水漲沒界相。或賊難僧
盡出界。或眾樂界廣狹。應解先者。然後更結。不樂則已。受功德衣已。得五事
利。一畜長衣。二離衣宿。三別眾食。四展轉食。五食
前後不囑比丘入聚落。云何成受功德衣。若得新
衣。檀越施衣。糞掃衣。若是新衣。若是故衣新物貼
作淨。若已浣。浣已納作淨。非邪命得。非諂曲得。不
以相得。不以激發得。不經宿。不捨墮作淨。即日來
應法。四周安緣。五條十隔。若過是者。亦應受（謂七條。二
十一隔。乃至二十五條。一百二十五隔）。應自浣。染作袈裟色。舒張展
治。裁作十隔縫治。在界內眾僧前受（非一人前受。亦非一人受。
非二三四人前受。亦非二三四人受。凡住處下至要。得五善比丘同界。一人受差。四人羯磨。成受。不得界
外自受。若過五人說欲者。成受。若出界外還。聞僧受功德衣竟。即便隨喜。亦成受。若人多施衣物。應取一
<pb n="247"/>
好者作功德衣。餘隨羯磨分之）。應作如是白。大德僧聽。今日眾僧
受功德衣。若僧時到。僧忍聽。眾僧和合受功德衣。
白如是（次當差持衣人。十誦律云。有五法不應差。一隨愛。二隨瞋。三隨怖。四隨癡。五不知受
不受。反上應差。又五比丘不得作功德衣人。一無歲。二破安居。三後安居。四擯。五別住。律本云。應問誰能
持功德衣。若答言。我某甲能。眾中堪能作羯磨者。應如是差）。大德僧聽。若僧時
到僧忍聽。僧差某甲比丘。為僧持功德衣。白如是。
大德僧聽。僧差某甲比丘。為僧持功德衣。誰諸長
老。忍僧差某甲比丘為僧持功德衣者默然。誰不
忍者說僧已忍。差某甲比丘為僧持功德衣竟。僧
忍默然故。是事如是持（僧即應白二羯磨。付功德衣與持衣人。應如是作）。
大德僧聽。此住處僧得可分衣物。現前僧應分。若
僧時到。僧忍聽。僧持此衣與某甲比丘。此比丘當
持此衣為僧受作功德衣於此住處持。白如是。大
德僧聽。此住處僧得可分衣物。現前僧應分。僧今
持此衣與某甲比丘。此比丘當持此衣為僧受作
功德衣。於此住處持。誰諸長老。忍僧持此衣與某
甲比丘受作功德衣者默然。誰不忍者說。僧已忍
與某甲比丘衣竟。僧忍默然故。是事如是持（持衣比丘
應起捉衣。隨諸比丘手得及衣。言相了處。作如是言）。此衣眾僧當受作功德
衣。此衣眾僧今受作功德衣。此衣眾僧已受作功
德衣竟（三說。彼諸比丘應作是言）。其受者。已善受。此中所有功
德名稱屬我。彼持衣人。應答言爾。若得未成衣。應
僧中羯磨差比丘令作（應如是差作）。大德僧聽。若僧時
到。僧忍聽。僧差某甲比丘為僧作功德衣。白如是。
大德僧聽。僧差某甲比丘為僧作功德衣。誰諸長
老。忍僧差某甲比丘為僧作功德衣者默然。誰不
忍者說僧已忍差某甲比丘為僧作功德衣竟。僧
忍默然故。是事如是持（作衣已。如前法受之。善見律云。十六日明相出。將功
德衣裁來與眾僧。比丘應語衣主須針線染色。作衣比丘多少。檀越應供養飲食。為僧受功德衣應知受
法用。若衣裁者。應先浣。與眾多比丘共割裁縫治。即日染成。點淨已。應受。若衣未成。應喚一切比丘共成。
不得說道德作留難。唯除病者。律攝云。乃至能行二三針者。皆共助作。成已。其張衣人。應以塗香。燒香。及
華彩嚴飾。供養功德衣已置淨盤上。擎向眾首。在上座前。捧衣而住。乃至三說已。即於上座前舒張其衣。
上座告曰。善哉張衣。極善張衣。此有利養。及以饒益。我當獲之。如是乃至眾末。其張衣人。不應持此衣往
大小行處。及烟火舍。不住露地。不向界外。設有緣行。不應經宿。有十種人。不合同受功德衣。一未有夏。二
破夏。三坐後夏。四餘處坐夏。五張衣之時不現前。六行徧住。七行徧住。竟八行意喜九意喜竟。十授學人。
復有十人。但得利物。不獲饒益。謂以求寂替前第四。便成十人。有五種人。利及饒益。悉皆不得。謂三種捨
置人。餘處坐夏人。僧伽破時。非法之黨。善見律云。若住處不滿五人。及不知受法。得喚餘寺僧足數受。及
使作羯磨。而彼僧不得受功德衣。亦不得受衣分。僧祗律。聽一人獨住者作。彼取衣時應言。此迦絺那衣
截今受。如是三說。截時應言。此迦絺衣我當受。縫時。浣時。染時。點時。刀淨時。亦如上說。作成已。應心念口
言。我某甲比丘受此迦絺那衣。如是三說。冬四月竟。僧應出功德衣。應
如是出。作前方便已。白言。大德僧聽。今日眾僧出
功德衣。若僧時。到僧忍聽。僧今和合出功德衣。白
如是（出已。不復更得五事功德。所有長物。應捨。或作淨等。不爾。過十日得捨墮。若不出。
過功德衣分齊。突吉羅。有八因緣捨功德衣。一去。
二竟。三不竟。四失。五斷望。六聞。七出界。八共出。復
有二種捨功德衣。持功德衣比丘出界外宿。眾僧
和合共出（廣如大律明）。
○離衣宿戒第二
若比丘。衣已竟。迦絺那衣已出。三衣中離一一衣異
處宿。除僧羯磨。尼薩耆波逸提。
釋曰。佛在舍衛國。六羣比丘往人間遊行。持衣付
囑親友比丘。彼數數為曬。諸比丘白佛。佛與結戒。
時有一比丘得乾痟病。有糞掃僧伽梨極重。有因
緣事欲往人間。不堪持行。諸比丘為白佛。佛聽僧
與病比丘結不失衣。白二羯磨。彼病比丘應至僧
中。具儀禮上座足。胡跪合掌。乞言。大德僧聽。我某
甲比丘得某病。此糞掃僧伽梨重。有因緣事。欲人
間行。不堪持行。我今從僧乞結不失衣法（三說已。僧應為
羯磨大德僧聽。某甲比丘得某病。有糞掃僧伽梨重。
有因緣事欲人間行。不堪持行。從僧乞不失衣法。
若僧時到。僧忍聽。與此比丘結不失衣法。白如是。
大德僧聽。某甲比丘得某病。有糞掃僧伽梨衣患
重。有因緣事。欲人間行。不堪持行。今從僧乞結不
<pb n="248"/>
失衣法。今僧與某甲比丘結不失衣法。誰諸長老
忍僧與某甲比丘結不失衣法者默然。誰不忍者
說。僧已忍與某甲比丘結不失衣法竟。僧忍默然
故。是事如是持。衣已竟。迦絺那衣已出。如上釋。三
衣者。一安陀會（此云下著衣）。二[鬱-山+止]多羅僧（此云上著衣）。三僧
伽梨（此云重複衣）。此之三衣。西國總名支伐羅。以色稱
之。並名袈裟。所以作此三名者。為表三轉法輪故。
為顯三世故。為斷三毒故。為出三界故。為度三有
故。欲現未曾有法。以異外道故。為少欲知足故。以
三衣不多不少。足得資身行道。亦為冬春夏三時
故。冬著重者。春著中者。夏著下者。大寒總著三衣。
可以禦之（僧祗律云。三衣是沙門賢聖幖幟故我諸弟子。齊是三衣。足遮大寒大熱蠅蚊
虻覆障慚愧。不壞聖種。若性不堪寒者。聽故弊衣。隨意重納。即是少欲少事）。離者。謂身
衣。異處也。一一衣者。謂三衣隨離其一也。異處宿
者。謂異界而宿。明相出時。即得捨墮。此據三衣受
持已。若離一宿。即名失衣。故得其罪。除僧羯磨者。
謂有病緣。眾與作法無犯。是中界者。若不失衣。則
僧伽藍裏一界。樹一界。場一界。車一界。船一界。村
一界。舍一界。堂一界。庫藏一界。倉一界（樹。謂與人等。足蔭覆
跏趺坐。場。謂於中治五穀處。車。謂若車迴轉處。船。謂船迴轉處。村。有四種如上。堂。謂多敞露。庫。謂儲積諸
物。倉。謂儲積穀米）。若失衣。則僧伽藍裏有若干界。乃至倉
有若干界。及此僧伽藍界。非彼僧伽藍界。乃至此
倉界。非彼倉界。及諸界互相非。若在如上諸界邊。
以中人力。用石。或甎。擲所及處。是名界勢分。若置
衣伽藍內。在樹下宿。乃至在庫藏宿。或置衣庫藏
等處。在伽藍內宿。及諸處置衣。餘處宿。若不捨衣。
若不手捉衣。若不至擲石所及處。明相出。隨所離
衣捨墮。除三衣。離餘衣惡作。若無村阿蘭若處。留
衣著八樹間。異處宿。不捨衣等。明相出捨墮（言不捨衣
者。謂有緣暫出擬還。為難事阻留。不得即日還。當於彼處。借他餘長三衣受持。先所受持衣。應心念捨。然
後受持借衣。若無比丘衣。尼衣亦得。明當捨衣還他。至本處。還受持自衣。若無餘衣可借者。應心念捨所
受持衣。寧無衣受持得壞威儀惡作罪。以免離衣之重墮也。言八樹間者。一樹間相去七弓。八樹相去共
五十六弓。其一弓。長中人四肘。此八樹間。是其衣界也。根本部云。若道行。齊四十九尋。住及坐臥。周一尋
內。是不失衣分齊。若兩界中間坐臥。乃至衣角不離身者。不名失衣）。此捨墮衣。應捨
已懺悔。法皆同前戒。僧即應還此比丘衣。白二羯
磨。若不還。乃至數數著壞。盡惡作。餘四眾得罪同
前。不犯者。明相未出。手捉衣。乃至至擲石所及處。
并奪失燒漂壞等想。若道路險難。被執繫縛。命難。
梵行難（善見云。羯磨者。隨病未瘥。得離衣宿。若病瘥欲還。道路險難。不得還。恒作還意。雖病
瘥不失衣。若決定作不還意。失衣。過十日犯長衣罪。若病瘥。還來至衣所。病復發。更欲往。即承先羯磨。不
須更羯磨）。因明結不失衣界。時有離欲比丘。欲往阿蘭
若窟住。恐犯離衣宿。佛聽僧結不失衣界。除隔駃
流水。白二羯磨。大德僧聽。此處同一住處。同一說
戒。若僧時到。僧忍聽。結不失衣界。除村。村外界。白
如是。大德僧聽。此處同一住處。同一說戒。今僧結
不失衣界。除村。村外界。誰諸長老。忍僧於此處同
一住處。同一說戒。結不失衣界。除村。村外界者默
然。誰不忍者說。僧已忍此處同一住處。同一說戒。
結不失衣界。除村。村外界竟。僧忍默然故。是事如
是持（此不失衣界。更無別相。即依同一住處大界內結。先結大界。後結不失衣界。然有三種僧
伽藍。若大界。共伽藍等。或界小於伽藍。並不須結。若界大於伽藍者。依法結之。則隨界攝衣也。除村村外
界者。謂除聚落。及聚落外界。取空地。及住處。結作不失衣羯磨。先因立無村羯磨。村內攝衣。後因事起。方
乃除村。今不問有村無村。法爾須除。薩婆多論。張明此義。以有村來。五意故除。若先無村作法結已。淨人
住處。外村來入。隨所及處。皆非衣界。若本村還出。衣界仍攝。若先有村在非攝。村去空地衣界還滿。由村
去來。非結解故。若比丘身在村。衣亦在村。應至衣所。若身在村。衣在蘭若。應出村界。若身在蘭若。衣在村。
應至衣所。若身及衣。俱在蘭若。不犯。若欲解者。應先解不失衣界。却解大界。作如是解。大德
僧聽。此處同一住處。同一說戒。若僧時到。僧忍聽。
解不失衣界。白如是。大德僧聽。此處同一住處。同
一說戒。僧今解不失衣界。誰諸長老。忍僧於此處。
同一住處。同一說戒。解不失衣界者默然。誰不忍
者說。僧已忍此處同一住處。同一說戒。解不失衣
界竟。僧忍默然故。是事如是持（十誦律云。若捨大界。不離衣界亦捨。
若捨不離衣界。大界不捨）。
<pb n="249"/>
○過一月衣戒第三
若比丘。衣已竟。迦絺那衣已出。若比丘得非時衣。欲
須。便受。受已。疾疾成衣。若足者善。若不足者。得畜一
月。為滿足故。若過畜。尼薩耆波逸提。
釋曰。佛在舍衛國。有比丘僧伽梨故爛弊壞。十日
中間。更不能辦。畏犯長衣。同學為白世尊。乃聽比
丘畜長衣。為滿足故。時六羣比丘。多畜餘種衣。同
者不足。諸比丘白佛。佛與結戒。衣已竟。迦絺那衣
已出。如前釋。若比丘得非時衣者。得。謂於男女在
家出家人邊得。何者名時。何者名非時。若不受功
德衣。自恣後一月。若受功德衣。自恣後五月。是名
為時。過此限者。名曰非時。於此非時中得衣。名非
時衣也。欲須便受者。欲須。謂希樂得衣也。便受。謂
合畜也。受已疾疾成衣者。謂既得衣已。於三衣中。
隨所闕壞。當速作成衣受持。勿過十日也。若足者
善。謂得同樣之衣。量已滿足。堪成一服而不少缺
也。若不足者。得畜一月。謂衣少欠。有所望得衣處。
聽停待乃至經三十日。為令滿足故也。是中犯者。
若十日內。同衣足者。應裁割。若線拼。若縫作衣。若
作淨施。若遣與人。不爾者。十一日明相出。隨衣多
少。盡捨墮。若同衣不足。至十一日同衣足。即應如
上作裁割等事。不爾者。十二日明相出。隨衣多少
得捨墮。乃至二十九日。亦如是。至三十日。若足。若
不足。若同衣。若不同衣。應即日作裁割等事。不爾
者。三十一日明相出捨墮。是衣應捨已懺悔。僧應
白二羯磨。還此比丘衣。餘犯不犯。及四眾得罪。悉
同前戒（善見律云。若二十九日得所望衣細。先衣麤。先衣說淨。新得衣復得一月。為望同故。
若望得衣麤。復得停一月。如是展轉隨意所樂。為欲同故。莫過一月）。次明衣法。時佛
令阿難教諸比丘。像田畦畔齊整。割截作衣。過去
未來諸佛弟子著如是衣。如我今日。刀截成沙門
衣。不為怨賊所劫。聽諸比丘作割截安陀會。[鬱-山+止]多
羅僧。僧伽梨。亦聽作不割截安陀會（章服儀云。條堤之相。事等
田疇之畦。貯水而養嘉苗。譬服此衣。生功德也。佛令像此。義不徒然。釋曰。今時開通水路者。正從此穿鑿。
原非本制）。聽葉作鳥足縫。若編葉邊。若作馬齒縫。應五
條。不應六條。應七條。不應八條。應九條。不應十條。
乃至十九條。不應二十條。若過是條數。不應畜（今按
餘部。極許至二十五條）。若新衣。應一重作安陀會。及[鬱-山+止]多羅
僧。二重僧伽梨。若故衣。聽二重安陀會及[鬱-山+止]多羅
僧。四重僧伽梨。若糞掃衣。隨意多少重數。不應持
小小衣當三衣。聽以長四肘。廣二肘衣。作安陀會
廣三肘長五肘。作[鬱-山+止]多羅僧。僧伽梨。若得縵衣。廣
長足。裁割作衣便少。聽作帖葉。應染作壞色。為沙
門衣。衣壞應補治。聽著納。重綖編邊。隨孔大小方
圓補之。按餘部律文。僧伽梨總有九品。初三品。九
條。十一條。十三條。壇隔兩長一短。中三品。十五條。
十七條。十九條。三長一短。後三品。二十一條。二十
三條。二十五條。四長一短。[鬱-山+止]多羅僧。七條。二長一
短。安陀會。五條。一長一短。佛言。三衣應受持。若疑。
應捨已。更受。若有三衣不受持。突吉羅。然律闕受
文。據餘諸部皆有受法。今依十誦。應具修威儀對
一比丘云。大德一心念。我某甲比丘。此安陀會五
條衣受。一長一短。割截衣持（應如是三說）。若受[鬱-山+止]多羅
僧應云。大德一心念。我某甲比丘。此[鬱-山+止]多羅僧七
條衣受。兩長一短。割截衣持。三說。若受僧伽梨應
云。大德一心念。我某甲比丘。是僧伽梨（若干）條衣受
（若干）。長（若干）短。割截衣持。三說。若有緣須捨者。依僧祇
律。應云。大德一心念。我比丘某甲。此僧伽梨是我
三衣數。先受持。今捨。一說。下二衣須捨。准此應知。
十誦律。縵三衣。亦聽受持。南山鈔。明安陀會有四
種作。謂割截。襵葉。褋葉。縵作。就中有正從二品。正
有三種。謂割截。襵葉。褋葉。從有二十一種。謂縵作
一。中衣二。大衣十八也（十誦云。若比丘貧。少衣。不能得割截衣。應衣上安條
若五。若七。若九。若十一。若十三。若十五。若過十五）。[鬱-山+止]多羅僧。正有二種。謂
<pb n="250"/>
割截。褋葉。從有二十二種。謂下衣四。大衣十八也。
僧伽梨正有十八種。謂割截。褋葉。各有九品。從有
六種。謂中衣二。下衣四也。若得正衣。如上加法受
持（若作襵葉褋葉衣。受時。但改割截二字）。若缺安陀會。上二衣有長
者。開將作從。受持。應加法云。大德一心念。我某甲
比丘。此安陀會二十五條衣受。四長一短。割截衣
持。三說。乃至九條。七條。類此應知。若[鬱-山+止]多羅僧有
缺者。餘二衣有長。將作從時。例此可解。僧伽梨有
闕。亦爾。若受縵安陀會應云。大德一心念。我某甲
比丘。此縵安陀會受持。三說。若擬作[鬱-山+止]多羅僧。僧
伽梨者。並準安陀會法受之。不應不捨衣。便與他
貿易。應捨已然後貿易。善見。及五分律。聽獨住比
丘。心生口言自受。應具威儀手執衣云。我比丘某
甲。此僧伽梨（若干）條受。三說。若三衣中。須有換易者。
應先捨所受持衣。後受新衣。所捨之衣。應作心念
淨施法（淨施法。如輙著淨施衣戒釋。薩婆多云。三衣若破。但緣不斷。不失受持。根本律云。衣之大
小差別有三。謂上中下。大衣上者。豎三肘。橫五肘。下者。豎二肘半。橫四肘半。二內名中。餘二衣亦爾。五條
復有二種。豎二橫五。豎二橫四。五分律云。肘量長短不定。佛令隨身分量。律攝云。若身大而肘短者。依身
為量。不依肘量。若翻此者。亦依身量。其縫刺法。依稻田畦勢。而割截之。葉向兩邊。不應一靡。葉有三別。謂
上中下。上者濶四指。或如鳥張足。狹齊二指。二內名中。凡為小壇。當大壇半。然小壇望大壇裁割之時。更
須增其半葉。一縫作了之後。方始明闇正得相應。異此非也。四邊安緣。稍狹於葉。去緣四指肩隅置帖。於
此帖中。穿為小孔。安細絛⿰巾勾。可長兩指。反自相繫。便成兩⿰巾勾。[(曷-曰)/月]前緣邊應安其紐。疊為三襵。是安⿰巾勾紐處。
或隨身大小。紐有三種。一似嬰薁子。二似葵子。三似梨子。上邊既爾。下緣亦然。顛倒任披。並成非犯。若行
出外。內紐雙⿰巾勾。繞頸通披。角搭肩上。若衣緣斷壞者。應以物帖。或用線繚。若衣欲破。應以長線而縫絡之。
若見有孔。應可補帖。若在內爛兩重幅疊。如埋爛壞。不堪料理者。應作燈炷。或可斬碎和牛糞作泥。用塞
柱孔。或泥墻壁。如是用時。能令施主所捨福田。任運增長。若身著衣。不應於澁。鞕地木石糞掃。無坐物處。
放身而坐。若作務時。應須善護。勿令泥土污衣。若遊行時。有棘剩處。應為褰衣。莫令垂破。若應浣不浣。應
縫染不縫染。皆得惡作。著大衣。不應作務。不在道行。不裹胯坐。及披而臥。不赤體披。禮拜之時。衣勿拂地。
不裹膝頭。亦不於下二衣上坐臥。若無餘物。聽用為襯。坐臥無犯。若三衣肩上垢膩污者。於著肩處。應以
物替。長一肘半。廣一張手。四邊縫著。污即拆洗。其浣衣法。可自為水。安洗器中。若手若足。徐徐浣濯。若
被香泥污。或餘膩物。應用湯水。及屑等洗之。其染衣法。先用木皮洗去塵土。打搥使碎。日[暻-京+恭]令乾。三遍
煑汁。別安三處。先用初汁。次用第二。後用第三。欲染之時應用少水揉令遍濕。染已。捩去其汁。更揉數遍。
方曬[暻-京+恭]之。曬衣之法。橫繫細繩。衣邊搭上。劈竹夾之。汁流下邊。還翻向上。勿令垂渧。應數數看。若衣車大。
應於竹木上曬。數數翻轉。新衣應用新樹皮汁日中[暻-京+恭]之。故衣應用舊樹皮汁。陰處而曬。待其乾。後以少
水濕揉。色益鮮好。亦復不脫。不應披三衣剃鬚髮。應別畜剃髮衣。或用僧脚崎遮身而剃。應以帒盛衣。帒
法。取布一幅。長三肘。廣一肘半。長牒兩重。縫之為帒。兩頭縫合。當中開口。長內其衣。搭在肩上。口安內帶。
勿令蟲入。凡置衣時。常用者在上。非常用者在下。又三衣在上。餘衣在下。用意防守。如護身皮。欲令施主
得福多故。令受用者。無闕乏故。大衣者。是衣中主。不應隨處著用。作諸事業。入聚落時。乞食時。隨噉食時。
入眾食時。禮塔時。聽法時。禮拜二師。及同梵行者時。如是等處。可披大衣。七條應於淨處披著。及食等事
其五條衣。任於何處隨意著用。悉皆無犯。凡著衣服。應捨三種心。一喜好玩飾心。二輕賤受用心。三憍覓
名稱心。詐著弊衣。欲令他知有德有行。如是三心。皆不應作。但求壞色。趣得克身。順大師教。進修善品。應
生五種心。一知量度量而用。勿使傷損。二知間隙。不可頻著一衣。臭而疾破。三知思察來處極難。作報恩
心。受用之時。勿為非法。四知時。寒熱適時。受用合度。五知數。十三資具。足得資身。多畜貯衣。長貪廢業。言
十三者。三衣坐具。裙。副裙。掩腋衣。副掩腋衣。拭身巾。拭面巾。剃髮衣。覆瘡衣。藥直衣。釋曰。言用木皮汁者。
亦不必定。隨處所有。或根。或葉。皆可染之。
○取非親里尼衣戒第四
若比丘。從非親里比丘尼取衣。除貿易。尼薩耆波逸
提。
釋曰。佛在王舍城。時有一比丘。著弊故補納僧伽
梨。蓮華色比丘尼見已。發慈愍心。即脫自所著貴
價衣與彼易之。著往見佛。佛語蓮華色。不應如是。
聽汝畜五衣完堅者。餘衣隨意淨施與人。因為結
戒。不聽從尼取衣。諸比丘皆畏慎不敢從親里尼
取衣。佛言。聽取。何以故。若是親里。籌量知有無。可
取不可取。若好若惡。若新若故。時祇洹中。僧尼二
部。得施衣共分。比丘錯得尼衣。尼錯得比丘衣。不
敢共易。佛言。若貿易衣聽。故更結除貿易之語也。
親里者。父母親里。謂從七世已來。所有親族。皆名
親里。異此非親。以從非親尼取衣用時。則不顧彼
之有無。若於親里邊。便有懷念之心。量度而受。故
制不聽從非親取衣也。比丘尼者。謂於二部僧中
受得具足戒人。非沙彌尼。學法女也。衣者。十種如
上。除貿易者。謂易得無罪。或以衣貿衣。衣易非衣。
<pb n="251"/>
或以非衣貿衣。或以鍼筒。刀。線。乃至一丸藥。貿衣
也。是中捨衣。懺悔。還衣。得罪輕重。悉如上說。餘四
眾突吉羅。若為僧為塔取者。不犯（薩婆多論云。取應量衣鉢捨墮。
取不應量衣物惡作。五分云。從非親里下二眾取衣惡作。若親里犯戒。邪見。從取衣惡作。根本律云。若尼
將衣施僧。或為說法故施。或為受具時施。或見被賊故施。或時買得。若尼眾多獲利養。持衣物到苾芻前
置地語言。聖者。幸願犯慈悲。為我納受。即棄之而去。取亦無犯）。
○使非親里尼浣衣戒第五
若比丘。使非親里比丘尼浣故衣。若染。若打。尼薩耆
波逸提。
釋曰。佛在舍衛國給孤獨園。時迦留陀夷。與偷蘭
難陀比丘尼。對坐相視。便失不淨。尼取衣為浣。扴
取不淨著口及女根中。後遂有娠。因為結戒。不聽
使尼浣衣。諸比丘畏慎。不敢令親里尼浣衣。佛言。
聽浣。非親里等者。如上釋。此為防他譏嫌故。開使
親里。亦為防婬染事故。由非親里。數見。則煩惱增
盛。過失從之而生。是故不聽使非親也。浣者。洗浣。
下至水一浸。故衣者。乃至一經身著。染者。下至一
入染色。打者。乃至以手一拍。是中犯者。若令浣染
打三事。彼俱為作者。得三捨墮。隨有不作。但得惡
作。若俱不作。得三惡作。使有全缺。得罪應知。若是
新衣。得惡作罪。使非親餘二女浣故衣。得惡作。捨
衣懺悔。還衣。有犯。無犯悉同前戒。餘四眾突吉羅
（僧祇律云。若為二師持衣使尼浣。得越毗尼罪。為塔僧。無罪。勒伽論。使浣坐具。得捨墮。浣耨枕等。得惡作
律攝云。若老病無力。或尼恭敬尊德。情樂為浣。及是門徒。或使親尼。非親為浣。斯皆無犯。若衣須洗者。或
自洗。或遣門徒等。使好用心。勿令衣損。凡洗浣衣有五種利。除臭穢氣。蟻蝨不生。身無瘙癢。能受染色。堪
久受用。不浣衣者。翻成五失。著染色衣。亦有五利順聖形儀故。令離慠慢故。不受塵垢故。不生蟻蝨故。觸
時柔軟易將護故。過分浣衣。亦有五失。能令疾破故。不堪苦用故。受用勞心故。無益煩勞故。障諸善品故。
著好染衣。亦有五失。自長驕恣。生他妒心故。令他知是治容好色故。能令求時多勞苦故。能障善品事故
過染損衣用不堅牢故。若過打時。亦有五失。俱如上說。若於施主處得好光色衣。當柔壞而用。仍不壞者
或置露中摩使光失。或可以水灑浸而用。如前所說。不依行者。咸得惡作）。
○從非親里居士乞衣戒第六
若比丘。從非親里居士。若居士婦。乞衣。除餘時。尼薩
耆波逸提。餘時者。若比丘奪衣。失衣。燒衣。漂衣。是謂
餘時。
釋曰。時佛在舍術國。䟦難陀釋子。強索長者貴價
白㲲。俗生譏嫌。因斯結戒。諸比丘皆畏慎。不敢從
親里居士索衣。佛言。聽索。時諸比丘夏安居竟。往
世尊所。畏晝日熱。而夜行失道。為賊所劫。露形至
寺。所以露形行者。一以佛制戒故。不敢乞衣。二為
將來比丘。亦有此難。欲佛作開通因緣故。佛言裸
形而行。得惡作。當以軟草若葉覆形。往至寺邊。若
先有長衣。應取著。若無者。知親友比丘有長衣應
取著。若知友無者。可借僧物。以自覆形。出外乞求。
若得衣已。應還。浣染縫治。安著本處。不爾者。如法
治。時有比丘奪衣。失衣。燒衣。漂衣。畏慎不敢從非
親里乞衣。佛言。聽乞。由此諸緣。更為結戒。前戒制
不從出家人乞。出家人中。唯取尼眾結戒。此戒制
不從在家人乞。無問男女。悉皆不聽。居士。謂在家
多財富樂居業豐盈之士。復有釋云。愛談名言。清
淨自居。謂之居士。乞衣者。謂從彼乞求而得也。衣
有十種如上說。除餘時者。謂在難緣。乞便無犯。奪
衣者。謂被賊劫奪。失衣者。謂自失落。或忘處所。燒
衣者。謂被火焚燒。漂衣者。謂被水漂去也。是中捨
衣。懺悔。還衣等。俱如前戒。比丘尼同犯。下三眾惡
作。若從同出家人乞。或為他乞。他為己乞。或不求
而得。並皆無犯（僧祇律云。若自乞。使人乞。若作寒熱相乞。若說施衣功德而乞。得者
皆捨墮。若乞漉囊。小補衣物。繫頭物。裹瘡物。若衣褋。若衣中一條。皆不犯。為二師乞。越毗尼罪。為塔僧乞。
不犯。薩婆多論云。若使書信。印信。若二人共乞一衣。若為他索。皆突吉羅。若得應量衣捨墮。得不應量衣。
突吉羅。若親里貧匱從索。突吉羅。若親里與少。更索多。及為他索。皆突吉羅。若非親里先請與衣。後若貴
窮從索。突吉羅。與少更索多。及為他索。亦突吉羅）。
○過受衣戒第七
若比丘。失衣。奪衣。燒衣。漂衣。若非親里居士。居士婦。
自恣請多與衣。是比丘當知足受衣。若過者。尼薩耆
<pb n="252"/>
波逸提。
釋曰。佛在舍衛國。時有眾多比丘遇賊失衣。來到
祇洹精舍。有優婆塞聞諸比丘失衣。多持好衣來
施。隨意而取。比丘報言。我等自有三衣。不須也。六
羣比丘。語諸比丘言。何不取與我等。若與餘人耶。
諸比丘便取。與之。時諸少欲比丘嫌責。白佛結戒。
失衣等。如上釋。自恣請。謂居士自意恣恁比丘所
索也。當知足受衣者。知足有二種。在家人知足者。
隨白衣。所與衣受之。出家人知足者。三衣也。若失
一衣。不應取。若失二衣。餘一衣在。若二重。三重。四
重。應撾作一一衣。若三衣都失。應知足受。若居士
自恣請多與衣。若衣細。若薄。若不牢。應取作若二
重三重四重。當安緣。當肩上應帖障垢膩處。應安
鈎紐。若有餘殘。語居士言。此餘殘衣裁作何等。若
檀越言。我不以失故與。我曹自與大德耳。若欲受
者便受。若過知足受衣捨墮。捨衣等。犯不犯如上。
比丘尼同犯。下三眾吉羅（餘律聽受上下二衣）。
○求增衣價戒第八
若比丘。居士。居士婦。為比丘辦衣價。買如是衣與某
甲比丘。是比丘先不受自恣請。到居士家如是說。善
哉居士。為我買如是如是衣與我。為好故。若得衣者。
尼薩耆波逸提。
釋曰。佛在舍衛國。䟦難陀釋子。聞檀越夫婦辦價
欲買衣施與。便到其家語言。若欲與我衣者。當如
是廣大作。新好堅緻。中我受持者。居士遂生譏嫌。
佛因結戒。時有居士自恣請比丘。問言。大德須何
等衣。比丘意疑不答。復有居士欲為比丘作貴價
衣。比丘知足。欲須不如者。亦意疑。不敢隨意求索。
佛言。若自恣請聽索。乃更為結戒也。居士居士婦
者。謂夫婦同心共施也。辦衣價者。辦。謂備辦。預為
貯畜也。衣價。謂金銀錢七寶之類。買者。謂以價直
易得。非從他乞得也。如是衣者。謂十種之衣。是堪
比丘受用也。與者。謂不由他乞。自樂施與也。先不
受。自恣請者。謂先未曾得彼檀越告。恣意求索之
請。而徑往強求貴價大衣。求有二種。一者求價。乃
至求增一錢。十六分之一分。二者求衣。乃至求增
一縷線也。善哉居士者。此是讚勸之詞。欲令彼施
加以精妙也。如是如是衣者。謂廣大新好堅緻之
衣也。為好故等者。謂比丘如是為求勝妙衣故。得
者捨墮。求而不得者惡作。比丘尼同犯。下三眾惡
作。捨衣。懺悔。還衣。有犯無犯。同上（毗尼毗婆沙云。若遣使。書信。印
信。突吉羅。若不為貴價好色大量求。隨其所宜等價。等色。等量。減價色量。無犯。得應量衣。下至四肘。上至
八肘。捨墮。得不應量。衣惡作。若親里貧乏。從索惡作。五分云。從親里索好者惡作。根本云。若乞小片。他與
大衣無犯）。
○勸合價買衣戒第九
若比丘。二居士。居士婦。與比丘辦衣價。持如是衣價。
買如是衣與某甲比丘。是比丘先不受居士自恣請。
到二居士家。作如是言。善哉。辦如是如是衣價與我。
共作一衣。為好故。若得衣者。尼薩耆波逸提。
釋曰。緣處同前。前戒一居士夫婦。為比丘辦衣價。
買衣施與。而比丘勸令增直好作。此戒二居士夫
婦各辦衣價。各買衣施與。而比丘勸令合作一衣
使得精好。以是二緣為異。餘犯不犯。並同前戒。
○索衣過六反戒第十
若比丘。若王。若大臣。若婆羅門。若居士。居士婦。遣使
為比丘送衣價。持如是衣價。與某甲比丘。彼使人至
比丘所。語比丘言。大德。今為汝故。送是衣價。受取是。
比丘應語彼使如是言。我不應受此衣價。我若須衣
合時清淨當受。彼使語比丘言。大德有執事人不。須
衣比丘應語言有。若僧伽藍民。若優婆塞。此是比丘
執事人。常為諸比丘執事。時彼使往至執事人所。與
衣價已。還比丘所如是言。大德所示某甲執事人。我
已與衣價。大德知時往彼當得衣。須衣比丘。當往執
<pb n="253"/>
事人所。若二反。三反。為作憶念。應語言。我須衣。若二
反三反為作憶念。若得衣者善。若不得衣。四反。五反
六反。在前默然立。若四反五反六反在前默然住。得
衣者善。若不得衣。過是求得衣者。尼薩耆波逸提。若
不得衣。從所得衣價處。若自往。若遣使往。語言。汝先
遣使持衣價與某甲比丘。是比丘竟不得衣。汝還取。
莫使失。此是時。
釋曰。佛在舍衛國給孤獨園。王舍城大臣遣使持
衣價與䟦難陀（或云寄商客持價來）。䟦難陀即將此使入舍
衛城。以衣價付與親舊長者掌之。異時。大臣問使
人言。我前遣持衣價與䟦難陀作衣。為我著不。報
言。不著。大臣更遣使索還衣價。䟦難陀聞已。即疾
至長者家索衣。時城中諸長者集會。先有制。其不
至者。罰錢五百。長者報言。大德小待。我赴會還。䟦
難陀言。不得爾。當先與我作衣。長者為作衣竟。會
坐已罷。即罰錢五百。時長者及諸居士。盡共譏嫌。
佛為結戒。王及大臣居士。如前釋。婆羅門者。此云
淨行。又云淨裔。謂是梵天之苗裔。亦名梵志。乃五
天竺國之貴姓。餘國所無。故其國名為天方也。遣
使者。或遣男女黃門等。送衣價者。謂持金銀錢七
寶等施與也。我不應受此衣價者。謂比丘法。不應
受畜金銀寶物。及穀粟米豆田園奴婢牛馬車乘
等。若施僧祇。合畜。應與淨人俗人等。計分租稅。以
供眾僧。不得使淨人及傭人自作。若作者。是為不
淨。眾僧不應噉食。食者得罪。合時清淨當受者。合
時。謂合比丘須用衣時。或佛開許比丘聽畜之時。
清淨。謂不違如來禁制。及無諸障難。堪可受用。我
當納取以成衣受持也。僧伽藍民者。是寺家淨人。
常為僧伽執作眾務。給事比丘也。優婆塞者。此云
近事男。謂歸依三寶。受持五戒。堪能親近承事比
丘故。即是比丘執事人也。彼使往至執事人所者。
謂彼使往至如比丘所示人處。以衣價付之。囑令
合時當買清淨衣與彼比丘也。大德知時往彼當
得衣者。謂彼使付衣價已。還比丘所報言。大德知
須用衣時。往彼某甲執事人所。當得淨衣也。須衣
比丘當往執事人所者。謂此比丘欲須衣時。當至
彼所付衣價人處。若二反。三反。為作憶念等者。謂
二三往返出言。令彼淨人憶念。彼淨人或在家中。
或在市間。或在作處。語言。我今須衣。與我作衣。是
為作憶念也。若得衣者善者。謂稱自求心。不假餘
索也。若不得衣。四反五反六反在前默然立等者。
謂三反出言求索不得衣。應四五六反往彼淨人
所。彼淨人或在家。或在市。或在作處。至彼前默然
而住。若淨人問言。汝何緣在此立。比丘報言。汝自
知之。若淨人言。我不知。若有餘人知者。比丘當語
言。彼人知之。如是得衣者善。若不得衣。不應更往
求索。若比丘作一語。破二反默然。乃至作三語。破
六反默然。是中犯者。若過三反語索。過六反默然。
得衣者捨墮。若三反六默時。竟不得衣。應往所施
衣價檀越處。若自往。若遣可委信人往。報彼檀越
知。令其收取原物。莫使虗失。此是還報之法也。若
彼檀越言。我不須。即相布施。是比丘應以時。軟語。
方便。索衣。不犯者。若為作雜碎衣故與。以時索。軟
語索。方便索。餘捨衣。懺悔。還衣。犯不犯。並同上。比
丘尼同犯。下三眾惡作（毗婆沙云。此戒體正在三索三默無過。若七反得衣
成罪。不得突吉羅。善見律云。若不口語索。得十二默然求。若一語索。破二默然。乃至六語索。破十二默然
僧祇律云。三反六默時。或緩期。或急期。云何緩急。若索衣時。彼答言。尊者。更一月來。比丘滿一月往索。若
復言。更一月來。仍滿一月復往索。若復言。更一月來。又滿一月更往索。過三月已。不得復索。若言半月。十
日。乃至須臾。不得復索。六反往時亦如是。過六月。乃至六須曳已。不得復往默然住。若語物主時物主言。
我先施比丘。隨方便更索。比丘爾時得如前三反語索。六反默然住。根本律云若苾芻遣使報衣主已。彼
執事人來作是語。聖者。可受此衣價。苾芻應報曰。此衣價我已捨訖。汝當還彼送衣來處。如是報者善。若
取衣者。犯捨墮。若執事人言。聖者可受此衣價。彼之施主。我共平章。令其心喜。若如是者。取衣無犯。
○野蠶綿作臥具戒第十一
<pb n="254"/>
若比丘。雜野蠶綿作新臥具。尼薩耆波逸提。
釋曰。佛在曠野國。六羣比丘作新雜野蠶綿臥具。
至養蠶家語言。我等須綿。彼報言。小待。須蠶熟時
來。六羣在邊住待。看彼[暻-京+恭]繭。蠶蛹作聲。居士譏嫌。
諸比丘白佛結戒。雜者。若毳。若劫貝。拘遮羅。乳葉
草。若芻摩。若麻。野蠶綿者。絲綿也。作者。若自作。若
使人作。新者。有二種。一者新造。二者新得。此中言
新。謂是新造也。臥具者。是氈褥也。此有二種。一者
貯褥。二者衦成。皆不聽用。以殺多命害物傷慈故。
又體是貴物故。憍恣身心故。自行乞求。自作教他。
妨廢道業故。此中犯者。若自作。若使他作。成者捨
墮。不成者惡作。為他作成與不成。盡惡作。是中捨
者。若以斤斧細剉斬和泥。若塗壁。塗埵。其墮罪。應
懺悔。餘四眾惡作。不犯者。若得已成者。若以斧釿
剉和泥等（五分律。令捨與僧。不得捨與餘人。一切僧得隨次坐臥。唯除此比丘不得。僧祇
律。令捨與僧敷地。及作遮向簾帳幔。蠶綿有二種。一者生。二者作。生者細絲。作者紡絲。亦不聽蠶綿。及羊
毛作三衣。若經。若緯。若中。若邊。若間紃。若緣。若細褋。若補。作成捨墮。受用越毗尼罪。薩婆多云。若乞得成
綿貯衣無罪。律攝云。或他已用。或修故物無犯。或他告言。我為仁作絲綿衣。意欲得故。默而不止。遂貪心
故。亦得本罪。
<other>四分戒本如釋卷第四</other>

音釋
襵褋上音摺。下音疊。
蛹音勇。繭蟲也。
衦音幹。摩展衣也。
剉音蹉去聲。
緯音位。縱曰經。橫曰緯。
六群比丘一難陀。二䟦難陀。示現多貪及多瞋。
三迦留陀夷。現多欲。四闡陀。現多瞋。五馬宿。六滿
宿。現多癡。此之六人乃大權示現。無法不通。善解
三藏十二部經。及五明百藝異術。人各弟子九人。
群出墜入。現諸非威儀事。大護法門。宣通佛教也。

<sarticle>四分戒本如釋卷第五</sarticle>

明　廣州沙門釋　弘贊在犙　繹
○黑羊毛臥具戒第十二
若比丘。以新純黑羺羊毛作新臥具者。尼薩耆波逸
提。
釋曰。佛在廣嚴城。諸梨車子等。多行邪婬。作純黑
羺羊毛氈。被體夜行。使人不見。六羣效作。彼言。大
德。我等為婬欲故作。汝等作此何所為耶。諸比丘
聞白佛結戒。新者。非故弊也。純黑羺羊毛者。純。謂
不雜。黑有二種。一者生黑。二者染黑。作新臥具者。
如上釋。得罪輕重。亦如上說。捨已。懺悔。還法。如長
衣戒。餘四眾突吉羅。不犯者。若得已成者。若割截
壞。若細薄揲作兩重。若作褥。作枕。作方小坐具。作
襯鉢氈。作剃刀囊等（五分律。令捨與僧。敷牀上坐臥。不得敷地。餘如上說。薩婆多云。
若得朽壞黑羊毛作。無犯。若為塔為僧不犯。若以餘毛及木綿麻等合作。突吉羅。作衣下至四肘捨墮）。
○不雜色作臥具戒第十三
若比丘。作新臥具。應用二分純黑羊毛。三分白。四分
牻。若比丘不用二分黑三分白。四分牻作新臥具者。
尼薩耆波逸提。
釋曰。佛在舍衛國。六羣以純白羊毛作臥具。居士
譏嫌。謂似王及大臣。諸比丘白佛結戒。作者。新者。
臥具者。純黑者。俱如上釋。羊毛者。顯非餘毛也。白
者。或生白。或染令白。牻者。謂頭上毛。耳毛。脚毛。若
餘牻色毛。有釋云。白者。脇傍。脊上。及項邊毛。牻者。
頭足腹毛。由頭足腹是行動處。其毛麤惡故。亦云
下毛也。二三四者。乃數之次第也。若欲作四十鉢
羅羊毛臥具者。二十鉢羅黑。十鉢羅白。十鉢羅牻
（十誦云。一鉢羅。此四兩也）。欲作三十鉢羅。二十鉢羅者。例此可
知。以黑色兩分。白牻各一分。故成三四之次第。非
<pb n="255"/>
謂黑少而白牻多也。此據黑者難得。白者次難。牻
者易求。亦以黑白是細軟貴物。長自恣情。牻者體
麤。原非貴價。不增己欲也。是中犯者。不依數量。自
作教他。成者捨墮。不成者惡作。不犯者。若白不足。
以牻足之。若作純牻者。捨已。懺悔。還法。有犯無犯。
悉同上。餘四眾突吉羅（十誦律云。用黑者。乃至多一兩捨墮。用白者。乃至多
一兩惡作。用下者。乃至減一兩捨墮。根本律云。或黑者易得。餘者難求。兩數增減。並皆無犯）。
○臥具不滿六年持戒第十四
若比丘。作新臥具。持至六年。若減六年。不捨故。更作
新者。除僧羯磨。尼薩耆波逸提。
釋曰。緣處同前。六羣嫌臥具或重。或輕。或薄。或厚。
不捨故。更作新者。藏積眾多。佛為結戒。時一比丘
得乾痟病。欲往人間。有糞掃臥具重。不堪持行。諸
比丘為白佛。佛聽彼比丘往僧中三乞。僧與作白
二羯磨。於六年內。隨意作新者。故云除僧羯磨。持
至六年者。謂要滿六歲持也。此中犯者。若減六年。
不捨故臥具。更作新臥具。捨墮。餘犯輕重。及捨。悔。
還法。并餘四眾得罪悉同上。不犯者。僧聽。及滿六
年。若減六年。捨舊作新。若復無。更自作。若他作與
若得已成者。
○坐具不帖戒第十五
若比丘。作新坐具。當取故者縱廣一磔手。帖著新者
上。壞色故。若作新坐具。不取故者縱廣一磔手。帖著
新者上。用壞色故。尼薩耆波逸提。
釋曰。佛在舍衛國給孤獨園。遣人請食。諸佛常法。
諸比丘受請後。徧行諸房。因見故坐具處處狼籍。
乃令諸比丘作新坐具。取故者縱廣一磔手。帖著
新者上。以壞色故。六羣不依佛教。故為結戒（根本律云。
世尊有五因緣。不赴請處。一為宴默而居。二為諸天說法。三為觀察病者。四為看諸臥具。五為苾芻制戒
此中佛意欲看臥具。并為諸苾芻制戒。故不赴請家）。坐具者。謂坐時。或臥時。
敷以坐臥。亦云隨坐衣。為護身。護衣。護臥具。故聽
畜之。梵語謂之尼師壇。亦云尼師但那也。當取故
者。縱廣一磔手等者。謂作新坐具時。應以舊坐具
未穿壞處。浣染裁割。取正方佛一磔手。縫在新坐
具上。或邊或中央。隨意帖之。壞色故者。謂用壞其
新好之色。而成沙門之軌。復令捨離貪愛心故。又
欲令得堅牢故。使諸比丘知足受用故。有愛護心。
不損信施故。施福得任運增長故也。佛一磔手者。
當常人三磔手。復有釋云。方二尺。此當周尺也。是
中犯者。若不取故者帖新者上。用壞色故。成者捨
墮。不成者惡作。餘犯輕重。捨悔還法。及餘四眾得
罪同上。不犯者。自無故者可得。若他為作。若得已
成者。若純故者作（善見律云。故者。下至一經坐。是名故也。四邊隨取一邊。或方。或
圓。取帖新者上。若不能帖。細擗雜新者作亦得。戒因緣經云。取故者緣四邊。以亂其色。婆沙律云。廣中取
一磔手長裂。隨廣狹分作緣。周帀緣尼師壇。根本律云。如佛一張手帖著之時。若減一指半指者。亦得捨
墮。若以故者。徧覆新者。或總破碎。不堪補帖新者。無犯。繹曰。戒因緣。婆沙律。令以故者緣於四邊。一為壞
色。二為堅牢。今時取新物周緣四邊。因之由來。原非本制。律令衣肩上揲物。以障垢膩汙則拆洗。今時作
衣。取一小方帖。帖著於外。妄指為須彌山。復於兩畔。更加兩帖。謂之日月。三千威儀。令帖衣之四角。五分
令帖坐具四角。皆為堅牢故。今並妄謂四天王。致使後代雷同取惑）。
○自持羊毛過三由旬戒第十六
若比丘。道路行。得羊毛。若無人持。得自持乃至三由
旬。若無人持。自持過三由旬。尼薩耆波逸提。
釋曰。佛處如前。䟦難陀道行。多得羊毛。貫杖頭擔。
居士嫌責言。釋子云何販賣羊毛。因為結戒。道路
行者。謂在行路中也。得羊毛者。或他施得。或糞掃
得。若無人持者。謂無別人可遣擔持也。得自持乃
至三由旬者。謂聽自賷持極至三由旬。而不得過
也。由旬。是天竺里數之名。數有大小不定。今取折
中言之。一由旬可三十餘里。三由旬。準有百里也。
是中犯相云何。若比丘在路行。或在住處。得羊毛。
須者應取。若無人持。得自持。至三由旬。若有人持。
應語令持至彼處。比丘於中路不得助持。助持得
惡作。若令餘四眾持過三由旬。亦惡作。除羊毛。持
<pb n="256"/>
一切草葉麻等。過三由旬惡作。若擔餘物著杖頭
行者。亦惡作。捨悔還法。并餘四眾得罪。悉同上。不
犯者。若持作鑷熱巾。裹革屣囊。少許者（律攝云。若為作腰絛。
立播密而持去。無犯。凡諸苾芻。不應負擔。五分律云。應使淨人擔。若無淨人。乃聽自持。不得擔。檐頭戴。背
負）。
○使非親尼染羊毛戒第十七
若比丘。使非親里比丘尼。浣染擘羊毛者。尼薩耆波
逸提。
釋曰。佛在赤澤國。尼拘律園。六羣取羊毛作新坐
具。使大愛道比丘尼浣染擘。染色污手。佛見之。因
為結戒。諸比丘皆畏慎。不敢使親里尼。佛乃開聽
使親里也。浣染者。如前釋。擘者。下至以手擘一片。
是中犯者。使浣染擘三事。得三捨墮。使作三事。隨
所不為作者。但得突吉羅。作者便得捨墮。使非親
求寂女。學法女。突吉羅。捨悔還法。及餘四眾得罪
同上。若為病人。為僧。為佛。為塔。使作不犯。
○受金銀錢戒第十八
若比丘。自手捉錢。若金銀。若教人捉。若置地受者。尼
薩耆波逸提。
釋曰。佛在靈鷲山中。䟦難陀持鉢詣王舍城。舊識
大臣家。其婦欲持錢市食與之。䟦難陀言。若為我
故。可與我錢。彼即置錢於地與。時䟦難陀持錢寄
市肆上而去。王臣居士。皆共譏嫌言。沙門釋子。不
捨金銀錢寶。時有珠髻大臣。善能解釋。令諸人眾
殄息譏嫌。各生歡喜信解已。往白世尊。佛告大臣。
如汝所說。於正法中多有所益。何以故。沙門釋子
捨離珍寶。不著飾好。若應著金銀錢寶。則應受五
欲。若受五欲。非沙門釋子法。若見以我為師。而捉
金銀錢寶。則決定知非我弟子。當知日月有四患。
不明。不淨。不能有所照。亦無威神。云何為四。阿修
羅。煙雲。塵。霧。是日月大患。沙門婆羅門。亦有四患。
不明。不淨。不能有所照。亦無威神。云何為四。不捨
飲酒。不捨婬欲。不捨手持金銀。不捨邪命自活。是
為四大患。能令沙門婆羅門。不明不淨。乃至無威
神。時佛以無數方便訶責䟦難陀已。而為結戒。自
手捉者。謂自身手執持。乃至臂肘膝足。及餘身分。
而受也。錢者。謂上有文像。隨方國所用銅鐵鉛鍚
等錢也。金銀者。謂成。及未成。世所珍用也。教人捉
者。謂教他人捉持。亦得罪也。置地受者。謂非從他
手授得。他置於地時。而受取者。亦得本罪。乃至以
衣物器等受取。亦爾。此應捨。罪應懺悔。是中捨者。
若有信樂守園人。若優婆塞。當語言此是我所不
應。汝當知之。若彼人取。還與比丘者。比丘當為彼
人物故受。敕淨人使掌之。若得淨衣鉢針筒坐具。
應貿易受持之。若彼優婆塞取已。與比丘淨衣鉢
針筒坐具。應取持之。若彼取已不還者。令餘比丘
語言。佛有教。為淨故與汝。汝應還彼比丘物。若餘
比丘不語者。當自往語言。佛有教。為淨故與汝。汝
今可與僧與塔。與和尚。與同和尚。與阿闍梨。同阿
闍梨。與親舊知識。若還本主。何以故。不欲使失彼
信施故。若不語彼人。知是看是。而直教彼取者。突
吉羅。比丘尼同犯。下三眾突吉羅（律攝云。此據自物得捨墮。若他
物。自他物。得墮。無捨。善見律云。下至樹膠錢。國土所用。皆不得捉。亦不得教人捉。悉犯。若為身捉。捨墮。若
為僧。若為眾。乃至一人。若為像捉。悉得惡作。無罪者。不自受。不教人受。若居士持金銀布施比丘。比丘答
言。不得受。彼復言。大德。我捨心布施已定。不得將還。放地而去。去已。比丘留守看。若有居士來問。如實告
之。此居士言。大德既不得受。布施弟子。比丘默然。居士承取持去。以易飲食。衣服。淨物。與比丘。比丘得受。
若無解法人。金銀在屋中。閉戶莫使失。若有賣衣鉢人。比丘喚來。示金銀語言。貧道須此衣鉢。有此金銀。
居士自知。若無賣衣鉢人。有賣非時漿。七日藥盡形壽藥。將來。至金銀所語言。有此金銀。眾僧須此藥。居
士自知。得藥已。眾僧得食用。此比丘不得食用。餘白衣。淨人。乃至畜生。悉不得食。何以故。為眾僧物故。若
不得藥。金銀主棄而去。更無方便得受。若見優婆塞喚來。教擲去。若言何故擲去。我當拾取。比丘答言。隨
意。若彼解法。持易衣鉢。來與眾僧。眾僧得受。若無優婆塞可教擲去。眾僧應白四羯磨。差一比丘。知五法
者。將此金銀。使閉目擲去。莫記處所。若記處所。突吉羅罪。五分律云。僧應白二羯磨。差一比丘。作棄金銀
錢人。彼比丘應棄此物著坑中。火中。流水中。曠野中。不應誌處。若捉著餘處。不應更捉。彼比丘不應問僧。
<pb n="257"/>
此物當云何。僧亦不應教作是作是。若不棄不問。而使淨人以貿僧所衣食之物。來與僧。僧得受。若分者。
惟犯罪人不得受分。不犯者。雖施比丘。比丘不知。淨人受之。為買淨物。僧祇律云。聽病人得使淨人畜。莫
貪著。若犯捨墮物。僧中捨已。不得還彼比丘。僧亦不得分。若多者。應著無盡物中。若生息利。得作房舍中
衣。不得食用。比丘凡得錢。及安居訖。得衣直時。不得自手取。當使淨人知。若無淨人。指示脚邊地。語言。是
中知。著地已。自得用草葉甎瓦等物。遙擲覆上。待淨人來令知。隨國土中所用。若銅錢。鐵錢。胡膠錢。皮錢。
竹籌。一切不得捉。或有國土所用。相不成就。及國。土不用。相成就。捉者。皆越毗尼罪。十誦律云。自手取寶。
若少。應棄。若多。設得同心淨人。應語言。我以不淨故。不應取。汝應取。淨人取已。語比丘言。此物與比丘。比
丘言。此是不淨物。若淨當受。若不得同心淨人。應作四方僧臥具。應入僧中言。諸大德。我自手取寶。得波
逸提罪。我今發露。不敢覆藏悔過。僧應問。汝捨是寶不。答言。已捨。僧應問。汝見罪不。答言見。僧應語言。後
莫復作。若言未捨。僧應約敕令捨。若不約敕。一切僧得突吉羅。若約敕不捨。是比丘得突吉羅。薩婆多論
云。淨人取已。語比丘言。此物與比丘。比丘言。此是不淨物。若淨當受。即是說淨。說淨已。然後入眾僧悔過。
根本律云。若有他施衣價。欲須便受。受已。即作彼人物心。而持畜之。然應求覓淨人。或近事男。而問彼云。
汝能為我作淨施主不。若言能者。即作委寄此人心。而畜其物。應使人持。不應自捉。縱令遠去。但令彼人
命存已來。常是淨施主。若未求得淨人作淨施主。應持物對一苾芻。作如是語。具壽存念。我某甲得此不
淨物。我當持此不淨之物。換取淨財。如是三說。隨情受用。勿致疑心。律攝云。若無淨施主可得者。應持金
銀等物。對一苾芻。隨住隨立。作如是說。具壽存念。我苾芻某甲。得此不淨財。當持此不淨財。換取淨財。如
是再三。應自持舉。或令人舉。若苾芻於行路中。得金銀等。為道糧故。應自持去。或令淨人等。及求寂持去。
應知求寂。於金銀等。但制自畜。不遮執捉僧祇律云。若比丘使沙彌最初捉金銀錢者。越毗尼罪。若見沙
彌先已捉。後使捉者。無罪。繹曰。準根本。律攝。作法聽畜者。乃佛大慈。為末世劣根弟子故。畜者須深慚愧。
起厭離心。勿生貪著。以施兩田。有益便用。不應深著箱囊。致眼光落地時。命根難斷。如鳥欲飛虗空。為蚌
所困。實為自賺自害也。
○賣買寶物戒第十九
若比丘。種種賣買寶物者。尼薩耆波逸提。
釋曰。佛在靈鷲山中。䟦難陀往市肆上。以錢易錢。
持去。居士見。皆譏嫌。諸比丘白佛。佛為結戒。種種
賣買者。非一事而貿易也。謂以成金。未成金。成銀。
未成銀。互為相易。成者。謂以金銀作諸器物。未成
者。謂未作諸器物也。或以錢易金銀。金銀易錢。或
以錢易錢。錢有八種。謂金銀銅鐵白蠟鉛錫木胡
膠錢也。寶物者。即金銀錢七寶瓔珞等。是中捨法。
并四眾得罪。同上捉寶戒說。不犯者。為佛法僧以
錢貿瓔珞具。瓔珞具易錢（根本律云。時諸苾芻得無盡物。置房庫中。施主
來問。聖者何意寺仍不修補。苾芻報言。賢首。為無錢物。主曰。我豈不施無盡物耶。報言。其無盡物。今現在
僧庫中。主曰。不合如是。我之家中豈無安處。何不迴易求生利耶。報言。佛遮不許求利。諸苾芻以緣白佛。
佛言。若為僧伽。應求利潤。聞佛語已。諸有信心居士等。為佛法僧故。施無盡物。此三實物。亦應迴轉求利。
所得利物。還於三寶而作供養。若與物時。應可分明兩倍納質。書其券契。并立保證。記其年日。安上座名。
及授事人字。假令信心近事。亦應兩倍而納其質。律攝云。求好保證。明作契書。年終之日。應告上座。及授
事人。皆使同知。復或告彼信心近事。
○販賣戒第二十
若比丘。種種販賣。尼薩耆波逸提。
釋曰。時佛在給孤獨園。䟦難陀持生薑肆上易食。
復擣治故衣。與外道貿易新服。外道反悔。不肯相
還。諸比丘白佛結戒。販者。賤買貴賣也。賣者。增上
價直也。種種販賣者。謂以時藥。非時藥。七日藥。盡
形壽藥。及衣物等。互相貿易也。是中犯者。若比丘
種種販賣得者捨墮。不得者惡作。捨悔還法。如長
衣戒說。前戒以金銀錢寶貿易。故令捨與淨人。此
戒以衣藥貿易。故令捨與僧也。比丘尼同犯。下三
眾惡作。不犯者。與五眾出家人貿易。自審定。不相
高下。如市易法。不與餘人貿易。若使淨人貿易。若
悔者應還。若以酥易油。以油易酥（僧祇律云。種種者。若自問價。若
使人問價。若自上價。若使人上價。若自下價。若使人下價。作不淨語時。越毗尼罪。得時捨墮。若彼物應直
五十而索百錢。比丘言。我以五十知是。如是求者。不名下價。若知前人欲買物。不得抄買。買者越毗尼罪。
若比丘見賣鉢時。作是念。此鉢好。至某方常得利。買時越毗尼罪。若作是念。我有是物。無有淨人。此是淨
物。得買去。無罪。若比丘為僧作直月。行市賈酥油等求一切物時。作不淨語者。越毗尼罪。若自為買酥油
等。一切不作淨語。得者犯尼薩耆。若比丘共比丘易。作不淨語買者。及一切九十六種出家人邊。作不淨
語買者。悉無犯。有檀越為比丘故。與店上錢。語言。若某甲比丘日日來有所索。從意與。彼比丘後來索時。
作淨不淨語無罪。是比丘所索物。店上無。即與比丘錢餘處買。比丘至餘處求物時。作不淨語者捨墮。若
比丘糴糓時作是念。此後當貴。糴時越毗尼罪。糶時捨墮。若作是念。恐某時糓貴。我今糴此糓。我當依是
得誦經坐禪行道。到時糓大貴。若食長。若與和尚闍梨。若作功德。餘者糶得利無罪。買鉢買藥等。亦如是。
根本律云。若為利買。不為利賣。買時惡作。賣時無犯。若不為利買。為利故賣。買時無犯。賣時捨墮。若向餘
方買得物去。元不求利。到處賣時。雖得利無犯。律攝云。賣買時。不依實說。或以偽濫斗秤欺誑於他。得妄
語罪。獲物之時犯盜。凡持財物欲賣買時。先須定意無求利心。隨處獲利。悉皆無犯。設為三衣。不應規利。
<pb n="258"/>
而作販賣。又於俗人作市易處。不應自酬價直。應令信敬俗人。或使求寂。為買無犯。若無此者。應自酬直。
或二或三。而還其價。不應過此。共為高下。實不欲買。妄增他價。得惡作罪。五分律云。若欲貿易。應使淨人。
語言。為我以此物。易彼物。又應心念。寧使彼得我利。我不得彼利。十誦律云。若以捨墮物買食。口口得突
吉羅。買衣著。隨著得波逸提。薩婆多論云。販賣罪。於一切波逸提中最為重者。寧作屠兒。不為販賣。何以
故。屠兒正害畜生。販賣一切欺害。不問道俗賢愚。持戒毀戒。無往不欺。又常懷惡心。設若居糓。心恒希望
使世荒餓。霜雹災害。若居鹽貯積物。意常企望四遠反亂。王路隔塞。夫販賣者。有如是惡。此販賣物。設與
眾僧作食。眾僧不應食。若作四方僧房。不得住中。若作塔。作像。不應向禮。又云。但佛作意禮。凡持戒比丘。
不應受用此物。若此比丘死。此物眾僧應羯磨分。問曰。不死時。不受用此物。何以死便分。答曰。此販賣業。
罪過深重。若生在時。眾僧食用此物故。續作不斷。是僧福田中。不聽受用。令知今世無福。後得重罪。以此
因緣。不敢更作。比丘既死。更無販賣因故。是故聽羯磨取物）。
○畜長鉢戒第二十一
若比丘。畜長鉢。不淨施。得齊十日。過者。尼薩耆波逸
提。
釋曰。佛在給孤獨園。六羣畜鉢。好者持。不好者置
之。諸居士詣房觀見多鉢。便譏嫌言。如陶師瓦肆。
諸比丘白佛結戒。不聽畜長鉢。時阿難得一貴價
鉢。欲與迦葉。而迦葉不在。畏犯長鉢。往白世尊。佛
問迦葉幾日當還。白言。却後十日。由是聽畜齊十
日也。畜者。謂作屬己心也。長鉢者。謂現有一鉢受
持。更畜餘者。是名為長也。鉢有二種。一鐵。二瓦。色
亦二種。一赤。二黑。量亦有二。大鉢受三斗。小鉢受
一斗半（準唐斗。大鉢一斗。小鉢半斗）。此是鉢量。應受持。然律本
不出受文。按餘諸部。皆有受法。應對一比丘。以鉢
仰安左掌中。右手掩鉢云。大德一心念。我比丘某
甲。此鉢多羅應量受。長用故。三說。有緣須捨。如捨
衣法應知。言鉢多羅者。此是應法之器。謂體色量。
三皆應法。體謂鐵瓦。色謂赤黑。量謂三斗斗半。若
過三斗。減斗半者。即非應量。不聽受持也。不淨施
者。謂不作真實展轉二種淨施也。得齊十日者。謂
齊十日內得畜。不得過。若過十日。十一日明相出
時捨墮。於十日中隨所得鉢。若淨施。不淨施。乃至
若忘去。一一句如長衣戒說。更無異相。故不復出。
捨悔還法。及無犯者。皆悉同然。比丘尼畜一夜。即
得捨墮。下三眾突吉羅。若得鍵⿰金恣。小鉢。次鉢。聽不
作淨施畜。鍵⿰金恣是小淺之鉢。所謂鍵⿰金恣入小鉢。小
鉢入次鉢。次鉢入大鉢。不應畜木鉢。是外道法。不
應畜石鉢。是如來法鉢。不應畜金銀琉璃寶鉢。是
白衣法。不應鉢中畵蒲萄蔓。蓮華像。及作卍字。作
己名字。不應纏鉢四邊若口。不應都縵纏鉢。應縵
兩分。留一分。若有星孔多。應盡縵。食入孔中。隨可
＆CB18257;出。便＆CB18257;出。餘者不可出。無犯。聽作囊盛。作帶絡
肩。挾鉢腋下。令口外向。鉢穿破聽補。若作鉢者出
家。聽為諸比丘作鉢。聽畜作具。聽熏鉢。應作熏爐。
若釜。若瓨。種種泥塗。以杏子。麻子。泥裏。以平地。
作熏鉢場。安支。以鉢置上。鉢爐覆上。以壅四邊。
手按令堅。若薪牛糞。壅四邊燒之。當作如是熏（母經
云。若麻子。若胡麻子。擣破。用塗鉢爐上。安鉢在中熏之。熏竟。爐應好舉。莫令見雨。尼陀那云。聽畜鉢籠。籠
有二種。一者匠作。謂是陶師。二者自為。謂以甕。或用瓨。截為兩段。應以草[麩-夫+弋]作泥。遍塗於外。以胡麻滓作
泥。塗拭於內。待乾。內安稻[麩-夫+弋]。以籠合之。口邊泥塗。可用物高支其鉢。籠內煙出。用壅口。應壘牛糞。從上
放火。應自看火。若囑餘人看。仍不受色。應數數洗。然後更燒。應淨掃地。勿損諸蟲。十誦律云。鉢是恒沙諸
佛幖幟。不得盛不淨物。五分律云。持鉢應如鉢法。不得除糞掃。盛殘食。盛過中飲。盛香及藥。當淨舉。謹護
如眼。過中不應用鉢飲。聽作飲器。用銅鐵瓦。聽別作歠粥器。又云鉢有三種。上者受三鉢他飯。除羮⿱卄釆。下
者受一鉢他飯。除羮⿱卄釆。中者上下之中。僧祇律云。不聽鉢中安隔。若以餅隔。及飯隔者無犯。薩婆多云。若
畜長白鐵鉢。瓦鉢未燒。一切不應量鉢。突吉羅。律攝云。無犯者。若減量。若過量。若擬與餘人出家近圓。濟
其所用。雖不分別。皆亦無犯。若為貯羮⿱卄釆。或用飲水。畜二小鉢。及安鹽盤子。并匙。悉皆無犯。又於大鉢。之
中。隨容小鉢。若順所須。多畜非犯。應更畜一大鉢。防闕事故。世尊許一。非多非少。善順中道。資身修業。知
量受用。如護眼睛。涉路行時。不露擎去。不衣角裹。應以帒盛。挂。肩而去。若在寺中。應為龕窟。居蘭若者。應
編竹葦為籠。泥及牛糞塗其表裏。置鉢在中。繹曰。言一鉢他者。此翻一升。準薩婆多論。可有七合）。
○減綴求鉢戒第二十二
若比丘。畜鉢。減五綴不漏。更求新鉢。為好故。尼薩耆
波逸提。彼比丘應往僧中捨。展轉取最下鉢。與之令
持。乃至破應持。此是時。
釋曰。佛在給孤獨園。䟦難陀鉢破。入城至一一居
<pb n="259"/>
士家求鉢。諸居士各市鉢與之。彼破一鉢。得眾多
鉢。異時諸居士集會審知。皆共譏嫌。佛為結戒。畜
鉢者。謂現自所受持鉢。減五綴者。減。謂不滿也。五
綴。謂相去兩指間一綴。綴謂聯綴。合著連補也。不
漏者。由堪受羮飯也。更求新鉢為好故者。謂現有
不漏之鉢。而為貪新好勝妙故。更從他乞求第二
鉢也。若減五綴不漏。更求新鉢捨墮。若滿五綴不
漏。更求新鉢惡作。彼比丘者。謂是犯人。應往僧中
捨等者。謂要須對僧。復於此住處捨。非餘住處。捨
已懺悔。僧應羯磨與鉢。此鉢若是貴價好者。應留
置。取最下不如者白二羯磨與之。作羯磨已。彼鉢
應僧中次第行。若都無人取者。當還與彼比丘。終
身令畜。前所受持鉢。應如法受持。此鉢不得受持。
直令常畜用故。當如是行。應作白問僧。白云。大德
僧聽。若僧時到。僧忍聽。以此鉢次第問上座。白如
是白已。當持與上座。若上座欲取此鉢與之。應取
上座鉢。與次座。若與彼比丘。彼比丘應取。不應護
眾僧故不取。亦不應以此因緣受持最下鉢。若受
突吉羅。若第二上座取此鉢。應取第二上座鉢。與
第三上座。若與彼比丘。彼比丘應受。不應護眾僧
故不受。不應以此因緣受最下鉢。若受突吉羅。如
是展轉乃至下座。若持此比丘鉢還此比丘。若持
最下座鉢與。應白二羯磨與。大德僧聽。若僧時到。
僧忍聽。僧今以此最下座鉢（若是此比丘鉢。應云僧今以此比丘下鉢）。
與某甲比丘受持。乃至破。白如是。大德僧聽。僧今
以此最下座鉢。與某甲比丘受持乃至破。誰諸長
老。忍僧與此比丘鉢者默然。誰不忍者說。僧已忍
與某甲比丘鉢竟。僧忍默然故。是事如是持（準根本部。
先白二羯磨。差一具五德苾芻。令行有犯鉢。被差人應僧中作白言。大德我苾芻某甲。當行有犯鉢。諸具
壽。明日各各自持鉢來至僧中。既至明日。諸苾芻各持自鉢至僧中。行鉢苾芻。持其犯鉢。向上座前。讚歎
其鉢。清淨圓滿。堪得受用。若上座取與不取。如上應知。乃至行末得一鉢。付與彼比丘。囑令守護）。乃
至破應持者。非謂作法受持。謂彼得此最下鉢當
好用心守護。乃至破來。應持受用也。此是時者。謂
此是與其最下鉢應持之法也。彼比丘守護此鉢。
不得著瓦石落處。不得著倚杖下。及倚刀下。不得
著懸物下。道中。石上。果樹下。及不平地。不得一手
促兩鉢。除指隔中間。不得一手捉兩鉢開戶。除用
心。不得著戶閾內。戶扉下。不得著繩牀木牀下。牀
間。及角頭。除暫著。不得立蕩鉢乃至足令鉢破。不
應故壞。故令失。作非鉢用。比丘尼同犯。下三眾惡
作。不犯者。減五綴漏。更求新鉢。若從親里。及出家
人索。若為他索。他為己索。不求而得。施僧時次得。
若自有價買畜（根本部云。行鉢苾芻。以鉢付彼苾芻語言。此鉢不應守持。不應分別。
亦不與人。詳審徐徐如法而用。乃至破壞。應畜二鉢帒。好者安此長鉢。不好者安舊所持鉢。若乞食時。應
將二鉢。得好飯著長鉢中。得麤飯安舊鉢中。應於舊鉢中食。應先洗長鉢。如是乃至曬[暻-京+恭]安置。皆以長鉢
為先。若內安龕。及火熏時。皆於好處先安長鉢。若行道時。舊鉢遣人持。長鉢當自持。無人為擎者。長鉢安
在左肩。舊鉢應安右畔。自持而去。此之治罰。乃至盡壽。或至破來。應好守護。如此行法。不依行者。得越法
罪。時有苾芻鉢破片多。鑽為孔。以細繩連綴。食已解洗。洗已復綴。廢修善品。佛言。若鉢難得。隨意修理。若
易得處。應可棄之。更求好者。有五種綴鐵鉢法。一以細針塞孔。二安小鐵片。打入令堅。三如魚齒。四邊鉸
破。內外相夾。四以鐵片掩孔。周圓釘之。五用屑末。此有二種。一錯鐵。二磨石末。初補鐵鉢。次補瓦鉢。用末
綴時。以油和末。於鐵碗中。用鐵鎚熟研。方用塞孔。即以徹火燒之使硬。若麤澁者。更以油塗。依法熏之。若
瓦鉢有孔隙者。用沙糖和泥塞之。以火乾炙。若璺破者。刻作鼓腰。以鐵鼓填之。上以泥塗。火熏應用。繹曰。
此中言沙糖者。即片糖也。
○使非親織衣戒第二十三
若比丘。自乞縷線。使非親里織師織作三衣者。尼薩
耆波逸提。
釋曰。佛在給孤獨園。䟦難陀欲縫僧伽梨。入城至
諸居士家。處處求線。乞得線多。遂持與織師。使織
作三衣。便自手作繀。自看織。諸居士見譏嫌。佛為
結戒。自乞者。在在處處。自行求乞也。縷線者。如上
十種衣線也。非親里如上釋。織師者。是織衣人也。
三衣如上釋。是中犯者。若織師及與線者。俱非親。
或織師非親。與線者是親。或與線者非親。織師是
<pb n="260"/>
親。悉犯。若看織。若自織。若自作＆CB18317;。盡突吉羅。捨悔
還法。同長衣戒說。比丘尼同犯。下三眾惡作。不犯
者。織師。及與線者。俱是親里。若自織作鉢囊。禪帶。
腰帶。帽。襪。裹屣巾等（根本部。從非親乞縷。得惡作。使非親織。得捨墮。自織亦得
惡作。若酬價者無犯。若虗誑心陳己勝德。乞得物時。惡作。他勝。一時俱得。實有德者。惡作墮罪。雖親織師。
不知時故。令他生惱。或現異相。皆得惡作。薩婆多云。若少衣。正應乞衣。不應乞縷作衣。須縷縫衣。作帶。無
罪。
○勸織好衣戒第二十四
若比丘。居士。居士婦。使織師為比丘織作衣。彼比丘
先不受自恣請。便往織師所。語言。此衣為我作。與我
極好織。令廣大堅緻。我當少多與汝價。是比丘與價。
乃至一食直。若得衣。尼薩耆波逸提。
釋曰。佛在給孤獨園。有一居士出好線。令織師為
䟦難陀織衣。織師至寺告彼令知。彼即至居士家。
更從其婦乞線。持與織師。令廣大極好堅緻織。復
許增其工價。衣織成已。居士見非自先所敕織者。
乃問知其故。即便譏嫌。佛因結戒。時有居士自恣
請。諸比丘疑不敢答。及不敢索不如者。故更結先
不受自恣請也。極好織者。謂令精妙也。亦是令衣
廣大堅緻之義。廣者。令足豎量也。大者。令足橫量
也。堅者。牢固也。緻者。細密也。乃至一食直者。謂下
至極少與其一飡之工價也。餘文句如前釋。是中
犯者。若比丘先不受自恣請。便往求衣。得者捨墮。
不得者。惡作。捨悔還法如上。比丘尼同犯。下三眾
惡作。不犯者。從親里。及出家人索。他為己索等（毗尼
毗婆沙云。此衣。不問應量不應量。盡得罪。若為織師說法令織。不與食直。得好衣。突吉羅。若自有縷。令織
師織。無罪）。
○與衣後奪戒第二十五
若比丘。先與比丘衣。後瞋恚。若自奪。若教人奪取。還
我衣來。不與汝。若比丘還衣。彼取衣。尼薩耆波逸提。
釋曰。佛在給孤獨園。䟦難陀先與難陀弟子衣。後
因喚行不隨。便生瞋恚。強奪取還。諸比丘白佛結
戒。先與比丘衣者。顯非暫與。亦非借著。謂本決意
施與他也。後瞋恚者。顯非愛念。由違己情。心生忿
恨。造意惡業也。若自奪者。顯身業所作惡也。若教
人奪取者。顯口業所作惡也。還我衣來不與汝者。
謂希望欲得先衣。而返從索也。若比丘還衣者。謂
衣已離此比丘身處也。彼取衣者。謂取衣入手。作
己得想也。是中犯者。若奪取藏舉捨墮。不藏舉惡
作。若著樹。墻。籬。杙。架上。牀。機。地敷上。取離本處捨
墮。取不離處惡作。捨悔還法同上。比丘尼同犯。下
三眾惡作。不犯者。不瞋恚。前人知其心悔。即還衣。
若餘人勸令還衣。若借衣者無道理。還奪取。若恐
失衣。壞衣。若彼人破戒破見。破威儀。若被舉。若滅
擯。若應滅擯。若為此事。命難。梵行難。如是一切奪
取。不藏舉。不犯（薩婆多論云。若奪與學沙彌。行別住。意喜。盲。瞎。聾。瘂。不見擯惡邪擯
人衣。盡捨墮。若奪狂亂。病壞心。犯四重。五逆。五法人。及餘四眾衣。盡突吉羅。若尼奪比丘衣惡作。奪尼等
衣捨墮。此戒體先根本與他衣。後為惱故。暫還奪取。捨墮。衣還他。波逸提懺。若先根本與他衣。後根本奪。
應計錢成罪。若先暫與他衣。後便奪取無罪。若以忿恚故。欲令彼惱。暫奪突吉羅。若師為折伏弟子令離
惡法故。暫奪無罪）。
○過七藥戒第二十六
若比丘。有病殘藥。酥油生酥蜜石蜜。齊七日得服。若
過七日服者。尼薩耆波逸提。
釋曰。佛在給孤獨園。諸比丘秋月風病動。形體枯
燥。又生惡瘡。佛聽時。非時。有病因緣。服五種藥。時
畢陵伽婆蹉弟子。積聚藏舉眾多五種藥。處處流
漫。房舍臭穢諸長者見如是儲積狼藉。皆生譏嫌。
如來因斯制戒。有病者。謂身嬰疾病。醫教服爾所
種藥也。殘者。從他受得已。或食。不食。次日即名為
殘也。藥者。謂酥。油。生酥。蜜。石蜜。五種之藥也。酥者。
是牛羊等乳。鑽抨成之。或以草葉藥。置乳中而成
也。油者。謂麻。胡麻。蔓菁等油。生酥者。是牛羊等乳
作成。而未熟者。初從乳成酪。酪成生酥。生酥成熟
<pb n="261"/>
酥。熟酥成醍醐。醍醐最為上藥也。蜜者。諸蜂蜜也。
石蜜者。是甘蔗糖煎煉堅強者。名為石蜜。此有黑
白二種白者。味純甘。能治熱病。黑者。味帶苦。能治
冷病。若諸蔗糖。或濃。或薄。或未成。或雜水者。並是
石蜜所攝也。若甘蔗漿未熟。聽非時飲。熟即不聽。
蔗聽時食。時有比丘見他作石蜜。以雜物和之。不
敢非時食。佛言。聽非時食。作法應爾。若有風病。油
脂能治。脂有五種。謂熊。魚。驢。猪。摩揭魚脂。應時受。
時煑。時漉。如服油法。濾使淨潔。從他受取。作法受
持。乃至病瘥。隨意應服。不聽非時受煑漉服。酥與
石蜜。能除熱患。蜜治痰癊。并與水病。陳沙糖。亦除
痰廕。酥蜜亦治風痰。稀糖能除風痰熱三病也。齊
七日得服者。謂從他始受得藥入手日為初。以至
七日。齊七日內。時與非時。得自取服。此是舉其極
時。故言七日。然初受得藥時。要須加法。應持藥對
一比丘云。大德一心念。我比丘某甲。有某病緣故。
此某七日藥。為共宿七日服故。今於大德邊受（三說
若欲少日服。可隨日稱之。律攝令在時中。洗手受藥。置左手中。右手掩上。對彼作法）。若過七
日服者。謂越過限齊也。是中犯者。初日得藥。以至
七日。於其中間。或得。不得。或淨施。不淨施。隨有多
少。至第八日明相出。盡捨墮。乃至遣與人失壞等。
并捨悔還法。一如長衣戒說。但此是藥及七日為
異耳。若犯捨墮藥不捨。更貿易餘藥。一捨墮。一惡
作。僧羯磨還此比丘藥。當用塗足。或然燈。比丘尼
同犯。下三眾突吉羅。不犯者。過七日酥油。塗戶響。
若蜜石蜜。與守園人。若至七日捨與比丘食之（塗足
者。謂以油塗時。能除風故。又此足跟通於跟脈。以油塗時。能令目明淨。五分云。應捨與僧。僧捨與白衣。沙
彌。若用然燈。彼比丘不得用。一切比丘皆不得瞰。善見律云。未滿七日布施沙彌。至八日有急病須用。得
就沙彌乞食。無罪）。藥者。不出四種。一者時藥。謂飯。麨。餅。果。
根。莖。華。葉等。從旦至中應食。不許非時食噉。是名
時藥。二者。非時藥。謂八種漿。一梨漿。二閻浮子漿
（狀如沉苽大。紫色。酢甜）。三酸棗漿。四甘蔗漿。五蕤果漿。六舍
樓伽漿（藕汁澄清）。七婆樓師漿（果如蘡薁子。亦似菴羅果）。八蒲萄漿。
除此八漿。其餘橘柚石榴蕉子等汁。不醉人者。亦
得為漿。應淨器漉。澄如水色。以水滴淨。從淨人手
受已。對一比丘加法云。大德一心念。我比丘某甲。
有某病緣故。此某非時漿。為經非時服故。今於大
德邊受。三說。受已。中後應食。是名非時藥不聽今
日受。停至明日飲。飲者如法治。三者七日藥。如上
酥等。從他受得。對比丘作法已。極至齊七日。內得
自手取服。名為七日藥。四者盡形壽藥。謂訶梨勒
（俗略云訶子）。[鞥-合+(白-日+田)]醯勒（似桃子。功用與訶梨勒同）。阿摩勒（餘甘子也）。蕤羅。蓽
茇。胡椒。并餘根莖葉華果堪作藥用。及諸丸散湯
膏。一切鹹苦酢辛。乃至土等。不任為食者。有長
病因緣。應所宜藥。從他受得。對比丘作法已。乃至
盡形壽。聽自取服。應如是加法云。大德一心念。我
比丘某甲。有某病緣故。此某盡形壽藥。為共宿長
服故。今於大德邊受（三說）。若四藥共相雜和者。應作
初藥服。後三藥雜和者。應作第二藥服。後二藥雜
和者。應作第三藥服。後一與後一和者。應作第四
藥服。然此四藥。皆為療治病故聽服。服食之時。咸
應作治病想。方堪食噉。即如初藥。為治饑瘡。以成
道業。故乃受食。非為甘美肥容。而為受用也（薩婆多論
云。若以時藥等。助成七日藥。作七日服無過。或以七日藥等。助成終身藥。作終身藥服無過。或以七日藥
等。助成時藥。應作時藥服。隨勢力多故。相助成故。若數分勢力等者。隨名取定。根本羯磨註云。然而西國
造沙糖時。皆安米屑。如造石蜜安乳及油。佛許非時。開其噉食。而為防麤相。長道資身。南海諸洲煎樹汁
酒。而作糖團。非時總食。準斯道理。東夏飴糖。縱在非時。亦應得食。何者。甘蔗時藥。汁為非時。米麴雖曰在
時。飴團何廢過午。詳檢雖有此理行不亦各任己情。稠濁杏湯。定非開限。蜜煎薯蕷。確在遮條也。律攝云。
蔗體是時。汁為更藥。糖為七日。燒害成。便為盡壽。自餘諸物。類此應知。有六種醋物。一大醋。二麥醋。三
藥醋。四小醋。五酪漿醋。六鑽酪漿醋。飲用之時。應以少水滴之作淨。絹㲲漉過。色如竹荻。時與非時。病及
無病。隨意飲用。諸雜果等。欲作漿者。若時中受取。淨手搦碎。水和澄清。但時中飲。若在非時自料理者。聽
非時飲。若令未受大戒人作者。時非時應飲。若欲作漿。齊更飲者。時中料理。時中受取。對人加法。至初夜
盡自取而飲。若過此時。便不應飲。時中飲者。隨漉不漉。非時飲者。必須澄漉。其六醋物。準此應知。有五種
<pb n="262"/>
人。得守持七日藥。一行路人。二斷食人。三病人。四守護寺人。五營作人。行路之時。若以沙糖內於米中。以
手拍去米應食。若置麨中。應以水洗。若黏著者。竹片刮除。重以水洗。食之無犯。若不能令無染者。先水洗
已。手挼令碎。投以淨水。將物漉之。非時得飲。然此糖等時與非時。病及無病。食皆無犯。甘蔗油麻等。若非
時受。非時壓。雖濾守持。並不應食。若蜜以水滴淨。時與非時。隨意應食。若有病緣。醫人教服非常藥者。亦
應服之。為消諸毒故。令信心者為取。若服蒜為藥者。僧伽臥具。大小行處。咸不應受用。不入僧中。不禮佛
繞塔。有俗人來。不為說法。請亦不往。應住邊房。服藥既了。更停七日。待臰氣消。洗浴身衣。並令淨潔。其所
居處。掃灑淨塗。若服胡葱。應停三日。澤蒜一日。有病應帶雜香。及香塗身。不應入眾。及為俗人說法等。病
愈即應除棄。沐浴身衣。方可如常。或有信心以香奉施。宜應受取。安在牀頭。或塗戶扇。時以鼻齅。能令眼
明。華亦如是。既守持七日藥訖。應生心念。此藥七日當服。若不標心服食。咽咽得惡作罪。若為好容儀。惑
著滋味。或求肥盛。或詐偽心。服食諸藥。皆惡作罪。又正服之時。應告同梵行者言。我已一日服藥訖。餘六
日在。我當服之。乃至七日。皆應告知。繹曰。言更者。即非時也。守持者。是對彼作法受持也。
○過前求用雨浴衣戒第二十七
若比丘。春殘一月在。當求雨浴衣。半月應用浴。若比
丘過一月前求雨浴衣。過半月前用浴。尼薩耆波逸
提。
釋曰。佛在給孤獨園。毗舍佉母。請佛及僧。時天大
雨。佛令諸比丘雨中浴。婢來白時到。遙見諸比丘
盡裸形浴。謂是外道。還白大家。重敕往請。佛至其
舍。受供既訖。彼即請願。願世尊聽我與客比丘食。
遠行比丘食。病比丘食。病比丘藥。贍病人食。供給
比丘粥。供給雨浴衣。與比丘尼浴衣。如是八願。盡
壽供給。佛皆聽許。時六羣即一切時春夏冬。常求
雨浴衣。不捨雨衣。便持餘用。現有雨衣。猶裸形浴。
諸比丘白佛結戒。春殘一月在者。謂春時四月。已
過三月。餘有一月在。即是三月十六日。至四月十
五日也。當求雨浴衣者。謂於此一月中應求乞也。
值大雨時。被在中浴。故名雨浴衣也。半月應用浴
者。是後半月。謂至四月一日。方聽受用也。過一月
前求者。謂未至三月十六日而求也。若未至時。有
人自持施者。應說淨。而畜至求時。過半月前用浴
者。謂未至四月一日而用也。此以防其倉卒難辦。
雨時將至。安居日近。故聽去夏前一月預求雨衣。
不應更過此時。復不聽夏中求。以安居時。正當修
道為心。不應經營求覓。妨廢正業。未至四月。非大
雨時。故不聽用浴。由是應知。小雨不得披浴。亦非
著入餘水中浴也。是中犯者。若三月十六日前求。
四月一日前用者。捨墮。捨悔還法等同上。餘四眾
突吉羅。以尼無雨衣故。不犯者。若捨雨衣已。乃作
餘用。若著浴衣浴。若無雨衣。若作浴衣等（僧祇律云。此衣
不得受當三衣。不得作淨施。不得著入河池中。及小小雨時浴。亦不得裸身浴。當著舍勒。若餘故衣。不得
著雨衣種種作事。當須大雨時披浴。若雨卒止垢液。得著入餘水中浴。若食時。欲以油塗身。若病時。若多
人行處。得繫兩頭作障。至八月十五日當捨。一比丘應僧中作是唱。大德僧聽。今日僧捨雨浴衣。如是三
說。若至十六日捨者。越毗尼罪。捨已。得用作三衣。亦得知識比丘邊作淨。及得入餘水中浴。種種著作無
罪。薩婆多論云。畜雨衣<bz>〔凡〕</bz>有二事。雨時以障四邊。於中澡浴。若天熱時。亦以自障。於中澡浴。二以夏月多
雨。常裹三衣擔持行來。若閏三月。不應前二月求。比丘不畜雨浴衣無罪。繹曰。按根本部。前安居人。如前
時節。應求。應畜。至未自恣前半月。不聽仍用。後安居人。隨其意。或前或後求覓。未至後自恣前半月。不得
仍用若十誦薩婆多。前後安居人。至七月十五日。俱不聽畜用。言舍勒者。是內短小裙也。

四分戒本如釋卷第五

音釋
飴音夷。餳餹米糱煎成也。
薯蕷上音孺。下音預。山藥也。
擘音伯。撝也。分擘也。
擗音僻。分開也。
鍵⿰金恣上音件。下音鎡。
歠音穿入聲。飲也。
蕤音橤。
抨音并。

<sarticle>四分戒本如釋卷第六</sarticle>

明　廣州沙門釋　弘贊在犙　繹
<pb n="263"/>
○過時畜急施衣戒第二十八
若比丘。十日未竟夏三月。諸比丘得急施衣。比丘知
是急施衣當受。受已。乃至衣時應畜。若過畜者。尼薩
耆波逸提。
釋曰。佛在毗蘭若國。夏安居竟。聽諸比丘受夏衣。
六羣即春夏冬一切時常乞衣。安居未竟亦乞衣。
亦受衣。時䟦難陀在一處安居竟。聞異處安居大
得衣利。即便往彼。處處共分衣。多得衣分持來。諸
比丘白佛。佛言。不得一切時常乞衣。及安居未竟
乞衣受衣。不得此處安居。異處受衣分。時波斯匿
王。遣仙授。宿舊。二大臣。往征反叛。大臣自念往征
未知得還不。當預為僧設食施衣。諸比丘以安居
未竟不敢受衣。以事白佛。佛言。聽受急施衣。由此
為諸比丘結戒。十日未竟夏三月者。謂前三月夏
安居未訖。尚有十日在。未至自恣時。即是七月初
六日至十五日也。急施衣者。受便得。不受便失謂
前人有急難因緣。持衣施僧為求福利。如欲行軍。
或遭重病。若臨產婦。如是等時施。若過此時。不復
更施。故名急施衣也。知是急施衣者。顯非餘衣也。
以餘一切衣。要安居竟受。設有檀越奉施。應白二
羯磨差一人為僧作掌衣人。至安居竟分之（薩婆多論
云。除急施衣。一切安居衣。必須待自恣時分。若安居中分突吉羅）。當受者。謂合受
衣時。如其不受。則前人便失功德利。比丘亦失衣
利。是故聽受也。受已者。謂受得衣入手也。乃至衣
時應畜者。畜是藏舉也。謂自恣竟。不受迦絺那一
月。受迦絺那衣五月。是為衣時。於此二時中。得畜
長衣而不犯戒。故云應畜也（婆沙律云。一月所以名衣時者。以安居竟。
檀越多致飲食衣服供養眾僧。兼諸比丘種種執作浣染衣服。以是因緣一月內。所有放捨。故名為衣時）。
若過畜者。謂過一五月也。若無功德衣。至八月十
五日。此衣應捨。或作淨施。或缺三衣將作受持。不
爾者。十六日明相出捨墮。若有功德衣。至臘月十
五日。此衣如前應作捨等。不爾者。臘月十六日明
相出捨墮。是中犯相差別云何。若去自恣前有十
日在。得急施衣。應畜至衣時。若有九日在得急施
衣。聽畜至衣時。更增一日。如是乃至有一日在。得
急施衣。畜至衣時。更增九日。如此前後得共滿十
日畜不犯。若過前十日便犯。過後增多畜乃至一
日亦犯。捨。悔。還衣同上。尼同犯。下三眾惡作。不犯
者。若為奪失燒漂衣。過前不犯。若作奪失等想。若
賊惡獸水漲嶮難王難命難梵行難。若彼受寄者
死。或出行罷道等。如是過後無犯（根本律。明五種急施衣。為自病
施。為他病施。將死時施。為死亡施。將行時施。薩婆多云。若王王子夫人大官鬬將。持物施僧。以彼善心難
得。若女欲嫁。若病人施。令存亡有益。或有餘急難緣。故名急施衣）。因明夏三月所
應作事。謂比丘不應一切時人間遊行。妨廢道業。
踐傷物命。無時棲止。以招世譏。應三月夏安居。無
事應前安居。住前三月。謂從四月十六日。至七月
十五日。有事聽後安居。住後三月。謂從五月十六
日。至八月十五日。欲安居時。自應籌量。若僧伽藍。
若阿蘭若。若樹下山窟等。無有恐怖。毒蟲。諸難。喧
雜之聲。可得樂住。終安居竟不。有可依人不。夏中
當依廣誦二部律師。此若無者。有解經藏論藏者
不。能慈愍常教授我令不生放逸不。又復勿致有
疑無所決處。脫有所犯。欲得除滅。無懺悔處。眾中
無有破僧好諍者不。不生破戒因緣。為梵行及命
作留難不。如是籌量得相應已。乃白所依人言。大
德一心念。我比丘某甲。今依某僧伽藍（若在村內。應云某聚
落。若在別房。應云某房）。前三月夏安居。房舍破。修治故。如是
三說。若後安居。應改云。後三月。餘詞並同（準餘部。三說已。
彼所依人應報言。去。莫放逸。答言受持。按羯磨本。復應問言。汝依誰持律者。答言。依某甲律師。語言。有疑
當問。答言。可爾。夏安居應依都誦毗尼律師。不依住者。墮罪。其房舍破修治之語。局在僧住處。若在檀越
家。山窟。樹下。可隨事量宜稱之。餘四眾安居法。文悉同上。唯改所稱名為異也。若無所依
人可白。應心念安居。文準如上。唯除初句所對之
詞（此言所依人。謂住處無有比丘可依住對彼作法。非謂從彼受學之人。若彼處無可依從受學
<pb n="264"/>
者。或處所迮閙。如五分云。應七日得往還處。心念遙依止）。時比丘無所依人白
處。自忘不心念。不知成不。佛言。若為安居故來。便
成安居。時諸比丘往安居處安居。入界便明相出。
不知成不。佛言。若為安居故來。便成安居。次入園
亦爾。次一足入界。一足入園。亦如是（此據前後兩十六日夜而
言。準律文亦聽中間安居。若是中間。則從前十七日。至後十五日。隨日得結。律攝云。既至十五日。其授事
人。掃塗房舍。令清淨已眾集之時。應告白言。明日苾芻。應作安居。夏中之事。咸應思念至十六日。授事人
應看人多少。可為辦籌。以香水洗香泥塗。安淨盤中。鮮華布上。以淨物覆之。鳴犍稚。集大眾。籌置上座前。
次應宣告夏中眾制。令知眾者巡行告白。諸大德。若同心樂欲者。應此安居。諸苾芻眾。不應夏中更相詰
罪。亦不應作非法制。令諸苾芻不安樂住。違者得越法罪。其行籌者。擎籌盤在前。其收籌者。持空盤隨後。
大師教主。先置一籌。次諸大眾。皆捨本座。蹲居詳審。受取籌已。兩手擎籌置空盤上。若有求寂。其親教師。
或軌範師。應代取籌。次下護寺天神籌。既總行已。應數其籌。白大眾言。今此住處。現受籌者。苾芻有爾許。
求寂爾許。施主某甲。營事人某甲。於某村坊是乞食處。時諸苾芻皆應觀察乞食之處。既觀察已。當自念
云。我於此處。堪作安居。不令苦生。設生能遣。若有病患。有看侍人。給我醫藥。諸有所須。悉皆充濟。作是念
已。應向屏處。對一苾芻。具修威儀。蹲居合掌三說。受安居法。若安居竟。客比丘
來。不應移。亦不應去。若於住處欲安居。應先自往
看房舍臥具。然後受房。應安居前白二羯磨差分
房分臥具人。差竟。應數比丘。數房。數臥具。數竟。至
上座前。如是言。大德。如是房舍臥具。隨意所樂便
取。與上座竟。次與第二上座。如是展轉乃至下座。
若有餘。更從上座分。乃至三轉有餘。應開客比丘
住處。若善比丘來應與。不應分僧集處。溫室。夏堂。
及經行堂。設得缺壞房舍應受。隨力當治。若欲在
靜窟安居。當先往作相。或書名字云某甲欲此安
居。去時應滅相名。若房舍窄狹不相容受。聽齊牀
分。乃至應共分得坐處。不應移此房定牀褥臥具。
置餘房中。若此房多。聽問舊住人。或塔寺主。得移。
去時應還本處。不應在露地。及樹上安居。聽在樹
下。乃至樹高過人頭。枝葉足蔭一坐處。并小屋內。
山窟中。樹空中。起不礙頭。坐得容膝。足障水雨處
安居。若依牧牛者。壓油人。斫材人。及船上安居。夏
中移徙。聽隨彼所去處應去。若在聚落。夏中聚落
分為二分。隨所供給所須具足處住。彼移徙應隨
去（明了論中。聽無五過處。得在中安居。一太遠聚落。求須難得。二太近城市。妨修道行。三多蚊蟻。
自他兩損。四無可依人。人具五德。一未聞令聞。二已聞令清淨。三能決斷疑網。四通達無礙。五正見。五無
施主供給藥食。凡安居人。夏中不應出界一宿。若有檀越請遠不得即日
還。聽受七日去。不應專為飲食故去。除餘因緣。若
為六物。乃至藥草去。至第七日應還。若五眾請懺
罪。下三眾請受戒。國王。大臣。近事。父母。諸親里知
識等請喚。及看病患。自求同誦人。乃至為三寶緣
事。盡聽受七日去。應如是受。具威儀對一比丘言。
長老一心念。我某甲比丘。今受七日法出界外。為
某事故。還來此中安居。白長老令知（三說。若前事不用七日。可
隨事稱之。十誦律受七日法。無比丘。聽從四眾受。不得心念受。除五種人。謂阿蘭若。獨住人。遠行人。長病
人。饑餓時親里邊住人。無佛所聽因緣。不聽出界宿乃至一夜。聽五眾安居。五眾受日。若往赴在道。事盡
即須返界。以無法故）。若處遠。不及七日還。聽受過七日法。若
半月。一月。白二羯磨。應如是作。大德僧聽。若僧時
到。僧忍聽。某甲比丘受過七日法（十五日一月日）。出界外。
為某事故。還此中安居。白如是。大德僧聽。某甲比
丘受過七日法（十五日一月日）。出界外。為某事故。還此中
安居。誰諸長老。忍僧聽某甲比丘受過七日法（十五
日一月日）。出界外。為某事故。還此中安居者默然。誰不
忍者說。僧已忍某甲比丘受過七日法（十五日一月日）。出
界外。為某事故。還此中安居竟。僧忍默然故。是事
如是持（應知如上三種受日。並不通夜。不同餘律）。若受七日出界外。為
彼所留。或水陸不通。并諸難事。至意欲還。而不及
日還。不名失歲。若安居處有梵行難命難。或為我
故破僧。或為止破僧事。或為和合彼僧。或不得隨
意飲食。醫藥。淨人。有如此事應去。若在前安居處。
聞餘處大得利養。即便往彼。此比丘不得前歲。違
本要得罪。或無事便去。或受七日法過七日。彼破
前安居。違本要得罪。及七日還。成前安居。不違本
要。無罪。末後受七日出界外。來與不來。成前安居。
<pb n="265"/>
無罪。後安居亦如是。若此處安居。聞異處僧大得
安居利物。而往彼住。即失此處。於彼少住已還。復
失彼處。若受他安居請。見有命難梵行難。應往白
檀越求移去。聽者善。不聽。便應去。時諸比丘結安
居自作制。不得共語禮拜。問訊。佛言。汝等共住。如
似怨家。猶如白羊。我無數方便教諸比丘。彼此相
教。共相受語。展轉覺悟。不應如是共受瘂法。同於
外道。若行瘂法者。突吉羅（僧祗律云。若行路未到住處。安居日至。即於路
側。若依樹。若車。應受安居。至明相出。趣所住處。到後安居日。對一比丘胡跪合掌三說。受後安居。若行路
前安居日不受安居。一越毗尼罪。到住處後安居日不受後安居。二越毗尼罪。是人破安居。不得衣施。若
春冬時付房舍。有上座來。隨次第住。安居時付房舍。上座來。不應次第住。若驅他起者得罪。不聽不共語。
欲方便少事不語。得半月。至布薩日應共語。共相問訊事。答事。呪願過布薩日。續復如前）。比丘
安居既竟。應作自恣。言自恣者。謂於三月中。或有
所犯而不覺知。今任僧於見聞疑罪。恣宣己過。如
法懺除也。亦云隨意。即是隨他於三事之中。任意
舉發。說罪除𠎝之義。若住處有五人。若過五人。當
差白自恣。上座先應於小食。中食上。唱言大德僧
聽。今僧某月某日某時。集某處自恣。聽在說戒堂
自恣。應十四。十五。十六日。自恣。白二羯磨差授自
恣人。人具五德。謂無愛瞋怖癡。知自恣未自恣。和
集僧已。應問言。汝某甲能為眾僧作授自恣人不。
答言能者。當作如是差。大德僧聽。若僧時到。僧忍
聽。僧差某甲比丘作授自恣人。白如是。大德僧聽。
僧差某甲比丘作授自恣人。誰諸長老。忍僧差某
甲比丘作授自恣人者默然。誰不忍者說。僧已忍
差某甲比丘作授自恣人竟。僧忍默然故。是事如
是持（餘部聽差至二三人。不得過）。若上座或五德者。應先白已。
然後自恣。作如是白。大德僧聽。今日眾僧自恣。若
僧時到。僧忍聽。僧和合自恣。白如是。白已。五德者。
至上座前。次第一一自恣。彼應離座。偏袒。脫屣。互
跪。合掌。對五德者作如是言。大德。眾僧今日自恣。
我比丘某甲亦自恣。若有見聞疑罪。願大德長老
哀愍故。語我。我若見罪。當如法懺悔（三說。自恣竟復座。若老病
者。隨身所安。在本座自恣。若說時錯忘。應一一授之。百一羯磨。聽不能者。書紙讀之。十誦云。若作自恣人。
是上座。應偏袒曲身。語第二上座言。長老。今日自恣來。是時第二上座。偏袒胡跪捉上座足。三說自恣。若
下座作自恣人。應偏袒胡跪合掌如是語。上座。今日自恣來。上座亦應偏袒胡跪合掌三說自恣。如是次
第一切僧。及已作自恣竟。應至上座前唱言。僧一心自恣竟。便如常禮退出。僧祗律云。作自恣人。到自座
處。應受自恣。不得受僧自恣竟。然後自恣。根本。十誦。聽僧自恣竟。為僧作自恣人。互相作自恣。律攝云。眾
若少者。應差一人為受隨意者。眾若多者。應差二三人。若差二人者。一人從上座受隨意。一人從半向下。
若差三人者。從三處起。隨意苾芻若一人者。應對已作隨意人而為隨意。若二三人者。應自更互為隨意
事。若有八難。及餘緣起。如說戒中事。聽略自恣。若
難事尚遠。容得廣說。應廣說。若難事近不得三說。
當再說。復不得再說。應一說。若不者。如法治。若難
事近。不得一說者。諸比丘即應作白。各共三說自
恣。如是白。大德僧聽。若僧時到。僧忍聽。僧今各各
共三語自恣。白如是。作是白已。各各共三語自恣
（謂兩兩對首而說）。再說。一說亦如是。若難事近不得各三
語。亦不得白。即應以此事去。若有四人。不得作白
差授自恣人。應各各相向互為自恣。作如是言。三
大德憶念。今日眾僧自恣。我某甲比丘自恣清淨
（三說。若有三人。二人。亦如上作。唯改初句。對首人數為異。不得別眾。及有犯自恣。以不應此法故。有犯應
懺悔已。然後自恣。四人不得受第五人欲。更互自恣。乃至一人不得受第二人欲。心念自恣。若
有一人者。應心念口言。今日眾僧自恣。我某甲比
丘自恣清淨（三說。一比丘住。自恣日應往說戒堂。作掃灑等事。如說戒中軌式。待客來
共作自恣。無來乃自為三語自恣）。聽後安居人。從前安居者自恣。
自恣已。住待日足。至八月十五日。若分夏中所得
物。并臥具等。亦聽受之。不應三月未滿便數歲。若
前後安居人雜住。應隨上座所在處自恣。上座或
前或後發居。應隨舊住者自恣。舊住者亦有先後。
隨多者應自恣。若在路行。得和合自恣者善。若不
得和合。隨同師友移異處。白二羯磨結小界。作自
恣。去時應解界而去。若有犯四棄者。應擯除己自
恣。若犯僧殘。應與覆藏羯磨。或與意喜。或與出罪。
<pb n="266"/>
隨當與竟。然後自恣。若犯餘篇。應懺悔竟。方自恣。
若今日自恣。必當有諍事。或能破僧等。不應即日
自恣。應小停自恣。聽遮自恣。不應求聽。自恣即是
聽。若遮自恣人三業不清淨。無智不分明。不知問。
不能答。餘比丘應語言。止不須起此諍事。不用此
人語。便應自恣。若其人三業清淨等。應問言。以何
事遮。為以破戒。為以破見。為破威儀。為見何事。為
聞何事。為疑何事。若不能具答。隨所舉無根。與罪。
若能具答。隨彼所犯。治罪。然後僧應自恣。若有病
比丘遮病比丘。或與無病者互相遮。應語言佛如
是語。須待病瘥。應如法說。彼亦當如法說。如是作
已。然後自恣。若有眾多比丘安居精進得增上果
證。恐今日自恣。便不得如是樂。應作單白。增益自
恣。至四月滿自恣。若有異處。比丘鬬諍不和合。欲
來此自恣。此眾若十五日自恣。減作十四日。若十
四日自恣。減作十三日。若聞今日來。便集僧疾疾
自恣。若聞已至界內。便出界外自恣。若聞已入寺
內。應具浴器等。令浴。乃密出界外自恣。若客喚自
恣。應答言。我曹已自恣竟。若舊比丘自恣竟。客不
得遮。客自恣時。舊比丘得遮。能如是方便得作者
善。不能者。應作白增上自恣。白言。大德僧聽。若僧
時到。僧忍聽。今日僧不自恣。至黑月十五日。當自
恣。白如是。若客住至黑月十五日。應作白。第二增
上自恣。若客至後白月十五日仍不去。應如法。如
律。強和合自恣。若客舊多少等者。與說戒中事同。
應知。不應在比丘尼。及未受大戒人前。作羯磨自
恣。不應自恣竟。復說戒。自恣即是說戒。若比丘尼
安居竟。應白二羯磨差一尼。為尼僧故。往大僧中
說自恣。彼至僧中。禮僧已。曲身低頭合掌言。比丘
尼僧。夏安居竟。比丘僧夏安居竟。比丘尼僧說三
事自恣。見聞疑罪。大德僧慈愍故語我。我若見罪。
當如法懺悔。三說已。上座語云。大德僧眾。不見比
丘尼眾。有見聞疑罪可舉。語比丘尼眾。如法自恣。
謹慎莫放逸（使尼應禮僧而還。若僧尼二眾各不滿五人。至自恣日。尼應至比丘所禮
拜問訊而退。沙彌。應對比丘自恣。沙彌尼。學法女。應對比丘尼自恣。僧祗律云。若安居眾中有一人前安
居者。至七月十五日。舉眾應同此一人受自恣。自恣竟。坐至八月十五日。若一切後安居。一切應八月十
五日自恣。若眾一萬二萬。應集在一處。乃至明相未出。於中自恣。若大眾六萬八萬。畏不竟者。應減出界
外作自恣。根本部云。安居欲竟。去隨意日。有七八日在。應於隨近村坊。預為宣告。或書紙上。令遠近咸知。
若老若少。出家五眾。及諸施主。於供養事。咸共修營。諸年少苾芻。應掃灑莊校寺宇。并制底處。至十四日
夜。令持經者。通宵誦經。明日知時。作隨意事。勿過明相。作白二羯磨差五德者已。五德者應行生茅與僧
為座。方為單白。爾時各各用心受得一把茅已。顛倒橫布。移身近前。雙足俱蹈。手取少許。當前舉之。三說
而為隨意事。五分律。亦令布草在地為座。隨意既竟。出家五眾。并諸俗旅。各以刀子針線。及巾帛等。共為
解夏供現前眾。此日所以奉刀針者。意求聰明利智。時五德者。應持刀子針線。或持諸雜沙門資具等。在
上座前立。作如是言。大德。此等諸物。頗得與安居竟人作隨意布施不。若於此處。更得諸餘利物。和合僧
伽應合分不。舉眾同時答云。合分。若異此者。受差苾芻及大眾皆得越法罪。內法傳云。必須於十四夜。請
一經師昇座誦經。於時緇素雲集。然燈續明。香花供養。明朝總出。旋繞村城。各並[虔-文+ㄆ]心。禮諸制底。棚車興
像。皷樂張天。幡葢縈羅。飄揚敝日。禹中始還入寺。日午方為大齊。過午咸集。作隨意事。先乃苾芻。後方尼
眾。次下三眾。隨意既訖。任各東西。即是坐夏已周。無勞更經一宿。繹曰。此是說一切有部律意。南山釋本
部不聽出界。以破夏離衣。由夜分未盡故。要十五日夜分訖。至十六日明相出。名坐夏竟。問曰。何為但結
三月。答曰。一生死待形。必假資養。故結前三月。開後一月。為成供身衣服故。二若四月盡結。則四月十六
日得成。若有差脫。便不得結。教法太急。用難常準。故如來順物。始從初十六日。至後十六日。開其一月續
結令成。摭華鈔云。諸經律中。以七月十六日。是比丘五分法身生來之歲。則七月十五日。是臘除也。比丘
出俗。不以俗年為計。乃數夏臘耳。
○迦提離衣過六夜戒第二十九
若比丘。夏三月竟。後迦提一月。滿。在阿蘭若有疑恐
懼處住。比丘在如是處住。三衣中。欲留一一衣置舍
內。諸比丘有因緣離衣宿。乃至六夜。若過者。尼薩耆
波逸提。
釋曰。佛在給孤獨園。諸比丘安居訖。後迦提一月
在蘭若處住。多有劫賊。佛聽在如是處住。留一一
衣置舍內。時六羣即留衣舍內。囑親友比丘已。出
行。諸比丘白佛。佛為結戒。夏三月竟者。謂七月十
五日訖。後迦提一月者。迦提。此翻昴星。謂昴星直
<pb n="267"/>
此月。即七月十六日至八月十五日。是夏四月之
後一月也。滿者。謂坐後安居人要滿迦提一月住。
縱隨前安居人自恣竟。亦須滿此一月住。令足九
十日故。若有疑恐懼。聽離衣六夜宿。非謂迦提月
已滿。而得離衣宿也。若不爾者。則與餘四部律文
相違。餘部皆云後月未滿。然此一月。是西國秋賊
興發之時。亦非前安居人。以前安居人。不受迦絺
那衣亦得一月離宿故。阿蘭若者。謂離村五里寂
靜處也。有疑者。謂疑此中有賊。欲來劫盜衣物也。
恐懼者。謂此處數有賊來劫奪。而畏失衣物也。處
者。即是阿蘭若之菴寺也。住者。謂於中作後安居
也。比丘在如是處住者。謂在有疑恐懼處住也。三
衣者。謂伽僧梨。[鬱-山+止]多羅僧。安陀會也。欲留一一衣
者。謂三衣中。隨留其一也。置舍內者。謂安寄衣在
村中俗家舍內也。有因緣者。謂有三寶等緣事也。
離衣宿者。謂離所寄之衣也。乃至六夜者。謂有如
上因緣。聽離衣宿。極至得齊六夜也。若過者。謂過
六夜齊限即得罪也。是中犯者。離衣六夜竟。至第
七夜明相未出前。不捨衣。不手捉衣。不至擲石所
及處住。明相出時。犯捨墮。除三衣。離餘衣突吉羅。
捨悔還衣等同上。餘四眾突吉羅。以尼無住蘭若
法故。不犯者。奪失漂燒等想。若船濟不通。及諸阻
難等（毗尼毗婆沙云。從七月十六日。次第六夜。聽阿蘭若安居比丘處離衣宿。所以聽者。外國
賊盜有時。此一月中間。是賊發時。是故聽也。善見云若蘭若處眾僧多。房舍堅密。不須寄衣聚落。寄衣已
至六夜往看。見衣已。還阿蘭若處。僧祇律。不聽寄大衣。五衣。得寄七衣。五分律云。隨所重。寄一衣。不得寄
五衣。以著身故。不得寄二。以禮拜入僧乞食不得單著故。
○迴僧物入己戒第三十
若比丘。知是僧物。自求入己者。尼薩耆波逸提。
釋曰。佛在給孤獨園。有一居士恒惠施。欲飯佛僧。
兼施好衣。時䟦難陀語言。施眾僧者多。汝今食可
施僧。衣可施我。居士可之。明日請僧至家。見諸比
丘威儀具足。發大聲言。我云何為如是嚴整眾僧
衣。而作留難。諸比丘問知其故。以事白佛。佛為結
戒。知者。或自知。或由他語知。揀非不知也。僧者。謂
佛弟子眾。物者。謂比丘資身六物。下至飲水器。僧
物者。為僧故作。已與僧。已許僧。自求入己者。謂知
物屬僧。而迴以潤己也。是中犯者。若比丘知是僧
物。自求入己者捨墮。若以僧物轉與塔。塔物轉與
僧。若四方僧物。現前僧物。比丘僧物。比丘尼僧物。
此處物。彼處物。如是互相轉與者。盡突吉羅。由不
入己。故得輕罪。若已許。作已許想。捨墮。已許疑。惡
作。若未許。作許想。及疑。皆惡作。捨悔還物同上。比
丘尼同犯。下三眾惡作。不犯者。若不知。若已許。作
不許想。若許少。勸令與多。若許少人。勸與多人。欲
許麤。勸令與好者。若戲笑語。誤語。獨語。夢語。欲說
此。乃錯說彼（僧祇律云。若有人來欲布施。問比丘言。應施何處。答言。隨汝心所敬處便
與。復問何處果報多。答言。施僧果報多。復問何等清淨持戒有功德僧。答言。僧無有犯戒不清淨。若人持
物來施比丘。應語言。施僧者。得大果報。若言。我已曾施僧。今正欲施尊者。受之無罪。若知物向僧。迴向己
者捨墮。是物眾僧不應還。僧應受用。若迴與餘人。波逸提。按一切有部。迴餘人物向己。亦得捨墮。若以餘
人物迴與餘人。或與僧。若以僧物迴與餘人。或與餘僧。迴時惡作。得時亦惡作。餘人者。一二三比丘也。薩
婆多論云。若迴此塔物向彼塔。不須還取。以福同故。但作突吉羅懺。若迴此僧祇物。向彼僧祇。不須還取。
以僧祇同故。作突吉羅懺。若迴此眾僧自恣臘。向餘眾僧。應取還。以自恣物所屬異故。作突吉羅懺。若不
還計錢成罪。面門臘。亦如是。若回他物向餘人。應還取與物主。突吉羅懺。不還計錢成罪。根本律云。迴此
寺物與彼寺。迴此房物與彼房。迴此廊物與彼廊。迴此柱間與彼柱間。迴柱間物與門處。迴門物與閣上。
乃至房。廊。柱。門。閣。更互迴與。皆得惡作。若迴此像物與餘像。迴此塔物與餘塔。若塔下基。立柱。蹋道。層級。
覆鉢。方臺。輪相。乃至寶瓶。展轉相迴。皆惡作罪。若王力使迴者無犯。若迴此貧人物。與彼貧人。迴此傍生
物與彼傍生。迴傍生物與人。迴人物與傍生。迴出家物與俗人。或復翻此。皆惡作。若覓不得者無犯。如是
男。女。黃門。及餘四眾物。互相迴與。準上應知。因明施屬。及分物法。若有人
自樂作房施一人。或施多人。或施與僧已。復轉施
餘人。若施與多人。若施與眾僧若施與所同部。若
施與異部。盡名非法施非法受。非法住。若有人自
樂作房施一人。或施眾多人。或施僧。或施二部僧。
是為如法施。如法受。如法住。若在僧地中作私房。
<pb n="268"/>
有上座來應起避。若不起避。應還僧地。更無有理。
以僧地入己。凡四方僧物。不應分。不應自入。不應
賣買。亦非僧所賣。非眾多人。乃至一人所賣。若彼
自入。若分。若賣買者。皆不成。犯偷蘭遮。何等四方
僧物。若僧伽藍。僧伽藍物。房舍。房舍物。瓮。瓨。釜。鑊。
斧。鑿。燈臺。諸雜重物。繩牀。木牀。大褥。小褥。臥具。雜
物。材木。竹。草。皆不聽分。聽分果華。若華上佛。若現
前僧得可分衣物。應計人數多少。好惡相參。使不
見者。擲籌分之。若有客比丘。未擲籌前來。應與分。
擲籌後來。不應與分。分衣時有客數數來。應白二
羯磨差一人令分。差已。復白二羯磨付物與彼。令分
與僧（差法。并付衣法等。備載大律。及羯磨本中）。若但有四人。不須差付。應
直作白二羯磨分。作法已。準人數多少。等分。若僧和
合。應與沙彌等分。若不和合。應與半分。若不聽。應
三分與一。若不與。不應分。守僧伽藍人。四分與一。若不
與。不應分。若三人。應彼此共三語分。作是言。二大
德憶念。此住處。若衣。若非時衣。現前僧應分。此處
無僧。此是我分。三說。若二人亦如是。若一人。應心念口
言。文準如上。但除所對之詞。若住處有比丘。有比
丘想。及疑。欲別部分。不成分。得惡作。若有比丘。無
比丘想。不成分。無犯。無比丘。有比丘想。及疑。皆成
分。得惡作。無比丘。無比丘想。成分無犯。受衣。成不
成。犯不犯。亦如是。若僧尼二部。得可分衣物。應分
作二分。若無比丘尼。乃至唯有沙彌尼。亦應分作
二分。若無沙彌尼。比丘僧應分。若無比丘。唯有沙
彌。亦分作二分。若無沙彌。比丘尼僧應分。若比丘
亡過。所有僧伽藍。田。園。果樹。別房。屬別房物。銅瓶。
銅瓮。釜。鑊。燈臺。諸重物。牀褥。枕等。并守僧伽藍人。
車轝澡鑵。錫杖。扇。諸作器具。皆屬四方僧。不應分。
若衣鉢坐具針筒。盛衣貯器。現前僧應分。若瞻病
人。持亡者六物至僧中。僧應白二羯磨賞與瞻病
者。若有多三衣。應以亡者常所持者與之。僧應看
此瞻病人。若能極上瞻病應與上三衣。若中。與中
三衣。若下。與下三衣。若亡者負債。聽持長衣償。或
無長衣。賣三衣償之。有餘者。與瞻病人。瞻病人。應
問病人。何者是三衣。何者是長衣。汝負誰。誰負汝。
汝應與誰。若不問。如法治。瞻病人。應具五法。一者
知病人可食。不可食。可食能與。二者不惡賤病人
大小便唾吐。三者有慈愍心。不為衣食。四者能經
理湯藥。乃至瘥。若死。五者能為病人說法。令病者
歡喜。己身於善法增益。有如是五法應取病人衣
物。隨現前有六物與之。無者不得將餘物替。若病
人臨終時言。我此眾物與佛。與法。與僧。若與塔。若
與人。若我終與。若不死還我。佛言。不應如是與。應
現前僧分。若比丘在無住處村命終。彼處若有信
樂優婆塞。若守園人。應掌錄。俟五眾出家人來者
與之。若無來者。應送與近處寺（亡物現前僧應分。不應留過安居。分
亡物法。如前分衣法。若僧。若三人。乃至屬一人。應知）。若比丘在異處結夏已。
復於餘處住。應住日多處。取安居物。若二處俱等。
聽各取半。不應此處安居受衣分已。復於餘處受
衣分。若比丘夏安居未分衣便去。應囑一人取分。
僧應與之。若不囑。若漫囑。若受囑者忘。皆非僧過。
若一比丘住處。大得夏安居衣物。彼比丘應作心
念言。此是我物。若受。若不受。更有餘比丘來。不應
得分。若僧大得衣物。後僧破為二分。應分為二分。
若未得時僧破。應問檀越。隨彼所語與之。若彼言
不知。或言俱與。應作二分。若僧得可分衣。有比丘
從此部。往彼部。不應與分。有比丘往彼部未至便
死。衣鉢與所欲往處。若比丘被舉已命過。衣鉢與
共同羯磨舉僧。若僧破為二部。檀越請一處飲食。
并施衣施縷。應隨檀越所與。若僧得夏安居衣。僧
破為二部。應數人多少分。若未得夏衣僧破。亦應
數人分。若得夏衣。未得夏衣。往餘部。皆應與。凡有
<pb n="269"/>
八種施衣。若與比丘僧。若與比丘尼僧。若與二部
僧。若與四方僧。若與界內僧。若與同羯磨僧。若稱
名字與。若與一人。皆應隨所施分屬。若比丘不愛。
不恚不怖。不癡。知已分未分。僧應差分粥。分小食。
分五正食。差請會。敷臥具。分臥具。分浴衣。分衣。可
取可與。差比丘使。差沙彌使。一切亦如是。有此五
法。為僧分物。生天如射箭。反上五法。為僧分物。入
地獄如射箭（此中分物。及物所屬。若四方僧。若現前僧。若多人。一人。若時。非時事甚微
細。此難具述。不可造次。當詳檢大律。并羯磨本中。方可行事。僧祇律。沙彌死。物屬和尚。五分律。沙彌死。現
前僧應分。律攝云。若苾芻身死。有飲食利。下至一片樹葉。其衣物利。下至撚為燈炷。皆可均分。若有上好
貴價衣。不應割破。應賣取直。而分之。若苾芻來。及五時者。應與利分。一打揵椎時。二誦三啟無常經時。三
禮制底時。四行籌時。五作白時。若眾不和集。或無秉法人。應為初後法。謂取亡人少許財物。或兩錢等。與
眾首上座。及最下座。各行與之。用為定記。然後現前僧眾。如常共分。更不須作法。若作初後法竟。有人來
者。不應與分。若前四時有。後二時無。亦應與分。若作白已。現於界內。應合得者。皆應受利。若不作白。不作
初後法者。但是世尊聲聞弟子。所有現住瞻部洲中。或住餘處。悉皆有分。所有田宅邸店臥具氈褥銅鐵
竹木器。及皮臥物剃髮之具。奴婢飲食穀麥豆等。入四方僧。若大小鉢碗。針錐刀杓。火爐諸袋。淨觸瓶。貯
油器。一切衣被。無問法衣。浴衣。若染。未染。鞋履之屬。赤白工。及下青色。現前僧應分。諸上彩色。應入佛堂。
供畵像用。雜藥草等。應安僧庫。以供病者。珍寶珠玉。分為二分。一分入法。一分入僧。法物可寫佛經。并料
理獅子座。入僧者。現前應分。所有經論。并不應分。當貯經藏四方僧伽共讀。其外道書賣之。現前應分。所
有券契之物。若能早索得者。即可分之。如未得者。其券當貯僧庫。後時充四方僧用。若有金銀。及成。未成
器。貝齒。諸錢。並分為三分。一佛。二法。三僧。佛物應修理佛堂。及塔。餘二如前應知。若苾芻病。作如是語。我
死之後。可持此物與彼人者。是俗人法。不成囑授。此物應分。對面授者。便為善與。其死屍。應焚燒供養。誦
經事了。然後分物。若亡人寄物。即於物所在處。眾共分之。若聲聞弟子塔處所獲利物。應還修營此塔。若
有餘長。現前應分。
△後結問
諸大德。我已說三十尼薩耆波逸提法。今問諸大德。
是中清淨不（三說）。諸大德。是中清淨默然故。是事如是
持。
釋曰。是中結文如前處釋。已上一一戒中。略釋其
相。今當總明懺法。然此懺法。事通僧別。義該三捨。
一者捨財。謂離罪緣。二者捨心。謂離罪因。三者捨
罪。謂除生死業。若財不捨。則懺法不成。心不捨。則
因流不絕。罪不捨。則污行不捐。於此三中如闕其
一。即不清淨。更得財物入手。便獲其罪。由前勢力
相染生故。故薩婆多論云。衣已捨。罪已悔過。求衣
心不斷。若當日。乃至一月。得本異財。盡犯捨墮。由
心次續不斷。即得衣日得罪。不須經日。若即日捨
衣。悔過。心斷。後日更生求衣心。不犯。以中間心斷
故。若衣已捨。求心已斷。罪未悔過。正使多日得本
異財。當捨。作突吉羅懺。凡為捨者。須決心捨之。情
無繫戀。若還本財。事同新得。或受持。或如法說淨。
得畜。今此三十捨中。除二寶。不對受大戒人捨。其
野蠶綿臥具。應須斬壞永棄。餘者隨本住處。若僧
若多人。若一人。不得別眾捨。若捨。不成捨。得惡作
罪。捨與僧時。應持往僧中。偏袒脫屣。向上座禮。互
跪合掌。作是捨言。
大德僧聽。我某甲比丘。故畜（若干。眾多。若知數者。當依數稱之。若衣財
不可數者。乃云眾多）長衣過十日（餘故離衣。乃至故迴僧物入己。皆隨種名事別稱之。
犯捨墮。我今捨與僧（一說。捨竟。然後從僧乞懺。作如是乞）。大德僧聽。
我某甲比丘。故畜（若干眾多）長衣過十日（餘隨種名事別稱之）。犯
捨墮。此衣已捨與僧。是中有（若干眾多）波逸提罪。今從
僧乞懺悔。願僧聽我某甲比丘懺悔。慈愍故（三說已。即
於僧中請一清淨比丘。為懺悔主律闕請文。按諸羯磨本俱有。應具儀詣彼比丘所請言。大德
一心念。我比丘某甲。故畜（若干眾多）長衣過十日（餘隨事別
稱之）。犯捨墮。此衣已捨與僧。是中有（若干眾多）波逸提罪。
今請大德作懺悔主。願大德為我作懺悔主。慈愍
故（三說。其懺主未得即許。應白僧云）。大德僧聽。某甲比丘。故畜（若干
眾多）長衣過十日（餘隨事別稱之）。犯捨墮。此衣已捨與僧。是
中有（若干眾多）波逸提罪。今從僧乞懺悔。若僧時到。僧
忍聽。我受某甲比丘懺悔。白如是（作是白已。方答彼言可爾彼應
具儀。至誠懇惻慚愧。斷相續心。請乞證明。說露其罪。若泛爾輕浮。罪必不滅。應作如是懺言。大德
一心念。我比丘某甲。故畜（若干眾多）長衣過十日（餘隨事別
稱之）。犯尼薩耆波逸提。此衣已捨與僧。是中有（若干眾多）
<pb n="270"/>
波逸提罪。今向大德懺悔。不敢覆藏。懺悔則安樂。
不懺悔。不安樂。憶念犯。發露。知而不覆藏。願大德
憶我清淨戒身。具足清淨布薩（三說已。受懺主。應語彼言。自責
汝心。應生厭離（彼應答言。爾。若捨墮物。已用壞盡。雖無。而罪須一一如法懺除。既懺
悔已。僧應還此比丘物。還法有三。謂即座轉付還。經宿還。即座直還。若長衣。一月衣。急施衣過後畜。長鉢。
殘藥。此五長物。有緣者。展轉還。無緣者。要經宿還。餘者即座直還。言有緣者。謂住處僧多難集。此比丘有
因緣事欲遠行。即應問言。汝此衣物與誰。隨彼說便與。應作如是轉付與。大德僧聽。某
甲比丘。故畜（爾許眾多）長衣過十日（餘隨事別稱之）。犯捨墮。已
捨與僧。若僧時到。僧忍聽。僧今持此衣與彼某甲
比丘。彼某甲比丘。當還此某甲比丘。白如是。大德
僧聽。某甲比丘故畜（爾許眾多）長衣過十日（餘隨事稱）犯捨
墮。已捨與僧僧今持此衣。與彼某甲比丘。彼某甲
比丘。當還此某甲比丘。誰諸長老。忍僧持此衣與
彼某甲比丘。彼某甲比丘當還此某甲比丘者默
然。誰不忍者說。僧已忍與彼某甲比丘衣竟。僧忍
默然故。是事如是持（僧祗律云。彼知識比丘。僧中得此衣已。屏處分付。若非五
長。即座直還。及是五長曾經宿者。并同如是作。大德僧聽。某甲比丘。故畜
（爾許眾多）長衣過十日（餘隨事稱）。犯捨墮。此衣已捨與僧。若
僧時到。僧忍聽。僧今持此衣還某甲比丘。白如是。
大德僧聽。某甲比丘故畜（爾許眾多）。長衣過十日（餘隨事稱）。
犯捨墮。此衣已捨與僧。僧今持此衣還某甲比丘。
誰諸長老。忍僧持此衣還某甲比丘者默然。誰不
忍者說。僧已忍還某甲比丘衣竟。僧忍默然故。是
事如是持（準餘律。一切物。須隔一宿還主。根本部。至第三日還。要須其中間全隔一日故。
若於僧中捨物竟。不還者。乃至數數著壞。盡突吉羅）。若在三比丘前懺悔者。
應至三清淨比丘所。具儀。作是捨言。諸大德憶念。
我某甲比丘。故畜（爾許）長衣過十日。犯捨墮。我今捨
與諸大德（一說。捨已。應懺本罪。先請一懺主。請詞如上。懺主應問餘二比丘言。若二
長老聽我受某甲比丘懺悔者。我當受（二比丘應答言）。可
爾（懺主方報彼懺罪者云）爾（既許已。然後懺悔。懺詞同上。并還衣。準上應作。若對二
比丘懺。悉同三人。更無有異。若對一人懺。唯除問
邊人。餘悉同上（然此捨墮。犯時不即發露。及著用犯財。便有從生。覆藏。等罪。如𠜂補
羯磨中。具足八品突吉羅。二品根本從生。覆藏合有六品。初二品覆木墮生。中二覆著用不淨衣生。後二
覆僧說戒默然生。並經初夜二夜以去為率。若據四分羯磨本所出。總列諸罪始終位別。合有一十二位。
三罪。第一三者。謂長波逸提。及根本展轉二種覆藏。第二三者。僧說戒時告清淨波逸提罪。及二覆藏。第
三三者。對首說戒。自言清淨波逸提罪。及二覆藏。第四三者。僧自恣時告清淨波逸提罪。及二覆藏。第五
三者。對首自恣自言清淨波逸提罪。及二覆藏。第六三者。自身有罪為眾說戒突吉羅罪。及二覆藏。第七
三者。自身有犯不合聞戒突吉羅罪。及二覆藏。第八三者。僧說戒時二處三問默妄突吉羅罪。及二覆藏。
第九三者。心念說戒自言清淨突吉羅罪。及二覆藏。第十三者。心念自恣自言清淨突吉羅罪。及二覆藏。
第十一三者。自身有罪受他懺悔突吉羅罪。及二覆藏。第十二三者。著用捨墮衣突吉羅罪。及二覆藏。此
等諸罪。或有。或無。須自思察。隨有所犯多少。準文應作。今懺開三位。第一同懺二十四覆藏罪。謂本提。乃
至第十二著用捨墮衣下覆二突吉羅。以此諸罪種類同故。第二同懺不應說戒等七位突吉羅罪。亦以
此七種類同故。第三同懺長等五位波逸提罪。夫欲懺者。當首懺覆藏。從生。次懺本罪。今先懺二十四覆
藏罪。應至誠懇惻。具儀如是作）。我比丘某甲。故畜（爾許眾多）長衣過十
日（餘隨種別稱之）。犯（爾許眾多）尼薩耆波逸提罪。既犯此罪。僧
說戒時告清淨。犯（爾許）波逸提罪。對首說戒自言清
淨。犯（爾許）波逸提罪。僧自恣時告清淨。犯（爾許）波逸提
罪。對首自恣自言清淨。犯（爾許）波逸提罪。自身有罪
為眾說戒。犯（爾許）突吉羅罪。自身有罪不合聞戒。犯
（爾許）突吉羅罪。僧說戒時二處三問。犯（爾許）默妄突吉
羅罪。心念說戒自言清淨。犯（爾許）突吉羅罪。心念自
恣自言清淨。犯（爾許）突吉羅罪。自身有罪受他懺悔。
犯（爾許）突吉羅罪。著用捨墮衣。犯（爾許）突吉羅罪。此等
諸罪並悉識知。故不發露經宿。犯覆藏突吉羅罪。
不憶數（知數者。當依數言之）。經第二宿已去。復犯隨展轉覆
藏突吉羅罪。不憶數（知數言數）。我今懺悔。不敢覆藏。懺
悔。則安樂。不懺悔。不安樂。憶念犯發露。知而不覆
藏。我今自責心。生厭離（一說。雖云責心。言陳須具三業彰顯。罪方除滅。雖是
自責。然對於他。請乞證明。不同誤作突吉羅自責心悔。若準𠜂補。及餘律。並須對他求責。下罪同此。次懺
不應說戒等。七位突吉羅罪。應具儀。如是作）。我比丘某甲故畜（爾許）長衣
過十日（餘隨種別稱之）。犯（爾許）尼薩耆波逸提罪。既犯此罪。
為眾說戒。犯（爾許）突吉羅罪。又自身有罪不合聞戒。
犯（爾許）突吉羅罪。僧說戒時二處三問。犯（爾許）默妄突
<pb n="271"/>
吉羅罪。心念說戒自言清淨。犯（爾許）突吉羅罪。心念
自恣自言清淨。犯（爾許）突吉羅罪。自身有罪受他懺
悔。犯（爾許）突吉羅罪。著用犯捨墮衣。犯（爾許）突吉羅罪。
我今懺悔（乃至自責心生厭離。同上。一說。懺已。乃懺長等。五位波逸提罪。應具儀對
懺主如是作。大德一心念。我比丘某甲。故畜（爾許）長衣過
十日（餘隨種別稱之）犯捨墮。此衣已捨與僧。是中有（爾許）波
逸提罪。既犯此罪。僧說戒時告清淨。犯（爾許）波逸提
罪。對首說戒自言清淨。犯（爾許）波逸提罪。僧自恣時
告清淨。犯（爾許）波逸提罪。對首自恣自言清淨。犯（爾許）
波逸提罪。今向大德懺悔。不敢覆藏。懺悔則安樂。
不懺悔不安樂。憶念犯發露。知而不覆藏。願大德
憶念我清淨戒身。具足清淨布薩（三說。懺主語言）。自責汝
心。應生厭離。（答言）爾（若無從生覆藏等罪。準前文應作。今恐懺者卒難知故。復出此
文。然其受懺悔主。須預前委問。所有覆藏。從生。等罪。并為分別罪名種性。然後受懺。言名者。謂六聚差別。
種者。謂畜長離衣。三十事異。性者。謂一多不同。故律云一名多種。自性非自性。住別異）。

四分戒本如釋卷第六

音釋
犍稚舊曰犍椎。凡木石銅鐵打能鳴者是也。

<sarticle>四分戒本如釋卷第七</sarticle>

明　廣州沙門釋　弘贊在犙　繹
○五波逸提法（開三）　初總標　中別列　後結問。
△初總標
諸大德。是九十波逸提法。半月半月說。戒經中來。
釋曰。波逸提者。是墮落義。十誦律云。墮在燒煑覆
障八熱八寒地獄。根本律云。謂犯罪者。墮在地獄。
傍生餓鬼。惡道之中。受燒煑苦。又犯此罪。若不殷
勤說除。便能障礙所有善法。律攝云。波逸底迦者。
謂是燒煑墮惡趣義。又波逸底迦。但目於墮。燒煑
指其墮處。雖復餘罪皆是其墮。依共許聲。斯得墮
稱。猶如瞿聲。目其行義。於人等處。行義亦通。眾許
瞿聲。於牛處轉。墮亦如是。故無有過。又諸學處。於
方便位。皆悉許有不敬聖教波逸底迦。據斯少分。
墮義皆通。
△中別列
○故妄語戒第一
若比丘。知而妄語者。波逸提。
釋曰。佛在釋氏赤澤國尼拘類園中。象力釋子。與
外道論。若不如時。便違反前語。若僧中問時。亦復
違反前語。外道梵志共生譏嫌。諸比丘白佛結戒。
知者。謂自心了知。非錯誤也。妄語者。謂對前人違
心異說。而作誑言也。是中妄語有其八種。謂不見。
不聞。不觸。不知。言我見聞觸知。若見聞觸知。言我
不見。不聞。不觸。不知。見。是眼識。聞。是耳識。觸。是鼻
舌身三識。知。是意識。此以六識束為四名。以眼耳
意三根性利。力用偏多。又能遠取境界。故各分為
名。鼻舌身三根性鈍。力用處少。又唯近取境界。故
合名為觸。此中犯者。說而了了者墮罪。不了了者
惡作。若說戒時。乃至三問。憶念罪。而不說者。得惡
作罪。比丘尼同犯。下三眾惡作。不犯者。據實說。意
有見聞觸知想。依想而說（總有五種妄語。謂有妄語入波羅夷。如自稱得
上人法。有妄語入僧殘。如以無根棄罪謗他。有妄語入波逸提。如以無根僧殘謗他。及此中所犯。有妄語
入偷蘭遮。如說上人法不了了。無根謗不了了。有妄語入突吉羅。如說戒時三問。及此中不了了者。善見
律云。妄語者。口與心相違。亦名空語也。律攝云。意欲迷彼。一一說時。各各得罪。起心欲誑。得責心罪。乃至
發言。前人未解。咸得對說惡作之罪。語所言事。身亦表知。同得本罪。佛之弟子。言常說實。不應為盟自雪。
表他不信故。設被誣謗。亦不應作誓。律本云。時六群有小事至。便作咒詛言。我若作如是事。當墮三惡道。
不生佛法中。若汝作如是事。亦當墮三惡道。不生佛法中。佛言。不應爾。聽作如是語。若我作如是事南無
佛。若汝作如是事亦南無佛。若居士嚏。及來禮足。應咒願言長壽。若下座嚏時。應咒言無病。若上座嚏時。
應言和南）。
○毀呰語戒第二
<pb n="272"/>
若比丘。種類毀呰語者。波逸提。
釋曰。佛在給孤獨園。六群斷諍事。種類罵比丘。比
丘慚愧。忘失前後。不得語。諸比丘白佛結戒。毀呰
語者。謂口出毀辱之言。而訶罵於他。欲令彼羞恥
也。是中種類毀呰。有其七事。謂卑種。姓。行業。工伎。
犯過。結使。病患。種者。謂主殺人。除糞。竹師。車師等
卑種也。姓者。謂諸餘卑族。若本非卑族。習卑伎藝。
亦是卑姓也。行業者。謂販賣猪羊。殺牛。放鷹。網獵。
作賊。捕賊。守城。知刑獄等諸卑業也。工伎者。謂鐵。
木。瓦。皮。剃髮。作等。諸卑伎術也。犯過者。謂犯七犯
聚。波羅夷。乃至惡說也。結使者。謂瞋恨惱嫉。乃至
五百結使煩惱也。病患者。謂盲瞎禿躄跛聾瘂等。
乃至疥癩癕疽。及餘眾患所加也。此中犯者。以如
上七事。若面罵。汝是主殺人。乃至聾瘂人。若喻罵。
汝似主殺人。乃至似聾瘂人。若自比罵。我非主殺
人。乃至我非聾瘂人。如是毀呰餘比丘者。盡得墮
罪。不了了者惡作。若說善法面罵。喻罵。自比罵者。
了了不了了。盡惡作。說善法罵者。汝是阿蘭若。乞
食。納衣。乃至坐禪人。汝似阿蘭若等人。我非阿蘭
若等人。比丘尼同犯。下三眾惡作。不犯者。相利故
說。為法。為律。為教授故說。為親厚故說。或戲笑說。
失口說。獨說。夢說。誤說（按僧祇。及薩婆多部。有輕毀心。縱與上種姓伎業說
之。亦得惡作。若輕毀餘四眾。及一切在家人。盡惡作罪）。
○兩舌語戒第三
若比丘。兩舌語者。波逸提。
釋曰。佛處同前。六群傳此屏語。向彼說。傳彼屏語。
向此說。遂至眾中未有鬬事。而生鬬。已有鬬事。而
不得滅。諸比丘察知其故。白佛結戒。兩舌語者。謂
傳他彼此之言。令生鬬亂。為離間事也。是中犯者。
如上七事。隨以一事。向他言。某甲說汝是主殺人
種。乃至聾瘂人。說而了了者墮罪。不了了者惡作。
餘四眾得罪同上。不犯者。破惡知識。惡伴黨。破欲
壞僧。及非法非律羯磨者。破欲壞塔壞寺。及彼無
義無利。數數語等（僧祇律云。若作念欲離別彼。彼離。與不離。盡波逸提。薩婆多論
云。傳四眾語。及一切在家人語。盡突吉羅。若不傳彼此語。但二邊說令離散者。突吉羅。十誦律云。若白衣
於寺中。欲作惡事侵惱比丘。應苦切語。令其折伏。若不折伏。不應直向王言。先語是惡人知識。次語王子
大臣等。若是人捨惡便止。莫令得事）。
○與婦女同室宿戒第四
若比丘。與婦女同室宿者。波逸提。
釋曰。佛處同前。尊者阿那律。至無比丘住處村。聞
有一婬女家。常安止客。即往寄宿。結加趺坐。繫念
在前。婬女於初夜後夜來求作夫。尊者不答。亦不
觀視。即脫衣來捉之。尊者湧身空中。婬女慚愧。著
衣合掌。向空再三懺悔。尊者下坐。為說妙法。得須
陀洹果。求受三歸五戒為優婆夷。諸比丘聞。白佛
結戒。婦女者。謂人女有知命根不斷。室者。有四周
墻壁障。上有覆葢。或前厰。而無壁。或雖有覆。而不
遍。或雖覆遍。而有開處。是中犯者。若比丘先宿。婦
女後至。或婦女先至。比丘後到。或二人俱至。若欹
臥。隨脇著地。及隨轉側。盡得墮罪。若與天龍神鬼
畜生女。及黃門二根人。同室宿者。盡惡作。若晝日
婦女立。比丘臥。亦惡作。餘四眾得罪同上。不犯者。
不知彼室內有婦女。若屋有覆。而無四障。或半障。
少障。若盡障。而不覆。或少覆。或半障。半覆。少覆。少
障。或露地。若行。若坐。若病臥。若為人捉縛等（律攝云。若
女在閣上。苾芻在下。或復翻此。有梯除去。有戶牢閉。若不去梯。應安關鑰。或雖同室。以物遮障。使絕行路。
若不爾者。明相出時。咸得墮罪。若天龍女可見形者。及女傍生。同處宿時。咸得惡作。小女傍生。不堪行婬
者。無犯。若有父母夫主等為守護者。同宿無犯。五分律云。若同覆異隔。若大會說法。若母姊妹近親病患。
有有知男子自伴。不臥。皆不犯）。
○與未受具人三宿戒第五
若比丘。與未受大戒人共宿。過二宿。至三宿。波逸提。
釋曰。佛在曠野城。六群與諸長者。共在講堂止宿。
六群中一人。散亂心睡眠。轉側形露。長者見已。譏
<pb n="273"/>
嫌調弄。諸比丘皆慚愧。白佛結戒。後諸比丘。以羅
睺羅未受大戒遣出在廁上宿。佛乃聽諸比丘與
未受大戒人共二宿。若至三宿明相未出時。應起
避去。若至第四宿。若自去。若使彼去。未受大戒人
者。除比丘。比丘尼。餘人是也。共宿者。謂同室而宿
也。室如上釋。是中犯者。若前後至。或俱至。脇著地
轉側。盡犯。若天龍神鬼畜生男。共過二三宿。惡作。
餘四眾得罪同上。不犯者。亦同上（薩婆多論云。若不聽二宿。必有
種種惱事。及失命因緣。以憐憫心故。得共二宿。以護佛法故。不聽三宿。若共宿過二夜已。第三夜更共餘
人宿。波逸提。以前人相續故。若共宿二夜已。移在餘處過一宿已。還共同宿。無過。若通夜坐。不犯。僧祗律
云。至第四夜時。當異房。若露地。露地風雨雪寒。當還入房坐至地了。若老病不堪坐者。當以縵障齊頂齊
掖。縵下至地。當用緻物作。不得容猫子過。若道行時。無帳縵者。彼未受具人可信。應語言。汝眠我坐。自欲
臥時。當喚使覺。我眠汝坐。若眠汝無福德。律攝云。至第三夜。令出宿時。不應遣出寺外。及離簷前。但可離
自房勢分。若恐惡苾芻為破戒緣者。應令求寂向善友房。此若無者。應共驅出罪惡苾芻。或自將求寂往
餘處宿。若自安居已。不得往者。應生心念。為防護故。同宿無犯。若有難緣。無餘牀席。應疊七衣為四重。而
臥其上。以大衣疊安頭下。或用覆身。五衣以充內服。凡臥息時。右脇著牀。兩足重累。身不動搖。作光明想。
安住正念。情無嬈惱。衣服不亂。於睡知量。念當早起。初夜後夜。恒修善品。此是沙門臥息之法。若無病苦。
晝不應臥。病人雖過二夜共宿無犯。
○與未受具人共誦戒第六
若比丘。與未受大戒人共誦者。波逸提。
釋曰。佛在曠野城。六群與諸長者。共在講堂誦佛
經。語聲高大。如婆羅門誦書無異。亂諸坐禪者。諸
比丘白佛結戒。未受大戒人如上釋。共誦者。謂同
句字讀誦經法也。同句者。謂二人同句誦。不前不
後。或先句誦。一人說未竟。第二人抄前而說。同字
者。謂二人共字誦。不前不後。或先字誦。一人未稱。
第二人抄前而說。經法者。謂佛所說。若聲聞所說。
仙人。諸天。所說。佛印可之。皆名為法也。是中犯者。
與未受具人共誦。若口授。若書授。了了墮罪。不了
了惡作。共天龍鬼子。及畜生能變者。說了了。不了
了。盡惡作。若師不教言。我說竟。汝可說者。師得惡
作。餘四眾得罪同上。不犯者。我說竟汝說。一人誦
竟。一人書。若二人同業同誦。乃至錯說（僧按祗。十誦。五分。根
本。與本部同。不聽與未具人共誦經法。據戒因緣經。六群向沙彌說毗尼語。佛因制不得向未具人說一
句戒法。律攝中。意亦同之。謂此中法。與毗尼相應之法。善見律云。若法師所撰文字。共同誦者不犯。由是
應知。五篇七聚。惟比丘得聞。餘人非分。如王秘藏。非外官所同。若向未具人說。彼此俱損。復障出家。終身
不得受具。若誦經法。準律開遮。自知方便。五分律云。若教未具戒人經。並誦墮罪。並誦者。俱時誦。或授聲
未絕。彼已誦。或彼誦未竟。此復授。句句墮罪。薩婆多論云。若二人俱經利。並誦無犯。不得合唄。律攝云。不
犯者。若口吃。若性急言。若同誦為正文句。若教授時先告彼言。汝勿與我同時而說。雖同無犯。若作吟咏
之聲而授法者。得惡作罪。若說法時。或為讚歎。於隱屏處。作吟諷聲誦經非犯。不應讚誦外書典籍。若為
降伏異道。自知有力。日作三時。兩分勝時。應學佛法。一分下時。應習外典。不應計年月以為三時。若作婆
羅門誦書節段音韻。而讀誦者。得越法罪。若方言國法。隨時吟咏為唱導者。斯亦無犯。若讀經者。前置高
案。用承經典。嚴設香花。說法之師。若他不請。輙為人說。得越法罪。五分云。聽學書。不聽為好廢業。為伏外
道故。聽讀外書。不聽隨書生見。不聽以佛語作外書語。犯者偷蘭遮。律本云。不聽以外道言論。雜糅佛經。
聽隨國言音所解。誦習佛經。
○向未具人說他麤罪戒第七
若比丘。知他有麤惡罪。向未受大戒人說。除僧羯磨。
波逸提。
釋曰。佛在靈鷲山中。時有行別住意喜比丘。在下
行坐。六群語諸白衣言。此等犯如是事。故僧罰在
下行坐。彼比丘及餘比丘聞皆慚愧。諸比丘白佛
結戒。時舍利弗。為僧所差。在王及人民眾中說調
達過。聞佛結戒。生畏慎心。佛言。僧差無犯。由是更
結除僧羯磨也。知者。謂自心了知他有是罪。非不
知也。他者。謂受具戒人。麤惡罪者。謂波羅夷。僧殘。
向未受大戒人說者。謂對彼陳說。彰露前人所犯
過也。除僧羯磨者。謂除大眾作法差遣說其過非
而無犯也。是中犯者。若說而了了墮罪。不了了惡
作。除麤惡罪。更以餘罪向未具人說者。惡作。自犯
麤惡罪。向未具戒人說。亦惡作。除比丘。比丘尼。以
餘人麤惡罪向未具戒人說。盡惡作。麤惡麤惡想。
墮罪。疑。得惡作。非麤惡麤惡想。及疑。皆惡作。餘四
眾得罪同上。不犯者。不知。若白衣先已聞此麤惡
<pb n="274"/>
罪等（十誦律云。若羯磨此比丘作說罪人。餘比丘說者惡作。若令向此人說。此處說。而向餘人餘處
說者。皆得惡作。若僧作隨意。隨時。隨所說罪羯磨者。說無犯。律攝云。羯磨差遣告眾知者。為遮損滅三寶
故。為遮破戒惡黨增故。令棄惡友近善友故。又為將護眾人心故。勿彼總謂同惡行故。亦勿總謂諸苾芻
等多犯戒行想覆葢故。又勿令其於白衣舍因斯更作無益事故。若於先不知俗家作不知想。疑。以他麤
惡而告語者。得墮罪。若於先知俗家。作不知想。疑。而語他者。得惡作。若他不知。作已知想。無犯。若向尼說
己麤罪者。咸得惡作。雖得羯磨。於己知人。有私忿心。而向說者。亦惡作。由此應知。出家之人。所有言說。皆
為利益。不應私忿道說於他。薩婆多論云。寧破塔壞像。不向未受具戒人說比丘過惡。若說過罪。則破法
身故。若向說二篇罪名。得墮罪。說罪事。得惡作。說下三篇罪名罪事。盡惡作罪。
○向未受具人說自證法戒第八
若比丘。向未受大戒人說過人法。言。我見是。我知是。
實者。波逸提。
釋曰。緣起如初篇妄語戒中說。此間別者。謂以自
實所證法。向未受具人說。故不入虗誑妄語也。過
人法者。即上人法。謂此聖利法。過一切凡愚之上。
無有能勝者。何言過人。不言過天。謂佛出於人間。
於人中結戒。以人中有波羅提木叉戒故。又人勝
於天故。以人能修習善法。多證聖道。諸天著樂。不
能勤修。是以但言過人。則己過天矣。實者。謂自真
實證得此法也。是中犯者。若真實有此事。向未受
具人說。及以手印書相遣使。了了者墮罪。不了了
者惡作。若向非同意比丘說。亦得惡作。餘犯不犯。
俱如第四波羅夷說。於中別者。彼中得棄。此中得
墮。彼處得偷蘭遮。此中得惡作。斯為異相也。餘四
眾得罪同上（薩婆多論云。若實得四果。乃至得不淨觀向他說。盡墮罪。若為名利故。言
我清淨持戒。實誦得三藏。及隨所誦經。隨所解義。隨能問答。向人說者。盡得惡作。五分云。泥洹時說不犯。
律攝云。對俗人現神通者惡作。若為顯聖教。現希有事。自陳己德。或欲令彼所化有情心調服故。雖說無
犯。
○與女人過語說法戒第九
若比丘。與女人說法。過五六語。除有知男子。波逸提。
釋曰。佛在給孤獨園。迦留陀夷。與婦人耳語說法。
見者生疑。佛因結戒。後諸比丘畏慎。不敢為女人
說法。及有男子。復不敢過說。故更結五六語等言
也。女人者。謂能解知善惡之言。說者。謂口宣陳也。
法者。如上釋。過者。謂於五六語處。而更過多為說
也。五六語者。五。謂五陰。如說色無我。受想行識無
我。六。謂六根。如說眼無常。耳鼻舌身意無常。若更
有五六相應之法。名為五六語也。有知男子者。謂
是白衣。解知麤惡。不麤惡事。情無婬濫。可為證明
者。由對此人無邪說故。復息譏嫌故。若一切出家
人。不名證明。以事相同故。是中犯者。為女人說法。
應五。過五至六。應六。過六至七。了了。不了了。及餘
四眾得罪。悉同前戒。不犯者。齊五六語說。有知男
子前過說。若無有知男子前授五戒。及說五戒法。
授八關齋戒法。及說八關齋戒法。說八聖道法。十
不善法。十善法。及女人問義應答。若不解。應廣為
說（五分律云。若為女人說五六語竟。語言。姊妹。法正齊此。從坐起去。更有因緣還復來坐。為說不
犯。若說五六語竟。更有女人來。為後女人說。如是相續為無量女人說。皆不犯。若自誦經。女人來聽。若女
人問義。要使得解。過五六語皆不犯。毗尼毗婆沙論云。說布施福報。咒願。不犯。若說世間常事。突吉羅。得
為尼說法。一切足眾。以教誡法故。無過）。
○掘地戒第十
若比丘。自手掘地。若教人掘者。波逸提。
釋曰。佛在曠野城。六群與佛修治講堂。周匝自掘
地。長者譏嫌。謂釋子斷他命根。佛因制戒。彼便教
人掘地言。掘是。置是。佛更為結戒。地者。謂已掘地。
未掘地。已掘地者。謂地曾經被掘。蟲類隱散。草木
不生。義名不生地也。未掘地者。謂地未經被掘。或
曾被掘。時經四月。被天雨及餘水漬濕。蟲類草木
滋生如本。還名未掘地。義名生地也（律攝云。若曾經掘。被天雨
濕。若餘水霑。時經三月。是名生地。若無雨濕水霑。時經六月。亦名生地。異此非生。按善見律。其地四分沙
石。一分土。及地被燒者。皆非生地）。是中犯者。若用鋤。或以钁斵。或
以椎打。或以鎌刀刺。乃至指爪指傷。打橛入地。地
上然火。一切墮罪。若不教言。看是知是。惡作。餘四
眾得罪同上。不犯者。若語言。知是看是。若曳材木
<pb n="275"/>
竹。若籬倒地扶正。若反塼石。取牛糞。取崩岸土。取
鼠壤土。若除經行處土。除屋內土。若往來經行。若
掃地。若材築地。若不故掘。一切無犯。然比丘之法。
欲有所取。當作淨語。知是看是。令彼自知。自看。所
應掘。所應置處。不得直言掘是置是（五分律云。下三眾無事掘
地惡作。若取燥土不犯。若比丘一一所須。語淨人言。汝知是。若不解。復語言。汝看是。若不解。復語言。我須
是。若不解。復語言。與我是。薩婆多論云。凡欲取⿱卄釆草木。當遙言。某處有好者淨來。若到邊指示。犯也。僧祗
律云。若河邊坎上。以脚踏墮。踏踏墮罪。坎岸邊行土崩無罪。若土塊。一人不勝。破者墮罪。破減一人重者
無犯。若營事比丘。畏失塔物僧物。欲藏地中。若在露處生地。不得自掘。當使淨人知。若在覆處死地。得自
掘藏。釘栓拔栓亦爾。若死土被雨已。不得自取。使淨人取。盡雨所洽際。然後自取無罪。掘半沙地惡作。純
沙無罪。石薑石糞。。準此應知。十誦律云。若掘泥處。乃至沒膝處掘取。隨一一掘惡作。若手畫地。乃至沒
芥子。隨一一畫惡作。若比丘作師匠。欲新起佛圖。僧坊。畫地作摸像處所。不犯。餘比丘畫者犯罪。若生金
銀等鑛處。若雌黃赭土。白墡土。生石處。黑石處沙處。鹽地。掘者不犯。根本律云。[托-七+友]橛者惡作。若營作苾芻。
欲定基時。得好星候吉辰。無淨人。應自以橛釘地。欲記疆界。深四指者無犯。
○壞鬼神村戒第十一
若比丘。壞鬼神村。波逸提。
釋曰。佛處同前。有一比丘修治屋舍。故自斫樹。佛
為結戒。壞者。斫。截。燒。煑。拗。拔。拉傷。之總名也。鬼神
者。非人也。村者。是諸草木。謂一切鬼神依之而住。
猶若人村。村有五種。所謂五生種。一者根種。謂諸
薑。香莩。⿱少隹頭香。黃連等。根所生者是。二者枝種。謂
楊。柳。菩提樹。貝多樹等。枝所生者是。三者節生種。
謂稱意華。羅勒。蓼等。節所生者是。四者虗中種。謂
甘蔗。竹。葦。藕根等。虗中所生者是。五者子子種。謂
子還生子者是。如穀麥豆芥等也（戒因緣經云。有神依樹根。有依
樹枝。有依樹皮裏。有依皮裂中。有依樹蓓蕾。有依樹葉。有依華。有依果。一切藥草樹木。盡有神依住。食其
香故）。是中犯者。於五生種若生。作生想。自斷。自炒。自
煑。及教他作。盡得墮罪。若生疑。及非生想。若非生
生想。并疑。自作教他。盡突吉羅（若非生非生想。無犯。律略此句。準義
應有。此六境想。徧餘諸戒。例此應思）。若生草木。及非生草木。境想應
為五句。自斷炒煑。及教他作。得罪輕重如上應知。
若打橛著樹上。以火著生草木上。及斷多分生草
木。皆墮罪。若斷半乾半生草木。惡作。若不言看是
知是。惡作。餘四眾得罪同上（五分云。下三眾。無故殺生草木。突吉羅。準
此應知三眾有事不禁。無事即遮。生地例此亦爾）。不犯者。言知是看是。斷
枯乾草木。曳材竹。正籬障。撥塼石。杖築地。草覆道
以杖披開。掃經行來住處。一切無故心誤斷。無犯。
不應不淨果便食。應作五種淨法已。然後食。一火
淨（乃至以火一觸）。二刀淨（以刀損壞）。三瘡淨（果上自有壞處）。四鳥⿰口豕淨
（鳥⿰口豕傷也）。五不中種淨（不任為種。或未成熟）。是中初後二種。淨已
都食。餘三應去子食。復有五種淨。一皮剝（剝少皮也）。二
剝皮（都剝皮也）。三腐（爛壞）。四破（劈裂）。五瘀燥（自蔫乾）。不應噉不
淨菜。不應自作淨。不應自手捉。令人作淨。應置地
使人作淨。作淨已。不應不受便食（律攝云。若蒲桃瓜果。總為一聚。
於三四處。以火拄之。此便為淨。若刀爪。一一皆須別淨。若自將刀等作淨者。食時無犯。淨時墮罪。五分律
云。若食根種。亦應五種淨。謂剝截破洗火。若食莖葉。應三種淨。謂刀火洗。若作淨時。應作總淨。於一聚一
器中。若淨一。名為總淨。若住處庭中生草。聽使淨人知。僧祗云。有國土作穀聚。畏非人偷。以火繞上作
識。即此為淨。如寺主有倉穀未淨。畏年少比丘不知法。使淨人火淨。至倉穀盡。比丘恒得語言舂去。不犯。
若有浮萍遍滿水上。不得以手撥開取水用。當覓牛馬等行處。若無此者。捉土塊打擲。作如是言。至梵天
上去。塊石下打水開處。得用無罪。若翻覆水中浮萍草。越毗尼罪。捉擲岸上。墮罪。若拾乾牛尿時。合生草
者。墮罪。摩得勒伽論云。以土若沙。覆生草。惡作。若語餘人言。取是果我欲食。得惡作。生果未淨全咽。得
惡作。若咬破墮罪。取木耳惡作。打熟果落惡作。打生果落墮罪。善見律云。若火淨已後生芽。生芽處更淨。
非生芽處得食。若須華果。得攀樹枝下使淨人取不犯。不得令枝折。若樹高淨人不及。比丘得抱淨人取
不犯。若木倒笮比丘而不死。雖手中有刀斧等。寧守死不斫木掘土。以脫自命。何以故。掘土斫木得墮罪。
智慧人寧守戒而死。不犯戒而生。若樹押他比丘。得斫樹掘地。以救他命不犯。若人放火來燒寺。為護住
處故。得剗草掘土。以斷火。不犯。根本律云。若於生草及青苔地經行之時。起念令草損壞者。隨所損壞。皆
得墮罪。若但作經行心者。無犯。若[托-七+友]地菌。得惡作。若缾瓨及衣服蓐席等。有青衣白醭生。作損壞心。皆得
惡作。令人知淨。方受用無犯。凡授事苾芻。為營作故。將伐樹時。於七八日前。在彼樹下。設諸祭食。誦三啟
經。耆宿苾芻應為咒願。說十善道。讚歎善業。復應告語。若於此樹舊住天神。應別求居止。此樹今為三寶
有所營作。過七八日已。應使淨人而斬伐之。若伐樹時。有異相現者。應為讚歎施捨功德。說慳貪過。若仍
現異相者。即不應伐。若無別相應可伐之。婆沙論云。有三戒大利益佛法。不得擔。不殺草木。不掘地。若不
制三戒。一切國王。當使比丘作役。有此三戒。帝主國王。一切息心。
○異語惱他戒第十二
<pb n="276"/>
若比丘。妄作異語惱他者。波逸提。
釋曰。佛在拘睒毗國。闡陀犯罪。諸比丘問時。即以
餘事報言。汝向誰語。為說何事。為論何理。為語我。
為語誰耶。是誰犯罪。罪由何生。我不見罪。云何言
我有罪。諸比丘白佛。佛令僧為作餘語白羯磨。而
與結戒云。若比丘餘語者。波逸提。僧既與制不得
作餘語。後便觸惱眾僧。喚來不來。不喚來便來。應
起不起。不應起便起。應語不語。不應語便語。佛復
令僧為作觸惱白羯磨。乃合此二事。而為結戒（羯磨
文如律本）。妄者。謂不如其事而答對之。異語者。即餘語
也。謂諸比丘如法問時。情生不忍。便作餘語報言。
汝向誰說。為說何事。乃至我不見罪。若僧未作白
前。作如是餘語者。盡惡作。若作白已。作如是餘語
者。一切盡墮罪。惱他者。謂故心欲令前人生惱。喚
來不來。不喚來便來。乃至不應語便語。若未白前
如是觸惱僧者。一切盡惡作。若作白已。如是觸惱
僧者。一切盡墮罪。若上座喚來不來。得惡作罪。比
丘尼同犯。下三眾惡作。不犯者。重聽不解。前人語
有參差。反問於彼。似作餘語。若彼欲為作非法律
羯磨。欲為二師親友作無利益羯磨。不與和合。喚
來不來。或欲知教。言莫來便來。若一坐食。或病。喚
起時。應言。大德忍我有如是因緣故不起。或有諸
難教莫起便起。若惡心問等不與說。或作非法律
無利益羯磨。教莫語便語等。如是似觸惱。皆不犯
（僧祇律云。若僧中。問異。答異。得墮罪。多人中。二師。長老前。問異。答異。越毗尼罪。律攝云。若於僧伽。及尊重
類。稱理之教。垢心違惱。亦得墮罪。非稱理教。作違惱言。得惡作罪。若差知眾事。以垢惡心。應作不作。不應
作而作。皆得墮罪。無垢心得惡作。五分律云。若輕二師。及戒。一一墮罪。輕餘比丘惡作。乃至師教令掃地。
而不掃。教順掃而逆掃。皆惡作。根本律云。若苾芻見有獵人逐麞鹿等。來入寺內。彼問言。頗見有鹿從此
過不。不應答言見。若是寒時。報言。汝可暫入溫室向火。若是熱時。報言。汝可暫入涼室飲水。少時停息。若
彼云。我不疲倦。我問走鹿。即應先可自觀指甲。報彼言。我見指甲。若更問者。應觀太虗。報言。我見太虗。若
彼云。我不問指甲。及以太虗。然問可殺有情。於此過不。苾芻即應遍觀四方。作如是念。於勝義諦。一切諸
行。本無有情。即報彼云。我不見有情。此皆無犯）。
○嫌罵戒第十三
若比丘。嫌罵。波逸提。
釋曰。緣處如二篇無根謗戒中。摩羅子。為僧所差。
知僧臥具。及差僧食。慈地比丘於眼見耳不聞處。
譏嫌言。摩羅子有愛恚怖癡。諸比丘白佛結戒。後
復於耳聞眼不見處。罵言。有愛等。乃合此二事更
為結戒。嫌者。謂情懷不忍。而憎嫌譏毀於他。或對
面嫌。或屏處嫌。此中以對面為義。對面者。齊眼見
耳不聞處。而言有愛等也。罵者。謂出不善言。而呵
罵於他。或面罵。或背罵。此中以背罵為義。背罵者。
齊耳聞眼不見處。而言有愛等也。是中犯者。若面
嫌。若背罵。說而了了墮罪。不了了惡作。若上座教
汝嫌罵。若受教嫌罵。得惡作罪。餘四眾得罪同上。
不犯者。其人實有是事。恐後有悔恨。語令如法發
露。若戲笑語。獨語。夢語。錯語等（按餘律。皆云嫌責僧所差人。得墮罪。
嫌責餘人得惡作）。
○敷僧臥具不舉戒第十四
若比丘。取僧繩牀。木牀。若臥具。坐褥。露地敷。若教人
敷。捨去。不自舉。不教人舉。波逸提。
釋曰。佛在給孤獨園。十七群比丘取僧坐具。在露
地敷而經行。不收攝便赴他請。即為風塵土坌。蟲
鳥啄壞。污穢不淨。諸比丘白佛結戒。取者。若自取。
若教他取。僧者。謂四比丘以上。此中繩牀等。謂是
僧物。僧物者。或為僧作。未捨與僧。或屬僧。謂已入
僧。已捨與僧也。繩牀者。有五種。謂旋脚。直脚。曲脚
入陛。無脚。木牀亦如是。臥具者。或用坐。或用臥。坐
褥者。是用坐也。露地者。無覆葢處也。敷者。安布也。
捨去者。謂離住處而去也。不自舉者。謂自不收攝
也。不教人舉者。謂不囑付他人為舉也。若有緣事
欲去。當囑付舊住比丘。或經營人。語言。我今有緣
事欲去。付授大德守護看。若都無人。當舉著屏處
<pb n="277"/>
而去。若無屏處。當安隱已。持麤者覆上而去。若即
時得還應去。若疾雨疾還。不壞物。應往。若中雨中
行。及得還。應往。少雨少行。及得還。應往。是中犯者。
若不作如上方便而行。初出門時。墮罪。若一足在
門外。一足在門內。意欲去而不去還悔。一切惡作。
若二人共一牀坐。下座應收而去。下座意謂上座
當收。而上座不收。下座犯墮。復以非威儀故。得惡
作罪。上座意謂下座當收。而下座不收。上座犯墮。
若二人不前不後俱不收。二俱墮罪。若餘空繩牀。
木牀。踞牀。若几。浴牀。若臥具表裏。若地敷。若取繩
索毳紵。放在露地。不收便去。皆得惡作。若敷僧臥
具露地不收。而入房坐思惟。得惡作罪。餘四眾得
罪同上。不犯者。付授去。安隱去。即去即時還。如上
應知。若命難梵行難。聽不舉去。諸餘空牀等收已
而去。若二人共坐。下座應收。若論法律時。相降三
臘。聽共坐木牀。相降二臘。聽共坐小繩牀。不應二
人同牀宿。除病。不應二人同被褥臥。更無餘者。聽
敷上。各別安氈臥。寒惟一被。聽內各別著襯身衣。
外乃通覆。違此得罪（按律本。不舉僧物犯墮。若別人物。及自物。不舉得惡作。所
囑付人。要是比丘。餘者不堪。有緣事亦聽。婆沙律云。好持戒大沙彌亦得付囑之。律攝云。若無苾芻。應告
求寂。此若無者。囑近施主。無施主。應觀四方。密藏戶鑰方去。若於路中逢苾芻者。應須指的。告戶鑰處。若
路中許他為舉。來至寺內。初夜不舉。乃至明相出。不損而舉。得惡作。若損而舉者。墮罪。有五種人不堪囑
授。謂無慚愧。有讎隙。年衰老。身帶病。未具圓人。凡是僧伽所有衣服。不將餘物而襯替者。不合受用。其所
替物。亦非疎破。若用僧伽敷具有損壞者。不應不料理。其穿破處。應須縫補。若斷壞者。應為連接。若不堪
修補者。用充燈炷。乃至用填孔隙。令施福增。諸苾芻夜聽法時。不應與尼。及俗人。求寂。同一氈席。相近而
坐。有難緣者。非犯。無夏者。不應共三夏者同座。一夏者。不得與四夏者同座。二夏已去。共大三夏者。皆得
同座。若白衣舍迮。雖親教師。同座非犯。於一牀上。聽坐至三人。若大木枮。聽坐二人。小方座者。但一人坐。
不應重壘木枮而坐。
○僧房不舉臥具戒第十五
若比丘。於僧房中。敷僧臥具。若自敷。若教人敷。若坐。
若臥。去時。不自舉。不教人舉。波逸提。
釋曰。佛處同前。時有客比丘語舊住比丘言。我在
邊僧房中。敷僧臥具宿。後時不語主便去。臥具爛
壞。蟲嚙色變。諸比丘白佛結戒。僧房者。謂眾僧住
處。堪得容四威儀也。臥具等如上釋。若敷僧牀褥
枕。下至臥氈。去時應自舉。若囑付言。與我掌護牢
舉。若無人。不畏失。當移牀離壁。高支脚。枕褥置裏。
以麤具覆上。若恐壞敗。當以臥具等。置衣架上。豎
牀而去。是中犯者。若不作如上事而去。出界外時
墮罪。一脚在界外。乃至期去而不去。盡得惡作。若
擬即還。在外二宿。至第三宿明相未出。不自還房。
不遣人還語掌護物者。墮罪。餘四眾得罪同上。不
犯者。作如上次第事去。若時還不久。若有諸難緣。
不得自還。遣使還等。餘如上說（善見律云。內房敷僧臥具。若無籬障
去。離一擲石外還。惡作。二擲石還墮罪。僧祇律云。若欲去時。房舍內當灑掃地令淨。褥枕曬令燥。語知牀
褥人知。若在俗家宿。去時應示語。若草敷者。去時應問此草欲安何處隨主人語安之。若主言。但去。我自
料理。應少斂一角而去。
○強奪止宿戒第十六
若比丘。知先比丘住處。後來強於中間敷臥具止宿。
念言。彼若嫌迮者。自當避我去。作如是因緣。非餘。非
威儀。波逸提。
釋曰。佛處同前。時六群。及十七群在道路行。向無
比丘住處村。十七群語六群言。汝是我等上座。應
先去求住處。六群報言。汝等自去。我不求住處。時
十七群即往。自敷臥具止宿。六群後至。與論大小
次第。令起。彼不起即強在座間。敷坐具止宿。十七
群高聲言。諸尊莫爾。諸比丘聞。白佛結戒。知者。或
自了知。或他告知。顯非不知也。先比丘住處者。謂
彼比丘先在中止宿也。後來者。謂後至比丘恃勢
強為。即縱身於彼臥具上坐臥也。中間者。若頭邊。
若脚邊。若兩脇邊。臥具者。草敷。葉敷。下至地敷臥
具。念言者。生不善心。欲令他自避去也。彼若嫌迮
等者。謂其被迮苦所逼不樂。自當離我去也。作如
<pb n="278"/>
是因緣非餘者。謂作如上不善強緣。令他自避。非
異緣也。非威儀者。謂非比丘所應作。故得罪。是中
犯者。隨轉側脇著牀。波逸提。餘四眾得罪同上。不
犯者。先不知。若語已住。若寬廣不相妨礙。若有親
舊人教於中敷。若病倒。若被繫閉等難（僧祇律云。若住處少。
一比丘當一柱間敷牀褥。若後來眠他牀上。是上座者。應語言。長老不知世尊制戒耶。若是下座者。應訶
責。汝不善不知戒相。汝不知世尊制戒。云何後來眠他牀上。若比丘在他處經行者。見先比丘來。應避去。
若擾亂比丘。得墮罪。比丘尼得麤罪。餘三眾得越毗尼罪。俗人得越毗尼心悔。十誦云。若為惱他故。閉戶。
開戶。閉向。開向。然火。滅火。然燈。滅燈。梵唄。咒願。讀經。說法。問難。隨他不喜樂事作。得墮罪。律攝云。大小便
室。不依大小。在前至者。即應先入。洗足之處。須依長幼。僧伽器物。下至染器。在前用者。皆待事畢。不應依
年大小。奪先用者。亦不應器中安少染汁。作留滯心。讀誦經時。先來已坐。不應依大小。令彼起避。僧伽剃
刀。用了應復本處。不應停留。此等不依行者。咸得惡作。
○牽他出房戒第十七
若比丘。瞋他比丘不喜。僧房舍中若自牽出。教他牽
出。波逸提。
釋曰。緣處同前。十七群入寺掃灑房舍。敷臥具止
宿已。六群後來強牽。瞋不喜。驅出房。佛為結戒。牽
出者。或以手牽出。或驅令自出。餘如上釋。是中犯
者。若牽多人。出多戶。多墮罪。若牽多人出一戶。多
墮罪。若牽一人出一戶。一墮罪。出多戶。多墮罪。若
持他物擲著戶外。若閉他著戶外。皆得惡作。餘四
眾得罪同上。不犯者。無恚恨心。隨次第出。若至第
三夜。遣未具戒人出。若破戒。見。威儀。若為他所舉。
擯。及應擯者。若以此故。有梵行命難。驅出如是等
人。無犯（五分律云。若將其所不喜人來共房住。欲令自出。若出。若不出。皆惡作。牽餘四眾出。
惡作。尼牽上二眾出墮罪。牽下三眾出惡作。若牽無慚愧人。及欲降伏弟子。而牽出者。不犯。律攝云。若有
苾芻是鬬諍者。能令諍生。令諍增長。戒見軌式。多有虧損。如此之人。瞋而曳出。若無善心。亦得惡作。若於
非僧房處。曳出清淨苾芻。得惡作罪。若破戒人。大眾應共驅出。若恐鬬諍者。應為恐憒。持其衣鉢方便令
出。若於門徒。或於餘人。為訶責心。冀其懲息。牽出房時。無犯。然不應令出其住處。若無破戒罪。但難共語
者。應為拽韁法。而折伏之。應遣智人就彼開。諫令其息惡。而來懺謝。若已近圓人。不行恭敬。不堪教誨者。
應與六物。驅令出去。若是求寂。與上下二衣。亦驅令去。若住處龍蛇忽至。應彈指語曰。賢首。汝應遠去。勿
惱苾芻。若告已不去者。應持軟物。而羂去之。勿以毛繩等繫。勿令傷損。於草叢處。安詳解放。待入穴已。然
後捨去。若棄蚤虱等。不可隨宜輙便棄地。應於故布帛上。觀冷熱而安置之。此若無者。應安壁隙柱孔。任
其自活。雜事云。壁虱。置青草中。此若無者。置涼冷處。若有餘蟲。可於所宜處安置。凡是生命。不應懸棄。令
其悶絕。律本云。不應多人住處。拾虱棄地。有老病比丘數數起棄虱疲極。聽以牙。角。竹。葦。木等。作筒。拾虱
著中。虱出。應作葢塞。以縷繫著牀脚裏安之。繹曰。不應久貯筒內。令其餓凍。可持出所宜處安置之。言拽
韁法者。謂暫捨置。不與共語同事。如惡馬難調。即應合韁杙而捨棄之。
○重閣上坐脫脚牀第十八
若比丘。若房。若重閣上。脫脚繩牀。木牀。若坐。若臥。波
逸提。
釋曰。佛處同前。時比丘在重閣上住。在脫脚牀上。
坐不安詳。閣薄。牀脚脫。墮下止宿比丘上。傷身血
出。佛為結戒。房者。若僧房。若私房。謂是重閣之房。
按耶舍所譯戒本。房字上下。無若字。重閣者。謂重
房棚閣。立頭不至上者是。按此閣。應是朽薄不堅
之棚。或是竹葦草閣也。脫牀脚者。即是插脚之牀。
牀既脫脚。閣薄不牢。復不安詳。過由是生。若牀是
脫脚。閣牢無過。閣非堅牢。脚安細腰。或榍縛令固。
或以板支。此並非過。雖閣牢牀固。亦應安詳。然比
丘之法。行住坐臥。要須攝念庠審。若縱情掉戲。即
便獲罪。是中犯者。隨脇著牀。隨轉側。得墮罪。除脫
脚牀已。若在獨坐牀。或一板牀。或浴牀。一切惡作。
餘四眾得罪同上。不犯者。坐旋脚。直脚。曲脚。無脚
牀。若牀支大。若閣上有板覆。若反置牀。若脫却牀
脚等。
○用蟲水澆泥草戒第十九
若比丘。知水有蟲。若自澆泥。若草。若教人澆者。波逸
提。
釋曰。佛在拘睒彌國。闡陀起大屋。以蟲水和泥。教
人和。佛因結戒。知者。或自察知。或他語知。水者。謂
河池井水。乃至漿醋等類。蟲者。謂於水中眼可見
者。或濾而後見也。澆者。漓也。亦是用之異名。用有
內外。內謂飲食之屬。外謂澆漓溉灌浣濯沐浴之
<pb n="279"/>
類。此間為外用故制。其內用如後戒禁。是中犯者。
知水有蟲。用澆泥草。或以草土棄擲著中。皆得墮
罪。蟲水蟲水想墮罪。蟲水疑。及無蟲有蟲想。疑。並
得惡作。餘四眾得罪同上。不犯者。不知有蟲。作無
蟲想。若蟲大。以手觸水令蟲去。若漉水灑地等（若準
五分。及說一切有部。有蟲疑。亦得本罪。與本部不同。餘戒疑罪。例此應知。十誦律云。隨蟲死。一一墮罪。根
本律云。河池水處多有蟲魚。苾芻殺心。決去其水。隨蟲命斷。皆得墮罪。不死惡作。若於此水處堰之令斷。
下畔蟲死。得罪同前。律攝云。縱無蟲水。不應輙棄。得惡作罪。應須散灑。或向竇邊。齊一肘來。是其傾處。僧
祇律云。若比丘營作房舍溫室者須水。若池河井漉取滿器。看無蟲。然後用。若故有蟲。當重囊漉。諦觀之。
若故有蟲者。至三重。若故有蟲。當更作井。如前諦觀。若故有蟲者。當捨所營事。至餘處去。蟲生無常。或先
無今有。或今有後無。是故比丘日日諦觀無蟲便用。婆沙律云。欲作住處。先應看水。用上細㲲。一重作囊。
令持戒審悉者漉水竟。器中向日諦看。若故有蟲。應三重作囊。三重故有蟲者。此處不應住。凡殺生有三
種。有貪毛角皮肉而殺。有怨憎恚害而殺。有無所貪利。及無瞋害而殺。是名愚癡殺。此用有蟲水。是謂愚
癡殺生也）。
○覆屋過三節戒第二十
若比丘。作大房舍。戶扉窓牖。及餘莊飾具。指授覆苫
齊二三節。若過。波逸提。
釋曰。緣處同前。彼起大房。覆有餘草。復更重覆。過
三不止。屋便摧破。居士見嫌。諸比丘白佛結戒。作
者。若自作。若教他作。大房舍者。謂過量。及多用物
也。戶扉者。門扇也。窓牖者。穿壁以通明也。餘莊飾
具者。謂刻鏤彩畵。諸餘莊飾也。按西國所造室宇
臺觀。板屋平頭。壁泥石。覆以甎墼。或苫茅苫草。
及以板木。戶牖垣墻。圖畵彫鏤。種種奇製。嚴飾不
一也。指授者。教示也。覆苫者。葢屋也。覆有二種。謂
縱覆。橫覆也。齊二三節者。謂齊限二三重節度也。
若過者。謂越過限度。故得其罪。是中犯者。若指授
二節覆已。第三節未竟。當去至不見不聞處。若不
去。第三節竟。墮罪。若捨聞處。至見處。捨見處。至聞
處。一切惡作。餘四眾得罪同上。不犯者。第三節覆
未竟。至不見聞處。若為諸難所阻。不得去者。無犯
（按本部與十誦。至第三節覆未竟。捨去無犯。餘部至第四節。方成其罪。根本律云。若起墻時。是濕泥者。始
從治地築基。創起墻壁。應二三重布其模墼。過者墮罪。若是熟甎。及以石木。或可施主欲得疾成。雖過重
數。並皆無犯）。因明房舍法。時五比丘。偏露右肩。右膝著
地。合掌白佛言。世尊。我等當住何等房舍臥具。佛
言。聽在阿蘭若處樹下。若空房。山谷。窟中。露地。𦮽
草積邊。林邊。塚邊。水邊。若敷草。或葉。若檀越為僧
作大講堂樓閣。及種種房。聽作。比丘欲作房。所須
一切聽與。聽作牀。作褥。作枕。若方枕。圓枕。三角枕。
聽作戶。戶樞。戶扇。關鑰。聽作嚮。嚮扇。櫺子。關扂。扂
安橫槩。有小沙彌聽房中安隔障。聽作大牀。小牀。
獨坐牀。須板與板。須地敷與地敷。聽作布薩大堂。
布薩時人多。應作長牀。長板。草座。若地敷草。或葉
坐。聽作經行長堂。若老病羸頓。聽索繫兩頭。循索
行。捉索手破。聽作捲。或竹筒穿索。捉筒經行。經行
疲極。應兩頭安牀。應別作洗足處。寺內聽作池。上
以屋覆。四邊作欄。聽別作安水屋。病比丘不應在
閣上。大房中住。應別作小屋。安便器。唾器。若牛羊
入寺。聽作壍障。以板木作橋。兩邊安欄楯。聽作渠
通水。或作井。應作井欄。上作屋覆。聽在屋邊屏處。
作浴室。應安戶開牕。上應開孔出煙。應作浴牀。以
甎石砌地。應別作安衣屋。煖水屋。安薪屋。入浴應
隨次坐。不應共白衣浴。若稱讚三寶者聽浴。聽四
種覆障而浴。若墻壁障。樹木。草障。水障。身浴。患寒
應別作然火堂。中安火爐。不應以男女形像文繡
莊校堂宇。聽用餘雜色禽獸文（莊畵堂屋。備在標釋中）。不應
盡形壽經營一房屋。若作極上大好房重閣堂。聽
十二年經營。六年內覆成。餘者隨大小量宜。經營
比丘。不應一切時。受僧營事房。聽夏三月竟。隨上
座分。不應處處取營事房。應九十日取一處住。營
事人不應在眾多人住處住。不應小小經營。便索
營事房。夏安居受所治房。不應復受餘房。即所住
房。作安居房。若僧房故壞。有異居士言。若與我者。
<pb n="280"/>
我當為僧修理。聽僧白二羯磨與。營事比丘。僧未
分房先出行。應曯人取。應指示取某處房。不應畜
白衣器。耕犂。若撈。不應作瓦坐牀。瓦斛。瓦升斗合
（五分律云。不聽畜田宅店肆。有施者。聽眾僧受。使淨人知）。
○自往教尼戒第二十一
若比丘。僧不差。教誡比丘尼者。波逸提。
釋曰。佛在給孤獨園。大愛道比丘尼。請佛聽諸比
丘與尼教誡說法。佛勑阿難。隨次差上座往教誡。
為尼說法。時次當尊者般陀應往。然尊者所誦惟
一偈。至彼三番說一偈。三番入第四禪。彼諸羅漢
尼皆大歡喜。六群尼便調戲譏毀。尊者即昇虗空。
現諸神變。說法而去。時六群比丘自往教誡。乃說
餘事。不說正法。但說諸世論俗事等。六群尼極大
歡喜。大愛道往白佛。佛告諸比丘。自今已去。當僧
中差教授尼人。白二羯磨。時六群即出界外更互
相差往。諸比丘白佛。佛言。成就十法者。然後得教
授比丘尼。因為結戒（十法。如上六方便法中出）。僧者。謂同一說
戒。同一羯磨。不差者。謂非僧中白二羯磨所差遣
也。教誡者。謂以八不可違法而教授之。一百歲尼
見初受戒比丘。當起迎逆。問訊。禮拜。請令坐。二不
得罵謗比丘。三不得舉比丘罪。作憶念。作自言。不
得遮他覓罪。遮說戒。自恣。及說他過失。比丘得說
尼過失。四從比丘僧求受失戒。五若犯僧殘。應在
二部僧中。半月行摩那埵。六半月當從僧求教授
人。七不應在無比丘處夏安居。八安居竟。當詣比
丘僧中求三事見聞疑自恣。如此八法。應尊重恭
敬讚歎。盡形壽不應違（亦名八敬法）。是中犯者。若僧不
差。或非教授日而往與說八敬法。得惡作罪。與說
餘法墮罪。若僧差往。應尅時到。尼亦尅時迎。尅時
不到。得惡作。尼至時不迎。亦惡作。尼當出半由旬
迎。供給所須。不爾者。得惡作罪。不犯者。如上眾僧
差往。若諸難阻不容尅時而至（五分律云。若不差教誡尼。語語墮罪。
教誡餘二女惡作。若僧不差。為教授故。入尼住處。隨入多少步步墮罪。若一脚入門惡作。除比丘尼病。善
見律云。有八法堪教誡尼。一者持戒不犯。二者守護波羅提木叉。行無上法。三者威儀具足。不邪命自活。
不往五處。四者見小罪生怖畏心。五者堅持無退心。六者多聞。七者多聞堅固。八者分別說法初中後善。
純一清白梵行具足。正見無邪。誦二部戒。義字分明。音聲流利。為尼恭敬貴重。善能隨順說法。若不說八
敬。先說餘法。惡作。僧祇律云。教誡尼。不得從日沒。至明相未出。不得深猥處。不得露現處。當在不深不露
處。若講堂。若樹下。不得十四日十五日。及月一日二日三日。應從四日至十三日往教誡。不得教誡不和
合尼眾。到已。應問比丘尼僧和合不。若言和合。應遣使呼來。若不得來者。應與教誡欲。不得偏教誡。不得
長語教誡。教誡者。若阿毗曇。若毗尼。根本律云。教誡。謂以戒定慧三學法。而教誡之。
○教授尼至日暮戒第二十二
若比丘。為僧差教授比丘尼。乃至日暮者。波逸提。
釋曰。佛處同前。時尊者難陀。為僧所差教授尼眾。
而尊者好音聲。為說法時。聽者樂聞。遂至日暮。尼
出祇桓入城。城門已閉。即依城壍中宿。晨旦門開。
在先入城。諸長者見。嫌謗。謂與比丘同宿。佛因結
戒（此非佛弟難陀）。為僧差者。謂眾僧中白二羯磨差。乃至
日暮者。謂日已沒。時將入夜。非宜教誡之時。若此
教誡。名曰非時。是中犯者。若教授至日暮。得墮罪。
除教授。若授經。誦經。若問。若以餘事。乃至日暮。得
惡作。除比丘尼已。若為餘婦女授經。乃至以餘事
至日暮。亦惡作。日暮日墓想墮罪。日暮疑。及不日
暮想。若不日暮。日暮想。及疑。皆得惡作。不犯者。日
未暮便休。若船濟處。說法尼聽。共賈客行夜說法。
若至尼寺中說法。若說戒日來請教授人。值說法
便聽（律攝云。雖在時中。若諸尼眾立而不坐。或復營務紛擾未息。或身有拘礙。而為說法者。亦
曰非時。若施主本意請法師通夜說法。或尼寺近對城門。或城門不閉。或住處同在城中。或尼眾在白衣
舍。此皆無犯）。
○譏論他教尼戒第二十三
若比丘。語諸比丘作如是語。比丘為飲食故。教授比
丘尼者。波逸提。
釋曰。佛處同前。時比丘尼聞教授師來。往半由旬
迎。安處房舍。辦食牀座及洗浴處。六群不獲僧差。
<pb n="281"/>
心生嫉妒言。諸比丘無有真實。但為飲食故教授
尼眾。諸比丘白佛結戒。作如是語者。是譏毀之言
也。飲食者。謂正。非正食之總稱。乃四聖種之一也。
是中犯者。若言諸比丘為飲食故教授尼。為飲食
故教誦經授經。說而了了。皆得墮罪。不了了得惡
作。餘四眾突吉羅。不犯者。其事實爾。乃至夢語錯
說等（僧祇律云。若言為醫藥者。得越毗尼罪。五分律云。若言為供養故教誡比丘。及下三眾。突
吉羅。若言比丘行十二頭陀。坐禪。誦。經作諸功德。皆為供養利故。語語突吉羅）。
○與非親里尼衣戒第二十四
若比丘。與非親里比丘尼衣。除貿易。波逸提。
釋曰。佛處同前。城中有一乞食比丘威儀具足。時
有尼見。數請與食。不受。此比丘後時得一衣分。欲
酬前請。意彼不受。即以衣與彼尼。輙便受之。此比
丘數數向人嫌責彼尼。諸比丘白佛結戒。非親里
者。謂非親里。則心無顧念。便不籌量比丘衣之有
無。得輙受之。衣者。十種如上說。除貿易者。謂共相
換易。不犯也。是中犯者。與非親尼衣。得墮罪。餘四
眾與非親。得惡作。不犯者。與親里。及共相貿易也
（五分律云。若與破戒邪見親里尼衣。惡作。與非親里餘二女衣惡作。若為料理功業事。若為善說經法。或
為多誦經戒。與衣皆不犯。根本律云。若見遭難無衣服者與之。或因說法。或因受戒而施。無犯）。
○與非親里尼作衣戒第二十五
若比丘。與非親里比丘尼作衣者。波逸提。
釋曰。佛處同前。時有尼欲作大衣。持至寺中。迦留
陀夷即受之與裁。便作男女行欲像。尼來即襞衣
與之。語言。此衣不得妄解披看。亦莫示人。若白時
到。當著在尼眾後行。尼如其教。時到著衣後行。諸
居士見。拍手大笑。尼眾審知。白諸比丘。比丘白佛
結戒。非親者。謂由非親便無愛護之心。致有損減
作不饒益事。作者。謂縫割浣染也。是中犯者。與非
親尼作衣。隨刀截多小。及隨一縫一鍼。皆得墮罪。
若披看。牽挽。熨治。摩捫。捉角。挽正。安帖。若緣。若索
線。若續線。一切惡作罪。餘四眾突吉羅。不犯者。為
僧為塔作。借著浣染治還主（五分律云。取衣時。便得惡作）。

<other>四分戒本如釋卷第七</other>

音釋
钁斵上音匡入聲。下音捉。削也。
搯苦洽切。嵌字入聲。瓜刺也。
橛音掘。木段。即杙也。
栓同橛字。木入土也。
鑛古猛切。音礦。
赭音者。赤土。
墡音善。白土。
拗於巧切。音凹上聲。拉折也。
拉音蠟。折也摧也。
蓓蕾上音倍。下音壘。蓓蕾始華也。
醭音撲。
漉音六。
墼音吉。未燒塼坯也。
苫詩廉切。閃字入聲。編茅草葢屋也。
撈音牢。編竹木為之。即磨之異名。

<sarticle>四分戒本如釋卷第八</sarticle>

明　廣州沙門釋　弘贊在犙　繹
○與尼屏坐戒第二十六
若比丘。與比丘尼屏處坐者。波逸提。
釋曰。佛處同前。時迦留陀夷。至偷蘭難陀比丘尼
所。在門外共一處坐。居士譏嫌。諸比丘白佛結戒。
與者。謂一比丘獨與一尼共坐也。屏處者。謂屏障
處。如不定法中釋。是中犯者。若獨在屏處與尼坐
者。墮罪。立住者。惡作。若盲而不聾。聾而不盲。得惡
<pb n="282"/>
作。餘四眾惡作。不犯者。有伴。若行過卒病倒地等
（按根本部。設餘威儀。亦得墮罪。薩婆多云。起已還坐。隨得爾所墮罪。若與餘二女屏覆處坐。盡墮罪。
○與尼同行戒第二十七
若比丘。與比丘尼期同一道行。從一村乃至一村。除
異時。波逸提。異時者。與估客行。若疑畏怖時。是謂異
時。
釋曰。佛在舍衛國。六群比丘與六群尼在人間遊
行。諸居士見。皆嫌之。佛為結戒。後諸比丘。於道路
卒相逢遇。畏慎不敢共行。佛言。不期無犯。時僧尼
二眾。俱欲至毗舍離國。以不得同行。諸尼在後。為
賊所劫。由是開聽異時也。期者。謂共結契期約。去
至某處也。同一道者。顯非異路也。道謂村間分齊
行處也。行者。謂共涉路而去也。從一村乃至一村
者。謂經涉聚落界也。除異時者。謂在難緣。有商客
同行。不犯。疑畏怖者。如三十事中釋。是中犯者。若
與尼期行。乃至村間分齊處。隨眾多。界多少。一一
墮罪。若非村空處行。乃至十里。墮罪。若減一村。若
減十里。若多村間。同一界行。若方便欲去。共期莊
嚴。一切惡作罪。餘四眾突吉羅。不犯者。為勢力所
持等（薩婆多論云。若不期。而偶共同道。當使相去語言不相聞處。若相聞已還。得惡作罪。若與
餘二女議共道同行。同尼也。尼與比丘期行。突吉羅。律攝云。凡苾芻。苾芻尼。將行之時。預先一日。應白二
師。我今有事。詣彼村坊。聽不隨師不應違逆。若無二師。應白上座。所有臥具。囑他守護。有讐隙者。不應共
行。若有因緣須共行者。應懺摩已。與之同去。凡涉路時。應為法語。勿出惡言。或為聖默然。勿令心散亂。若
至天神祠廟之處。誦佛伽陀。彈指而進。若於路次。暫止息時。或至泉池取水之處。皆誦伽陀。其止宿處。應
誦三啟。尼食。苾芻應持。若至食時。更相授與。有病苾芻應共⿱臼丌去。若人少者。尼亦助舁。若至村落。隨病所
須。為覓醫藥。若乞食時。令人看物。持食來與。若有尼病。準此應知。伽陀述如餘處。十誦律云。若有疑處。尼
之衣食。比丘應取持去。至安隱處。應還語言。姊妹。汝等隨意。不得共行。若復共行。至一聚落。墮罪。
○與尼同船戒第二十八
若比丘。與比丘尼共期同乘一船。上水下水。除直渡
者。波逸提。
釋曰。緣處同前。佛制戒不得同船。時僧尼俱欲渡
恒水。直至彼岸。以不得同船故。尼遂在後。值天暴
雨。江水汎漲。船不及還。尼在岸宿。夜為賊劫。故開
直渡也。期同乘一船者。謂共期約。同載一船也。上
水者。逆流也。下水者。順流也。除直中者。謂從此岸。
直至彼岸。而不犯也。是中犯者。與尼期同船。上水
下水。若入船裏。便得墮罪。若一脚上船。若方便欲
入而不入。若共期莊嚴。盡得惡作。餘四眾得罪同
前。不犯者。不共期。若直渡時。船師失濟。上水下水。
或為諸難等（薩婆多論云。與餘二女共期載船。同尼也。尼與比丘議載船。突吉羅。根本
律云。若篙棹柁折。隨流而去。或避灘磧。或柁師不用其語。此皆無犯）。
○尼讚得食戒第二十九
若比丘。知比丘尼讚歎教化因緣。得食食。除檀越先
有意者。波逸提。
釋曰。佛處同前。時城中有一居士。請舍利弗目連
飯食。偷蘭難陀尼。先至其家。向居士毀二尊者是
下賤人。讚調達五人是龍中之龍。言語之間。二尊
者至。尼即改言。龍中之龍已至。尊者食已。還白世
尊。世尊呵責調達部黨。遣尼勸化得食。因為結戒。
後諸比丘。不知有勸化。無勸化。佛言。不知無犯。時
王舍城有大長者。是梨師達尊者知識。念言。若尊
者來至此城。我當為尊者初至故。供養眾僧。後時
尊者至城。長者家尼。聞尊者至。便往報長者。因即
設供。請尊者及僧。時梨師達問知尼報因緣。遂不
敢受食。佛言。檀越先有意者。不犯。由是更為結戒。
除先有意也。讚歎教化者。謂過分讚美其德。言。此
比丘是十二頭陀。多聞。法師。持律。坐禪。若供養者
獲殊勝福。以斯稱揚勸化檀越。令生信敬。而行惠
施也。因緣者。正由教化事故得食。非為餘緣而得
也。得食食者。食。謂彼所施饌。飯麨餅果酥酪羮菜
等。下食字。是噉嚼吞咽之義。除檀越先有意者。謂
施主先有念請此比丘。其尼雖後讚歎。食之無犯。
是中犯者。彼比丘知尼教化得食。食。咽咽墮罪。得
<pb n="283"/>
餘襯體衣燈油等。盡惡作。教化。教化想。墮罪。教化
疑。及不教化。作教化想。疑。皆惡作。餘四眾突吉羅。
不犯者。尼自作檀越。或檀越令尼料理等（五分律云。若以
餘四眾讚歎因緣得食食。惡作。薩婆多論云。若不曲讚功德。但說布施沙門功德。其福甚大。食者無罪。律
攝云。依實讚德。無矯妄心。或正信家。或親族舍。設知讚歎。並皆無犯。僧祇律云。若有如是讚歎食。當展轉
貿食。不可捨食而去。若比座垢穢不淨。不喜與貿者。當作是念。此鉢中食。是某甲比丘許。我當食。無罪）。
○與婦女同行戒第三十
若比丘。與婦女共期同一道行。乃至村間。波逸提。
釋曰。佛處同前。時尊者阿那律。在道路行。有婦與
姑共諍。欲還外家。便逐尊者隨去。其夫追至。謂尊
者誘婦逃去。遂打尊者幾死。尊者即下道。在靜處
趺坐。入火光三昧。其夫便生善心。俟起定已。禮拜
懺悔。尊者為說妙法而去。還寺向諸比丘說。比丘
白佛結戒。是中犯相輕重。與尼同行戒無別。此唯
以白衣女人為異。故不重釋。餘四眾。突吉羅（根本律云。
若他遣女人為引導者。或迷於道路。女人為指授。無犯。此根本部。無有男子同伴。故犯）。
○過受一食施戒第三十一
若比丘。施一食處。無病比丘應一食。若過受者。波逸
提。
釋曰。佛處同前。時拘薩羅國有村。無僧住處。有居
士為僧故作住處。常供給飲食。住此中者。唯聽一
食。六群至彼住處得好美食。以貪著故。至第二宿
由復不去。意欲得數數食故。居士譏嫌。佛為結戒。
時舍利弗至彼處得病。畏犯此戒。即扶病去。病遂
增劇。由此復為結戒。更增無病之言。施者。謂供給
所須也。一食處者。謂其住處。本為周給一宿。施以
一食。所言食者。謂是時食也。無病者。謂四大調適
無諸疾苦。若身有病。不能前進。若離此處。則病患
增劇不得安隱。是為病也。應一食者。謂正當受彼
一䬸之供也。若過受者。謂受第二食。即得罪也。是
中犯者。若無病。於彼一宿處。過受食者。咽咽墮罪。
更受餘襯身衣燈油等。得惡作。比丘尼同犯。下三
眾惡作。不犯者。若居士請留。若檀越次第請食。今
日受此人食。明日受彼人食。或為諸難所阻（薩婆多論
云。若過一夜不食者。惡作。若餘處宿。是中食。墮。病者乃至從一聚落來。身傷破。下至竹葉所傷。皆名為病）。
○展轉食戒第三十二
若比丘。展轉食。除餘時。波逸提。餘時者。病時。施衣時。
是謂餘時。
釋曰。時佛與諸比丘遊行人間。有沙㝹婆羅門。載
五百車飲食。經冬涉夏。隨逐世尊。伺候空缺無食
日設供。而不能得空日。往語阿難為代白佛。欲以
飲食布地。令佛僧蹈過。則為受供。佛乃聽作粥餅
供僧。時頻頭國諸居士。聞佛聽僧食粥及餅。皆大
歡喜。作好餅稠粥供之。有一少信大臣。見佛僧大
得供養。知必福田。遂辦美食請僧。然僧先已食濃
粥。不能多食。大臣嫌之。佛制不聽食稠粥。由未結
戒。稠粥者。以草畫之不合。是也。時王舍城中。有一
少信樂師。辦諸美食請佛及僧。而僧先已食飯麨
餅等。不復多食。樂師譏嫌。佛因結戒。不聽展轉食。
時諸病比丘所請食處。無隨病食及藥。若有隨病
藥食。畏慎不敢食。恐犯展轉食。佛及開病比丘聽
展轉食。時有一居士請佛及僧。復有一居士欲請
佛僧。施食及衣。諸比丘畏慎不敢受後請。往白世
尊。佛復開施衣時。聽展轉食。乃更為結戒。除餘時
也。展轉食者。亦名數數食。謂受一家請食已。復受
餘家請食。請有二種。一僧次請。二別請。食。謂飯麨
餅等。除餘時者。是佛聽許時也。病時者。謂身有病。
不能一坐食得飽足也。施衣時者。謂無功德衣一
月。有功德衣五月。若復餘時施食及衣也（律攝云。謂有施
主施與浴衣。及餘帔服。或貝齒物等。以充衣直。根本律謂乃至施如拭巾裙量。無犯）。是中犯
者。若今日得多請食。應自受一請。餘者當施與人。
如是施與言。長老。我應往彼。今布施汝。若不捨前
請。受後請食。咽咽墮罪。不捨後請。受前請食。咽咽
<pb n="284"/>
惡作。餘四眾突吉羅（若比丘尼先受請。若足食已。後食正食。墮罪。不犯
者。若請與非食。或食不足。或無請食者。或食已更
得食。或一處有前食後食（五分律云。若僧所差。若別房食。若白衣來受八
戒。設供養。若常食。不犯。摩得勒伽論云。若先受無衣請食。後受有衣請食。不犯。彼語比丘言。就此食當為
汝覓衣食。食不犯。語比丘此間食。餘處隨意食。食不犯。除五正食。隨意食餘食。不犯。律攝云。若於一舍。或
在寺中。或阿蘭若。為求肥悅。或樂美食。而數食者。得惡作罪。若輕賤心。或懷矯詐。而不食者。亦得惡作。十
誦律云。聽諸比丘節日數數食。病比丘。不應受二請。若一請處不能飽。應受二請。不應受第三請。若受第
二處不能飽。應受三請。不應受第四請。若第三請不能飽。應受已。漸漸食乃至日中。十誦毗尼序云。阿難
先受他請。時忘不憶。復同佛受王請食。以食著口。乃憶知有二請。不與他一請。不敢吐食。為恭敬佛故。又
不敢咽食。為持戒故。佛知阿難心悔。語令心念與他。便食。有五種人。聽心念與食。一坐禪。二獨住。三遠行。
四長病。五饑餓時。依親里住。餘悉不聽。按根本部。作時。道行時。亦聽數食。
○別眾食戒第三十三
若比丘。別眾食。除餘時。波逸提。餘時者。病時。作衣時。
施衣時。道行時。乘船時。大眾集時。沙門施食時。此是
時。
釋曰。佛在靈鷲山中。調達教人害佛。復教阿闍世
殺父。惡名流布。利養斷絕。與五人俱。家家乞食。佛
為制戒。不得別眾食。時病比丘畏慎不敢別眾。佛
言。聽病比丘別眾食。時自恣竟。迦提月中。比丘作
衣。諸近事念眾疲苦。來請與食。比丘不受。佛言。聽
作衣時。受別眾食。時有居士欲施食及衣。來請。諸
比丘不受。佛言。聽受施衣時別眾食。時諸比丘與
多居士同行險路。居士與食。不敢受。遂入村乞食。
在後不及伴。為賊所劫。佛言。若在險道行。聽受別
眾食。與居士同船。亦爾。時眾多比丘遊行。詣一小
村。諸居士念言。僧多而村少。今可與僧作食。勿令
疲苦。比丘不敢受。佛言。聽大眾集時。別眾食。時瓶
沙王姊子。欲於外道沙門中出家。因為諸沙門設
食。請諸比丘。不敢受。佛言。聽沙門施食時。得別眾
食。以如是等緣。更為結戒。除餘時也。別眾食者。謂
四比丘以上。別共一處食也。食。謂正食。飯麨餅等。
病者。下至脚跟躄。作衣時者。謂自恣竟一月。五月。
乃至衣上一縫。施衣時者。如上釋。道行者。下至半
由旬。若去。若來。乘船亦如是。大眾集者。眾多比丘
聚集。下至食足四人。長一人為患。此謂人多。食不
足故。應隨檀越分請別食。無犯（薩婆多云。或以法事。或以餘緣。眾僧
集會。極少舊比丘四人。客比丘四人。名為大眾。雖眾。集食不難得。不聽別眾）。沙門施食
者。沙門。此翻勤勞。亦云勤行。此中言沙門者。非釋
子沙門。原西國九十六種諸出家外道。皆名沙門。
以其亦勞身求道故。若此諸外道設供。或從彼外
道中出家者請食。俱名沙門施食也。是中犯者。若
比丘無別眾食因緣。即當起白言。我於此別眾食
中無因緣。欲求出。聽使出。若二人三人。隨意食。若
四人。若過四人。應分作二部。更互入食。若比丘有
別眾食因緣。欲入。尋即當起白言。我有別眾食因
緣欲求入。聽隨上座次入。若無因緣。別眾食者。咽
咽墮罪。若有因緣不說者。惡作。比丘尼同犯。下三
眾惡作。不犯者。不滿四人。若四人。更互食（善見律云。別眾
食有二種。一請。二乞。如一居士至四比丘所。以正食請言。願大德受之。是名請。一時受。一處食。四人俱得
罪。若一時受請。各去。各受。各食。不得罪。若別請。別去。至居士家。一時受食。得罪。是名受請得罪。從乞得罪
者。如四乞食比丘。見居士語言。與我等四人食。或俱去。或各去。一時受食。得罪。是名從乞得罪。若請四人。
有一解法者。欲俱食。畏犯。即作方便。行食時。覆鉢不受。居士問言。何以不受。答言。但與三人食。我欲咒願。
三人食竟。後便受食。不犯。若請與飯。至家與粥不犯。十誦律云。以二利故。遮別眾食。一者隨護檀越。以憐
愍心故。二者破諸惡欲比丘力勢故。若三比丘別共一處食。第四人取食分。不犯。若道行。乘船。昨日來。今
日食。明日行。今日食。皆墮罪。根本律云。若三人食。一人不食。若三圓具。一未圓具。食皆無犯。若以食送彼。
乃至鹽一七。或草葉一握。與彼眾處。食皆無犯。或施主言。但來入者。我皆與食。或施主別造房施云。於我
房中住者。我皆與食。斯亦無犯。律攝云。若四苾芻同一界內。下至一人不共同食。並名別眾。若四人中。一
有開緣。若僧伽食。若私己食。並皆無犯。薩婆多論云。若僧祇食時。應作四種相。一打犍椎。二吹貝。三打鼓。
四唱令。令界內聞知。此四種相。隨定作一。勿使雜亂。不成僧法。若不作相而食僧祇食者。食不清淨。名為
丘。僧祇食。不名別眾罪。若作相食者。設使界內有比盜無比丘。若多。若少。若知有比丘。無比丘。若來不來。
但使不遮。一切無咎。若使有遮。雖打犍椎。食不清淨。名盜僧祇。若大界內。有二處。三處。各有始終僧祇。同
一布薩。若食時。但各打犍椎。一切無遮。清淨無過。若檀越請四人已上。在布薩界內食。應布薩處。請僧次
一人。若送一分食。不爾者。墮罪。若二處。三處。亦如是。若各至布薩處僧中請一人。若送一分食。則清淨。隨
<pb n="285"/>
何處不請僧中一人。不送一分食者。墮罪。設請。設送。外有異處比丘來。若遮不與食。墮罪。若聚落界內。雖
無僧界。設二檀越請四人已上。於二處食。應打犍椎。二處互請一人。若送一分。若有異比丘。應如法入。乃
至一人。不爾者。墮罪。若僧食時。自在維那。以僧祇物。別作肥美。四人共食。四人雖在二處。無別眾食罪。但
食不清淨。凡是別眾食。盡是檀越食。若僧祇食。一切盡無別眾罪。但不如法食僧祇食者。食不清淨。多得
盜僧祇罪。若檀越舍內。請四人已上食。雖打犍椎。若檀越遮者。知一比丘不得食者。盡得墮罪。戒因緣經
云。毗舍佉母。別請佛。及五百阿羅漢食。世尊知而故問阿難。頗有一比丘於僧中唱使行否。答言不也。佛
言。愍此毗舍佉。不獲一福。云何不食一比丘。食一比丘僧者。得大福。獲大果報。若比丘眾中不唱。私去會
者。犯墮。繹曰。按經論意。若有檀越欲別請大德知識比丘。當教兼請眾僧。若不能請眾者。下至請眾中一
人差次受請。即無別眾過也。
○過三鉢受請戒第三十四
若比丘。至白衣家。請比丘與餅麨飯。若比丘欲須者。
當二三鉢受。還至僧伽藍中。應分與餘比丘食。若比
丘無病。過兩三鉢受。持至僧伽藍中。不分與餘比丘
食者。波逸提。
釋曰。佛在給孤獨園。時有居士婦還外家。其夫遣
使呼歸。即辦食嚴衣。有諸比丘至其家乞。便以所
辦食施與。諸比丘盡取食之無餘。復更辦食。未還
之間。其夫已更取婦。復有諸乞食比丘。乞他信樂
商賈路糧令盡。彼入城更糴糧食。諸伴已去。在後
不及。道中為賊所劫。佛因制戒。時病比丘不敢過
受食。乃更為結戒。開聽病者過受。而不犯也。至者。
謂到其舍也。白衣家者。若出家五眾。隨所得衣。染
作壞色受用。若在家男女。則無有論。隨得便著。又
復其情多好潔白。故名白衣家也。請者。發言敬請
也。與者。施與也。餅者。米麫等所作也。麨者。以粟麥
秔米等。磨而為麨。此有二種。一散麨。二以糖蜜摶
令相著也。飯者。謂秔麥粟等飯也。欲須者。謂意欲
樂得也。當二三鉢受者。是其限齊也。鉢。有大小。如
上所釋。還至僧伽藍中者。謂回至寺內也。應分與
餘比丘食者。謂與同梵行人。均分而食。所謂利和
同均。是也。無病者。如上釋。過者。謂過限齊外受。便
得罪也。是中犯者。比丘至白衣家。請與食。當問其
主。若彼言是歸婦食。商賈道路糧。即應食已出。還
至寺中。白諸比丘。某家有歸婦食。有商賈道路糧。
若欲食者。食已應出。若欲持食還者。可齊二三鉢。
若已持一鉢還。共分食之。當語餘比丘言。若至彼
家。可於彼食。欲持還者。應取兩鉢。若已持兩鉢還
共分食之。當語餘比丘言。若至彼家。可於彼食。欲
持還者。應取一鉢。若盡持三鉢還共分食之。語與
餘比丘言。若至彼家。可於彼食。慎勿持還。我已持
三鉢來。若無病。於彼家過兩三鉢受。出彼門墮罪。
若一足在門外。方便欲去還住者。一切惡作。若不
問歸婦食。賈客路糧。而取食。若持還不分與餘比
丘食。若不語餘比丘。盡惡作罪。尼同犯。下三眾惡
作。不犯者。不違上制。若彼自送至寺中得受。若送
至尼寺中。亦得受（十誦律云。若以上鉢取者。應取一鉢。不應取二。若以鉢中取者。
極多取二鉢。不應取三。若以下鉢取者。極多取三。不應取四。過取皆得墮罪。根本律云。要而言之。若苾芻
取他食時。過　升半米飯分量已上。皆得墮罪。若施主任取多少者。無犯。律攝云。若於非人。及外道家。過
三鉢取。咸得惡作。若即於此座過三而食。或除餅麨。但持餘物。或施主歡喜隨意將去者。並皆無犯。
○不作餘食法戒第三十五
若比丘。足食竟。或時受請。不作餘食法而食者。波逸
提。
釋曰。佛在給孤獨園。與諸比丘說一食法。比丘即
隨所噉根葉華果飯麨。乃至飲漿服藥。便當一食。
體枯色悴。佛乃聽於一座上。食飯麨餅等。令飽足。
病比丘不能一座食者。聽數數食。復聽瞻病人。足
食已。得食病人殘食。時比丘清旦受食舉已。入村
乞食。食已。還取所舉食。與諸比丘。皆不敢食。佛聽
取所受食。作餘食法食之。復有比丘入村。大得飲
食共食。持殘食來還。與諸比丘。皆不敢食。佛聽從
彼處持食還。作餘食法而食之。當作如是餘食法
言。大德。我足食已。知是看是。此作餘食法。彼應取
少許食已。語言。我止。汝取食之。是名餘食法。時有
<pb n="286"/>
一貪餮比丘。不知足食。不足食。不知餘食。不餘食。
得便食之。佛為結戒。足食竟者。謂噉正食飽足。已
作棄捨心。發言遮止。離於本座也。此有五種因緣
足食。一知是食。謂飯麨餅等正食也。二知持來。謂
有前人捨與。而從彼受得也。三知遮。謂作食竟心。
發言不須也。四知威儀。謂行住坐臥四威儀中。並
得受食也。五知捨威儀。謂壞本威儀。如行者住。或
坐。或臥。住者。行坐臥。坐者。臥住行。臥者。坐行住。異
此五緣。不名足食。或時受請者。謂足食已。更噉餘
食。或受他人請食也。不作餘食法而食者。謂不持
食物。對彼作法而噉。便得罪也（作法之詞如上）。是中犯者
足食已捨威儀。不作餘食法。而更食正食。及不正
食。咽咽皆墮罪。若自足食。為他作餘食法。或知他
足食已。對彼作法。或自手捉食作法。或持食置地
作法。或使淨人持食作法。或對淨人前作法。或以
不好食覆好食上作法。或受他餘食法盡持去。如
是等。盡不成餘食法。皆得惡作罪。若足食。足食想。
墮罪。足食疑。及不足食。足食想。疑。皆惡作。餘四眾
突吉羅（五分律尼亦同犯）。不犯者。若病。若食病人殘食（十誦
云。以二利故。聽受殘食法。一者看病比丘因緣故。二者比丘有因緣食不足故。律攝云。若先食根莖葉華
果五種嚼食。及乳酪⿱卄釆等。後食飯麨餅等五種噉食。無犯若先食五噉食更食五嚼食。及乳酪⿱卄釆等。名犯
遮足。應知有五未足之言。謂見他人授食之時。未即須者。應報彼言。且待。且去。且有。且待我食。且待我盡。
若兼且聲。名曰未足。若無且聲。即是遮足。若未為足意。設作足言。亦不成足得惡作罪。由言不稱法故。若
得餘食作法食者。自身樂住施主得福。欲作法時。先洗淨手。受得食已。應持就一未足苾芻。或雖已足。未
離本座。對彼作法。彼自未遮。得取兩三口食已。而報之曰。此是汝物。隨意應食。若自足已。便不合食。應以
手按而告之曰。斯是汝物。隨意食之。有五不成作餘食法。一身在界內。對界外人。二不相及處。三在傍邊。
四在背後。五前人離座。翻此便成。若一人作法。設餘人食。並皆無犯。僧祇律云。聽一人作殘食。餘人皆得
食。若比丘持食來。欲作殘食時。即於鉢上椀中作殘者。正得椀中名作殘食。鉢中食不名作。若椀中食汁
流入鉢中。得俱名殘食。若並兩鉢求作殘。前人止食一鉢中食者。正一鉢得作殘食。若二鉢上。或餅。或⿱卄釆。
通覆橫上者。二俱得名作殘食。餘種種器。亦如是。若比丘足食已。有大檀越持種種飲食至。應問有直月
維那知事人。未足食者。從彼作殘食。若彼已足食。當從上座未足食者作。若上座羞。不能人中作者。當合
坐舉上座至屏處作。若上座已足食。有客比丘來者。應問彼。若未足。即於彼邊作。若客已足食。僧應作方
便。不應破檀越善心。或眾中有大沙彌。將至戒場與受具足。教作殘食已然後當食。繹曰。按五分律。作法
時。持食著鉢中。手擎。偏袒右肩。右膝著地。對彼而說。薩婆多論。若於上座邊應偏袒胡跪事事如法。若下
座邊。唯除胡跪。根本律令當前而立。律攝令蹲居。據此則立跪隨意。或可依上下座。而修威儀也。
○使他犯餘食戒第三十六
若比丘。知他比丘足食已。若受請。不作餘食法。殷勤
請與食。長老取是食。以是因緣非餘。欲使他犯。波逸
提。
釋曰。佛處同前。貪餮比丘。為他比丘所訶。心懷恚
恨。後於異時。殷勤請與食。欲令他犯戒。返詰彼過。
諸比丘白佛結戒。殷勤請與食者。謂再三頻請。強
勸令噉嚼也。欲使他犯者。謂欲令彼比丘。因此犯
罪。心生悔惱也。餘如上釋。是中犯者。若彼比丘。即
受食之。咽咽二俱墮罪。若與彼不食。與者惡作。境
想同前。不犯者。先不知他已足食。若無心令他犯
等。
○非時食戒第三十七
若比丘。非時受食。食者。波逸提。
釋曰。佛在靈鷲山中。時難陀。䟦難陀。往王舍城節
會處。看作伎樂。眾人與之飲食。食訖故看。向暮方
還。又迦留陀夷。日暮乞食。天闇。有一姙婦。持食出
門。值天雷電。暫見其面。謂言是鬼。怖而墮身。恚言。
沙門釋子。寧自破腹。不應夜行乞食。諸比丘白佛。
佛言。觀妓樂者。突吉羅。遂與諸比丘而結此戒。時
者。謂明相出。乃至日中。非時者。謂日中。乃至明相
未出。此非比丘受食之時。比丘中前當行乞食。中
後宜靜端拱。坐禪誦經。各修正業。若食無度。即非
佛子又佛欲制斷六趣因故。令同三世佛食。謂晨
朝是諸天食。日中是諸佛食。日西畜生食。日暮鬼
神食。比丘學佛日中而食。云何佛日中食。如婆沙
論云。世尊性離非時食故。如來自誕王宮。以至涅
槃。於其中間曾無非時之餐。謂諸佛性恒處中道。
<pb n="287"/>
不著二邊。故離非時。以表中道。故制中食。而中前
得食者。表前方便得有證義亦令身心獲現利故。
謂中後不食。則少昏睡無宿食患。身輕安隱。心易
得定有如是義故。故令中食。所言食者有二種。謂
正食。非正食。下食字。是噉嚼吞咽之義。是中犯者。
非時受食食。咽咽墮罪。若非時藥。過非時。七日藥。
過七日。皆墮罪。盡形壽藥。無因緣服者。惡作。非時。
非時想。墮罪。非時。時想。疑。及時。非時想。疑。盡惡作。
尼同犯。下三眾惡作。不犯者。噉黑石蜜。若有病服
吐下藥。聽煑麥令皮不破。漉汁飲之。若喉中哯出
還咽（內法傳云。牙中食在。舌上膩存。未將淨水重漱已來。涎唾必須外棄。若日時過。更犯非時。
僧祇律云。日中影過一髮。一瞬。即是非時。毗尼序云。比丘病服下藥。中後心悶。佛令與熬稻華汁飲。與竟。
悶猶不止。佛令與竹笋汁。與竟。不瘥。佛令囊盛米粥。絞汁與飲。病猶不瘥。佛令將至屏處與米粥。根本尼
陀那云。有病苾芻。醫令以水和麨。非時可食。佛言。有無齒牛。食噉糠麥。後時便出。其粒仍全。用此為麨。非
時應服。雖服不瘥。醫令用生麥麨。佛言。醫人處方令服麨飲。若稠。若團。隨意應服。凡所有事。我於病人非
時開者。於病瘥後。咸不應作。繹曰。此等皆佛大悲。愍諸重病弟子。隨宜病藥。開聽服之。若非喪命因緣。決
不可託輕小疾。妄符聖意。還墮非時之咎。更加違教誣聖之愆。舍利弗問經云。舍利弗白佛言。世尊。有諸
檀越造寺。厚置資給。供來世僧。有似出家僧。非時就典食僧。索食而食。與者食者。得何等罪。其本檀越。得
何等福。佛言。非時食者。是破戒人。是犯盜人。非時與者。亦破戒人。亦犯盜人。盜檀越物。是不與取。非施主
意。施主無福。以失物故。惟有發心置立之善。舍利弗問言。時受。時食。食不盡者。非時復食。或有時受。至非
時食。復得福不。佛言。時食淨者。是即福田。是即出家。是即僧伽。是即天人良友。是即天人導師。其不淨者。
猶為破戒。是大劫盜。是即餓鬼。為罪窟宅。非時索者。以時非時。非時輙與。是典食者。是名退道。是名惡魔。
是名三惡道。是名破器。是癩病人。壞善果故。偷乞自活。是故諸婆羅門。不非時食。外道梵志。亦不邪食。況
我弟子。知法。行法。而當爾耶。凡如此者。非我弟子。是盜我法利。著無法人。盜名。盜食。非法之人。盜與盜受。
一團一撮。片鹽片酢。死墮燋膓地獄。吞熱鐵丸。從地獄出。生猪狗中。食諸不淨。又生惡鳥。人怪其聲。後生
餓鬼。還於寺中。處都圊內。噉食糞穢。並百千萬歲。更生人中。貧窮下賤。人所棄惡。所可言說。人不信用。不
如盜一人物。其罪尚輕。割奪多人故。良福田故。斷絕出世道故。文殊師利白佛言。世尊。舍利弗者。如來常
言其於聲聞中。智慧第一。不為小心。能問要義。佛言。其久種明悟。發揚我法。以徧塵剎。利眾生故。
○殘宿食戒第三十八
若比丘。殘宿食。而食者。波逸提。
釋曰。佛處同前。時尊者迦羅。常坐禪思惟。作如是
念。我何為日日入城乞食疲苦。寧可食先得者。後
得食。當持還。即如所言。諸比丘於大食小食時。不
見迦羅。疑是命終。遠行。休道。後見迦羅。問知其故。
白佛結戒。殘宿食者。謂今日自手受得食已。留至
明日。擬自噉食。是名殘宿。亦名觸食。是食於一切
沙門釋子受大戒者。皆不清淨。食者。謂正食。非正
食也。而食者。噉嚼也。是中犯者。若舉宿食而食。咽
咽墮罪。不應故觸彼淨食。令得不淨。觸者惡作。彼
不觸者無犯。不應界內共食宿。煑食食。應在邊房
靜處。結淨廚屋。病比丘須粥。使淨人著水米。煑令
沸。洗手受。然後自煑令熟。若重煑粥。聽自煑。穀貴
時。聽界內共食宿及煑。自煑。自取食。早起受食。足
食已。不作餘食法。得食。從食處持餘食來。及得果
等亦爾。若穀還賤不應食。宿作宿想。墮罪。宿非宿
想。疑。及非宿。宿想。疑。盡惡作。餘四眾得罪同上。不
犯者。宿受食有餘。與父母。及計直與塔作。房作人。
後時從彼人邊乞得。得食。若鉢盂有孔罅。食入中。
恐擿洗穿壞。應如法再三淨洗。餘不出者無犯。尼
宿食。與比丘為淨。比丘宿食。與尼為淨。時有居士
載種種飲食。於道路供佛及僧。行過曠野。故有餘
食。使人盡持與比丘。比丘白佛。佛聽作檀越食受。
令淨人掌舉。不應自受。若有所須。隨意索取。有居
士持食與比丘掌舉。後若自食。若持歸。若與比丘。
比丘聽受。若小沙彌持淨食過水。不自勝舉。聽扶
令過。及上岸。若有酥瓶。油瓶。應使淨人覆。若無淨
人。聽自捉葢懸置其上。不應手觸。時佛欲服三種
藥。阿難自煑已上佛。世尊知而故問。誰煑此藥。答
言。我自煑。佛言。大比丘不應自手煑食。若自煑。如
法治（十誦律云。大比丘未手受食。而共宿者。名曰內宿。噉者惡作。已手受舉共宿者。名殘宿食。
噉者墮罪。若先自取果。後從淨人受而食者。惡作。有二種觸食。食無罪。一清淨持戒比丘誤觸。二破戒比
丘無慚愧觸。尼陀那云。所餘餅果持與求寂。明旦還得食之。若有希望心。與時惡作。食時犯墮。若總無希
望心不犯。目得迦云。苾芻路行。令諸求寂持路糧來。亦得為其擎舉擎下。又諸苾芻。若道行時。應持糧者。
<pb n="288"/>
既無俗人。又無求寂。應勸施主。施生亦無。應持自去。後見俗人。共換而食。換處亦無。分為兩分。告俗人曰。
汝取一分。彼既入手。應告彼曰。汝取我食。我取汝分。換易而食。此復難求。於第一日應須絕食。明日如有
授人。受取而食。若無授者。自取一彪拳許食之。至第三日還無授者。食二彪拳。至第四日復無授人。隨情
自取飽食無犯。於後路糧罄盡。見有熟果墮地。應取作淨。受已而食。若淨人難得者。受已應食。授者亦無。
應可自取。作北洲想。持心而食。樹上果熟未落地者。應自上樹＆CB18328;振令墮。自取而食。如上開者。並為難緣。
若無難時。悉皆制斷。善見律云。若眾多比丘共行。惟有一沙彌。比丘各自携糧。至食時。各自分分。沙彌得
分已。語比丘言。今持沙彌分與大德易。得已。復持與第二上座。如是展轉易。乃至眾多。如是食皆無罪。若
沙彌不解法。比丘自持食分與沙彌易。第一上座易已。第二上座復與沙彌易。如是展轉與彌沙換得食
不犯。若比丘携米行。沙彌小。不能作食。比丘得自作。惟除不然火。食熟分分與沙彌已。應取沙彌分。展轉
與沙彌換。得食。若食沸涌出。比丘不得用氣吹。持物攪。皆犯惡作。五分律。若無淨人。聽為病比丘然火煑
粥。淨洗器著水。令淨人著米豆。熟已。更從淨人受。持與病人。十誦律云。食生聽更煑。若生食。聽火淨已。得
煑。云何名火淨。乃至火一觸。律攝云。苾芻及尼各有觸宿。兩相換易者聽食。若尼所有飲食。苾芻為舉。作
彼學心。尼將施時得食。然於口中常含津觸。欲求極淨。此故無緣。應以澡豆。及瞿摩等。和水揩唇。周徧令
淨。再三水潄。飲時非犯。凡欲飲水噉食。時與非時。皆須以水再三潄口。方可飲噉。不爾。得惡作罪。
○不受食戒第三十九
若比丘。不受食。若藥著口中。除水及楊枝。波逸提。
釋曰。佛在舍衛國。時城中諸居士為命過父母兄
弟姊妹等。於四衢道頭。或河邊樹下廟中。設食祭
祀。有一常乞食比丘。自取食之。居士譏嫌。佛為結
戒。時諸比丘生疑。不敢自取楊枝淨水。乃更結戒。
除水及楊枝。不受無犯。不受食者。不受。謂不從比
丘尼。學法女。沙彌。沙彌尼。諸在家男女等。而受得
也。受有五種。謂手與。手受。或手與。持物受。或持物
與。持物受。或持物與。手受。或遙過物。與者受者俱
知。中間無所觸礙。得墮手中。復有五種受。若身與
身受。若衣與衣受。曲肘與曲肘受。若器與器受。若
有因緣置地與。如有行食者。卒有難事起。不及授
與。置地而去。即以此因緣。便為授食。又如有國土。
嫌惡乞者。可作小壇。置鉢於上。遙指授置鉢中。便
成受食。食者。謂正食。非正食。藥著口中者。謂非時。
七日。盡壽。乃至片丸片散。要從他受。不得自取而
吞噉也。水者。是一切河池泉井清淨之水。若鹹鹵
鹽水。猶須他授。楊枝者。謂是楊柳枝條。并諸非毒
樹幹。堪為齒木用者。極長聽一磔手。短者四指。有
云。長者尺二寸。短者六寸。大者如小指。小者如箸。
嚼一頭寸許令軟。徐揩牙齗。以水再三淨漱。棄之
勿咽。不應純嚼皮。及去皮者。不應雜葉嚼。及嚼叉
奇者。不嚼楊枝有五過失。一口氣臭。二不別味。三
增益熱廕。四不引食。五眼不明。嚼有五利益。反上
是也。不應在多人行處嚼。應在屏處。嚼訖水洗。棄
時猶須彈指。或作謦欬。棄之屏處。若難得者。截却
嚼處。餘者再用。若無齒木。當用土草木澡豆等。
洗漱之。若舌上多垢。聽作刮舌刀。不應用寶作。應
用骨牙角銅鐵鉛錫竹葦草木。此卒難求。當以楊
枝擘為兩片。互揩去緣。屈而刮舌。聽作擿齒物。應
用骨牙乃至竹木。聽作挑耳錍。應用骨牙等。凡此
等物。用已水洗。晒燥舉之。無致臭穢。是中犯者。不
受食。自取著口中。咽咽墮罪。不受。不受想。墮罪。不
受疑。及受不受想。疑。皆惡作。餘四眾得罪同上。不
犯者。尼得與比丘授食。比丘得與尼授食。若乞食
時。鳥銜食墮鉢中。若風吹墮。欲除去此食。乃至一
指爪。餘者無犯（五分律。聽甞食知鹹淡。但不得咽。聽從龍天鬼獼猴受食。以施主語
受食。不得受擲食食。目得迦云。正受食時未及得。遂便墮地。應更受食。授者若無。應自取已。除去多分。方
可食之。內法傳云。每日旦朝。須嚼齒木。揩齒刮舌。務令如法。盥潄清淨。方行敬禮。若其不然。受禮。禮他。悉
皆得罪。然而牙齗宿穢。積久成堅。刮之令盡。若湯淨潄。更不腐敗。自至終身。牙痛西國逈無。良為嚼其齒
木。五天法俗嚼齒木。自是恒事。三歲童子。咸即教為。聖教流俗。俱通利益。近山生者。則柞條葛蔓為先。處
平疇者。乃楮桃槐柳隨意。預收備擬。無令闕乏。濕者即須他授。乾者許自執持。少壯者任取嚼之。耆宿者。
乃搥頭使碎。其木條以苦澀辛辢者為佳。嚼頭成絮者為最。麤胡葈根。極為精也。註曰。即蒼耳根。截入地
二寸。波離論云。出家僧尼白衣等。齋訖。不用澡豆末。巨摩等。澡口者。皆不成齋。如過去有比丘字蓮提。六
十歲持齋戒不闕。惟一日食用巨摩豆屑等。成齋。若不爾者。皆不成齋。繹曰。以過中不食名為齋也。其齒
木。若是枝生種。應以火淨已。受而嚼之。
○無病索美食戒第四十
若得好美飲食。乳酪魚及肉。若比丘。如此美飲食。無
<pb n="289"/>
病自為己索者。波逸提。
釋曰。佛處同前。時䟦難陀。詣一商主家索雜食。彼
問言。今有何患。報言。無所患苦。但意欲得雜食耳。
商主譏嫌。佛為結戒。時諸病比丘。皆畏慎不敢乞。
不敢為病者乞。得已。不敢食。故更為結戒。開聽病
者。及為病者乞不犯也。好美飲食者。乳酪魚肉也。
乳酪是飲。魚肉是食。病者。乃至一坐間不堪食竟。
自為己索者。自為己身乞求。非為餘人也。是中犯
者。無病自為身乞美食食。咽咽墮罪。餘四眾突吉
羅（按比丘尼律。尼犯悔過法）。不犯者。若為他。他為己。若不乞而
得（根本律云。無病時乞。無病而食。乞時惡作。食便墮罪。無病時乞。有病而食。乞時惡作。食時無犯。有病
時乞。無病而食。乞時無犯。食時墮罪。有病乞。有病食。無犯。若乞食時。他持飯出。欲須餘物者。勿受其飯。默
然而住。彼問曰。欲何所須。作此言時。即是表其隨情所欲。須者。即可隨覓。無犯。又施主見苾芻時語言。有
所須者。隨意當索。苾芻隨覓何物。無犯）。
○自手與外道食戒第四十一
若比丘。外道男。外道女。自手與食者。波逸提。
釋曰。世尊將諸弟子。從拘薩羅國遊行。至舍衛國。
諸檀越供養佛僧。大得餅食。佛令阿難分與眾僧。
分已有餘。令分與乞人。乞人中。有一躶形外道女。
顏貌端正。阿難付餅。餅黏相著。謂是一餅。女人得
餅。轉相推問所得。彼得一者。遂生疑謗。復有一梵
志在此食已而去。道逢一篤信相士。問從何來。彼
謂從禿頭居士邊得食來。相士乃往白諸比丘。佛
以此二事故制。不聽與外道食。時諸外道皆有怨
言。謂非我等過。佛乃聽置地與。使人與。不得自手
與。乃更為結戒。外道者。謂躶形異學之人。此亦據
其緣起。因人制戒。故言躶形。若準律旨。無問躶形。
非躶形。但餘一切外道。皆不聽自手與食。自手與
者。謂自親手授與。致令彼生憍慢。而無慚恥也。食
者。正食非正食也。是中犯者。若自手與外道男女
食。墮罪。與而不受惡作。方便欲與而不與。還悔者。
一切惡作。餘四眾得罪同上（準尼律。尼亦同犯）。不犯者。若
置地。若使人。若與父母。若計直與作人。若勢力強
奪（根本律云。或欲以食因緣。除彼惡見。與亦無犯。十誦律云。若彼有病。若是親里。若求出家時與。不犯。
若自未受食。不應與他。先受已。後當與他。若父母。若繫閉人。若急須食人。若姙身人。應正觀多少與之。畜
生應與一口。五分律云。若外道來乞。應以己分一摶。別著一處。使其自取。不應持僧食與。若乞乞⿰日儿。乞狗。
乞烏。應量己食多少取分。然後減以乞之。不得取分外為施。毗尼母經云。比丘受人施不如法。為施所墮。
墮有二種。一食人施。不如法修道。放心縱逸。無善可記。二者與施轉施。施不如法。因此二處。當墮三塗。應
施者。若父母貧苦。應先受三歸五戒十善。然後施與。若不貧。雖受歸戒。不中施與。復有施處。治塔人。治僧
房人。計其功勞。當酬作價。若過分與。為施所墮。施病者食。當作慈心。隨所宜與之。若錯誤與食。為施所墮。
嬰兒。牢獄繫人。懷姙者。當作慈心施之。勿望出入得報。當為佛法不作留難。如此等心。施之如法。若不爾
者。為施所墮。詣僧坊乞者。若自有糧。不須施之。若無糧食。施之無咎。若比丘不坐禪。不誦經。不營佛法僧
事。受人施。為施所墮。若前人無此三業。知而轉施與者。受施。能施。皆為施所墮。賢愚經云。目連携福增比
丘入海。行次。見一大樹。多蟲圍唼其身。乃至枝葉無有空處針頭許。大呌震動。如地獄聲。比丘問目連。目
連告曰。是營僧事比丘。用僧祇物華果飲食送與白衣。受此華報。後墮地獄。唼樹諸蟲。即是得物之人。婆
沙論云。若有孝子肩擔父母。經於百年。四事供養。猶非真實報恩。若能勸父母於佛法僧因果等法。未信
者信。信者增長。無淨戒者。勸受持戒。有慳貪者。勸行惠施。無勝慧者。勸修勝慧。令善安住。以自調伏。乃名
真實報父母恩。
○詣餘家不囑授戒第四十二
若比丘。先受請已。前食後食。詣餘家。不囑授餘比丘。
除餘時。波逸提。餘時者病時。作衣時。施衣時。是謂時。
釋曰。佛在舍衛國。時城中有一長者。是䟦難陀親
友。為䟦難陀故設食請僧。待䟦難陀至。乃行飲食。
而䟦難陀小食時。更詣餘家。時垂欲過方來。諸比
丘飲食不得滿足。復有一大臣。亦為䟦難陀送新
甘果至寺。待䟦難陀分與眾僧。而彼後食已。方詣
餘家。時過乃還。使眾僧不得食新果。佛因結戒。時
諸比丘。皆畏慎不敢入城受請。佛聽相囑授入城。
時病比丘畏慎不敢入城。恐犯食後至餘家。佛聽
病比丘不囑授得入。時諸比丘作衣時到。須作具。
及施衣時到。皆不敢入城。佛乃更為結戒。除餘時
不囑授無犯。請者。謂施主家請。前食者。謂明相出
至食時也。後食者。謂從食時。至日中也。詣者。往也。
<pb n="290"/>
餘家者。非先請食家也。不囑授餘比丘者。謂不白
同界共住比丘也。餘如上釋。是中犯相云何。若囑
授詣村。而中道還。即失前囑。後欲去者。當更囑。若
不至所囑處。乃更詣餘家。失前囑。欲往。應更囑。若
囑至白衣家。乃更至庫藏。聚落。邊房。尼寺。若即白
衣家還出。失前囑。應更囑而往。若不囑入餘家墮
罪。若一脚在門內。一脚在門外。方便欲去而不去。
皆惡作罪。尼同犯。下三眾惡作。不犯者。不囑授至
庫藏。聚落。邊房。尼寺。若眾多家請。若為勢力所持。
或命難。梵行難（五分律云。若白至東家。而至西家。不名為白。若白至一家。因此至餘
家。不犯。若無比丘可白。亦不犯。律攝云。若語施主。我設不來。應與僧食。勿令廢闕。若施主不以此人而為
先首。去並無罪）。
○食家強安坐戒第四十三
若比丘。在食家中有寶。強安坐者。波逸提。
釋曰。佛處同前。有齋優婆夷。顏貌端正。其夫愛敬。
未曾相離。時迦留陀夷。至其家坐。其夫問言。欲須
何等。報言。須食。即使婦與食。食已。猶故不去。其夫
瞋言。我今出去。隨汝所作。諸比丘聞。白佛結戒。食
者。男以女為食。女以男為食。謂男女交會時。互相
受用。故名為食。家者。白衣舍也。寶者。七寶。按此中
意。亦以男女有欲心名為寶也。強安坐者。謂他不
許。而自縱己情。故名為強。放身就座。名為安坐。謂
比丘知他男女有欲意。時須交合。故強安坐。以妨
他事。令其所欲不得隨意。致生恚恨也。是中犯者。
知是食家有寶。而強於中坐者。墮罪。若盲而不聾。
聾而不盲。立而不坐。皆惡作罪。餘四眾得罪同上。
不犯者。舒手及戶處坐。若有伴。或有客人。或為勢
力所持等（薩婆多論云。若斷婬家。若受齋家。若有所尊重人在座。謂和上。阿闍梨。父母。若
此舍多人出入處。皆不犯）。
○食家屏處坐戒第四十四
若比丘。食家中有寶。在屏處坐者。波逸提。
釋曰。緣處同前。時迦留陀夷念言。世尊制戒。食家
中有寶。不應坐。應在舒手及戶處坐。即便在戶扇
後坐。與優婆夷共語。乃為結戒。屏處者。謂樹墻壁
籬柵。及餘物障也。前戒與夫婦露處強坐。此戒獨
與一女人屏處共坐。斯為異相。餘悉同上。
○獨與女人坐戒第四十五
若比丘。獨與女人露地坐。波逸提。
釋曰。緣處同前。獨者。一女人。一比丘也。女人者。有
知命根不斷者。露地者。非屏障處也。坐者。同一處
而坐也。是中有犯無犯。悉同前戒（薩婆多論云。若相去一尋坐墮
罪。一尋半坐惡作。若二尋。過二尋。不犯。律攝云。若與非人女。半擇迦女。及未堪行婬境。若聾。騃等。共屏處
坐時。咸得惡作。繹曰。一尋八尺也）。
○故使他不得食戒第四十六
若比丘。語餘比丘如是語。大德。共至聚落。當與汝食。
彼比丘竟不教與是比丘食。語言。汝去。我與汝一處
若坐。若語。不樂。獨坐獨語樂。以此因緣非餘。方便遣
去。波逸提。
釋曰。佛在舍衛國。䟦難陀與餘比丘共鬬。結恨在
心。後時將至無食處。周迴徧行少時。念言。彼出城
至寺中。日時已過。即語彼言。今由汝故。并使我不
得食。可速去。乃至我獨坐獨語樂。便自至有食家
而食。彼比丘回寺日時已過。不得食。乏極。諸比丘
白佛結戒。當與汝食者。謂欲惱他故。作此誑言。食
者。時食也。汝去者。是驅遣之詞。若坐若語不樂等
者。是重彰驅遣令生困惱義。坐。是禪思。語。是讀誦
也。以此因緣非餘者。謂正由嫌恨故。使他絕食生
惱為緣。非為餘利益事而遣去也。方便遣去者。謂
假共坐語不樂等。種種方便驅他去也。是中犯者。
若方便遣去。捨見聞處。或自捨見聞處。皆墮罪。若
他。若自。捨見處。至聞處。捨聞處。至見處。盡惡作。尼
同犯。下三眾惡作。不犯者。與食遣去。若病。若無威
儀。人見不喜者。語言。汝去。我當送食至寺中。若破
<pb n="291"/>
戒。破見。破威儀。若眾中所舉。若被擯。若應擯。若見
命難梵行難。方便遣去。不以嫌恨故遣去（五分律云。若作
此惱餘四眾惡作。尼作此惱上二眾墮罪。惱下三眾惡作）。
○過受藥戒第四十七
若比丘。受四月請與藥。無病比丘應受。若過受。除常
請更請。分請。盡形壽請。波逸提。
釋曰。佛在釋氏國。尼拘律樹園。時釋種摩訶男居
士。供眾僧藥。六群比丘自相謂言。摩訶男供僧藥。
恭敬上座。施與好者。於我等無敬心。施與惡者。我
等當詣其家。求難得所無之藥。即往索之。居士報
言。若家中有當相與。若無當詣市買相給。六群即
訶彼有愛。及以妄語。彼因是不復供給僧藥。佛為
結戒。後以諸請緣故。更開常請等也。四月者。謂夏
四月。此據當時請緣結戒。準理應隨施主所請。或
春。或夏。或冬。或三月。兩月。事無一定。但過期限。不
得更索。病者。醫所教服藥也。應受者。佛所聽許也。
過受者。謂過限齊而索也。常請者。其人作如是言。
我常與藥。更請者。斷已。後復更請與。分請者。自送
藥至寺中分與。盡形壽請者。其人言。我當盡形壽
與藥。請有四種。或有請夜有限齊。藥無限齊。或夜
有限齊。藥有限齊。應夏四月受。或有請夜無限齊。
藥有限齊。或夜無限齊。藥無限齊。應隨施時受。所
言夜者。由日以該夜。若其夜分未過。猶非越限也。
是中犯者。若過受。咽咽墮罪。尼同犯。下三眾惡作。
不犯者。齊限內。若病者過受（僧祇律云。若期滿已。不得更索。若言尊者。
受我前食。不得索後食。若請後食。不得索前食。藥及餘物亦爾。若言尊者。盡壽受我請。衣食臥具醫藥。爾
時得隨意索。五分律云。若人施僧藥。應白二羯磨。差成就五法。比丘。作守僧藥人。謂不隨愛恚癡畏知藥
非藥者。彼應以新器盛柯子。餘甘子。鞞醯勒。畢茇。乾薑。甘蔗糖。石蜜。不漏器。應盛酥。油。蜜。應持皮結口。題
上藥名。若病比丘須者。應歡喜與。若病者自知須此藥。應自取服。若不知。應問醫。若無醫。應問二師。我如
是如是病。應服何藥。若二師不知。應取藥再三服不差。復取餘藥服。
○觀軍陣戒第四十八
若比丘。往觀軍陣。除時因緣。波逸提。
釋曰。佛在舍衛國。時波斯匿王。自領六軍征伐反
叛。六群往觀。王見之不悅。遂與石蜜一裹。寄奉世
尊。佛因之呵責。而為結戒。後仙授宿舊二大臣在
軍中。渴仰欲見比丘。遣使來請。諸比丘皆畏慎不
敢往。佛乃更為結戒。除時因緣聽往。而不犯也。陣
者。若戲。若鬬。軍有四種。謂象馬車步。時因緣者。若
須有所白。若有請喚。聽往。是中犯者。若往觀軍陣。
從道至道。從道至非道。從非道至道。從下至高。從
高至下。去而見者。墮罪。不見者惡作。欲觀而不去。
路逢而不避。皆惡作。餘四眾得罪同上。不犯者。若
勢力者將去。若有諸阻難。不得僻道避（僧祇律云。若軍來詣
寺。不作意看。無罪。若作意看。得越毗尼罪。下至人口諍。看越毗尼罪。根本部云。若有打鬬者。不應傍看住。
若見諍者。急須捨去。若見軍時。不應說其好惡）。
○軍中過三宿戒第四十九
若比丘。有因緣。聽至軍中二宿三宿。過者。波逸提。
釋曰。佛處同前。時六群有因緣至軍中宿。居士譏
嫌。佛為結戒。有因緣者。謂有王臣眾庶請喚。或為
三寶有所啟白。軍中者。謂軍兵欲戰之處。二三宿
者。是止宿夜分限齊也。過者。謂越過限齊。即得罪
也。是中犯者。若有因緣至軍中。得二宿住。至第三
宿明相未出時。應離聞處見處。若不離。至明相出
時。即得墮罪。若離聞處。至見處。離見處。至聞處。皆
惡作。餘四眾同上。不犯者。有諸阻難（五分律云。雖有因緣。若遣
書信得了。應遣書信。要須自往。然後得往。事訖便還。不得經宿。若不了。應一宿。一宿不了。應再宿。若復不
了。應三宿。若了不了。過三宿墮罪。若即了。不應宿。而宿。惡作）。
○觀軍力勢戒第五十
若比丘。二宿三宿軍中住。或時觀軍陣鬬戰。或觀遊
軍象馬力勢者。波逸提。
釋曰。緣處同前。彼有因緣在軍中宿。觀軍陣鬬戰
力勢。為箭所射。佛為結戒。軍者。四種如上。或有王
軍。賊軍。居士軍。陣者。行列布陣也。或方陣。或圓陣。
<pb n="292"/>
或半月形陣。或張甄陣。或函相陣。鬬戰者。兩相交
刃。或真。或戲。遊軍者。行軍也。力勢者。象馬車步之
力勢也。是中有犯無犯。悉同前戒（五分律云。若觀鳥獸鬬。突吉羅）。

四分戒本如釋卷第八
音釋
麨音炒。
罅虗訝切。鰕去聲。裂也。孔罅也。
彪補尤切。音髟。小虎也。
柞音昨。
葈音徙。
半擇迦此云變。今生變作也。
叛音盤去聲。背叛也。
[麩-夫+弋]音弋。麥[麩-夫+弋]。

<sarticle>四分戒本如釋卷第九</sarticle>

明　廣州沙門釋　弘贊在犙　繹
○飲酒戒第五十一
若比丘。飲酒者。波逸提。
釋曰。佛在支陀國。時尊者娑伽陀比丘。往辮髮梵
志家宿。現諸神變。降伏毒龍。拘睒彌國主見之。心
生篤信。復為說法。令得歡喜。王遂慇懃。再三白言。
欲何所須。尊者止之。六群語言比丘六物易得。難
得者可與之。王曰。何者難得。報言。黑酒。次日設供。
出種種甘饍。兼與黑酒。時尊者飲食飽足已。去至
中路。為酒所醉。倒地而吐。阿難白佛。佛言。如今尚
不能降伏小蛇。況大毒龍。凡飲酒者。有十過失。一
者顏色惡。二者力少。三者眼視不明。四者現瞋恚
相。五者壞田業資生法。六者增致疾病。七者益鬬
訟。八者無名稱。惡名流布。九者智慧減少。十者身
壞命終。墮三惡道。自今已去。以我為師者。乃至不
得以草木頭內著酒中。而滴入口。遂為結戒。飲者
吞咽也。酒者。以米麥等。用餅麯釀成。或有雜酒。用
華果藕蔗糖蜜等。加少米麯。醞釀成之。飲時令人
惛醉。故名酒也。是中犯者。若酒。酒煑。酒和合。若食。
若飲者。墮罪。若飲甜味酒。酢味酒。食麯。及酒糟。皆
得惡作。酒作酒想。酒疑。及作無酒想。皆墮罪。無酒
酒想。及疑。盡惡作。尼同犯。下三眾惡作不犯者。若
有病。餘藥治不瘥。以酒為藥。若塗瘡（律攝云。凡作酒色。酒香。酒
味。或闕一。闕二。能醉人皆墮罪。不醉人得惡作。若瞰麴及華果。能令人醉皆惡作。若酒被煎煑。飲不醉人。
不犯。若酒變成醋不醉人。澄清見面。水解為淨。以羅濾之。同非時漿。隨意應飲。佛言。依我為師而出家者。
不應飲酒。不與他。不貯畜。乃至不以茅端滴酒置於口中。善見律云。若酒煑食。煑藥。故有酒香昧。惡作。無
酒香味。得食。薩婆多論云。噉麴犯者。以麴及藥草。以酒和臥之。後乾持行。和水飲之。令人醉也。餘麴無犯）。
○水中戲戒第五十二
若比丘。水中嬉戲者。波逸提。
釋曰。佛在舍衛國。十七群比丘。在河水中嬉戲。波
斯匿王與夫人在樓上見之。夫人遣人問訊世尊。
以此因緣白佛。佛為結戒。水中嬉戲者。謂放意自
恣為戲笑事也。是中犯者。從此岸至彼岸。或順流
逆流。或此沒彼出。或以手畫水。或水相澆灒。乃至
以鉢盛水戲弄。盡得墮罪。若酪漿。若酒。麥汁器中。
弄戲者。皆惡作。尼同犯。下三眾惡作。不犯者。若渡
水。若水中牽竹木。若取沙石。若失物入水取。或欲
學知浮法（律攝云。若以水灑弄他時。隨滴多少咸得墮罪。十誦云。槃上。坐牀上。有水。以指
畫之惡作。善見律云。若搖船弄水。惡作。五分云。搏雪。弄草頭霜。皆惡作）。
○指相擊攊戒第五十三
若比丘。以指相擊攊者。波逸提。
釋曰。佛處同前。時六群中一人。擊攊十七群中一
人。笑氣絕。便命終。佛為結戒。以指相擊攊者。此是
身業所作。謂用指挃其肉。令酸癢難忍。而取笑也。
指。謂手足之十指也。是中犯者。若以手足指相擊
攊者。盡墮罪。若拄杖。戶𨷲。拂柄。及一切餘物相擊
<pb n="293"/>
攊皆惡作。餘四眾得罪同上。不犯者。若眠觸令覺。
及一切誤觸（五分云。擊攊沙彌乃至畜生。皆惡作）。
○不受諫戒第五十四
若比丘。不受諫者。波逸提。
釋曰。佛在拘睒毗國。闡陀欲犯戒。諸比丘諫而不
從。佛為結戒。不受諫者。謂他以誠言勸誡。而不納
受也。是中犯者。若他遮言。莫作是。不應爾。然故作
者。突吉羅。若自知所作非。然故作者墮罪。餘四眾
得罪同上。不犯者。若無智人來諫。若戲笑語。及錯
說等。
○恐怖他戒第五十五
若比丘。恐怖他比丘者。波逸提。
釋曰。佛在波羅梨毗國。夜間經行。龍護比丘。為給
侍人。諸佛常法。若經行時。供養人在經行道頭立。
時初夜已過。彼便請佛歸房。世尊默然。中夜後夜
過。亦復如是。心自念言。我今寧可恐怖令佛入房。
即反被毛衣。作非人恐怖聲。世尊清旦集僧。訶責
彼已。而為結戒。恐怖者。謂作種種可畏形狀。驚怖
他人。所謂色聲香味觸法也。色謂象馬鳥獸非人
等形。聲謂螺鼓象馬等聲。香謂根皮華葉果等香。
及諸臭氣。味謂醋甜苦澀鹹辛等味。觸謂冷熱輕
重細麤滑澀軟堅等觸。法謂語前人言。我夢汝死。
失衣鉢。罷道。汝師亦爾。父母重病。若命終。以如是
等怖他也。是中犯者。若以色等而恐怖他人。彼人
見聞知。怖與不怖。咸得墮罪。彼不見聞知。得惡作。
若說而了了者墮罪。不了了者惡作。餘四眾得罪
同上。不犯者。若以色等示人。不作恐怖意。若實有
是事。若見如是相。或夢見。若當死。或罷道。失衣鉢。
乃至父母重病當死。應語彼言。我見汝如是諸變
相事。乃至錯說等（律攝云。以可惡色聲等令生畏惱。得墮罪。若以可愛色聲等令
生畏惱。得惡作。若於受學人。及餘人處。為驚惱者惡作。若說地獄。傍生。餓鬼。情存化導。彼雖怖。無犯）。
○過洗浴戒第五十六
若比丘。半月洗浴。無病比丘應受。不得過。除餘時。波
逸提。餘時者。熱時。病時。作時。風雨時。道行時。此是時。
釋曰。佛在王舍城竹園中。瓶沙王聽諸比丘在王
池中浴。六群於後夜時。入池洗浴。王與婇女詣池
欲洗。聞六群聲。王便靜默待之。六群以諸末藥互
相洗浴。乃至天明。王不得浴而去。大臣譏嫌。佛為
結戒。後以熱等因緣。故開餘時也。半月洗浴者。謂
聽齊十五日一度而浴。無病比丘應受不得過者。
謂當依教行。不得違越也。除餘時者。謂在熱等時
浴而無犯也。熱時者。春四十五日。及夏初一月。是
為熱時。春四十五日。謂春時餘有一月半在。應作
安居。即是三月一日。至四月十五日。夏初一月。謂
入夏一月。即是四月十六日。至五月十五日。此兩
月半。名極熱時也。病時者。下至身體臭穢。作時者。
下至掃屋前地。風雨時者。下至一旋風。一滴雨著
身。道行時者。下至半由旬。若來若往。是中犯者。除
餘時。若過一遍澆身。及澆半身。皆得墮罪。若方便
欲洗而不去盡惡作。餘四眾得罪同上。不犯者。為
力勢所持。強使洗浴（僧祇律云。若無上諸時。當作陶家浴法。先洗兩䏶。兩脚。後
洗頭面。腰背。臂肘。胸掖。薩婆多論云。天竺早熱。是名天竺熱時。如是隨處熱時早晚。數取二月半。於中浴。
無犯。律攝云。若有方處。地多暑熱。亦隨意浴。若洗浴時。不應輙使不信之人。及初信人人於浴室。若洗浴
時。要須心念守持。我今欲洗。在何時中然後方浴。不應露體而浴。應畜浴裙。長四五肘。闊一肘半。將欲洗
時。應觀其水。無蟲方浴。若無裙者。應用樹葉掩身屏處而浴。若在河池洗浴竟時。應方便以手開掩浴裙。
漸漸出水。勿令相著。帶小蟲出。拭去身水。方可披衣。如上所說。不順行者。咸惡作罪）。
○露地然火戒第五十七
若比丘。無病。自為炙身故。在露地然火。若教人然。除
故緣。波逸提。
釋曰。佛在曠野城。六群以在上座前。不得隨意言
語。即出房外。在露地拾草。及大樹株然火。時空樹
中有毒蛇。為火氣逼。從樹孔出。六群驚怖。取所燒
薪散擲。迸火燒佛講堂。因為結戒。後以病比丘。及
<pb n="294"/>
為病者煑食。若廚屋。溫室。熏鉢。染衣。然燈。燒香等。
故開除因緣。而不犯也。無病者。謂非有病。須火炙
身也。自為炙身者。非為他人也。露地者。謂在房外
無覆葢處。此據當時犯緣而制。若無因緣。屋內亦
不聽然。以然火向有五過失。一令人無顏色。二無
力。三令人眼闇。四令多人閙集。五多說俗事。然火
者。謂以草薪等。而燒然也。若教人然者。非但自作
不聽教人亦得其罪。是中犯者。若然草木枝葉牛
屎糞掃糠䴰等。皆墮罪。若以火置草木乃至糠䴰
中。亦墮罪。若以半燋者擲火中。及然炭。皆惡作。若
不語人言。汝看是知是。惡作。尼同犯。下三眾惡作。
不犯者。有時因緣（僧祇律云。若持炬行。欲抖擻炬者。不得在未燒地。當在上。若
瓦上。若炬火自落地。即在上抖擻無罪。若然髮馬尾毛等。及燒皮餅毒藥。皆越毗尼罪。律攝云。若髮毛瓜
骨洟唾血等置火中者。咸得惡作。薩婆多云。若行路盛寒然。不犯）。
○藏他物戒第五十八
若比丘。藏比丘衣鉢坐具鍼筒。若自藏。教人藏。下至
戲笑者。波逸提。
釋曰。佛在舍衛國。有居士設食請僧。十七群比丘
持衣鉢坐具等置在一面。經行彷徉。望食時到。六
群伺彼經行背向。取其衣鉢等藏舉。時到覓之不
得。彼即在前調弄。餘比丘察知是彼所為。白佛結
戒。藏者密舉也。衣者。三衣及餘衣也。鉢者。鐵瓦二
種。應量之器也。坐具者。敷以坐臥也。鍼筒者。貯鍼
之器。此等並是比丘要用資身之六物也。下至戲
笑者。若故令他生惱而藏。或戲弄取笑而藏。悉皆
得罪。是中犯者。若故惱他。或復戲笑而藏者。皆墮
罪。餘四眾得罪同上。不犯者。相體悉而取舉。畏風
雨飄漬故舉。若彼為性慢藏。狼藉六物。為戒敕彼
故而舉之。彼借衣著不收攝。恐失故舉之。或以此
物故。有命難梵行難。而取舉之（律攝云。但是沙門合畜之物。藏得墮
罪。不合畜者惡作。若犯捨墮物。及不淨三衣。減量衣。授學人物。外道婆羅門等物。輙藏舉者。咸得惡作。五
分云。藏餘四眾物。乃至畜生物。惡作。尼藏上二眾物墮罪。餘皆惡作）。
○輙著淨施衣戒第五十九
若比丘。與比丘。比丘尼。式叉摩那。沙彌。沙彌尼衣。後
不語主。還取著。波逸提。
釋曰。佛處同前。六群真實施他比丘衣已。後不語
主還取著。諸比丘嫌責。白佛結戒。與者。施與也。式
叉摩那者。此云學法女。謂於二年中學其六法。及
比丘尼威儀。若曾嫁女年十歲。與其六法。年滿十
二。授與具足戒。若童女十八。與其六法。滿二十。授
與具戒。所謂六法者。一染心相觸。二盜人四錢。三
輙畜生命。四小妄語。五非時食。六飲酒。若犯此六
法。應從始更學。若犯根本。即應滅擯。沙彌。此言求
寂。謂求趣涅槃圓寂之處也。尼者。女也。衣者。十種
如上。不語主還取著者。謂施與他衣已。後不問彼
受施衣人。而輙自還取披著也。所言與者。淨施衣
也。淨施衣有二種。一者真實淨施。謂真實施與他。
應言。大德一心念。我有此長衣未作淨。今為淨故。
捨與大德為真實淨。二者展轉淨施。謂對彼作法。
然後畜用。應持衣對一比丘言。大德一心念。此是
我長衣。未作淨。今為淨故。施與大德。為展轉淨故
（彼受淨者應言）。長老聽。汝有如是長衣。未作淨。為淨故與
我。我今受之（受已。當問言。汝欲與誰耶（彼應答言）。與某甲（受淨
者言）。長老。汝有是長衣。未作淨。為淨故施與我。我今
受之。與某甲比丘。此衣是某甲所有。汝為某甲故
守護持。隨意用（長鉢。殘藥。文並準此）。其真實淨施者。應問主
然後取著。展轉淨施者。語以不語。隨意取著（善見律云。
若衣物眾多。衣段段說之。若欲總說者。並縛著。然後說之）。是中犯者。若真實施
與他衣。不語主而取著者墮罪。尼同犯。下三眾惡
作。不犯準上應知（展轉淨施者。即是持衣對彼說淨。新云分別。既說淨已。久近隨
畜。非謂實施與他也。所言施與某甲者。即隨意遙指一親友比丘名。然亦不須說令彼知。根本羯磨云。應
於二師。及餘尊類。而作委寄。應持其物。對餘苾芻。作如是說。具壽存念。我某甲有此長衣。未為分別。是合
分別。我今於具壽前而作分別。以烏波駄耶作委寄者。我今持之。如是三說。註曰。此中但云於其二師而
<pb n="295"/>
作委寄。意道彼師之衣。表其離著無屬己之累。然亦不須請為施主。律中但遣遙指即休。不合報知其人。
其人設居海外。但令身在。遙指委寄。亦無有過。其人若死。餘處遙指。凡言委寄者。欲明其人是可委付也。
五分律云。若獨住比丘有長衣。應作遙指淨施。若於三衣中須有所易。應偏袒右肩脫屣互跪捉衣。心生
口言。我此某衣。若干條。今捨。三說已。然後受所長衣。如前威儀心生口言。我此某衣若干條受。三說受已。
所捨之衣。應用淨施。如前威儀心生口言。我此長衣淨施某甲。從彼取用。若不須易受者。所長之衣。應即
如前淨施。獨淨施法。至十一日。復應如前威儀心生口言。我此長衣從某甲取還。得至十日復如前法淨
施。若對人淨施。應作展轉淨施。薩婆多論云。九十六種無淨施法。佛大慈大悲。方便力故。教令淨施。令諸
弟子得畜長財。而不犯戒。問曰。佛何以不直令弟子得畜長財。而強與結戒。設此方便。答曰。佛法以少欲
為本。是故結戒不畜長財。而眾生根性不同。或有眾生多預畜積。而後行道。得證聖法。是故如來先為結
戒。而後方便。於佛法無礙。眾生得益。淨施法者。如錢一切寶物。應先求一知法白衣淨人。語意令解。言我
比丘之法。不畜錢寶。今以檀越為淨主。後得錢寶。盡施檀越。得淨主已。後得錢寶。盡比丘邊說淨。不須說
淨主名。說淨已。隨久近畜。若主死。遠出異國。應更求淨主。除錢及寶。一切長財。盡五眾邊作淨。應求持戒
多聞有德者。而為淨主。後設得物。於一比丘邊說淨主名。而說淨法。若淨主死。遠出異國。應更求淨主。除
一切罪人。及盲聾瘂瞎病壞心等。凡淨施者。欲令清淨作證明故。不生鬬諍。如是等人。則不如法。
○新衣不壞色戒第六十
若比丘。得新衣。應三種壞色。一一色中隨意壞。若青。
若黑。若木蘭。若不壞色著餘新衣。波逸提。
釋曰。佛處同前。六群著白色衣行。居士譏嫌。遂為
結戒。新衣者。若是新衣。若初從人得。盡名新衣（若從
人得如法色衣。準理應無有犯。然須點淨而著）。應三種壞色者。謂染作青
黑木蘭也。一一色中隨意壞者。謂於三種色中。任
情為一也。青者。非大深青。及純青也。黑者。謂是泥
染。然亦不聽用純烏泥皂。以類外道服故。宜兼赤
土。赤石。樹皮也。木蘭者。樹名也。亦名林蘭。其皮染
衣。色作赤色。是中犯者。得新衣不染作三種色著
者。墮罪。若有重衣。輕衣。及鉢囊。屣囊。鍼線囊。禪帶。
腰帶。帽。襪。巾等。不作淨而畜者。盡惡作。若以未染
衣。寄白衣家。亦惡作。餘四眾得罪同上。不犯者。不
違上制。若衣色脫。應更染（十誦律云。若得青衣。應二種淨。若泥。若茜。若得
泥衣。亦二種淨。若青若茜。若得茜衣。亦二種淨。若青若泥。若得黃衣。赤衣。白衣。應以上三種淨。律攝云。下
至拭鉢巾。拂足巾。鉢袋。腰絛等。咸須壞色。點淨而畜。薩婆多論云。除三衣餘一切衣。但作三點淨著無過。
若非純青。淺青。及碧。作點淨。得作衣裏舍勒。外不現。得著。若作現處衣。盡不得著赤黃白色。色不純大者。
亦如是除富羅。革屣餘一切衣臥具等。盡應三點淨著。不點淨著用者。皆墮罪。若如法色衣。以五大色作
點著者惡作。除五大色。有純黃藍[鬱-山+止]金青黛。及一切青。亦不得著。若黃赤白。雖三點著。亦惡作。僧祇律云。
作淨時。極大齊四指。極小如豌豆。或一。或三。或五。或七。或九。不得如花形。若浣㲲時。有泥墮上。若烏鳥泥
足蹈上。即名為淨。若得眾多雜碎新物。若合補一處者。一處作淨。若各各別補者。一一作淨。若新作僧伽
梨。趣一角作淨。若一條半條補者。亦作淨。下二衣。及一切衣。乃至新細補。亦作淨。繹曰。凡得一切不如法
色衣。當以三種色染作淨。若得一切如法色衣。應以三種色點作淨。舍勒。此云內衣。似短裙也）。
○殺畜生戒第六十一
若比丘。故殺畜生命者。波逸提。
釋曰。佛處同前。迦留陀夷。不喜見烏。作竹弓射之。
佛為結戒。故者。謂非錯誤也。殺者。謂斷其命根令
不相續。若自斷。若教人斷。乃至以毒藥。安殺具等。
廣如初篇中釋。畜生者。是順時方說。應云傍生。以
其形傍。負天而行。故行亦傍。非待他畜養。而名畜
生。所謂一切禽獸魚鱉蜎飛蝡動等。凡有命者。是
也。是中犯者。若作殺害心。斷畜生命者。墮罪。若興
方便欲殺。而不殺者惡作。尼同犯。下三眾惡作。不
犯者。一切無有害心。而誤傷命也（摩得勒伽論云。欲斫藤。誤斫蛇。
不犯。欲斫蛇。誤斫藤惡作。欲殺此蟲。而殺彼蟲。欲斫蟲。而斫地。欲搦蟲。而搦土。皆惡作。繹曰。原戒有性遮。
體具無作。其無作體性。從受戒時三羯磨訖得。得此性已。任運止惡。任運行善。不俟　作。故云無作。是以
於一切聖凡邊得不殺戒。於一切情非情邊得不盜戒。乃至於一切地。得不掘戒。於一切草木。得不壞戒。
如是二百五十戒法。一一各周法界。持一則福等虗空。況復尸羅具足。是故出家一日一夜持戒。功德不
可窮盡也。言性戒者。本性是罪。無問受戒與不受戒。犯之性自是惡。持之性自是善。不由佛制。方有善惡。
故此亦名曰舊戒。遮戒者。本非是罪因佛制戒。遮不聽作。犯之得罪。不受。犯不得罪。如草木等。俗即不遮。
壞別無罪。比丘受得戒已。無作別生。持則感福。壞便獲罪。又此遮罪。於一切性戒上俱有。懺則遮滅。性罪
猶存。如伐草害畜。同是墮篇。懺即二罪俱蠲。償命之愆猶在。是故性遮不同篇屬自別。於二百五十戒中。
屬性罪者。如初篇四棄。二篇相觸。惡語。無根謗等。三篇奪衣。妄語。毀呰。兩舌。異語。嫌罵。強奪止宿。牽他出
房。用二蟲水。殺生。故惱。覆罪。呵戒。屏聽諍語。瞋打比丘等。餘者多是遮攝。準義應思。如明了論云。佛所立
戒有三種。一性罪二制罪。三二罪。性罪者。若是身口意惡業所攝。或由隨惑。及惑等流。故犯。復於此過犯
中故意所攝。有染污業增長。與此俱有罪相續流。是名性罪。異此三因所犯或由不可別戒。或由失念。或
由不故意過犯。此中若無惑。及惑等流。又無念念增長。是名制罪。若具二相。是名制性二罪。若人能如理
了別此戒義。此人於律則明了。不看他面。
<pb n="296"/>
○飲用蟲水戒第六十二
若比丘。知水有蟲飲用。波逸提。
釋曰。佛在舍衛國。六群取雜蟲水飲用。佛為結戒。
知者。或自察知。或因他告知。水者。諸水。謂一切河
池泉井溝瀆。乃至醬醋酪漿等。蟲者。或觀即見。或
濾然後見。飲用者。是內受用。其外受用如前戒禁。
是中犯者。知是蟲水。及蟲漿醋等。而飲用者。墮罪。
境想如前。餘四眾得罪同上。佛言聽作漉水囊。如
杓形。若三角。若作漉瓶。若細蟲出。聽安沙囊中。漉
已。蟲沙還著水中。不應無漉水囊行乃至半由旬。
若無。應以僧伽黎角漉水（律攝云。若苾芻無濾羅等。不應往餘村。餘寺。齊
三拘盧舍。若所到之處。知無闕乏。不持去者。無犯。謂知彼僧祇。恒有淨水。若於河井。先知無蟲。有五種眼。
不得觀水。一患瘡眼。二睛翳眼。三狂亂眼。四老病眼。五天眼。由彼天眼。與人事不同。故不許觀。齊幾許時。
應觀其水。謂六牛竹車廻轉之頃。或心淨已來。觀知無蟲。設不濾飲。亦無有犯。不觀不濾。咸不合用。應知
濾物有其五種。一謂方羅。應用細密絹。一尺二尺。隨時大小。二謂法瓶。即陰陽瓶。三謂君持迦。乃瓶也。以
絹鞔口。細繩繫項。沉放水中。待滿引出。仍須察蟲。無方受用四謂酌水羅。即小團羅子。五謂衣角羅。應取
密絹方一磔許。或繫瓶口。或置碗口。濾濟時須。非是袈裟角也。若順河流。齊五拘盧舍。若不流河。齊三拘
盧舍。雖無濾羅。去亦無犯。若順流河。一度觀水無有蟲者。齊一拘盧舍。隨意飲用。然須中間無別河入。若
不流水及逆流河。一度觀時。齊一尋內得用。有五種淨水。一僧伽淨。二別人淨。三濾淨。四涌泉淨。五井水
淨。謂彼井水恒無有蟲。若知彼人是持戒者。存護生命。縱不觀察。飲用無犯。凡一觀水。始從日出。迄至明
相未出已來。咸隨受用。若觀水時。蟲細難見。應草莛示。勿以指示。取水既訖。羅置碗中。若近河池。就彼傾
覆。必居原陸。可放井中。不得懸虗。羅翻井上。令蟲悶絕。或致損生。應罐為放生器。徐沉井內。羅須淨洗。晒
暴令乾。僧祇律云。若水中蟲極細微者。不得就用洗手而。及大小行。若不可信者。不得語令漉水。比丘應
自漉用。義淨三藏云。水羅是六物之數。不得不持。若行三五里。無羅不去。若知寺不濾水。不合餐食。渴死
長途。足為龜鏡如來聖教。慈悲為本。所制戒律。罪有性遮。遮則準事合輕。性乃理應從重。性罪之內。殺生
最初。是故智人特宜存護。若將此為輕者。更復何有重哉。若能依教作者。現在得長命果報。來世當生淨
土。設使學通三藏。坐證四禪。鎮想無生。澄心空理。若不護命。依教奉持。終亦不免佛所訶責。十惡初罪。誰
代受之。且如見有牽羊入寺。不過數口。放作長生。眾共聚看。彈指稱善。寧知房內用水。日殺千生萬生。既
知理教不輕。宜應細羅細察。自利利物。善護善思。復有令人耕田種植。規圖小利。不見大尤。水陸俱傷。殺
生無數。斯之罪咎。欲如之何。直如束手泉門。任他處分。故經云。殺生之人。當墮三途。設得為人。短命多病。
嗚呼此苦。誰當受之。脫有能為。善哉甚善。可謂釋迦末法。共結慈念之因。彌勒初成。俱證無生之果。
○故惱他戒第六十三
若比丘。故惱他比丘。令須臾間不樂。波逸提。
釋曰。佛在舍衛國。十七群往問六群。云何入初禪。
乃至四禪。云何入空。無相。無願。云何得豫流果。乃
至無生果。六群報言。如汝等所說者。則自稱得上
人法。已犯波羅夷。非比丘。十七群便往白上塵。若
作如是問。為犯何罪。答言。不犯。即察知彼與十七
群作疑惱。白佛結戒。故惱者。謂故心令他疑悔。而
生惱也。或為生時疑。如問彼言。汝生來幾時耶。答
言爾所時。語言。汝不爾所時生。汝如餘人生。或為
歲臘時疑。問言。汝幾歲。答言爾所歲。語言。汝非爾
所歲。如餘受戒者。汝未爾所歲。或為受戒生疑。問
言。汝受戒既年不滿二十。又界內別眾。或為羯磨
生疑。問言。汝受戒時白不成。羯磨不成。非法別眾。
或為犯生疑。語言。汝犯波羅夷。乃至突吉羅惡說。
或為法生疑。語言汝等所問。則是犯波羅夷。非比
丘也。須臾間不樂者。三十須臾。為一晝夜。謂令他
乃至少時間。情不安隱也。是中犯者。若故以此事
為作疑惱。說而了了墮罪。不了了惡作。餘四眾得
罪同上。不犯者。其事實爾。不故作惱。恐彼後生疑
悔。為利益心故說。乃至錯說等（律攝云。若作饒益心。隨順律教。以理
開導者。皆悉無犯）。
○覆他麤罪戒第六十四
若比丘。知他比丘犯麤罪。覆藏者。波逸提。
釋曰。佛在給孤獨園。䟦難陀數犯罪。向一親厚比
丘說。囑令勿語人。後䟦難陀與彼共鬬。彼即向餘
比丘說其所犯。餘比丘問知其後為鬬故乃說。白
佛結戒。知者。若自見知。或別人說知。他比丘者。謂
在此法中受大戒人。麤罪者。四棄十三僧殘也。覆
藏者。謂掩蔽其過。而不說也。是中犯者。若小食知。
食後說。食後知。至初夜說。初夜知。至中夜說。皆惡
作。中夜知。至後夜欲說。而未說。明相出墮罪。若覆
<pb n="297"/>
餘罪。若自覆麤罪。若覆未受大戒人麤罪。盡惡作。
麤罪。麤罪想。犯墮。餘悉惡作。尼同犯。下三眾惡作。
若尼覆他棄罪。得波羅夷。不犯者。先不知麤罪。不
麤罪想。或無人可向說。若說或有命難梵行難。不
說無犯。若比丘。內有五法。應舉他罪。以時。不以非
時。真實。不以不實。有益。不以減損。柔軟。不以麤獷。
慈心。不以瞋恚。若身威儀不清淨。言不清淨。命不
清淨。寡聞。不知修多羅。寡聞。不誦毗尼。言辯不了。
喻若白羊。是不應數舉他罪。若諸法具足。應以時。
以法。舉他罪。又復此比丘。有愛恭敬於我者。則應
舉罪。或無愛。有恭敬。或無恭敬。有愛應舉。若雖無
愛無敬。能令捨惡就善。應舉。若彼有所重比丘。尊
敬信樂者。能令捨惡行善。應舉。若都無者。僧即應
都捨置驅棄。語言。長老。隨汝所去處。彼當為汝作
舉。作憶念。作自言。遮出罪。遮說戒。遮自恣。譬如調
馬師。惡馬難調。即合韁杙驅棄。如此比丘。不應先
從其求聽。即此是聽（薩婆多論云。覆他麤罪有三種。一覆他四棄僧殘。得墮。二
覆他出佛身血破僧。得偷蘭遮。三覆他墮罪。得惡作。以匿藏罪惡。染污佛法也。十誦律云。見他罪。向一人
說便止。若聞若疑。不須說。僧祇律云。說時不得趨向人說。當向善比丘說。若同和尚闍黎。若彼罪比丘兇
暴。若依王臣力。兇惡人力。或起奪命因緣。傷梵行者。應作是念。彼罪行業。必自有報。彼自應知。喻如失火。
但自救身。焉知餘事。爾時但護根相應。無罪）。
○與減年受戒戒第六十五
年滿二十。應受大戒。若比丘知年不滿二十。與受大
戒。此人不得戒。彼比丘可訶。癡故。波逸提。
釋曰。佛在王舍城。時城中有十七群童子。先為親
友。最大者。年十七。最小者。年十二。相將共至寺中
求出家。諸比丘即度之。與受大戒。時諸童子小來
習樂。不堪一食。夜半患饑。大喚啼哭。佛聞聲。知而
故問。阿難具以事白。遂為結戒。年滿二十者。謂生
年已足二十歲也。應受大戒者。謂年歲既滿二十。
堪受具足戒也。具足者。謂受二百五十大戒。便能
具足圓寂涅槃道故。亦名圓具。又名近圓。並是親
近涅槃之義也。知年不滿二十者。知。或和尚及眾
僧自知。或受戒人及餘人語知。以其年少志性輕
躁。不能具學諸戒威儀。進修道業。亦復不能堪忍
惡言。及日中一食。饑渴寒熱等苦。又以輕躁故。人
多訶責。毀呰佛法。若在沙彌。人則不訶也。與受大
戒者。與是能授。受是所受。能授謂三師。及餘僧眾。
所受謂求具足人。此人不得戒者。謂所受人。年既
不滿。僧雖以白四羯磨法受。而彼不成比丘性。名
非具足。如來深知眾生業性差別非滿則戒體不
圓。故制年滿二十聽受大戒。佛為法王。諸法之主。
而諸佛子。從佛口生。從法化生。是故依制則比丘
性具。違教則戒法匪成也。彼比丘可訶者。謂不但
所受者不得戒。而能授者亦得罪。癡故者。謂能授
人無智慧。不知戒法。故名為癡。佛言。聽十歲智慧
比丘授人具足戒。與人依止。當行和尚。阿闍黎法。
和尚者。從受得十戒。具足戒。和尚等者。多己十歲。
阿闍梨者。有五種。一出家阿闍梨。所依得出家者
是。二受戒阿闍梨。受戒時作羯磨者是。三教授阿
闍梨。教授威儀者是。四受經阿闍梨。所從受經。若
說義。乃至一四句偈。五依止阿闍梨。乃至依止一
宿住。阿闍梨等者。多己五歲。如上五人。皆當師位。
能生軌範。故總名之為軌範師也（和尚。此云親教師。律攝云。滿足
十夏方住師位。復須成就五法。乃至戒見多聞。自他俱利。威儀行法。無所虧犯。具如是德。名親教師。由其
親能教出離法故）。有五法不成就。不得授人具足戒。謂戒。
定。慧。解脫。解脫知見。復不能教人堅住於此五法。
有五法成就。不得授人具足戒。謂無信。無慚。無愧。
懶惰。多忘。復有五法。破增上戒。見。威儀。少聞。無智
慧。復有五。不瞻視病弟子。弟子不樂住處不方便
移。不能如法律教除彼疑。不能教捨惡見住善見。
減十歲。復有五。不知犯。不犯。若輕。若重。減十歲。復
有五。不知教授弟子。增上威儀。增上淨行。增上波
<pb n="298"/>
羅提木叉。白羯磨。復有五。不知增戒。增心。增慧。不
知白。不知羯磨。若一一反上。得與人授具足戒。得
與人依止。得畜沙彌。不得畜二沙彌。若能教持戒。
增心。增慧。學問。諷誦。聽畜。當以二事將護。一以法。
謂教增戒。乃至諷誦。二以衣食。謂四事。乃至所須
之物。隨力所堪為辦。若不承順恭敬。不順弟子法。
聽以五事訶責。應語言。汝去。莫入我房。莫為我作
使。莫至我所。不與汝語（阿闍梨。則改莫至我所。應云莫依止我住）。有五事。
師應訶責。無慚。無愧。不受教。作非威儀不恭敬。復
有五事。無慚。無愧。難與語。與不好人為友。好往婬
女家。復好往婦女。大童女。黃門家。及比丘尼。學法
女。求寂女精舍。好往看捕龜鼈。有如是等事。應訶
責。不應盡形及竟安居訶責。不得訶責病者。不應
不現前。及不出其過訶責。訶責已。不應便受供給
作使。不應與依止。時有被呵責已。無人為將順。致
彼休道。不樂佛法。聽餘人作如是意受。為其和尚
闍梨。欲令懺悔和合故。不應引誘將他弟子去。若
將去。如法治。若彼和尚。闍梨。或破戒。破見。破威儀。
若被舉。若滅擯。若應滅擯。於沙門法無利益。應作
如是意。所以誘進將去。欲令其長益沙門法故。若
弟子下意隨順。無有違逆。求解過。師當受（律攝云。應訶不
訶。不應訶而訶。應恕不恕。不應恕。而恕。皆得惡作罪）。若僧欲為弟子作羯磨。
所謂作訶責。作擯。作依止。作遮不至白衣家。作不
見罪舉。不懺悔舉。不捨惡見舉。和尚當於中如法
料理。令僧不與弟子作羯磨。若作。令如法。當令弟
子順從於僧。不違逆。求除罪。令僧疾疾與解羯磨。
若弟子犯僧殘。當如法料理。若應與別住。應與本
日治。應與意喜。應與出罪。皆隨應與之。如上所制
和尚法。不依行者。一一得罪。時和尚於弟子所。行
和尚法。弟子於和尚所。不行弟子法。佛言。應行弟
子法。若和尚。眾僧為作羯磨等。弟子當於中如法
料理。乃至令僧疾疾與解羯磨。和尚犯僧殘。弟子
當如法料理。乃至與出罪。和尚病。當瞻視。不樂住
處當移。乃至以二事將護。不白和尚。不得入村。及
入他家。不得從餘比丘。或將餘比丘為伴。不得與。
不得受。不得佐助眾事。不得受他佐助眾事。不與
他剃髮。及使他剃髮。不得入浴室。不得為人揩身。
及受他揩身。不得至晝日住處。不得至界外。不得
行他方（根本部云。惟除五事不白。自外一一皆須白師。一嚼齒木。二飲水。三大便。四小便。五
界中四十九尋內禮塔）。當清旦入師房中。受經問義。當除去
小便器。應白時到。以澡豆淨洗手。有可食物。及
僧中有利養。當為取。當授澡豆。楊枝。與師洗手漱
口。有可食物授與。僧中有利養。當白師言。得如是
物。是和尚分。當問言。和尚欲入村不。若言不入。當
問何處取食。當如敕往取。若言入村。當洗手已。徐
徐取衣。勿使倒錯。取安陀會。舒張抖擻看。勿令有
毒蟲。次取腰帶。僧祇支。[鬱-山+止]多羅僧。舒張抖擻看。授
與和尚。應疊僧伽梨著肩上。次取鉢洗盛囊中持
去。應取師襯身衣疊舉。復取洗足物臥氈被舉之。
師出行時。當捉行道革屣。出房時。當還顧閉戶。復
以手推扉看牢不。若不牢。當重閉。徧觀左右已。持
戶𨷲著屏處。若恐人見。及不牢者。當持去。令師在
前行。道逢相識人。當共善語。善心憶念。行時當避
人道。若欲入村時。應小下道。安鉢置一面。舒張僧
伽梨看。方授與師。若村外有客舍。坐肆。作坊。持行
道屣寄中。應問師。我得尋從不。若言可爾。即當尋
從。若言不須。在某處住。應如敕住。若師入村不時
出。當作如是意。入村乞食。此分與和尚。此分屬我。
彼出村已。還取革屣。下道。持鉢置地。疊僧伽梨著
肩上。若師所住食處當淨掃。敷坐具。具淨水瓶。洗
浴器。盛食器。復安浴座。洗足石。拭足巾。若遙見師
來。即起奉迎。取手中鉢。置鉢支上。若鉢牀上。取僧
伽梨舒張看。勿令有膩沾污等。有當去之。宜浣者
<pb n="299"/>
浣之。師洗足竟。當棄水。持洗石。拭巾。還置本處。復
自淨洗手已。授淨水與師洗手。自所有食。當取奉
師。白言。此是我食分。可食。彼須者當取。若師食時。
當侍立看。供給所須。若日時欲過者。應即同時食。
師食已。當手中取鉢。行澡漱水。若自食竟。有餘。當
與人。若非人。若著淨地無草處。若著無蟲水中。取
盛食器淨洗。及取坐具等。還置本處。復次入師房
時當看。若有塵土。當出牀褥枕。及地敷等。在外曬
之。淨除房中糞土。棄時當看。若有鍼線弊帛。至下
一丸藥。取置現處。若有主識者。當取。復當拂拭嚮
上。杙上。架上。若房有壞處。蟲鼠孔穴。當補治之。極
令淨潔。若本敷座不齊整。當更齊整。所著衣。不著
衣。應各各別一處。庭中有塵土。應除去。取水瓶淨
洗已。還盛淨水安本處。復當與師具水瓶。澡瓶。飲
水器。若浴室中有洗浴時。當問師欲洗不。若言洗。
當先至浴室看。灑掃令潔。有不淨水。應棄之。應破
薪。便破。具諸洗浴具。當白上座。然後然火。然已。白
時到。若師病羸。若老極。當自扶抱。若以衣與。往溫
室中。取衣安架上已。與師揩摩身。當立師後。與師
洗。自洗已。若師羸老。當扶輿出浴室。乃至還房中。
敷臥具令臥。以衣被覆之。乃出房閉戶。還至浴室
中。徧看諸洗浴物。還置本處。有不淨水除之。滅火
閉戶而去。彼當朝中日暮。三問訊師。當為師執二
事勞苦。不得辭憚。一修理房舍。二為補浣衣服。師
如法所教事。盡當奉行。若遣往方面周旋。不得辭
憚。假託因緣而住。若被訶責已。應向師如是懺悔。
露肩脫屣胡跪合掌言。和尚存念。我今懺悔。更不
復作。若聽懺悔者善。若不聽者。當更日三時懺悔。
復不聽者。當下意隨順。方便求解所犯。如上不依
行者。一一得罪。和尚有五非法。弟子應懺悔而去。
應語師言。我如法。師亦不知。我不如法。亦不知。若
我犯戒。捨不教訶。若犯。亦不知。若犯而懺悔。亦不
知。時諸新受戒比丘。和尚命終。無人教授。不按威
儀。佛言。聽十歲智慧比丘與人依止。作阿闍梨。阿
闍梨於弟子。當如兒想。弟子於阿闍梨。當如父想。
展轉教事。於佛法中。有增益流布。當作是請。大德
一心念。我某甲今求大德為依止。願大德與我依
止。我依止大德住（如是三說）。彼當言。可爾。與汝依止。汝
莫放逸（阿闍梨法。一如和尚法。弟子事阿闍梨法。一如事和尚法）。若新受戒比
丘樂靜處者。聽餘處依止。即日得往還。若不得。聽
無依止而住。時新受戒舊住比丘。輙捨住處去求
依止。住處壞。佛言聽新受戒舊住比丘無依止而
住。為護住處故。不應遣使受依止。與依止若和尚
阿闍梨行。不即日還。若弟子行不即日還。皆應更
受依止。以離宿一夜故。即失依止。若一夜不依止。
得一突吉羅罪（十誦。五分。聽無依止。乃至六宿。尼陀那云。若有心求依止師。得至五
六夜。若無心求。一夜不得。於僧受用飲食之類。皆不合受）。不得不選擇受依止。
與依止。若病。及瞻病者。無依止得住。若眾僧與二
師。及弟子作訶責羯磨等。不失依止。若為作滅擯。
即失依止。聽五歲有智慧比丘。從十歲有智慧比
丘受依止。若愚癡無智者。盡形壽依止。有五法失
依止。一師訶責。二去。三休道。四不與依止。五入戒
場上。復有失依止。若死。若五歲。若過五歲。若見本
和尚。若二師休道。若死。若還在和尚目下住。有五
種持律師。咸應依住。一者誦戒序至三十事。二者
誦至九十事。三者廣誦戒毗尼。四者廣誦二部戒
毗尼。五者都誦毗尼。是中春冬。隨依上四種。若不
依住。惡作罪。夏安居應依第五持律。若不依住。墮
罪（僧祇律云。有四種阿闍梨。一無食無法。應不問而去。二有食無法。應問而去。三無食有法。雖苦。
盡壽不應去。四有食有法。雖驅遣。盡壽不應去。若二師有過。弟子應諫。不得麤語。如教誡法。應軟語言。師
不應作是事。若從者善。若反加訶斥者。彼是和尚。應捨遠去。是闍梨。應擔衣鉢出界一宿。還依止餘人。若
彼有勢力。應遠去。或依止有德重人。若滿五歲善知法及毗尼。得離依止。若不善知法毗尼。不能自立。不
能立他。盡壽應依止住。若滿十歲善法毗尼。能自立立他。得受人依止。十誦律云。五法成就。滿五歲。不受
<pb n="300"/>
依止。一知犯。二知不犯。三知輕。四知重。五誦波羅提木叉學利廣說。雖復受戒歲多。不知五法。應盡壽依
止他住。根本部云。未滿五歲。雖五法成就。乃至善通三藏。具證三明。除盡三垢。亦須依止。若滿五夏。許離
夏止遊行。然所到處。仍須依止。若生年八十。滿六十夏。於別解脫經。未曾讀誦。不了其義。亦須依止老者。
如無老者。小者亦得。惟除禮拜。餘悉應作。此人名為老小苾芻。十誦云。若饑餓時。可得日日見和尚處。聽
住。應日日來。若不能者。可至五日。若五日不得來者。布薩時應來。復不得來。乃至二由旬半。至自恣時。應
來見和尚。母經云。受依止竟。乞七日法出界外。七日滿還來到寺。不失依止）。如上已明
師資之法。向下當釋本文。是中犯者。和尚若知。若
疑。未滿二十。與授戒。三羯磨竟。墮罪。二羯磨竟。三
惡作。一羯磨竟。二惡作。白竟一惡作。若未白。為作
方便。若剃髮。若欲集僧。若僧已集。一切惡作。眾僧
若知。若疑。未滿。眾僧盡得惡作。尼同犯。不犯者。先
不知。信受戒人語。若傍人證。若信父母言。若受戒
已。疑。聽數胎中年月。及閏月。若數一切十四日說
戒。以為年數。如是滿者善。若不滿者。退為沙彌。然
後更與受戒。若不爾者。同於賊住。若無和尚。若二
和尚。乃至眾多和尚。不名受具足戒。不得度官人
（善見律云。食祿盡。然後得出家。若王聽亦得出家）。無衣鉢者。不得受具。不
得借衣鉢受具。不聽度犯比丘尼者出家受大戒。
若已受。應滅擯。不得度賊心入道者出家。已出家。
應滅擯（此謂自出家人。若未共比丘眾僧羯磨說戒。未度出家不應度。若已度出家受具足。
即名為受具足。若曾共羯磨說戒。即應滅擯。僧祇律。謂未曾入布薩自恣中。後有好心。得與出家受具。若
曾入。是名盜住。不聽出家。若王子。大臣子。避難自著袈裟。亦。如是。若沙彌盜聽說戒。解知初中後語者。後
不得受具足。若暗鈍。若意緣餘事。不記初中後語者。後得受具足戒。不得度壞法外
道。欲度外道。先與剃髮著袈裟。受三歸十戒。從僧
乞四月共住。僧應白二羯磨與之。若彼不執外道
白衣法。及不親近外道。不誦外道典籍。聞說外道
過。不生瞋恚。隨順比丘。能令比丘喜悅。乃與受具
足戒。若受戒已。復入外道。後還求出家。不應與出
家。此名壞法外道。不得度奴。及賊。并負債人（有人為償
債。得度）。不得度五種黃門。謂生。犍。妒。變。半。若已度。即
應滅擯。若畜生變人形來。不得度與出家。不得度
五逆罪人。及無男根者。有三種人不得具足戒。不
自稱字。不肯稱和尚名。不乞戒。復有三種人不得
戒。謂著俗服。外道衣。莊嚴身具。不得受眠醉狂瞋
恚者戒。如是截手足耳鼻。根卵臂肘指。及常患疥
瘡。若死相現。若身癯。若身如女人。有名籍。避官租
賦。身駮。尖頭。背壞。鋸齒。蟲身。蟲頭。若髮痶瘓。曲指。
六指。縵指。一卵。無卵。或＆CB18326;。內曲。外曲。上氣病。＆CB18329;病。
吐沫病。癩癕。白癩。乾痟。癲狂。及諸苦惱。青眼。黃眼。
赤眼。爛眼。紅眼。瞖眼。水精眼。極深眼。三角眼。獼猴
眼。大張眼。凸眼。一眼。睞眼。邪眼。瞋怒眼。瞷眼。瘡眼。
斑眼。身臊。若患婬瘡。或瘂。聾。跛。曳脚。捲足指。一手。
一足。一耳。無髮。無毛。無齒。青髮。黃髮。白髮。太長。太
短。婦女𨄔。象馬牛猪羊鹿蛇魚鳥頭。一頭。乃至多
頭。一切青黃黑赤白色。風病。熱病。痰癊病。癖病。喉
戾。唇缺。無舌。身前凸。後凸。內病。外病。當臥不轉病。
似老極形。失威儀行。不知好惡。下至一切汙辱眾
僧者。並不得度。若從不持戒和尚受具足。不知者
得戒。知者不得戒。若有八難事。及餘因緣。二人。三
人。聽一時作羯磨受具足戒。不得過。過即不得戒。
以非法故。眾僧得罪。若受具足。乃至先須臾時。名
為上座。若二三人同時羯磨。便無大小。不互禮敬。
若和尚及足數人不現前離見聞處。或在界外。皆
不名受具足。若先不與沙彌戒。便受具戒。得戒。眾
僧有犯。若在中國。不滿十僧。不得受大戒。若在邊
國。聽持律五人。得受大戒。父母不聽。不得度令出
家。若在僧伽藍中剃髮。當白一切僧。若不得和合。
當房房語令知。若不滿二十。若減十二能驅烏。持
戒。一食者。聽度令出家。於二師前。阿闍梨授與十
戒。名為沙彌也（薩婆多論云。年六十。不得受大戒。設師僧強授。亦不得戒。惟聽為沙
彌。七歲已下。亦不聽度。若度受戒。二俱惡作。若先請和尚受十戒法。和尚不現前。亦得十戒。和尚若死。聞
不得戒。不聞得戒。若白四羯磨受具足戒。和尚不現前。不得戒。以僧數不滿故。若僧數滿。設不現前。亦得
受戒。雜事律云。不得四人同時受近圓。何以故。非眾為眾而作羯磨。理相違故。五分律云。先到受戒處者。
<pb n="301"/>
應先與受戒。若二人俱到。年大者先受。若同年。和尚大者。先受。若和尚復同。應一時羯磨。先稱名者先受。
三人亦如是。餘事亦得羯磨三人。一切不得羯磨四人。若二師罷道。後來就弟子求出家受具。先弟子應
與衣鉢助使得成。亦聽即與作師。彼更受戒者。應如法敬師。薩婆多論云。凡受戒法。先與說法引導開解。
令於一切眾生上起慈愍心。即得增上心。便得增上戒。內法傳云。其受戒竟。次即本師為指戒本令識罪
相。方教誦戒。既其熟已。誦大律藏。日日誦過。旦旦試之。誦律藏了。方學經論。豈有欲受之時。非常勞倦。亦
既得已。戒不關懷。有始無終。可惜之甚。自有一會求受。受已。不重參師。不誦戒經。不披律典。虗沾法位。自
損損他。若此之流。成滅法者。故律文云。寧作屠兒。不授他具戒。捨而不教也。西國相承。事師之禮。初夜後
夜。到其師所。師乃遣弟子安坐。三藏之中。隨時教授。若事若理。不令空過。察其戒行。勿使虧違。知有所犯。
即令治懺。弟子方乃為師按摩身體。襞＆CB17585;衣裳。或時掃拭房庭。觀蟲進水。片有所作。咸皆代為。期則敬上
之禮也。若門徒有病。即皆躬自抱持湯藥所須。憂同赤子。然佛法綱紀。以教誨為首。如輪王長子。攝養不
輕。律有明言。寧容致慢。菩薩善戒經云。旃陀羅等。及以屠兒。雖行惡業。不能破壞如來正法。不必定墮三
惡道中。為師不能教訶弟子。則破佛法。必墮地獄。優婆塞戒經云。寧受惡戒。一日中斷無量命根。終不畜
養弊惡弟子。不能調伏。何以故。是惡律儀。殃齊自身。畜惡弟子。不能教誨。乃令無量眾生作惡。能謗無量
善妙之法。壞和合僧。令多眾生作五無間。是故劇於惡律儀罪。
○發起諍事戒第六十六
若比丘。知諍事如法懺悔已。後更發起者。波逸提。
釋曰。佛在舍衛國。六群鬬諍如法滅已。後更發起。
作是言。汝不善觀。不成觀。不善解。不成解。不善滅。
不成滅。令僧未有諍事。而有諍事起。已有諍事。而
不除滅。諸比丘察知其故。白佛結戒。知者。若自了
知。若他語知。諍事者。以此事故。諍競由是而生。諍
有四種。謂言諍。覓諍。犯諍。事諍。詳如後釋。如法者。
謂如法。如律。如佛所教。懺悔已者。謂其事善除滅
竟。後更發起者。謂其諍已滅。復以不善心而發舉
之。令不止息也。是中犯者。知如法滅已。更發起言。
不善觀。不成觀。乃至不成滅。說而了了墮罪。不了
了惡作。若餘鬬諍罵詈。若自諍事。若共非受具人
鬬諍。更發起者。盡惡作。如法滅。如法滅想。墮罪。疑。
惡作。不如法滅。如法滅想。及疑。皆惡作。尼同犯。下
三眾惡作。不犯者。先不知如法滅。及實不如法滅。
○與賊伴同行戒第六十七
若比丘。知賊伴。結要共同道行。乃至一村間。波逸提。
釋曰。佛在舍衛國。六群從舍衛至毗舍離。有私度
關賈客伴。輿之同行。俱為守關人所捉。佛為結戒。
賊伴者。謂竊盜劫奪。及偷關稅人。若還。若去也。結
要者。謂共期約。至城。若村也。同道行者。謂共為伴
侶。同在村間。處處道路。而行也。乃至一村間者。謂
下至行一村間道。亦得本罪。是中犯相輕重。如共
婦女同行戒說。餘四眾得罪同上。不犯者。不知。不
共結伴。及力勢持縛等（僧祇律云。若中道覺知是賊。是時不得即便捨離。且
隨順去。至近聚落方便捨去。若賊覺者。應語言。長壽。我正到此耳。若與反叛負債人共行。越毗尼罪。五分
云。共惡比丘期行。惡作。若諸難緣共期行不犯。根本律云。若以賊為防援引導人。若迷失道。彼來指示。雖
同道。不犯）。

四分戒本如釋卷第九

音釋
灒音贊。同濺。
癯音渠。瘦也。
駮音博。斑駮也。
痶瘓上音沗。下音喚。病貌。
癩音頹。陰病。
睞音賚。旁視。
瞷音閑。一目白。
癖音僻。腹病。
茜音倩。染絳之草。
鞔音瞞。

<sarticle>四分戒本如釋卷第十</sarticle>

明　廣州沙門釋　弘贊在犙　繹
○不捨惡見戒第六十八
若比丘。作如是說。我知佛所說法。行婬欲。非障道法。
<pb n="302"/>
彼比丘。諫此比丘言。大德。莫作是語。莫謗世尊。謗世
尊者不善。世尊不作是語。世尊無數方便說犯婬欲。
是障道法。彼比丘諫此比丘時。堅持不捨。彼比丘乃
至三諫捨此事故。若再三諫捨者善。不捨者。波逸提。
釋曰。佛處同前。時阿梨吒比丘。有如是惡見生。諸
比丘諫而不捨。往白世尊。佛聽僧為作訶諫白四
羯磨。捨此事故。乃為結戒。作是說者。謂謬引世尊
之言。以證己見。亦由其見彼在家之人。雖有妻室。
而能證得須陀洹果。乃至阿那含果。故生如是惡
見。我知者。謂自能察知也。佛所說法者。佛是如來
應正等覺。所說。是彰表義。法。有二種。一是佛親說。
二是弟子說。雖弟子所說。由承佛教故。亦名之為
法。行婬欲者。是鄙惡事也。非障道法者。謂習行其
事。不能障礙諸聖道果也。彼比丘諫此比丘言者。
謂作如下別諫之詞。大德者。是稱喚彼詞。莫作是
語者。謂不可作是惡見之言也。莫謗世尊者。謂佛
所說法。離欲寂淨。若言欲非障道。即違反佛說。是
誹謗世尊。謗者。謂出非理之言也。不善者。謂當來
定招惡果報也。世尊不作是語者。謂佛不說婬非
障道法也。無數方便等者。謂佛以種種言詞說欲
不淨。是有漏法。是障礙法也。彼比丘諫此比丘時
堅持不捨者。謂作如上別諫惡見不捨。應語言。汝
今可捨此事。莫為僧所訶。更犯罪。若受語者善。不
隨語者。乃作白羯磨三諫。是中犯者。唱三羯磨竟。
墮罪。作白已二羯磨竟捨者。三惡作。一羯磨竟捨
者。二惡作。白已捨者。一惡作。若白未竟捨。若未白
前作是非法言。若遮彼莫捨者。一切惡作。尼同犯。
下三眾惡作。不犯者。若作非法等羯磨。不得墮罪。
但犯惡作（律攝云。應於大眾中說誨其墮罪）。
○黨惡見不捨人戒第六十九
若比丘。知如是語人。未作法。如是邪見而不捨。供給
所須共同羯磨止宿言語者。波逸提。
釋曰。時阿梨吒。眾僧訶諫。而故不捨。佛令僧與作
惡見不捨舉。白四羯磨。時六群供給所須共同法
事止宿言語。諸比丘白佛結戒。如是語人者。謂說
行婬欲非障道法之比丘也。未作法者。謂其被舉。
由固執惡見。無改悔心。眾僧未為作解羯磨法也。
如是邪見者。謂說非障道法之惡見也。不捨者。謂
眾僧訶諫。由堅執惡見也。供給所須者。此有二種。
一是法。謂教修習增上戒心慧學問誦經也。二是
財。謂與衣服飲食臥具醫藥也。共同羯磨者。謂同
說戒。作諸法事也。止宿者。謂同屋而宿也。屋有四
種。或有四壁。一切覆。或一切覆。不一切障。或一切
障。不一切覆。或不盡覆。不盡障。言語者。謂教授。及
與評論善惡等事也。是中犯者。若比丘先入屋。後
惡見人來。或彼先入。比丘後來。或二人俱入宿。隨
脇著地。一切墮罪。尼同犯。下三眾惡作。若尼隨順
被舉比丘。三諫不捨。波羅夷。不犯者。不知有是語
人在中宿。若屋不盡覆障。若露地。若病倒。及諸難
緣（準律文。供給。羯磨。止宿。言語。四事隨作。一一皆得墮罪。十誦律云。若教他法。若從受法。若與他
財。若取他財。若共宿。一切墮罪。通夜坐不臥。惡作。根本律云。若彼身病。看侍無犯。或共同居。令捨惡見。此
亦無犯）。
○畜養被擯沙彌戒第七十
若比丘。知沙彌作如是言。我從佛聞法。若行婬欲。非
障道法。彼比丘。諫此沙彌如是言。汝莫誹謗世尊。謗
世尊者不善。世尊不作是語。沙彌。世尊無數方便說
婬欲。是障道法。彼比丘諫此沙彌時。堅持不捨。彼比
丘應乃再三訶諫。令捨此事故。乃至三諫。而捨者善。
不捨者。彼比丘應語此沙彌言。汝自今已去。不得言
佛是我世尊。不得隨逐餘比丘。如諸沙彌得與餘比
丘二三宿。汝今無是事。汝出去。滅去。不應住此。若比
丘。知如是眾中被擯沙彌。而誘將畜養。共止宿者。波
逸提。
<pb n="303"/>
釋曰。佛在給孤獨園。䟦難陀有二沙彌。生如是惡
見。佛令僧置此沙彌於眾僧前。眼見耳不聞處立。
為作訶諫白四羯磨。而彼故不捨。乃令僧如前置
立。作滅擯羯磨。時六群。知僧滅擯。而誘將畜養共
宿。諸比丘白佛結戒。此中文句。從初句至婬欲是
障道法。是作訶諫詞。若堅持不捨。乃羯磨三諫。三
諫不捨。乃作滅擯。汝自今已去。乃至不應住此。是
作滅𢷤羯磨文。下皆結戒文也。所言滅擯者。謂滅
除擯棄不得與比丘共住也。眾中者。僧中也。被擯
者。謂已被僧白四羯磨滅擯也。沙彌者。謂受十戒。
而生惡見人也。誘將者。謂以財法勸動。引誘呼將
去也。若自誘。若教人誘。並得罪。畜養者。若自畜。若
與人畜。畜謂攝受。與作依止。養謂給彼衣食。及教
學經法也。共止宿者。謂同屋而宿也。餘義。及有犯
無犯。俱如前釋（僧祇律云。若沙彌為二師所嫌。比丘不得誘呼共住。我當與汝衣鉢
醫藥。當教汝經。若知是沙彌因此還俗。得軟語誘取。誘取已。應語言。和尚阿闍梨恩重難報。汝當還彼目
下住。根本律云。若是親族。或時帶病。或復令彼冀捨惡見。雖權攝受。並皆無犯。律攝云。凡不見罪等。被捨
置人。共為受用。皆得惡作。沙彌者。下至七歲。能為僧伽守護穀麥。以驅烏鳥。合與出家。應受三歸。并十學
處。若八歲不能。由七應與。六歲能者。非七不應度。僧祇律云。太小者。若減七歲。若滿七歲。不知好惡。皆不
應與出家。太老者。若過七十能有所作。若減七十不堪造事。臥起須人。皆不聽出家。若年滿七十康健。能
修習諸業。聽與出家。又沙彌有三品。一從七歲至十三歲。名驅烏沙彌。二從十四至十九。名應法沙彌。三
從二十至七十。名名字沙彌。是三品皆名沙彌也。釋曰。既其出家年幼。未堪別務。乃令於僧食厨。及坐禪
等處。驅遣烏鳥。以代片勞。兼生福善也。
○逆諫難問戒第七十一
若比丘。餘比丘如法諫時。如是語。我今不學此戒。當
難問餘智慧持律比丘者。波逸提。若為知為學故。應
難問。
釋曰。佛在美音園中。時餘比丘如法諫闡陀。闡陀
便言。我今不學此戒。當難問餘智慧持律比丘。諸
比丘白佛結戒。餘比丘者。謂此法中人。如法者。謂
如法。如律。如佛所教也。諫時者。謂正以誠言教諫
之時也。如是語者。謂作抗逆之言也。我今不學此
戒者。謂不修習波羅提木叉。非實不修習。乃欲以
此語而拒彼諫言耳。難問者。謂以巧言。詰問於他
也。智慧者。智即是慧。若分別說。智知也。慧見也。又
決定審理名智。造心分別名慧也。持律者。謂持毗
尼藏也。為知者。謂欲了達輕重開遮持犯也。為學
者。謂欲廣博文義也。應難問者。謂欲知欲學。難問
而無犯也。是中犯者。彼如法諫時。作抗逆語。說而
了了墮罪。不了了惡作。尼同犯。下三眾惡作。不犯
者。彼諫者實癡。乃至錯說等。
○輕訶說戒戒第七十二
若比丘。說戒時。作是語。大德何用說是雜碎戒為。說
是戒時。令人惱愧懷疑。輕訶戒故。波逸提。
釋曰。佛在舍衛國。有眾多比丘集在一處。誦正法
毗尼。六群恐彼誦習通利。數舉其罪。乃往語言。長
老。何用此雜碎戒為。若必欲誦者。當誦四事。及十
三事。餘者不應誦。使人懷疑憂惱。諸比丘白佛結
戒。說戒時者。戒謂從四棄終至七滅諍法。時謂宣
說時也。作是語者。謂出輕訶之言。大德者。是稱呼
彼。以述己情也。何用者。正是輕訶之相。由數犯罪。
聞說戒時。情生不安。遂即輕訶也。雜碎戒者。謂下
三篇。令人者。是假他以顯自身也。惱愧懷疑者。謂
自犯過。聞他說戒。情不生喜。由不喜故。煩悶交胸。
名之為惱。追悔所犯。名故曰愧。不能自決所犯。是
為懷疑。輕訶戒者。謂出毀呰之言也。是中犯者。若
輕訶戒。說而了了墮罪。不了了惡作。若毀呰阿毗
曇。及餘契經。皆惡作。餘四眾得罪同上。不犯者。語
令先誦阿毗曇契經。然後誦律。若有病。語令瘥乃
誦。語令勤求果證。而後誦（五分律云。若欲令人遠離毗尼。不讀。不誦。而毀
呰者。墮罪。若欲令波羅提木叉不得久住。而毀呰者。偷蘭遮。毀呰經。亦如是。若毀呰餘四眾戒。及在家二
眾戒。皆惡作。尼毀呰二部戒。墮罪。毀餘五眾戒惡作。若恐新受戒人生疑廢退心。教未可誦戒。不犯。毗尼
毘婆沙論云。凡經中有隨律經。說時。訶者墮罪。說餘經時。訶者惡作。何以訶隨律經等。罪重。餘經罪輕耶。
<pb n="304"/>
以戒是佛法之平地。萬善由之而生。又一切佛弟子皆依而住。若無戒者。則無依止。又是入佛法之初門。
若無戒者。則無由入泥洹城也。又是佛法之瓔珞。莊嚴佛法。是故罪重。五百問。目連白佛言。如來滅度後。
誰受持如是毘尼。佛言。思學毘尼者。當知是人能修行如是毘尼。吾滅度後。若有比丘比丘尼。誹謗如是
毘尼者。當知是人。是魔朋侶非吾弟子。如是人輩。世世學道不成。不出三界。善見律云。若學毘尼者。有五
德。一者身自護戒。二者能斷他疑。三者入眾無畏。四者能伏怨家。五者令正法久住。下至五比丘解律在
世。能令正法久住。若中天竺佛法滅。若邊地有五人受戒。滿十人。往中天竺。得與人具足戒。是名令正法
久住。又持律有六德。一者守領波羅提木叉。二者知布薩三者知自恣。四者知授人具足戒法。五者受人
依止。六者得畜沙彌。若不解律。但知經論。不得度沙彌。受人依止。以律師持律故。佛法住世五千歲）。
○詐言始知戒第七十三
若比丘。說戒時。作如是語。我今始知此法。戒經所載。
半月半月說戒經來。餘比丘知是比丘若二若三說
戒中坐。何況多。彼比丘無知無解。若犯罪。應如法治。
更重增無知罪。語言長老。汝無利。不善得。汝說戒時。
不用心念。不一心攝耳聽法。彼無知故。波逸提。
釋曰。佛處同前。六群中有一人犯罪。當說戒時。自
知罪障。恐清淨比丘發舉。先往語言。我今始知此
法。乃至云戒經來。諸比丘察知其故。白佛結戒。說
戒者。謂從四棄乃至七滅諍法。次第詮其要義也。
作如是語者。是詐作始知之言。我今始知此法者。
謂屢同聽戒。今乃詐言創知。法是四棄至七滅諍。
戒經所載者。謂別解脫經所由典也。半月半月說
戒經來者。謂是黑白月作布薩說戒經之所從出。
非餘經所載也。若二若三說戒中坐何況多者。謂
已曾再三同作布薩聞說戒經。況復過二三耶。無
知無解者。不識罪相。名曰無知。不別罪義。名曰無
解。若犯罪應如法治等者。謂不以不知故得免罪。
當如其所犯與罪治之。復更增與無知墮罪。長老
等者。是勸誡之言。不用心念。是不善作意思惟也。
不一心攝耳聽法。謂由不善作意故。不一其心。以
不一其心故。耳緣他境。由緣他境故。不能聽法也。
彼無知故者。由彼無知。故得其罪也。是中犯者。若
自說戒時。若他說戒時。作如是語者。墮罪。若不與
彼罪者惡作。尼同犯。下三眾惡作。不犯者。實未曾
聞說戒今始聞。若未聞廣說今始聞。乃至戲笑錯
說等（律攝云。若由煩惱。或由忘念。若睡眠。若亂意。隨一一戒不聽聞者。皆得墮罪。若聞苾芻尼
不共戒。作如是語。得惡作罪。若共戒便得本罪。若老耄無所識知。依實說者。無犯。長淨之時。應令純熟善
誦戒經者。為眾誦之。先鳴犍椎時。諸苾芻應自憶罪。如法說悔。然後赴集。僧祇律云。僧中應使誦利者說。
餘人專心聽。不得坐禪。及作餘業。若於四事乃至七滅諍法。中間隨不聽。隨得越毗尼罪。一切不聽。波逸
提。此罪不得趣向人悔過。當眾中持戒有威德人所敬難者。於前悔過。前人應訶言。長老汝失善利。半月
說波羅提木叉時。汝不尊重。不一心念。不攝耳聽法。訶已。波逸提悔過。
○違反羯磨戒第七十四
若比丘。共同羯磨已後。如是言。諸比丘隨親厚以眾
僧物與者。波逸提。
釋曰。佛在靈鷲山中。尊者沓婆摩羅子知僧事。檀
越設會布施。不暇往赴衣服破壞無替。異時。眾僧
得一衣。共白二羯磨與之。時六群亦同羯磨後作
悔言謗僧。佛為結戒。共同羯磨者。謂情共相許同
所作事也。如是言者。謂同僧羯磨之後。而自違情
作如下悔言也。諸比丘者。同作羯磨人也。親厚者。
謂和尚。闍梨。同和尚闍梨。及餘親友。坐起言語相
得者。是也。僧物如前釋。物者。謂比丘六物。下至飲
水器。與者。謂以僧物迴施別人也。是中犯者。若先
共僧羯磨竟。後作悔言。說而了了墮罪。不了了惡
作。餘四眾得罪同上。不犯者。其事實爾（薩婆多論云。凡眾僧
中若執勞苦人。若大德。其貧匱者。若僧和合與。盡得與之。但言不應與。盡犯）。
○不與欲戒第七十五
若比丘。眾僧斷事未竟。不與欲而起去。波逸提。
釋曰。佛在舍衛國。諸比丘集在一處。論法毗尼。六
群疑僧。為其作羯磨。即從座起去。眾僧止而不住。
佛為結戒。僧者。謂同一說戒一羯磨也。斷者。謂評
論也。事者。謂十八破僧事。法非法。乃至說不說。及
餘諸羯磨法事也。不與欲者。謂自有事至。不囑授
僧。若語餘比丘知。而默然起去也。起去者。謂從座
<pb n="305"/>
而起出於眾外也。是中犯者。若起去出戶外。墮罪。
一足在戶外。及方便欲去而不去。若期欲去而不
去。盡惡作。餘四眾得罪同上。不犯者。若營塔事。僧
事。瞻病事。與欲而去。若口噤不能與欲。若作非法。
非律羯磨。或欲為塔。僧二師。親友。作損減無利事。
不與欲去。無犯（僧祇律云。若欲大小便須臾還。不廢僧事。無罪）。
○與欲後悔戒第七十六
若比丘。與欲已。後悔者。波逸提。
釋曰。佛處同前。時六群中有犯事者。恐僧彈舉。於
一切時。六人相隨不離。使僧不得與作羯磨。後時
六群作衣。僧知得便。即遣人喚之。報言。我等作衣
不得往。僧言。若不得來。可令一二比丘持欲來。彼
即令一比丘受欲來。僧即與此比丘作羯磨。此比
丘還語知六群。六群便悔言。彼作羯磨者。非為羯
磨。羯磨不成。我以彼事故與欲。不以此事。諸比丘
白佛結戒。與欲已者。謂僧有如法事。先心樂欲許
可已。後悔者。謂與欲後。心生悔恨也。此戒與前違
反羯磨戒大同。中有少別者。前以先知其事。共許
羯磨。後悔誹僧。此據不知。後悔遮欲。二戒俱欲毀
破羯磨。使光事不成也。是中犯者。若已與他欲。後
作悔言。說而了了墮罪。不了了惡作。餘四眾得罪
同上。不犯者。彼實作非羯磨（薩婆多論云。凡僧斷事和合作已。後悔譏
訶。惡作。若僧如法作一切羯磨事已。後訶言不可。墮罪。若僧作不如法羯磨。當時力不能轉易。故默然而
不訶。後言不可。無犯。
○屏聽鬬諍傳語戒第七十七
若比丘。比丘共鬬諍已。聽此語向彼說。波逸提。
釋曰。佛處同前。時諸比丘鬬諍。六群聽此語向彼
說。令僧未有諍事而有。已有而不能滅。諸比丘察
知其故。白佛結戒。鬬諍有四種。謂言諍乃至事諍
也。聽此語向彼說者。謂於屏隱處。竊聽他言。求覓
過失。而更相遞說。令生忿競。致小事始興。而成大
諍。大諍既成。而不能息。是中犯者。若欲聽他諍語。
往而聞者墮罪。不聞者惡作。若欲去而不去。若共
期而不去。盡惡作。若二人共在闇地語。或隱處語。
或在前行語。如是當知。一切屏處私語。比丘忽遇
者。皆當彈指。謦咳作聲。若不爾者。盡得惡作。餘四
眾得罪同上。不犯者。若作非法非律羯磨。為塔僧
二師親友。作損減無利益事。欲得知者。往聽不犯
（薩婆多論云。此中諍人。及餘不諍人來聽。及向人說不說。皆犯。十誦云。若為和合故往聽。不犯。善見云。為
欲自改往聽。不犯。五分云。默聽餘四眾語。惡作。僧祇云。若二比丘在堂裏私語。若比丘欲入者。應彈指。動
脚作聲。若前人默然者。應還出。若前人故語不止者。入無罪。若一比丘先在堂內坐。二比丘私語從外來。
堂內比丘應作聲。若彼默然者。堂內比丘應出。前後行。亦如是。若餘比丘鬬諍結恨。作是罵詈。我要當殺
此惡人。比丘聞已。得語彼人。長老。好自警備。我聞有惡聲。若有客比丘作是言。我等當盜某庫藏。某塔物。
僧物。某比丘衣鉢。知事人聞者。默言應還。還已。僧中唱言。諸大德。某庫藏。乃至某比丘衣鉢。當警備。我聞
惡聲。應使前人知。若比丘多有弟子。日暮竊來按行諸房。知如法不。若聞說世俗談話。不得便入訶責。待
自來已。然後誨責言。汝等信心出家。食人信施。應坐禪誦經。云何論說世俗非法事。此非出家。隨順善法。
若聞論經。說義。問難。答對。不得便入讚歎。待自來已。然後讚美。汝等能共論經說義。講佛法事。如世尊說。
比丘集時。當行二法。一者賢聖默然。二者講論法義。
○瞋打比丘戒第七十八
若比丘。瞋恚故不喜。打比丘者。波逸提。
釋曰。佛處同前。時六群中一比丘。瞋打十七群比
丘其被打人高聲大喚。諸比丘白佛結戒。不喜者。
謂忿恚纏心。情生不悅也。打者。謂手。若石。若杖。而
打塔他也。是中犯者。若以手。石。杖打。皆得墮罪。若
餘戶𨷲。曲鉤。拂柄。香爐柄。挃者。盡惡作。尼同犯。下
三眾惡作。不犯者。若病須椎打。食噎須椎脊。及誤
觸等（勒伽論云。若打賊住人。受五法人。犯四重人。皆惡作。若把沙。把豆等物。擲眾多比丘。隨所
著。隨得爾所墮罪。若不著者。惡作。律攝云。若持戒。若破戒。有苾芻相。起苾芻想。或復生疑。打者。皆得墮罪。
若非苾芻。作苾芻想。疑。或於柱壁。或於餘事。作掉亂心。而打拍者。咸得惡作。不以瞋心。為利益事。無犯。五
分云。打餘四眾。及畜生。惡作。僧祇云。打尼。偷蘭遮。打下三眾越毗尼罪。下至俗人。越毗尼心悔。若惡獸來。
不得打。得捉杖石等打地。作恐怖相。若畜生來入寺壞物。亦作恐怖相令去）。
○瞋搏比丘戒第七十九
若比丘。瞋恚不喜。以手搏比丘者。波逸提。
<pb n="306"/>
釋曰。緣處同前。搏者。謂以手掌擬他。而不著彼身
也。世尊既制不得打。復以掌擬。令生恐怖。此中得
罪輕。重同前。但前戒。本心規打。打不著身。不得本
罪。此戒直以掌擬。擬便得本罪。此為異相也。不犯
者。他欲打。舉手遮。乃至一切不故作（搏。伯各切。音博。十誦律云。
以手脚掌向他。墮罪。舉餘身分向他。惡作。律攝云。若一舉手向多苾芻。隨其多少。準人得罪）。
○無根僧殘謗戒第八十
若比丘。瞋恚故。以無根僧伽娑尸沙謗者。波逸提。
釋曰。緣處同前。既制不得打擬。遂以無根謗他。前
制不得以波羅夷謗。此即以僧殘法謗也。根。謂見
聞疑三根。如十三事中釋。是中犯者。以無根僧殘
謗。說了了墮罪。不了了惡作。餘四眾得罪同上。不
犯者。有根實說。欲令改悔。而非誹謗（僧祇云。謗尼得偷蘭遮。謗
下三眾越毗尼罪。謗俗人越毗尼心悔。薩婆多論云。謗人犯重偷蘭遮。得惡作。向一人謗。亦犯）。
○入王宮閾戒第八十一
若比丘。剎利水澆頭王種。王未出。未藏寶而入。若過
宮門閾者。波逸提。
釋曰。佛在舍衛國。時末利夫人。聞佛說法。得果證
已。勸喻波斯匿王令得信樂。聽諸比丘入出宮閤。
迦留陀夷乞食。次入王宮。時王與夫人晝日共臥。
夫人遙見彼來。即便起迎。失衣墮地形露。慚愧而
蹲。彼還寺中語諸比丘。我已見王第一寶。諸比丘
嫌貴。白佛結戒。剎利水澆頭王種者。剎利。此云田
主。是劫初時有德之人。眾立彼為眾處分田土。以
其尊貴自在故。相承以為姓也。水澆頭。謂立王時。
取四大海水。集諸小王。大婆羅門。灌王頂上。若是
剎利種。作此立王。故名為剎利王水澆頭種。設非
斯種。得水灌頂。亦名剎利王水澆頭種。王未出者。
謂王未出宮閤。綵女未還本處也。未藏寶者。謂夫
人。婇女。共王宿時。著眾寶瓔珞具。莊嚴其身。未收
舉此寶。名未藏寶。又以所重義為寶。婇女是王所
愛重故。未使藏隱。亦名未藏寶也。入者。謂入王宮
也。過者。謂足越過宮閾也。閾者。門限也。謂門下橫
木。為內外之限也。是中犯者。入王宮過門閾墮罪。
若一足在外。若發意欲去。若共期不去。若入餘粟
散小王。豪貴長者家。盡惡作罪。餘四眾得罪同上。
不犯者。王已出。婇女還。瓔珞已舉。若有所奏白。若
請喚。若為力勢所持等（律攝云。凡入王宮。有十過失。一宮人有娠。便疑苾芻
行不淨行。二宮中失物。三密言出外。四王子有損。五王身有損。六舉大臣。七黜國相。八國人苦害。九往征
餘國。十輙聚軍師。如是等事。咸疑苾芻。故不應往）。
○捉寶物戒第八十二
若比丘。寶。及寶莊飾。自捉。若教人捉。除僧伽藍中。及
寄宿處。波逸提。若比丘。在僧伽藍中。若寄宿處。若寶
及寶莊飾。自捉。教人捉。當作是意。若有主識者。當取。
作是因緣。非餘。
釋曰。佛在舍衛國。有居士是外道弟子。在路行。止
息道邊。忘千兩金囊而去。時有眾比丘後來。見而
持去。以待識主。居士憶知疾還。即出囊與彼。彼反
謂少。往啟波斯匿王。王審知其偽。即稅其家財并
金入官。佛因結戒。時毗舍佉母。入祇洹精舍。脫身
瓔珞。置於樹下。往見世尊。佛為說法。心存於法。忘
取還家。比丘白佛。佛聽在僧伽藍內。見遺物。為不
失故。取舉之。又眾比丘。至一無住處村。在金師舍
寄宿。金師以金銀物置舍內而去。諸比丘為守護
故。竟夜不得眠。以此白佛。佛聽在寄宿處有物。為
不失故。應收舉之。故除在僧伽藍內。及寄宿處。捉
舉而不犯也。寶者。謂七寶。寶莊飾者。謂銅。鐵。鉛。錫。
白鑞。以諸寶填廁其上也。自捉者。謂自手執持。教
人捉者。謂遣他執持。僧伽藍。此言眾園。謂眾人所
居之園。亦以園為生植之所。謂是佛弟子生植道
芽聖果之處也。亦翻為眾院。院是順此方之稱。乃
舍宅庭館之名。今稱僧住處為寺者。寺亦此方公
院之名。諸侯所止之處昔西僧初來。權止鴻臚寺。
<pb n="307"/>
後造白馬精舍。而請居之。居止雖遷。以不忘其本。
還標寺號。自此以來。皆稱曰寺。言精舍者。謂其處。
非麤暴者所止。乃精練行者所居也。寄宿處者。謂
寓宿白衣之舍也。當作是意等者。謂在寺中及寄
宿處。見寶物。應作是念。若有主來識認者。我便與
之。然後當取也。作是因緣非餘者。謂除上二種開
緣。更無餘方便得捉也。是中犯相云何。若自捉。教
人捉。墮罪。若在寺中舍內見寶物。自捉教人捉。當
記識囊器相。及裹相繫相。應解囊器看。知幾連綴。
幾未連綴。幾方。幾圓。幾故。幾新。若有求索者。應問
言。汝物何似。若相應。應還。若不相應。當語言。我不
見如是物。若有二人俱來索。亦作如上問答。若二
人語俱相應。應持物著前。語言。是汝等物。各取持
去。若不作如上識相。及解囊不看。一切惡作罪。尼
同犯。下三眾惡作。不犯者。若是供養塔寺莊嚴具。
為堅牢故。收舉之（十誦律云。捉舉偽珠。惡作。若人間金銀寶地。牀。器。比丘不應行。
不應坐。不應用。若天上寶。無犯。律攝云。若於寺外見他物時。以葉草等。葢覆令密。不應以此為輕棄心。無
主來索。收歸住處。私自舉掌。經七八日。無人索者。收貯僧庫。經五六月。又無索者。應供僧伽。買牢器具。若
後主索。應勸諭彼令施僧伽。若不肯施。應酬本直。若索利者。應告之曰。由佛制戒。還汝本物。更索其利。是
所不應。僧祇律云。若無人識者。應亭至三月已。若塔園中得者。即作塔用。若僧園中得者。當作四方僧用。
若來索者。問答相應。應集眾人。出寶示言。長壽。此是汝物不。若言是。應教言。汝歸依佛法僧。若世尊不制
戒者。汝眼見猶不可得若言更有餘物。應言。長壽。我止得此。更不見餘。汝是惡人。汝但得此。已為過多。云
何方便妄索餘物謗人。若世尊不制戒者。汝尚不能見此物。而況得耶。若如是猶復不了者。應將至優婆
塞邊語言。我本止得此物。盡以還歸。而今方見誣謗。爾時優婆塞應罵言。子。汝得此物。已為過多。而今反
謗比丘。汝但去。我當與汝作對。斷理此事。若是貴重寶物。無人來索者。至三年。如上隨所得處。當界用之。
善見律云。若寺內得遺寶。為掌護故。若去時。應付與知法畏罪者。囑言。有主來索當還。若久無主索。得為
僧舍用。後主來索。應將示僧房言。此是檀越物。若不允施。欲得本者。應語信心居士。及廣教化還之。
○非時入聚落戒第八十三
若比丘。非時入聚落。不囑比丘者。波逸提。
釋曰。佛在舍衛國。䟦難陀非時入村。與居士共樗
蒱。居士不勝。以慳疾故。便言。比丘晨朝入村為乞
食故。非時入村為何事耶。諸比丘聞。白佛結戒。非
時者。謂從日中後。至明相未出。聚落如上釋。不囑
比丘者。謂不告知餘比丘。若有僧事。塔事。瞻病事。
聽囑授餘比丘而去。若獨處一房。當囑授比房。應
作是囑。至一比丘所。具威儀言。大德一心念。我某
甲比丘。非時入聚落。至某甲家。為某緣故。白大德
令知（一說）。是中犯者。有比丘不囑授。初入村門。墮罪。
一脚在門內。及欲去不去。共期不去。盡惡作。餘四
眾得罪同上。不犯者。若道由村過。若有所啟白。若
為喚。若受請。及諸難緣等（十誦云。若白已入聚落還所住處。即以先白。復
至聚落。墮罪。僧祇律云。若二比丘在阿蘭若住。欲行。展轉相白。若一人說已行。後人復欲行者。應白餘比
丘。若無餘比丘者。應作是念。若道中。若門。若聚落。若尼精舍。見比丘當白。白已。然後入。摩得勒伽論云。若
無比丘。應白比丘尼。乃至沙彌尼。律攝云。若無苾芻。囑餘俗人者。無犯。
○過量作牀戒第八十四
若比丘。作繩牀木牀。足應高如來八指。除入陛孔上。
截竟。若過者。波逸提。
釋曰。佛處同前。時迦留陀夷。預知佛從此道來。即
於道中敷高好牀座。佛見之。告諸比丘曰。此癡人。
敷高廣大牀。但自為己。訶已。結戒。作者。若自作。若
使人作。牀者。有五種。如前釋。如來八指者。佛一指
闊二寸。除入陛孔上者。謂除牀脚上入陛木。下高
八指也。截竟者。謂量過八指。應須截却。方為懺罪。
若過者。謂高過八指。即得其罪。是中犯者。自作。教
他作。成者。皆墮罪。不成者。皆惡作。為他作。成不成。
盡惡作。餘四眾得罪同上。不犯者。齊八指。滅八指。
若他施已成者。截而用之（律攝云。佛八指者長中人一肘。當笏尺一尺五
寸。過此。是高牀量。用皆得罪。薩婆多云。此所以不入捨墮者。以截斷故。截使應量。入僧中悔。若下濕處。聽
八指支脚。過八指盡犯）。
○兜羅綿貯牀褥戒第八十五
若比丘。作兜羅綿貯繩牀。木牀。大小褥。成者。波逸提。
釋曰。佛處同前。六群作此貯牀褥。諸居士見嫌。謂
無慈心。斷眾生命。亦如王臣。佛為結戒。作者。自作。
<pb n="308"/>
教他作。兜羅綿者。謂白楊樹華。楊柳華。蒱臺華。之
總名也。貯者。積也。盛也。大褥者。用以坐臥。小褥者。
將以為坐。成者。謂作成之時。即得其罪。是中犯者。
自作。使他作。成者。皆墮罪。不成者。皆惡作。若為他
作。成不成。盡惡作。餘四眾犯同上。不犯者。以草。若
毳。劫貝。碎弊物。若用作支肩物。作輿上枕（薩婆多論云。此
是貴人所畜故。又人所嫌故。喜生蟲故。又若臥軟煗上。後得寒。及麤鞕時。不堪忍故。十誦云。應擿破却之。
然後悔過。若未破。僧應敕令破）。
○骨牙角鍼筒戒第八十六
若比丘。作骨牙角鍼筒。刳刮成者。波逸提。
釋曰。佛在王舍城。有信樂工師。為諸比丘作骨牙
角鍼筒。無暫停息。由是廢業。家事貧乏。無復衣食。
世人譏其求福得殃。佛為結戒。作者。自作。遣他作。
骨者。象馬牛龍等骨。牙者。象猪大魚等牙。角者。牛
犀鹿羊等角。鍼筒者。有二種。或箇形。或合形。若用
上三種物。是二皆不聽作。刳刮者。刳。謂剖內以空
其中。刮。謂剗削於外以瑩其表。成者。謂初作成時。
便得罪也。是中犯相輕重如上。餘四眾惡作。不犯
者。若鐵。銅。鉛。錫。白鑞。竹。木。葦。竿蔗草。用作鍼筒。若
作鍚杖頭鏢𨰭。傘葢子。斗頭鏢。曲鉤。刮汗刀。如意
玦㺲。匙。杓。鈎。衣⿰金刮。眼藥篦。刮舌刀。擿齒物。挑耳篦。
禪鎮。熏鼻筒（十誦律云。應破已悔過。若未破。僧應敕令破。薩婆多論云。以是小物故。所
以不入三十事。又應破故。若還主。主不受。若與他則生惱。施僧則非法。帷毀棄也。律攝云。畜鍼筒者。應密
藏舉。若無慚愧。苾芻。及未具人借。不應與。能善愛護者。應與。貯畜鍼刀。恐鐵生垢。應以蠟布裹之。謂炙黃
蠟拭布帛上。
○過量作坐具戒第八十七
若比丘。作尼師壇。當應量作。是中量者。長佛二磔手。
廣一磔手半。更增廣長各半磔手。若過。截竟。波逸提。
釋曰。佛在給孤獨園。按行僧房。見有不淨汙僧臥
具。乃聽諸比丘為障身。障衣。障臥具故。作尼師壇。
六群便廣大作。佛因結戒。時迦留陀夷身大。坐具
小。不能容受。以手牽挽。欲令廣大。佛見之。乃聽更
增廣長各半磔手。言磔手者。有云佛一磔長二尺。
或云二尺四寸。此乃隨處。隨時。尺之大小不定。今
揆取決中。如根本部。佛一磔手。當中人三磔手。中
人一磔。大尺約有六寸也。作者。自作。教他作。尼師
壇者。坐具也。謂坐臥時。敷於臥具之上。隨臥。隨坐。
無令垢膩。污於臥具。今時將敷地上禮拜。深乖本
儀。訛替之甚。其來久矣。當應量作者。遣令如佛制
量也。是中量者。正出如下所制之量。長佛二磔手
者。當中人六磔手也。廣一磔手半者。當中人四磔
手。復有六指也。更增廣長各半磔手者。謂於廣長
中。各更益中人一磔六指也。總約長當四尺五寸。
廣當三尺六寸也。若過截竟者。謂不依量而作。當
截却令如量。罪應悔過也。是中犯者。若長中過量。
廣中不過量。若廣中過量。長中不過量。若廣長俱
過量。作成墮罪。不成惡作。為他作。成不成。盡惡作。
餘四眾惡作。不犯者。減量。若從他得已成者。裁割
如量。若疊作兩重（按根本。十誦。皆令長中增一磔。廣中不言。五分。令續方一磔手。
謂截作三分。續長頭。餘一分帖四角。不帖則已。義淨三藏云。坐具制意。本謂襯替臥具。恐有所損。不擬餘
用。然其大量。與自身等。頂上餘有一磔手在。斯乃正與臥具相當。若其量小。不堪替臥。禮拜敷其坐具。五
天所不見行。其所須者。但擬眠臥之時。護他氈席。若用他物。新故並須安替。如其己物。故則不須。勿令汙
染。虧損信施。非為禮拜。十誦律云。新者二重。故者四重。不應受單尼師壇。先受者。不應捨。根本部云。凡為
坐具。應作兩重。染令壞色。疊為三分。在下一分。應截斷作葉。與三衣葉同。四邊安緣。時諸苾芻不將坐具。
向餘處宿。謂犯離衣。佛言。我制苾芻。不應輙離三衣而宿。非謂坐具。然諸苾芻。不應故心。而不持去。忘念
者。無犯。又苾芻不應無坐具。輙出外行。違者得越法罪。若其意即擬還來。遇有他緣。不及歸者。當於彼處
宿。不應夜行。可於同梵行者。借替充事。若得者善。如其無者。取七條衣。疊為四重。將替席褥。少睡多覺。以
至天明勒伽論云。若離宿不須捨。但作突吉罪悔過。繹曰。法既訛已。非一朝而可得復也。倘入叢林不免
隨眾者。要知非本所制。慚愧而用。作敬重如來法衣之想。庶幾僅免違教之愆。若在罕時。宜依本制。原禮
拜。意在自[(白-日+田)/廾]。敬他之義。不當敷物盛體。而自重也。律論並制受持。而闕受法。據諸羯磨本。俱有其文。應具
威儀對一比丘云。大德一心念。我比丘某甲。此尼師壇應量作。今受持。三說。若有緣須捨者。應云。大德一
心念。我比丘某甲。此尼師壇。先受持。今捨。一說。
○過量作覆瘡衣戒第八十八
<pb n="309"/>
若比丘。作覆瘡衣。當應量作。是中量者。長佛四磔手。
廣二磔手。裁竟過者。波逸提。
釋曰。佛處同前。時諸比丘患種種瘡。膿血污身。并
衣臥具。佛聽畜覆瘡衣。衣麤多毛著瘡。舉衣患痛。
佛聽以細輭衣覆瘡上。後著衣裙。若至白衣家請
坐。應語言。我有患。若主人言。但坐。當褰上裙。以衣
覆瘡而坐。時六群便多作廣長覆瘡衣。佛因制戒。
覆瘡衣者。謂有種種瘡病。持用覆身也。長佛四磔
手者。當中人十二磔手。廣二磔手者。當中人六磔
手也。是中有犯無犯。并餘四眾得罪。悉同上戒（僧祇
律云。此覆瘡衣。是隨身衣。不得作三衣。及淨施。乃至雜用。瘡瘥已。得作三衣。及淨施餘用。十誦云。乃至瘡
瘥後十日。若過是畜。墮罪。應截斷已。悔過。若未截。僧應敕令截。按根本部。令加法受持。既受持已。則無。長
衣之過。應如是受持。大德一心念。我比丘某甲。此覆瘡衣。應量作。今受持。三說。彼應報云。爾。準梵音應云。
奧萆迦。此譯為爾。亦云好。亦是方便義。由此聖教為善方便。能趣涅槃。至安隱處。自應答言。娑度。此譯為
善。亦云善哉。凡是作法了時。及隨日白事。皆如是報答。若不說者。得越法罪。若欲捨者。翻受文應知。
○過量作雨浴衣戒第八十九
若比丘。作雨浴衣。當應量作。是中量者。長佛六磔手。
廣二磔手半。過者。裁竟。波逸提。
釋曰。佛處同前。六群聞佛聽諸比丘作雨浴衣。便
自多作廣大雨浴衣。佛為結戒。雨浴衣者。謂著在
大雨中洗浴也。餘義如前釋。是中有犯無犯。并餘
四眾得罪。如上應知（比丘尼無雨浴衣。聽畜浴衣。若過量作。亦得墮罪）。
○等佛衣量戒第九十
若比丘。與如來等量作衣。或過量作者。波逸提。是中
如來衣量者。長佛十磔手。廣六磔手。是謂如來衣量。
釋曰。佛在釋氏國。尼拘類園。尊者難陀。短佛四指。
諸比丘遙見。謂是佛來。即起奉迎。至。乃知是難陀。
彼此俱懷慚愧。佛遂令難陀著黑色衣。以別之（謂以
黑泥染。作壞色也）。時六群與如來等量作衣。或過量作。諸
比丘白佛結戒。如來者。是世尊十號之首。如十號
經釋。謂如過去諸佛行六波羅蜜。得諸法如相來
至佛道。今佛亦如是道來。如諸佛來。故名如來。若
約三身釋者。如金剛經云。無所從來。亦無所去。故
名如來。此約法身釋也。轉法輪論云。第一義諦名
如。正覺名來。此約報身釋也。成實論云。乘如實道
來成正覺。故名如來。此約應身釋也。廣如餘處釋。
長佛十磔手者。當常人十五肘。廣六磔手者。當常
人九肘（常人一肘。一尺二寸）。餘義及有犯無犯。四眾得罪。俱
如上釋（十誦云。應截己悔過。若未截。僧應敕令截。
△後結問
諸大德。我已說九十波逸提法。今問諸大德是中清
淨不（三說）。諸大德。是中清淨。默然故。是事如是持。
釋曰。此中結文。義如前釋。上已一一別釋其相。今
當總明懺法。是中墮罪。大同三十。惟無財捨為異。
懺時別眾得開。若欲懺除本罪。應先懺其覆藏。品
數多少。準前應知。若懺本罪。當請懺主。請法如前。
請已。應對懺主作是懺言。大德一心念。我某甲比
丘。故妄語（餘隨種名事別稱之）。犯（隨多少準數而言。若不憶數。乃云眾多。如實稱之。不
可錯妄）波逸提罪。今向大德懺悔。不敢覆藏。懺悔則
安樂。不懺悔不安樂。憶念犯發露。知而不覆藏。願
大德憶我清淨戒身。具足清淨布薩（三說已。懺主應語言。自
責汝心。應生厭離（懺悔者當答言）。爾。
○六悔過法（開三）　初總標　中別列　後結問。
△初總標
諸大德。是四波羅提提舍尼法。半月半月說。戒經中
來。
釋曰。此之四法。皆由食故。而長貪惑。壞他信敬。故
佛禁之。波羅提提舍尼者。此無正翻。以義譯之。名
向彼悔。然一切罪皆應向他說悔。何故此中獨名
向彼悔耶。以此罪若犯。即須向他發露懺悔。請訶。
是故獨受悔名。根本律攝云。謂於住處現有苾芻。
皆須一一別對陳說。不同餘罪。故受別名。又犯罪
已。即須陳說。不得停息。亦異餘罪。按僧祇。十誦。及
<pb n="310"/>
本部。並令向一人邊。一說悔過。即已。
△中別列
○受非親尼食戒第一
若比丘。入村中。從非親里比丘尼。若無病。自手取食
食者。是比丘應向餘比丘悔過言。大德。我犯可訶法。
所不應為。我今向大德悔過。是法。名悔過法。
釋曰。佛在舍衛國。時世穀貴。乞求難得。蓮華色比
丘尼。初日乞所得食。持與比丘。二日。三日。亦如是。
復持鉢入城。路逢長者乘車覲王。尼因避道。墮深
泥中。掩泥而臥。長者愍之。敕人扶出。問知其故。乃
嫌責比丘。不知義讓。即請尼還家。濯衣。供食。諸比
丘白佛結戒。入村中者。謂在聚落中取尼食便犯。
聚落外不犯也。非親里者。謂若是親里。便量知有
無。故從受食。而無犯也。比丘尼者。謂於二部僧中
受具足戒人。無病者。謂身無患苦。自手取者。或手。
或器。親從他受得食也。若置地與。若使人與。並成
非犯。食者。有二種。謂正食。非正食也。又食者。吞咽
也。是比丘者。謂犯過人。餘比丘者。是善受具足清
淨之人。悔過者。謂說露其所犯罪名種相也。可訶
法者。謂所作非善。是佛遮止。既違所制。是應訶責
也。所不應為者。謂非比丘所當作法也。今向大德
悔過者。是雪其所犯也。是法名悔過法者。謂此即
其所犯之聚。是中犯者。若不病。而自手受如是食
食。咽咽波羅提提舍尼。餘四眾惡作。不犯者。若在
僧寺中與。若在尼寺內與。
○受尼指示食戒第二
若比丘。至白衣家內食。是中有比丘尼。指示與某甲
羮。與某甲飯。比丘應語彼比丘尼如是言。大姊。且止。
須比丘食竟。若無一比丘語彼比丘尼如是言。大姊
且止。須比丘食竟者。是比丘應悔過言。大德。我犯可
訶法。所不應為我今向諸大德悔過。是法名悔過法。
釋曰。佛處同前。諸比丘與六群在白衣家食。時六
群尼。為六群索羮飯。語言。與此羮。與此飯。而捨中
間不與。乃越次與。令中間比丘不得食。佛為結戒。
指示者。謂處分其事也。與者。謂非等與也。羮飯者。
顯非麤食也。且止者。是出訶止之言。止其小停。待
諸比丘食竟也。若無一比丘者。謂眾中乃至無一
人訶止彼尼。是食比丘。即得本罪。向諸大德悔過
者。謂是食比丘。應對現前眾比丘說悔其罪。不同
餘之三戒。對一人邊悔。即得除滅。是中犯者。若無
一比丘訶止而食者咽咽波羅提提舍尼。餘四眾
惡作。不犯者。若尼自為檀越。若檀越令尼處分。若
不故作偏與（按根本。僧祇。若眾中無一比丘訶止。一切比丘食皆得罪。而僧祇惟令向
一人邊悔。五分律云。若餘二女眾教益比丘食。不語言小却者。惡作。若比丘教益比丘食。不平等而食者
惡作）。
○學家受食戒第三
若先作學家羯磨。若比丘於如是學家。先不請。無病
自手受食食。是比丘應向餘比丘悔過言。我犯可訶
法。所不應為。我今向大德悔過。是法名悔過法。
釋曰。佛在王舍城。有居士家。夫婦俱得信樂。然諸
佛見諦弟子常法。於諸比丘。乃至身肉。無所愛惜。
常與供養。遂至貧窮。衣食乏盡。隣里譏之。佛令僧
與作學家白二羯磨。而結此戒。學家者。學謂初果。
二果。三果。惑漏未盡。還須學斷。故名為學。家謂四
姓之家。惟此學人。尚處居家。故名學家。若阿羅漢。
諸漏已盡。所作已辦。名為無學。羯磨者。謂彼夫婦
俱證聖果。於三寶中。無所慳惜。家事貧乏。僧乃為
作遮護法。不至其家。而受飲食。如是學家者。謂僧
已作羯磨之學家也。先不請者。謂雖與作羯磨。而
受請無犯。無病者。若有病。即不犯也。是中犯者。若
先不請。及無病。於如是學家。自手受飲食。咽咽波
羅提提舍尼。餘四眾惡作。不犯者。若置地與。若從
人受取。若其後財物還多。彼從僧乞解學家羯磨。
<pb n="311"/>
僧應與作白二羯磨解。解已。受食無犯（五分律云。若婦是聖。
夫非聖。夫是聖。婦非聖。皆不應與作羯磨。若夫婦俱是聖人。無慳貪心。財物竭盡。乃與作學家羯磨。若僧
有園田。應與令知。使畢常限。餘以自供。若無園田。僧坊異供養時。令其家作。使得餘遺。若復無此乞食得
已。應就其家食。與以所餘。若不能爾。應將至僧坊。給其房舍衣食。彼學家婦女。比丘尼亦應如是料理。
○恐怖處受食戒第四
若比丘。在阿蘭若。逈遠有疑恐怖處。若比丘在如是
阿蘭若處住。先不語檀越。若僧伽藍外不受食。在僧
伽藍內無病自手受食食者。應向餘比丘悔過言。大
德。我犯可訶法。所不應為。我今向大德悔過。是法名
悔過法。
釋曰。佛在尼拘類園。時舍夷城。諸婦女持飲食詣
寺中供養。道路為賊嬈觸。諸比丘白佛。佛言。自今
以去。諸比丘應語諸婦女莫出。道路有賊恐怖。若
已出城。應語言。莫至寺中。道路有賊恐怖。乃為結
戒。阿蘭若及疑恐怖處。俱如捨墮中釋。檀越者。檀
是西音。此言為捨。越是此方之言。謂其能破慳嫉。
行於捨施。自可越渡貧窮之海。後獲大富。而引生
福德資糧故也。亦云檀那。詳言陀那鉢底。此譯為
施主也。僧伽藍內者。謂在寺中無病自手受食。便
得其罪。前之三戒。為在聚落家內起過。此戒因在
寺中生犯。是中犯相如前應知。其不犯者。先語知
檀越。若有病。若置地與。若教人與（按根本。十誦。俱令白二羯磨差
一比丘為觀察看守險路人）。因明住阿蘭若法。阿蘭若比丘入
村乞食。應清旦淨洗手。取衣抖擻看。次第而著。褋
大衣著肩上。洗鉢著絡囊中。取革屣。打露杖。持鑰
出房。閉戶。推看牢不。若不牢。應更安居。應四顧看。
若無人見。應藏舉戶鈎。有人見。應更藏。或持去。在
道行。應常思惟善法。若見人。應先問訊言。善來。若
欲至村。安鉢置地。著大衣。以屣。杖。寄村邊店舍。入
村時。應看巷相。若空處相。市相。門相。糞聚相。入白
衣家。應看第一門。乃至第七門相。若欲正衣。應向
壁。右手捉杖。左手捉鉢。不應當道住。及屏處住。不
應迎取食。若喚。應往取。若得飯。乾飯等。不應并著
一處。若是一鉢。應以物隔。不應選大家乞。不應強
乞要得。若知當得。應待。乞已。出時。當看門相。乃至
糞聚相。出村。還取杖屣。安鉢置地。褋大衣著肩上。
行時常思善法。回至常所食處。淨掃灑。具水。洗器。
殘食器。具牀座。洗脚石。水器。拭脚巾。若見餘阿蘭
若比丘來。應起遠迎。為取鉢衣。與座。與水器。洗足
等物。彼若洗已。諸物還復本處。應以澡豆淨洗手
已。應淨潔別留殘食。有娑那來者。應與。次授水及
食。與彼阿蘭若比丘。彼食時。應看。供給所須。若日
時欲過。應俱食。食已。應為取鉢與洗。若有餘食。應
與人。若非人。或著無草地。無蟲水中。應洗器復本
處。掃除食處。若有娑那來。應語言。此是水。此是洗
足物。此是食。為汝等故。別留淨潔。若欲食。便食應
善知夜分時節。善知方相。善知星宿。不應敷好臥
具安眠。應初夜後夜。警心思惟。住阿蘭若比丘。應
隨順阿蘭若法。若不隨順。一一得罪（律攝云。非愚癡人堪住阿
蘭若處。設非多聞。但明戒相亦得住。在所居方。地。星晨。道路。咸應善知。行人來往。隨力供給。乾麨及水。量
時貯畜。若見客至。應唱善來。含咲先言。不應嚬蹙。若女人來。隨其年歲。作母女姊妹等想。十誦律云。阿練
若比丘。應畜火。及火鑽。食。食器等。常用水瓶盛滿水。乃至應誦解經律論。應知四禪。四果。若未得者。應知
誦讀。不應畜日珠月珠。無人深山可畏處。不應住）。
△後結問
諸大德。我已說四波羅提提舍尼法。今問諸大德。是
中清淨不（三說）。諸大德。是中清淨。默然故。是事如是持。
釋曰。結文如前釋。若欲懺除此罪者。應先請一懺
主已。乃作如是懺言。大德一心念我某甲比丘。無
病。故在村中。從非親里比丘尼邊。自手受食食（餘隨
種名事別稱之）。犯（爾許眾多）波羅提提舍尼罪。大德。我犯可訶
法。所不應為。今向大德悔過。不敢覆藏。悔過則安
樂。不悔過。不安樂。憶念犯。發露。知而不覆藏。願大
德憶我清淨戒身。具足清淨布薩（一說訶言）。自貴汝心。
<pb n="312"/>
應生厭離。（答言）爾。

<other>四分戒本如釋卷第十</other>

音釋
閾音域。
樗蒱上音摳。下音蒲。賻戲也。
笏音忽。
娑那此言賊。

<sarticle>四分戒本如釋卷第十一</sarticle>

明　廣州沙門釋　弘贊在犙　繹
○七眾學法（開三）　初總標　中別列　後結問。
△初總標
諸大德。是眾學戒法。半月半月說。戒經中來。
釋曰。梵云。式叉迦羅尼。亦云尸叉罽賴尼。此譯為
應當學。謂是所應學事也。胡僧翻為守戒。言此罪
微細。持之極難。故隨學隨守以立名。斯乃義翻。非
正譯也。毗尼毗婆沙論問曰。餘篇不言應當學。而
此戒獨爾。答曰。餘篇易持。而罪重。犯則成罪。或眾
中悔。或對首悔。此戒難持而罪輕。脫爾有犯。心悔
念學。不結罪名。直言應當學也。然此學法。雖不出
其罪名。設有違犯。皆作突吉羅懺。而犯有故誤。懺
階兩列。故。則對他說悔。誤。乃自責心除。諸律論中。
皆明故誤二心。如律本云。故作者。犯應懺突吉羅。
以故作故。犯非威儀突吉羅。若不故作。犯突吉羅。
根本律攝云。若苾芻不依佛教。不顧羞恥。欲為非
法者。捉衣開張。得責心惡作。若披著身。得對說惡
作。若苾芻有順奉心。而著衣不如法。或是忘念。或
時無知。非法著者。惟犯責心惡作。按諸律論。多云
此眾學戒。佛最在初結。而集法藏者。編次在後。言
其罪名雖一。而輕重有五。以重戒在先。輕戒在後。
此戒於五篇中最輕。是故在後。又以一是實罪。二
是遮罪。以實在初。遮者在後。又以一是無殘。二是
有殘。是故重者在初。輕者在後。然於百事中。未必
盡在初結。以首戒冠初。故云初也。如佛初度五比
丘出家。服飾尚俗。佛作是念。過去諸佛。云何教諸
弟子著衣服耶。即以天眼觀知。如淨居天所著衣
服。遂告五比丘曰。汝從今後。應同淨居天齊整著
涅槃僧。薩婆多論問曰。五篇戒中。佛何以止制著
泥洹僧及三衣。觀去來現佛。并淨居天耶。答曰。佛
結五篇戒。此最在初。以此貫初故餘篇不說。又此
戒於餘篇是輕者。將來弟子不生重心。是故如來
以佛眼觀去來諸佛。及淨居天。而後結也。使來世
眾生不生慢罪。又三世諸佛結戒。有同不同。於五
篇戒中。不必盡同。此著泥洹僧袈裟。三世諸佛盡
同。是故此戒觀諸佛及淨居天。餘篇不觀也（實罪。即性
罪也）。
△中別列
此眾學戒法。文句簡略。事多同軌。不繁條列科名。
當文思之。即得其旨。至於緣起釋義。律本或具。不
具。稽諸犍度。多是六群興起。同是遮罪。並皆行護
威儀。輕重惟分故誤。更無別相可得。然其事理。單
複無恒。今統百法。約為十事。攝以成頌。俾學習者。
而易持之。一著衣事。二入村事。三坐起事。四噉嚼
事。五護鉢事。六便利事。七說法事。八塔像事。九道
行事。十升樹事。頌曰。
 齊整著裙并三衣  入村舍坐噉嚼事 
 護鉢便利說法儀  敬塔房像道行樹 
當齊整著涅槃僧。應當學（一）。
釋曰。佛在舍衛國。六群著涅槃僧。或下或高。或作
象鼻。或作多羅葉。或時細襵。居士譏嫌。謂似王臣
<pb n="313"/>
及戲笑俳說人等。諸比丘白佛結戒。涅槃僧。或云
泥洹僧。此言裙。當齊整者。謂應離不齊整著之過
也。云何不齊整。或繫帶[〦/(刀*ㄚ*(留-刀-田))/肉]下。或高褰齊膝。或垂前
一角。如象鼻形。或垂前二角。如多羅樹葉。或繞腰
作細襵（律攝云。謂捉裙邊細疊成襵。腰間總擪。形若多羅葉。上聚下散者。是也）。是中
犯者。若不依佛教。而故作者。犯應懺突吉羅。以故
作故。犯非威儀突吉羅。若不故作。突吉羅。向下諸
戒。準此應知。更不別出。餘四眾突吉羅。此之百法。
尼皆同學。間有一二不同者。於下隨事註出。不犯
者。[〦/(刀*ㄚ*(留-刀-田))/肉]中生瘡。下著。若脚𨄔有瘡高著。若寺內。村外。
及作時。在道行時（西域記云。泥縛些那。唐言裙。舊曰涅槃僧。訛也。既無帶襻。其將
服也。集衣為襵。束帶以絛。襵則諸部各異。色乃黃赤不同。內法傳云。如有部裙製。橫五肘。豎二肘。絁絹。及
布。隨有作之。西國並悉單為。神州任情複作。橫豎隨意。繞腰既訖。擡使過[〦/(刀*ㄚ*(留-刀-田))/肉]。右手牽其左邊上角。在內牽
向腰之右邊。左邊上裾。取外邊而掩左畔。＆CB18322;手二畔。舉使正平。中間矗直。即成三襵。後以兩手各蹙至腰。
俱將三疊。向後掩之。兩角各擡三指俱插向脊。使下入腰間。可三指許。斯則縱未繫絛。亦乃著身不落。後
以腰絛。長五肘許。鈎取正中。舉向[〦/(刀*ㄚ*(留-刀-田))/肉]下。抹裙上緣。向後雙排。交度前抽。傍牽左右。各以一手牢擪兩邊。纏
彼兩絛。可令三度。有長割却。少則更添。絛帶之頭。不合緝綵。其絛濶如指面。則靴絛襪帶之流。或方。或圓。
雙亦無損。麻繩之類。律文不許。凡踞坐小牀。及拈之時。牽裙上。裙下角。急抹裙緣。擪於膝下。但掩雙胯。露
脛無傷。高須上蓋臍輪。下至踝上四指。斯乃俗舍之儀。若在寺中。半腨亦得。此之劑限。佛自親制。非是人
意。輙為高下。寧合故違教旨。自順凡情。所著裙衣。長伸拂地。一則損信心之淨施。二乃慢大師之格言。西
國裙衣。並皆橫著。良由彼方自㲲幅寬二肘。此著衣儀。律文具有其制。但且略陳綱要。細論非面不可。斯
謂圓整著裙矣。然四部之殊。以著裙表異。一切有部。則兩邊向外雙襵。大眾部。則右裙蹙在左邊。向內插
之。不令其墮。上座。正量。制亦同斯。但以向外直翻。傍插。為異。腰絛之制。亦復不殊。尼則準部如僧。全無別
體）。
當齊整著三衣。應當學（二）。
釋曰。緣處同前。當齊整者。謂離不齊整也。云何不
齊整。或下垂過肘露脇。或高過脚𨄔上。或下垂一
角如象鼻。或垂前兩角。後褰高。成細襵已安緣。不
犯者。肩臂有瘡。下著。餘悉同上（內法傳云。其著法衣。及施⿰巾勾紐法式。
依律陳之。可取五肘之衣。疊作三襵。其肩頭疊處。去緣四指許。安其方帖。可方五指。周刺四邊。當中以錐
穿為小孔。用安衫⿰巾勾。其⿰巾勾或絛或帛。麤細如衫⿰巾勾相似。可長兩指。結作固心。將⿰巾勾穿孔。向外牽出。十字交
繫。便成兩⿰巾勾。內紐在中。其胸前疊處。緣邊安紐。亦如衫紐。即其法也。兩頭去角可八指許。各施一⿰巾勾一紐。
此為食時所須。反襵胸前。紐使相合。此成要也。凡在寺內。或時對眾。必無帶紐。及籠肩披法。若向外遊行。
并入俗舍。方須⿰巾勾紐。餘時但可搭肩而已。屏處執務。隨意反抄。若對尊容。事須齊整。以衣右角。寬搭左肩。
垂之背後。勿安肘上。若欲帶紐。即須通肩披已。將紐內⿰巾勾。迴向肩後。勿令其脫。以角搭肩。衣便繞頸。雙手
下出。一角前垂。阿育王像。正當其式。出行執傘。形儀可愛。即是依教齊整著上衣也。其三衣若安短紐。而
截長絛。則違教之愆現免。著橫裙。而去腰緣。乃針線之勞交息。所有瓶鉢。各挂兩肩。纔至腋下。不合交絡。
其襻不長。但容穿膊而已。若交絡胸前。令人氣急。元非本制。即不可行。設有餘衣。長搭肩上。然後通披。覆
其衣鉢。若其向寺。及詣俗家。要至房舍安置傘蓋。方始解紐。挂其衣鉢。然其薄絹為袈裟者。多滑不肯著
肩。禮拜之時。遂便落地。任取不墮物為之。絁紬白㲲。即其要也。其僧脚崎衣。即是覆膊。更加一肘。始合本
儀。其披著法。應出右肩。交搭左膊。房中恒著。唯此與裙。出外禮尊。任加餘服。雜事律云。苾芻熱時於自房
內。但著下裙及僧脚崎。隨情讀誦。說法。作衣服等。於四威儀。悉皆無犯。舍利弗問經云。修供養時。應須偏
袒。以便作事。作福田時。應覆兩肩。現田文相。云何修供養。如見佛時。問訊師僧時。應隨事相。若拂牀。若掃
地。若卷衣裳。乃至種種供養。云何作福田時。國王請食。入里乞食。坐禪。誦經。經行樹下。人見端嚴。有可觀
也。
不得反抄衣入白衣舍。應當學（三）。
釋曰。緣處同前。反抄衣者。謂左右反抄衣著肩上
也。不犯者。脇肋邊有瘡等（律攝云。上下衣服。不得偏抄一邊。露現形體。雙
抄總攝兩邊。置於肩上）。
不得反抄衣入白衣舍坐。應當學（四）。
釋曰。前戒是行威儀。此戒是坐威儀。謂在俗舍坐
時。應好遮身。勿為撩亂。失比丘儀。當端身正意。生
他信敬。若放恣諸根。抄衣露體。令他譏謗。則為自
損損他也。
不得衣纏頸入白衣舍。應當學（五）。
釋曰。緣處同前。衣纏頸者。謂總捉衣兩角。著在肩
上也。不犯者。肩臂有瘡等。
不得衣纏頸入白衣舍坐。應當學（六）。
釋曰。謂在俗舍。當齊整著衣。現福田相。而坐也。
不得覆頭入白衣舍。應當學（七）。
釋曰。緣處同前。覆頭者。謂以衣。若樹葉。若碎段物。
而覆蓋頭也。不犯者。或患寒。或頭上生瘡。或命難。
梵行難。覆頭而走（僧祇律云。若風寒雨及病。不得全覆。當覆半。令一耳現。若見二
<pb n="314"/>
師上座當却。不得覆頭入廁。若在屏私房覆。無罪）。
不得覆頭入白衣舍坐。應當學（八）。
釋曰。義如前釋。又比丘不得裹頭。是白衣法。若頭
冷痛。聽以毳。若結貝。作帽。
不得跳行入白衣舍。應當學（九）。
釋曰。佛處同前。六群跳行入俗家。居士嫌言。似如
鳥⿱少隹。佛為結戒。跳行者。謂雙脚跳躍也。不犯者。若
為人所打。若有賊。及惡獸。若有棘刺。或渡渠及坑
塹等。
不得跳行入白衣舍坐。應當學（十）。
釋曰。謂比丘。凡有所行步。非大人相者。皆應離之
（僧祇律云。不得抱膝坐。不得交脚坐。交脚者。髀著髀上。膝著膝上。腨腸著脚脛上。脚著脚趺上。若病無罪）。
不得白衣舍內蹲坐。應當學（十一）。
釋曰。佛處同前。有居士請僧設食。時到。諸比丘至
家就座而坐。六群蹲踞。比座以手觸之。即倒露形。
佛為結戒。蹲坐者。若在地上。若在牀座上。而尻不
至地。即是雙足蹈地。兩膝竝豎也。不犯者。尻邊生
瘡。若有所與。若禮。若懺悔。若受教誡。所謂胡跪者。
是也（尻。苦高切。音考平聲。謂脊梁盡處是。即臀也）。
不得叉腰行入白衣舍。應當學（十二）。
釋曰。佛處同前。六群手叉腰行入俗家。故制。叉腰
者。或以一手。兩手。而自叉腰匡肘也。不犯者。脇下
生瘡。若寺內。村外。作時。道路行時。
不得手叉腰入白衣舍坐。應當學（十三）。
釋曰。謂以手义腰匡肘。而妨比座。縱無比座。亦非
儀軌也（十誦云。不掌扶頰坐）。
不得搖身行入白衣舍。應當學（十四）。
釋曰。緣處同前。搖身者。謂左右戾身趨行也。比丘
尼得墮罪。不犯者。或為人所打迴戾身避杖。或避
惡獸。或逢擔棘刺人。戾身避。或渡坑渠。或時著衣。
迴身看衣齊整不。
不得搖身行入白衣舍坐。應當學（十五）。
釋曰。謂在白衣家內。當整肅容儀。端身而坐也。
不得掉臂行入白衣舍。應當學（十六）。
釋曰。緣處同前。掉臂者。謂垂臂前却也。不犯者。或
為人打。及惡獸來。舉手遮。或以手招伴。
不得掉臂行入白衣舍坐。應當學（十七）。
釋曰謂在俗舍時。應端拱而坐也（僧祇律云。不得動手。動足。舞手。
舞足坐。當安祥靖住。若有所問者。當先護戒。隨順而答）。
好覆身入白衣舍。應當學（十八）。
釋曰。緣處同前。若不好覆身。則處處露現也。不犯
者。被縛。或風吹衣離體。
好覆身入白衣舍坐。應當學（十九）。
釋曰。謂在俗舍坐。當好覆蓋身儀也。不應著一衣。
除大小便處。不應著串頭衣。及繡衣。不應著襖（是裘
屬。又袍襖也）。不應著皮衣。不應著褶。不應著草衣。樹皮
衣。樹葉衣。瓔珞衣。毛衣。髮衣。馬牛尾衣。如是一切
白衣及外道之法。不應作。若患寒。聽著複貯衣（僧祇
律云。三衣竝聽絮。應用緻物作五衣。若物疎者。應兩重。三重作。若五衣疎者。七衣應用緻物作。若七衣疎
者。大衣應用緻物。若大衣疎者。七衣應用緻物。坐時當一手褰衣。一手按坐具。然後安祥而坐）。
不得左右顧視行入白衣舍。應當學（二十）。
釋曰。緣處同前。左右顧視者。謂處處看也。不犯者。
若仰瞻日時節。或命難梵行難。左右處處伺求方
便道路欲逃去（律攝云。不高視者。舉目視前一踰伽地。是為視量。踰伽量者。長四肘
也。不應傍視。亦不迴顧。端形直視徐行而進。牛馬犬等。應預觀察。不應逼近。恐有傷損。僧祇律云。諦視行
時。不得如馬低頭行。當平視行。防惡象馬牛。當如擔輦人行。不得東西視瞻。若欲看時。迴身向所看處）。
不得左右顧視入白衣舍坐。應當學（二十一）。
釋曰。凡在俗舍。當端心直視。繫念在前而坐。不應
看他行人往來。技兒歌舞等（根本律云。在白衣舍。他未請坐。不應輙坐。
不善觀察。不應坐）。
靜默入白衣舍。應當學（二十二）。
釋曰。緣處同前。不靜默者。高聲大喚。若囑授。若高
聲施食。不犯者。若聾。若命難。梵行難。高聲而走。
<pb n="315"/>
靜默入白衣舍坐。應當學（二十三）。
釋曰。謂在俗舍坐時。宜當寂靜。如聖默然。有問隨
答。欲有所言。當平平語。欲有所喚。應彈指令覺。若
前人不聞。應語比座傳知。
不得戲笑行入白衣舍。應當學（二十四）。
釋曰。緣處同前。戲笑者。謂露齒而笑也。不犯者。或
念法歡喜而笑。
不得戲笑入白衣舍坐。應當學（二十五）。
釋曰。謂在俗舍坐。當斂容整肅。如大人相。勿為兒
戲法（僧祇云。不得白衣家內笑坐。若寺內食上二師上座前不得笑。若有可笑事。不得出爾現
齒大笑。當忍之。起無常苦空無我想。思惟死想。當自齧舌。若復不止者。不得現齒大笑。當以衣遮口制之）。
用意受食。應當學（二十六）。
釋曰。佛在舍衛國。有居士請僧設供。手自斟酌種
種飲食。六群不用意受食。捐棄羮飯。佛與制戒。不
用意受食者。捐棄羮飯食也。不犯者。或鉢小故食
時棄飯。或還墮案上（五分律云。一心受食者。左手一心持鉢。右手扶緣）。
當平鉢受食。應當學（二十七）。
釋曰。緣處同前。六群溢鉢受食。捐棄羮飯。故制。不
平鉢者。溢滿也。不犯者。或時鉢小。或還墮案上。時
諸比丘受檀越請。錯亂而去。或已去。或方去。或已
坐。方坐。或已食。方食。或已出。方出。佛言。欲往受請。
應至僧常食處。可見處住。檀越來白時到。上座應
在前。如雁行而去。若有三寶事。瞻病事。應白上座。
在前去。若有命難梵行難。聽不問去。往彼食處。不
應錯亂聚住。應隨次坐。上中下座。應互相看。若有
不如法座。不善覆身者。應彈指令覺。若遣人語令
知。不應貪恭敬故。在後往食上。令諸比丘起。若未
來者。聽比座開坐處。若檀越與上座果。應問言。果
淨未。若言未。應語令淨。若已淨。應問為誰送來。若
言。為上座。得隨意取。若言為僧。應語令傳使徧。與
羮亦如是。若有比丘不得食。聽比座為索。若無。比
座應自減半與。不應得食便食。應唱言。等得。然後
食。不應匡肘食。不應大咳唾。應徐徐棄唾。不應食
已默然而出。上座應為檀越說大嚫。乃至為說一
偈。若上座不能說。應語能說者說。若上座不語。及
語而不說。皆惡作罪。大嚫時。餘比丘不應去。應上
座四人相待。若為三寶事。瞻病事。應白令知。然後
去。若檀越欲聞種種法。應隨機為說。讚歎布施。持
戒。并佛法僧（言等得者。或云等供。勒伽論云。眾僧行食時。上座應語一切平等與。使唱
僧跋。然後俱食。言僧跋者。眾僧飯皆平等。目得迦云。佛告苾芻。凡於眾首為上座者。所有供養。置在眾前。
先令一人執持飲食。或先行鹽。在上座前。曲身恭敬。唱三鉢羅佉多。未唱已來。不得受食。當知此言。有大
威力。輙違受食。得惡作罪。註曰。三鉢羅佉多。譯為正至。或為時至。或為善至。或是密語神呪。能除毒故。意
道供具善成。食時復至。準其字義。合當如此。然佛昔與大眾受他毒食。佛教令唱。然後方食。所有毒藥。皆
變成美味。以此言之。乃是秘密言辭。未必目其善至。東西兩音。臨時任道。并分之地。唱時至者。頗有故實。
等供。食遍。不是正翻。食罷隨意。亦非聖說。昔云僧跋者。訛也。佛教遣唱食前。今乃後稱。食遍非真。失於本
意。上座未免其[億-音+(天*天)]。訛替多時。智者詳用。言大嚫者。或云達嚫。義當施頌。有云。報施之法。名曰達嚫。導引福
地。亦名達嚫。即是為其施主呪願也。義淨三藏云。世尊在日。親為呪願。但至食罷。必為說特欹挐伽他。是
將施物供奉之義。特欹尼野。即是應合受供養人。是故聖制。每但食了。心須誦一兩陀那伽他。報施主恩。
舊云達嚫者。訛也。頌云。飯食已訖。當願眾生。德行充盈。成十種力。所為布施者。必獲其利義。若為樂故施。
後必得安樂。繹曰。陀那。此云施。伽他。舊云伽陀者。是也。佛言。食時。若人。非人。應與食乃至一摶。大論云。若
初得食時。先獻三寶。後施四生。雜事云。佛言。凡噉食時。為施畜生。留一抄食。普施群生。勿拘一類。可於飯
上。以水澆濕。餅須細擘。散之於地。隨意當食。不應遮止。涅槃經云。若有住處。不能施食者。是魔眷屬。非我
弟子。寄歸傳云。既其食了。以片水漱口。咽而不棄。將少水置器。略淨右手。然後方起。欲起之時。須以右手。
滿掬取食。持將出外。不簡佛僧之物。聖遣普施眾生。未食前呈。律無成教。又復將食一盤。以上先亡。及餘
神鬼。應食之類。可將其食。向上座前跪。上座乃以片水灑。而呪願曰　以今所修福　普霑於鬼趣　食
已免極苦　捨身生樂處　菩薩之福報　無盡若虗空　施獲如是果　增長無休息
持將出外。於幽僻處。林叢之下。或在河池之內。以施先亡矣。然後施主授齒木。供淨水。盥漱如法已。僧徒
辭別之時。口云。所有福業。悉皆隨喜。然後散去。此是西方一塗赴請。受供之式。廣如彼文。此不繁述。
平鉢受羮。應當學（二十八）。
釋曰。緣處同前。六群受飯過多。不容受羮。故制。不
犯者。鉢小墮食案上。
羮飯等食。應當學（二十九）。
釋曰。緣處同前。居士設供請僧。手自行食。下飯已。
<pb n="316"/>
入內取羮。六群食飯已盡。居士與羮已。復入內取
飯。取飯還。彼食羮已盡。居士譏嫌。佛為結戒。不等
者。羮未至。飯已盡。飯未至。羮已盡。不犯者。或時正
須飯。不須羮。或時正須羮。不須飯。或日時欲過。或
有難緣疾疾食。
以次食。應當學（三十）。
釋曰。緣處同前。居士請僧設食。六群不次第取食
食。故制。不次第者。鉢中處處取食食。不犯者。或患
飯熱。挑取冷處。若日時欲過等（十誦云。不得鉢中擇好食）。
不得挑鉢中而食。應當學（三十一）。
釋曰。緣處同前。居士設食。六羣受食。當挑鉢中而
食。令現空。故制。挑者。置四邊挑中央至鉢底也。不
犯者。若患飯熱。開中令冷。或日時欲過等。
若比丘。不病。不得自為己索羮飯。應當學（三十二）。
釋曰。緣處同前。居士供僧。手自行食。六羣自為己
索食。如譏餓時。故制。不犯者。若病自索。若為他。他
為己索。
不得以飯覆羮。更望得。應當學（三十三）。
釋曰。緣處同前。居士與一六羣比丘羮已。識次。更
入內取羮。彼於後。即以飯覆羮。居士還問。彼便默
然。佛因制戒。不犯者。或時正須飯等（律攝云。羮飯不得互掩覆
者。意欲多求。長貪心故。應於飲食生厭離想。是為出家所應作事。隨得隨食。少欲為念也）。
不得視比座鉢中。應當學（三十四）。
釋曰。緣處同前。居士設食供僧。六羣中一人得食
分少。見比座分多。即語居士有愛。佛為制戒。視者。
謂看視誰多誰少。現於貪相。見他多得。便生瞋姤。
故不聽視也。不犯者。若比座眼闇。為看得食不得
食。淨不淨。受未受。
當繫鉢想食。應當學（三十五）。
釋曰。緣處同前。六羣受羮飯已。左右顧視。不覺比
座取其羮藏之。佛為結戒。繫想鉢者。謂不左右顧
視。當自繫心。念食充身。以成道故。不犯者。或比座
眼闇為受取。看淨不淨等（勒伽論云。若食一一食時。當觀此食。從何處來。
從倉中出倉從地出。地以和合種子得生。今復還養糞身。舉搏時。作糞想。正念在前。不以散亂心噉食。當
作逆食想。從地得想。病想等。智度論云。思惟此食。工夫甚重。計一鉢之飯。作夫流汗。集合量之。食少汗多。
此食辛苦如是。入口即成不淨。宿昔之間。變為[尸@失]尿。本是美味。惡不欲見。行者自思如此弊食。我若食著。
當墮三塗。如是觀食。當厭五欲）。
不得大摶飯食。應當學（三十六）。
釋曰。緣處同前。六羣大摶飯食。令口不受。故制。大
摶者。口不容受也。不犯者。日時欲過。及有難至。疾
疾食（僧祇律云。不得大團。亦不得小。如婬女兩三粒而食。當可口食。上座當徐徐食。不得速食
竟住看。令年少狼狽食不飽）。
不得大張口待飯食。應當學（三十七）。
釋曰。大張口者。謂飯未至。先大開口以待也。不犯
同上（僧祇律云。比丘食時。當如雪山象王食法。食入口已。以鼻作後口分齊。前食咽已。續內後
團。若口有瘡。得預張口。無罪。
不得含飯語。應當學（三十八）。
釋曰。六羣含飯語。故制。此據緣起結戒。故云含飯。
準義。凡是含一切食。皆不應語話也。含飯語者。謂
飯在口中。語不分明。令人難解。亦是白衣。婆羅門
法。非比丘儀。故不聽作。不犯者。或曀而索水。或命
難。梵行難。作聲食（僧祇云。若食上二師上座喚時。咽未盡。能使聲不異者。得應。若
不能得者。咽已然後應。若前人嫌者。應答言。我口中有食。是故不即應。五分云。益食時。聽言須不須。
不得摶飯遙擲口中。應當學（三十九）。
釋曰。六羣摶飯遙擲口中。居士嫌言。如似幻師。故
制。遙擲者。謂先張其口。乃以飯團遙擲入口也。不
犯者。或被繫縛。
不得遺落飯食。應當學（四十）。
釋曰。六群手把飯摶。齧半食。故制。遺落食者。謂半
入口。半在手。即是食半留半也。不犯者。噉薄餅。燋
飯。瓜果蔗菜等（僧祇律云。若麨團大。當手中分令可口。餅亦如是）。
不得頰食食。應當學（四十一）。
釋曰。六群頰食食。居士嫌言。如似獼猴。故制。頰食
<pb n="317"/>
者。謂故＆CB18333;食。令兩頰鼓起。如似獼猴也（僧祇律云。不得口中
迴食食。謂含飯團。從一頰。迴至一頰。當一邊嚼。即嚼邊咽）。
不得嚼飯作聲食。應當學（四十二）。
釋曰。嚼者。噉嚼也。不犯者。嚼乾飯。及燋飯。瓜果等
（僧祇律云。不得㗘㗱作聲食。不得全吞食。嗗嗗作聲。若咽喉病。無罪。十誦云。啜粥不得作聲。噉根莖等。勿
令大作聲）。
不得大噏飯食。應當學（四十三）。
釋曰。噏與吸同。氣出為吹。氣入為吸。是引食入口
也。噏飯者。謂張口遙噏取其飯也。不犯者。若口痛。
若食羮酪漿等。
不得舌䑛食。應當學（四十四）。
釋曰。舌䑛者。謂長舒其舌。以䑛取飯食。或䑛掠兩
唇也。不犯者。或被縛。或手有泥膩（僧祇律云。不得䑛手食。若酥油。
蜜。石蜜。著手者。當就鉢緣上概。聚著一處。然後取食。不得𡂡指食。若蜜鹽著指頭得𡂡。無罪）。
不得振手食。應當學（四十五）。
釋曰。振者。舉奮也。不犯者。食中有草。有蟲。或手有
不淨。欲振去之。或有未受食。手觸。而汙手。振去之
（僧祇律云。若振手時。不得向比座振。若食著手。當向己前振。若鉢中抖擻。
不得手把散飯食。應當學（四十六）。
釋曰。把散飯者。謂散棄飯也。不犯如上（僧祇律云。受食時。不
得令一粒落地。若淨人潟時墮地。無罪。食著口中時。勿令落地。誤落者。無罪。若噉瓜。果蔗時。皮。核。滓。不得
縱橫棄地。當聚足邊。十誦云。食墮所受草葉上者。應食。若有土著。吹却土而食。或有多土著者。水洗得食）。
不得汙手捉食器。應當學（四十七）。
釋曰。汙手者。謂有食膩所霑。及餘垢所汙。凡為飲
食。當淨洗手已。方捉飲食之器。不犯者。草上受。葉
上受。洗手受（五分云。不曲指。收鉢食。不齅食食。不嫌訶食）。
不得洗鉢水棄白衣舍內。應當學（四十八）。
釋曰。六羣食已。洗鉢。棄洗鉢水及餘食。狼藉在地。
故制。洗鉢水者。雜飯水也。不犯者。若澡槃承取水。
持棄外（僧祇律云。食時當稱腹而取。不得多受。若淨人卒多與者。未噉時應減與比座。若比
座不取。應與沙彌。及園民。若洗鉢時。不應一粒瀉棄地。若有者。應聚著板上。葉上。若細粒。若麨。不可得聚
者。無罪。十誦云。問主人棄。不犯。五分律云。有諸白衣新作屋。欲得比丘鉢中水灑地。以為吉祥。佛聽。以鉢
中無食水灑地。根本律云。若有人來乞鉢水時。應洗淨鉢。置清淨水。誦伽陀三徧。授與彼人。或洗。或飲。能
除萬病。又云。不得以殘食置鉢水中。釋曰。伽陀。是佛親說頌。如餘處錄）。
不得生草菜上大小便洟唾。除病。應當學（四十九）。
釋曰。佛在舍衛國。六羣大小便洟唾生草菜上。佛
為結戒。時病比丘避生草菜疲極。故除病者不犯。
又不犯者。在無草菜處大小便。流墮草菜上。或為
風吹。或為鳥㘅。而墮生草菜中。若比丘尼生草菜
上大小便洟唾者。墮罪（僧祇律云。若夏月生草普茂。無空缺處者。當在駱駝
牛馬等行處。及磚瓦石上。乾草葉上。如上次第無者。當以木枝承。令糞先墮木上。後墮地。若大小便洟唾
汙手脚得拭生草。律攝云。若棘刺叢處。無犯。若大林中行。枝葉交茂。應離人行處。若涉生草田間。無空處。
應持乾草葉布上。便利。若無可得者。無犯。
不得水中大小便洟唾。除病。應當學（五十）。
釋曰。緣處同前。不犯者。或於岸上便。流墮水中。及
風吹鳥㘅等（僧祇律云。若雨時。水卒浮滿。當在土塊上。及瓦石竹木上。令先墮木上。後
落水中。若大小便汙手脚。得水中洗。若入水浴時。不得唾中。若岸遠者。當唾手中。然後棄。善見律云。若水
人所不用。或海水。不犯。水雖中用。曠遠無人用。不犯。律攝云。凡為洟唾時。勿作大聲。亦不應數為洟唾。若
性多洟唾者。應向屏處）。佛言。聽作廁屋。應作眾多處。以物隔
障。若老病倒地。聽在邊安欄架。應別作小便處。掘
地作坑。下安甎石。持瓨著上。開瓨底漏下。坑兩邊
安木。氣臭。聽作蓋覆（根本律云。應在寺後西北隅作廁。外安木履。入時應著。臭
應洗拭令淨。置葉土等。勿損飛蟲。洗時箒揩。不應用手。僧祇律云。廁屋不得在東在北。應在南在西。開通
風道。作法者。若作坑。若依高岸。若臨岸上。底下水流者。應安板。令先墮板上。後墮水中。應作兩孔。三孔。孔
廣一肘不舒手。長一肘半。五分律云。廁滿應除去。若生蟲。應作坑安之。若未生蟲。持麯末著廁埳中。蟲即
不生。釋曰。西國門皆東向。故不聽在東）。
不得立大小便。除病。應當學（五十一）。
釋曰。佛在給孤獨園。六羣立大小便。居士嫌言。如
似牛馬猪羊等。佛因制戒。原五天竺境。小行之時。
人皆蹲踞。至於蕃胡諸國。亦多符此。其惟東夏。方
處不同。事非一定。立者多而蹲者寡。若非蹲鄉而
蹲者。譏為不男。設非立方而立者。見之亦未為怪。
據此兩途。如何行護。準如略教。自為通塞。如根本
<pb n="318"/>
羯磨云。時佛臨欲涅槃。告諸苾芻曰。我先為汝等
廣已開闡毗奈耶教。而未略說。汝等今時。宜聽略
教。且如有事。我於先來。非許非遮。若於此事順不
清淨。違清淨者。此是不淨。即不應行。若事順清淨。
違不清淨者。此即是淨。應可順行。問曰。何意世尊
將圓寂時。說斯略教。答曰。大師滅後。乃至聖教未
沒已來。無令外道。作斯譏議。世尊既是具一切智。
世間有事不開不遮。諸弟子輩。欲如何行。為遮斯
難。遠察未來。利益故制。又復欲令諸弟子。於事無
礙。得安樂住。是故須說。如世尊說。若事順不淨違
淨。有順淨違不淨。應行不應行者。未審此言。有何
義意。答曰。若有事物。佛先非許非遮。今時若作。俗
生譏論者。此是不淨。即不應行。何者是耶。且如西
方諸處。時人貴賤。皆噉檳榔。藤葉。白。香物相雜。
以為美味。此若苾芻為病因緣。冀除口氣。醫人所
說。食者非過。若為染口赤唇。即成不合。又如赤土
染衣。亦是先來非遮非許。今時著用。同外道服。生
俗譏說。此即合遮。理不應用（東夏黃衣事同於此）又如有事。
亦非遮許。今時受用。人無譏議。用之無犯。即如腰
絛。佛說三種。餘非許遮。此外諸帶。用繫腰時。人無
見恥。此亦無過。皆是清淨。又如佛說有三種物。可
用洗手。一是鹹鹵土。二是乾牛糞。三是澡豆。此是
開聽。如夜合樹花。木患。皂莢之類。咸堪洗沐。既非
遮許。無毒無蟲。用之非過。諸如此類。思察應行。註
曰。佛唯開匙元不說箸。今時用者。是略教開。經堂
上高牀跏趺坐食。此乃咸非略教所許。但行之既
久。固是難言。今此不立小便者。是佛已遮。然今時
行之。俗生譏議。雖非佛許。以順時方。護俗譏嫌。想
亦不違聖意。然諸智者。深須思察。幸勿纔聞斯說。
便取餘之定禁。妄符聖教。是即非制而制。是制而
開。廢教之罪。誰當代之。略釋本文竟。其便利事。今
當陳之。佛言。不應久忍大小便。去時應捉廁草。若
在前去者。應在前行。至廁坊。應安衣著杙上。若架
上。樹。石上。至廁外。應彈指若謦欬。令人非人知。手
堅捉衣。不令觸廁兩邊。應堅安脚。當先看有蛇蟲。
應驅出。不應未蹲便舉衣。應竝蹲漸舉衣。蹲已當
看。勿令前却近兩邊。使大小便洟唾汙廁孔。不應
高聲大鳴。廁草極長一磔手。極短四指。已用草。未
用草。應別安處。便已徐起漸下衣。至洗處。應彈指
令人非人知。應先看毒蟲。漸褰衣蹲。不應就水器
中洗。洗時勿使有聲。洗已。應以手。若葉。若弊物。拭
去身上水。應以鹵土。若。若泥。若牛屎。若土塹。若
澡豆。洗手。洗已。應漸下衣起。見廁上有不淨。應掃
除（雜事律云。持籌片。并三塊土入廁。籌用拭身。一土洗淨。一土洗小便處。一土洗左手。母經云。應
用二指頭洗之。謂無名指。及小指也。義淨三藏。依說一切有部。撰出便利法云。便利之事略出其儀。下著
洗浴之裙。上披僧脚崎服次取觸瓶。添水令滿。持將上廁。閉戶遮身。土須二七塊。在其廁外。於甎石上。或
小版上。而安置之。其土碎之為末。列作兩行。一一別聚。更安一塊。復將三丸入於廁內。安在一邊。一將拭
體。一用洗身。洗身之法。須將左手。先以水洗。後兼土淨。餘有一丸。麤且一遍洗其左手。若有籌片。持入亦
佳。如其用罷。須擲廁外。必用故紙。可棄廁中。既洗淨了。以右手牽下其衣。瓶安一邊。右手撥開傍居。還將
右手捉瓶而出。或以左臂抱瓶。拳其左手。可用右手。開戶而去。就彼土處。蹲坐一邊。若須坐物。隨時量處
置瓶左䏶之上。可以左臂向下壓之。若有三叉木。置上極要。先取近身七土。別別洗其左手。後用餘七。一
一兩手俱淨。其瓶木上。必須淨洗餘有一丸。將洗瓶器。次洗臂。腨及足。并令淨潔。然後墮情而去。此瓶之
水。不入口唇。重至房中。以淨瓶水。𠻳口再三。若其事至。觸此瓶者。還須洗手潄口。方可執餘器具。斯乃大
便之儀麤說如此。小便則一二之土。可用洗手洗身。此即清淨之先。為敬基本。或人將為小事。律教乃有
大呵。若不洗淨。不合坐僧牀。亦不應禮三寶。修之則奉律福生。不作乃違教招罪。斯則東夏不傳。其來尚
矣設令啟示。遂起嫌心。即道大乘虗通。何淨何穢。腹內恒滿。外洗寧益。詎知輕欺教檢。誣罔聖心。受禮禮
他。俱招罪過。著衣噉食。天神共嫌。若不洗淨。五天同笑。所至之處。人皆見譏。弘紹之賓。特宜傳教。既而厭
俗離塵。捨家趣於非家。即須慇懃用釋父之言。何得睚𥈐毗尼之說。如其不信。幸可依此洗之五六日間。
便知不洗之過。然而寒冬之月須作煖湯。自外之時。事便隨意。凡是僧坊。先須淨治廁處。若自無力。教化
為之。供十方僧理通凡聖。無多所費。斯其要焉。是淨方業。固非虗矣。理須大槽貯土令滿。置在廁邊。大眾
必無私房可畜若卒無水瓶。許用瓷瓦等鉢。盛水將人。安在一邊。右手澆洗。亦無傷也。江淮地下瓮廁者
多。不可於斯即為。洗淨宜應別作洗處。水流通出者為善。雜事律云。佛告諸苾芻。汝等當知。此是常行。恒
須在意。如是洗淨。有大利益。令身清潔。諸天敬奉。是故汝等。從今已去。若苾芻。苾芻尼。學戒女。求寂男。求
<pb n="319"/>
寂女。部波索迦。鄔波斯迦。歸依於我。以我為師者。咸應洗淨。若不如是洗淨者。不應遶塔行道。不合禮佛
讀經。自不禮他。亦不受禮。不應噉食。不坐僧牀。亦不入眾。由身不淨。不如法故。能令諸天見不生喜。所持
呪法。皆無効驗。若有犯者。得惡作罪。若作齋供。書經造像。不洗淨者。由輕慢故。得福寡薄。汝等皆應依我
言教。無得自欺。作不淨法。懈怠放逸。為下品行。當墮惡道。時諸苾芻。聞佛教誨。皆大歡喜。如法奉行。
不得與反抄衣不恭人說法。除病。應當學（五十二）。
釋曰。佛在舍衛國。六群與不恭敬反抄衣人說法。
故制。當文易解。不須更釋。不犯者。若彼病。若為王
及大臣說。雖曰王臣。宜加重法。若生傲慢。則法雨
不霑。縱聞奚益。為法忘軀。上吉皆然。況靈山會上
親以付囑。故特宜尊敬。說者愈當以法自重。若彼
此不恭。二皆失利。若夫誘進折伏之權。則隨機量
宜。事無一定。不可直爾造為。俱招慢法之咎。故十
誦律中。悉皆不聽為說。向下諸戒。準此應知（十誦律云。
諸佛常法。不一心眾生。不為說法）。
不得為衣纏頸者說法。除病。應當學（五十三）。
釋曰。衣纏頸。則儀不端。顯非恭敬。故不應為說。
不得為覆頭者說法。除病。應當學（五十四）。
釋曰。覆頭者。謂以衣物等蓋頭也。
不得為裹頭者說法。除病。應當學（五十五）。
釋曰。裹謂包裹。纏裹。與覆義不同。
不得為叉腰者說法。除病。應當學（五十六）。
釋曰。或兩手叉。或一手叉。俱不應為說。
不得為著革屣者說法。除病。應當學（五十七）。
釋曰。西國以露頂跣足為敬。此方以冠履備整為
恭。然禮無一定。隨國行之。便為虔敬之儀。若其不
淨難履。還須遣却餘義通塞。準如略教應思（五分律云。
若多人著革屣。不能令脫。但因不著者為說。無犯）。
不得為著木履者說法。除病。應當學（五十八）。
釋曰。草作者名屝。皮作者名履。麻作者名屩。木作
者名屐。亦有帛屐。以帛為之。西國有金銀等寶屐。
準義悉皆不聽為說。若隨機權攝。如上應知（僧祇律云。
若比丘為塔為僧事。詣王若地主所。彼言。為我說法。不應語令脫屐。恐生疑故。若邊有淨人。應作意為淨
人說。王聽無罪）。
不得為騎乘者說法。除病。應當學（五十九）。
釋曰。乘者。謂象馬牛車等乘也。
不得在佛塔中止宿。除為守護故。應當學（六十）。
釋曰。佛在祇洹。六群止宿佛塔中。故制。不犯者。為
守護故。或被執。及命難等。按塔字。乃梵音之訛略
也。舊云塔婆。亦云浮圖。新曰窣堵波。又曰制底。別
名支提。此譯為聚相。謂如來眾德俱聚於此。人天
所共瞻仰。即瘞佛舍利處也。若佛說法。經行之處。
於中建立浮圖。雖無舍利。亦名佛塔。今此中言佛
塔者。揀非菩薩。辟支。聲聞之塔。雖非佛塔。咸當敬
仰。不應為止宿等事。然其所制。各別不同。若依十
二因緣經。佛塔露盤八重。菩薩七重。辟支六重。四
界五重。三果四重。二果三重。初果二重。輪王一重。
八盤已上。竝是佛塔。凡僧但蕉葉火珠而已。輪王
雖一重。比丘見之不得為禮。以非聖塔故。凡僧隨
次應禮。準涅槃經。佛塔高十三層。上有輪相。眾寶
莊嚴。辟支十一層。羅漢四層。亦以眾寶嚴飾。輪王
雖亦寶成。無復層級。以未脫三界。諸有苦故。根本
部中。與此大同。或方。或圓。或八角作。悉皆隨意（雜事
律云。兩重作基。次安塔身。上安覆鉢。隨意高下。安置平頭。高一二尺。方二三尺。準量大小。中安輪竿。次著
輪相。其輪相重敷。或一二三四。乃至十三。次安寶瓶。若為如來造者應可如前具足而作。若為獨覺。勿安
寶瓶若阿羅漢。輪相四重。不還至三。一來應二。預流應一。淳善異生苾芻。但可平頭。無有輪蓋。名曰平頭
制底。凡諸香殿。幡竿制底。如來形影。皆誦伽陀。然後足蹈。若不爾者。得越法罪）。
不得藏財物置佛塔中。除為堅牢。應當學（六十一）。
釋曰。財物者。謂供養塔及形像之物。或僧祇物。不
犯者。為堅牢故。為強者所執等。
不得著革[屨-婁+走]入佛塔中。應當學（六十二）。
釋曰。革屣者。皮履也。此據緣起制戒。準義凡足所
著物。皆不聽入佛塔中。不犯者。或為所執。喚入塔
中。聽為護身。護衣。護坐具故。在寺內。著一重革屣。
<pb n="320"/>
穿壞聽以樹皮。若皮。補之。當以縷。若以筋毛皮縷。
縫之。若邊國。以皮為臥具者。聽畜。及多瓦石磽确
處。聽著兩重革屣。得未治皮。聽柔治。聽畜刀剗錐
板石等。不應著新衣革屣上坐。亦不應皮上坐。若
邊方阿槃提國聽。不聽一手捉屣及鉢。一切大皮
不得畜。謂師子虎豹獺野狸野狐黑皮等。不應坐
高大牀。象牙牀。及敷馬象皮錦褥。雜色臥具。氍氀。
狙毛作䘢褥。若在白衣舍。無別牀敷。除寶牀。餘者
聽坐。不應乞生皮。聽帶浮囊。及乘皮船渡水。不聽
畜鞔跟革屣。旋角屣。鹿角屣。象毛安邊屣。雜色皮
屣。絹布屣。帶編邊屣。青黃赤白屣。錦色屣。毳貯。劫
貝貯屣。并一切草貯屣。若眼壞。聽著鞔跟鞔指革
屣。為護身。護坐具故。在寺內。聽著蒲屣。聽畜壞色
屣。不應畜毛屐。寶屐。一切革屐。大小便。洗足。聽著
屐。在和尚等前。阿闍梨等前。應偏露右肩。脫革屣。
有所取與。除在白衣舍。及在道行。若夜暮畏毒蟲
聽著。得輦車。却皮聽受。若老病。聽乘輿。車輦。執事
人。近事男。沙彌。應擔牽。聽以皮作汲水索。及戶繩。
不應以皮作鉢囊。屣囊。鍼線囊。帽。腰帶。禪帶。若一
切不淨可惡皮。及皮器。不應畜。寒雪國聽著富羅
菴鞮。及韈。所住房。應掃灑。有塵。應用泥漿灑。復有
塵。聽作地敷。不得以皮作。應洗足拭乾。乃上地敷。
不得手捉革屣入佛塔中。應當學（六十三）。
釋曰。前既不聽著入。彼復執持而進。故制。革屣乃
是履踐之物。不淨所污。故不聽持入塔中也。
不得著革屣繞佛塔行。應當學（六十四）。
釋曰。繞有二種。一路由塔邊過故繞。二為表敬故
繞。此言繞者。是路由邊過。原西國致敬之儀。有於
多種。或以禮拜為恭。或復旋繞為敬。禮則品列九
等。旋乃分於左右。右旋名吉。左繞為凶。匝數則從
一二三。乃至百千。各隨所表。且如常行三匝者。表
供三尊。止三毒。淨三業。滅三惡道。得值三寶。餘可
意思。此不繁論。言九等者。一發言慰問。二俯首示
敬。三舉手高揖。四合掌平拱。五屈膝。六長跪。七手
膝踞地。八五輪俱屈。九五體投地。凡斯九等。極惟
一拜。跪而讚德。謂之盡敬。遠則稽顙拜手。近則䑛
足摩踵。凡其致詞受命。褰裳長跪。尊賢受拜。必有
慰詞。或摩其頂。或拊其背。善言誨導。以示親厚。出
家沙門。既受敬禮。惟加善願。不止跪拜。此方禮數
久乖。智者宜當奉教。勿順人情。而虧聖制也（內法傳云
佛言。有二種人。合受禮拜。一謂如來。二大己苾芻。斯則金口誠教。何勞輙事識下。小者見大。緩須伸敬。唱
畔睇而禮之。大受小禮。自可端拱而云疴路祇。此是呪願。彼令無病義耳。如其不道。彼此招愆。隨立隨坐。
不改常式。既其合受。無容反敬。斯乃五天師徒之。軌式。豈有小欲禮大。先望大起。大受小恭。恐小嫌恨。為
此則怱迫怱迫。尊執[(白-日+田)/廾]而不聽稽首。辛苦辛苦。[(白-日+田)/廾]求敬而不能至地。若不如此。元乖禮數。嗚呼。[(虎-儿+丘)*(百-日+ㄎ)]聖教。取
人情。敬受乖儀。誠可深察。延波既久。誰當偃諸。凡禮拜者。意在敬上自[(白-日+田)/廾]之儀也。欲致敬時。及有請白。先
整法衣。搭在肩上。擪衣左腋。令使著身。即將左手向下。掩攝衣之左畔。右手隨所掩之衣裙。既至下邊。卷
衣向膝。兩膝俱掩。勿令身現。背後衣緣。急使近身。掩攝衣裳。莫遣垂地。足跟雙豎。脊須平直。十指布地。方
始叩頭。然其膝下迴無衣物。復還合掌。復還叩地。慇懃致敬。如是至三。必也尋常一禮。便罷。中間更無起
義。西國見為三拜。人皆怪之。若恐額上有塵。先須摩手令淨。然後拭之。次當拂去兩膝頭土。整頓衣裳。在
一邊坐。或可暫時竚立。尊者即宜賜坐。必有訶責。立亦無傷。斯乃佛在世時。迄乎末代。師資相傳。於今不
絕。畔睇者。禮敬也舊曰和南者。訛也。
不得著富羅入佛塔中。應當學（六十五）。
釋曰。富羅。此譯為短靿靴（五分云。不應深作𩍓。聽至踝上。不得𩍓如靴。應
開前。寄歸傳云。準如佛教。若對形像。及近尊師。除病則徒跣是儀。無容輙著鞋履。偏露右肩。衣掩左膞。首
無巾帊。自是怛途。餘處迸行。在開非過。若是寒國。聽著短靴。諸餘履屣。隨處應用既而殊方異域。寒燠不
同。準如聖教。多有違處。理可隆冬之月。權著養身。春夏之時。須依律制。履屣不旋佛塔。教已先明。富羅勿
邋香毫。頒之自久。然有故違之類。即是強慢金言。
不得捉富羅人佛塔中。應當學（六十六）。
釋曰。前制著。此禁持。餘義應知。
不得塔下坐食。留草及食汙地。應當學（六十七）。
釋曰。佛在祇洹。六群在塔下坐食已。留殘食及草
汙地而去。佛為結戒。時諸比丘作塔已。施食。作房
已。施食。眾集坐處窄狹。不敢塔下坐食。佛言。聽坐
<pb n="321"/>
食。不應留草及食汙地。時有病比丘。不敢留殘食
草汙地。佛言。聽聚著脚邊。出時持棄之。
不得擔死屍從塔下過。應當學（六十八）。
釋曰。六羣擔屍塔下過。護塔神瞋故制。不犯者。或
須此道行。或為強力所將也。
不得塔下埋死屍。應當學（六十九）。
釋曰。埋者。葬也。凡比丘身亡。當依佛教。為四種葬
法。謂焚燒。水殯。地埋。棄林。如此四法。必依處所。不
可輙爾便為。還違聖教（雜事律云。苾芻身死。應可焚燒。鄔波離白佛言。如佛
所說。於此身中有八萬戶蟲。如何得燒。佛言。此諸蟲類。人生隨生。人死隨死。身有瘡者。應觀無蟲。方可燒
殯。無柴可得。可棄河中。若無河者。穿地埋之。地多蟲蟻。可於叢薄深處。令其北首右脇而臥。以草稕支頭。
若草若葉。覆其身上。送喪苾芻。可令能者。誦三啟無常經。并說伽陀。為其呪願。事了歸寺。應可洗身。若觸
屍者。連衣俱洗。其不觸者。但洗手足。還至寺中。應禮制底。尼陀那云。苾芻身亡。所有衣鉢。不應棄擲。眾可
共分。不可露屍而送。應以裙帔蓋身。勿用好衣。及破碎衣蓋。應以非好非惡。處中衣蓋）。
不得在塔下燒死屍。應當學（七十）。
釋曰。經云闍維。亦云茶毗。此譯為焚燒。義如前釋
（寄歸傳云。死喪之際。僧尼漫設禮儀。或復與俗同哀。將為孝子。或房設靈几。用作供尊。或披黲布而乖恒。
或留長髮而異則。或拄哭杖。或寢苦廬。斯等咸非教儀。不行無過理應為其亡者淨飾一房或可隨時權
施蓋幔。讀經念佛。具施香華。冀使亡魂托生善處。方成孝子。始是報恩。豈可泣血三年將為賽德。不飡七
日。始符酬恩者乎。斯乃重結塵勞。更嬰枷鎖。從闇入闍。不悟緣起之三節。從死趣死。詎證圓乘之十地歟。
然依佛教。苾芻亡者。觀知決死。當日與向燒處。尋即以火焚之。當燒之時。親友咸萃。在一邊坐。或結草為
座。或聚土作臺。或置𨋐石以充坐物。令一能者。誦無常經。半紙一紙。勿令疲久。然後各念無常。還歸住處。
寺外池內。連衣並浴。其無池處。就井洗身。皆用故衣。不損新服。別著乾者。然後歸房。地以牛糞淨塗。餘事
並皆如故。衣服之儀。曾無片別。或有收其設利羅。為亡人作塔。名為俱儸。形如小塔。上無輪蓋。豈容棄釋
父之聖教。逐周公之俗禮。號咷數月。布服三年者哉。繹曰。設利羅。此言身骨。無常經。出北藏孝字函。南藏
當字函。
不得向塔燒死屍。應當學（七十一）。
釋曰。謂不得正對佛塔前。而焚屍也。
不得佛塔四邊燒死屍。使臭氣來入。應當學（七十二）。
釋曰。先禁正向。此制四面。宜當遠離塔所。在隈僻
處。而焚燒也。
不得持死人衣及牀。從塔下過。除浣染香熏。應當學
（七十二）。
釋曰。六羣持死人衣及牀。從塔下過。護塔神瞋。故
制。時著糞掃衣比丘。不敢持死人衣塔下過。佛言。
若淨洗染。以香熏之。聽。有十種糞掃衣聽取。一牛
嚼衣。二鼠嚙衣。三火燒衣。四月水衣。五產婦衣。六
神廟中衣。七若鳥㘅飛吹雜處者冢間衣。八求願
衣。九受王職衣（王受職時所棄故衣）。十往還衣（俗亡。贈衣送葬。還歸將此
衣施僧。上十種衣。皆是他所棄物。取以資身行道。離我我所相。根本部云。賊奪商旅所遺棄物不應收取。
若商人隨聽者應取。有主屍林。及神廟衣。亦復如是。勒伽論云。不得畜不淨所污糞掃衣。若得糞掃衣。當
洗浣治令淨。好縫。好染已。受持。母經云。若得糞掃衣。應水中久漬。用純浣淨。以奚黑伽香塗上。然後得
著入塔。
不得佛塔下大小便。應當學（七十四）。
釋曰。凡大小便。應遠塔所。在於常處。不得處處漫
為便利（優鉢祇王經云。伽藍法界地。漫大小行者。五百世身墮[托-七+友]波地獄。後經二十小劫。常
遣肘手抱此大小便處。臭穢之地。乃至黃泉）。
不得向佛塔大小便。應當學（七十五）。
釋曰。前制不聽塔下。此中雖遠塔處。而不應在前
對向。塔彰佛德。乃如來之遺體。宜深加敬重。
不得繞佛塔四邊大小便。使臭氣來入。應當學（七十六）。
釋曰。繞者。謂是四方及四維也。餘義如前可知。
不得持佛像至大小便處。應當學（七十七）。
釋曰。準如佛像。則經法可知矣。不犯者。或有如是
病。或道由中過。或為強力所持呼去。
不得在佛塔下嚼楊枝。應當學（七十八）。
不得向佛塔嚼楊枝。應當學（七十九）。
不得佛塔四邊嚼楊枝。應當學（八十）。
釋曰。此中次第。如前應知。凡嚼楊枝。須向屏處。不
但塔像。若二師上座前。亦不得向嚼。
不得在佛塔下洟唾。應當學（八十一）。
不得向佛塔洟唾。應當學（八十二）。
不得塔四邊洟唾。應當學（八十三）。
<pb n="322"/>
釋曰。凡為洟唾。當向屏處。由須彈指謦欬而棄。若
老病者。聽安唾器（雜事云。寺中四角柱下。各安唾盆）。洟。他計切。音
剃。鼻液也。唾。吐臥切。音拖去聲。口液也。所謂從鼻
出者曰洟。從口出者曰唾。從目出者曰涕（涕。他禮切。音體。
今以眼淚涕之涕。為鼻液洟之洟。訛也）。
不得向塔舒脚坐。應當學（八十四）。
釋曰。不犯者。或有如是病。若中間有隔。若強力所
持。若寺內塔滿。聽在中間舒脚坐。
不得安塔在下房。己在上房住。應當學（八十五）。
釋曰。上房有二種。一者處所高顯為上。二者妙好
嚴麗為上。下房亦有二種。一者處所低下名下。二
者麤弊名下。彼復共佛塔同屋宿。佛言不應爾。若
為守護堅牢故。聽安杙上。若頭邊而眠。不應腋下
挾塔行。應置象馬車乘輦轝上。若肩上擔。若頭上
戴。應偏袒脫屣。洗大小便淨持。不應持往大小便
處。不犯者。或命難。梵行難（僧祇律云。起寺時。先規度好地作塔處。應在東。
應在北。僧地。佛地。不得相侵。不得使僧地流水入佛地。佛地水得流入僧地。塔應在高顯處作。不得在塔
院中浣染。曬衣著革屣。覆頭。覆肩洟唾地。不得塔池中浣衣。洗浴。浣手面。洗鉢。下頭流出處。得隨意用）。
人坐己立。不得為說法。除病。應當學（八十六）。
釋曰。佛為結戒已。彼疑。不敢為病人說法。故除病
者不犯。下皆準此（僧祇律云。若比丘為塔。為僧事。詣王。若地主所。彼言。為我說法。
不得語令起。恐生疑故。若邊有立人者。即作意。為立人說。王雖聽。比丘無罪）。
人臥己坐。不得為說法。除病。應當學（八十七）。
釋曰。按上戒。及下諸戒。說者。聽者。二皆失儀。此戒
己雖在座。而聽者無恭。故不得為說。
人在座。己在非座。不得為說法。除病。應當學（八十八）。
釋曰。座者。正座。非座者。不正座。乃至木枯。土埵。地
下也。
人在高座。己在下座。不得為說法。除病。應當學（八十九）。
釋曰。高有二種。一者體量高大。二者貴價妙好。下
有二種。一者體卑。二者麤弊。二俱名下也。
人在前行。己在後行。不得為說法。除病。應當學（九十）。
釋曰。言病者。若身病。或眼病。前人捉杖牽之。為說
者。不犯。
人在高經行處。己在下經行處。不應為說法。除病。應
當學（九十一）。
釋曰。此中高下。有其二種。一者本自高下。二者壘
石成基。如佛聽作經行堂。以經行有五事好堪遠
行。能思惟。少病。消飲食。得定久住。
人在道。己在非道。不應為說法。除病。應當學（九十二）。
釋曰。道者。正路。非道者。不正路也。
不得携手在道行。應當學（九十三）。
釋曰。携手者。連手也。謂比丘不應連手。在路並行。
不犯者。患眼闇。須扶接。
不得上樹過人。除時因緣。應當學（九十四）。
釋曰。佛在舍衛國。有一比丘在大樹上受夏安居。
於樹上大小便下。樹神瞋恚。佛因制不得樹上安
居。不得繞樹大小便。若先有大小便處。大小便無
犯。後有比丘在道行。值惡獸。恐怖。上樹齊人。不敢
過上。即為惡獸所害。故除時因緣也。不犯者。若命
難。梵行難。若欲取樹上乾薪。應作鈎。鈎取。或以梯
取。或以繩羂取。若樹通身乾。聽上。
不得絡囊盛鉢貫杖頭。著肩上而行。應當學（九十五）。
釋曰。佛處同前。䟦難陀。絡囊盛鉢。貫著杖頭。肩上
擔行。居士見嫌。故制。不犯者。或為強力所逼。及命
難等。時有比丘羸老。不能無絡囊盛鉢。無杖而行。
佛聽僧與彼老比丘杖絡囊白二羯磨。彼應至僧
中具儀。作如是乞。大德僧聽。我某甲比丘老病。
不能無絡囊盛鉢。無杖而行。今從僧乞畜杖絡囊。
願僧聽我某甲比丘畜杖絡囊。慈愍故（三說已。僧應如是與。
大德僧聽。此某甲比丘羸老。不能無絡囊盛鉢無
杖而行。今從僧乞杖絡囊。若僧時到。僧忍聽。與某
甲比丘杖絡囊。白如是。大德僧聽。此某甲比丘羸
<pb n="323"/>
老。不能無杖絡囊而行。今從僧乞杖絡囊。僧今與
某甲比丘杖絡囊。誰諸長老。忍僧與某甲比丘杖
絡囊者默然。誰不忍者說。僧已忍與某甲比丘杖
絡囊竟。僧忍默然故。是事如是持（此謂杖絡俱須。故合作羯磨。若
單須杖。或單須絡。準文應作）。時六羣畜空中杖。居士譏嫌。佛言
不應爾。諸未離欲比丘在道行。見蛇蠍蜈蚣等。皆
怖。佛言。作鍚杖搖。若筒盛破石搖。若搖破竹作聲
（按根本雜事中。因苾芻乞食誤入家內。而彼門多迷其出處。遂遭橫難。佛教將餅麨門前為記。然後方入。
而彼入時默然。見他私事。佛令作聲。彼即呵呵作聲。喧閙而入。俗復譏恥。佛制不聽。遂拳打門作聲而入。
家人怪問。默然無對。佛聽作錫杖。苾芻不解。佛言。杖頭安環。圓如盞口。安小環子。搖動作聲。而為警覺。狗
便出吠。用錫杖打。佛言。不應以杖打狗。應舉怖之。時有惡狗。怖時瞋劇。佛言。應取一抄飯擲地令食。至不
信家。久搖錫時。遂生疲倦而彼家人竟無出問。佛言。可二三度搖。無人問時。即須行去。因此多緣。故制錫
杖。寄歸傳云。錫杖者。梵語喫棄羅。即是鳴聲之義。古人譯為錫杖者。意取錫作聲鳴杖錫任情稱就。目驗
西方。所持錫杖。頭上惟有一股鐵棬。可容三二寸。安其錞管。長可四五指。其竿用木。麤細隨時。高與眉齊。
下安鐵纂可二寸許。其環或圓。或匾。屈合中間。可容大指。或六或八。穿安股上。銅鐵任情。元斯制意。為乞
食時。防其牛犬。何用辛苦擎奉勞心。而復通身總鐵。頭上安四股。重滯將持。非常冷澀。非本制意也。又西
方僧徒出外。并乞食之時。所有瓶鉢。隨身衣物。各置一肩。通覆袈裟。擎傘而去。此等並是佛教出家之儀。
有暇手執觸瓶。并革屣袋。錫杖斜挾。進止安詳。鳥喻月經。雅當其況。至如王城覺樹。鷲嶺鹿園。娑羅[鴳-女+隹]變
之所。蕭條鵲封之處。禮制底時。四方俱凑。日觀千數。咸同此式。釋曰。錫杖者。由其振時。作錫錫聲。故譯為
錫杖。十誦律。名為聲杖。是即以聲目名。體任銅鐵。不局錫為。若據錫杖經。名為智杖。德杖。以彰顯聖智。行
功德本。聖人之表幟。賢土之明記。趣道之正幢。建念義之志。三世諸佛。皆執持之。如是重重表釋。妙喻雖
然。元非本號。況此經原非正翻。無譯者名。僧祐法師。附東晉時錄。文句雜沓。詞非佛語。故上古判之為偽。
以義違三藏教文。制式逈異諸部。智者宜取通途。勿順久非為是。如義淨三藏。目擊西天杖式。錄以寄歸。
誠可取法也）。
人持杖。不恭敬。不應為說法。除病。應當學（九十六）。
釋曰。不犯者。若病。若王。及大臣（僧祇律云。若比丘在怖畏險道時。防
衛人言。尊者。為我說法。為說無罪）。
人持劍。不應為說法。除病。應當學（九十七）。
釋曰。劍者。撿也。所以防檢非常也。若病人。以此防
身。為說無犯。
人持鉾。不應為說法。除病。應當學（九十八）。
釋曰。鉾。古文作＆CB18315;。今作矛。三形同莫侯切。音謀。乃
兵器。如鋋。而作三廉也。
人持刀。不應為說法。除病。應當學（九十九）。
釋曰。刀者。有種種形。亦防衛之器也。
人持蓋。不應為說法。除病。應當學（一百）。
釋曰。蓋者。傘蓋。能遮雨日者。是也（僧祇律云。若法師。律師。風雨寒
雪大熱時捉葢。為說法無罪）。時䟦難陀持好大圓蓋在道行。居
士嫌言。如王大臣。佛言。不應持。亦不應畜。諸比丘
天雨時。往大小食上。若夜集時。布薩時。雨漬衣壞。
佛聽為護衣故。在寺內持。以樹皮。若葉。若竹。作蓋。
不應持王大圓扇。若得已成者。聽受與塔。患熱聽
以樹葉。若枝。若草。若衣。作扇。不應畜織毛㲖扇。以
多傷細蟲故。若患蟲草塵露墮身上。聽以草。若樹
皮葉。若縷線。若裁碎繒帛。作拂。若得尾拂。聽畜。聽
畜承髮器。以衣。若樹皮。若織竹作。鼻毛長。聽作鑷
拔。不應長爪。極長如一麥應剪。不應以綵色染爪。
不應以剪。剪鬚髮。彼剃髮。不剃鬚。或剃鬚。不剃髮。
佛言。應鬚髮盡剃。極長。長兩指。若二月一剃。不應
梳鬚髮。及以油塗治。不應撚髭令翹。不應畵眼臉。
眼痛聽著藥。不應以鏡。若水照面。若面患瘡著藥。
聽獨在一房照。不應去身毛。不應著耳璫。耳環。頸
瓔。臂脚玔。指環。指印。不應作鉛錫革腰帶。及散線
帶。大色帶。錦帶。不應用五色線絡腋。繫腰臂。阿蘭
若處。聽作火術。鑽火子。不應畜寶澡罐。澡盤。不應
共他䞈物。不應出息物。及從地舉息物。不應乘象
馬車輦輿而戲。不應捉持刀劒。復有不應作法。如
大律廣明（雜事云。若為觀瘡。或窺昔時老少形狀者。覽鏡無咎。寄歸傳云。其傘可用竹纖
之。薄如竹篥。一重便得。大小隨情。寬二三尺。頂中複作。擬施其柄。其柄長短量如蓋闊。或可薄拂以漆。或
可織葦為之。或如藤[幌-光+月]之流。夾紙亦成牢矣。神州雖不先行。為之亦是其要。驟雨則不霑衣服。赫熱則實
可招涼。既依律而益身。擎之固。亦無損）。
○後結問
諸大德。我已說眾學戒法。今問諸大德。是中清淨不
<pb n="324"/>
（三說）。諸大德是中清淨。默然故。是事如是持。
釋曰。上已一一別釋其相。今當總明懺法。若比丘
心無慚恥。不依佛教。而故作者。應先請一懺主。所
有根本。從生之罪。名須兩識種相多少。並悉詳審
至誠懇惻。要期永斷。具修威儀。對懺主作如是言。
大德一心念。我某甲比丘。故不齊整著僧伽梨（餘有
隨稱）。犯（爾許）突吉羅罪。以故作故。復犯（爾許）非威儀突吉
羅罪。今向大德發露懺悔。更不敢作。願大德憶我
（一說報言）。自責汝心。應生厭離。（答言）爾。（若誤作者。亦具修威儀。心生慚愧。口
作是言）我某甲比丘。誤不齊整著僧伽梨。（餘有隨稱）犯突
吉羅罪。我今自責心悔過（一說）。
<other>四分戒本如釋卷第十一</other>

音釋
𨄔音傳。脚肚。
矗音畜。齊也。
胯誇字上聲。兩股間也。
脇肋上險字入聲。身左右腋下。下音勒。脇骨也。
臀音豚。
＆CB18333;音札。口滿食也。
㗘㗱上音博。下音集。
嗗音究。飲聲。
啜與歠同。
摡音戲。拭也。
屝音費。
屩音覺。
磽确上音敲。下音學。石地也。
剗音產。
獺音灘入聲。形如小狗。水居。食魚。
氍氀上音渠。下音閭。皆毛席也。
狚音丹上聲。獸似狼。赤眉鼠目。
黲音慘。淺青黑色。

<sarticle>四分戒本如釋卷第十二</sarticle>

明　廣州沙門釋　弘贊在犙　繹
○八滅諍法（開三）　初總標　中別列　後結問。
△初總標
諸大德。是七滅諍法。半月半月說。戒經中來。若比丘
有諍事起。即應除滅。
釋曰。七滅諍法者。謂比丘有四諍事起。當以此七
法如法。如律。如佛所教。而除滅之。故名七滅諍法
也。言四諍者。一言諍。二覓諍。三犯諍。四事諍。云何
言諍。謂比丘共比丘諍言。引十八事。法。非法。乃至
說。不說。若以如是相共諍言語。遂彼此共鬬。是為
言諍。云何覓諍。謂比丘與比丘覓罪。以三舉事。破
戒。破見。破威儀。見。聞。疑。作如相覓罪。是為覓諍。云
何犯諍。謂犯七種罪。波羅夷。僧殘。波逸提。悔過法。
偷蘭遮。惡作。惡說。是為犯諍。云何事諍。謂言諍中
事作。覓諍中事作。犯諍中事作。是為事諍（身犯者名惡作。
口犯者名惡說）。
△中別列
○現前滅諍法第一
應與現前毗尼。當與現前毗尼。
釋曰。佛在舍衛國。迦留陀夷。與六羣在河中浴。浴
竟。先上岸。錯著六羣衣而去。六羣上岸不見己衣。
即謂彼偷衣去。彼不現前。便作滅擯羯磨。佛言。無
盜心不犯。不應不看衣而著。不應人不現前而作
擯羯磨。依止羯磨。遮不至白衣家羯磨。舉羯磨。滅
擯羯磨。若作。羯磨不成。得突吉羅。云何現前。謂法。
毗尼。人。僧。界也。云何法現前。所持法滅諍者是。云
何毗尼現前。所持毗尼滅諍者是。云何人現前。言
義往返者是。云何僧現前。同羯磨和集一處。不來
<pb n="325"/>
者囑授。在現前得訶。而不訶者是。云何界現前。在
界內羯磨作制限者是。若諍事滅。更發起者。墮罪。
若後來比丘新受戒者。謂是初諍。而更發起者。及
與欲已後悔者。皆墮罪。此之七法。尼皆同學（磨得勒伽
論。明十種不現前。得作羯磨。一覆鉢。二捨覆鉢。謂俗人罵謗比丘等。僧應與作羯磨。不相往來。若後自見
過。行隨順心。求僧乞解。僧應羯磨為解。三學家。四捨學家。如悔過法中釋。五作房。謂以故廢寺地。羯磨與
居士。任其更為僧作房舍。六擯惡見沙彌。已上皆謂未受大戒人。不得聞羯磨法故。不須現前。其二解。及
作房。擯沙彌。令在眼見耳不聞處立。七狂痴。謂無知故。不須現前。八不禮拜。九不共語。十不供養。謂比丘
非法觸惱比丘尼。不得面治比丘。但遙作不禮拜等。三種羯磨而已。
○憶念滅諍法第二
應與憶念毗尼。當與憶念毗尼。
釋曰。佛在王舍城。摩羅子不犯重罪。諸比丘皆言
其犯。問言。汝憶犯重罪不。彼不憶犯。使答言。我不
憶犯如是重罪。長老莫數詰問我。而諸比丘故詰
問不止。佛聽僧為作憶念毗尼白四羯磨。彼應至
僧中乞言。大德僧聽。我某甲不犯重罪。諸比丘言
我犯重罪。波羅夷。僧殘。偷蘭遮。諸比丘問我言。汝
憶犯重罪不。我不憶犯重罪。答言。我不憶犯如是
重罪。諸長老不須數數難詰問我。而諸比丘故難
詰不止。我今不憶念。從僧乞憶念毗尼。願僧與我
憶念毗尼。慈愍故。如是三乞已。僧應為白四羯磨
與（羯磨。準乞應作）。云何憶念毗尼。彼比丘此罪。更不應舉。
不應作憶念。若諍事如法滅已。後更發起者。墮罪。
如上（由諸比丘數數令其憶念不止。故佛聽作憶念毗尼。使他不復更問。薩婆多論云。此是守
護毗尼。餘比丘不應出其罪過。不應令憶念）。
○不癡滅諍法第三
應與不癡毗尼。當與不癡毗尼。
釋曰。佛在王舍城。難提比丘癡狂心亂。多犯眾罪。
後還得心。諸比丘詰問不止。佛聽僧與作不癡毗
尼白四羯磨。彼應至僧中乞言。大德僧聽。我某甲
比丘。癩狂心亂時。多犯眾罪。行來出入。不順威儀。
後還得心。諸比丘問言。汝憶犯重罪不。我答言。先
癲狂心亂時。多犯眾罪。行來出入。不順威儀。非我
故作。是癲狂心故。諸長老不須數數難詰問我。而
諸比丘故難問不止。我今不癡。從僧乞不癡毗尼。
願僧與我不癡毗尼。慈愍故。如是三乞已。僧應為
白四羯磨與（羯磨。準乞應作）。云何不癡毗尼。彼比丘此罪。
更不應舉。不應作憶念者是。若如法諍事滅已。更
發起者。墮罪。如上（薩婆多論云。此是守護毗尼）。
○自言滅諍法第四
應與自言治。當與自言治。
釋曰。佛在瞻婆城。十五日布薩時。眾僧前後圍遶。
有犯罪者。在於眾中坐。初中後夜已過。世尊默然
不說戒。目連即以天眼見知。便促彼臂牽出門外。
佛言。不應如是。令彼伏罪。然後與罪。不應不自伏
罪而與罪。云何自言。說罪名。罪種。懺悔者是。云何
治。語言。自責汝心。生厭雖者是。若諍事滅已。更發
起者。墮罪。餘如上說。優波離白佛言。作自言治。一
切如法不。佛言。不一切如法。若比丘不犯棄罪。彼
不作舉。不作憶念。自言犯棄。諸比丘即與作棄罪
治。是為非法自言治。若比丘不犯棄。彼不作舉。不
作憶念。自言犯僧殘。諸比丘即與作僧殘罪治。是
為非法。乃至自言犯惡說。亦如是（次句以僧殘為首。乃至惡說為
首。一一作句。亦如是。復以作舉。作憶念。一一句。亦如上）。若比丘犯棄罪。彼不
作舉。不作憶念。自言犯僧殘。諸比丘即與作僧殘
治。是為非法。乃至自言犯惡說。亦如是。若比丘犯
僧殘。彼不作舉。不作憶念。便自言犯棄。諸比丘即
與作棄罪治。是為非法。若比丘犯僧殘。彼不作舉
及憶念。便自言犯墮。諸比丘即與作墮罪治。是為
非法。乃至自言犯惡說。互為首句。亦如是（作舉。作憶念。互
為首句。一一如上）。云何如法自言治。若比丘犯棄罪。彼不
作舉。不作憶念。自言犯棄。諸比丘即為作棄罪治。
是為如法與自言治。乃至惡說亦如是。若比丘犯
<pb n="326"/>
棄罪。彼作舉。作憶念。自言犯棄。諸比丘即如其言
治。是為如法與自言治。乃至惡說。亦如是。
○覓罪滅諍法第五
應與覓罪相。當與覓罪相。
釋曰。佛在釋氏國。象力比丘喜論議。共外道論。得
切問時。前後言語相違。於僧中問時。亦復如是。前
後言語相違。在眾中故作妄語。外道譏嫌。諸比丘
白佛。佛令僧與彼作罪處所白四羯磨。集僧已。為
作舉。作舉已。為作憶念。作憶念已。與罪。白言。大德
僧聽。此某甲比丘。好論議。與外道論。得切問時。前
後言語相違。設於眾僧中問。亦前後言語相違。眾
中故作妄語。若僧時到。僧忍聽。僧今與某甲比丘
作罪處所羯磨。汝某甲無利。不善得。汝得切問時。
前後言語相違。設眾僧中問時。亦復如是。在眾中
故作妄語。白如是（羯磨準白應作。作羯磨已。彼比丘應行三十五行。覓罪
相者。亦云結罪處所。云何處罪所。彼比丘此罪。與
作舉。作憶念者是（根本律云。求罪自性。勒伽論云。實覓罪者。先犯罪已發露。後覆
藏。薩婆多論云此是折伏毗尼。
○多人語滅諍法第六
應與多人覓罪。當與多人覓罪。
釋曰。若諸比丘諍事現前不能滅者。應求多知法
比丘行籌滅諍。以籌多表語故。時舍衛國比丘共
諍。眾僧如法為滅諍。彼諍比丘不忍可僧滅諍事。
便往白佛。佛即集僧。訶責彼已。告諸比丘。應滅此
諍。用多人語（謂用多人知法者語）。聽行籌。差行籌人。白二羯
磨。有五法不應差使行籌。謂愛恚怖癡不知己行
不行。反上應差。有三種行籌。一顯露。二覆藏。三耳
語。云何顯露行籌。謂眾中雖非法比丘多。然彼二
師皆如法。又上座智人持三藏者。皆如法說。應顯
露行籌。應作二種籌。一破。二完。應作白。作如是語
者。捉不破籌。作如是語者。捉破籌。行籌已。應別處
數。若如法者多。彼應作白。作如是語者諍事滅。若
如法語者少。應作禮已。便起去。應遣信往比丘住
處僧中白言。彼住處非法比丘多。善哉長老。能往
至彼。若如法語比丘多諍事滅。功德多。此比丘聞
應往。若不往。如法治。云何覆藏行籌。謂眾中如法
比丘多。而彼二師及上座等。不如法。若顯露行籌。
恐諸比丘隨二師上座等捉籌。應覆藏行籌。云何
耳語行籌。謂眾中雖如法比丘多。而彼二師等非
法說。應耳語行籌。行籌時。應稀坐間容一人身。小
障翳。彼比丘作耳語。語言。汝和尚等已捉籌。善哉。
汝亦當捉籌。慈愍故。若如法比丘多。諍事得滅。得
功德多。行籌已。在一面數之。若諍事如法滅已。後
更發舉者。及後來新受戒者。謂是初諍。而發舉者。
與欲已後悔者。盡得墮罪。有十不如法捉籌。謂不
解捉。不與善伴共捉。欲令非法者多捉。知非法比
丘多捉。欲令僧破故捉。知僧當破故捉。非法捉。別
眾捉。以小犯故捉。不如所見故捉。謂異見異忍也。
反上是為十種如法捉籌（十誦律。令作長短白黑籌。說如法籌。以右手捉。
說非法籌。以左手捉。說如法籌緩促。說非法籌急捉。先行說如法籌。後行說非法籌。一切僧應和合一處。
不得取欲。僧祇律云。若非法籌。乃至多一者。不應唱非法人多。如法人少。當作方便解坐。若前食欲至者。
應唱令前食。若後食時。浴時。說法時。說律時。隨應唱之。若非法者覺。言我等得勝。為我等故解坐。我等今
不起。要即此坐決斷是事。爾時精舍邊若有小屋無蟲者。應使淨人放火已。唱言。火起。火起。即便散起救
火。乃往覓如法伴。薩婆多論云。多覓毗尼者。多求因緣斷。多處求斷。從多處斷故。名多覓毗尼。
○草覆地滅諍法第七
應與如草覆地。當與如草覆地。
釋曰。佛在舍衛國。諸比丘共諍。多犯眾戒。非沙門
法。亦作亦說。出入無限。後諸比丘自作是念。我曹
若還共問此事。或能令此諍事轉深重。經歷年月。
不得如法滅除。令僧不得安樂。以是白佛。佛言。應
滅此事諍。如草覆地。彼一眾中有智慧堪能比丘。
從座起偏露右肩右膝著地。合掌。作如是言。諸長
老。我等此諍事。多犯眾罪。非沙門法。言無齊限。出
<pb n="327"/>
入行來。不順威儀。若我等尋究此事。恐令罪深重。
不得如法。如毗尼。如佛所教。諍事滅。令諸比丘住
止不安樂。若長老忍者。我今為諸長老作如草覆
地懺悔此罪。第二眾中。亦如是說。彼諸比丘應作
如是白。大德僧聽。若僧時到。僧忍聽。僧今此諍事
作草覆地懺悔。白如是。作是白已。作如草覆地懺
悔。是一眾中有智慧堪能者。從座起右膝著地合
掌作如是白。諸長老。我今此諸諍事。己所犯罪。除
重罪。遮不至白衣家羯磨。若諸長老聽者。為諸長
老及己。作草覆地懺悔。第二眾亦應如是說（此是犯諍。
以二滅滅。謂現前毗尼如草覆地。不用自言治）云何草覆地。不稱說罪名
罪種懺悔者是。若諍事滅已。後更發起者。墮罪（十誦
律釋云。草布地有二種義。一鬬諍數起。諍人亦多。其事轉眾。推其原本。難可知處。佛聽布草除滅。如亂草
難可整理。亂來棄之。二者有聽上座勸喻諍者。使向兩眾羊皮四布悔過。二眾者。各有所助。故令各在一
處。五分律云。彼鬬諍比丘。應來至僧中偏袒胡跪陳說其事。乞草布地悔過。三乞已。皆舒手脚伏地。向羯
磨師。一心聽受羯磨。彼為白四羯磨。是名現前毗尼草布地滅犯罪諍。何謂草布地。彼諸比丘。不復說鬬
原。僧亦不更問事根本。毗尼母經云。若比丘共諍。欲除滅罪者。先共鬪者懺悔。如草敷泥上。令人過不汙。
共和合懺悔覆惡上。得善生。然後悔過所犯也。律攝云。若彼此兩朋共相紛競。各執己見。恃怙慢情。有善
比丘。於彼此朋。各令息諍。更相懺謝。說悔其罪。起[(白-日+田)/廾]下心。不相舉發。以草敷法而除滅之。
△後結問
諸大德。我已說七滅諍法。今問諸大德。是中清淨不
（三說）。諸大德。是中清淨。默然故。是事如是持。
釋曰。上已一一別釋其相。今當總明除滅之法。於
四種諍中。云何除滅。其言諍者。以二毗尼滅。謂現
前。多人語（如第六法中說）。或以一滅滅。謂現前毗尼。何者
是耶。若一比丘。為一比丘現前好言教語。如法。如
律。如佛所教。語言。是法。是律。是佛所教。受是。忍是。
如是諍事得滅。是為言諍。以一滅滅。若一比丘。為
二三比丘。及僧。亦如是。乃至僧為一二三比丘。及
僧。亦如是。若彼諍比丘不忍可僧作如是滅。聞異
處有好僧。好上座智人。應往彼處。若在中路。能得
如法律教滅者。是為言諍以一滅滅。若路中不能
如法滅。至彼僧中上座前作是言。我此諍事如是
起。如是實因是起。僧作是滅。我不忍可。是故來至
長老所。善哉長老。為我如法律教滅此諍事。若長
老能為我等滅此諍事者。我等當於長老前捨此
諍事。若長老不能如法律教滅者。我等自在作諍。
更令罪深重。諸比丘住止不安樂。彼諍比丘應如
是在僧前捨此諍事。此僧應語彼言。長老。諍事若
如是起。如實如所因起。如彼僧滅諍。若能如實說
者。我等當量宜能滅此諍不。若不如實說。此諍事
更深重。非法律教。諍事不得滅。諸比丘不得安樂
住。彼僧應作是受諍已。應斷決。若彼諍人是下座
者。應語言。小出。我等自共平斷此事。如法律教。若
諍人是上座。僧應自避至餘處共斷。僧作是念。我
等若在僧前平此事。恐更有餘事起。令彼此善惡
言說不了。我等寧可與諸智慧人別集一處共斷。
即應作白言。大德僧聽。若僧時到。僧忍聽。僧今集
諸智慧者。共別平斷事。白如是。白已。共平斷。有十
法應差別平斷事。一持戒具足。二多聞。三誦二部
毗尼極利。四若廣誦其義。五善巧言語辭辯了了。
堪任問答。令彼歡喜。六若諍事起能滅。七不愛。八
不恚。九不怖。十不癡。斷事比丘中有不誦戒。不知
戒毗尼。便捨正義。作非法語。或有誦戒。不誦戒毗
尼。捨正義。說少許文。或有法師捨正義。以言辭力
強說。僧皆應作白遣出。若誦戒。誦毗尼。順正義。如
法說。僧應佐助之。若彼僧不如法律教。滅諍者。今
僧應如法律教滅。若彼僧如法滅。今此僧亦忍可
此事。僧應語彼諍比丘言。若彼僧如法律教滅此
事。我等亦忍可此事。如法滅諍。今我等亦當作如
是滅諍。若作是得滅諍。是為言諍以一滅滅。若如
法滅已。後更發起者墮罪。若彼諍比丘不忍可第
二僧作是滅。聞彼住處。有眾多比丘持法。持律。持
<pb n="328"/>
論。往至彼所。若在中道滅。中道不能滅。應到彼持
法等比丘所言。長老。我此諍事。因如是起。實因是
起。僧作是滅。第二僧亦作是滅。我不忍可。故來至
長老間。善哉長老。能如法律教滅此諍事者。我當
於長老間捨此事。若長老不能如法等滅。我等自
在作諍。更令罪深重。諸比丘住止不安樂。彼應在
眾多比丘前捨此事。眾多比丘應語彼言。長老。此
諍事。如實所因起。如第二僧滅。如實說。捨諍。我等
當量宜能滅此諍不。若不如實說者。此諍事自在
作罪更深重。諸比丘住止不安樂。眾多比丘應作
如是受諍。受已。決斷。彼諍人或是下座。或是上座。
應如上遣避。若彼僧不如法律教滅。第二僧亦不
如法滅。眾多比丘應如法滅。若彼僧。及第二僧如
法滅。眾多比丘亦應忍可此事。應語諍比丘言。如
彼僧滅諍。我等亦忍可。今當作是滅諍。是為言諍
以一滅滅。如法滅已。更發起者。墮罪（如往眾多持法律論比丘
所。往二比丘一比丘持法律論所。亦如是）。其覓諍者。以四毗尼滅。謂現
前。憶念。或現前。不癡。或現前。罪處所。云何現前憶
念。謂比丘不犯重罪。諸比丘皆言犯。詰問不止。從
僧乞憶念。僧與彼憶念毗尼白四羯磨。有三非法
與憶念毗尼。若比丘犯重罪。諸比丘皆言其犯。詰
問不止。彼從僧乞憶念。僧若與者。非法。若比丘犯
重罪。諸比丘問言。汝憶犯重罪不。答言。我不憶犯
重。憶犯小罪。當如法懺悔。莫數詰問我。彼從僧乞
憶念。僧若與者。非法。若比丘犯重罪。諸比丘問時。
答言。我不憶犯重。憶犯小罪。已如法懺悔。諸比丘
詰問不止。彼從僧乞憶念。若僧與者非法（反上。即是三種
如法）。復有五種不如法與憶念毗尼。謂不現前。不自
言。不清淨。非法。別眾（反上。即五如法）。云何現前不癡。謂比
丘癲狂心亂多犯眾罪。後還得心。諸比丘皆言犯
重罪。詰問不止。佛聽僧與彼不癡毗尼白四羯磨。
有三非法與不癡毗尼。若比丘不癡。而詐作癡。多
犯眾罪。諸比丘詰問不止。彼從僧乞不癡。僧若與
者。是為非法（此是初句。第二句亦同上。正以言我憶犯眾罪。如人夢中所作耳。第三句
亦同。正以言我犯眾罪。如人從高山墮。攬捉少片物。我亦如是。反上即三如法。五非法與。五如法與。皆如
上）。云何現前罪處所。謂比丘好論義。與外道論。乃
至眾中故妄語。僧應與彼罪處所白四羯磨。有三
非法與罪處所毗尼。謂不作舉。不作憶念。不作自
言。復有三。謂無犯。犯不可懺罪。若犯罪已懺。復有
不現前。非法。別眾（反上。即三如法）。復有五非法。謂不現前。
不作自言。不清淨。非法。別眾（反上。即五如法）。是為覓諍。以
四毗尼滅。如法滅已。更發起者。墮罪。其犯諍者。以
三毗尼滅。謂現前。自言治。或現前草覆地。云何現
前自言治。若比丘犯罪。欲在一比丘前懺。應至一
清淨比丘所。露右肩。若是上座。禮足已。右膝著地。
合掌。說罪名罪種。作是言。長老一心念。我某甲比
丘。犯某罪。今從長老懺悔。不敢覆藏。乃至憶我清
淨戒身。具足清淨布薩（訶責。立誓如上應知）。是中現前者法。
毗尼。如上。人現前者。受懺悔者是也。諍事滅已。更
發起者。墮罪。除受欲已。餘者如上。若欲在二比丘
邊懺悔者。應至二清淨比丘所。如上具威儀。說罪
名罪種懺悔（懺法如上）。彼受懺者。應先問第二比丘言。
若長老聽我受某甲比丘懺者。我當受。第二比丘
應言。可爾。若欲在三比丘邊懺。彼受懺者。應問餘
二比丘得可已。受懺。若欲在僧中懺者。應往僧中
露肩脫屣禮僧足。右膝著地合掌白言。大德僧聽。
我某甲比丘。犯某罪。今從僧懺悔（三說）。受懺者。應作
白。然後受懺。白言。大德僧聽。彼某甲比丘。犯某罪。
今從僧懺悔。若僧時到。僧忍聽。我受某甲比丘懺
悔。白如是。白已。受懺。乃至訶責立誓如上。如法諍
事滅已。更發起者墮罪。云何現前如草覆地。如第
七法中說。是為犯諍以三毗尼滅。其事諍者。以一
切毗尼滅。隨所犯。佛告比丘。以二十二種行。知是
<pb n="329"/>
平斷事人。具持二百五十戒。多聞。善解阿毗曇毗
尼。不與人諍。亦不堅住此事。應訶者訶。然後住。應
教者教。然後住。應滅擯。滅擯然後住。不愛。不恚。不
怖。不癡。不受此部飲食。亦不受彼部飲食。不受此
部衣鉢坐具鍼筒。亦不受彼部者。不供給此部。亦
不供給彼部。不共此部入村。亦不共彼部入村。不
與作期要。亦不至彼。後來後坐（目得迦云。有二苾芻共生瑕隙。種種
異言。互相謗讟。於此二人。應信持戒者。若二俱持戒。應信多聞者。若二俱多聞。應信少欲者。若俱少欲。應
信極少欲者。若俱極少欲。而生瑕隙。無有是處）。
●後結勸回向（分四）　初總結前相　二勸學餘法
　三七佛戒經　四結頌回向。
○初總結前相
諸大德。我已說戒經序。已說四波羅夷法。已說十三
僧伽婆尸沙法。已說二不定法。已說三十尼薩耆波
逸提法。已說九十波逸提法。已說四波羅提提舍尼
法。已說眾學戒法。已說七滅諍法。此是佛所說。半月
半月說戒經中來。
釋曰。此中結意。為欲令知戒聚次第。復顯說者文
無差脫。句義圓滿。八聚已周。二百五十法竟矣。此
是佛所說者。證非己說。亦非餘人所說。餘人者。法
師。律師。聲聞。緣覺。菩薩也。戒經中來者。既非餘人
所說。復非餘經所出也。
○二勸學餘法。
若更有餘佛法。是中皆共和合。應當學。
釋曰。若更有餘佛法者。謂於諸犍度中如來所制
學法。及一切修多羅。阿毗曇。定慧之法。以此法能
越苦淪而趣涅槃也。是中者。謂非但二百五十戒
法和合同修。此餘法中咸應和合共學。和合者。謂
歡喜無諍。同一師學。不生異見。如水乳合也。應當
學者。謂是比丘所應學事。勿生放逸。當勤修習也
（修多羅。是經藏。屬定學。阿毗曇。是論藏。屬慧學也）。
○三七佛略說戒經。
忍辱第一道。佛說無為最。出家惱他人。不名為沙門。
此是毗婆尸如來無所著等正覺。說是戒經。
釋曰。內心能安。忍外所辱之境。名為忍辱。此有二
種。一者生忍。二者法忍。生忍有二。一謂於恭敬。供
養。順境中。能忍不著。則不生憍逸。二謂於瞋。罵。打
害。逆境中能忍。則不生忿恨怨惱。是為生忍。法忍
亦有二。一者非心法。謂寒熱風雨饑渴老病死等。
二者心法。謂瞋恚憂愁疑婬欲憍慢諸邪見等。若
於此二法能忍不動。是名法忍。復以正慧觀察。生
法性空。辱不可得。苦空無我。誰為忍者。辱忍既空。
無生現前。便證圓寂。以此忍辱是涅槃圓寂之捷
徑。故名第一道。無為者。即是涅槃。湛然常寂。無所
造作。超絕有為之境。越度生死之流。更無有法勝
於此者。故名為最。沙門者。是寂淨義。舊譯為勤行。
謂勤行取涅槃故。或翻為勤息。勤為勤修道業。息
謂息惡行慈。故阿含經云。捨離恩愛。出家修道。攝
御諸根。不染外欲。慈心一切。無所傷害。遇樂不欣。
逢苦不慼。能忍如地。故號沙門。若出家不行忍辱。
而反怨報他人。則違涅槃無諍之道。豈稱勤息之
行。行若不稱。即非沙門。欲得第一道。當不惱他人。
若希無為樂。應具沙門法。忍辱是出世之因。無為
是出世之果。惱他人是生死之因。非沙門是生死
之果。善惡兩彰。淨穢齊舉。其有智者。能如擇乳之
鵝王。簡其善者而取之。則不違沙門之行。行既絕
倫。果超有頂矣。若據根本部中。謂毗婆尸佛出世
時諸弟子眾。及諸外道邪師。多樂苦行修身。妄招
樂果。時佛為破此見故。為諸弟子說斯略教。曰。忍
是勤中上。能得涅槃處。出家惱他人。不名為沙門。
謂忍是精勤中上。不由自苦其身。得勝涅槃。又諦
察法忍。由解了法。終獲涅槃。不由苦身而能證會。
復為遮彼邪見外道出家之類。妄說異法。教化他
<pb n="330"/>
人。無益苦身。令同己行。自他俱惱。終無果益。故云
出家惱他人。不名為沙門（西國九十六種出家外道。俱稱沙門。惟如來弟
子名釋迦沙門）。無所著等正覺者。謂如來證涅槃時。斷盡
一切煩惱。令身口意清淨。無染無著。故名無所著。
以一切法平等開覺一切眾生。成無上覺。故號等
正覺。
譬如明眼人。能避嶮惡道。世有聰明人。能遠離諸惡。
此是尸棄如來無所著等正覺。說是戒經。
釋曰。喻人明目不趣嶮難之徑。終至安隱之地。若
世間有聰慧明見智者。即知道與非道。非道乃六
趣之嶮途。道是八正之平街。嶮途由不善所感。平
街因勝慧所至。故須離諸惡因。務修出要。終抵涅
槃安隱常樂之處。
不謗亦不嫉。當奉行於戒。飲食知止足。常樂在空閑。
心定樂精進。是名諸佛教。此是毗葉羅如來無所著
等正覺。說是戒經。
釋曰。謗是口過。嫉是意業。欲離此二。當奉行於戒。
戒淨則三業頓捐。又何口意之可得。為欲成就淨
戒。故令不謗不嫉也。飲食屬口。常樂屬意。知足則
息妄馳求。空閑則諸念自寂。又何心之不定。為欲
成就定法。故令知足在閑。起慧斷惑。故云樂精進。
空閑者。是阿蘭若寂靜之處。依此處而勤修定門。
必獲涅槃果證。三世如來。同斯軌轍以教弟子。故
云是諸佛教。毗葉羅。即毗舍浮。如前釋。
譬如蜂採華。不壞色與香。但取其味去。比丘入聚然。
不違戾他事。不觀作不作。但自觀身行。若正若不正。
此是拘留孫如來無所著等正覺。說是戒經。
釋曰。喻如蜂之採華。但持蘂味而去。不損華之色
香。比丘入聚落乞食時。亦復如是。故云然也。不違
戾他事者。謂比丘乞食。趣得充身長道。隨施而受。
勿以過求戾他。壞彼信敬。正如蜂取味。不壞色與
香也。不觀作不作者。謂既不戾他。亦勿觀人得失。
以亂身心。妨自證悟。但自觀身行者。謂惟當省己。
若自無非。則身必端有過則行不正。故云若正若
不正。
心莫作放逸。聖法當勤學。如是無憂愁。心定入涅槃。
此是拘那含牟尼如來無所著等正覺。說是戒經。
釋曰。由不放逸。故能勤學聖道。由學聖道。故憂惱
之惑能除。由除憂惑。故心獲定。由獲定故。而趣涅
槃。涅槃。此翻寂滅。斯所謂斷集。修道。證滅也。若心
放逸造諸惡集因。則招感憂愁之苦果。若不修道
見諦證滅。雖獲定心。而煩惑未除。輪轉三有。憂愁
之苦奚免。
一切惡莫作。當奉行諸善。自淨其志意。是則諸佛教。
此是迦葉如來無所著等正覺。說是戒經。
釋曰。一切惡者。謂身口七支。所違性遮之罪。諸善
者。雖復不違性遮。由是防其欲界身口麤惡。而細
亂未除。不能超出欲界之境。未得為善。既自尸羅
皎潔。志在禪門。專修五法。則色界清淨四大自現
身中。緣是以次第獲得根本四禪。種種勝妙支林
功德。爾乃因超欲網。果居色界。故稱為善。自淨其
志意者。謂因禪定。發真無漏智慧。破諸邪倒。了惑
虗妄。蕩除心垢。淨諸瑕穢。照了一切諸法。皆不可
得。故云淨其志意。法海雖曠。此三攝盡。三世如來。
隨機利物。無異於斯。故曰是諸佛教（支林者。初禪有五。支。一覺
二觀。三喜。四樂。五一心。二禪有四支。一內淨。二喜。三樂。四一心。三禪有五支。一捨。二念。三慧。四樂。五一心。
四禪有四支。一不苦不樂。二捨。三念。四一心。詳如餘處）。
善護於口言。自淨其志意。身莫作諸惡。此三業道淨。
能得如是行。是大仙人道。此是釋迦牟尼如來無所
著等正覺。於十二年中。為無事僧。說是戒經。從是以
後。廣分別說。諸比丘自為樂法。樂沙門者。有慚有愧。
樂學戒者。當於中學。
釋曰。諸佛興世。觀機設教。法無一定。釋尊出此五
<pb n="331"/>
濁惡時。人多好諍。不護口言。及與濁心垢重。縱無
現境。而憶曾所經事。發起欲思。造作身業不善。是
故如來誡之以次第。防之以未萌。又復僧以修和
為重。故宜首戒之。若能如是善護。自淨。不作。是則
三業道淨。得此淨行。即如來大仙人之道矣。如來
為天中天。仙中仙。人中尊。故云大仙人也。無事僧
者。謂諸羅漢。諸漏已盡。梵行已立。所作已辦。故云
無事。如來成等正覺。初十二年中。未有有漏法生。
但為諸阿羅漢無事僧。說斯略教。其未證無事者。
學此教故。淨三業道。而便證悟。十二年後。有漏法
生。乃為廣結二百五十戒法。分別輕重開遮之相。
問曰。云何世尊不直爾制戒。待他犯然後結耶。答
曰。如來初成正覺。二百五十戒法已定。但為眾生
根性未堪頓制。是以隨犯乃結。故文殊問經云。文
殊師利白佛言世尊。未來世有邪見人。當誹謗佛。
說如是言。若使如來是一切智。何故待眾生作罪
然後制戒。佛告文殊。如此即是一切智相。若我逆
制戒。人當謗我。何以故。我不作罪。云何強說。此非
一切智。何以故。我無罪過故。如來無慈悲心。不饒
益。不攝受眾生。如人無子。而說有子。某時當生。空
有此言。云何可信。何以故。不真實故。若真見子。則
生信心。如是文殊。所未作罪。人天不見。云何逆制
戒。要須見罪。然後乃制。又善見律佛言。未有漏者
如來結戒。眾生生誹謗想。謂諸弟子悉是貴姓。或
是王位。捨其財物宮殿妻子眷屬。不惜身命。皆是
知足。於世間無所希求。云何瞿曇反以波羅提木
叉而繫之。是瞿曇未善別世人故。若結戒者。世人
亦不生敬重之心。譬如醫師未善治病。見人始欲
生癰。雖有癰性。未大成就。輙為破之。血出狼藉。受
大苦痛。以藥塗之。瘡即還復。醫曰。我為汝治病。當
與我直。病人答曰。此癡醫師。若是我病。可為我治。
我本無病。強為破肉出血。生大苦痛。反責我直。詎
非狂耶。聲聞弟子亦復如是。若先結戒而生誹謗。
我自無罪。強為結戒。是故如來不先結戒。若有漏
者。是時如來當為諸弟子結戒。指示波羅提木叉。
譬如良醫。應病設藥。令得除愈。大獲賞賜。又被讚
歎。此好醫師。善治我患。如來亦復如是。隨犯而制。
歡喜受持。無有怨言。故律本中。舍利弗白佛言。惟
願大聖與諸比丘結戒說戒。使修梵行。法得久住。
佛言。舍利弗。且止。佛自知時。何以故。比丘中未有
犯有漏法。若有犯漏法者。然後為結戒。斷彼有漏
法。舍利弗。比丘乃至未得利養。及與名稱為人所
識。多聞多財業故。若得利養及與名稱。乃至多財
業。便生有漏法。若有漏法生。然後世尊當為結戒。
使斷漏法故。問曰。云何漏法生起。多是六群。斯其
故作。唯無心犯耶。答曰。六群比丘乃大權示現。宣
通佛教。內為法門之棟梁。外為佛教之大護。非凡
所測。豈得思議。今有愚人。不諳教法。恣意造罪。心
無慚愧。由謂如來在世。六群俱作。非今獨我。寧知
昔賢正為後來啟教。而反以昔賢為非。嗚呼法之
末矣。人多懈惰。薄福尠慧。不堪如來法教。反生誹
謗。造種種業。故百喻經云。世人不解如來法王為
眾生故。種種方便現其短闕。便生毀謗。效其不是。
由是之故。於佛法中。永失其善。墮於三惡。方等大
雲經云。提婆達多。能開示人。令阿僧祇無量眾生。
安住善根。提婆達多所有境界。實非聲聞緣覺所
知。六群比丘亦大菩薩。提婆達多與共同行。若能
知達多功德了了不疑。當知是人真佛弟子。得佛
功德二分之一。得佛一目。得佛半身。若言弊惡提
婆達多壞眾僧者。當知即是善方便也。自為樂法
樂沙門者。法乃沙門之果因。苟因不施。果無從立。
今人不學沙門法。而稱沙門者。謬之甚也。而復欲
得沙門果者。去之遠矣。或言我非自為。噫。若自未
<pb n="332"/>
達。而欲達人者。其猶自墮巨海。以救他溺。得無俱
沒者哉。或云自有大乘。何用小學。此實未達大乘。
故作斯語。如彼六群本大菩薩。何復示其小行。豈
知自護護他。正菩薩之本懷。一善不捨。乃大士之
弘心。況復大小通途皆歸第一義諦。莊嚴萬德之
軀。舍此何歟。詳檢大乘經律。惟訶聲聞自度之小
心。非責聲聞嚴持之戒行。大小雙修。性遮齊護。方
順解脫之本。不違慈尊之訓。故般若會上。謂諸菩
薩行般若波羅蜜。應善知修學聲聞緣覺菩薩一
切威儀戒行。若見威儀不稱眾者。即應遠離。若有
沙門戒行威儀。則應親近。寶積經中。謂菩薩若作
是思惟。此法甚深。此非甚深。此法是淨。此法非淨。
此諸佛法。此緣覺法。此聲聞法。此法應作。此不應
作。此是深法。此非深法。是名增上慢。又菩薩戒本
經云。若菩薩如是見。如是說言。菩薩不應聽聲聞
經法。不應受。不應學。菩薩何用聲聞法為。是名為
犯眾多犯。內法傳云。若禮菩薩。讀大乘經。名之為
大。不行斯事。名之為小。所云大乘無過二種。一則
中觀。二乃瑜伽。中觀則俗有真空。體虗如幻。瑜伽
則外無內有。事皆惟識。斯並咸遵聖教。孰是孰非。
同契涅槃。何真何偽。意在斷煩惱惑。拯濟眾生。豈
欲廣致紛紜。重增沉結。依行則俱升彼岸。棄背則
並溺生津。西國雙行。理無乖競。既無慧目。誰鑒是
非。任久習而修之。幸無勞於自割。如上所說。自可
思之。更不假餘繁論。有慚有愧樂學戒者。自不作
罪。名為有慚。不教他作。名為有愧。又於諸惡自恥。
名之為慚。於惡羞他。名之為愧。世間若無慚愧二
法。悉皆違越清淨聖道。趣向生老病死險途。故大
經云。諸佛世尊。常說是言。有二白法。能救眾生。一
者慚。二者愧。慚者自不作罪。愧者不教他作。慚者
內自羞恥。愧者發露向人。又有二種智。一者不造
諸惡。二者作已懺悔。有二種愚。一者非罪。二者覆
藏。今此波羅提木叉戒。非無慚愧。及無智者。而能
樂修學也。當於中學者。謂當於此二百五十別解
脫律儀。及七佛略說戒經。勤修學習。以度生老病
死之患。苟其不學。則持犯昧然。瘂羊之稱何免。無
作既虧。比丘之體奚立。是故大小兩乘。齊建三學。
而戒為首詮。同修五分而三學初啟。所以修學三
法之用。而證五分之果。當知五分法身。前三從因
而顯德。後二就果以彰能。盡智正習俱斷。名解脫
身。無生智了了覺照。名為知見。菩薩急於化他。故
加施忍進。以修六度。聲聞由於自度。唯修三學。故
智論。以六度是眾生法。三學是涅槃法。一切法門
由學而趣。三學不修。則涅槃無路。木叉不奉。則定
慧絕因。何能超渡四流。而登彼岸者哉。
○四結頌迴向（共有十四頌。皆結集者所置。今分六釋）。
 明人能護戒  能得三種樂  名譽及利養 
 死得生天上  當觀如是處  有智勤護戒 
 戒淨有智慧  便得第一道 
釋曰。前一頌。是世間因果。後一頌。是出世間因果。
舉世間因果。以彰出世間因果也。明人者。謂了達
三途苦趣是惡因所感。人天樂境由善業所招。故
捨諸惡因。而修眾善。戒為眾善之本。乃明達智者
能護。非愚暗不別善惡果報者所可堪持也。三種
樂者。名譽。利養。是現在華報之樂。得生天上。是未
來果報之樂。名是名稱。譽是讚譽。利養即是四聖
種。謂能持戒之人。戒德芬馥。十方普聞。人天稱譽。
所共供養也。天者。天然。自然清淨。最勝最樂故。苟
非淨潔最勝之因。豈生淨潔最勝之處。淨潔因者。
禁戒是也。當觀如是處者。謂應思惟觀察世間三
種樂報。悉由護戒而有。即知出世第一道。必從戒
淨而得也。有智勤護戒者。天上乃明人得生。出世
非智者莫辦。亦非懈惰無戒者所獲。由護淨戒。身
<pb n="333"/>
心皎潔。發生無漏智慧。由智慧力故。破諸煩惱。而
得涅槃第一道也。
 如過去諸佛  及以未來者  現在諸世尊 
 能勝一切憂  皆共尊敬戒  此是諸佛法 
 若有自為身  欲求於佛道  當尊重正法 
 此是諸佛教 
釋曰。前一頌半。舉諸佛共尊戒而成道。以證之。後
一頌。示欲求佛當重正法。以勸之。一切煩惱諸惑
結縛眾生。故名為憂。三世如來皆奉波羅提木叉。
對治諸惑。而得解脫。故名能勝。自為身者。謂專為
此身超越死生求於佛道。非希世樂而期佛果。言
求佛道者揀非聲聞緣覺之乘。志在求佛尊修禁
戒。非為二乘奉持律儀。毗尼幽旨。誠在茲焉。學者
幸無錯其宗趣。自陷偏小之坑。狂者速宜反省。以
雪譏貶之罪。縱而跡現是小。意本實誘歸大。況乃
戒海無涯。量同太虗。隨物受益。等施無二。惟根器
自有大小之殊。法無廣狹之咎。欲脫二死之淵。當
早投心於戒地。庶得自為無乖。求佛有旨矣正法
者。戒法也。所謂有秉羯磨說戒。則正法未滅世間。
以此戒法。是出生死之梯航。涅槃之徑路。不同外
道邪教。輪王十善治世之術。故此特名之為正法。
 七佛為世尊  滅除諸結使  說是七戒經 
 諸縛得解脫  已入於涅槃  諸戲永滅盡 
 尊行大仙說  聖賢稱譽戒  弟子之所行 
 入寂滅涅槃 
釋曰。前一頌半。謂諸佛弟子奉持戒經。得脫諸縛。
已入涅槃。故舉以證之。後一頌。謂今佛弟子。尊佛
所說戒修行。便獲涅槃果證。故示以勸之。結使者。
謂諸煩惱結縛驅使行人心神。流轉三界不得解
脫。略言則三結十使。廣說則八十八使。乃至五百
結使。七佛為世＆CB18327;師。為欲滅除諸弟子結使故。乃
說此戒經。弟子奉行。則諸煩惱結縛。因斯解脫。證
無生果。已般涅槃。一切有無戲論。永悉滅盡矣。七
佛大仙所說之經。是一切聖賢所稱讚之戒。若今
佛弟子尊之修行。則無不證入寂滅涅槃者也。涅
槃是西音。寂滅是華言。華梵兩彰。故二雙舉也。
 世尊涅槃時  興起於大悲  集諸比丘眾 
 與如是教誡  莫謂我涅槃  淨行者無護 
 我今說戒經  亦善說毗尼  我雖般涅槃 
 當視如世尊  此經久住世  佛法得熾盛 
 如是熾盛故  得入於涅槃  若不持此戒 
 如所應布薩  喻如日沒時  世界皆闇冥 
釋曰。初一頌。序佛垂誨。次兩頌半。明佛示教。後一
頌。乃重申誡喻也。如來說法四十九年。化緣已畢。
垂將涅槃。重以戒法。顧命弟子。慇懃付囑。示誨諄
諄。是知此戒。實為佛法之綱領。僧伽之命脈。苦海
之津梁。涅槃之關要。苟不頂戴受持。豈但沉溺生
津。而且辜於如來付囑之念。凡我佛子。當思慈誨。
奉遺法而忘軀。敬木叉而盡壽。使正法而得恒存。
熾然常住世間。是為知恩報恩。思德報德者矣。戒
經者。二百五十別解脫律儀也。毗尼者。是除滅罪
之法也。般涅槃者。華言入寂滅。謂生死永寂滅故。
亦云滅度。所謂大患永滅。超度四流者也。當視如
世尊者。謂此波羅提木叉經在世。即是如來法身
常住不滅。故特令師之。如遺教經云。如來於娑羅
雙樹間。將入涅槃。告諸弟子曰。汝等比丘。於我滅
後。當尊重珍敬波羅提木叉。加闇遇明。貧人得寶。
當知此等。則是汝等大師。若我住世。無異此也。此
經久住世等者。謂有如戒修行。即此經住世。此經
住世。則正法光明熾盛不滅。由此光故。得見諦理。
而趣涅槃。是即教行理果。皆悉熾然。若不持戒布
薩除愆。罪垢日增。失智慧明。不覩聖道。便墮三途。
喻如日沒暗冥。無所見故。即墮坑落塹矣。
<pb n="334"/>
 當護持是戒  如犛牛愛尾  和合一處坐 
 如佛之所說 
釋曰。此頌誡令護戒。當遵佛制。謂行者以護戒自
珍。寧死不犯。如犛牛自惜其尾。不顧身命。和合一
處坐者。使離別眾之過。如佛所說者。遣除非法之
累。總謂行者。以戒自惜。希求無犯。乃半月半月。共
和集一處。如佛所教。而作布薩說戒也。
 我已說戒經  眾僧布薩竟  我今說戒經 
 所說諸功德  施一切眾生  皆共成佛道 
釋曰。前半頌。明自他所作事畢。後一頌。以所作事
回施有情。共成佛道。言所作事者。即諸功德也。諸
功德者。謂一一戒所生之功德也。施一切眾生者。
謂先作布薩說戒。乃惟自利。今施眾生。是為利他。
共成佛道者。所謂不令有人獨得滅度。皆以如來
滅度而滅度之。是也。亦乃菩薩初發大心。即與一
切眾生共期佛果。究竟涅槃之弘誓也。問曰。聲聞
之法。何用迴向佛道為。答曰。斯正所謂真是聲聞。
以佛道聲。令一切聞。惟有一乘法。無二亦無三。又
戒本防非止惡。非聲聞之獨持。比丘體通大小。豈
羅漢之自目。菩薩原分在家出家。比丘寧同俗類。
若不持此修身。更以何成僧法。故云在家菩薩。持
在家戒。出家菩薩。持出家戒。在家菩薩名為近事。
出家菩薩名為比丘。是知比丘之戒。非局小心。出
家菩薩。曷容不護。三世諸佛同斯法教。不惟今之
獨爾。或曰。聲聞持戒。名菩薩破戒。聲聞破戒。名菩
薩持戒。此義云何。斯以聲聞自度為急。故止之名
持。菩薩利生為本。不廣作眾善名之為犯。此正責
其心小自利為過。非謂有大心利他共成佛道者
在列。縱曰自利。誠乃兼濟。故一一戒中。不離護他。
斯實如來善巧方便。密以珠置衣裏。令其終獲大
用。今人不達聖意。於木叉而反生睚𥈐。若悟法法
無非妙行。即駕白牛而歸寶所矣。

<other>四分戒本如釋卷第十二（終）</other>

音釋
三有一欲界眾生。二色界眾生。三無色界眾生。
謂此三界眾生。因屬有漏。果係有為。有生有死故也。
四流欲流。有流。見流。無明流。
三結一身見。二戒取。三疑。
十使一貪。二瞋。三無明。四慢。五疑。六身見。七邊
見。八邪見。九戒取。十見取。
犛音茅。南夷獸。形如牛。尾有五色長白。而自愛
惜。不顧身命。
盡智羅漢入無餘。但有孤調解脫。謂身故無
身。滅智故無智。獨一解脫故云孤調。若用世智斷
諸思惑。名盡智。無漏斷。名無生智。三界思盡。得盡
智無生智名煩惱不生。證八十一分真空。名理不
生。真智慧足名智慧不生。不受生死。名果報不生。
毗曇云。盡智者。謂我知苦。乃至知道。無生智者。言
我知苦已。乃至我修道已。不復更修。又云。我漏已
盡。不復更生。二乘智斷。亦同證真。無大悲故。不名
菩薩。華嚴云。諸法實性相。二乘亦皆得。而不名為
佛。
專修五法一欲。二精進。三念。四巧慧。五一心。欲。
謂樂欲希慕欣習無厭。精進謂曉夜匪懈。欲生般
若。要因禪定。必須大精進。身心急著。爾乃成辦。念。
謂念念相續。常念初禪。不念餘事。慧。謂分別初禪。
尊重可貴。欲界欺誑可惡。以無漏心修。是為巧慧。
一心。謂修此法時。一心專志。更不餘緣。決定一心
為求初禪。乃至三觀。若無此五法。事禪尚難。何況
理定。當知五法。通為小大事理而作方便也。大即
通別圓三教。小即藏教。事即世禪。理即出世禪。
<pb n="335"/>
色界清淨四大止觀云。若身端心攝。氣息調和。
覺此心路。泯然澄靜。怗怗安隱。躡躡而入。其心在
緣。而不馳散者。此名麤住。從此心後。怗怗勝前。名
為細住。兩心前後中間。必有持身法。此法起時。自
然身體正直。不疲不痛。如似有物扶助身力。若惡
持來時。緊急勁痛。去時寬緩疲困。此是麤惡持法。
若好持法。持麤細住。無寬急過。或一二時。或一二
日。或一二月。稍覺深細。豁爾心地。作一分開明。身
如雲如影。照法明淨。與定法相應。持心不動。懷抱
淨除。爽爽清冷。雖復空淨。而猶見身心之相。未有
支林功德。是名欲界未到定。從未到定漸覺身心
虗寂。內不見身。外不見物。或經一日。乃至月歲。定
心不壞。於定中即覺身心微微然。運運而動。或發
動痒輕重冷暖澁滑。此之八觸。是四大。動輕是風。
痒煖是火。冷滑是水。重澁是地。體用相添。則有八
觸耳。動觸有支林功德。若欲界定中發八觸者。悉
是邪觸。增病增葢。無正功德。若入色界定則動八
觸。有十功德。一空二明三定四智五善心六柔軟
七喜八樂九解脫十境界相應。餘如輔行第九卷
明。

<ps>附攝頌戒相圖</ps>
<ps>○二百五十戒攝頌</ps>
（僧祇根本俱有攝頌。而四分未備。今依本文次序述出。便初學者易於記誦）。
 若作不淨行  盜心取五錢  故斷人類命 
 妄證上人法  是四波羅夷  犯者不共住 
 弄陰觸女身  麤語索婬供  媒嫁過量屋 
 大房不處分  無根取片謗  破僧及伴黨 
 污家逆眾擯  惡性不受語  前九初便犯 
 後四至三諫  欲滅此殘法  二十眾中除 
 與女共屏處  及在露現坐  三二隨所治 
 是名不定法  長衣離宿衣  滿足過一月 
 衣取非親尼  使尼浣染打  乞從非親俗 
 過受與衣請  為好求增價  勸合二家作 
 索衣過六反  蠶綿作臥具  純黑與不雜 
 不滿六年持  坐具不帖故  持毛過三旬 
 使尼浣染擘  受捉金銀錢  賣買及販賣 
 長鉢過限畜  減綴更求好  織衣使非親 
 許價勸好織  與衣復瞋奪  殘藥過七日 
 前求用雨衣  過時畜急施  迦提離六宿 
 僧物迴向己  斯名捨墮法  犯此三十事 
 物向僧中捨  餘有於墮罪  對他而懺悔 
 妄語毀呰言  兩舌離間彼  與女同一室 
 未具人三宿  共誦說他罪  陳自所證法 
 過語為女說  掘地壞神村  異語及嫌罵 
 露地敷僧具  房中不舉去  強奪止宿處 
 牽他出僧舍  閤坐脫脚牀  使用有蟲水 
 覆房過三節  不差往教誡  教授至日暮 
 譏毀教誡人  與衣非親尼  為尼縫作衣 
 屏處與尼坐  期行及船載  受尼讚歎食 
 共女同道行  過受一食施  展轉與別眾 
 受請過三鉢  不作餘食法  復使他人犯 
 非時而噉嚼  殘宿不受食  無病索美好 
 自手與外道  不囑詣餘家  食家強屏坐 
 獨與女露地  故使不得食  過受他請藥 
 往觀於軍陣  軍中過三宿  住看軍力勢 
 飲酒水中戲  擊攊不受語  恐怖他比丘 
 無緣過洗浴  露地然火炙  戲藏他衣物 
 輙著淨施衣  新服不壞色  殺畜飲蟲水 
 故惱覆他罪  減年與受戒  諍滅復發起 
 賊伴與同行  不捨惡邪見  供給惡見人 
 畜養擯求寂  難問輕訶戒  詐言今始知 
 違反於羯磨  不與欲起去  與欲後更悔 
<pb n="336"/>
 屏聽傳諍語  打搏於比丘  無根僧殘謗 
 入宮與捉寶  非時至聚落  高牀兜羅貯 
 牙骨角鍼筒  過量尼師壇  覆瘡及雨衣 
 等佛衣量作  是名波逸提  如是九十法 
 犯者應說悔  覆藏不發露  墮落燒煑苦 
 非親尼自受  不止尼代取  學家恐處食 
 是四名悔法  齊整著裙衣  具儀入俗舍 
 噉嚼法須知  護淨棄鉢水  便利應依教 
 說法不違儀  佛塔當恭敬  在路勿携行 
 上樹不過人  絡囊莫貫杖  如是之百法 
 名為應當學  現前與憶念  不癡及自言 
 覓罪多人語  如草覆布地  諍事有四種 
 此七能除滅  更有餘佛法  應共和合學 
 具此名比丘  是為真佛子  諸縛由此解 
 涅槃因之得 
二百五十戒攝頌（終）

<ps>○戒相篇聚圖</ps>
佛說犯戒罪輕重經云。爾時尊者大目犍連。晡時
從禪定覺。往至佛所。頭面禮足。却坐一面。合掌恭
敬。而白佛言。世尊。意有所疑。今欲請問。惟願聽許。
佛告目連。恣汝所問。當為汝說。目連即白佛言。世
尊。若比丘。比丘尼。無慚愧心。輕慢佛語。犯眾學戒。
如是犯波羅提提舍尼。波逸提。偷蘭遮。僧伽婆尸
沙。犯波羅夷。得幾不饒益罪。惟願解說。佛告目連。
諦聽諦聽。今為汝說。若比丘。比丘尼。無慚無愧。輕
慢佛語。犯眾學戒。如四天王壽五百歲墮泥犁中。
於人間數。九百千歲。復次目連。若無慚愧。輕慢佛
語。犯波羅提提舍尼。如三十三天壽千歲墮泥犁
中。於人間數。三億六十千歲復次目連。若無慚無
愧。輕慢佛語。犯波逸提。如𦦨摩天壽二千歲墮泥
犁中。於人間數。二十四億四十千歲。復次目連若
無慚愧。輕慢佛語。犯偷蘭遮。如兜率天壽四千歲
墮泥犁中。於人間數。五十億六十千歲。復次目連。
若無慚愧。輕慢佛語。犯僧伽婆尸沙。如不憍樂天
壽八千歲墮泥犁中。於人間數。二百三十億四十
千歲。復次目連。若無慚愧。輕慢佛語。犯波羅夷。如
他化自在天壽十六千歲墮泥犁中。於人間數。九
百二十一憶六十千歲。尊者目連聞佛所說。歡喜
奉行。爾時目連即說偈言。
 因緣輕慢故  命終墮惡道  因緣修善者 
 於此生天上 
 緣斯修善業  離惡得解脫  不善觀因緣 
 身壞墮惡趣 
 比丘謹慎樂  放逸多憂譴  變諍小致大 
 積惡入火焚 
 持戒福致喜  破戒有懼心  永斷三界漏 
 爾乃得涅槃 
 戒德可恃怙  福報常隨心  見法為人長 
 永遠三惡道 
 戒慎除恐畏  福德三界尊  鬼龍邪毒害 
 不犯持戒人 
 神仙五通人  造世諸呪術  為彼慚愧者 
 斷諸無慚愧 
 如來制禁戒  半月半月說  已說戒利益 
 稽首禮諸佛 

<img n="X/X40p0303_01.png"/><rubynote t="【圖】"/>

按三藏中。懺法俱陳。事理互彰。其事懺者。禮佛名
經。加持呪法。行方等儀須見好相。準教驗心。能伏
業本。若行理懺。觀罪性空。滅業根源。如涅槃經云。
若能修習身戒心慧。能觀諸法猶如虗空。設作惡
<pb n="337"/>
業。思惟觀察。能轉地獄重報。現世輕受。若於小罪
不能自出。心初無懺。不能習善。覆藏瑕玼。雖有善
業。為罪垢汙。現世輕報。轉為地獄極重惡果。準如
經說。修行理懺。觀罪性空。要具身戒心慧。復須依
事發露除愆。方合經旨。滅業之源。以罪雖從心生。
必因事而成業。故還依事而遣除。所謂罪從因緣
而生。還從因緣而滅。緣生無性。故曰罪性本空。因
果不昧。是曰果報不失。倘緣生有性。即觀之亦不
可脫。惟無實性。故得還從因緣而滅。豈撥緣生而
求性空。非不懺摩而罪自謝。若棄事而談理。實未
知理之實相。何能觀察諸法猶如虗空。設離緣而
觀諸法。即迷事不異理。寧悟當體即空。今有狂愚
不慚己過。每藉口談理。妄云觀心。忽事相而不懺
悔。事理既迷。行解何由相應。況理無雙立之能。事
有挾理之功。是故懺摩而不觀心。猶能決罪之流。
倘談理而不說悔。決難清罪之源。事理雙行。罪滅
如日消霜。比丘若違律儀。要依律宗殄滅。必須識
於罪名種性。隨有牒懺。戒體還淨。若疑不識。不合
加法。罪亦難捐。故智度論云。戒律中雖復微細。懺
則清淨。犯十善戒。雖懺。三惡道罪不除。如比丘犯
諸性戒等。約此而言。比丘說悔。惟滅違制六罪。性
愆由須準上事理懺除。倘託事理。而不對他說悔
違制之罪猶在。詎能免彼六墮。三者並行。性遮俱
遣。其有智者欲得身心皎潔。即可準經律蕩除。若
不依律如法說悔。制罪亦不可滅。故僧祇律云。或
有緣無罪而得罪者。如比丘無罪作罪悔過。得越
毗尼罪。或有緣有罪得無罪者。如作小房。大房。一
切乃至三諫。是也。或有緣有罪至有罪者。僧中說
戒時乃至三問。有罪者如法悔。無罪者默然。爾時
有罪不如法悔。復不語人。又不作念。我待清淨同
意人當如法說悔。默然者。得越毗尼罪。或有緣無
罪得無罪者。不作不犯。是也。或有緣重至輕者。比
丘犯波逸提。向惡邪邊見。被舉人。悔過。得越毗尼
罪。或有緣輕至重者。比丘犯越毗尼罪。向謗經人。
被舉人。悔過。得波逸提。或有緣重至重者。比丘犯
波逸提。向謗經。被舉人。悔過。得波逸提。或有緣輕
至輕者。比丘犯越毗尼罪。向未具人悔過。不名悔
過。更得越毗尼罪。

附攝頌戒相圖（終）

<article id="n718">四分戒本約義</article>

<talk>No. 718-A
 四分戒本約義序</talk>

昔庚辰歲。予在杭之真寂。欲效顰圭峯。挈毗尼之要
以示晚學。卒以病阻迨今春。自鼓山來寶善。謝絕參
請。但弘唱毗尼而已。諸人以戒本請註作新戒方便。
予曰此宿志也。故諾之。發筆於仲秋初旬。輟筆於孟
冬末旬。凡三閱月。三脫稿而後成。其中若事若義。悉
採之四分律藏。所有開遮亦悉本佛制。非敢妄以意
裁也。嗚呼是書之成。乃在今日也耶。今當此乾坤鼎
革之際。草昧未寧之秋。白刃凌空。橫尸遍野。居民逃
奔山谷。旦夕莫必其命。而予乃力疾作此何哉。蓋以
人知世運之變其苦為甚。而不知法運之變其苦為
尤甚。世運之變苦在一時。法運之變苦在萬劫。一時
之苦禍止殺身。萬劫之苦禍極三途。以此較彼。豈百
千萬億能及其一哉。但人見已然。不能見未然故。於
此則驚惶失措。於彼則怡然苟安也。予慨自天啟以
來耆德凋喪。晚進日趨日下。如狂瀾之莫迴。且又妄
逞空見弁髦戒律。不有防之後將安極。予所以孳孳
亟亟勉成此書。未敢以世難阻也。但思行此書於今
<pb n="338"/>
之世。正如鼓瑟於齊王之門。不鄙而嗤之則幸矣。況
敢望其依而習之乎。雖然此亦告朔之羊也。或存或
去。是在仁者。
旹歲次丙戌冬一陽月朔旦嗣曹洞正宗沙門元賢
題於劒津之寶善菴

<other>四分戒本約義目錄</other>
卷一
戒經序四波羅夷法
十三僧伽婆尸沙法二不定法
卷二
三十尼薩耆波逸提法九十波逸提法
卷三
九十波逸提之餘四波羅提提舍尼法
卷四
眾學法七滅諍法
七佛偈迴向頌
目錄（終）

No. 718
<sarticle>四分戒本約義卷一</sarticle>

福州鼓山嗣祖沙門　元賢　述
四分者。一比丘戒。二比丘尼戒。并受戒說戒。三安
居自恣等。四房舍并雜犍度等。故名四分。犍度此
云法聚。即分義也。戒本乃是初分比丘戒中。佛制
戒之語。半月眾所共誦者也。其源出曇無德部。曇
無德此云法密。部主之號也。先是佛成道後三十
八年。赴王舍城國王齋。齋畢。羅睺羅洗鉢失手墮
地。碎為五片。佛云此表我滅度後。諸惡比丘。將我
律分為五部也。後佛滅度百年後。有優婆毱多尊
者弟子五人。各執己見。果分律為五部。一曇無德
部。二薩婆多部。三迦葉遺部。四彌沙塞部。五婆蹉
富羅部。其古律則摩訶僧祇也。此本傳至唐凡有
四本。宣律師所遵行。乃姚秦陀施耶舍譯本。此本
與律少有不同故。後有唐西太原寺僧懷素。仍於
律中撮出。俗稱新律。新舊二律。莫敢低昂。請旨欽
定。二律并行。即今藏中二本是也。愚詳考之。義實
無差。文有少異。今則并用二本參定。非敢妄有增
損。
 稽首禮諸佛  及法比丘僧  今演毗尼法 
 令正法久住 
將說戒經。先說此偈。是為說戒之序。律中全文尚
多。疑是部主曇無德所說。今省繁就要。不知何人
所刪也。首二句歸敬三寶。以求冥加。次二句明說
戒之本意。演宣說也。毗尼此云律。又云善治。是以
律治罪也。令正法久住者。以戒為定慧之洪基。解
脫之要道。若不得戒。雖有禪定智慧。悉成魔外故。
說戒則正法久住。不說則正法不久住也。
 戒如海無涯  如寶求無厭  欲護聖法財 
 眾集聽我說 
此歎戒德以勸其聽也。戒法廣大。猶如大海無有
邊涯。其可貴重。猶如珍寶。當勤求之。勿生厭倦。聖
法財即成寶也。欲守護此戒。不至喪失。則當常聽
此戒。庶常得䇿勵。而戒可護也。
 欲除四棄法  及滅僧殘法  障三十捨墮 
 眾集聽我說 
此言戒能滅罪。以勸其聽也。戒若有毀犯。當常聽
說戒。發露懺悔。則罪可得滅。障謂防障。言可防障
而不至於墮也。戒有五篇。今止言三者。舉重以該
輕耳。
 毗婆尸式棄  毗舍拘留孫  拘那舍牟尼 
 迦葉釋迦文  諸世尊大德  為我說是事 
<pb n="339"/>
 我今欲善說  諸賢咸共聽 
此言戒乃七佛同制。非後人妄立。故當共聽也。
 譬如人毀足  不堪有所涉  毀戒亦如是 
 不得生天人  欲得生天上  若生人中者 
 常當護戒足  勿令有毀損  如御入險道 
 失轄折軸憂  毀戒亦如是  死時懷恐懼 
此設喻以示毀戒之害。如人毀足則不可行。毀戒
則不能生天人。欲生天人。必須護戒。況入聖道乎。
又如御入險道。失轄折軸。則險不可出。毀戒則惡
道不可出。臨死時惡相現前。必墮三途。有深懷恐
懼而已。是知戒決不可毀也。轄車軸頭鐵也。
 如人自炤鏡  好醜生欣戚  說戒亦如是 
 全毀生憂喜  如兩陣共戰  勇怯有進退 
 說戒亦如是  淨穢生安畏 
此設喻以示說戒之益。如人炤鏡則自見其好醜。
好則欣而醜則戚。說戒則自見其全毀。全則喜而
毀則憂。又如兩陣共戰。勇則進而怯則退。說戒則
淨者安而穢者畏。喜與安有增進之意。憂與畏有
改悔之機。是說戒之益有如是也。
 世間王為最  眾流海為最  眾星月為最 
 眾聖佛為最  一切眾律中  戒經為上最 
 如來立禁戒  半月半月說 
前重重誡勸已竟。此乃較量其勝功。以結上文也。
小乘律中。以比丘戒為最故云然。由此戒為最故。
如來立此禁戒。使半月半月必說之。所以警䇿昏
怠。而除滅愆尤也。
和合僧集會（答言僧集和合）。未受具戒者出（有即遣出答言未受具戒者已
出。無答言無未受具戒者。不來諸比丘說欲及清淨（有依法說。無答言無說欲
及清淨者）。誰遣比丘尼來請教誡（有依請具答。無答言此處無尼來請教誡）。僧
今和合何所作為（答言說戒羯磨）。
大德僧聽。今白月十五日。眾僧說戒。若僧時到僧忍
聽。和合說戒。白如是。
此羯磨軌則也。和合者。律中云。應來者來。應與欲
者與欲來。現前人得呵不呵。是名和合。反此名不
和合。集會者。律云當敷坐。打揵椎三通。盡大眾俱
集一處。未受下。律中白衣沙彌。俱不許聽大僧說
戒。聽者得無量罪故遣之。不來下。律云。比丘若有
佛法僧事。及有病看病人。竝聽與欲。與欲者。聽其
與人說欲也。惟除結界及鄙事不與欲。與者得罪。
其傳欲人。在眾中整儀白云。大德一心念。今有某
甲比丘。自說清淨。無諸障法。為病因緣。如法僧事
與欲清淨。一說便止。誰遣下。佛以尼眾暗昧。又闕
于參訪。許半月往僧中。請教誡師。其受囑人。當于
眾中整儀白云。大德僧聽。某處和合比丘尼。差比
丘尼某甲。半月頂禮和合僧足。求請教誡。三說已。
僧中應為擇教誡師。作白差往。如無堪者。上座應
作略教誡法告囑人云。明日尼來請可不時。報言
昨夜為尼遍請無堪者。然上座有勅。語諸尼眾精
勤行道。謹慎莫放逸。受囑者如法告于來尼。尼回
集眾。宣上座勅已。應合掌聽受。答言頂戴奉行。禮
拜而退。若尼半月不向僧乞教誡師者犯墮。羯磨
此云作法辦事。乃白眾而作法也。大德下。正羯磨
之語。白月黑月者。上半月為白月。下半月為黑月。
僧時到。謂當作法之時也。忍聽。謂忍許聽作羯磨
也。
諸大德。我今欲說波羅提木叉。諸大德諦聽。善思念
之。若自知有犯者。即應自懺悔。不犯者默然。默然者
知諸大德清淨。若有他問者。即應如實答。如是諸比
丘。在大眾中。乃至三問。憶念有罪。不懺悔者。得故妄
語罪。故妄語者。佛說是障道法。若比丘憶念有罪。欲
求清淨者當懺悔。懺悔得安樂。不懺悔罪益深。
此令其憶念有罪。而懺悔也。波羅提木叉此云保
解脫。謂持此戒保任得解脫也。又云別解脫。謂三
<pb n="340"/>
業七支。因戒防非。別別得解脫也。若有問者。謂此
三問之外。別有事當眾審問者。亦當如實而答也。
不懺悔得故妄語罪者。以其自知有罪。而故覆藏。
雖未有語。亦同有罪說無罪。虗妄不實。是障道法
也。結突吉羅。
諸大德。我已說戒經序。今問諸大德。是中清淨不（三說）。
諸大德。是中清淨。默然故。是事如是持。
此上通名戒經序。下乃廣說戒相。
諸大德。是四波羅夷法。半月半月說。戒經中來。
波羅夷此云棄。謂犯此罪者。永棄佛海邊外。
若比丘。共比丘同戒。不捨戒。戒羸不自悔。犯不淨行。
乃至共畜生。是比丘波羅夷。不共住。
須提那尊者。因歲饑領眾。往故里乞食。其母屢勸
尊者捨道還俗。尊者再三不允。母云。汝既不還。可
為種子。使汝種不斷。于時佛未制戒。尊者不知其
過。遂諾母命。乃與妻三成其事。後佛知故制。共比
丘同戒者。謂共諸比丘。同稟具戒也。不捨戒者。佛
言。比丘不樂淨行。聽捨戒還家。捨時對三寶前。如
法三唱而捨。若狂亂心。或對狂亂人前。乃至天龍
鬼神。及不解如是語者前。俱不成捨。語而不了了
者。亦不成捨。戒羸者。戒多毀犯也。戒多毀犯。便當
勇猛懺悔。戒體復完。今又不能懺悔。則惡且日長。
必至于犯不淨行矣。不淨行即淫法也。乃至共畜
生者。後因一比丘林中獨居。與一雌獼猴交。他比
丘伺見白佛。故兼制之。凡比丘。若犯一切男女人
非人。是道非道。有隔無隔。初入如毛頭許。俱得波
羅夷罪。方便不入者。偷蘭遮。若有怨家。強捉比丘
行不淨行。不受樂者不犯。受樂者犯。若比丘教彼
比丘行不淨行。彼比丘若作教者。偷蘭遮。不作教
者。突吉羅。比丘尼犯者。波羅夷。式叉摩那。沙彌。沙
彌尼。俱突吉羅滅𢷤。若睡眠無所覺知。及不受樂。
一切無有婬欲意者不犯。波羅夷不共住者。謂犯
者不得與清眾。共一說戒。共一羯磨也。蓋犯此者。
即當滅擯。若有犯不覆藏者。當退位在比丘後。沙
彌前。不同一切比丘事。不應授他人戒。不得畜沙
彌。不得受他依止。不得教誡比丘尼。當自屈意。調
伏心行。盡形壽不得離。若證阿羅漢果。方超入大
僧位也。
若比丘。在聚落中。若閑靜處。不與物盜心取。隨不與
取法。若為王。王大臣所捉。若殺。若縛。若驅出國。汝是
賊。汝癡。汝無所知。是比丘波羅夷。不共住。
檀尼迦尊者。為己造屋。私取平沙王材木。事發被
攝。國法盜五錢當論死。王以比丘故。但呵而遣之。
佛知故制。凡物必人與方可取。人不與。而以盜心
取。則實盜也。隨不與取法者。謂依國王不與取之
法而論罪也。凡盜取一切財物值五錢。離本處五
尺犯棄。五錢。此土值銀一錢也。若減五錢偷蘭遮。
若欲取而未取者。偷蘭遮。若方便破壞他物。若倚
親厚強力而取。若以言辭誑詐而取。若以呪術等
力而取。得五錢俱犯棄。若減五錢若未得。俱偷蘭
遮。若為他人偷渡關稅。作諸方便。皆偷蘭遮。若方
便求得五錢犯棄。不得偷蘭遮。方便求得減五錢。
偷蘭遮。不得突吉羅。若教他人求五錢得五錢。二
俱犯棄。不得。二俱偷蘭遮。若教他人求減五錢得
減五錢。二俱偷蘭遮。不得。二俱突吉羅。若教人求
五錢。受教者得減五錢。二俱偷蘭遮。若方便教人
求減五錢。受教者得五錢。受教者犯棄。教者偷蘭
遮。若方便教人求五錢。受教者乃取異物五錢。取
者犯棄。教者偷蘭遮。若方便教人求五錢。受教者
謂是使取物。無盜心取五錢。教者犯棄。受教者無
犯。若教人取物。受教人謂教盜取得五錢。受教者
犯棄。教者無犯。若有主物有主疑。無主物有主疑。
無主物無主疑。取五錢。俱偷蘭遮。若有主物有主
<pb n="341"/>
疑。無主物有主疑。無主物無主疑。取減五錢。俱突
吉羅。比丘尼犯者波羅夷。式叉摩那沙彌沙彌尼。
俱突吉羅滅擯。若與想取。若己物想取。若糞掃想
取。若暫取想取。若親厚意取。無犯。
若比丘。自手斷人命。持刀與人。嘆譽死。快勸死。咄男
子。用此惡活為。寧死不生。作如是思惟。種種方便嘆
譽死。快勸死。是比丘波羅夷。不共住。
婆裘園諸比丘。習不淨觀。深厭色身。遂欲自殺。時
有勿力迦難提比丘。是外道種。持刀入園。比丘倩
斷其命。以衣鉢酬之。由是死者相繼。居士見之譏
嫌。佛知故制。斷人命者。簡非人也。刀與人者。知他
欲自殺。便以刀與之。或以刀與彼。令彼行殺也。嘆
譽死者。讚譽其死之善快。勸死者。勸其速死也。咄
男子下。正快勸之辭。持刀與人下。皆非自手殺。而
心實殺也。凡比丘若自殺教他殺。使禽獸殺毒藥
殺。或方便坑陷。以至用水火木石等。斷其命者。皆
犯棄。方便不死者。偷蘭遮。若殺天龍鬼畜生能變
形者。犯偷蘭遮。方便不死突吉羅。殺畜生波逸提。
方便不死者突吉羅。若人疑非人。若人作非人想。
若非人人想。若非人疑人。殺之俱偷蘭遮。比丘尼
犯者波羅夷。式叉摩那沙彌沙彌尼。俱突吉羅滅
擯。若擲刀杖瓦石等。誤殺者。一切無害心。而死者
俱無犯。
若比丘。實無所知。而言我得上人法。我已入聖智勝
法。我知是。我見是。彼於異時。若問。若不問。欲自清淨
故。作如是說。我實不知不見。言知言見。虗誑妄語。除
增上慢。是比丘波羅夷。不共住。
因歲饑乞食難得。佛命隨處安居。時婆裘園比丘。
𥨱作方便。希易得故。乃向居士家。說我得上人法
等。上人法猶云過人法。聖智勝法。謂聲聞四果四
智之法也。我知是我見是。即指聖智勝法而言。彼
於異時下。對人發露之辭。縱能發露。猶結棄罪。除
增上慢者。因一比丘耻未得道。妄言已得。後以精
進故。證阿羅漢果。疑前妄語犯棄。因白佛。佛為開
之。為是增上慢心故作是說。非虗誑以希利養者
比也。凡比丘向人。說得上人法等語。前人知者。波
羅夷。前人不知者。偷蘭遮。若以手印。若書信。若遣
使。若作相。彼知者波羅夷。不知者偷蘭遮。若實得
道。向不同意人說。突吉羅。比丘尼犯者波羅夷。式
叉摩那沙彌沙彌尼。俱突吉羅滅擯。若實得向同
意人說。若向人說諸法。而不言我得。不犯。
諸大德。我已說四波羅夷法。若比丘犯一一波羅夷
法。不得與諸比丘共住。如前。後亦如是。比丘得波羅
夷法。不應共住。
如前謂如半月前犯者。皆波羅夷不共住。後亦如
是者。謂此半月後有犯。皆同此結罪也。
今問諸大德。是中清淨不（三說）。
諸大德。是中清淨。默然故。是事如是持。
諸大德。是十三僧伽婆尸沙法。半月半月說。戒經中
來。
僧伽此云眾。婆尸沙此云殘。犯此罪者。已幾于棄。
如人為他所斫。而未斷咽喉。僅存殘生理。宜速救
也。
若比丘。故弄陰出精。除夢中。僧伽婆尸沙。
迦留陀夷。欲心熾盛。乃弄陰失精。佛知故制。後有
一比丘。夢中失精。疑犯此戒白佛。佛為除之。凡弄
陰未失精者。偷蘭遮。若比丘教他失精。教者偷蘭
遮。若不失突吉羅。若教餘人。失不失俱突吉羅。比
丘尼犯者波逸提。式叉摩那沙彌沙彌尼。俱突吉
羅。若不弄而自失者。不犯。
若比丘。婬欲意與女人身相觸。若捉手。若捉髮。若觸
一一身分者。僧伽婆尸沙。
迦留陀夷。於房門外。伺諸女人至。引入看房。遂與
<pb n="342"/>
身相摩觸。佛知故制。若捉手下。皆身相觸也。與一
切女人身相觸。一觸一僧殘。若以衣服等觸其身
分。偷蘭遮。若以衣服觸衣服者。突吉羅。若與天女。
阿修羅女。鬼神女。龍女。畜生女。能變形者相觸。皆
偷蘭遮。畜生女不能變形者突吉羅。若與男子相
觸突吉羅。若與二形相觸。偷蘭遮。若人女非人女
想。非人女人女想。非人女疑人女。俱偷蘭遮。比丘
尼犯者波逸提。式叉摩那沙彌沙彌尼。俱突吉羅。
若誤相觸。無淫欲意。不犯。
若比丘。婬欲意。與女人麤惡婬欲語。隨麤惡婬欲語。
僧伽婆尸沙。
迦留陀夷。因佛制不得相觸。乃引女人入房。向彼
說粗惡婬欲語。佛知故制。隨其語之多少。了了者。
一語一僧殘。不了了者。偷蘭遮。若其語在二道之
外。不甚粗惡者。偷蘭遮。若天女。修羅女。鬼神女。龍
女。畜生女。能變形者。及二形黃門。向說麤惡語。彼
知者偷蘭遮。不知者突吉羅。若作手印。若書信。若
遣使。若現相。彼知者偷蘭遮。不知者突吉羅。向畜
生不能變形者。說粗惡語。突吉羅。向男子說粗惡
語。突吉羅。人女疑非人女。人女作非人女想。非人
女作人女想。非人女疑是人女。俱偷蘭遮。比丘尼
犯者偷蘭遮。式叉摩那沙彌沙彌尼。俱突吉羅。若
向女人說言女身不淨等。不犯。
若比丘。婬欲意。於女人前。自嘆身言。大妹。我修梵行
持戒精進。修善法。可持婬欲法供養我。如是供養第
一最。如是語者。僧伽婆尸沙。
迦留陀夷。因佛制。不得向女人說麤惡婬欲語。乃
向諸女人。自嘆譽其身之德。索欲供養。佛知故制。
若向女人嘆身索欲語。了了者。一語一僧殘。不了
了偷蘭遮。若嘆身索供養。而不索欲者。若除二道
外。令別作供養者。偷蘭遮。若作手印。若書信。若遣
使。若現相。彼知者僧殘。不知者偷蘭遮。若天女修
羅女。乃至畜生女能變形者。向說而了了者。偷蘭
遮。不了了者突吉羅。若手印等。彼知者偷蘭遮。不
知者突吉羅。向畜生不能變形者嘆身。突吉羅。向
男子歎身突吉羅。若人女疑非人女。若人女作非
人女想。非人女作人女想。非人女疑人女。俱偷蘭
遮。比丘尼犯者偷蘭遮。式叉摩那沙彌沙彌尼。俱
突吉羅。
若比丘。往來彼此媒嫁。持男意語女。持女意語男。若
為成婦事。若為私通。乃至須臾頃。僧伽婆尸沙。
羅閱城。有比丘迦羅。善知俗法。嘗為人作媒嫁。城
中居士便言。釋子善為媒嫁。比丘白佛。佛為制戒
若比丘自受語。自往彼語。還報者僧殘。往彼語而
不還報者。偷蘭遮。若聞語往彼說還報者僧殘。不
還報偷蘭遮。若作書遣使指印現相往來。皆同罪。
若與語而不受。便往彼說還報。偷蘭遮。若受語不
往彼語不還報。突吉羅。若不受語往說不還報。突
吉羅。其還報語。若言已嫁與他。若言至餘處。若言
死。若言賊將去。若言無。一切偷蘭遮。若言癩病。若
言癰病。若言白癩乾消顛狂。若言痔道有瘡。及膿
出不斷。一切僧殘。若比丘。一反媒嫁人女僧殘。隨
媒嫁多少。說而了了者。一一僧殘。若不了了。偷蘭
遮。媒嫁畜生突吉羅。媒嫁男突吉羅。若比丘持他
書往不看者。突吉羅。若為白衣作餘使命。突吉羅。
比丘尼罪同。式叉摩那沙彌沙彌尼。突吉羅。不犯
者。若夫婦離別為還合。若為父母疾患。若繫在獄
看書持往。若為信心居士病。若繫在獄看書持往。
若為佛法僧塔。若為病比丘。看書持往。無犯。
若比丘。自乞作屋。無主自為己。當應量作。是中量者。
長佛十二磔手。內廣七磔手。應將餘比丘往看處所。
彼比丘當指示處所。無難處。無妨處。若比丘有難處
妨處自乞作屋。無主自為己。不將餘比丘往看處所。
<pb n="343"/>
若過量作者。僧伽婆尸沙。
佛在耆闍崛山。聽諸比丘自作屋。有一比丘。大作
屋。繁索信施。施主譏避。又一比丘為自作屋。手砍
大樹。彼樹神念。樹被砍。子孫無依。欲打比丘。又恐
得罪。來白佛。佛嘆言善哉。若打持戒比丘。獲罪無
量。今恒河邊有一大樹。名娑羅。其神始命終。汝可
速往居止。佛因制戒。蓋無主則必乞之於人。自為
己則非為廣眾。豈可廣索財物。而過量作屋哉。磔
者張手一跨也。佛一磔手。准今尺一尺六寸。將餘
比丘者。將餘知法比丘也。彼比丘。即知法者也。難
處。謂獅子虎狼盜賊。惡國界惡國王。下至虫蟻多
處是也。妨處。謂有妨礙之處。如田園屋宅。道路丘
墓等。及尼庵酒肆。王臣外道。往來遊戲等處是也。
若比丘下結罪。不將餘比丘。指示造屋。是一僧殘。
過量作是一僧殘。有難有妨處。二突吉羅。作而未
成者。二偷蘭遮。二突吉羅。若教人作成者。二僧殘
二突吉羅。教人作而未成者。二偷蘭遮。二突吉羅。
為他人作成者。二偷蘭遮。二突吉羅。作而未竟者。
四突吉羅。比丘尼犯者偷蘭遮。式叉摩那等。俱突
吉羅。若作佛殿講堂。及為廣眾。作過量者。不犯。
若比丘。欲作大房。有主為己作。應將餘比丘往看處
所。彼比丘應指示處所。無難處無妨處。若比丘有難
處妨處。作大房。有主為己作。不將餘比丘往看處所
者。僧伽婆尸沙。
因闡陀尊者。與優填王友善。王欲為作大房。近拘
睒彌城。有尼拘律神樹。行人車馬往來皆止息其
下。尊者往伐作屋。人皆譏嫌。佛知故制。作大房。出
施主意過量作無犯。但當請僧指授處所。無難與
妨可也。此中無僧指授。是一僧殘。有難有妨。是二
突吉羅。作而未成。一偷蘭遮。二突吉羅。若教人作
成者。一僧殘二突吉羅。未成者。一偷蘭遮。二突吉
羅。為他作者。一偷蘭遮。二突吉羅。作而未成者。三
突吉羅。比丘尼犯者偷蘭遮。式叉摩那沙彌沙彌
尼。俱突吉羅。若王自作者。不犯。
若比丘。以嗔恚所覆故。非波羅夷比丘。以無根波羅
夷法謗。欲壞彼清淨行。彼於異時。若問若不問。知此
事無根說。我嗔恚故作是語。若比丘作是語者。僧伽
婆尸沙。
沓婆摩子尊者。為眾知臥具房舍器物。及次第差
僧受食。有慈地比丘來居最下座。所得惡房惡臥
具。次日差受食。又得惡食便生嗔恚。謂尊者有愛
憎心。託妹慈比丘尼。以無根波羅夷謗。佛差僧詰
實。因制戒。無根者。無見根。無聞根。無疑根也。三者
俱無。而妄以波羅夷謗。說而了了者僧殘。不了了
者偷蘭遮。若手印書信遣使作相等。彼知者僧殘。
不知者偷蘭遮。除四重外。以非法謗者。結罪亦同。
若謗比丘尼僧殘。謗式叉摩那沙彌沙彌尼。俱突
吉羅。比丘尼犯者僧殘。式叉摩那沙彌沙彌尼。俱
突吉羅。
若比丘。以嗔恚故。於異分中取片。非波羅夷比丘。以
無根波羅夷法謗。欲壞彼清淨行。彼于異時。若問若
不問。知是異分中取片。是比丘自言我嗔恚故作是
語。作是語者。僧伽婆尸沙。
即前慈地比丘事。僧以無根治罪。後在耆闍崛山
下。見二羊相交。自言羝羊是沓婆摩子。母羊是慈
比丘尼。遂復謗言。親見其事。非無根也。佛審實因
制戒。異分猶云他分。言非彼親分也。凡同姓同名
同貌。而實非者。皆名異分。取片者。於他分中取少
分以生謗也。結罪同上。
若比丘。欲壞和合僧。方便受壞和合僧法。堅持不捨。
彼比丘。應諫是比丘言。大德莫壞和合僧。莫方便壞
和合僧。莫受壞和合僧法堅持不捨。大德應與僧和
合。歡喜無諍。同一師學。如水乳合。於佛法中。有增益
<pb n="344"/>
安樂住。是比丘如是諫時。堅持不捨。彼比丘應三諫。
乃至三諫捨者善。不捨者。僧伽婆尸沙。
提婆達多。欲殺佛而未能。乃作壞僧法。以誘眾從
己。佛因制戒。初句欲壞和合僧。出其本意也。方便
受壞和合僧法。言受方便壞僧之法也。方便壞和
合僧法。提婆凡有五事。一盡形乞食。二盡形著糞
掃衣。三盡形露坐。四盡形不食酥鹽。五盡形不食
魚肉。此五法似善。而心在壞和合僧。則矯詐也。又
凡法說非法。非法說法。律說非律。非律說律。乃至
別設因緣。破散僧眾者。皆壞和合僧法也。三諫不
捨者僧殘。以欲壞未壞故。若果壞。則罪同七逆。非
止此也。然亦須白四羯磨。作白竟捨者。一偷蘭遮。
一羯磨捨者。二偷蘭遮。二羯磨捨者。三偷蘭遮。三
羯磨竟僧殘。若初白未竟捨者。突吉羅。一切未白
時。方便欲壞和合僧等。皆突吉羅。若僧為作羯磨
時。有比丘教莫捨者。偷蘭遮。未羯磨時。教莫捨者。
突吉羅。餘四眾人教者。盡突吉羅。比丘尼犯者僧
殘。式叉摩那沙彌沙彌尼。俱突吉羅。若破非法非
律一切惡友。不犯。
若比丘。有餘伴黨。若一若二若三。乃至無數。是比丘
語彼比丘言。大德莫諫此比丘。此比丘是法語律語。
此比丘所說我等喜樂。我等忍可。彼比丘應諫是比
丘言。大德莫作是說。言此比丘是法語律語。此比丘
所說我等喜樂。我等忍可。何以故。此比丘。非法語。非
律語。大德莫欲壞和合僧。汝等當樂欲和合僧。大德
與僧和合。歡喜不諍。同一師學。如水乳合。於佛法中。
有增益安樂住。是比丘如是諫時。堅持不捨。彼比丘
應三諫。乃至三諫捨者善。不捨者。僧伽婆尸沙。
提婆餘黨有四。一名三文陀達多。二名騫荼達婆。
三名拘婆離。四名迦留羅提舍。此其黨之上首也。
從亦應多。前提婆欲壞和合僧。而清眾屢諫。此邪
黨助其所壞。反諫清眾。言莫呵提婆達多。佛聞故
制。是比丘下。乃邪黨諫清眾之辭。此比丘指提婆
也。彼比丘應諫下。乃清眾轉諫邪黨之辭。莫欲壞
和合僧。出其意也。汝等下。勸其和合也。是比丘下。
結罪。白四羯磨捨不捨。結罪同上。餘結罪亦同上。
若比丘。依聚落若城邑住。行惡行汙他家亦見亦聞。
諸比丘當語是比丘言。大德行惡行汙他家亦見亦
聞。今可遠此聚落去。不須住此。是比丘語彼比丘言。
大德。今諸比丘。有愛有恚。有怖有癡。有如是同罪比
丘。有驅者。有不驅者。諸比丘諫言。大德莫作是語。言
諸比丘有愛有恚有怖有癡。有如是同罪比丘。有驅
者。有不驅者。而諸比丘不愛不恚不怖不癡。大德行
惡行汙他家亦見亦聞。是比丘如是諫時。堅持不捨。
彼比丘應三諫。乃至三諫捨者善。不捨者。僧伽婆尸
沙。
起自阿濕婆富那婆娑二比丘。在䩭連村舍住。行
惡行汙他家。自種花木灌溉。摘華作鬘。持送與人。
教人亦爾。又與女人。同坐同飲食。乃至戲咲歌舞
行動之際。全無威儀。俗皆喜樂。有清淨比丘。具威
儀者。至彼乞食。反不得食。回白佛。佛乃差目犍連
舍利弗。領眾往與作擯羯磨。二比丘言。僧有愛恚。
二尊者回白佛。佛更遙呵制戒。行惡行。即上種花
木等。汙他家有四。一依家污家。謂比丘向人家得
物。與一家不與一家。與者喜。不與者嗔。二依利養
污家。謂比丘如法所得利養。與一家不與一家。與
者喜。不與者嗔。三依親友污家。謂比丘與王臣友
善。護一家不護一家。護者喜。不護者嗔。四依僧寺
汙家。謂比丘取僧物。與一家不與一家。與者喜。不
與者嗔。諸比丘當語下。諫而驅之也。是比丘下。乃
犯戒者自遮之辭。有愛故不驅。有恚故強驅。有怖
故不敢驅。有癡故不知當驅不當驅。所以犯罪同。
而驅不驅有異也。諸比丘諫言下。證入其罪也。是
<pb n="345"/>
比丘下結罪。白四羯磨。捨與不捨。結罪同上。餘結
罪亦同上。若為三寶常住。種花木作供養等。不犯。
若比丘。惡性不受諫語。於戒法中。諸比丘如法諫已。
自身不受諫語。言諸大德。莫向我說若好若惡。我亦
不向諸大德說若好若惡。諸大德且止。莫諫我。彼比
丘諫是比丘言。莫自身不受諫語。大德自身當受諫
語。大德如法諫諸比丘。諸比丘亦如法諫大德。如是
佛弟子眾等增益。展轉相諫。展轉相教。展轉懺悔。是
比丘如是諫時。堅持不捨。彼比丘應三諫。乃至三諫
捨者善。不捨者。僧伽婆尸沙。
起自闡陀尊者惡性不受戒。若有諫者。便言大德
莫諫我。我應教汝。且云。我是聖主得正覺故。佛知
故制。言諸大德下。正不受諫之辭。彼比丘諫下。乃
諸比丘正諫之辭。是比丘下結罪。白四羯磨捨不
捨結罪同上。餘結罪亦同上。若彼言非法非律。則
不受諫者。不犯。
諸大德。我已說十三僧伽婆尸沙法。九戒初犯。餘至
三諫。若比丘犯一一法。知而覆藏。應強與波利婆沙。
行波利婆沙竟。增上與六夜摩那埵。行摩那埵竟。應
與出罪。當二十僧中出是比丘罪。若少一人。不滿二
十眾。是比丘罪不得除。諸比丘亦可呵。此是時。
此總結前罪也。前九戒初犯即得僧殘。後四戒必
三諫不捨。方得僧殘。波利婆沙。此云別住。謂諸比
丘。不與同僧事同起止也。犯罪者若覆藏。當隨其
覆藏之日多少。強罰行別住法。行別住竟。與六夜
摩那埵。摩那埵此云意喜。謂別住竟罪將出。歡喜
行此行也。又云極苦卑劣行。謂當於晨朝。洒掃佛
塔僧院。洗僧大小便處。又不得與欲。不得受他人
欲。不得比丘前後行。不得受一切人禮拜。不得與
人說法論義等。應持破舊衣鉢。應當禮拜。大僧云。
大德某甲。犯某僧伽婆尸沙。望大德與某甲出罪。
行六夜竟。應與二十僧中出罪。若少一人。罪不得
出。僧亦得呵也。若犯而不覆藏者。直與六夜摩那
埵。
今問諸大德。是中清淨不（三說）。
諸大德。是中清淨默然故。是事如是持。
諸大德。是二不定法。半月半月說。戒經中來。
不定者。於三法中不定治。當審實其罪也。
若比丘。共女人獨在靜處。覆處。可作婬處坐。說非法
語。有住信優婆夷。於三法中。一一法說。若波羅夷。若
僧伽婆尸沙。若波逸提。是坐比丘自言我犯是罪。於
三法中。應一一法治。若波羅夷。若僧伽婆尸沙。若波
逸提。如住信優婆夷所說。應如法治是比丘。是名不
定法。
迦留陀夷。未出家時。與親友婦齋優婆夷通。既出
家。猶與往來。一日往其家。於屏處同坐。說非法語。
有住信優婆夷。窺見白佛故制。靜處謂無人處。覆
處謂弗現露處。無人且弗現露。是可作婬處也。住
信者。謂住於信實。不妄語也。若者不定之辭。於三
法中。隨住信者。實舉其犯罪之相。俟知律者。定罪
也。于中行婬者犯棄。說非法語者犯僧殘。但同坐
而無前二者犯墮。是坐比丘下。乃犯者領罪之語。
若比丘一一自言。當如自言治。若比丘不一一自
言。當用覓罪相毗尼治。若比丘先在屏處坐。女人
來問訊禮拜者不犯。但當速遣出。若同坐者。亦犯
墮。
若比丘。共女人在現露處。不可作婬處坐。說麤惡語。
有住信優婆夷。於二法中。一一法說。若僧伽婆尸沙。
若波逸提。是坐比丘自言。我犯是罪。於二法中。一一
法治。若僧伽婆尸沙。若波逸提。如住信優婆夷所說。
應如法治是比丘。是名不定法。
此條犯者舉者皆同前人。但在不可作婬之處故。
無波羅夷。止隨二法治也。
<pb n="346"/>
諸大德。我已說二不定法。今問諸大德。是中清淨不
（三說）。
諸大德。是中清淨默然故。是事如是持。

<sarticle>四分戒本約義卷二</sarticle>

福州鼓山嗣祖沙門　元賢　述
諸大德。是三十尼薩耆波逸提法。半月半月說。戒經
中來。
梵語尼薩耆此云捨。波逸提此云墮。此三十事。皆
在衣物上犯罪。當墮覆障燒煑地獄。今制令罰其
衣物。向僧中捨則免墮也。界內僧。或多人。或一人。
俱可捨。但不得別眾捨。別眾者。謂四人已上私出
界外。別為一眾也。若向別眾。捨犯突吉羅。既捨衣
已。當于眾中乞懺悔。乞已當請一人。為懺悔主。其
人須是清淨比丘方可。亦不得遽受懺。必先白眾。
白已然後受懺。受懺已眾中當還此比丘衣。還衣
之法有二種。一是即座展轉付還。一是直付還。其
所犯之事。或是畜長衣經十日。畜非時衣過一月。
畜急施衣過十日。畜長鉢過十日。畜藥過七日。此
五事當即座展轉付。又或其人有事。欲遠行。不能
延至明日者。僧中可問言。此衣捨與誰。答言捨與
某甲比丘。僧即以此衣與之。然後為作白二羯磨。
還此比丘衣。若非前五事者。應用直付法。僧中作
白二羯磨。直以此衣還之。若是前五事。其人無遠
行因緣。可延至明日者。亦作直付還。惟野蠶綿作
臥具不可還。應斬碎塗壁及埵。餘皆當還。若捨衣
不還者突吉羅。若有言莫還者突吉羅。若轉與人
者。若作別衣用者。或為損壞者。盡突吉羅。
若比丘。衣已竟。迦絺那衣已出。畜長衣。經十日不淨
施得畜。若過十日。尼薩耆波逸提。
佛制比丘持三衣不得長。長衣者。長如來八指廣
四指即為長也。時佛座下有六群比丘。一名難陀。
二名䟦難陀。三名迦留陀夷。四名闡陀。五名馬宿。
六名滿宿。此六群皆畜長衣。早晚更換以為莊嚴。
佛知故制。衣已竟者。三衣已足也。迦絺那衣此云
慶賞衣。一名功德衣。以九旬安居功德勝故。檀越
持新衣慶賀之。此衣五條十隔。七月十六日解制
後受。受此衣者。許離衣宿畜長衣受別請等。至臘
月十五日。隨分捨與沙彌等。故云已出。捨過此衣
復受三衣。不許離衣宿。不許畜長衣。當作淨施。若
不淨施。轉貿與人者。捨墮加突吉羅。經十日得畜
者。因阿難得貴價衣。欲奉迦葉。適迦葉未還。阿難
欲畜。恐犯此過。乃往白佛。佛問迦葉幾時回。答云
十日。佛即聽許十日得畜。若一日得衣。二日乃至
十日亦得衣。畜至十一日明相出時。俱犯捨墮。比
丘尼犯者罪同。式叉摩那等。俱突吉羅。
若比丘。衣已竟。迦絺那衣已出。於三衣中。若離一一
衣。異處宿。除僧羯磨。尼薩耆波逸提。
六群比丘。出遊人間。以三衣寄親友比丘。彼比丘
為搬晒。他比丘見之。白佛故制。離一一衣異處宿
者。於三衣中。隨離一衣。即犯捨墮。除僧羯磨者。因
一病比丘有事。欲往人間。糞掃衣重不能持。乃白
佛。佛為作白二羯磨。結不失衣法故。不犯也。若三
衣外。離餘衣突吉羅。比丘尼犯者罪同。式叉摩那
等。俱突吉羅。若明相未出手捉衣。或為事難所拘。
或衣在擲石所及處。無犯。
若比丘。衣已竟。迦絺那衣已出。得非時衣。欲須便受。
受已疾疾成衣。若足者善。不足者畜經一月。為滿足
故。若過畜者。尼薩耆波逸提。
佛制畜長衣。不過十日。有一比丘。大衣壞。十日不
能辦。故衣不能即捨。乃白佛。聽畜一月。為滿足造
衣故。非時衣者。謂非施衣之時也。施衣時者。自恣
<pb n="347"/>
後無迦絺那衣一月。有迦絺那衣五月也。比丘尼
犯者罪同。式叉摩那等。俱突吉羅。
若比丘。從非親里尼取衣。除貿易。尼薩耆波逸提。
蓮華色比丘尼。見一比丘著獘衣。起慈愍心。脫己
所著貴價衣。易彼衣自著之。來覲佛。佛問何著獘
衣耶。尼以實答。佛言汝衣滿足有餘聽施。何以故。
婦人著上衣。猶有所嫌。況獘衣耶。故為制戒。後諸
比丘。俱不敢取親里尼衣故。佛更加非親里之言。
除貿易者。因祇林中二部得施衣。共分其衣。有不
宜身者。尼持來與比丘換。比丘不敢換。因白佛。佛
為開除。比丘尼及式叉摩那等犯者。俱突吉羅。
若比丘。使非親里尼浣故衣。若染若打。尼薩耆波逸
提。
因迦留陀夷。與偷蘭難陀比丘尼。彼此相看。出不
淨污五衣。尼為浣。洗事甚猥⿰犭枼。諸尼嫌之。白佛故
制。後諸比丘。不敢使親里尼浣染。佛更加非親里
之言。此中使浣染打者。三捨墮。使而尼未浣染打
者。三突吉羅。若減一減二。倣此推之可見。若使非
親里尼浣染打新衣者。三突吉羅。若使非親里式
叉摩那沙彌尼。浣染染故衣。亦突吉羅。比丘尼及
式叉摩那等犯者。俱突吉羅。若病無親里尼。使非
親里尼浣染打。若借他衣浣染打者。不犯。
若比丘。從非親里居士。若居土婦乞衣。除餘時。尼薩
耆波逸提。餘時者。若比丘奪衣失衣燒衣漂衣。是謂
餘時。
舍衛城有一長者。與䟦難陀友善。一日至祇園謁
之。尊者為說法。大歡喜。欲有所施。尊者却之。彼固
請云。欲何所須。尊者云。惟當施汝所著衣。彼云待
明日來我家。當相與。今入城不可無外飾故。尊者
言且止。我不復須。彼不獲已。脫衣別去。入城時門
卒問。何無外衣。訛言祇園門外被賊劫去。聞者譏
嫌。佛聞故制。後諸比丘。不敢從親里居士索衣故。
更加非親里之言。除餘時者。有比丘夏安居竟來
見佛。晝熱夜行。被賊劫衣。裸形入城。與比丘借衣
見佛故。佛開奪衣失衣燒衣漂衣等時也。比丘尼
犯者罪同。式叉摩那等。俱突吉羅。此方從居士索
衣。不強取無犯。居士自與者。亦無犯。
若比丘奪衣失衣燒衣漂衣。若非親里居士。居士婦。
自恣請。多與衣。是比丘當知足受。若過受者。尼薩耆
波逸提。
時有多比丘。被盜劫去衣。赤身至祇園。諸居士聞
知多持衣來施。有他比丘冐取。轉與六群比丘。佛
聞故制。自恣請者。自發心盡意請問也。多與衣者。
願多施與衣。不限取一取二也。若失一衣不應取。
若失二衣。餘一衣若是二重三重四重應擿作。若
三衣俱失。應知足受。隨居士所與衣受之。若衣細
薄不牢者。可取作二重三重四重。當肩上。當安緣。
或貼障垢膩。或安鈎鈕。過受者捨墮。比丘尼犯者
罪同。式叉摩那等。俱突吉羅。
若比丘。居士居士婦。為比丘辦衣價。買如是衣。與某
甲比丘。是比丘先不受自恣請。便到居士家。作如是
說。善哉居士。為我辦如是衣價與我。為好故。若得衣
者。尼薩耆波逸提。
䟦難陀。聞一居士夫婦私議。為辦衣價。䟦難陀以
貪好故。即至其家。囑辦貴價衣。居士嫌云。我方私
議。未來恣請。何遽至作是說耶。佛聞故制。得衣犯
捨墮。不得衣突吉羅。比丘尼犯者罪同。式叉摩那
等。俱突吉羅。
若比丘。二居士居士婦。與比丘辦衣價。買如是衣。與
某甲比丘。是比丘先不受自恣請。到二居士家。作如
是說。善哉居士。辦如是衣價。與我共作一衣。為好故。
若得衣者。尼薩耆波逸提。
䟦難陀。聞二居士家。各與辦衣價。以貪好故。即至
<pb n="348"/>
二家。囑令合作一衣。彼意謂二家合作一衣。則二
家不須增價。而我得好衣。又可免前罪也。二居士
交嫌之。佛聞并制。得衣捨墮。不得衣突吉羅。比丘
尼犯者罪同。式叉摩那等。俱突吉羅。
若比丘。若王。若王大臣。若婆羅門。若居士居士婦。遣
使為比丘送衣價。使至比丘所。語言大德。今為汝故。
送是衣價。可受取。是比丘應語彼使言。我不應受此
衣價。我若須衣。合時清淨當受。彼使語比丘言。大德
有執事人不。須衣比丘應言有。若守僧伽藍民。若優
婆塞。此是比丘執事人。彼使詣執事人所。與衣價已。
還到比丘所。言大德。所示某甲執事人。我已與衣價
竟。大德知時往彼當得衣。須衣比丘當往執事人所。
若二反三反。為作憶念。應語言我須衣。得衣者善。若
不得衣。應四反五反六反在前默然住。令彼憶念。得
衣者善。若不得衣。過是求得衣者。尼薩耆波逸提。若
不得衣。從所得衣價處。若自往。若遣使往。語言汝先
遣使送衣價與某甲比丘。是比丘竟不得衣。汝還取。
莫使失。此是時。
䟦難陀尊者。與一大臣友善。大臣遣使送衣價。與
尊者。尊者即遣使。送一長者收掌之。異時大臣問
使言。前所送衣價。曾造衣不。使答言未造。大臣重
遣使問故。尊者聞知。疾往長者家。取價造衣。長者
適有事出門。聞取衣價。乃曰少待回時。今有約。若
去遲罰金錢五百。尊者固不允。長者不得已。取衣
價與之。然後去。以遲故罰金錢五百。眾皆譏嫌。佛
知故制。我不應受者。以佛制比丘。不許手受金銀
錢等也。合時清淨當受者。如下文。得衣者善是也。
過求而得捨墮。不得突吉羅。比丘尼犯者罪同。式
叉摩那等。俱突吉羅。
若比丘雜野蚕綿。作臥具。尼薩耆波逸提。
六群作臥具。用野蠶綿。至養蠶家買。蠶家云。蠶未
熟少待。彼比丘日待其傍。蠶家以急故日曝。蚕繭
蚕蛹煩熱作聲。居士見之譏嫌。佛聞故制。成者捨
墮。未成突吉羅。教他作者亦爾。為他人作。成不成
俱突吉羅。若僧中捨時。應以斧砍碎和泥塗壁及
埵。比丘尼犯者罪同。式叉摩那等。俱突吉羅。若得
已成者。不犯。
若比丘。以新純黑羺羊毛。作臥具者。尼薩耆波逸提。
毗舍離城諸年少。邪婬多欲。以純黑羺羊毛作氈。
被體夜行。使人不見。六群效之。亦以純羺黑羊毛。
作臥具。諸年少見而嫌之云。我等好婬故作。此比
丘亦好淫耶。佛聞故制。羺羊胡羊也。成不成等。結
罪同上。比丘尼及式叉摩那等犯者。俱突吉羅。若
得已成者。不犯。
若比丘。作新臥具。應用二分純黑羊毛。三分白。四分
牻。若比丘不用二分黑。三分白。四分牻。作新臥具者。
尼薩耆波逸堤。
六群比丘。以純白羊毛。作新臥具。居士見之譏嫌。
謂如王如大臣等。佛聞故制。牻音忙。黑白雜色牛
也。俗本作尨非是。今依藏本正之。成不成結罪同
上。比丘尼及式叉摩那等犯者。俱突吉羅。若得已
成者。不犯。
若比丘。作新臥具。應六年持。若減六年。不捨故。更作
新者。除僧羯磨。尼薩耆波逸提。
六群比丘。多畜臥具。不捨故。常營新者。佛知故制。
除僧羯磨者。時有一病比丘。欲有所往。以舊具重
難持。白佛。佛為作白二羯磨。許重作。成不成結罪
同上。比丘尼及式叉摩那等犯者。俱突吉羅。若得
已成者。若捨故更作者。不犯。
若比丘。作新坐具。當取故者縱廣一磔手。揲新者上。
用壞色故。若比丘作新坐具。不取故者縱廣一磔手。
揲新者上用壞色者。尼薩耆波逸提。
佛一日不受請。遣諸比丘受請。佛常規。比丘受請
<pb n="349"/>
後。徧探諸房。見故坐具處處狠藉乃制。用壞色故
者。以舊具色壞。取揲新者之上。則可壞新者之色。
而舊者亦得所用也。成不成結罪同上。比丘尼及
式叉摩那等犯者。俱突吉羅。或他人已成者無犯。
無舊具者亦無犯。
若比丘。行道中得羊毛。須者應取。若無人持。得自持
行三由旬。若無人持自持過三由旬。尼薩耆波逸提。
䟦難陀行路中。多得羊毛。貫杖頭行。俗見譏嫌。謂
如販羊毛客。佛知故制一由旬四十里也。無人持
自持。若過三由旬捨墮。若有人持。比丘於此中間。
不得助持。助持者突吉羅。若令比丘尼式叉摩那
沙彌沙彌尼。持過三由旬。突吉羅。除羊毛。持他物
過三由旬。亦突吉羅。比丘尼及式叉摩那等犯者。
俱突吉羅。若擔衣帽革屣等。無犯。
若比丘。使非親里尼浣染擘羊毛者。尼薩耆波逸提。
六群比丘。使憍曇彌比丘尼浣染擘羊毛。因覲佛。
佛見其手黑問故。尼以實對。因制。使非親里尼浣
染。前已有制。今重制擘羊毛。擘者分折揀理之也。
浣染擘俱犯三捨墮。犯二則二捨墮。犯一則一捨
墮。使而未浣染擘者。三突吉羅。餘可知。若使非親
里式叉摩那沙彌尼者。俱突吉羅。比丘尼及式叉
摩那等犯者。俱突吉羅。若為病人。為眾僧。不犯。
若比丘。自手取金銀若錢。若教人取。若置地受。若口
可受者。尼薩耆波逸提。
䟦難陀。到居士家。居士以錢買食。與難陀。難陀不
願食。秖手索取錢持寄市肆。為俗譏嫌。佛知故制。
置地受者。因手不受。乃令置地受也。口可受者。雖
手未受。而口言受也。凡施金銀錢等不應手受。應
送至守園人。或優婆塞。謂之作淨。彼人取已還送
比丘當受。勅淨人掌之。若彼人不還。應令餘比丘
語言。佛教為淨故與汝。應還彼比丘物。或餘比丘
不語者。當自往語言。佛教為淨故與汝。應還我物。
今可與僧與塔與和尚與阿闍黎等。或不聽者。可
告本主取回。莫失彼信施。若如是作法者無犯。若
比丘不語彼人。知是看是者。突吉羅。比丘尼犯者
罪同。式叉摩那等。俱突吉羅。若為作屋求林木。或
道路中為糧故。持金銀等。或令淨人持。俱無犯。
若比丘。種種賣買金銀寶物者。尼薩耆波逸提。
䟦難陀。往市肆上。以錢易錢。諸居士見之譏曰。釋
子以錢易錢。善能賣買。佛知故制。易成者捨墮。不
成者突吉羅。比丘尼犯者罪同。式叉摩那等。俱突
吉羅。若以錢易物。為佛法僧者。不犯。
若比丘。種種販賣者。尼薩耆波逸提。
䟦難陀。路行不乞食。以生薑易食既去。舍利弗來
乞食。食家索飯價。舍利弗云。我比丘不易食。彼云。
向者䟦難陀尊者來。以生薑易食。大德何言不易
食耶。又一外道得貴價衣。自念何用此貴衣為。當
與人貿之。遂往祇園。適䟦難陀打染故衣如新。便
與易之。後知是故衣。因返歸䟦難陀。索其原衣。䟦
難陀不肯。相與爭直。佛聞故制。前條但制金銀寶
物。此條兼制一切雜物。凡出物與俗人相貿易。並
得此罪。易成者捨墮。易未成者突吉羅。若與出家
五眾人貿易者。若使淨人貿易者。俱不犯。若有悔
者應還。不還者亦捨墮。比丘尼犯者罪同。式叉摩
那等。俱突吉羅。
若比丘。畜長鉢不淨施。得齊十日。若過者。尼薩耆波
逸提。
䟦難陀多畜鉢。居士見之譏嫌。佛聞故制。後阿難
得貴價鉢。欲奉大迦葉。迦葉因出行未回。畜恐有
犯。往白佛。佛問幾時回。答云十日。佛遂開十日。若
一日得鉢。二日三日又得鉢。乃至十日得鉢。畜至
十一日。明相出盡捨墮。蓋秪計前一日至十日也。
若此長鉢不捨。將貿易餘鉢者。一捨墮一突吉羅。
<pb n="350"/>
比丘尼犯者罪同。式叉摩那等。俱突吉羅。若受寄
鉢不犯。
若比丘。畜鉢減五綴不漏。更求新鉢為好故。若得者。
尼薩耆波逸提。彼比丘應往僧中捨。展轉取最下鉢
與之令持。乃至破應持。
䟦難陀鉢破。入城至居士家乞鉢。居士買與之。復
多歷居士乞亦得鉢。後一日諸居士集在一處。偶
言及此。各說買鉢與䟦難陀。居士俱嫌之。佛聞故
制。綴者補也。凡五綴而不漏。亦可受持。漏者應別
求鉢。若不滿五綴又不漏。而更求新者。犯捨墮。滿
五綴不漏。更求新者。突吉羅。綴者鐵鉢用錯鐵末。
以油和之。在鐵碗內。以鐵鎚熟研。方用塞孔。即以
微火燒之使硬。若粗澁以油塗如法熏之。若瓦鉢
用石末亦如前法。又方鐵瓦二鉢有漏者。用沙糖
和泥塞孔。以火乾炙令堅固。即不漏也。比丘尼犯
者罪同。式叉摩那等。俱突吉羅。若他人施者。若自
價買者。不犯。
若比丘。自乞縷線。使非親里織師織作衣者。尼薩耆
波逸提。
䟦難陀。欲縫僧伽黎。入城乞線。仍處處乞。以線多
故。令織三衣。自手牽繀督織。居士見之譏嫌。佛聞
故制。織師是親里。與線者亦親里無犯。若織師非
親里。與線者親里犯。若織師親里。與線者非親里
亦犯。若比丘自看織。若自織。若自作繀者。皆突吉
羅。比丘尼犯者罪同。式叉摩那沙彌沙彌尼。俱突
吉羅。
若比丘。居士居士婦。使織師。為比丘織作衣。彼比丘
先不受自恣請。便往織師所語言。此衣為我作。與我
極好織。令廣大堅緻。我當多少與汝價。是比丘與價。
乃至一食直。若得衣。尼薩耆波逸提。
一居士持線與織師織衣。與䟦難陀。付線訖即他
往。難陀即至織師所令好織。織師云線少。難陀遂
往居士家更索線。又云價少。復云當益汝價。居士
回問前事。居士婦白如上。居士因嫌之。佛聞故制。
得衣捨墮。不得衣突吉羅。比丘尼犯者罪同。式叉
摩那等。俱突吉羅。
若比丘。先與比丘衣。後嗔恚。若自奪。若使人奪取。還
我衣。不與汝。是比丘應還取衣者。尼薩耆波逸提。
䟦難陀有一弟子。善能勸化。難陀喜之。約與同遊。
因與衣。有他比丘。私與弟子說。難陀非法非律。勿
可從遊。弟子因却之。難陀憤奪取所與衣。弟子高
聲言。莫爾莫爾。佛聞故制。奪衣離本處捨墮。未離
本處。突吉羅。比丘尼犯者罪同。式叉摩那等。俱突
吉羅。若借他衣不還奪取無犯。若彼人破戒破見
作諸不法事。應擯者奪取。無犯。
若比丘。畜酥油生酥蜜石蜜。齊七日得服。若過者。尼
薩耆波逸提。
比丘秋月患風疾及瘡疥。佛聽許畜五種藥。先制
不許非時服。因病不愈。乃許非時服。又佛與眾遊
摩竭國時。畢陵伽婆蹉在此城久住。知識多。大得
供養。若酥油等積滿大甕。臭穢狼藉。居士見之譏
嫌。佛聞故制。凡一日得藥。二日又得藥。乃至七日
又得藥。俱當淨施。若至八日明相出時。俱犯捨墮。
若以藥轉貿他藥者。捨墮加一突吉羅。比丘尼犯
者罪同。式叉摩那等。俱突吉羅。若至七日捨與他
比丘食之。若未滿七日當還。彼比丘用塗脚塗戶
響燃燈。若過七日。酥油塗戶響及脚。蜜石蜜與守
園人。
若比丘。春殘一月在。當求雨浴衣。半月應用浴。若比
丘過一月前。求雨浴衣。過半月前用浴者。尼薩耆波
逸提。
毗舍佉母。設齋供佛及僧。因遣婢求唱時到。時天
正大雨。佛聽比丘冐雨浴。皆裸形雨中。婢見之。歸
<pb n="351"/>
白母言。祇園無比丘。俱是裸形外道。母知其故。令
再請。佛即赴請。齋畢。毗舍佉母。請施雨浴衣。佛即
聽許。後六群比丘。春夏冬常求雨浴衣。轉作餘用。
仍裸形而浴。佛知故制。春殘一月在者。當此土三
月十六日也。半月應用浴者。當此土四月一日也。
若先時而求。先時而用者。皆捨墮。應用而不用者。
突吉羅。比丘尼及式叉摩那等犯者。俱突吉羅。若
捨雨浴衣。後更作餘用者不犯。若無雨浴衣。不着
而浴者不犯。
若比丘十日未滿。夏三月。若有急施衣應受。受已。乃
至衣時應畜。若過畜者。尼薩耆波逸提。
時舍衛有民叛違。王遣大臣征之。大臣欲設供施
衣而後往。時尚有十日安居未滿。諸比丘不敢受
衣。乃白佛故制。急施衣者。有事急施。不能待至安
居竟日也。乃至衣時應畜者。謂得畜至受衣之日。
以佛制安居竟日。方受衣也。過畜。即是長衣故犯
捨墮。比丘尼犯者罪同。式叉摩那等。俱突吉羅。若
有賊難及失衣等緣。過前受者不犯。或受寄衣。過
後畜者不犯。
若比丘。夏三月安居竟。至八月十五日滿已。阿蘭若
在逈遠。有疑恐怖畏難處。比丘在如是處住。於三衣
中。若留一一衣置村舍內。及有因緣離衣宿。乃至六
夜。若過者。尼薩耆波逸提。
比丘安居後。各往阿蘭若處住。被賊劫去衣物。且
被打傷。皆來祇園中住故佛制。許留一一衣。於村
舍中離衣而宿。後六群比丘。遂以三衣寄親友家。
久遊不歸。佛聞更制六夜。過六夜至明相出捨墮。
夏三月安居竟者。夏安居以四月十六日始。至七
月十五日竟也。八月十五日滿者。西域一年分三
時。每時四月故。至八月十五日夏滿也。比丘尼及
式叉摩那等犯者。俱突吉羅。若有事緣拘阻者。雖
過六夜。不犯。
若比丘。知是僧物。自迴入己者。尼薩耆波逸提。
一居士。欲設齋供佛與僧。兼施衣。䟦難陀聞知。即
往其家語言。眾僧俱富。不必施衣。但施食可也。衣
可施我。居士信之。至明日眾僧應供。威儀具足。居
士見之大聲曰。悔不與眾僧衣。眾問言。是難陀之
故。佛知故制。凡僧物不問輕重大小。迴入己者捨
墮。若物許僧轉與塔。許塔轉與僧。許現在轉與十
方。許十方轉與現在。許僧轉與尼。許尼轉與僧。皆
突吉羅。若已許疑未許。若未許作許想。若未許疑
已許犯者。俱突吉羅。比丘尼犯者罪同。式叉摩那
等。俱突吉羅。若知其許少勸與多。許少人勸與多
人。許惡人勸與善人者。無犯。不知其許者。無犯。
諸大德。我已說三十尼薩耆波逸提法。今問諸大德。
是中清淨不（三說）。
諸大德。是中清淨默然故。是事如是持。
諸大德。是九十波逸提法。半月半月說。戒經中來。
波逸提此云墮。前三十皆在衣鉢上犯罪。故令捨
所犯之物以求懺。名捨墮。今九十。但在言行上犯
罪。無物可捨故。直言墮也。
若比丘。知而妄語者。波逸提。
因象力比丘。與諸梵志論議。設不如時。便自違反
前語。於眾僧中問。亦復違反前語。為眾所呵。佛知
故制。知而妄語者。謂不見言見。見言不見。不聞言
聞。聞言不聞。不觸言觸。觸言不觸。不知言知。知言
不知。乃至不疑言疑。疑言不疑等。於眾中。言而了
了者波逸提。不了了者突吉羅。說戒時。乃至三問
憶念有罪。而不說者。突吉羅。比丘尼犯者罪同。式
叉摩那等。俱突吉羅。或有方便。為作利益而言者。
不犯。
若比丘。種䫫毀訾比丘者。波逸提。
因六群斷事。以種䫫罵諸比丘。使諸比丘慚愧。忘
<pb n="352"/>
前失後不得語。佛聞故制。種䫫毀訾者。或言其種
姓之卑劣。或言其伎術之鄙陋。或言其多犯罪惡
等。語而了了者。波逸提。不了了者突吉羅。比丘尼
犯者罪同。式叉摩那等。俱突吉羅。或失口說者。或
為親厚故說者。或為教授故說者。或為法為律故
說者。俱不犯。
若比丘。兩舌語者。波逸提。
因六群傳此屏處語向彼說。復傳彼屏處語向此
說。由是眾中未有闘諍。而生闘諍。已有闘諍。不得
除滅。佛聞故制。比丘兩舌鬪亂。在家出家一切眾
中。說而了了者。波逸提。不了了者突吉羅。比丘尼
犯者罪同。式叉摩那等。俱突吉羅。若破惡知識。破
惡伴黨。破方便壞僧者。破非法非律羯磨者。俱不
犯。
若比丘。與女人同室宿者。波逸提。
阿那律尊者。因遠行至無僧住處。入村覔宿。惟一
婬女家常宿客。尊者往求宿。婬女令住門下屋。繼
而一長者亦來求宿。彼長者僕從多。逼近尊者。婬
女乃令進己房宿。尊者入房。敷臥具跏趺而坐。初
夜女婬心起。來尊者邊。求成婦事。尊者默然不答。
至後夜亦如是。女便脫衣近之。尊者涌身空中。女
慚愧懺謝。尊者還本座。為其說法。女求授歸戒。明
日回白佛故制。女人同室宿者。隨脇著地。波逸提。
隨轉側波逸提。晝日婦人立。比丘臥者。突吉羅。比
丘尼犯者罪同。式叉摩那等。俱突吉羅。若婦女與
比丘前後至。總不知者不犯。或病臥不能起。或為
事難所狗者不犯。
若比丘。與未受大戒人共宿。過二夜。至三夜曉者。波
逸提。
六群中一人。與諸長者。在講堂共宿。放意熟睡。轉
側露形。隣比丘以衣覆之。少時復露。隣比丘復以
衣覆之。尋復轉側而形起。諸長者大咲調弄。時諸
比丘皆慚愧。佛聞故制。時羅睺羅未受大戒。為眾
遣出無所容。乃往廁中宿。佛知往廁中。引歸己房
共宿一夜。乃更制共二宿。若至三宿。明相未出。當
避去。不避去者波逸提。比丘尼犯者罪同。式叉摩
那等。俱突吉羅。若未受大戒人。與比丘先後至。總
不知者不犯。若行若立。若坐若病臥。或為事難所
拘者不犯。
若比丘。與未受大戒人共誦者。波逸提。
六群與諸長者。共在講堂誦佛經。語聲高大。如婆
羅門讀書聲亂。諸坐禪者。因白佛故制。共誦者。謂
兩人共誦一句。不前不後者。犯波逸提。比丘尼犯
者罪同。式叉摩那等。俱突吉羅。凡誦者。必一人說
竟一人方說。師若不教言我說竟汝方說者。師得
突吉羅。若二人同業同誦者不犯。
若比丘。知他比丘有麤惡罪。向未受大戒人說。除僧
羯磨。波逸提。
時有比丘。行波利婆沙摩那埵。在下行坐。六群比
丘語白衣言。汝等知如許人在下行坐者不。白衣
報言不知。六群語言。此等犯如是事如是事故。眾
僧罰使下行坐。諸比丘聞之慚愧。白佛故制。麤惡
罪者。波羅夷僧伽婆尸沙也。說了了者波逸提。不
了了者突吉羅。除麤惡罪。若以餘罪。向未受大戒
人說者突吉羅。自犯粗惡罪。向未受大戒人說者
突吉羅。除僧羯磨者。爾時舍利弗。為眾作羯磨。差
往王眾中臣民眾中。說調達過惡。聞佛制戒。疑犯
此罪故。佛為除之。比丘尼犯者罪同。式叉摩那等。
俱突吉羅。若白衣先已顯聞此麤惡罪者。不犯。
若比丘。向未受大戒人說過人法。言我知是我見是。
知見實者。波逸提。
婆裘園比丘。向人說得過人法。佛言真實得者。猶
不得向人說。況不實耶。乃制戒。過人法者。謂過出
<pb n="353"/>
五陰六入十八界之法。即禪定智慧解脫等法也。
知見實者。謂實知實見。非虗誑也。說而了了者波
逸提。不了了者突吉羅。若作手印。若書信。若作相。
令彼知者波逸提。不知者突吉羅。若向受大戒人
非同意者說。突吉羅。比丘尼犯者罪同。式叉摩那
等。俱突吉羅。若增上慢。若實得向同意比丘說。或
但說過人法而不言我得。俱無犯。
若比丘。與女人說法。過五六語。除有知男子。波逸提。
迦留陀夷。詣一長者家。在姑前與婦耳語。姑怪問。
婦云與我說法。姑云若說法。當高聲說令我等聞。
云何乃耳中獨語耶。佛聞故制。說法過五六語。五
語謂五蘊無我。六語謂六根無常。若有智男子在
傍。則雖過不犯。過而了了者波逸提。不了了者突
吉羅。比丘尼犯者罪同。式叉摩那等。俱突吉羅。若
說五戒。八關齋八聖道。十善道十不善道。及問疑
義。雖無知男子得為說。若不解得為廣說。俱不犯。
若比丘。自手掘地。教人掘地者。波逸提。
六群為佛修治講堂。自手掘地。又教人掘地。言掘
是置是。長者見而譏嫌。佛知故制。掘地但動土即
波逸提。若打橛入地。若地上燃火。俱波逸提。若使
淨人掘地。應言知是看是。不教者突吉羅。比丘尼
犯者罪同。式叉摩那等。俱突吉羅。若曳竹木動土。
若取牛糞。取崩岸土鼠壤土。若除經行處土。若除
屋內土。若杖築地。若不故掘。一切不犯。
若比丘。壞鬼神村者。波逸提。
曠野比丘修治屋舍。自手砍樹。佛聞故制。鬼神村
者。一切草木是。以草木為鬼神之所棲故名村。若
砍伐則壞其村。而無所捿也。凡一切草木。若生作
生想。自伐教人伐。或樹上打橛。乃至火燒。盡波逸
提。若斷多分生草木。波逸提。若生作非生想。若非
生作生想。或疑生。或疑非生。皆突吉羅。半生半枯
者。突吉羅。若使淨人伐。不教知是看是者突吉羅。
比丘尼犯者罪同。式叉摩那等。俱突吉羅。若斷枯
草木。若于草木上。曳竹木等。無犯。
若比丘。妄作異語惱他者。波逸提。
闡陀比丘有罪。諸比丘問之。即以餘語答言。汝向
誰說。為說何事。為論何理。為我說。為餘人說。誰人
犯罪。罪由何生。我不見罪。佛知令作單白羯磨。名
異語。後闡陀因佛制。不得作異語。便觸惱眾僧。喚
來不來。不喚來便來。應起不起。不應起便起。應語
不語。不應語便語。佛知更為作單白羯磨。名觸惱。
若未白前犯者。突吉羅。已白後犯者。波逸提。比丘
尼犯者罪同。式叉摩那等。俱突吉羅。若重聽不解
前語者。或小語疾語不解者。或作非法事者。乃至
種種事難喚不來等。不犯。
若比丘。嫌罵者。波逸提。
沓婆摩羅子。為僧知臥具。及差僧受食時。慈地比
丘。於屏處。譏其有愛憎心。眾諫之。即報言。我不面
說。但屏處譏嫌耳。佛知為制。嫌責後。猶嫌之不已。
眾又諫之。即報言。我不嫌但罵耳。故佛更制嫌罵。
說而了了波逸提。不了了突吉羅。若受教罵者。突
吉羅。比丘尼犯者罪同。式叉摩那等。俱突吉羅。若
比丘實有如是惡。如法發露。令他悔者。不犯。
若比丘。取僧繩床木床臥具坐褥。露地敷。若教人敷。
捨去不自舉。不教人舉。波逸提。
十七群比丘。取僧坐具。在露地敷坐。至食時到。不
收坐具。便往赴齋。坐具為風塵土坌蟲鳥汙穢。佛
知故制。言取僧者。凡物已捨入僧。謂之僧物。乃大
眾常住之物也。若取僧繩床等露地敷。去時當舉。
向知事人。及餘比丘。或舉着不破壞處。若竟去不
舉者波逸提。若去一足在門內。一足在門外。未去
者突吉羅。若二人共坐一繩床。下座當收。而下座
擬上座收。上座亦擬下座收。卒二俱不收。俱波逸
<pb n="354"/>
提。下座以非威儀。加突吉羅。比丘尼犯者罪同。式
叉摩那等。俱突吉羅。若有事難。不能收者不犯。十
七群者。羅閱城有諸童子。自十二至十七歲。同來
出家。自為一群也。
若比丘。於僧房中。敷臥具。若自敷。若教人敷。若坐若
臥。去時不自舉。不教人舉。波逸提。
有客比丘來。在邊房中敷臥具宿。後去不收。亦不
語舊住比丘。致具爛壞。佛聞故制。凡客去當語知
事人。或無人可舉。置不壞處。若竟去不收者。出界
外波逸提。若一脚界內。一脚界外。未去者突吉羅。
若有事急出不即還。二宿在界外。至第三宿明相
未出時。當自往還房中舉。或遣人來語知事人。令
掌護。若不爾者波逸提。比丘尼犯者罪同。式叉摩
那等。俱突吉羅。若為事難所拘者。不犯。
若比丘。知先比丘住處。後來強於中間。敷臥具止宿。
念言。彼若嫌迮者。自當避我去。作如是因緣非餘。非
威儀。波逸提。
六群與十七群同道行。至無僧住處。十七群語六
群言。汝等上座。應先求住處。六群答言。汝自去我
何預汝事。十七群即先往求住處。敷臥具。六群後
來。倚上座臈而爭次第。十七群不肯。六群遂於中
間敷臥具。十七群高聲言。諸尊莫爾。諸尊莫爾。佛
聞故制。比丘尼犯者罪同。式叉摩那等。俱突吉羅。
若先不知者。若寬廣不相礙者。若病倒地。若為事
難所拘。不犯。
若比丘。嗔他比丘不喜。僧房舍內。若自牽出。若教人
牽出。波逸提。
六群與十七群同道行。至小住處。十七群亦如前
語六群。六群亦不理。十七群先往洒掃房舍。敷好
臥具。六群知已抵暮而入。爭其次第。令彼移去。十
七群不肯移。遂嗔強牽出房。佛聞故制。隨所牽人
多少。隨出戶多少。波逸提。若牽多人出多戶。多人
出一戶。一人出多戶。俱多波逸提。若牽一人出一
戶。一波逸提。若持他物出著戶外。突吉羅。若閉他
著戶外。突吉羅。比丘尼犯者罪同。式叉摩那等。俱
突吉羅。若未受大戒人共宿。至三夜明相未出時
牽出者。若破戒破見破威儀。為他所舉。為他所𢷤
者牽出。俱無犯。知是黃門二根人牽出。亦無犯。
若比丘。若房。若重閣上。脫脚繩床木床。若坐若臥。波
逸提。
比丘在重閣上住。坐脫脚床。缺於安詳。床脚脫打
閣下比丘。至令身血出。佛聞故制。脫脚床者。床脚
可脫下者也。比丘尼犯者罪同。式叉摩那等。俱突
吉羅。若坐非脫脚者。不犯。
若比丘。知水有虫。若自澆泥若草。若教人澆者。波逸
提。
闡陀比丘起大房屋。以虫水澆泥。諸長者。以無慈
損生嫌之。佛聞故制。若蟲水有虫想。波逸提。虫水
疑無虫。突吉羅。無虫水有虫想。突吉羅。無虫水疑
有虫。突吉羅。若酪漿。若酒。若醋。若漬麥漿。若有虫
者用澆泥草。若教人。俱波逸提。比丘尼犯者罪同。
式叉摩那等。俱突吉羅。若虫水。當用細疊作囊漉
過取用無犯。若漉囊三重。而更有虫者。此處僧不
應住。以傷生重故。
若比丘。作大房舍。戶扇窓牖。及餘莊飾具。指授覆苫。
齊二三節。若過。波逸提。
闡陀比丘作大房舍。覆有餘草。復更重覆。屋上重
故。遂至摧折。諸居士見之譏嫌。佛聞制戒。凡覆屋
至第三節未竟時。便當去到不見不聞處。若不去
者波逸提。若捨見處至聞處。捨聞處至見處。俱突
吉羅。比丘尼犯者罪同。式叉摩那等。俱突吉羅。若
有事難所拘。不能至不見不聞處者。不犯。
若比丘。僧不差。教授比丘尼者。波逸提。
<pb n="355"/>
六群比丘。教授比丘尼。不說正法。但說世諦雜事。
大愛道比丘尼來白佛。佛言今當僧中擇堪教授
比丘。作白二羯磨。差往教授比丘尼。六群不得差。
便出界外。更互相差。教授比丘尼。大愛道重來白
佛。佛乃制戒。僧差者。應作白云大德僧聽。若僧時
到僧忍聽。差某甲比丘。教授比丘尼。白如是。大德
僧聽。此某甲比丘。教授比丘尼。誰諸長老。忍僧差
某甲比丘。教授比丘尼者默然。誰不忍者說。僧已
忍差某甲比丘。教授比丘尼竟。僧忍默然故。是事
如是持。
若比丘。為僧差教授比丘尼。乃至日暮者。波逸提。
難陀尊者。為眾所差教授比丘尼。尊者說法好音
聲。尼眾樂聞。遂至日暮。時尼眾出祇園。往舍衛城。
城閉已閉不得入。即依門外城壍中宿。晨旦開門
入城。諸長者見之皆言。尼在祇園中宿。佛聞故制。
凡教授尼。應日未暮便止。至日暮者。波逸提。若為
餘婦女誦經受經。若問餘事。至日暮者。突吉羅。若
日暮作不日暮想者。突吉羅。若在他處。為眾說法。
尼來聽者。不犯。
若比丘。語比丘如是言。比丘為飲食故。教授比丘尼
者。波逸提。
六群比丘不得差教授比丘尼。便生嫉妬。謗諸教
授者。無有真實。但為飲食。佛聞故制。說而了了者
波逸提。說而不了了者突吉羅。比丘尼及式叉摩
那等。犯者俱突吉羅。若其事實爾者。無犯。
若比丘。與非親里比丘尼衣。除貿易。波逸提。
有一比丘乞食。威儀具足。尼見起敬。數數請彼。彼
不受請。一日祇園分衣。比丘得衣出門。適尼至。比
丘以衣與之。意在酬彼前敬。料尼必不受。尼竟受
之。比丘數數告人。責此尼不當受我衣。佛聞故制。
後比丘。不敢與親里尼衣。故佛加非親里之言。又
祇園得衣。二部共分。或尼得僧衣。持來貿易。僧不
敢易。故更加除貿易也。比丘尼及式叉摩那等。俱
突吉羅。
若比丘。與非親里比丘尼作衣者。波逸提。
迦留陀夷。為比丘尼作衣。乃為作男女行婬像。及
尼來取。即襞衣與之語言。此衣不得妄解披着。亦
莫示人。若受請白時到。當着此衣在尼後行。尼一
如所教。諸居士見皆譏咲。佛聞故制。若為尼作衣。
隨裁多少。一針一線。皆波逸提。若為熨治續線等。
突吉羅。後諸比丘不敢為親里尼作衣。白佛。故加
非親里之言。比丘尼及式叉摩那等。犯者俱突吉
羅。
若比丘。與比丘尼。在屏處坐者。波逸提。
迦留陀夷。一日往至偷蘭難陀比丘尼所。共在門
外屏處同坐。居士見之譏嫌。佛知制戒。屏處者。有
所隱蔽之處。可以容私故。犯波逸提。若盲而不聾。
若聾而不盲。突吉羅。若立住者。突吉羅。比丘尼及
式叉摩那等。犯者俱突吉羅。
若比丘。與比丘尼共期同道行。乃至村間。除餘時。波
逸提。餘時者。伴行有疑恐怖處。是謂餘時。
六群比丘。與六群比丘尼。同遊人間。諸居士見之
譏嫌。佛知制戒。若期同道。行至村間分齊處。隨界
多少。皆波逸提。若無村空處。行至十里波逸提。若
減十里突吉羅。若多村同一界行。突吉羅。若期往
而未往者。突吉羅。比丘尼及式叉摩那等。犯者俱
突吉羅。後有比丘。不敢與尼同行。尼在後行。被賊
劫。佛乃開餘時。餘時者。謂有大伴行處。或疑有賊
盜處。或實有賊盜恐怖處。皆許同道行不犯。又不
期而同行者。亦不犯。
若比丘。與比丘尼同乘一船。上水下水。除直渡者。波
逸提。
六群比丘。與六群比丘尼。同乘一船。上水下水。居
<pb n="356"/>
士見之譏嫌。佛知制戒。若入船俱波逸提。若一脚
上船一脚在地。欲入而未入者。突吉羅。若期共往
而未往者。突吉羅。比丘尼及式叉摩那等。犯者俱
突吉羅。除直渡者。後因比丘與尼俱欲渡恒河。比
丘不肯與尼同渡。尼不得渡。在岸邊被劫。故佛開
除直渡。若不期而同船者不犯。或有事難者不犯。
若比丘。知比丘尼讚嘆教化因緣得食食。除施主先
有意。波逸提。
有一居士。請舍利弗目犍連齋。適偷蘭難陀比丘
尼來彼家。問請誰。報言請舍利弗目犍連。尼言此
盡是下賤人。若先語我。當為請龍中之龍。士問龍
中龍是誰。尼乃舉六群比丘。頃舍利弗等至。尼便
言龍中龍已至。居士遂呵責言。何前言下賤人。後
言龍中龍。今後不許復來我家。蓋此尼實為六群
勸化取供養者也。舍利弗等歸。白佛故制。後有長
者。先有意供養黎師達。及黎師達到。有尼報知。長
者乃設齋。黎師達聞知是尼報。不敢食白佛。佛為
開除。凡知是尼教化者。波逸提。疑是尼教化者。突
吉羅。不教化教化想。突吉羅。不教化疑教化。突吉
羅。教化得襯體衣燈油等。突吉羅。比丘尼及式叉
摩那等。犯者俱突吉羅。若不知。若比丘尼自作供
養。若施主令尼經營。俱不犯。
若比丘。與婦女共期同道行。乃至村間。波逸提。
毗舍離國女。嫁與舍衛國人。一日與姑共諍。逃回
本國。道遇阿那律。求同行。阿那律許之遂同行。後
其夫追至。語言何故將我婦逃走。遂打阿那律幾
死。佛聞制戒。共期同行。隨眾多界分齊。一一波逸
提。若無村空處。行十里波逸提。若減十里突吉羅。
共村里一界共行者。突吉羅。比丘尼及式叉摩那
等。犯者俱突吉羅。若先不共期。若事須往彼得安
隱。若為勢力所持。俱無犯。
若比丘。施一食處。無病比丘應受一食。若過者。波逸
提。
有村中無僧住處。諸居士為比丘作住處。往來者
常聽一食。六群比丘到彼得食。遂數數受食不去。
居士譏嫌。佛聞制戒。後舍利弗有病。一食強行。病
遂增劇。佛乃開病比丘。若無病而過受食。咽咽波
逸提。食已更受襯衣燈油等。加突吉羅。比丘尼犯
者罪同。式叉摩那等。俱突吉羅。若施主留食。或明
日受彼人食。或道路上有阻。或為勢力所持者。無
犯。
若比丘。展轉食除餘時。波逸提。餘時者。病時。施衣時。
是謂餘時。
佛同千二百五十人。遊行阿那頻頭國。有沙㝹婆
羅門。以車載飲食。隨佛後行。俟無供日設供。隨日
既久。無有缺供之日。乃見阿難道其本意言。今供
不及設。離家日久。欲將車載飲食布在道中。乞佛
及僧脚踏而過。即為供養。阿難止之。為白佛。佛聽
清旦作粥。供眾使食。後受請時。婆羅門。復以酥油
餅供眾。佛俱聽受。後諸居士聞知。各送粥及餅。有
一大臣。設食請僧。諸人先食美粥已飽。到大臣家。
不能多食。大臣嫌之。佛為制。不許食稠粥然後赴
請。又一樂師請食時。正節會日。諸人持飯麨乾餅
等。至祇園供僧。僧食已飽。往樂師家受請。不能多
食。樂師亦嫌之。佛乃制戒。若僧次請。或別請。其日
偶有二處請。當捨一與他比丘。自受一處。若不捨
而展轉食者。波逸提。若不捨前請。而受後請者。波
逸提。若不捨後請。而受前請者。突吉羅。後有病比
丘。不能一食飽。再食恐犯展轉食。又有一居士。欲
設供施衣。其日已有先請。二俱白佛。佛為開之。施
衣時者。僧自恣竟。無迦絺那衣一月。有迦絺那衣
五月也。比丘尼犯者罪同。式叉摩那等。俱突吉羅。

<pb n="357"/>
<other>四分戒本約義卷二</other>

<sarticle>四分戒本約義卷三</sarticle>

福州鼓山嗣祖沙門　元賢　述
九十波逸提之餘。
若比丘。別眾食。除餘時。波逸提。餘時者。病時。施衣時。
作衣時。道行時。船行時。大眾集時。沙門施食時。是謂
餘時。
提婆達多。教人害佛。復教阿闍世王殺父。惡名流
布。利養斷絕。乃與其黨三聞陀羅達多。騫駄達婆。
拘波離。迦留羅提舍五人。家家乞食。佛聞故制。別
眾食者。四人已上即犯。比丘尼犯者。波逸提。式叉
摩那等。俱突吉羅。後有病比丘。有請食處不得食。
有一比丘。自恣竟作衣時。諸居士設食不敢食。又
有一居士。設食兼施衣。比丘不敢食。有諸居士。同
諸比丘同道行。居士與食不敢食。乃入村乞食。為
賊所刼。又船行亦爾。有大眾比丘遊行。到一小村。
居士作食。比丘不敢食。有瓶沙王姊。欲為外道沙
門。王令入祇園設食。眾不敢受。已上因緣。俱白佛。
佛俱為開除。沙門者。指外道沙門也。若有上餘時
因緣。應起白眾隨次受食。不白而入食者。突吉羅。
若四人五人。應分作二。次入食無犯。
若比丘。至白衣家。與餅麨飯。比丘須者。應兩三鉢受。
持至寺內。分與餘比丘食。若比丘無病。過兩三鉢受。
持至寺內。不分與餘比丘食者。波逸提。
一婦人歸父母家。因作食施。乞食比丘。正作食時。
夫家遣人來接。婦云待作食竟同去。乞食者相繼
來。婦不得去。夫嗔即別娶。又一商人在途中造食。
乞食比丘至。分己食與之。復有乞食比丘至。盡分
與。乃重作食。同伴以遲故先去。彼商後行被賊劫。
佛聞故制。若無病而過三鉢受。出彼門。波逸提。若
一足出門便止。突吉羅。凡遇食。須問是歸婦食商
賈道路食不。若是者。或受一鉢。或二三鉢。持歸分
餘比丘食。須告餘比丘。某處有歸婦食商賈食。我
已持一鉢歸。汝等去可持二鉢歸。或云我已持二
鉢歸。汝等去可持一鉢歸。或云我已持三鉢歸。汝
等去當就彼食不可持歸。若不問歸婦食商賈食
者。突吉羅。若不分與餘比丘者。突吉羅。比丘尼犯
者。波逸提。式叉摩那等。俱突吉羅。若病比丘過受
者。若自送至寺者。不犯。
若比丘。足食竟或時受請。不作餘食法而食者。波逸
提。
佛在祇園。說一食法。讚譽一食法。諸比丘信樂。便
受一食法。或食粥。或食飯麨餅等。或飲漿服藥。便
當一食。多不得飽。形體枯瘦。佛乃令一坐飽食。飽
食已。或遇飯麨餅等。不敢更食。形亦枯瘦。佛又聽
一食後更食。諸病比丘。不能一坐飽食。佛又聽數
數食。其餘與瞻病人。瞻病人亦數數食。又有諸比
丘。乞食歸持來。食分與諸比丘。諸比丘足食已。不
敢更食棄之。佛知乃教作餘食法。餘食法者。手持
食對比丘言。大德我足食已。知是看是。彼比丘應
取少許食已。語比丘言。我食止。汝取食之。作如是
餘食法者不犯。又有一貪餮比丘。遇食便食。不知
足食不足食。不知餘食不餘食。佛乃制戒。不作餘
食法。咽咽波逸提。若為他作。若知他足食已作。若
自手捉食。或使淨人持食。或對淨人前作。或以不
好食覆好食上作。盡突吉羅。或比丘受他餘食法。
盡持去。突吉羅。比丘尼及式叉摩那等。犯者俱突
吉羅。若病人不作餘食法。病人殘食食。不作餘食
法無犯。
若比丘。知他比丘足食已。若受請。不作餘食法。慇懃
請與食。長老取是食。以是因緣非餘。欲使他犯者。波
<pb n="358"/>
逸提。
一比丘貪食無厭。他比丘諫之。懷恨在心。異時遇
食。知前諫者已足食。不作餘食法勸令食。前諫者
食之。遂反譏前諫者貪食。彼問汝知我足食食耶。
曰知。又問汝知而故作耶。曰知。眾皆訶之。佛聞故
制。若知彼足食。勸請彼彼食者。二俱波逸提。若與
彼不食。或轉與他人。或彼自作餘食法。而食與者。
突吉羅。若不知彼足食。作不足食想而與者無犯。
比丘尼及式叉摩那等。犯者俱突吉羅。
若比丘。非時受食食者。波逸提。
難陀䟦難陀二比丘。入城。看節會伎樂。眾白衣與
之飲食。抵暮方回。又迦留陀夷。向晚乞食。一孕婦
開門。值天正雷電。暫見其面。驚謂是鬼。遂墮胎。佛
聞故制。非時者。日中後至明相未出也。若非時非
時想。波逸提。若非時疑是時。突吉羅。非時時想。突
吉羅。時非時想。突吉羅。時疑非時。突吉羅。若非時
食過非時食。七日藥過七日食。波逸提。盡形壽藥
無病因緣服者。突吉羅。比丘尼犯者。波逸提。式叉
摩那等。俱突吉羅。若病者。服吐下藥須粥。日已過
中。應煑麥令皮不破。漉汁服之。無犯。
若比丘。食殘宿食者。波逸提。
迦羅尊者。乞食時作念。云何用日日乞食入城疲
苦。今當留所食之餘。存於明日。明日之餘。存於後
日。諸比丘於小食大食時。不見迦羅。查問知此。佛
聞故制。宿作宿想。波逸提。宿疑非宿。突吉羅。非宿
宿想。突吉羅。非宿疑宿。突吉羅。宿非宿想。突吉羅。
比丘尼犯者。波逸提。式叉摩那等。俱突吉羅。若食
有餘與父母。與作塔人。與作房舍人。後乞食比丘。
從彼邊乞得食無犯。
若比丘。不受食。若藥著口中。除水及楊枝。波逸提。
一比丘自願。常行乞食。至城中見諸居士祭亡。所
遺飲食。不從人受。自取食之。眾見譏嫌。佛聞故制。
凡食須從人受。若自取即是盜故制。若藥者。酥油
生酥蜜石蜜等。比丘尼犯者。波逸提。式叉摩那等。
俱突吉羅。若取水及楊枝。不從人受不犯。
若比丘。得好美食。無病自為己索者。波逸提。
䟦難陀。向一商人。索美食。商人問言。尊者有何病。
報言無病。但意欲得。商人言我等營生勞苦。尚不
易得此。況出家人乎。時有乞食比丘。聞之嫌責。佛
知故制。索得犯墮。不得突吉羅。比丘尼及式叉摩
那等犯者。俱突吉羅。若為病乞。若為病人乞。若不
乞而得。無犯。
若比丘。外道男女。自手與食者。波逸提。
佛與諸比丘遊行途中。諸人設供大得餅。佛命阿
難分與眾僧。有餘復命分與乞人。中有一躶形外
道女。有姿色。偶二餅相粘。不覺分與。彼眾知此女
獨得二餅。遂譏阿難于女有情。又一梵志在此得
食。路逢一相士。問何處來。報言禿頭居士處來。士
言你從彼得食。何以相譏。梵志道其由。佛聞故制。
以手與而食者。波逸提。與而不受者。突吉羅。欲與
而不與者。突吉羅。比丘尼及式叉摩那等犯者。俱
突吉羅。若置地與。若使人與。若勢力強奪者。無犯。
若比丘。先受請已。若前食後食行詣餘家。不囑餘比
丘。除餘時。波逸提。餘時者。病時。作衣時。施衣時。是謂
餘時。
一長者。為䟦難陀設齋。兼請眾僧。僧眾俱赴。時已
到而不設食。問云必待跋難陀來。陀自前食。後往
餘家。至垂過中方來。眾雖得食而不飽。又一大臣
遣使送新菓。與䟦難陀分眾。難陀自後食已。往餘
家。歸時日已過中。眾不得食。佛知因制。受請已前
食後食。不許詣餘家。後眾大有請處。俱不敢往。佛
乃聽。囑餘比丘而後往。後有病比丘。先囑城中人。
為作羮飯等。不敢往。佛聽不囑而往。比丘作衣所
<pb n="359"/>
須器物。欲入城取。而不敢往。施衣時。比丘無衣。欲
入城乞。亦不敢往。佛俱聽不囑而往。前食者自明
相初出至食時。後食者自食時至日中。囑餘比丘
者。囑以所往之處令眾知。不須待而食也。若囑後
中道還。又欲去者。當更囑。若囑往某處。後更詣他
處。應更囑而往。若不囑而往。除餘時。波逸提。欲去
未出門而反者。突吉羅。比丘尼犯者。波逸提。式叉
摩那等。俱突吉羅。
若比丘。在食家中有寶。強安坐者。波逸提。
迦留陀夷。與舊識白衣婦齋優婆夷。各相繫念。一
日往其家坐。夫問汝須何等。答言我須食。夫即遣
婦與食。食之復不去。夫連遣亦不去。夫怒言我出
去。任汝在後欲何所作。乞食比丘。聞之嫌責。歸白
佛故制。食者男以女為食。女以男為食。男女交合。
各得受用為食也。寶指女色。亦兼指𤥭𤦲碼瑙金
銀等。強坐不去者。波逸提。若盲而不聾。聾而不盲
者。突吉羅。立而不坐者。突吉羅。比丘尼犯者。波逸
提。式叉摩那等。俱突吉羅。若有寶。但於舒手及戶
處得坐。若有伴同在一處得坐。或為勢力所持。或
病發倒地。俱不犯。
若比丘。食家中有寶。在屏處坐者。波逸提。
迦留陀夷。因佛制許。在舒手及戶處坐。遂與齋優
婆夷。在戶扇後坐共語。乞食比丘見之譏嫌。白佛
故制。在屏處坐。波逸提。若盲而不聾等同上。比丘
尼犯者。波逸提。式叉摩那等。俱突吉羅。若舒手得
及戶不在屏處坐。若有伴同在一處坐。或為勢力
所持。或病發倒地。不犯。
若比丘。獨與女人露地坐者。波逸提。
此亦迦留陀夷。因前佛制屏處坐。遂獨與齋優婆
夷。在露地坐共語。乞食比丘見之譏嫌。白佛故制。
獨與女人露地坐。波逸提。若盲而不聾等同上。比
丘尼犯者。波逸提。式叉摩那等。俱突吉羅。若有伴
不犯。或勢力所持。或病發倒地。不犯。
若比丘。語餘比丘言。大德共至聚落。當與汝食。彼比
丘。竟不教與是比丘食。語言我與汝一處。若坐若語
不樂。我獨坐獨語樂。以是因緣非餘。方便遣者。波逸
提。
䟦難陀。初與一比丘鬪。結恨在心。異時誘彼比丘
言。汝隨我至城中。當與汝食。比丘信之。遂同到城
中。至無食處。遍行一週。約日將過。語彼比丘言。你
是大惡人。今由汝故。并我亦不得食。汝可速去。我
共汝若坐若語不樂。我獨坐獨語樂。彼比丘去。遂
自到有食家食。彼比丘還祇園。日已過中。不得食。
佛聞故制。遣去至捨見聞處。波逸提。若遣聞處至
見處。遣見處至聞處。突吉羅。比丘尼犯者。波逸提。
式叉摩那等。俱突吉羅。若與食遣去不犯。若病遣
去持食至寺中與食不犯。若破戒破見破威儀。為
眾所舉。若被擯。若應擯。前未許食者。方便遣去不
犯。若前已許食者。突吉羅。
若比丘。四月請與藥。無病比丘應受。若過受。除常請。
更請。分請。盡形請。波逸提。
摩訶男釋種。請施眾僧藥。彼恭敬上座。以好者施
與。餘求者亦與。不求者亦與。六群往其家索藥。男
言有者相與。不有者買與。六群遂譏其有愛心且
妄語。男退心遂斷施藥。佛聞故制。四月者。夏四月
也。過四月而受是為過受。後有病比丘。不敢過受
藥。故加無病之言。後有居士。不限月數。常請供藥
者。摩訶男斷後更請施者。有持藥至寺中分者。有
請施盡形壽藥者。俱以過四月不敢受。俱白佛。佛
一一開除。比丘尼犯者。波逸提。式叉摩那等。俱突
吉羅。
若比丘。往觀軍陣。除餘時因緣。波逸提。
波斯匿王。因民叛逆。自出軍征伐。六群比丘往觀。
<pb n="360"/>
王見不悅。遂以石蜜一褁寄奉世尊。囑令持我名
禮拜。問訊世尊。世尊知乃制戒。見者波逸提。方便
欲往而未往者。突吉羅。往而未見者。突吉羅。若道
中遇行軍應避。不避者突吉羅。後有二將。欲見比
丘遣人來請。佛聽往。故云除時因緣。比丘尼犯者。
波逸提。式叉摩那等。俱突吉羅。
若比丘。有因緣聽至軍中二宿三宿。過者。波逸提。
六群比丘。有因緣。至軍中宿。居士見之譏嫌。佛因
制。不許過三宿。三宿明相出。犯波逸提。若離見處
至聞處。離聞處至見處。突吉羅。比丘尼犯者。波逸
提。式叉摩那等。俱突吉羅。若為事難所拘者。不犯。
若比丘。軍中住二宿三宿。或時觀軍陣鬪戰。或觀遊
軍象馬力勢者。波逸提。
六群比丘。有因緣往軍中三宿。在中觀鬪戰。一人
被箭傷。衣褁輿歸。諸居士見之譏嫌。佛聞故制。往
見者。波逸提。往而未見者。突吉羅。方便欲往而未
往者。突吉羅。比丘尼犯者。波逸提。式叉摩那等。俱
突吉羅。或為勢力所持者。無犯。
若比丘。飲酒者。波逸提。
娑伽陀尊者。常往梵志家借宿。降其室中毒龍。時
拘睒彌王見之。大生敬重。異日為尊者設食。尊者
受食。多飲黑酒。歸途倒地而吐。佛聞知呵言。如今
不能降小龍。況大龍耶。乃為制戒。凡飲酒而能醉
人者。俱波逸提。若飲不能醉人者。突吉羅。比丘尼
犯者。波逸提。式叉摩那等。俱突吉羅。若以酒治病
者。不犯。
若比丘。水中嬉戲者。波逸提。
十七群比丘。在阿耆䟦提河浴。於中嬉戲。順流逆
流。或出或沒。或互相澆灒等。時波斯匿王。與茉利
夫人。在樓上見之。王言看汝所事者。夫人言此是
年少出家。佛法未久故爾。乃疾遣人到祇園。問訊
世尊。奉上石蜜一褁。具白前事。佛聞故制。凡在水
中。放意自恣一切嬉戲者。俱波逸提。若以酪漿。若
以苦酒。若麥汁等弄戲者。俱突吉羅。比丘尼犯者。
波逸提。式叉摩那等。俱突吉羅。若有因緣。入水而
非嬉戲者。不犯。
若比丘。以指相擊攊者。波逸提。
六群比丘中一人。擊攊十七群比丘一人至死。佛
聞故制。或以手指。或以脚指相擊攊者。俱波逸提。
若以杖拂柄等相擊攊者。俱突吉羅。比丘尼犯者。
波逸提。式叉摩那等。俱突吉羅。若眠觸令覺者。若
悞觸者。不犯。
若比丘。不受諫者。波逸提。
闡陀比丘。欲有所犯。比丘諫之不從。佛聞故制。若
自知我所作非。不從諫者。波逸提。若自不知我所
作非。不從諫者。突吉羅。比丘尼犯者。波逸提。式叉
摩那等。俱突吉羅。若無智人來諫。所諫非是者應
報言。汝可問汝和尚學知諫法。然後可來相諫。若
戲咲語者。不犯。
若比丘。恐怖他比丘者。波逸提。
迦那波羅尊者。侍佛左右。佛一夜出房經行。初夜
已過請佛歸房。佛默然。至後夜將過。請佛歸房。佛
亦默然。那波自念言。我當恐怖佛令歸房。乃反披
惡衣作非人。恐怖聲言。沙門我是鬼。佛報言。當知
此愚人心亦是惡。乃為制戒。凡以色聲香味觸法
六種恐怖人。前人若知若見若聞。俱波逸提。前人
若不知不見不聞。俱突吉羅。比丘尼犯者。波逸提。
式叉摩那等。俱突吉羅。若有其事不舉似者。若無
恐怖他意者。俱不犯。
若比丘。半月洗浴。無病比丘應受。若過受除餘時。波
逸提。餘時者。熱時。病時。作時。風雨時。遠行時。是謂餘
時。
瓶沙王有池水。恒聽比丘浴。六群比丘。於後夜入
<pb n="361"/>
池浴。爾時王同諸綵女俱詣池。聞內有聲問是誰。
左右言是比丘。王令莫驚使去。六群久浴至明相
出。王未得浴而去。佛聞制戒。比丘半月受浴。若過
一遍。波逸提。若水澆半身。亦波逸提。若方便欲去
而未去者。突吉羅。熱時者。春四十五日。夏初一月
是。當此土三月初一日。至五月十五日也。有病可
知。作者。作種種務勞力者是。道行者。下至半由旬
是。此等比丘畏不敢浴。白佛。佛為開除。比丘尼犯
者。波逸提。式叉摩那等。俱突吉羅。
若比丘。無病為炙身故。露地然火。若自然。若教人然。
除餘時因緣。波逸提。
六群比丘。欲然火炙身。自相謂言。我等在上座前。
不得隨意言語。即出外在露地中。拾野薪然火炙
身。傍朽樹中有毒蛇。因火煙熏逼而出。眾見俱走。
將火株擲散。延燒講堂。佛知故制。凡露地然草木
牛糞一切火炙身者。俱波逸提。若被燒半燋者。若
擲着火中者。俱突吉羅。若然炭突吉羅。若不語前
人知是看是者。突吉羅。比丘尼犯者。波逸提。式叉
摩那等。俱突吉羅。除時因緣者。若病自然火炙身。
及教人然。不犯。或有因緣。必須然火者。不犯。
若比丘。藏他比丘衣鉢坐具針筒。若自藏。若教人藏。
下至戲咲者。波逸提。
十七群比丘。將衣鉢坐具針筒。安着一面經行。俟
食時到。六群比丘調弄。背取衣鉢等藏之。及時到。
十七羣比丘取衣鉢等不得。餘比丘察之。白佛故
制。藏者波逸提。方便欲藏而未藏者。突吉羅。教人
者罪同。比丘尼犯者。波逸提。式叉摩那等。俱突吉
羅。若實知是彼人物。為護惜而取舉者。若比丘性
慢藏故。取藏為戒勅彼者。若借彼衣著。而彼不收。
恐失便取舉者。或以此衣鉢等物故有難。取藏之
者。俱無犯。
若比丘。淨施比丘比丘尼。式叉摩那。沙彌沙彌尼衣。
後不問主輙著者。波逸提。
六群比丘。施親厚比丘衣。後不語主。還取著。佛聞
故制。淨施有二。一真實淨施。二展轉淨施。真實淨
施者。言此是我長衣未作淨。今為淨故與長老。作
真實淨。展轉淨施者。言此是我長衣未作淨。今為
淨故與長老。彼應作如是語。長老聽。長老有如是
長衣未淨。今與我為淨故我便受。受已當問言。欲
與誰耶。應報言與某甲。彼應作如是語。長老有是
長衣未作淨。今與我為淨故我便受。受已與某甲
比丘。此衣是某甲比丘所有。汝為某甲故守護持。
隨意用此。展轉淨施者。語不語。隨意取著無犯。若
真實淨施。不語主而取著。波逸提。比丘尼犯者。波
逸提。式叉摩那等。俱突吉羅。
若比丘。得新衣。當作三種染壞色。若青。若黑。若木蘭。
若得新衣。不作三種染壞色持者。波逸提。
六群比丘著白衣。居士見之譏嫌。謂如王王大臣
等。佛聞故制。新衣不獨初造衣。凡初從人得者。俱
名新衣。隨所得衣不問何色。皆以三種染壞。青者
銅青。黑者雜泥。木蘭者樹皮也。不染壞而着者。波
逸提。不染壞而畜者。突吉羅。衣未染寄白衣家。亦
突吉羅。比丘尼犯者。波逸提。式叉摩那等。俱突吉
羅。若衣鉢囊革屣囊線囊手巾等小衣。不染畜者。
無犯。
若比丘。故斷畜生命者。波逸提。
迦留陀夷。不喜見烏。作竹弓射之。死者甚眾。居士
見之譏嫌。佛聞故制。凡自殺教人殺。或以刀箭。或
以瓦石。或以坑陷。或以毒藥。俱波逸提。若方便欲
殺而未殺者。突吉羅。比丘尼犯者。波逸提。式叉摩
那等。俱突吉羅。若無殺心悞傷者。不犯。
若比丘。知水有蟲飲用者。波逸提。
六群比丘。取雜蟲水飲用。見者譏嫌。佛因制戒。有
<pb n="362"/>
蟲水有蟲想。波逸提。有蟲水疑無蟲。突吉羅。若苦
酒清酪漿麥汁等。知有蟲飲用者。波逸提。比丘尼
犯者。波逸提。式叉摩那等。俱突吉羅。若不知有蟲
者。若漉過用者。不犯。有大蟲。當以手觸令去。
若比丘。故惱他比丘。乃至少時不樂者。波逸提。
十七群。往六群處問言。長老云何入初禪乃至阿
羅漢耶。六群報言。汝等自稱得上人法。犯波羅夷。
十七群大作疑惱。往問上座。上座云不犯。佛聞故
制。若故惱他說而了了者。波逸提。說而不了了者。
突吉羅。比丘尼犯者。波逸提。式叉摩那等。俱突吉
羅。若不故作者。若其事實爾者。不犯。
若比丘。知他比丘犯麤罪覆藏者。波逸提。
䟦難陀。與一比丘親厚。數犯麤罪。令彼莫語人。後
與彼比丘鬪。比丘向餘人說。難陀犯如是如是罪。
令我莫語人。佛聞故制。麤罪者。波羅夷僧伽婆尸
沙也。若比丘。知他比丘犯麤罪。小食知食後說。中
夜知後夜說。俱突吉羅。若欲說不說。至明相出。波
逸提。若覆餘罪。突吉羅。自覆藏麤罪。加突吉羅。除
比丘比丘尼。覆藏式叉摩那等麤罪。突吉羅。比丘
尼犯者。波逸提。式叉摩那等。俱突吉羅。若先不知
麤罪。作不麤罪想。若欲向人說。而無人可說。若說
或有命難梵行難不敢說。無犯。
若比丘。年滿二十。當與受大戒。若比丘知年未滿二
十。與受大戒。此人不得戒。諸比丘可呵癡故。波逸提。
羅閱城中。有十七群童子。先為親友。最大者年十
七。最小者年十二。互相勉勵。共求出家。諸比丘度
令出家受大戒。諸童幼小不堪一食。夜半患饑。啼
哭索食。佛聞謂不應受年未滿二十者大戒。以年
未滿二十者。不堪忍寒熱。饑渴。暴風。蚊虻。毒虫。惡
言。及身種種痛苦。又復不堪持戒。當知年滿二十。
始堪忍此。乃為制戒。和尚知年未滿二十。與受戒。
三羯磨竟。和尚波逸提。二羯磨竟。和尚三突吉羅。
一羯磨竟。和尚二突吉羅白竟和尚一突吉羅。白
未竟。和尚突吉羅。若未白為作方便。若欲集眾等。
俱突吉羅。和尚不知無犯。眾僧知者突吉羅。不知
無犯。比丘尼犯者。波逸提。若先不知。但信受戒人
語。若傍人證。若信父母說無犯。若受戒已疑者。佛
言當聽數胎中年月及閏月。若滿者無犯。
若比丘。知諍事如法滅已。後更發起者。波逸提。
六群比丘。與諸比丘鬪諍。如法滅已更發起。如是
言。汝不善觀不成觀。不善解不成解。不善滅不成
滅。佛聞故制。諍事既滅復舉起。說而了了者。波逸
提。不了了者。突吉羅。除此諍已。更作餘諍罵詈者。
一切突吉羅。除比丘比丘尼外。共餘人犯諍。後更
發起者。突吉羅。比丘尼犯者。波逸提。式叉摩那等。
俱突吉羅。若先不知已觀。作不觀想者。若事實爾
者無犯。
若比丘。知是賊伴。期同道行。乃至村間。波逸提。
有諸比丘。往毗舍離城。時有賈客。欲漏關稅。要僧
共伴行。及度關。為守關人所獲。將至波斯匿王處。
王問賈客不輸稅。此沙門有何事。報言與賈客為
伴。王言法應死。俱以沙門釋子。乃呵而遣之。佛知
故制。若期至城至村。行一一道。波逸提。行一道或
半道。突吉羅。若行空曠無村處。至十里。波逸提。減
十里突吉羅。若去而卒不去者。突吉羅。比丘尼犯
者。波逸提。式叉摩那等。俱突吉羅。若先不知是賊
者。不期同行者。或勢力所持者。不犯。
若比丘。作如是語。我知佛所說法。行婬欲非障道法。
彼比丘。應諫此比丘言。大德莫作是語。莫謗世尊。謗
世尊者不善。世尊不作是語。世尊無數方便。說行婬
欲是障道法。彼比丘諫是比丘時。堅持不捨。彼比丘
應三諫。乃至三諫。捨者善。不捨者。波逸提。
阿黎吒比丘。自生惡見言。我知世尊說法。行婬欲
<pb n="363"/>
非障道法。時諸比丘諫之。不肯捨。白佛。佛為作白
四羯磨。呵諫令捨。作如是白。大德僧聽。此阿黎吒
比丘。作如是語。我知佛所說。行婬欲非障道法。若
僧時到僧忍聽。僧今與阿黎吒比丘作呵諫。捨此
事故。阿黎吒汝莫作是語。莫謗世尊。謗世尊者不
善。世尊不作是語。世尊無數方便。說淫欲是障道
法。若犯婬欲。即是障道。白如是。大德僧聽。此阿黎
吒比丘。作如是語。我知佛所說法。行婬欲非障道
法。僧今與作呵諫。捨此事故。阿黎吒莫作是語。莫
謗世尊。謗世尊者不善。世尊不作是語。世尊無數
方便。說婬欲是障道法。若犯婬欲即是障道。誰諸
長老。忍僧與阿黎吒比丘作呵諫。捨此事故者默
然。誰不忍者說。此是初羯磨。第二第三亦如是說。
僧已忍為阿黎吒作呵諫竟。僧忍默然故。是事如
是持。作如是羯磨已。佛更制戒。凡有犯三諫不捨
者。亦應如是作白四羯磨。初白已當語言。我已白
竟。餘有羯磨在。汝可捨是。莫為眾所呵責更犯罪。
若捨者善。不捨者作初羯磨。作初羯磨已當語言。
我已作初羯磨竟。餘有二羯磨在。汝當捨是。莫為
眾所呵責更犯罪。捨者善。不捨者當為作第二羯
磨。第二羯磨竟當語言。我已作第二羯磨竟。餘有
一羯磨在。汝可捨是。莫為眾所呵責更犯罪。捨者
善。不捨者作三羯磨竟。波逸提。作白已捨者。一突
吉羅。初羯磨捨者。二突吉羅。二羯磨捨者。三突吉
羅。若作白未竟。及未作白捨者。俱一突吉羅。若他
比丘諫是比丘時。餘比丘比丘尼。遮言莫諫者。一
切突吉羅。比丘尼犯者。波逸提。式叉摩那等。俱突
吉羅。若初諫時捨者。不犯。
若比丘。知如是語人未作法。如是惡見不捨。若供給
所需。共同羯磨止宿語言者。波逸提。
阿黎吒不捨惡見。諸比丘又與作不捨惡見羯磨。
六群比丘。乃供給所需。共同羯磨止宿語言。佛知
故制。如是語者。作前惡見之語也。未作法者。僧為
舉而未解。未與懺悔出罪也。此等人既知之。不當
親近。若供給所需等。亦是惡見之類也。犯波逸提。
供給所需有二種。若法若財。同止宿者。不問先入
屋後入屋。但知者俱犯。比丘尼犯者。波逸提。式叉
摩那等。俱突吉羅。若不知者。不犯。若勢力所持者。
不犯。
若比丘。知沙彌作如是語。我知佛所說法。行婬欲非
障道法。彼比丘應諫此沙彌言。汝莫作是語。莫謗世
尊。謗世尊者不善。世尊不作是語。世尊無數方便。說
行婬欲是障道法。彼如是諫此沙彌時。堅持不捨。彼
比丘應三諫。乃至三諫。捨者善。不捨者。彼比丘應語
此沙彌言。汝自今已後。非佛弟子。不得言佛是我世
尊。不得隨餘比丘。如餘沙彌得與比丘二三宿。汝今
無此事。汝出去滅去。不須住此。若比丘知是被擯沙
彌。而誘畜養共一止宿者。波逸提。
䟦難陀有二沙彌。一名羯那。一名摩睺迦。共行不
淨。自相謂言。我知佛所說法。行婬欲非障道法。諸
比丘聞之呵責不捨。白佛。佛為作呵諫羯磨如上。
沙彌故不捨。佛為作滅擯羯磨。將二沙彌立在見
處不聞處。作如是白。大德僧聽。此二沙彌。眾僧呵
責。故不捨惡見。若僧時到僧忍聽。僧今為二沙彌
作不捨惡見滅擯羯磨。自今已去。此二沙彌不應
言佛是我世尊。不得隨逐餘比丘。如諸沙彌得與
比丘二宿三宿。汝等不得。汝出去滅去。不應住此。
白如是。大德僧聽此二沙彌。眾僧呵責。故不捨惡
見。眾僧今與作惡見不捨滅擯羯磨。自今已去。此
二沙彌。不得言佛是我世尊。不應隨逐餘比丘。如
諸沙彌得與比丘二宿三宿。汝今不得。汝出去滅
去。不應住此。誰諸長老。忍僧為二沙彌。作惡見不
捨滅擯者默然。誰不忍者說。凡三說。僧已忍與二
<pb n="364"/>
沙彌。作惡見不捨滅擯竟。僧忍默然故。是事如是
持。時六群比丘。知僧已滅擯此二沙彌。便誘將畜
養共止宿。諸比丘白佛。佛更為制戒。若自畜。若與
人。若自誘若教人等。俱波逸提。比丘尼犯者。波逸
提。式叉摩那等。俱突吉羅。若先不知者。不犯。若勢
力所持者。不犯。
若比丘。餘比丘如法諫時。作如是語。我今不學此戒。
當難問餘智慧持律比丘者。波逸提。若為知為學故。
應難問。
闡陀比丘。所作非法。諸比丘如法諫時。乃言我今
不學此戒。當難問餘智慧持律比丘。佛聞故制。說
而了了者。波逸提。說而不了了者。突吉羅。比丘尼
犯者。波逸提。式叉摩那等。俱突吉羅。若比丘癡不
解故。彼比丘應教問和尚阿闍黎。可更學問誦經。
若諫者實不如法。不犯。
若比丘。說戒時。作如是語。大德何用說是雜碎戒為。
說是戒時。令人惱愧懷疑。輕呵戒故。波逸提。
諸比丘。集在一處誦毗尼。六群自相謂言。彼諸比
丘誦律通利。必當數數舉我等罪。當往止他勿誦。
乃往語言。長老何用誦此襍碎戒為。若欲誦者。當
誦四事十三事。餘不應誦。何以故。若誦。令人懷疑
憂惱。佛聞故制。說而了了者。波逸提。不了了者。突
吉羅。若毀呰阿毗曇及餘經。突吉羅。比丘尼犯者。
波逸提。式叉摩那等。俱突吉羅。
若比丘。說戒時作如是語。大德我今始知。此法是戒
經所載。半月半月說戒經中來。餘比丘知是比丘。若
二若三說戒中坐。何況多。彼比丘無知無解。若犯罪。
應如法治。更增無知罪。語言大德汝無利。不善得。汝
說戒時。不一心思念攝耳聽法。彼無知故。波逸提。
六群比丘中有一人。當說戒時。自知犯罪。恐清淨
比丘舉發。便先往告言。我今始知此法戒經所載。
半月半月說戒經中來。諸比丘察知其意白佛。佛
故制。彼言今始知者。意言前此未知故有犯。欲避
罰也。清眾知其二次三次。在說戒中坐。況又多耶。
何言今始知。是無知也。故於所犯罪如法治外。更
加無知罪。汝無利不善得者。言其無利益。不善得
利益也。善得利益者。於說戒時。當一心思念攝耳
聽法。今既不能故。雖聽戒而無所知。以無知故。如
波逸提。若不與者。突吉羅。比丘尼犯者。波逸提。式
叉摩那等。俱突吉羅。若未聞說戒。今始聞者。無犯。
若比丘。共同羯磨已。後如是言。諸比丘隨親厚以僧
物與者。波逸提。
沓摩羅子。以知僧事塔事。外有人設會布施。不得
赴。衣服破壞。異時有人。施眾僧貴價衣。眾僧共議。
此沓摩羅子。以知僧事塔事故。外有人設會布施。
不得赴。衣服破壞。宜以此衣與之。時眾僧白二羯
磨與竟。六群亦同羯磨。後更作是言。諸比丘隨親
厚。以眾僧衣與彼。佛聞故制。說而了了者。波逸提。
說而不了了者。突吉羅。比丘尼犯者。波逸提。式叉
摩那等。俱突吉羅。若其事實爾。當日未在羯磨眾
中說者。無犯。
若比丘。僧斷事未竟。不與欲而起去者。波逸提。
一日眾僧集。共議僧事。六群自相謂言。欲為我等
作羯磨。即起去。佛知故制。僧斷事未竟而去。出戶
外者。波逸提。一足出戶欲去。而未去者。突吉羅。比
丘尼犯者。波逸提。式叉摩那等。俱突吉羅。若有事
與欲去者無犯。若非法羯磨不與欲去。無犯。
若比丘。與欲已。後更呵者。波逸提。
六群中有犯事者。恐眾中舉。便六人相隨不離。互
相黨護。使眾羯磨不得。異時六群作衣。眾喚羯磨。
彼云作衣不得往。喚者言。可令一二人持欲去。六
群即令一人受欲來。眾僧即與此比丘作羯磨。六
群悔言。彼作羯磨非為羯磨。羯磨不成。我以彼事
<pb n="365"/>
與欲。非為此事。佛知故制。說而了了者。波逸提。不
了了者。突吉羅。比丘尼犯者。波逸提。式叉摩那等。
俱突吉羅。若其事實不成羯磨者。無犯。
若比丘。知他比丘鬪諍。聽此語向彼說者。波逸提。
六群聽諸比丘鬪諍語。向彼人說。令僧未有諍而
起諍。已有諍而不滅。佛知故制。若比丘往聽他語
聞者。波逸提。不聞突吉羅。若方便欲去而未去者。
突吉羅。若二人共在隱處語。暗地語。當彈指或謦
咳警之。不爾突吉羅。若在道二人在前共語。亦當
警之。不爾突吉羅。比丘尼犯者。波逸提。式叉摩那
等。俱突吉羅。
若比丘。嗔故不喜。打比丘者。波逸提。
六群中一人。嗔打十七群比丘。被打者。高聲喚言。
止止莫打我。佛聞故制。若手若石若杖打者。波逸
提。若以輕物打。突吉羅。若戲咲打。及打式叉摩那
等。俱突吉羅。比丘尼犯者。波逸提。式叉摩那等。俱
突吉羅。
若比丘。嗔故不喜。以手搏比丘者。波逸提。
六群中一人。嗔恚故。以手搏十七群比丘。佛聞故
制。搏者或遮撥。或挃觸也。若以手者。波逸提。用拂
柄輕物。突吉羅。比丘尼犯者。波逸提。式叉摩那等。
俱突吉羅。
若比丘。嗔故不喜。以無根僧伽婆尸沙謗者。波逸提。
六群嗔十七群。以無根僧伽婆尸沙謗。聞者嫌責。
佛知故制。無根者。十三事中。無見聞疑罪也。說而
了了者。波逸提。不了了者。突吉羅。比丘尼犯者。波
逸提。式叉摩那等。俱突吉羅。
若比丘。剎利水澆頭王種。王未出。未藏寶。若入宮。過
門閾者。波逸提。
迦留陀夷。往入彼斯匿王宮。王與茉利夫人。盡日
共眠。夫人見迦留陀夷至。即起披衣。敷坐令坐。時
夫人失衣墮地。蹲地不能起。迦留陀夷。即出歸來。
語諸比丘言。波斯匿王第一之寶。我今悉見。佛聞
故制。剎利是云剎帝利。此云王種。水澆頭者。以金
瓶取四大海水。取白牛右角。取拾一切種子盛滿
中。置金輦上。使諸小王輿。王與第一夫人。共坐輦
上。大婆羅門。以水灌王頂上。作如是已立為王。並
名剎利水澆頭王種。王未出者。王未出⿱穴侵處也。未
藏寶者。采女未還本處。亦兼指金銀等寶未藏也。
若入宮過門閾。一切波逸提。若一足入內一足在
外者。突吉羅。若入大臣長者等內室者。突吉羅。比
丘尼。及式叉摩那等犯者。俱突吉羅。若王召入。若
有奏白。亦須藏寶而後入。無犯。
若比丘。若寶及寶莊飾具。若自捉。若教人捉。除僧伽
藍中。及寄宿處。波逸提。若在僧伽藍中。及寄宿處。若
寶及寶莊飾具。若自捉。若教人捉。當作是意。若有主
識者當取。如是因緣非餘。
有外道。從拘薩羅國來。途中止息。遺却金囊。眾多
比丘。後行拾得。共云待來尋者付還。彼外道去久
方回。比丘即付還。彼反詐言金少。遂聞於王。王審
實。外道理虧。將金入官。佛聞故制。不許捉寶及寶
莊飾。後因節會日。毗舍佉母往會。道過祇園。因入
禮佛。自思。禮佛不必嚴飾。乃卸置樹下始入。去時
忘取。比丘見之不敢舉白佛。佛為開僧伽藍中。又
一比丘寄宿巧匠家。巧匠出外。室中有金。比丘為
守護竟夜不得眠。白佛。佛復并開寄宿處。凡比丘。
見僧伽藍內。有遺失者。當收取。識其所遺器物片
段分兩分明。及其所包裹囊相。若有來索者。當問
明。若相應即付還。若不相應可語言。我不見是物。
若比丘。拾所遺物不看定。不審問者。突吉羅。若是
供養塔寺等物。為堅牢故。捉收者不犯。若在他家
止宿有寶恐失。應為收舉。若在寺外見失物。可以
草葉覆之。俟有主來索。若無索者收歸寺內。私掌
<pb n="366"/>
七八日。更無索者應貯僧庫。經五六月。又無索者。
應供眾僧及買堅牢器。若後主來索。應勸令捨。不
捨者應酬本物。不與利。或有貴不能酬者。切不得
輕用。比丘尼犯者。波逸提。式叉摩那等。俱突吉羅。
若比丘。非時入聚落。不囑餘比丘者。波逸提。
䟦難陀非時入村。與居士摴蒱。比丘勝故居士慳
嫉。便言比丘非時入村為何事耶。佛聞故制。後有
諸比丘。為僧事或塔寺事及瞻病人。非時不敢入
村。白佛。佛命囑餘比丘而後入。時者。從明相出至
日中。非時者。從中後至明相未出。囑餘比丘者。囑
同房或比房。同住客亦得。若不囑而入者。初入村
門波逸提。欲去未去。欲入未入。俱突吉羅。比丘尼
犯者。波逸提。式叉摩那等。俱突吉羅。
若比丘。作繩床木床。足應高如來八指。除入梐孔上
截竟。若過者。波逸提。
迦留陀夷。作高床座。見佛來白言。世尊看我床座。
佛乃制戒。高如來八指者。佛橫一指二寸。應高一
尺六寸也。梐即栒頭。若過八指者。自作教人。俱波
逸提。不成者突吉羅。為他作成不成。俱突吉羅。比
丘尼犯者。波逸提。式叉摩那等。俱突吉羅。若減作
者不犯。
若比丘。持兜羅綿貯。作繩床木床臥具坐褥者。波逸
提。
六群以兜羅綿。作臥具坐褥。諸居士見之譏。其如
國王大臣。佛聞故制。兜羅綿此翻氷綿。從色得名
也。西域有妬羅樹綿。從樹生。香而潔白。故號兜羅。
乃貴價物。若用之為臥具坐褥。侈甚矣。自作教他
成者。俱波逸提。不成者突吉羅。若為他作成不成。
俱突吉羅。比丘尼犯者。波逸提。式叉摩那等。俱突
吉羅。
若比丘。用骨牙角作針筒劑刮成者。波逸提。
有信樂工師。為諸比丘。作骨牙角針筒。家業竭盡。
衣食缺乏。居士謂。供養沙門無福得禍。佛知故制。
若自成若教他成。俱波逸提。未成者突吉羅。若為
他作成不成。俱突吉羅。比丘尼及式叉摩那等犯
者。俱突吉羅。
若比丘。作尼師壇。當應量作。是中量者。長佛二磔手。
廣一磔手半。更增廣長各半磔手。若過成者。波逸提。
一日世尊。不赴請遍巡諸房。見僧臥具露地敷。多
為不淨所汙。佛乃聽作尼師壇。若臥時敷在臥見
上。以為障臥具之用。亦為障身隨衣之用。六群遂
作廣長尼師壇。佛知故制。初只許長佛二磔手。廣
一磔手半。後因迦留陀夷身量大。見佛來故。以手
挽尼師壇。佛問何故。報言欲令廣長故挽耳。佛因
更增廣長各半磔手。若自作若教他過量者。波逸
提。未成者突吉羅。為他作者成不成。俱突吉羅。比
丘尼及式叉摩那等犯者。俱突吉羅。減量作者不
犯。若得他已成者。亦當裁應量。若貼作兩重不犯。
若比丘。作覆瘡衣當應量作。是中量者。長佛四磔手。
廣二磔手。若過成者。波逸提。
時諸比丘。患種種瘡。膿血流出。汙身汙衣汙臥具。
佛乃聽作覆瘡衣。時諸比丘覆瘡衣麤。著瘡上。舉
衣患痛。佛乃許作細耎衣。時六群便作廣長覆瘡
衣。佛知故制。若長應量廣不應量。若廣應量長不
應量。若長廣俱不應量。自作教人。成者波逸提。未
成者突吉羅。若為他作。成不成俱突吉羅。比丘尼
及式叉摩那等。犯者俱突吉羅。若減量作者不犯。
若比丘。作雨浴衣。當應量作。是中量者。長佛六磔手。
廣二磔手半。若過成者。波逸提。
毗舍佉母。作雨浴衣施僧。六群輙自多作廣大雨
浴衣。佛聞故制。長廣若應量不應量。成不成等。俱
同上。比丘尼式叉摩那等。犯者俱突吉羅。若減量
作者無犯。
<pb n="367"/>
若比丘。與如來等量作衣。或過量作者。波逸提。是中
量者。長佛十磔手。廣六磔手。是名如來衣量。
阿難陀短佛四指。一日眾遙見來。皆謂是佛。即起
承迎。至乃是難陀。眾與難陀俱慚愧。佛令着黑衣
以別之。六群不與如來等量作衣。乃過量作。佛聞
故制。此中長廣應量不應量成不成。並同上。比丘
尼式叉摩那等。犯者俱突吉羅。按佛身量。一丈六
尺。則一磔手。當是一尺六寸。以此推之。衣長一丈
六尺。廣九尺六寸。乃是佛衣量。今人短小。難可遵
用。又四分律云。大衣離足踝四寸。七衣離足踝八
寸。五衣離足踝一尺二寸。薩婆多云。衣長五肘。廣
三肘。南山云。大衣七衣俱長五肘。廣三肘。五衣長
四肘。廣二肘。合此三說詳之。則但用今人手長十
磔手。廣六磔手。作大衣中衣減四寸。五衣減八寸。
俱不犯也。
諸大德。我已說九十波逸提法。今問諸大德。是中清
淨不（三說）。
諸大德。是中清淨。默然故。是事如是持。
諸大德。是四波羅提提舍尼法。半月半月說。戒經中
來。
波羅提提舍尼。此云向彼悔。謂犯此者。應向彼懺
悔。罪便得滅也。
若比丘。入村中。無病從非親里尼邊。自手受食食。是
比丘應向餘比丘悔過言。大德。我犯可呵法。所不應
為。今向大德悔過。是名悔過法。
時世儉穀貴。人民乏食。死者無限。比丘乞食難得。
蓮花色比丘尼入城乞食。初日所得食。持與比丘。
二日三日亦如是。後更乞食。道遇長者車來。尼避
道墮深泥中。面掩地而臥。長者見之。急令扶起。問
故。乃言乞三日食。俱持與比丘。今饑乏故倒地耳。
長者譏嫌。佛聞故制。不許從尼受食。後諸比丘。不
敢受親里尼食。白佛。加非親里之言。又病比丘不
敢受非親里尼食。白佛。加無病之言。自手受食者。
不問親里非親里。有病無病。俱不可也。比丘尼及
式叉摩那等。犯者俱突吉羅。若有病受非親里尼
食。若無病受親里尼食。若尼持食置地與。或使人
與。或在僧寺尼寺中與。俱不犯。
若比丘在白衣家食。是中有比丘尼。指示與某甲羮
與某甲飯。諸比丘應語彼比丘尼言。大姊且止。須諸
比丘食竟。若無一比丘。語比丘尼如是言者。比丘應
向餘比丘悔過言。大德。我犯可呵法。所不應為。我今
向大德悔過。是名悔過法。
眾僧與六群。同在白衣家受供。六群尼。為六群比
丘索羮飯。遂至越次而與。中有不得羮飯者。佛聞
故制。不止比丘尼者。波羅提提舍尼。比丘尼及式
叉摩那等。犯者俱突吉羅。若尼自為檀越。若居士
設食。令尼處分者不犯。
有諸學家。僧作學家羯磨。若比丘知是學家。先不受
請。無病自手受食食。是比丘應向餘比丘悔過言。大
德。我犯可呵法。所不應為。我今向大德悔過。是名悔
過法。
有居士家夫婦。信樂為佛弟子。諸比丘至其家。常
與飯食無所愛惜。後貧窮衣食不足。諸人譏言。供
養沙門。反得貧窮之報。佛聞為作學家白二羯磨。
白言大德僧聽。此羅閱城中。某居士夫婦。得信為
佛弟子。財物竭盡。若僧時到僧忍聽。僧今作學家
羯磨。諸比丘不得在其家受食食。白如是。大德僧
聽。此羅閱城中。某居士家夫婦。得信為佛弟子。財
物竭盡。僧今與作學家羯磨。諸比丘不得在其家
受食食。誰諸長老。忍僧與某居士。作學家羯磨者
默然。誰不忍者說。僧已忍與某居士。作學家羯磨
竟。僧忍默然故。是事如是持。佛更制戒。受學家食
者。提舍尼。後有先受請者。不敢赴食。又有病者。不
<pb n="368"/>
敢受食。佛皆聽許。此中不受請一不當食。無病二
不當食。況又自手受食。雖受請及病。亦不可食也。
學家者。俗中學道之家。比丘尼及式叉摩那等。犯
者俱突吉羅。若學家還富。來請解羯磨。比丘復受
食不犯。
若比丘。在阿蘭若逈遠有疑恐怖處住。先不語檀越
僧伽藍外不受食。在僧伽藍內。無病自手受食食。是
比丘應向餘比丘悔過言。大德我犯可呵法。所不應
為。我今向大德悔過。是名悔過法。
羅閱城中。有女人持食到僧伽藍。以逈遠故。為賊
所觸撓。佛乃囑諸比丘。語諸檀越。莫至僧伽藍。道
路中有賊故。更為制戒。不許在僧伽藍內受外來
食。後有諸人。雖知有賊。而故持來者。比丘以佛制
不許受外來食。不敢食。有病者。又以未語檀越。不
敢食。佛俱聽受。此中不先語檀越。一不當食無病。
二不當食自手受食。三不當食犯提舍尼。比丘尼
及式叉摩那等。犯者俱突吉羅。
諸大德。我已說四波羅提提舍尼法。今問諸大德。是
中清淨不（三說）。
諸大德。是中清淨。默然故。是事如是持。

<other>四分戒本約義卷三</other>

<sarticle>四分戒本約義卷四</sarticle>

福州鼓山嗣祖沙門　元賢　述
諸大德。是眾學法。半月半月說。戒經中來。
眾學者。梵語式叉迦羅尼。此云應當學。此戒輕微。
難持易犯。為比丘者所當學也。又名突吉羅。此云
惡作。謂失威儀皆惡也。又此戒分二。身上犯者名
惡作。口上犯者名惡說。
當齊整着涅槃僧。應當學。
六群比丘。着涅槃僧。或高褰齊膝。或下繫⿱亠⿱⿰刀⿰了肉下。或
垂前一角如象鼻。或垂前二葉。如多羅樹葉。或繞
腰襵。如國王大臣等。居士譏嫌。佛聞故制。若故作
者。犯應懺突吉羅。以是非威儀突吉羅。不故作者。
犯責心懺突吉羅。比丘尼及式叉摩那等犯者。俱
突吉羅。或有如是病。或有作務時。或在僧伽藍內。
或在村外道行時不犯。
當齊整着三衣。應當學。
六群比丘着三衣。或高或下等。佛聞故制。犯不犯
俱同上。
不得反抄衣入白衣舍。應當學。
六群反抄衣行入白衣舍。居士譏嫌。佛聞故制。反
抄衣者。或左或右。反抄衣着肩上也。犯者同上。
不得反抄衣入白衣舍坐。應當學。
因上并制。
不得衣纏頸入白衣舍。應當學。
六群以衣纏頸。入白衣舍。居士譏嫌。佛聞故判。纏
頸者。總捉衣兩角。着左肩上也。犯者同上。
不得衣纏頸入白衣舍坐。應當學。
因上并制。
不得覆頭入白衣舍。應當學。
六群以衣覆頭。入白衣舍。居士譏其如賊盜。佛聞
故制。覆者或以衣及樹葉等覆。犯皆同上。若頭有
病。覆者不犯。或有難覆頭而走不犯。
不得覆頭入白衣舍坐。應當學。
因上并制。
不得跳行入白衣舍。應當學。
六群跳行入白衣舍。居士譏其如鳥⿱少隹。佛聞故制。
犯者同上。若為人所打。若有賊惡獸等難。跳行而
走。若有棘刺。或渡渠渡坑渡水泥等。跳過不犯。
不得跳行入白衣舍坐。應當學。
<pb n="369"/>
因上并制。
不得蹲坐白衣舍內。應當學。
六群赴食到白衣家蹲坐。比丘以手觸之。即倒地
露形。居士譏其如裸形外道。佛聞故制。蹲者或在
床或在地。尻不至地也。犯者同上。若尻邊病不能
坐者。不犯。
不得手扠腰行入白衣舍。應當學。
六群手扠腰行入白夜舍。居士譏其如新娶得意
之狀。佛聞故制。犯者同上。
不得手扠腰行入白衣舍坐。應當學。
因上并制。
不後搖身行入白衣舍。應當學。
六群搖身行入白衣舍。居士見之。譏其如國王大
臣等。佛聞故制。犯者同上。
不得搖身行入白衣舍坐。應當學。
因上并制。
不得掉臂行入白衣舍。應當學。
六群掉臂行入白衣舍。居士譏其如國王大臣等。
佛聞故制。掉臂者。垂臂而行。成前或却也。犯者同
上。不犯者。或有事難逃走等。或渡河水跳坑壍等。
不犯。
不得掉臂行入白衣舍坐。應當學。
因上并制。
好覆身入白衣舍。應當學。
六群不好覆身。處處現露。居士譏嫌。謂如婆羅門
等。佛聞故制。犯者同上。若被風吹離體。及被人所
縛無犯。
好覆身入白衣舍坐。應當學。
因上并制。
不得左右顧視行入白衣舍。應當學。
六群左右顧視行入白衣舍。居士譏其如賊竊人。
佛聞故制。犯者同上。或有難欲求方便逃走。或有
所尋覔不犯。
不得左右顧視行入白衣舍坐。應當學。
因上并制。
靜默入白衣舍。應當學。
六群高聲大喚入白衣舍。居士譏其如婆羅門。佛
聞故制。犯者同上。若聾不聞聲者。或遠有所呼喚
者。或有難高聲而走者。不犯。
靜默入白衣舍坐。應當學。
因上并制。
不得戲咲入白衣舍。應當學。
六群戲咲入白衣舍。居士譏其如獼猴。佛聞故制。
犯者同上。或念法歡喜而咲者。不犯。
不得戲咲入白衣舍坐。應當學。
因上并制。
用意受食。應當學。
六群在白衣家受食。居士自行斟酌。六群不用意
受食。損棄羮飯。居士譏其貪心受食。如穀貴饑餓
時。佛聞故制。犯者同上。或鉢小故有遺落。不犯。
平鉢受食。應當學。
六群赴供溢鉢受食。遺棄羮飯。居士譏其如饑餓
人。佛聞故制。平鉢者。受食不可過滿也。犯者同上。
或鉢小故滿者。不犯。
平鉢受羮。應當學。
六群赴齋。鉢中受飯多故。不能受羮。居士見亦譏
嫌。佛聞故制。犯者同上。
羮飯俱食。應當學。
六群赴齋。飯至羮未至飯已盡。羮至飯未至羮已
盡。居士見亦譏嫌。佛聞故制。俱食者。俟羮飯俱到
方食也。犯者同上。或時欲過。或有事難。或時需羮
不需飯。或時需飯不需羮。不犯。
以次食。應當學。
<pb n="370"/>
六群赴齋。不從鉢中次第食。乃處處取食。居士譏
其如狗猪等。佛聞故制。犯者同上。或患熱挑取冷
處食。不犯。
不得挑鉢中央食。應當學。
六群受食挑鉢中央令空。居士譏嫌。佛聞故制。犯
者同上。或患熱開中僧令冷。不犯。
無病不得為己索羮飯。應當學。
六群在白衣家。為己索羮飯。居士譏嫌。佛聞故制。
犯者同上。或病為己索。或為病人索。不犯。
不得以飯覆羮更望得。應當學。
六群在居士家受食。居士已與羮。彼即以飯覆羮
望更得。居士問言。羮在何處。彼默然。居士嫌責言
如饑餓人。佛聞故制。犯者同上。若請食羮汙衣等
宜覆以飯。不犯。
不得視比坐鉢中起嫌心。應當學。
六群在居士家受食。見自鉢中分少。見比坐鉢中
分多。便言居士有愛憎不平等。眾皆呵責。佛聞故
制。犯者同上。若比坐病。或眼昏。為看得食不得食。
淨不淨者。不犯。
當繫鉢想食。應當學。
六群受羮而左右顧視。比坐取其羮藏之不覺。乃
問比坐。我羮在何處。眾皆譏嫌。佛聞故制。犯者同
上。若比坐病。或眼昏看得食不得食等。不犯。
不得大摶飯食。應當學。
六群受供大摶飯食。居士譏嫌。佛聞故制。犯者同
上。若日將過中。或有事難欲疾食者。不犯。
不得大張口待飯食。應當學。
六群摶飯未至。先大張口待食。居士譏嫌。佛聞故
制。犯者同上。
不得含食語。應當學。
六群受食含飯而語。居士譏嫌。佛聞故制。犯者同
上。或有急事不犯。
不得摶飯遙擲口中。應當學。
六群受食。乃摶飯遙擲口中。居士譏其如幻師。佛
聞故制。犯者同上。或被執縛。手不至口。遙擲而食。
不犯。
不得遺落飯食。應當學。
六群受食不如法。以手摶飯齧。遺落者多。居士譏
其如鳥⿱少隹等。佛聞故制。犯者同上。或手有病不犯。
不得頰飯食。應當學。
六群大口受食。兩頰鼓起如獼猴狀。居士譏嫌。佛
聞故制。犯者同上。若日將過中。或有事難。欲疾食
者。不犯。
不得嚼飯作聲。應當學。
六群受食。嚼飯作聲。居士譏嫌。佛聞故制。犯者同
上。若嚼乾餅燋飯瓜果等。不犯。
不得大噏飯食。應當學。
六群受供。乃大噏飯食。居士譏嫌。佛聞故制。大噏
飯者。張口遙呼噏也。犯者同上。若口痛。或食羮等。
無犯。
不得舌䑛食。應當學。
六群受供。乃吐舌取食。居士譏嫌。佛聞故制。犯者
同上。
不得振手食。應當學。
六群赴供。振手而食。居士譏嫌。佛聞故制。振手者。
手搖動也。犯者同上。或有如是病。不犯。
不得手把散飯食。應當學。
六群在居士家。以手棄散飯而食。居士譏其如鷄
鳥等。佛聞故制。犯者同上。若食有虫。及有他點汙
散去。不犯。
不得污手捉食器。應當學。
六群以不淨膩手捉器而飲。居士譏嫌。佛聞故制。
犯者同上。或草上受葉上受。不犯。
<pb n="371"/>
不得洗鉢水棄白衣舍內。應當學。
六群在居士家。食已洗鉢。棄洗鉢水于地。餘食狼
藉。居士嫌責。佛聞故制。犯者同上。若以器承持棄
于外。或問主人有可棄之處。不犯。
不得生草菜上大小便涕唾。除病。應當學。
六群于生草菜上。大小便涕唾。居士譏嫌。佛聞故
制。病者開許。犯者同上。若于無草菜上。便流入草
菜上。不犯。
不得淨水中大小便涕唾。除病。應當學。
六群于淨水中。大小便涕唾。居士見之譏嫌。佛聞
故制。以不淨之物汙其淨。於理不可也。病者不能
遠行故開。犯者同上。若在不淨水中。不犯。
不得立大小便。除病。應當學。
六群立大小便。為居士所嫌。佛聞故制。病者不能
蹲故開。犯者同上。此方小便皆立。不犯。
不得為反抄衣不敬人說法。除病。應當學。
六群與反抄衣不恭敬人說法。眾比丘譏嫌。佛聞
故制。病者開許。犯者同上。若王大臣等。可與略說
但不宜廣說。智者當自知時。
不得為衣纏頸人說法。除病。應當學。
不得為覆頭人說法。除病。應當學。
不得為裹頭人說法。除病。應當學。
不得為手扠腰人說法。除病。應當學。
不得為着革屣人說法。除病。應當學。
不得為着木屐人說法。除病。應當學。
不得為騎乘人說法。除病。應當學。
右七條。皆因上并制。犯不犯俱同上。
不得在佛塔內止宿。除為守護故。應當學。
六群在佛塔內止宿。眾比丘嫌責。佛聞故制。後比
丘不敢守護佛塔故開許。犯者同上。或為勢力所
持不犯。今佛殿經閣等。即同塔論。
不得佛塔內藏財物。除為堅牢故。應當學。
六群藏財物於佛塔中。比丘嫌責。佛聞故制。後僧
中有財物。藏宜堅牢者不敢藏。白佛聽許。犯者同
上。或為勢力所持。不犯。
不得着革屣入佛塔中。應當學。
六群着革屣入佛塔。眾見嫌責。佛聞故制。犯者同
上。又佛一日。從定起露地經行時。諸比丘著革屣。
隨佛經行。佛顧視言。外道弟子。敬重師故。不著革
屣隨師經行。何況多陀阿伽陀。從今佛前。和尚前。
阿闍黎前。俱不應着。着得突吉羅罪。
不得手捉革屣入佛塔中。應當學。
不得着革屣繞佛塔行。應當學。
不得着富羅入佛塔中。應當學。
不得捉富羅入佛塔中。應當學。
右四條。俱因上并制。富羅梵語。正言腹羅。此云短
靿靴也。犯不犯俱同上。
不得塔下坐食留革及食汙地。應當學。
六群塔下坐食。食已留草及食汙地。不掃而去。比
丘嫌責。佛聞故制。犯者同上。若有殘食及草。佛聽
着脚邊。出時持棄之。不犯。
不得擔死屍從塔下過。應當學。
六群擔死屍。從塔下過。熏穢觸塔。護塔神嗔。比丘
嫌責。佛知故制。犯者同上。若路所必由。或為勢力
所強。不犯。
不得塔下埋死屍。應當學。
不得塔下燒死屍。應當學。
不得向塔前燒死屍。應當學。
不得繞塔四邊燒死屍使臭氣來入。應當學。
右四條。俱因上并制。燒屍若在遠處。臭氣不入者。
不犯。
不得持死人衣及床從塔下過。除浣染香熏。應當學。
六群持死人衣及床。從塔下過。臭氣觸佛塔。護塔
<pb n="372"/>
神嗔。佛知故制。犯者同上。若浣染香熏過者。不犯。
不得佛塔下大小便。應當學。
不得向佛塔大小便。應當學。
不得遶佛塔四邊大小便使臭氣來入。應當學。
不得持佛像至大小便處。應當學。
右四條。俱因上并制。以大小便臭穢所觸即同死
人衣等也。佛像不可持至大小便處。或路必由中
者。或強力所持者。不犯。
不得佛塔下嚼揚枝。應當學。
不得向佛塔嚼揚枝。應當學。
不得遶佛塔四邊嚼揚枝。應當學。
右三條。皆以口氣臭穢熏觸所尊。亦所不應也。故
并制之。犯者同上。又律中云。有二染污。不得禮佛。
及和尚阿闍梨。一者大便不洗淨。二者食後不漱
齒。
不得佛塔下涕唾。應當學。
不得向佛塔涕唾。應當學。
不得繞佛塔四邊涕唾。應當學。
右三條皆以涕唾不淨而汙淨地。況近所尊而涕
唾。不敬孰甚焉。故佛因六群而一一制之。犯者同
上。或中間有隔不見者。不犯。
不得向佛塔舒脚坐。應當學。
六群向佛塔舒脚坐。諸比丘嫌責。佛為制戒。犯者
同上。若中間有隔者不犯。跏趺坐者不犯。
不得安佛塔在下房己在上房住。應當學。
六群安佛塔在下房。己在上房住。諸比丘嫌責。佛
因制戒。犯者同上。或上房有污穢等緣。移置下房。
不犯。
人坐己立不得為說法。除病。應當學。
六群所犯辱法之過。佛知故制。若為病人說法則
聽。犯者同上。若為王大臣捉去。不犯。
人臥己坐不得為說法。除病。應當學。
人在座己在非座。不得為說法。除病。應當學。
人在高坐己在下座。不得為說法。除病。應當學。
人在前行己在後行。不得為說法。除病。應當學。
人在高經行處。己在下經行處。不得為說法。除病。應
當學。
人在道己在非道。不應為說法。除病。應當學。
右六條。為重法故。一一并制之。犯不犯俱同上。
不得携手在道行。應當學。
六群比丘。携手道上行。遮他男女。居士見之譏嫌。
佛知故制。犯者同上。若眼暗。或有疾須扶行者。俱
不犯。
不得上樹過人頭。除時因緣。應當學。
有一比丘。在大樹上受夏安居。大小便下。樹神嗔
欲斷其命。佛知故制。後有比丘路逢惡獸。上樹避
之。不敢過上。為惡獸所傷。佛乃聽許除時因緣。犯
者同上。佛又制。不得繞樹大小便。犯者亦突吉羅。
不得絡囊盛鉢貫杖頭置肩上行。應當學。
䟦難陀。以絡囊盛鉢貫杖頭。置肩上擔行。居士望
見。不知何人。避于下道屏處。後見是䟦難陀。遂共
譏嫌。佛聞故制。犯者同上。
人持杖不應為說法。除病。應當學。
佛為眾說法。波斯匿王來聽。其從眾有持杖者。六
群乃別為說法。佛知故制。犯者同上。若為王大臣
等。無犯。
人持劒不應為說法。除病。應當學。
人持鉾不應為說法。除病。應當學。
人持刀不應為說法。除病。應當學。
人持葢不應為說法。除病。應當學。
右四條。皆匿王從眾有持劒鉾刀葢等故。佛一一
并制之。犯不犯同上。
諸大德。我已說眾學法。今問諸大德。是中清淨不（三說）。
<pb n="373"/>
諸大德。是中清淨默然故。是事如是持。
諸大德。是七滅諍法。半月半月說。戒經中來。
若比丘有諍事起。即應除滅。
諍事有四。一言諍。二覔諍。三犯諍。四事諍。言諍者。
謂評論不合。如是法非法。是律非律。是麤罪非麤
罪。乃至是佛說非佛說。是佛制非佛制等。因此相
忿相譏是也。覔諍者。如比丘問他比丘言。汝憶犯
某罪不。彼比丘不喜不受是也。犯諍者。如比丘犯
波羅夷乃至惡說。眾議紛然是也。事諍者。如僧中
一切羯磨。一切僧事。有所不合者是也。若有諍起。
即當除滅。除滅之法。凡有七種。具在下文。
應與現前毗尼。當與現前毗尼。
上句是量度其所宜之法。下句乃以法治諍也。後
皆倣此。毗尼此云善治。亦云滅惡。即戒律也。現前
毗尼。通滅諸諍。現前有五。一法現前。二毗尼現前。
三人現前。四僧現前。五界現前。云何名法現前。現
持滅諍之法是。云何名毗尼現前。現持滅諍之毗
尼是。云何名人現前。共諍之人現在是。云何名僧
現前。僧集和合是。云何名界現前。在界內作制限
羯磨者是。以此五現前。為治其諍。如法懺悔。而諍
事滅矣。若更發起者。犯波逸提。
應與憶念毗尼。當與憶念毗尼。
此毗尼正滅覔諍也。如比丘被他比丘。以無根罪
謗。實知其不犯。而眾中猶說之不已。應從僧中。乞
憶念毗尼。又如一比丘犯罪。已發露如法懺悔。而
僧中猶說之不已。應從僧中乞憶念毗尼。又如一
比丘未犯是罪。將必當犯。僧中說是犯罪。問之不
已。應從僧中乞憶念毗尼。凡有乞者。僧中應察其
戒行。果清淨者與之。則如法。若戒行有缺而妄與。
則非法也。憶念者。因其自不憶有罪故。令其憶念。
若有罪則受罰。無罪則加勉也。與憶念毗尼法。彼
比丘應到僧中。偏袒右肩。脫革屣。禮僧足。胡跪白
言。我某甲比丘。被某甲比丘再三來我所問我。汝
憶犯某罪不。我再三答言不憶。今從僧中乞憶念
毗尼。願僧與我憶念毗尼。使彼不復數數問我。慈
愍故。如是三乞已。僧應籌量。可與者。白四羯磨與
之。一比丘唱言。大德僧聽。此某甲比丘。於僧中乞
言。彼某甲比丘。云云同上至不復數數問我。下更
云。僧今與憶念毗尼。使彼比丘不復數數問其罪。
若僧時到僧忍聽。白如是。又唱言大德僧聽。云云
同上。至不復問其罪。下更云。誰諸長老忍者默然。
誰不忍者說。如是三說已。即云。僧忍與某甲比丘
憶念毗尼竟。僧忍默然故。是事如是持。如是滅已。
若更發起者。犯波逸提。
應與不癡毗尼。當與不癡毗尼。
此毗尼亦滅覔諍也。如比丘癡狂失心犯種種罪。
後不癡。諸比丘問。汝憶犯某罪不。答言不憶。乃至
三問不已。是人應從僧中乞不癡毗尼。乞法與法。
俱同憶念毗尼。但改憶念為不癡耳。
應與自言治。當與自言治。
此法正滅犯諍也。自言者。有比丘犯波羅夷乃至
惡說。自來首云。我犯某罪。或僧為舉問言。汝憶犯
某罪不。彼自言我犯某罪。僧中更當審其相。果犯
某罪。則依其自言治之。或有犯而言不犯者。或有
犯重而言犯輕者。或有不犯而言犯者。或有犯輕
而言犯重者。皆不應與。以非法故。若犯罪比丘不
自言犯。而遽與罪者。亦非法。以五篇之罪。皆依自
言治也。
應與覔罪相。當與覔罪相。
此法一名本言治。滅覔諍犯諍也。此因犯罪之人
語言不一。不可依自言治。當尋覔其犯罪之相而
治之。如一比丘被僧舉問言。汝憶犯某罪不。答言
不犯。再問答言犯。尋復言我實不犯。向戲言耳。如
<pb n="374"/>
是比丘。當實覔其犯罪之相。依其本言治之。作罪
處所羯磨。
應與多覔罪相。當與多覔罪相。
此法正滅言諍。亦滅事諍犯諍。此因事體是非難
定。輕重難判。前諸法不能滅故。多覔罪相以滅之。
多覔有四。一多智慧。二多人知法。三多求因緣。四
多處求斷。多智慧者。謂博學多聞。律部通利。善達
開遮。心無偏愛也。多人知法者。謂到多人知法之
處。行籌決斷也。多求因緣者。謂廣尋三藏。多引因
緣。以為證據也。多處求斷者。謂徧到諸剎。求斷其
事也。
應與如草覆地。當與如草覆地。
此法正滅犯諍。兼滅言諍覔諍事諍。以兩黨相傾。
四諍并起。不可窮詰。不可除滅。佛乃教作如草覆
地懺悔。如草覆地者。兩黨人各心願息諍。宜盡到
僧中。偏袒右肩脫革屣。胡跪白言。大德僧聽。我等
共相諍鬪。多犯眾罪。不得除滅。今從僧乞如草覆
地懺悔。如是三說已。皆舒手脚伏地。向羯磨師前。
一心聽受羯磨。羯磨師唱言。大德僧聽。此諸比丘。
共相鬪諍。多犯眾罪。不得除滅。今從僧乞。如草覆
地懺悔。僧今與如草覆地懺悔。若僧時到僧忍聽。
白如是。復唱言。大德僧聽。今此諸比丘共相鬪諍。
多犯眾罪。不可除滅。今從僧乞如草覆地懺悔。僧
今與諸比丘如草覆地懺悔。誰諸長老忍者默然。
誰不忍者說。僧與諸比丘如草覆地懺悔竟。僧忍
默然故。是事如是持。是謂如草覆地懺悔法。草覆
地者。表服罪之相。此懺悔不說罪原。不說罪名。僧
亦不更問其罪相。而受懺也。
諸大德。我已說七滅諍法。今問諸大德。是中清淨不
（三說）。
諸大德。是中清淨默然故。是事如是持。
諸大德。我已說戒經序。已說四波羅夷法。已說十三
僧伽婆尸沙法。已說二不定法。已說三十尼薩耆波
逸提法。已說九十波逸提法。已說四波羅提提舍尼
法。已說眾學法。已說七滅諍法。此是佛所說戒經半
月半月說。戒經中來。若更有餘佛法。是中皆共和合。
應當學。
此總結上文也。更有餘佛法者。謂戒僅二百五十。
而事實無窮。其非佛所遮。亦非佛所開許者甚眾。
但能于是戒中。參詳其意。則無不和合。皆所當學
也。昔佛告比丘。或時有事。我從先來非遮非許者。
然于此事。若違不清淨順清淨者。應可行之。若違
清淨順不清淨者。即不應行。今觀佛此囑。正所謂
是中皆共和合應當學也。
 忍辱第一道  佛說無為最  出家惱他人 
 不名為沙門 
前已廣說五篇戒相。此後乃七佛所說略教。善體
此意而行之。雖不中不遠矣。故一一陳之。欲希聖
道者。必以忍辱為第一。何以忍辱為第一。以佛道
無為。必由忍辱而入。能忍辱則漸至于忘辱。人我
之相可空。庶幾無為之域。根本頌云。忍是勤中王。
能得涅槃處是也。若辱不能忍。必至惱他。豈沙門
之法哉。沙門此云勤息。謂勤修戒定慧。息滅貪嗔
癡。故號為沙門。今至于惱他。則人我山高。鬪諍日
起。勤息之謂何。
此是毗婆尸如來無所著等正覺。說是戒經。
毗婆尸。一云維衛。此翻勝觀。梵語多陀阿伽陀。此
云如來。謂如實道而來。示生人間。化導眾生也。梵
語阿羅訶。此翻無所著。亦翻應供。謂于世間出世
間之法。毫無所著。堪受九界聖凡之供養也。梵語
三藐三佛陀。此翻等正覺。亦翻正徧知。謂知無不
正亦無不徧。悉如法界故。此舉佛十號之三也。此
佛出現于世。最初說此戒。葢為眾生我相未除。必
<pb n="375"/>
起鬪諍。障道之法。莫甚于此。故首防之。
 譬如明眼人  能避險惡道  世有聰明人 
 能遠離諸惡 
此以喻明學道貴有智也。無智之人。則貪近利信
邪法。必入三途。縱得人天。終歸墮落。如行路人。有
足無明。必陷于險也。有智之人。則能辨邪正。不為
小利所惑。故得涅槃安隱之樂。如行路人。有足有
眼。必離于險也。
此是尸棄如來無所著等正覺。說是戒經。
尸棄。一云式棄。大論翻火依。此佛出現于世。最初
說此戒。葢以人無遠識。多受外道之法。貪人天之
樂。而不知其患也。故說此以儆其迷。
 不謗亦不嫉  當奉行于戒  飲食知止足 
 常樂在空閑  心定樂精進  是名諸佛教 
不謗遮口業。不嫉遮意業。當奉行于戒。則三業俱
遮矣。然心貪飲食。則不能奉戒。心戀塵囂。則不能
奉戒。心樂懈怠。則不能奉戒。故一一言之。若能如
此。則戒可淨。而定可得。慧可發。諸佛之教。又有出
此者乎。
此是毗葉羅如來無所著等正覺。說是戒經。
毗葉羅。一云毗舍浮。此翻徧一切自在。此佛出現
于世。最初說此戒。葢因諸弟子好說他過。而自懈
于進修。無由得沙門果。故示此對治之法。
 譬如蜂採花  不壞色與香  但取其味去 
 比丘入聚落  不違戾他事  不觀作不作 
 但自觀身行  若正若不正 
初一頌。前三句是喻。後一句法合。蜂之採花。但輕
取其味。而色與香俱無所損。比丘入聚落。亦當如
蜂焉。雖乞種種物。但取充虗而止。不可過索而退
彼敬信之心也。次一頌。前二句誡觀他。後二句觀
自觀。謂他人之事不可與他違戾。而生訾毀。非獨
不可違戾。亦不可觀其事之能行與不。但當自觀
己身之所行。正與不正。正則加勉。不正則力改可
也。
此是拘留孫如來無所著等正覺。說是戒經。
拘留孫。一云拘留秦䭾。此翻所應斷。又翻作用。此
佛出現于世。最初說此戒。葢因諸弟子多希利養。
不知止足。好談他惡。懈于白修。故誡之。
 心莫作放逸  聖法當勤學  如是無憂愁 
 心定入涅槃 
凡修聖法。最忌放逸。放逸則百無所成。故誡之而
勸其勤學也。既能勤學。則煩惱可斷。故曰無憂愁。
無煩惱則心可定。心定則無生聖果可入也。
此是拘那含牟尼如來無所著等正覺。說是戒經。
拘那含牟尼。一云迦那迦牟尼。一云羯諾迦牟尼
此翻金寂。又翻金仙。此佛出現于世。最初說此戒。
葢為聲聞之眾躭味小定。自生放逸。不能進修。故
說此以䇿進之。
 一切惡莫作  當奉行諸善  自淨其志意 
 是則諸佛教 
一切惡莫作者。謂性業遮業。乃至無量不善法。悉
禁使斷絕也。當奉行諸善者。謂六度萬行。乃至無
量清淨法門。悉䇿令修進也。自淨其志意者。謂惡
雖止而意或乍起。善雖行而念或難純。則此浮情
妄想不可不淨。況雖止惡。而止惡之念未忘。雖行
善。而行善之心未化。清淨心中。無如是事故。亦不
可不淨也。具此三者。則諸佛教法。俱不越此。故曰
是則諸佛教。
此是迦葉如來無所著等正覺。說是戒經。
迦葉一云迦攝波。此翻飲光。此佛出現于世。最初
說此戒。此乃諸戒之大綱。通行之正軌。非特為一
時一機而說也。
 善護于口言  自淨其志意  身莫作諸惡 
<pb n="376"/>
 此三業道淨  能得如是行  是大仙人道 
世間之業。不出口意身三。口業謂妄語綺語惡口
兩舌。及一切非禮之言是也。意業謂貪嗔癡。及一
切妄念是也。身業謂殺盜婬。及一切目之所視。耳
之所聽。鼻之所嗅。舌之所嘗。身之所觸。起種種過
是也。若能護此三者。不至於犯。則戒靡不淨。是謂
大覺金仙之道也。夫修戒止可生天。非聖道也。然
無戒。則諸聖道皆不能成故。欲求大涅槃者。必得
此以為之基。謂非聖道而何哉。
此是釋迦如來無所著等正覺。於十二年中。為無事
僧。說是戒經。從是已後。廣分別說。諸比丘自為樂法
樂沙門者。有慚有愧樂學戒者。當於中學。
釋迦牟尼。此翻能仁寂默。寂默者。內冥諦理。是自
利之智也。能仁者。外揚仁化。是利他之悲也。悲智
雙運。立此嘉稱。於十二年下。謂彼時僧眾清淨。無
戒可持。無相可制。故云無事僧。所以不立名相。略
指大意示之。是謂略戒經。至十二年後。漸有毀犯。
故世尊隨事立禁。廣說戒相。令其識相護持防諸
有漏也。諸比丘下。結勸修學。謂比丘果爾好樂正
法。樂作沙門。慚愧非法。樂學淨戒者。當於此伽陀
中學也。又僧祇律中。名此為偈布薩。佛住王舍城
時。有九十六種出家人。皆作布薩。惟佛不作。世人
嫌之皆言。何釋子獨不布薩耶。諸比丘以是白佛。
佛言正應為世人所嫌。從今後應作布薩。故說此
偈。
 明人能護戒  能得三種樂  名譽及利養 
 死得生天上  當觀如是處  有智勤護戒 
 戒淨有智慧  便得第一道 
此明護戒之利益。前四句明世間利益。謂有智之
人。識邪正知利害。故能嚴護此戒。必能得三種樂。
三種樂者。一得名譽。謂守戒之人。眾共讚揚故。二
得利養。謂守戒之人。眾樂供養故。三得生天。謂守
戒之人。十善具足。死得享天福故。後四句明出世
利益。當觀護戒之得樂如是。有智之人。益當勤護
淨戒。戒淨則能生定。因定則能發慧。既能發慧。便
可得無上菩提第一之道。豈但得世間三種樂而
已哉。
 如過去諸佛  及以未來者  現在諸世尊 
 能勝一切憂  皆共尊敬戒  此是諸佛法 
 若有自為身  欲求於佛道  當尊重正法 
 此是諸佛教 
前六句。言三世諸佛皆尊教此戒也。勝一切憂者。
六凡有分段之憂。三乘有變易之憂。惟佛則五住
究盡。二死永亡。故能勝也。三世諸佛已成無上果。
而猶共尊此戒者何。以此戒即是諸佛之正法故。
若有下。言眾生欲求佛道。則尤當尊此戒。以是佛
垂教於後。令人依此而修故也。
 七佛為世尊  滅除諸結使  說是七戒經 
 諸縛得解脫  已入于涅槃  諸戲永滅盡 
 遵行大仙說  聖賢稱譽戒  弟子之所行 
 入寂滅涅槃 
七佛下。重引諸佛修證。顯持戒之勝功也。七佛為
滅除諸結使。乃說是七戒經。此戒即是七佛自修
之法。諸縛由此而得解脫。入于涅槃。而一切世間
戲論之法。永滅而無有餘矣。結者九結。謂愛恚慢
無明見取疑嫉慳也。使者。見惑。有八十八使。乃至
見諦思惟九十八使也。縛者有四。謂貪嗔戒取見
取也。遵行下勸持也。言弟子遵行先聖所說之戒。
乃聖賢之所共稱。亦即是弟子所行。以入于涅槃
之道。佛既由此而證。弟子可不依而行哉。
 世尊涅槃時  興起大悲心  集諸比丘眾 
 與如是教誡  莫謂我涅槃  淨行無人護 
 我今說戒經  亦善說毗尼  我雖般涅槃 
<pb n="377"/>
 當視如世尊  此經久住世  佛法得熾盛 
 以是熾盛故  得入于涅槃 
此引佛最後垂訓。令人尊戒也。佛于雙林中。將入
涅槃時。以大悲心。廣集法眾。謂汝等莫謂我今入
滅無人護汝。我今說此戒經。即與我住世無異。汝
等當視如世尊。尊重而奉行之。若尊重則此經得
久住世。佛法得以熾盛。以佛法熾盛。人皆奉行。則
皆得入于涅槃也。
 若不持此戒  如所應布薩  喻如日沒時 
 世界常暗冥  當護持是戒  如犛牛愛尾 
 和合一處坐  如佛之所說 
若不下。因上文。而反顯不持之過。謂若不持此戒。
于半月半月。不能如法布薩。既無戒日舒光。法性
界中悉皆冥暗。眾生盡沉沒于嶮惡道中也。布薩
梵語。具云鉢羅帝提舍耶𥧌。此翻我對設。謂相向
說罪也。當護下。言當護戒。如犛牛愛尾者。言其護
之切也。犛牛南夷之獸。其形如牛。而尾有五色。行
必顧之。雖為人所追。猶顧不捨。因顧其尾為人所
獲。喻護戒者。雖有失命因緣。而能不失也。和合一
處等。謂當半月半月。共集說戒布薩。如佛所說也。
 我已說戒經  眾僧布薩竟  我今所說經 
 所說諸功德  施一切眾生  皆共成佛道 
此頌凡五十六句。乃曇無德律師。所立大意。皆顯
揚戒德。普勸修持。至此前二句乃總結上文。後四
句乃發願迴向。凡一切功德。不迴向眾生。則局于
自利。不迴向佛道。則止于半途。今言施眾生。而共
成佛道。是為第一廣大迴向也。

<other>四分戒本約義卷四（終）</other>

<article id="n719">重治毗尼事義集要</article>

<talk>No. 719-A
 重治毗尼事義集要敘</talk>

如來法震東區。始終須賴律檢。慈誥頒施有情。亘今
備盛。木叉興替須人。頹極時至。傷茲遍土傳戒。多
未依制依法。慨今海內授受。鮮非誤己誤人。皆由
師乖率訓。不攻制典。而我千壽震公和尚。精習三
宗。備諳幽微。攜鍚北遊於晉[邱-丘+(看-目)]。緣聚請居於千壽。
嗟斯律法無傳。誓欲挽回蔽患。十有餘載。律學為
先。座下存心數人。咸欲事斯學處。唯晉遼比丘無
瑕者。天資特異。偏尚律宗。廣閱毗柰耶教。窮究五
篇綱旨。惜其律註無多。全藏浩繁。縱有學者。不便
攻操。唯重治毗尼一書。深堪喚醍時弊。足以述盡
指歸。於是誓欲刊板存世。唯希泛應羣機。意積時
懷。未甞遂心。時值谷邑朝陽傳戒。嗣律比丘數人。
共議末運。若重治毗尼。登梓流行。庶茲律學。後昆
有冀。當時九聖。慧石。佛璧。千壽。＆CB18312;及餘持律上座
數人。推舉募資興工。遂以浩然厥志。勞苦不憚。䟦
涉未辭。剞劂二歲。斯工告成。願諸見者聞者。喜躍
受持。懸戒日於中天。竪正法於末季。庶不負為法
之婆心。俾報佛恩如海一滴耳。
律學比丘智＆CB18312;撰

<talk>No. 719-B
 重治毗尼事義集要序</talk>

子生于萬曆二十七年。己亥五月初三日亥時。至
壬戌五月初七日。鬀髮出家。是為二十四歲。次年
臘月八日。受具戒於雲棲和尚像前。又次年。受菩
薩戒於雲棲和尚塔前。皆古德法師為阿闍棃。二
十七歲春。閱律一遍。錄出事義要略。僅百餘紙。三
<pb n="378"/>
十歲夏。第二閱律。錄成四冊。三十一歲冬。第三閱
律。乃成六冊。計十八卷。三十二歲夏。為惺谷如是。
雪航。三友細講一遍。仍添初後二集。共成八冊。三
十三歲。金臺法主梓之於皋亭山。佛日寺。是冬在
靈峰。僅講七卷。次夏方續講完。聽者共十餘人。惟
徹因比丘能力行之。三十五歲。結夏金庭西小湖
寺。徹講一遍。聽者九人。能留心者。惟徹因。自觀。及
緣幻大德耳。三十六歲冬。在吳門幻住菴。又講一
過聽者僅五六人。惟自觀。僧聚。二比丘能力行之
三十八歲入九華。四十歲入閩中。四十四歲至苕
城。從此十三四年。自既不能力行。人亦無有問者。
徹因自觀僧聚三人。又皆物故。毗尼之學。真不啻
滯貨矣。五十一歲冬。從金陵歸臥靈峰。次年夏日
乃有發心學律者十餘人。迫予重講此書。因念向
時所輯。雖諸長並採。猶未一一折衷。又問辯音義
二書。至今未梓。不若會入集要而重治之。兼復刪
削一二繁蕪之處以歸簡切。庶鈍根者。亦不致望
洋之歎也。庚寅六月二十一日古吳蕅益沙門智
旭下筆故序

<talk>No. 719-C
 原序</talk>

毗尼藏者。佛法之紀綱。僧伽之命脈。苦海之津梁。
涅槃之要道也。[(奧-釆+米)-大+ㄎ]自雞園初唱。召善來而戒體斯
成。迨夫[鴳-女+隹]樹潛暉。申顧命而木叉是重。必因犯以
乃遮。體則叶於無作。若緣開與隨制。用復契乎妙
圓。實大小之通途。詎聲聞之獨轍。堪嗟像季。罕達
真宗。愚者昧於罔聞。狂者置諸弗屑。或以禪機而
巧遁。或以方廣為駕言。並屬依文。誰思實義。且如
能師佩心印於黃梅。胡以闡化曹溪。猶用登壇受
具。觀師宏華嚴於五頂。胡以範模朝野。必須十誓
律身。葢大雄御極。則法僧二寶。咸由正覺揚輝。而
善逝藏機。則佛法二尊。同藉僧伽建立。倘惟十重
眾輕。即與在家奚別。自非五篇七聚。安知離俗高
標。是知梵網戒經。五道齊收。但除地獄。則以通而
成其大。毗尼法藏。止許人倫。猶遮諸難。正以局而
成其尊。必使仰慕大乘。不甘小節。自可畜髮捨衣。
作火中之優鉢。如或情悲末法。有志住持。豈得恣
情蕩檢。為師子之身蟲。智旭自念障深。弗克仰修
玄理。復悲生晚。末由隨侍哲人。痛隙駒之莫挽。捨
慈母以披緇。思樂土之可歸。羨蓮師而私淑。綱宗
急辨。每懷紫柏之風。護法忘身。願續匡山之派。睹
時流以長歎。讀遺教以增哀。爰於甲子季冬。禮無
量光塔。倍復發增上心。乞古德闍棃。證明學菩薩
戒。次即備閱大小二律。輒宗四分。并採餘家。錄為
事義要略。漫率愚蒙之鄙見。豈堪呈似大方。擬作
巖谷之資糧。亦無心於兼利。戊辰春。遇雪航楫公。
欣然有嚴淨毗尼之志。因念向以入山心迫。所錄
猶多疎漏。廼就龍居禪窟。再檢藏文。不問本部他
宗。凡切要者。悉皆錄出。深詳輕重之宜。備顯開遮
之準。兼參大律。委示別同。俾畏拘執者。不招謗小
之殃。喜儱侗者。難開藉大之口。考定成帙。更名為
毗尼事義集要。質諸真寂聞谷老人。博山無異禪
師。咸以付梓流通為囑。於是復同壁如。歸一。二友。
商碓參詳。備殫其致。而佛日金臺法主。遂欣然命
付剞劂。佛法緣起。固自有時。嗚呼。斯集也。雖於妙
高之體。不啻微塵。其在駑劣之資。已稱竭力。所恨
解慧疏庸。躬行缺略。仰慚往哲。俯怍後賢。惟願同
學善友。鑒我苦心。愍我不逮。一意秉持。共扶法運。
庶報佛恩於萬一爾。辛未孟春智旭識於皋亭古
永慶寺

<pb n="379"/>
<talk>No. 719-D
 原䟦</talk>

摩訶僧祇律云。若善男子欲建立佛法者。當盡受
持此律。欲令正法久住者。當盡受持此律。犯罪恐
怖作依怙者。當盡受持此律。不欲有疑悔請問他
人者。當盡受持此律。欲遊化諸方而無礙者。當盡
受持此律。薩婆多論云。毗尼有四義。餘經所無。一
是佛法平地。萬善由之生長。二一切佛弟子。皆依
戒住。一切眾生。由戒而有。三趣涅槃之初門。四是
佛法瓔珞。能莊嚴佛法。具斯四義。功強於彼。嗚呼。
戒之利益。何其溥哉。柰何去聖時遙。魯魚滋長。末
代眾生。罕遘真風。自戒筏流入真丹。肇興於曹魏
鎧公。嗣徽及懷素律師。迄於今日。閴爾無聞。間有
一二宏通大士。既不類出窟獅子。又有殊擇乳鵝
王。近捨五部之綱宗。傍取問答之網目。急其所當
緩。緩其所當急。矛盾自攻。亡羊日甚。是以豪傑之
士。未嘗過而問焉。何由朗戒月於重昏。維頹綱於
絕紐哉。受籌竊覩遺文。每興寤愾。繫我素兄旭師。
念法情殷。悲心願重。徧探律宗。抽繹數四。尊四分
為綱骨。借餘部以互顯。汰其水源。酌以甘露。輯為
集要若干卷。咸遵古訓。非同臆說。庶使飲一滴者。
沈疴可療。恣飽滿者。新疾不生。戒海重清。在此一
舉。顧籌夙生何幸。得與毗尼法席。深慶染指先嘗。
爰贅片言卷末。知法之士。當必有不謀而集者矣。
不肖非阿其所好也。庚午春日毗尼社弟幽谿後
學受籌敬䟦

<other>重治毗尼事義集要目次</other>

卷首
序䟦總問辯凡例
提綱律藏總目四分律藏品目
旁引諸經論目
卷第一
四分戒本（自題目至偈讚）
卷第二
四分戒本（自問答啟白至初婬戒）
卷第三
四分戒本（自二盜戒至五媒嫁戒）
卷第四
四分戒本（自六私屋過量戒至二離衣宿戒）
卷第五
四分戒本（自過一月衣戒至二十二畜鉢求好戒）
卷第六
四分戒本（自二十三非親織衣戒至十二異語惱他戒）
卷第七
四分戒本（自十三嫌罵戒至三十七非時食戒）
卷第八
四分戒本（自三十八殘宿食戒至六十七同賊伴行戒）
卷第九
四分戒本（自六十八惡見不捨戒至眾學法第四十八）
卷第十
四分戒本（自眾學法第四十九至偈讚迴向）
卷第十一
總辨羯磨法結界法授戒法
卷第十二
依止法師法弟子事師法
上座法同學法禮敬法
孝父母法安居法自恣法
迦絺那衣法
卷第十三
治罪法（有六法）
<pb n="380"/>
卷第十四
衣法鉢法食法藥法
受食法看病法房舍
臥具法器物法杖法
叢林法
卷第十五
阿蘭若法大眾會法分物法
說法法讀誦法坐禪法
雜法佛說犯戒罪輕重經
戒相攝頌（智旭敬述）
卷第十六
比丘尼戒（自八波羅夷法至波逸提法第一百十五）
卷第十七
比丘尼戒（自波逸提法第一百十六至雜法）
䟦語

重治毗尼事義集要目次（終）

<other>No. 719-E
 總問辯</other>

問。毗尼之學。重在篤信力行。謹守五篇。人天固可
保矣。其福若盡。將如之何。孰若從宗教先開眼目。
道共戒生。是為急務。古云。只貴見地。不貴行履。豈
不然乎。答。毗尼之學。出世正因。戒波羅蜜。佛地方
滿。豈僅人天福耶。宗教開眼。言雖相似。但欲離戒
別談宗教。便是撥事求理。墮惡知見。溈山云。毗尼
法席。尚未叨部。了義上乘。豈能甄別。荊谿云。用前
四戒。通為觀境。以六觀之。事理相即。當知篇聚。一
不可虧。世人蔑事而欲尚深理者。驗知此觀。孤虗
無本。既虧觀境。觀亦無從。然則若宗若教。誠訓昭
然。胡弗思也。古所謂只貴見地。不貴行履。正以有
見地者。必有行履。有行履者。未必有見地耳。今以
如來無上戒法。判屬人天。捨律儀而空談道共。正
見已破。行履復荒。惡趣三塗。敢保有分。雖欲生人
天而不可得矣。
問。末世鈍根。只宜要略。四分律藏。世尚畏其繁瑣
支離。置之高閣。今此集要。援引諸家。益覺紛雜。何
不直宗四分戒本。略加旁註釋疑。有何不可。答。喜
略不喜廣。自是末世通病。固守癡鈍。愈趣愈下。終
無釋疑之日。今欲救其苦。必須博學反約。乃克有
濟。倘直宗戒本。略加旁釋。則開遮持犯。安能洞然。
樂佛法者。既難以通達。習懈怠者。仍未必留心。進
退失措。有何利益。
問。念佛一門。廣大簡易。信應奉行。但能一心念佛。
自然止惡防非。何須矻矻窮年學此律法。名相浩
繁。已非簡易。果極聲聞。又非廣大。恐不若專宏淨
土法門之妙也。答。持戒念佛。本是一門。原非異轍。
淨戒為因。淨土為果。若以持名為徑。學律為紆。既
違顧命誠言。寧成念佛三昧。夫如海無涯。如寶無
厭。豈不廣大。作犯止持。保任解脫。豈不簡易。故一
心念佛者。雖能止惡防非。專精律學者。尤為守佛
明誨。現在則紹隆僧種。臨終則上品上生。法門之
妙。孰過於此。
問。如來降生西域。毗尼遮罪。皆因居士譏嫌故制
然亦有隨方戒等。今此土雖不遵行。居士未必譏
毀。設捨微細戒。何乖聖訓。又時丁末運。外緣不豐。
內因微薄。欲纖毫無犯。演教宏宗。則佛法不能廣
布。完小節而失大益。豈菩薩之本心。學一乘之真
子耶。答。如來一切知見。普為大千眾生而制戒律。
六羣等亦大權示現。曲體末世眾生情態而示犯
緣。正由人情懈怠。不肯輕重等護。致成末運。今欲
宏宗演教。必以持戒為本。戒律精嚴。則內因湻厚。
<pb n="381"/>
外緣自豐。白毫相中一分光明。決非誑語。若以戒
為小節。便成謗法。談宗說教。皆是儱侗瞞盰。設獲
外緣。總名魔業。有何益於正法哉。
問。西乾列祖。三學精通。此間地僻時遙。人罕聞見。
唯唐宋來數輩宗匠。踪跡彰著。人皆景仰。然而當
其水邊林下。則以三條篾。一把鋤。為清淨自活。逮
其匡徒領眾。則以一日不作一日不食為真實芳
規。至於揚化接人。則以一棒一喝為拈提向上。俱
與律學不復相應。是以好心出家之流。由行脚入
山。乃至登座披衣。所倣傚者。無非此等。今還許從
上諸祖。仍是真比丘否。若非比丘。云何可紹祖位。
若是比丘。云何不遵律制。又今時紹祖位者。例皆
輕視律學。不識從上諸祖。亦輕視否。又今時紹祖
位者。雖不遵戒。而仍為人授戒。不識從上諸祖。亦
為人授戒否。答。從上諸祖。各有三類。一者嚴淨毗
尼。宏範三界。如遠公。智者。左谿。永嘉。荊谿。大梅。永
明。覺範。高峰。中峰。楚石等是也。覺範非時不食。中
峰冬夏一衲。具載傳記。芳軌昭然。古今如此知識。
亦甚眾多。所應景仰倣傚。二者丁茲末世。勢不獲
已。遵佛遺命。捨微細戒。故住靜則刀耕火種。領眾
則墾土開田。然於非時食等諸戒。仍自遵行。故清
規晚用藥石。不云粥飯。秪許非時漿七日藥終身
藥耳。又德山托鉢。亦因視日早晚。當知不非時食。
明矣。然而此等知識。則便不敢為人授戒。所以唐
宋以來。禪有禪寺。講有講寺。律有律寺。初出家時。
多先學律。律學有得。則以律名家。律學無得。則捨
之而習講參禪。但捨微細戒。不捨重戒及性戒也。
復有不能學律。徑投禪教而參學者。此即名為乘
急戒緩。然亦必護根本五戒。斷無毀犯重戒之理。
而決不敢自稱比丘。亦決不敢輕視律學。但自愧
未能兼修。以為慚德。故至出世接人之時。或重登
戒品。性遮皆淨。如六祖等。或單提向上。獨接一機。
如壽昌等。有人問壽昌云。佛制比丘。不得掘地損
傷草木。今何自耕自種。自芸自穫。答云。我輩秖是
悟得佛心。堪傳祖意。指示當機。令識心性耳。若以
正法格之。僅可稱鬀髮居士。何敢當比丘之名也。
又問。設令今時有能如法行持比丘事者。師將何
以視之。答云。設使果有此人。當敬如佛。待以師禮。
我輩非不為也。實未能也。又紫柏大師。生平一粥
一飯。別無雜食。脇不著席四十餘年。猶以未能持
微細戒。故終不敢為人授沙彌戒及比丘戒。必不
得已。則授五戒法耳。嗟乎。從上諸祖。敬視律學如
此。豈敢輕之。若輕律者。定屬邪見。非真實宗匠也。
三者大用現前。觀機利益。破他疑執。不拘恒規。如
文殊菩薩。執劒逼佛。三處度夏。重勝比丘。與女同
坐。令證無生。乃至寒山拾得之呵律主。歸宗南泉
之斬蛇猫。並是一時不得不用之權謀。譬如良醫
用砒霜以治病。大將設奇謀以除賊。偶一為之。不
可以為典要。又凡訶佛罵祖。痛棒毒喝。皆是不得
已而用之。所謂兵者不祥之器。非布帛菽粟比也。
若用得其當。則迹似違律。實真持律。以得律之意
旨故。例如末利夫人飲酒救殺。佛讚其為真持齋
戒。菩薩戒本亦云。菩薩見機得殺盜等。於菩薩戒
無所違犯。生多功德也。若用失其宜。將作門庭施
設。譬如優孟之學叔敖。宗既非宗。律又非律。謗大
般若。疑悞後學。三塗劇報。何由得免。設亦誘引愚
流。向三寶中作種種福。由斯福力所持。不即墮落。
終為外道魔王眷屬。非佛弟子。末世之中。多此妖
邪謗惑世間。魔所攝助多得供養。往往聚眾百人
千人。眷屬兒孫遍布天下。毀戒毀教。破壞如來真
正法輪。愚小無知。羨彼名聲而爭倣傚。令好心出
家者。皆墮其黨。求升反墜。哀哉痛心。然由仍以三
寶為所緣境。故至罪報畢時。還藉佛法僧戒之力
<pb n="382"/>
而得度脫。如從地倒。還從地起。較諸不聞三寶名
者。猶勝一籌。故魔王語佛云。吾於汝末法中。令諸
眷屬食汝飯。著汝衣。破壞汝法。佛言。汝但自壞。吾
法不壞也。今若欲不墮三塗。徑登聖果。請必從持
戒始。縱不能持。亦須讚歎。自生慚歉。若既掛名受
戒。而又輕視戒法。既不精持戒法。而又為人作師
授戒。既廣為人授戒。又不教人如法學戒。且言戒
是小乘。不須習學。則決墮三塗。為魔眷屬。自受其
苦。無人能代。終亦必皆成佛。我不敢輕之矣。

<other>凡例</other>
律藏譯文。領皆煩複。今欲便初學。故多約義節
文。文雖節略。義實不敢稍更。如不相信。請以律藏
對觀。
如來滅後。結集律藏原無眾部之殊。後因異執
致成多部。部類既分。各宗一轍。所以義淨獨宏根
本。懷素但遵四分。皆謂不應會通。葢恐彼此逃托
捨遮取開。就輕避重也。今倣南山意旨。為之會通。
意在理優則用。實非趨避取捨。擬集眾部之大成。
庶契如來之本意耳。問。宣公採用諸部。尚為懷素
所譏。今何所據。輙生去取。倘任凡夫臆見。豈符大
聖芳規。答。因諍漸成多部。葢是法道之衰。採用眾
部所長。乃集大成之意。雖懷素譏訶。自大有所據。
而宣公律學。亦未可全非。況佛有明訓云。多智慧
人。能取能捨。諸愚癡人。不能分別。則分明以集大
成而望後人。故今集要。乃博採眾長以備參考。庶
幾得遡流而窮源。非敢任臆見為去取也。
性罪遮罪。惟善見律判之。然於每戒之下。或有
或無。今仍其舊。不敢強增。亦可例推故。又彼稱制
罪。今作遮字。字別義同。取易曉故。
每戒之下。各有緣起。釋義。及與罪相輕重。次則
問辯折衷。次或引證。并餘隨律威儀。與本戒相似
者。亦附於後。凡此六科。或具或減。不復細列。但用
緣。釋。相。辯。證。附。六字以標其上。
諸譯有義同音異。及文相難明者。可註則隨註
之。如或不便註明。各附卷末以備稽考。
聲聞遮罪。大士悉皆同學。至於為眾生故。善巧
權開。經中歷歷有據。豈容一概儱侗。今依梵網經
及慈氏戒本。每戒指明大略。葢倣天台義疏之意。

<other>No. 719-F
 提綱</other>

五分法身。以戒為依。三無漏學。以戒為首。無一
如來不具戒體。無一菩薩不修戒度。無一經典不
讚戒法。無一聖賢不嚴戒行。持戒如地。萬善由此
而生成。持戒如城。魔障藉此而遠離。論其超勝。則
才沾戒品。便名人世福田。極其指歸。則惟佛一人。
方名圓滿淨戒。四級重樓。級級皆圓頓境。八萬細
行。行行與法界周。若不持戒。縱能習講坐禪。興諸
福業。皆為魔業。必入魔黨。故好心出家者。決須從
持戒始。自利利他。法皆成就。捨此通途。更無捷徑。
問。比丘律藏。本屬聲聞。梵網戒經。方為大教。今云
四級皆圓頓境。則大小奚分。又既稱圓頓。則一種
已足。何須四級。答。圓人受法。無法不圓。既稟法華
開顯之旨。一色一香。無非中道。豈有戒法而不圓
頓。故法華玄義云。開麤者。毗尼學即大乘學。式叉。
式叉。即是大乘第一義。光非青黃赤白黑。三歸五
戒十善二百五十。皆是摩訶衍。豈有麤戒隔於妙
戒。戒既即妙。人亦復然。汝實我子。即此義也。是名
絕待妙戒。噫。由此觀之。級級圓頓。其義彰矣。圓頓
之法。一多無礙。方成不可思議。若謂一種已足。則
華嚴七處九會。亦可云一處一會已足耶。又問。五
<pb n="383"/>
戒。十戒。比丘。菩薩。喻如重樓四級。故曰。不受五戒
而受十戒。乃至不受比丘戒而受菩薩戒。俱無有
是處。是則次第之義昭然。今胡許沙彌受菩薩戒。
豈不違越金口誠言。答。重樓之喻。葢是一往明其
次第。必欲執之。則優婆塞亦不得受菩薩戒矣。既
可許優婆塞。胡獨不許沙彌。沙彌乃反不及優婆
塞耶。然菩薩戒法。不惟義疏通列七眾。而西域諸
寺。大小各別。豈大乘寺中。遂獨無沙彌也。又問。禪
教律三。譬如春蘭秋菊。各擅其美。今獨以戒為通
途。云何從古立為三宗。答。西天四七。無不總持三
藏。法流東土。方乃各立門庭。然終不聞真實禪師
講主。或可蕩檢踰閑者也。
凡未學戒者。多畏持戒之難。正坐不知戒法。妄
生退委。若學此戒。始知如來大智。曲盡人情。開遮
得所。守護非難。憶予初出家時。自恃根本清淨。深
畏琑屑行持。尚不肯受沙彌十戒。況復具圓。秪因
叢林隨眾。強受十戒。既而披覽戒本。乃至備閱律
藏。方信欲得自在無畏。必須精熟毗尼。毗尼未學。
觸途成滯。儒者云。不學禮。無以立。旨哉言也。
西域地多蒸溼。草菜不生。故聽比丘食五淨肉。
此土多諸蔬品。決定不應食肉。又西域諸國。單習
小者。乃食五淨。大乘國土。悉皆遮止。今在神州。大
乘流布。若有食肉。謗議沸騰。護世譏嫌。莫此為要。
縱未受菩薩戒。亦決不應食肉。設食肉者。非沙門
也。
經論二藏。貴在流通。獨有毗尼。極為珍秘。以是
惟大僧法。非外人所得與故。所以根本律云。在家
俗侶。得聞二藏。謂論及經。毗尼耶教。是出家軌式。
俗不合聞。戒因緣經序云。天竺持律。不都通視。唯
諸十二法人堅明之士。乃開緘縢而共相授。耶舍
見囑。見誨湻湻。人可使由之。不可使知。其言切至。
惟願同我之人。尤慎所授。未滿五歲。非持律人。幸
勿與之也。觀此二律所云。則其慎重可知。是以沙
彌若解五篇。便成受具遮難。今此集要。特為樂簡
者便於行持。勿令未受者輙先披閱。倘或沙彌展
覽。即應訶止。如或不然。彼此招罪。問。世尊說教。如
一雨所潤。凡有霑者。無不獲益。昔有聞經半偈。免
墮狗胎。牛負大經。後世為沙門者。何故律藏獨為
珍秘。豈不能利益人。抑不欲利益人耶。又設未受
具人。發心閱藏。安知佛禁而不檢閱。更有書寫剞
劂之輩。必已經眸。倘後發心受戒。為許進具。為竟
作重難耶。若作重難。則佛法中亦有限穽。甘露反
成毒藥也。答。經貴流通。所以成聞熏之種。律宜珍
秘。所以防賊住之愆。一秘一通。總是如來四悉巧
被。至於無知悞閱。書刻經眸。既無盜法之心。應非
重難之例。然書刻者。未必能解。猶可融通。閱藏者
必至了知。應須嚴禁。是在知法者善為開導矣。又
問。毗尼篇聚。既不許白衣沙彌等預知。何故涅槃
會上。世尊於人天大眾中。廣說五篇七聚。囑付後
昆。使莫違犯。豈涅槃經。亦止為比丘說。亦不可流
通世間耶。答。涅槃會上。純是大菩薩眾。決無盜法
惡人。故於篇聚之名。總不復諱。然僅出其名。不出
事義。今設講演涅槃。亦不須細釋可也。又問。若云
沙彌解五篇者。便成受具遮難。今設有欲受戒人。
先閱五篇。成遮難否。答。比丘戒法。止應受後行持。
不應未受先閱。設不知悞閱。情猶可原。倘知而故
違。理難寬宥。
比丘之體極尊。流俗之風甚汙。誦經禮懺。猶可
名為法施。吹笙打鈸。則何異於倡優。若法華聽許
供佛。本謂使人。既形儀已廁僧倫。豈應自褻。然則
應院改禪。必須永斷音樂等事。如不斷者。深乖佛
制。問。若謂吹笙打鈸。喻如唱優。然寄歸傳云。大會
自恣。皷樂幡華。諸廟行香。理則皆然。何故不許。設
<pb n="384"/>
但使人作。則自作教他。有何分別。得無犯罪否。答。
五逆十惡。世間性罪。故教他與自作同科。今歌舞
倡伎。是出家遮罪。使人作樂。仍名福業。不可以性
罪例也。
非時食戒。經論備顯非宜。諸律並無開聽。即晚
食稱為藥石。本非佛言。或古人之權巧。縱使體弱
多病。自有非時漿七日藥終身藥等可以支延。柰
何甘破此大節乎。除是喪命因緣。不能恪守。則或
捨比丘沙彌之名。但作菩薩近住。或半月半月殷
重懺悔。誓不敢為戒師可耳。問。非時食戒。名之為
齋。固不可犯。然古來知識。多有未能持者。設令根
本清淨。其餘戒相稍不清淨。還從墮落也無。答。破
戒破齋。均名惡法。若但護根本。寧免負債受用之
科。至於古來真正知識乘急戒緩者。決知慚德。不
為戒師。例如紫柏壽昌。又近時知識。不遵細戒。謬
為人師。亦或未必墮落者。別有殊勝福業所持故
也。然遠公力拒蜜漿。高峰并日一食。乃至觀師誓
不味過午之餚。從前禪教名宿。淨持齋法者尤多。
所應取法。不可學後代知識。而徼＆CB18320;於萬一也。
律中十夏未滿。決不許為和尚及依止阿闍棃。
若復急於為師。是謂知法犯法。問。時丁末法。人命
無常。形同朝露。焉可待時。亦許旁通一線。使僧輪
不絕否。答。正由末世不依律法。僧輪衰替。致成減
劫。今欲挽回。必須全遵佛制。下至滿十夏知二部
律者。乃可度人耳。
律中雖許日三時中。二分學內典。一分學外書。
葢謂利根之士。藉此降伏外人。亦以西域諸國。多
有外道與法門作對。今在神州。其事逈異。若但專
心本業。則白衣咸加敬畏。如或耽染詩文。則佳者
但取其憐。而拙者反招其誚。吾見其降于外人。未
見其能降外人也。且夫根機有限。年歲無多。急辦
正因。猶虞未及。若復愛樂詩文。決非真實戒子。
此律乃定慧之基。解脫之本。基既築。必堂構是
圖。本既培。須花果時茂。若不造鍊心源。但取莊飾
外相。深乖受戒之正因。永絕涅槃之妙果。問。定慧
之基。解脫之本。無基本。固為不可。但有基本。亦非
完局。是必以看教參禪為究竟義也。豈可以律為
究竟義耶。答。受得律儀。是為基本。定共道共。是為
完局。故曰必須造鍊心源。如大小持戒犍度。始自
修集聖戒。以至五通三明。總屬戒中實義。豈可向
律外別求究竟耶。
戒法既非局於聲聞。發心必須等於大士。且具
諸戒行。乃是上品正因。念佛得度。今時正符記莂。
若不神棲安樂。未是全遵佛語。願同修者。知所歸
趣。問。具諸戒行。固是上品上生章中三種眾生之
一。然持戒如地。萬善由此生成。定共道共。皆悉具
攝。何必更須念佛。又念佛橫出三界。捷徑法門。臨
終十念。即得往生。何必煩瑣戒相。既二俱捷徑。隨
行一途即得。何故脚踏兩邊。方名全遵佛語。答定
共道共。固能豎出生死。苟無淨願。止生方便穢土。
若持戒兼念佛。設能斷通別惑。任運能生方便實
報寂光等三淨土。縱未斷惑。亦可生同居淨土。又
念佛以淨其心。正是無上妙戒。不遵念佛得度之
訓。亦是虧違如來教敕。律制所訶。至若恃十念往
生之捷徑。而輕戒相為煩瑣。便非真念佛人。臨終
十念。敢保決難成就。故必淨戒為因。淨土為果。方
成出要。是為一道清淨。豈曰脚踏兩邊。
此集要。專為自利者輯。若欲宏律。必須更閱全
藏。乃能備悉源委。開發後人。既是為師作範。豈容
樂簡厭詳。今若藉戒為基。別修教觀禪宗等者。可
先熟背戒本正文。次於此本微細討究。亦可免啞
羊之誚。若決欲宏演毗尼。接引後人者。先於此本
精熟明了。後須仍閱全藏。庶於律師之名可無愧耳。
<pb n="385"/>

<other>No. 719-G
 律藏總目</other>

四分律藏（六十卷）
姚秦罽賓三藏佛陀耶舍竺佛念等共譯。
四分戒本（一卷）
佛陀耶舍譯。
四分戒本（一卷）比丘尼戒本（一卷）
唐西太原寺沙門懷素依律集出。
曇無德律雜羯磨（一卷）
前魏天竺三藏康僧鎧譯。
羯磨
曹魏沙門曇諦集。
四分比丘尼羯磨法（一卷）
劉宋罽賓三藏求那䟦摩譯。
四分律刪補隨機羯磨（二卷）
京兆崇義寺沙門道宣撰。
四分僧羯磨（三卷）尼羯磨（三卷）
唐西太原寺沙門懷素依律集出。
摩訶僧祇律（四十卷）
東晉三藏法師佛陀䟦陀羅共沙門法顯譯。
波羅提木叉僧祇戒本（一卷）
佛陀䟦陀羅譯。
比丘尼僧祇律波羅提木叉戒經（一卷）
東晉平陽沙門法顯共覺賢譯。
彌沙塞五分律（三十卷）
宋罽賓三藏佛陀什竺道生共譯。
五分戒本（一卷）比丘尼戒本（一卷）
梁建初寺沙門明徽集。
五分律羯磨本（一卷）
大唐開業寺沙門愛同錄。
十誦律（五十八卷）
姚秦三藏弗若多羅鳩摩羅什共譯。
十誦毗尼序（三卷）
東晉三藏卑摩羅叉續譯。
十誦律比丘戒本（一卷）
鳩摩羅什譯。
十誦律比丘尼戒本（一卷）
宋長干寺沙門法頴集出。
薩婆多毗尼毗婆沙（八卷）續（一卷）
失譯人名今附三秦錄。
薩婆多毗尼摩得勒伽（十卷）
宋三藏法師僧伽䟦摩。
大沙門百一羯磨法（一卷）
失譯人名今附宋錄。
十誦羯磨比丘要用（一卷）
劉宋釋僧璩依律撰出。
根本說一切有部毗柰耶（五十卷）
根本說一切有部苾芻尼毗柰耶（二十卷）
根本說一切有部毗柰耶雜事（四十卷）
根本說一切有部毗柰耶破僧事（二十卷）
根本說一切有部尼陀那（五卷）目得迦（五卷）
根本說一切有部百一羯磨（十卷）
根本說一切有部戒經（一卷）苾芻尼戒經（一卷）
尼陀那目得迦攝頌雜事攝頌（一卷）
唐三藏法師義淨奉　制譯。
根本薩婆多部律攝（十四卷）
尊者勝友造　義淨法師譯。
根本說一切有部毗柰耶頌
尊者毗舍佉造　義淨法師譯。
根本說一切有部出家授近圓羯磨儀範（一卷）
苾芻習略法（一卷）
<pb n="386"/>
元帝師苾芻拔合思巴集。
戒因緣經（十卷）
姚秦三藏竺佛念譯。
解脫戒本經（一卷）　出迦葉毗部
元魏婆羅門瞿曇般若流支譯。
善見毗婆沙律（十八卷）
蕭齊外國沙門僧祇䟦陀羅譯。
毗尼母經（八卷）
失譯人名今附秦錄。
佛阿毗曇經（二卷）
陳世三藏法師真諦譯。
舍利弗問經
東晉失譯人名。
優波離問經（一卷）
劉宋元嘉年求那䟦摩譯。
迦葉禁戒經
宋居士沮渠京聲譯。
佛說犯戒罪輕重經
後漢安息三藏安世高譯。
佛說目連所問經　與上經同
西天譯經三藏朝散大夫試鴻臚少卿傳教
大師法天奉詔譯。
按此二譯。皆即世傳五百問經中之首一品耳。意
五百問一書。乃後人因此而增益附會者與。曾細
玩之。不惟與四分律相違。實與五部及諸律論俱
多矛盾。雖云聖意未可妄測。經典不宜輕議。然設
欲從此。則大違眾律。豈應捨通途之軌式。取疑似
之法門。不知近代律主。偏流通此經者。亦曾參考
全律否耶。今既徧探五律之源。不得不列在疑似
之科矣。
律二十二明了論（一卷）
正量部佛陀多羅多法師造
陳三藏法師真諦譯。
大比丘三千威儀（二卷）
後漢安世高譯僧佑云失譯人名。
沙彌十戒法并威儀（一卷）
失譯人名今附東晉錄。
沙彌威儀
宋天竺三藏求那䟦摩譯。
沙彌尼戒經
失譯人名今在漢錄。
沙彌尼離戒文
失譯人名。
優婆塞五戒相經（一卷）
宋天竺三藏求那䟦摩譯。
戒消災經
吳月支優婆塞支謙譯。
南海寄歸內法傳（四卷）受用三水要行法護命放
生儀軌法說罪要行法（三法合卷）
唐三藏沙門義淨撰。

<other>四分律藏品目</other>
第一分（二十一卷）比丘戒
第二分（十五卷）比丘尼戒受戒犍度說戒犍度
第三分（十三卷）安居犍度自恣犍度皮革犍度
衣犍度藥犍度迦絺那衣犍度拘睒彌犍
度瞻波犍度訶責犍度人犍度覆藏犍
度遮犍度破僧犍度滅諍犍度比丘尼
犍度法犍度
第四分（十一卷）房舍犍度雜犍度五百結集法
七百結集毗尼調部毗尼毗尼增一

<other>旁引諸經論目</other>
<pb n="387"/>
大般涅槃經　謝靈運重治
大般若經　玄奘法師譯
菩薩善戒經　求那䟦摩等譯
優婆塞戒經　曇無讖譯
法界次第初門　智者大師撰
觀心論疏　章安尊者撰
緇門警訓　未詳集人
重治毗尼事義集要卷首。

音義
原序
雞園西土有雞頭摩寺。去鹿苑不遠。故大佛頂
經云。我在鹿苑及於雞園。觀見如來最初成道。
召善來而戒體斯成佛見根熟之人。發心出家。
以無畏口召云。善來比丘。於我法中快修梵行。彼
人即時鬚髮自落。袈裟著身。手中有鉢。威儀進止
如百臘比丘。即名得比丘戒。
[鴳-女+隹]樹潛暉佛入涅槃。雙樹皆悉變白。猶如[鴳-女+隹]色。
故名[鴳-女+隹]樹。潛。藏也。暉。日光也。佛光如日。從此永藏。
顧命周書有顧命一篇。乃成王將崩而遺誡康
王者。顧。回視也。法王示滅。諄諄付囑。亦猶人王之
顧命。故宏傳序云金河顧命也。木叉是重者。大涅
槃經云。我滅度後。諸比丘依戒而住。以戒為師。遺
教經云。應當珍敬波羅提木叉。即是眾等大師。若
佛住世。無異此也。
因犯乃遮。緣開。隨制二百五十戒。皆因犯緣乃
結。其三篇以下。或因病等諸緣開聽。又因更起犯
緣。則亦隨犯更制。如穀還賤。不聽入事之類也。
能師受具六祖名慧能。本是嶺南賣柴人。偶聞
客誦金剛經。心即開悟。乃詣黃梅見五祖。密傳衣
鉢。隱於獵人隊中十五年。後至廣州法性寺。值印
宗法師講涅槃經。時有風吹幡動。一曰風動。一曰
幡動。議論不已。祖曰。不是風動。不是幡動。仁者心
動。法師異之。訊知是傳衣鉢者。乃為鬀髮。集三師
七證登壇受具。然後於菩提樹下開唱大法。
觀師十誓五臺山。亦名五頂。亦名清涼山。澄觀
國師闡華嚴法門於此。十誓者。體不損沙門之表。
心不違如來之制。坐不背法界之經。性不染情礙
之境。足不履尼寺之塵。脇不觸居士之榻。目不視
非儀之彩。舌不味過午之餚。手不釋圓明之珠。宿
不離衣鉢之側。
大雄御極世尊於三界中。最為勇猛丈夫。故稱
大雄。御。治也。統也。用也。易曰。乘龍御天。極。寶位也。
又中也。至也。要會也。書曰。惟皇作極。御極者。處於
法王尊位。用中道設化。統治大千世界也。
善逝藏機善逝者。如來十號之一。藏機者。眾生
緣盡。則應化機息。
但除地獄地獄苦重。不能發心受戒。故梵網經
不列其名。或問閻羅王亦地獄道。胡得在護法位
中。既為護法。寧不受戒。答。若準他處經說。則閻羅
亦可屬鬼神道。又是大權示現。若準梵網。并不列之。
隙駒莫挽古人云。人生如白駒過隙耳。言其迅
速。
無量光塔即雲棲蓮池大師肉身塔也。護法居
士以其專宏淨土。題為無量光塔。
原䟦
魯魚滋長魯字與魚字相類。易於差譌。亦如亥
豕之類。及烏鳶成馬之類也。滋長者。以喻佛法差
悞。日甚一日。猶如魯魚不辨也。
真丹或云震旦。或云旃丹。以日初出曜於東隅。
故得名也。
曹魏鎧公按此方如法受戒。始於曇摩迦羅。及
沙門曇諦。而康僧鎧。同在嘉平年間。出曇無德律
<pb n="388"/>
雜羯磨一卷。故云肇興於鎧公耳。肇。始也。
懷素律師俗姓范氏。京兆人。唐貞觀九年出家。
依道成師學律。先居宏濟。後住太原。集四分僧尼
戒本各一卷。僧尼羯磨各三卷。每每翻宣律師之
案。致不足之意焉。非今相傳善書能飲之懷素也。
彼與顏魯公同時。與今律師相去近百年。
矛盾矛以刺人。盾以自衛。昔有一人。兼鬻二器。
售矛。則曰可以破堅盾。售盾。則曰可以禦利矛。故
名自相矛盾。以喻五百問一書。與律藏自相反也。
亡羊語云。多岐亡羊。以喻不明律學綱宗。則異
說紛紛。不能致一也。
愾音慨。太息也。
繄音衣。又音意。發語辭。又惟也。
總問辯
用前四戒通為觀境。以六觀之。事理相即大經
一禁戒。即智論不缺戒。指初篇戒也。大經二清淨
戒。即智論不破戒。指二篇戒也。大經三善戒。即智
論不穿戒。指三篇以下也。大經四不缺戒。即智論
不雜戒。指定共戒也。此四並是事戒。故通為所觀
境也。大經五不析戒。即智論隨道戒及無著戒。此
是空觀相應戒也。大經六大乘戒。即智論智所讚
戒。大經七不退戒。八隨順戒。即智論自在戒。此是
假觀相應戒也。大經九畢竟戒。即智論隨定戒。大
經十具足波羅蜜戒。即智論具足戒。此是中觀相
應戒也。並以五篇七聚為所觀境。故云篇聚一不
可虧。
凡例
南山意旨道宣律師住終南山。故世稱律學為
南山一宗。宣師雖宗四分律藏。每每採集眾部之長。
性罪遮罪雖未制戒之前。約世法中亦自有罪。
名為性罪。如殺盜邪婬口四惡業之類也。世尊為
出家人護世譏嫌。制立戒法。名為遮罪。如長衣宿
食掘地損草之類也。佛制所遮。犯者得罪。故名遮
罪。亦名制罪。謂從佛制邊得罪也。
聲聞遮罪大士悉皆同學菩薩戒本經云。毗尼
建立遮罪。護眾生故。令不信者信。信者增廣。同聲
聞學。何以故。聲聞自度。尚不離護他。何況菩薩。
為眾生故善巧權開菩薩戒本經云。又復遮罪
住少利少作少方便者。菩薩不同學此戒。今按比
丘二百五十戒中。但有捨墮六事。是菩薩戒所開。
餘皆不妄開也。六事者。一從非親乞衣。二過受自
恣與衣。三畜長鉢。四令非親里織師織衣。五畜蠶
綿臥具。六受金銀。皆是為眾生故。非許自受用也。
天台義疏智者大師於梵網經心地品中。獨揭
十重四十八輕戒法行之。名為義疏。每戒之下。必
對小乘料簡同異。
提綱
三無漏學以戒為首佛頂經云。因戒生定。因定
發慧。斯則名為三無漏學。又云。縱有禪定多智現
前。若不斷婬。必落魔道。若不斷殺。必落神道等。
式叉此翻為學。
五淨肉不見殺。不聞殺。不疑為己殺。自死。鳥殘。
十二法人即十二頭陀行也。
耶舍恐即佛陀耶舍。與竺佛念同譯四分律者。
人可使由之不可使知此言本出論語。今借用
之。謂初受戒人。但可使其依律行持。未可使閱律
藏。知其所從結戒之由。葢六羣比丘等。皆是大權
示現。曲為末世而示犯緣。誠恐愚者不達。認為實
事。將謂佛世尚爾。何況今時。則反開放恣之心矣。

No. 719
<sarticle>重治毗尼事義集要卷第一</sarticle>

<pb n="389"/>
古吳蕅益沙門　智旭　彚釋
○將釋此律。大文為二。初題目。二入文。
初題目。
四分戒本
釋此律題。倣同梵網戒義疏。略述三重玄義。第一
釋名。第二出體。第三料簡。
釋名為三。初明四分戒本。次出眾部源委。後釋事
義集要。初明四分戒本者。謂是四分律之比丘
戒經也。此出曇無德部。梵語曇無德。翻為法密。其
律共有四分。第一分。明比丘事。第二分。明比丘尼
事。及受戒說戒法。第三分。明安居自恣等法。第四
分。明房舍等雜法。今此戒本。即第一分中。如來因
事所結戒經也。次出眾部源委者。眾部皆有通
別二名。通則同名為律。別則僧祇四分等。各從部
黨所屬。及經冊數目為名。且通名者。梵語毗尼。或
云毗柰耶。此翻善治。亦翻調伏。亦翻為滅。正翻為
律。律者。法也。又戒因緣經云。鼻。秦言去。柰耶。秦言
真。去若干非而就真。故曰真也。降伏此心。息此心。
忍不起。故曰真也。降伏。戒也。息。定也。忍。智也。（文）故
知才舉一法。三學全收。若無戒善。定慧不起。又此
戒法。凡有三種。一者律儀戒。亦名波羅提木叉戒。
二者定共戒。亦名禪戒。三者道共戒。亦名無漏戒。
律儀戒者。律是遮止。儀是形儀。能止形上諸惡。故
稱為戒。亦曰威儀。威是清嚴可畏。儀是軌範可則。
亦曰調御。使心行調善也。波羅提木叉者。此翻保
解脫。亦翻別別解脫。以能保任行人出生死海。又
隨一一戒護持不犯。隨一一處得其解脫。即是二
百五十學處。及隨律威儀也。定。是靜攝。入定之時。
自然調善。防止諸惡。道。是能通。發真以後。自無毀
犯。如初果耕地。蟲離四寸。是道共力。此二戒法。既
是心上勝用。力能發戒。道定與律儀並起。故稱為
共。今毗尼藏。正詮律儀。亦攝定道。由持淨戒。禪定
智慧功德發生。則律儀為因。定道為果。由禪無漏
力。性業遮業悉得清淨。則木叉為果。定道為緣。薩
婆多論云。此波羅提木叉戒。若佛在世則有。佛不
在世則無。禪戒無漏戒。一切時有。波羅提木叉戒。
從教而得。禪無漏戒。不從教得。乃至云。波羅提木
叉戒。但佛弟子有。禪戒。外道俱有。夫能維持佛法。
有七眾在世間。三乘道果相續不斷。盡以波羅提
木叉為根本。禪無漏戒不爾。是故於三戒中。最為
殊勝。善見亦云。毗尼藏者。是佛法壽。毗尼藏住。佛
法亦住。是為略釋通名義也。次別名者。謂僧祇
律。五分律。薩婆多律。十誦律。及善見律。戒因緣經。
毗尼母論等。何以有是眾律。按舍利弗問經。佛自
記云。輸柯王孫弗沙密多羅。滅法已後。有王性甚
良善。重興佛法。時諸比丘。好於名聞。亟生諍論。抄
治我律。開張增廣迦葉所結。別為群黨。互言是非。
求王判決。王集二部行籌。取舊者多。名為摩訶僧
祇（此云大眾）。取新者少而是上座。名為他俾羅也（此云上座）。
是後因於諍故。復起多部。於三四百年中。展轉枝
分。如是眾多。久後流傳。若是若非。唯餘五部。各舉
所長。名其服色。摩訶僧祇部。勤學眾經。宣講真義
以處本居中。應著黃衣。曇無毱多迦部（即曇無德）。通達
理味。開導利益。表發殊勝。應著赤色衣。薩婆多部。
博通敏達。以導法化。應著皂衣。迦葉維部。精勤勇
猛。攝護眾生。應著木蘭衣。彌沙塞部。禪思入微。究
暢幽密。應著青衣。摩訶僧祇。其味純正。其餘部中。
如被添甘露。諸天飲之。但飲甘露而棄於水。人間
飲之。水露俱進。或時消疾。或時結病。其讀誦者。亦
復如是。多智慧人。能取能捨。諸愚癡人。不能分別。
又按翻譯名義集。世尊成道三十八年。赴王舍城
國王食訖。令羅云（即羅睺羅。此翻覆障。六年處胎故。佛之子也）洗鉢。失
手㩧鉢以為五片。佛言。表我滅後。初五百年中。諸
<pb n="390"/>
比丘分毗尼。藏為五部也。後果分為五部。一曇無
德部。二薩婆多部。此云說一切有。法名十誦。三迦
葉遺部。此云重空觀。止有解脫戒本經一卷到此。
四彌沙塞部。此云不著有無觀。法名五分。五婆蹉
富羅部。此云犢子。律本不來。五部是別。摩訶僧祇
是總。通則六部也。又按南海寄歸傳云。諸部流派。
生起不同。西國相承。大綱唯四。一聖大眾部。分出
七部。二聖上座部。分出三部。三聖根本說一切有
部。分出四部。四聖正量部。分出四部。其間離分出
沒。部別名字。事非一致。此不繁述。有部所分三部
之別。一法護。二化地。三迦攝卑。所云十誦四分者。
多是取其經夾以為題目。然十誦亦不是根本有
部也。頻婆娑羅王。夢見一氎裂為十八片。一金杖
斬為十八段。怖而問佛。佛言。我滅度後一百餘年。
有阿輸迦王。威加贍部。時諸苾芻（即比丘）。教分十八
趣解脫門。其致一也。即此先兆。王勿見憂。（文）已上
所說。各各不同。良以去聖時遠。故傳事或訛。今若
泥迹。則觸處多乖。取義。則有長便用。雖聖心難測。
而比量可憑。但令義途得所。則事迹不勞辯矣。已
出眾部源委竟。後釋事義集要者。事。謂制戒緣
起。義。謂隨犯輕重結罪悔過之宜。要。謂律藏文繁。
今但取要。集。謂雖宗四分。參用諸家。何以獨宗四
分。二百五十戒相無增減故。舉世久流行故。何以
參用諸家。事有詳略故。義有短長故。不妨互相發
明故。初釋名竟。
第二出體者。初明無作。次明止行二善。初明無
作者。天台師云。戒體者。不起而已。起則性。無作假
色。磬公釋云。謂此戒體。不起則已。起則全性。而性
修交成必。有無作假色。無作一發。任運止惡。任運
行善。一作之後。不俟再作。故云無作。（文）言無作假
色者。十一色法。各有假實。就法處所攝色中。唯定
果色。名為實色。表無表色。並名假色。善惡二戒。各
有表及無表。表即名作。無表即名無作。今且釋善
戒。互跪翹勤。名為身表。三說乞戒。名為語表。眾僧
和合同集戒場。亦名身表。白四羯磨。亦名語表。由
此作法。受得清淨戒體。成比丘性。為意家之所緣。
任運恒得止行二善。故云。一作之後。不俟再作。名
為無作假色也。此無作戒體。從第三羯磨畢時便
得。於一切男女邊。得不婬色。於一切情非情邊。得
不盜色。於一切有情邊。得不殺色。於一切有情邊。
得不欺誑色。乃至於一切地。得不掘色。於一切草
木。得不壞色。於一切酒。得不飲色。如是二百五十
戒法。一一各周法界。故出家功德經。明一日一夜
持戒功德。不可窮盡。正由此妙善戒法。徧以法界
為所緣故。是則無作戒體。是法處色。是無漏色。成
論謂是非色非心聚者。為遮心無得失。果無頑善
二種難耳（義疏云。無作假色。經論互說。諍論有無。一云。指心誓不為惡。即名受戒。都無無
作。若因中別有頑善共為佛因。佛地亦應別有此善。共為佛果。此以果無頑善。難戒是色法也。以小乘妄
計無作為心外實色故。一云。大小乘經論。盡有無作。若直以心為戒。發心便應得戒。何故七遮不能得戒。
又都無無作。何故犯重便名失戒。此以心無得失。難戒是心法也。成論立非色非心聚。可以雙遮兩難。故
古來律師用義依之。若大乘所明。戒是假色。憑師一受。遠至菩提。隨定隨道。誓修諸善。誓度含識。亦以此
心力大。別發戒善。為行者所緣。止息諸惡）。實則由心感得。借色表成。故
大乘家則云。初番羯磨成。十方世界妙善戒法。由
心業力。悉皆震動。二番羯磨成。十方世界妙善戒
法。於虗空中如雲如葢。覆行人頂。三番羯磨成。十
方世界妙善戒法。從行人頂門。流入身心。充滿正
報。盡未來際。永為佛種。此毗尼藏中。雖不說如此
事。亦云。羯磨成就。名得處所。當知有漏五蘊。色身
為依。無漏五蘊。戒身為依。有漏色身。從父精母血
和合而生。是色處假色。無漏戒身。從三師七證羯
磨而得。是法處假色。所以和尚名為力生。正從能
生戒身以得名耳。得此戒身。便同僧寶能使天龍
尊奉。神鬼欽承。若心不樂道。則名戒羸。若向人說
<pb n="391"/>
捨。則名還戒。苟無此無作戒體。則天神何所致敬。
亦何故名羸名捨也。問。既是有羸有捨復有破者。
何得名為任運止行。答。譬如橋梁。任運可以度人。
池井。任運可以汲用。倘發撤橋梁。壅塞池井。功能
便失。否則常時有用。不俟再作。故名無作耳。次
明止行二善。如百論。息惡不作。名之為止。信受修
習。名之為行。佛教雖多。止行收盡。今此戒善。不起
則已。起則伐惡。皆是止義。皆有進趣。皆是行義。伐
惡者。從根隨煩惱。起身口七支。是惡因。三塗劇苦。
是惡果。此律集十句義（具如後釋）。為諸比丘結戒。能令
受持之者。惡因既除。惡果亦謝。是名伐惡。進趣者。
攝持諸根。念無錯亂。常一其心。習諸善法。任運感
得人天華報。乃至出世解脫實果。即是進趣義也。
二出體竟。
第三料簡更為二。初對大乘辨得捨。次就教相辨
淺深。初辨得捨者。大乘重在內因。小乘重在外
緣。重內因故。必須發菩提心。方堪受戒。若不善無
記心中。不發無作。而千里無師。許其像前自受。重
外緣故。必須師僧界法。事事合制。若諸緣有一不
備。不名得戒。而諸緣既具。得戒徧於三心（謂善不善無記
心中並發戒也）又大乘一得之後。極至佛身。小乘但盡形
壽。大乘上品纏犯十重。及退大菩提心。則名失戒。
小乘犯四重禁。則名失戒。若心不樂道。向一人捨。
則名還戒。大乘失戒之後。得見好相。許其重受。小
乘失戒。無重受理。但使絕不覆藏。僅可羯磨與學
（法罪法中明之）。若捨戒者。乃許重受。三度返俗。始為絕分
耳。問。釋戒體。既依大乘。辨得捨。仍分大小。豈不宗
趣相違。答。依大乘釋無作者。不違法體也。對大小
辨得捨者。不壞法相也。違法體。則相無所依。壞法
相。則體無由顯。故法華開顯之後。涅槃仍扶戒律。
毗尼軌式。分毫不改。正謂即此知常。方稱絕待之
妙。宗趣相成。思之可得。又問。大乘既重內因。今時
律師與人受菩薩戒。可知其內因真否。如或不真。
名得戒否。如不得戒。則設犯十重。還以十重定其
罪否。答。彌勒菩薩羯磨文中。具有觀察當機之法。
若不能知其內因而妄相傳授。不免無解作師之
過。然彼受戒之人。不善無記心中。雖不發戒。而既
濫膺菩薩之名。自當依律判罪。非同不得比丘戒
人。竟以賊住論也。次辨淺深者。此是酪味教攝。
初調凡夫令入聖故。若約五味互融。亦可作四教
釋。謂於一切禁戒堅固執持。永離繫縛。即藏教法。
若達罪如幻病。戒如幻藥。持犯本空。身心清淨。即
通教法。若仰信中道。即以此戒先斷見思惑。次涉
俗利生。後悟入中道。即別教法。若戒為法界。一切
法趣戒。是趣不過。住戒秘藏。一一戒中明見佛性。
即圓教法。又如來以四悉檀。立此戒法。隨順世間。
護眾生故。令生歡喜。即世界悉檀。生善。即為人悉。
滅惡。即對治悉。能令正法久住。即第一義悉。又既
稟開顯之教。則此戒惟是一乘。更非前之三教。故
法華云。諸佛滅度後。若人善輭心。如是諸人等。皆
已成佛道。又云。汝等所行。是菩薩道也。又即未開
顯前。大乘比丘亦須同學。故菩薩戒本經云。若菩
薩。於如來波羅提木叉中。毗尼建立遮罪。護眾生
故。令不信者信。信者增廣。同聲聞學。何以故。聲聞
者。乃至自度。乃至不離護他。何況菩薩第一義度。
又云。若菩薩。如是見。如是說言。菩薩不應聽聲聞
經法。不應受。不應學。菩薩何用聲聞法為。是名為
犯眾多犯。是犯染汙起。噫。可以思矣。初題目竟。
○二入文三。初說戒序。二正列戒相。三結勸迴向。
○初中四。初偈讚。二問答啟白。三正說戒序。四結
問。○初又六。初歸憑三寶。二誡眾集聽。三師
資傳受。四喻誡勿毀。五顯戒當說。六歎勝結示。
○今初。
<pb n="392"/>
 稽首禮諸佛  及法比丘僧 
作法之始。必先禮敬三寶。所以求加被也。稽首者。
身業致敬。身致敬時。口稱德號。心存觀想。即是三
業供養。佛法僧名為三寶。以可尊可重故。佛者覺
義。自覺。覺他。覺行圓滿。故名佛陀。法者。軌持義。軌
生物解。任持自性。故名為法。比丘。此含三義。一者
乞士義。離邪命法。一鉢資身。捨愚癡垢。三慧自淑。
二者怖魔義。甫受具時。羯磨成就。地神即出大聲
唱云。此間有善男子已受具戒。當使諸天增盛。修
羅損減。如是空行善神聞之。展轉大聲唱告。須臾
便達梵天。波旬聞之。即生恐怖。故曰怖魔。三者破
惡義。修菩提分。斷見思惑。因中具此三義。故於果
上。隨得應供無生殺賊之號。名為阿羅漢也。又比
丘。此翻除饉。為大福田。開大法施。故名除饉。僧者。
具云僧伽。此翻和合眾。乃四比丘以上之稱。和合
有二義。一理和。謂同證擇滅。二事和。謂戒和同修。
見和同解。身和同住。利和同均。口和無諍。意和同
悅。復次十誦律云。有五種僧。一無慚愧僧。破戒諸
比丘是。二羺羊僧。凡夫鈍根無智慧。如諸羺羊聚
在一處。不知布薩。不知布薩羯磨。不知說戒。不知
法會。三別眾僧。一界內處處別作諸羯磨。四清淨
僧。凡夫持戒人。及凡夫勝者。五真實僧。學無學人。
此中所禮。正禮後之二種。由真實僧。能令勝義正
法久住。由清淨僧。能令世俗正法久住故也。彼前
三種。能作非法羯磨。能令正法破壞。故非所禮。復
次有住持三寶。有一體三寶。言住持者。佛在世時。
樹王得道為佛寶。說四諦法為法寶。度五比丘等
為僧寶。佛滅度後。範金合土紙素丹青為佛寶。黃
卷赤牘三藏聖教為法寶。鬀髮染衣紹隆佛化為
僧寶。此三住世不絕。故名住持三寶。然一切像。即
同真身。經典所在。即法身舍利。今時凡僧。亦能荷
負正法。為世福田。是亦皆應禮敬。又諸佛者。通指
十方現坐道場一切大師。以覺體遍故。雖在他方。
能於此土而作良祐。亦即通指三世次第出興一
切世尊。以覺性常故。雖示過未。能於現在而垂感
應。法僧亦爾。言一體者。以實相慧。覺了諸法非空
非有。亦空亦有。雙忘雙照。三智圓覺。名為佛寶。所
覺法性之理。三諦具足。名為法寶。如此覺慧與理
事和合。名為僧寶。復次現前一念。本具三諦。在迷
不覺。是為法寶。能覺三諦之智。是為佛寶。諦智相
合。是為僧寶。及之一字。正顯一體三寶義也。復次
言禮敬者。不於一體之外而有住持。亦不離住持
之相而言一體。若昧一體之理而行禮敬。但得事
善。不名真禮。以禮是體義。未達三輪體寂。非體義
故。若離住持之相而談一體。墮惡取空。不名達理。
以理居事外。未知全事即理。非一義故。及之一字。
正顯非一非三。而三而一。事理行布圓融之旨也。
○二誡眾集聽。
 今演毗尼法  令正法久住  戒如海無涯 
 如寶求無厭  欲護聖法財  眾集聽我說 
 欲除四棄法  及滅僧殘法  障三十捨墮 
 眾集聽我說 
演者。宣布流通之謂。毗尼法。如釋名中。正法者。出
世聖道也。正法住世。教行果三皆悉具足。今演此
律。則戒身成就。定慧發生。大沙門果。由是可期。故
令正法久住。此半偈。明攝眾生義也。如海無涯者。
說戒犍度云。海水有八奇特法。所以阿修羅娛樂
住。一者一切眾流皆往投之。二者潮不失限。三者
五大河投海而失本名。四者河及大雨盡歸而無
增減。五者同一鹽味。六者不受死屍。七者多出珍
寶。八者大形所居。我法中亦有八奇特。使諸弟子
見已。於中而自娛樂。一者我諸弟子漸次學戒。皆
歸我法。於中學諸善法。二者我諸弟子住於戒中。
<pb n="393"/>
至死不犯。三者四姓捨家。皆稱沙門。四者於我法
中。以信堅固。捨家學道。入無餘涅槃界。而涅槃界。
無增無減。五者同一解脫味。六者犯戒惡法。雖在
眾中坐。常離眾僧遠。眾僧亦離彼遠。七者多出珍
寶。所謂四念處乃至八賢聖道。八者受大形。所謂
四向四果。復次初受戒時。即於法界徧得不婬不
盜不殺等色。如是二百五十戒。三千威儀。八萬細
行。一一清淨戒色。各徧法界。又復從此。於念念中。
任運成就戒法善色。悉徧法界。不可窮盡。故云如
海無涯也。如寶求無厭者。寶。謂如意珠王。此寶於
念念中。能雨滿閻浮提一切樂具。而寶體終無損
減。戒亦如是。於念念中。出生一切念處正勤如意
根力覺道等法。乃至三乘一切聖果。而戒體終無
變易。又此戒者。愈學則愈見其精。愈修則愈得其
利。故云如寶求無厭也。聖法財者。略則信戒聞捨
慧慚愧七種。廣則六度萬行十力四無所畏百八
三昧十八不共法等。此等法財。莫不以戒為之守
護。戒如良兵猛將。亦如堅城深池。亦如憲章典刑。
亦如主藏臣寶。捍禦外侮。不被侵凌。防訐奸賊。不
被偷劫。整理安頓。不令毀壞。出納取與。令得增長。
是名護義。此一偈。明攝善法義也。除棄。滅殘。障止
捨墮。明攝律儀義也。棄等解在後文。問三聚之名。
不共小教。胡得約此判釋。答。未經開顯。有實無名。
已經開顯。名實俱有。三義顯然。豈關強判。
○三師資傳受。
 毗婆尸式棄  毗舍拘留孫  拘那含牟尼 
 迦葉釋迦文  諸世尊大德  為我說是事 
 我今欲善說  諸賢咸共聽 
毗婆尸。或云維衛。此翻勝觀。式棄。或云尸棄。此翻
火。毗舍浮。或云隨葉。或云毗葉羅。此翻徧一切自
在。此三世尊。在莊嚴劫之末。拘留孫。或云拘樓秦。
此翻所應斷。又翻作用。拘那含牟尼。此翻金寂。又
翻金仙。迦葉。或云迦攝波。此翻飲光。釋迦文。或云
釋迦牟尼。此翻能儒。又翻能仁寂默。此四如來。在
賢劫次第出世。所以處處說此七佛者。一謂在百
小劫內。淨居天人所曾見故。二謂本師修相好業。
從毗婆尸佛時為始故。世尊者。十號具足。九界同
仰。大德者。因圓果滿。世無與等。又比丘亦可通稱
大德。以有廣大德行故也。是事者。四事。十三事。乃
至隨律等事。善說者。如法和合而說。咸共聽者。從
無夏乃至百臘。皆應集聽。從戒序乃至偈經。皆應
諦聽也。
○四喻誡勿毀。
 譬如人毀足  不堪有所涉  毀戒亦如是 
 不得生天人  欲得生天上  若生人間者 
 常當護戒足  勿令有毀損  如御入險道 
 失轄折軸憂  毀戒亦如是  死時懷恐懼 
前二偈。約障生善處誡。後一偈。約死墮惡道誡。生
死喻如險道。戒法等於轄軸。毀戒則死時惡趣。相
現。猶險道中失轄折軸。前後無厝。恐怖慞惶也。行
願品云。關閉一切諸惡趣門。開闡人天涅槃正路。
戒實職其功矣。然根本律云。或願人間。或求天上。
勤修梵行者。得生人天。暫受快樂。彼命終後。入地
獄中。是故當求涅槃以修梵行。勿樂人天而致勞
苦。又律攝云。險途有二。一是生天。二是惡道。雖復
生天受諸勝樂。報盡之後。還墮惡趣。是則人天非
所當欲。而第二偈。顧云爾者。略有二義。一謂戒足
不可毀故。毀則人天尚自無分。何況涅槃。二謂攝
受下種性故。語以涅槃則怖。語以人天則樂。先以
欲鉤牽。後令入佛智也。又復約事實說。果能持戒
不毀。縱無定慧。亦決不失人天之身。又復應知。喻
戒以足。無遠弗屆。若欲超登上品蓮臺。若欲承事
十方諸佛。若欲嚴淨無邊佛土。若欲普入法界玄
<pb n="394"/>
門。莫不以此為初方便。
○五顯戒當說。
 如人自照鏡  好醜生欣慼  說戒亦如是 
 全毀生憂喜  如兩陣共戰  勇怯有進退 
 說戒亦如是  淨穢生安畏 
憂喜屬於意地。安畏現於身行。戒若全淨。則內不
慚己。外不愧人。故心喜而身安。戒或毀穢。則內玷
於己。外汙於僧。故憂懷而畏眾。
○六歎勝結示。
 世間王為最  眾流海為最  眾星月為最 
 眾聖佛為最  一切眾律中  戒經為上最 
 如來立禁戒  半月半月說 
受此戒者。名大沙門。大者。梵稱摩訶。此含三義。一
者大。天人中尊故。二者多。富有福慧故。三者勝。超
諸外道故。今初一句。即約大喻歎。第二句。即約多
喻歎。第三句。即約勝喻歎。第四句。即總喻歎。次半
偈。正以法合。唯此戒經是最。故受之者亦成最耳。
一切眾律。謂世間正法。及外道等亦有律故。又五
戒八戒十戒。亦不如比丘戒為最故。又禪戒無漏
戒。亦不如波羅提木叉戒為佛法綱維故。又三藏
十二部。亦惟戒經為最。若不堅持禁戒。縱有禪定
多智現前。皆成魔業。所以根本律云。佛說三藏教。
毗柰耶為首也。又第一句。喻歎教經。獨如來所自
說故。第二句。喻歎行經。一切法趣戒故。第三句喻
歎理經。無作戒體。清涼如月。因於持犯。示有盈虧
而實無增減故。第四句。喻歎果經。不惟成聲聞果。
亦復成如來道故。問。無作戒體。從師受得。設犯初
篇雖絕無覆藏心。僅許與學。永無僧用。若以月體
喻無作體。則與本性有何分別。若以從師受得名
為無作。是仍有增減矣。答。無作為當體之體。本性
清淨為所依之體。無作屬修。本性屬性。無作為事。
本性為理。無作之體為宗。本性之體為體。然宗之
與體。非一非二。達者即宗而悟體。愚者昧體并迷
宗。今既以月喻歎理經。正是指無作戒所依之體。
當知若得若失。總是盈虧邊事。不可謂性有增減
也。復次從譬如人毀足至戒經為上最。具四悉檀。
開人天路。閉惡趣門。是世界悉檀。照鏡二喻。是為
人對治二種悉檀。隨得生善滅惡二種益故。四最
喻戒。即第一義悉檀。此戒體是淨法身故。如來立
禁戒者。大千界內。佛為法主。律是佛敕。惟聖制立
自餘下位。但可依承。良以如來行果圓極。窮盡眾
生輕重業性。等覺以下。猶非所堪故也。問。契經說
通五人。毗尼惟佛自說。如禮樂征伐自天子出。則
諸侯拱手聽命。今大明律。是天子制。文武百官。無
不觀覽。縱使田夫。亦可觀之。云何此毗尼法。惟許
比丘閱習。不許沙彌白衣觀覽。答。律惟佛制。所以
顯法道之尊。然不惟僧法名律。凡五戒十戒菩薩
戒等。皆名律也。其普被七眾。亦猶大明律之頒行
天下也。至於比丘戒法。則如內府秘書。及官箴銓
選等事。非凡庶所敢與聞矣。半月半月說者。黑白
二月。表善惡二業。白欲其圓。黑欲其盡。又白表智
德。黑表斷德。於此說戒。用自考也。故十誦律云。布
薩法者。半月半月。諸比丘和合一處。自籌量身。晝
作何罪。夜作何罪。從前說戒以來。將不作罪耶。若
有罪。當向同心淨戒比丘如法懺悔。若不得淨戒
比丘。當生心。我後得之。應如法懺悔。以此安住善
法。捨離不善根本雜事云。我令汝等。每於半月說
波羅提木叉。當知此則是汝大師。是汝依處。若我
住世。無有異也。
附　第四分云。有五法名為持律。一知犯。二知不
犯。三知輕。四知重。五廣誦二部戒。又五法。四如前。
五廣誦毗尼。又五法。四如前。五住毗尼而不動。又
五法。四如前。五諍事起善能除滅。持律人有五功
<pb n="395"/>
德。戒品堅牢。善勝諸怨。於眾中決斷無畏。若有疑
悔能開解。令正法久住。又云。有五法令正法疾
滅。一者不諦受誦。喜忘誤。文不具足。以教餘人。文
既不具。其義有缺。二者為僧中勝人上座。若一國
所宗。而多不持戒。但修諸不善法。放捨戒行。不勤
精進。後生年少比丘。倣習其行。三者多聞持法持
律持摩夷。而不以所誦教餘四眾。便自命過（持法。謂知
修多羅藏。如阿難等。持律。謂知毗尼藏。如優波離等。持摩夷。謂善於訓導。宰任玄綱。如摩訶迦攝等也）。
四者有比丘難可教授。不受善言。不能忍辱。餘善
比丘即便捨置。五者喜鬬諍。共相罵詈。彼此諍言。
口如刀劒。互求長短。若反上五事者。令正法久住。
又如來滅後。若比丘不敬佛法僧及戒定。則正法
疾滅。若在法律中出家。不至心為人說法亦不至
心聽法憶持。設復堅持。不能思惟義趣。彼不知義。
不能如法修行。不能自利。亦不利人。以是因緣。令
法疾滅。反上事者。正法久住。摩訶僧祇律云。若
篤信善男子。欲得五事利益者。當盡受持此律。何
等五。欲得建立佛法。欲令正法久住。不欲有疑悔
請問他人。諸有比丘比丘尼犯罪恐怖為作依怙。
欲遊化諸方而無礙。皆當盡受持此律。又云。大迦
葉語諸比丘言。長老。世尊舍利。非我等事。國王長
者婆羅門居士眾。求福之人。自當供養。我等事者。
宜先結集法藏。勿令佛法速滅。十誦律云。若比
丘。知布薩。知布薩羯磨。知說波羅提木叉。知會坐。
是應供給供養。何以故。無佛時。是人補佛處。又云。
隨清淨比丘不壞法說戒時。名法住世。又云。持律
有五利。知出家法。知羯磨。知威儀。知依止。知障道
不障道法。根本尼陀那云。有秉羯磨。有如說行
者。是則名為正法住世。不則名為正法滅壞。佛告
苾芻。汝等若以信心投我出家。情求涅槃。修淨行
者。此諸苾芻所著衣服。直一億金錢。所住房舍。直
金錢五百。所噉飲食。具足百味。如是等事。我皆聽
受。汝並堪銷。若有苾芻破重戒者。於僧住處。乃至
不銷一口之食。僧伽藍地。不容一足。汝等應知破
戒之人。有十種過失。自知我是破戒惡人。他亦知
是。所有天神不來親附。同梵行者知法善人咸生
輕賤。罪惡音響四遠共知。未證悟者不復能證。已
證法者悉皆退失。曾所聽聞咸皆忘念。命欲終時
心生懊悔。捨命之後生地獄中。又諸苾芻。應知受
用有其五種。一者為主受用。謂阿羅漢。永除三毒。
二者父母財受用。謂諸學人。尚有餘惑。三者聽許
受用。謂湻善異生。於戒清淨。勤修禪誦。無懈怠心。
四者負債受用。謂雖防禁戒。而不勤修覺品善法。
五者盜賊受用。謂於四重禁中。隨犯其一。是故汝
等應當修學。善見毗婆沙云。善男子好心出家。
律藏即是父母。何以故。與其出家。令得具足。教學
威儀。依止律藏。自身持戒。能斷他疑。若入僧中。無
所畏懼。若有犯罪。依律結判。令法久住。持律人即
是功德根。因根故攝領諸法。南海寄歸云。大乘
小乘。律檢不殊。齊制五篇。通修四諦。若禮菩薩。讀
大乘經。名之為大。不行斯事。號之為小。所云大乘。
無過二種。一則中觀。二乃瑜伽。中觀則俗有真空。
體虗如幻。瑜伽則外無內有。事皆唯識。斯並咸遵
聖教。孰是孰非。同契涅槃。何真何偽。意在斷煩惑
濟眾生。豈欲廣致紛紜。重增冗結。依行則俱昇彼
岸。棄背則並溺生津。西國雙行。理無乖競。又云。浮
囊不洩。乃是菩薩本心。勿輕小愆。還成最後之唱。
理合大小雙修。方順慈尊之訓。防小罪。觀大空。攝
物澄心。何過之有。或恐自迷誤眾。準教聊陳一隅。
空法信是非虗。律典何因見慢。緇門警訓云。律
制比丘。五夏以前。專精律部。若達持犯。辦比丘事。
然後乃可習學經論。今越次而學。行既失序。入道
無由。大聖訶責。終非徒爾。且才沾戒品。便乃聽教
<pb n="396"/>
參禪。為僧行儀。一無所曉。況復輕陵戒檢。毀呰毗
尼。貶學律為小乘。忽持戒為執相。於是荒迷塵俗。
肆恣兇頑。嗜杯臠。自謂通方。行婬怒。言稱達道。未
窮聖旨。錯解真乘。且戒必可輕。汝何登壇而受。律
必可毀。汝何削髮染衣。是則輕戒全是自輕。毀律
還成自毀。妄情易習。至道難聞。拔俗超羣。萬中無
一。請詳聖訓。能無從乎。又云。佛法二寶。並假僧宏。
僧寶所存。非戒不立。故華嚴云。具足受持威儀教
法。能令三寶不斷。溈山警䇿云。毗尼法席。尚未叨
陪。了義上乘。豈能甄別。
辯　問。嗜杯臠。行婬怒。誠不足論。倘不犯重禁。根
本無虧。從此聽教參禪。專求上乘。亦復何過。豈必
瑣瑣於事相。方合聖訓。彼背大向小。不習學佛等
戒。又云何通。答。若上根利智者。能達法義。則即此
律儀。是教是禪。豈可視作瑣瑣事相而別覓上乘。
若中下之流。事相尚未能知。又何能遠求禪教。所
謂輿薪不見。而欲察秋毫也。至若背大向小。乃心
希自利之謂。不習學佛。乃退失菩提之謂。沙彌五
德尚云志求大乘。為度人故。豈比丘戒法。止屬小
乘。名為不習學佛耶。

<other>重治毗尼事義集要卷第一</other>

音義
輸柯王或云阿輸迦。或云阿育。此云無憂。
弗沙密多羅未見翻譯。
根隨煩惱根本煩惱有六。謂貪瞋癡慢疑五見。
隨煩惱有二十。又分三類。一大隨有八。謂不信。懈
怠。放逸。昏沈。掉舉。失念。不正知。散亂。中隨有二。謂
無慚。無愧。小隨有十。謂忿恨惱覆誑諂慢害嫉慳。
身口七支身三支。謂殺盜婬。口四支。謂妄言。綺
語。兩舌。惡罵。
發菩提心方堪受戒菩薩戒羯磨文云。先於無
上正等菩提發宏願已。當審訪求同法菩薩。請授
淨戒。乃至對佛像前問言。汝是菩薩否。彼應答言
是。發菩提願未。應答言已發。
上品纏犯十重十重。即梵網經十重戒也。纏者
十纏。一瞋。二覆。三睡。四眠。五掉。六悔。七嫉。八慳。九
無慚。十無愧也。上品者。極重煩惱也。羯磨文云。毀
犯重戒。數數現行。都無慚愧深生愛樂。見是功德。
當知說名上品纏犯。
離邪命法有四邪命食。一方口食。謂干謁通使。
二維口食。謂呪術卜算。三仰口食。謂仰觀星宿。四
下口食。謂種植田園。又有五種邪命。一為利養故。
詐現奇特異相。二自說功德。三占相吉凶為人說
法。四高聲現威令人畏敬。五說所得供養以動人
心。
三慧一聞慧。謂至心聽法。解其言趣。二思慧。謂
聞已諦思。令法入心。三修慧。謂如說修行。令得相
應也。
波旬此云惡。或云殺者。魔王之名。
同證擇滅即擇滅無為也。唯識論云。由簡擇力。
滅諸雜染。究竟證會。故名擇滅。
凡夫勝者謂外凡內凡七賢人也。一五停心。二
別相念。三總相念。為外凡。一煖位。二頂位。三忍位。
四世第一位。為內凡。
勝義正法謂三乘道果。
世俗正法謂法律教誡。
樹王得道悉達太子六年苦行之後。受牧女乳
糜上供。敷吉祥草。坐畢鉢羅樹下。覩明星而成正
覺。因名此樹為菩提樹。亦名樹王。
說四諦法佛詣鹿苑。初為五比丘三轉四諦法
輪。一示轉云。此是苦。逼迫性。此是集。招感性。此是
<pb n="397"/>
滅。可證性。此是道。可修性。二勸轉云。此是苦。汝應
知。此是集。汝應斷。此是滅。汝應證。此是道。汝應修。
三證轉云。此是苦。我已知。此是集。我已斷。此是滅。
我已證。此是道。我已修。
度五比丘一阿若憍陳如。阿若。此翻已知。又翻
解。最初解佛法故。憍陳如。或云憍陳那。或云俱鄰。
此翻火器。其先事火。從此命族。二頞[鞥-合+(白-日+田)]。亦云阿說
示。此翻馬勝。又翻馬師。三䟦提。亦云婆提。此翻小
賢。四十力迦葉。亦名婆敷。五拘利太子。陳如迦葉
二人。是佛母黨。餘三人。是佛父黨。
舍利或云室利羅。或云設利羅。此翻靈骨。大論
云。碎骨是生身舍利。經卷是法身舍利。
五大河投海按他經俱言四河入海。東殑伽。南
信度。西縛芻。北徙多。皆從阿耨達池出五字恐悞
也。
四姓一剎帝利。是王種。二婆羅門。是淨行。如此
間儒流。三吠奢。亦云毗舍。即啇估。四首陀。即農田
為業者。
閻浮提閻浮。樹名。提。洲也。洲上有此樹。故以為
名。此翻勝金。西域記云。正言南贍部洲。
憲章典刑憲。法也。章。條也。典。常也。刑。亦法也。謂
國家歷世相傳之法令制度。
主藏臣寶轉輪王七寶之一。
轄胡八切。聲同瞎。車軸頭鐵也。
軸音逐。車轂也。
屆音戒。至也。
世間正法謂人道五常。輪王十善等。
十二部一長行。二重頌。三授記。四諷頌。五無問
自說。六因緣。七譬喻。八本事。九本生。十方廣。十一
未曾有。十二論義。亦名十二分教。
大千界即指娑婆世界也。四大部洲。共一日月。
共一須彌山。名為一四天下。一千箇四天下。名小
千。一千箇小千。名中千。即是百萬。一千箇中千。名
大千。共有十萬萬四天下。十萬萬日月。十萬萬須
彌山。總稱三千大千世界。皆釋迦佛之所治化。若
以華藏世界觀之。則此大千世界。僅如極微塵耳。
等覺一生補處菩薩之名。如今彌勒菩薩等是
也。下地朢之。則與佛等。尚有極微細一品無明未
盡。猶名菩薩。
摩夷具云摩得勒伽。亦云摩咀里迦。亦云摩德
迦。亦名目德迦。此翻智母。以其能生智故。
湻善異生已登聖位。名同生眾。未預聖流。名異
生眾。湻善者。專修善法也。
一則中觀二乃瑜伽中觀即龍樹宗。世稱法性
宗。瑜伽即護法宗。世稱法相宗。以瑜伽師地論為
宗。故名瑜伽。此翻相應也。
浮囊不洩梵網經云。如帶持浮囊欲渡大海。謂
持戒者。仗此戒力。得渡生死苦海。猶如浮囊。設使
羅剎欲乞全分。或乞半分乞手掌許。乞一指許。乞
微塵許。皆悉不可與之。持戒亦爾。愛見羅剎。欲令
毀犯初篇乃至五篇。皆悉不可毀破。以設毀破一
微塵許。氣便漸洩。不復能浮故。

<sarticle>重治毗尼事義集要卷第二</sarticle>

古吳蕅益沙門　智旭　彚釋
○二問答啟白。
僧集不（答云僧。已集。和合不（答云和合）。未受具戒者出（若有。即遣出。答
云未受具戒者已出。若無。即云此中無未受具戒者。不來諸比丘說欲及清淨
（若有人說欲。即云某甲等說欲及清淨。若無人傳欲。即云此眾無說欲及清淨者）。誰遣比丘
尼來請教誡（答云此眾無尼來請教誡）。僧今和合。何所作為（答云說戒
羯磨）。
大德僧聽。今白月十五日（或黑月十五日。或黑月十四日）。眾僧說戒。
<pb n="398"/>
若僧時到。僧忍聽。和合說戒。白如是。
說戒犍度云。大迦賓㝹。在仙人住處黑石山側。靜
處思惟而作是念。我今若往說戒。若不往。我常第
一清淨。爾時世尊知其所念。譬如壯士屈伸臂頃。
從耆闍崛山忽然不現。乃至迦賓㝹前。敷座而坐。
時迦賓㝹禮世尊足。在一面坐。世尊知而故問。汝
在此作是念不。答言。爾。佛言。說戒法。當應恭敬尊
重承事。若汝不恭敬布薩。尊重承事者。誰當恭敬
尊重承事。是故汝應往說戒。不應不往。應當步往。
不應承神足往。我亦當往。隨所住處人多少。共
集一處說戒。不和合說戒者。突吉羅。年少比丘。
於布薩日。應先至說戒堂中。掃灑。敷坐具。具淨水
瓶。洗足瓶。然燈火。具舍羅（此云籌。五分律云。麤不過小指。細不過著）。若
不知者。上座當教。不教。不隨教。皆突吉羅。說戒竟。
應收攝。若一比丘獨住者。至布薩日。應詣說戒
堂掃灑如上。若有客比丘來。若四。若過四。應先白
已。然後說戒。若有三人。若二人。各各相向說。今僧
十五日說戒（或十四日）。我某甲清淨。如是三說。若有一
人。應心念口言。亦如是三說。不得非法別眾。非
法和合。及法別眾羯磨說戒（解在羯磨法中）應法和合羯
磨說戒。有病及三寶事。聽與欲清淨。應口言。若
身現相與欲清淨。若不現身相。不口說者。不成與
欲清淨。若受欲清淨已。便命過乃至應滅擯等。不
成與欲清淨。若睡。入定。或忘。不故作。名成與欲清
淨。若故不說者。突吉羅。若不能如是者。應扶病比
丘至僧中。若慮或能死。一切僧應往病比丘所圍
遶與作羯磨。若病者眾多。能集一處者善。若不能
者。諸比丘當出界外作羯磨。更無方便得別眾作
羯磨。不應稱事與欲清淨。聽如法僧事與欲清
淨（稱事者。我與某事欲。不與某事欲也）。聽受多人與欲清淨。受者
有事。聽轉與欲清淨。若事畢。應自往。說戒時。八
難事起及有餘緣。聽略說戒。八難者王。賊。水。火。病。
惡蟲。人。非人。餘緣者。若大眾集牀坐少。若眾多病
若覆葢不周值天雨。若鬬諍事。或說法夜已久。應
齊明相未出時作羯磨說戒。有五種說戒。一者說
序。餘以常聞告知。二者說序及四棄法。三者說至
僧殘法。四者說至不定法。皆以餘者僧常聞告知。
五者說序乃至終。若八難中一一難起。隨難遠近
以為廣略。若無難緣。不得略說。若比丘。心亂狂
癡。或憶說戒。或不憶。或來。或不來。應與作癡狂羯
磨。病止。應解。有犯者不得說戒。不得聞戒。不得
向犯戒比丘懺悔。犯者不得受他懺悔。如法懺悔
已。然後說戒。若比丘。正說戒時。或知有罪。或心
疑。若向眾說。則致閙亂。當語比座。或心念言。須座
罷已。如法懺悔。如是者得聽說戒。若一切僧盡
有犯。或生疑。當向清淨客比丘懺悔決疑。然後說
戒。若無客比丘來。當差二三人向比近清淨僧中
決疑懺悔已。還所住處。住處比丘當向此二三人
懺悔。然後說戒。若比近無清淨僧。應作白普同懺
悔。然後說戒。若不識罪名罪相。俟有客比丘持律
者來。應請問之。如法懺悔。問。普同懺悔。法式云何。
答。一人作白之後。各自改往修來。他時若遇清淨
比丘。仍須發露悔除也。若客比丘。聞見有舊住
比丘。應求。應喚作羯磨。若不求。若求不得。便作。若
不喚作。皆不成羯磨。得罪。若不得。便喚作。亦不成
羯磨。無罪。舊住於客亦爾（處處尋覓為求。高聲唱告為喚）。不應於
比丘尼乃至未受大戒人前作羯磨及遮說戒。
除天龍鬼神。第三分云。若僧破重得和合。聽作
白羯磨和合布薩。大德僧聽。彼所因事。令僧鬬諍。
誹謗罵詈。互求長短。令僧破。令僧別住。令僧塵垢。
彼令僧為作舉罪。今已還解。已滅僧塵垢。若僧時
到。僧忍聽。僧作和合布薩。白如是。若有比丘犯
僧殘。或應與波利婆沙（此云別住法。隨覆藏若干日。應行若干日）。或本
<pb n="399"/>
日治（解在治罪法中）。或摩那埵（解在第二篇中）或出罪。皆隨應與
之。然後說戒。若有比丘。犯波逸提。是中比丘。或
言波逸提。或言提舍尼。彼見犯波逸提者將此比
丘至眼見耳不聞處。教如法懺悔已。至彼言提舍
尼比丘所。語言。此比丘已如法懺悔。應作如是已
說戒。若有比丘。犯偷蘭遮。是中比丘。或言偷蘭
遮。或言波羅夷。而皆是多聞知識。彼作是念若今
日說戒。或能令僧破壞。聽遮說戒。若未說時遮。若
說竟遮。皆不成遮。若正說時遮。成遮。若彼遮說
戒人。三業有不清淨。無智。不分明。不知問。不能答。
餘比丘應語言。止。長老。不須起此鬬諍事。莫用此
比丘語。便應說戒。若其人三業清淨等。應問言。以
何事遮。為以破戒。為以破見。為以破威儀。為見何
事。為聞何事。為疑何事。若不能具答。隨所舉無根
與罪。然後僧應說戒（以無根初篇舉者。與僧殘罪。以無根僧殘舉者。與波逸提
罪。以無根餘罪舉者。與突吉羅令懺）。若有病比丘。遮病比丘說戒。
或與無病者互相遮。應語言。佛如是語。須待病瘥。
應如法說。彼亦當如法說。如是作已。然後說戒。
或有異住處比丘。鬪諍不和合。欲來此說戒。此眾
應十四日。若十三日說戒。若聞今來。便疾集僧說
戒。若聞已至界內。便出界外說戒。若聞已入寺內。
應為具浴器等。密出界外說戒。若客比丘喚說戒。
應答言。我曹已說戒竟。若舊比丘說戒竟。客不得
遮。客說戒時。舊比丘得遮。能如是方便得作者善。
若不得。應作白却說戒。大德僧聽。今不說戒。至黑
月當說戒。白如是。若客待不去。應作白第二却說
戒。若仍不去。應如法強與客問答。
僧祇律云。說戒有三種。若十四日（月小故）。若十五日
（白月及月大故）。若中間布薩（和合義故）。中間布薩者。布薩時若
僧不和合。一比丘於中唱言。若僧和合時當作布
薩。若無一比丘唱者。一切僧得越毗尼罪（或云越法罪。即
應懺突吉羅也）。一比丘唱者。一切僧無罪。若十五日不和
合。應初日布薩。初日不和合者。應二日乃至十二
日布薩。若十四日應正布薩者。十三日不應作中
間布薩。便就十四日布薩。亦是中間布薩。亦名正
布薩。若月大者。乃至十三日和合。得作中間布薩。
若不和合。不得十四日。應就十五日布薩。何以故。
不得頻日布薩。應隔日布薩。是名中間布薩。應十
四日布薩者。不得停至十五日。應十五日布薩者。
不得逆。就十四日。若有因緣者得作。應示布薩
處。得晝日布薩。賊是林中王。能作不饒益事。
若布薩時賊入者。即應誦餘經偈。若賊知比丘法
作是言。沙門。我已知。但說先所誦者。爾時比丘應
急誦。使章句不辨。令彼不知初中後。若有王來。亦
應如是。比丘受具足已。應誦二部毗尼。若不能。
應誦一部。乃至應誦一綖經（謂初篇四事）。布薩。應廣說
五綖經（謂五篇二百五十戒）。若有因緣不得者。乃至應誦四
波羅夷及偈。餘者僧常聞。若不誦作布薩者。越毗
尼罪。若舉眾不利者。應遣上座出界外心念口言
作布薩。餘三人界內作三語布薩。即是罰上座。
不聽合誦布薩。若誦時忘者。餘人得授。不聽逆
誦。若誦時有忘失者。得還補誦順。若布薩誦將
畢。有客比丘來及座者。即名得布薩。不應為更誦。
若客比丘言。我未曾聞廣說波羅提木叉。願為我
廣說。待僧罷已。然後與誦。不聽向未受。具足人
說五篇罪。得教語。汝不得作非梵行。不得盜。不得
殺生。不得妄語。如是比得為說。不應早作布薩。
若一比丘住者。應待客比丘來共作布薩。若無客
來。有罪者應作是念。若得清淨比丘。此事當如法
除。作是念已。應心念口言。今十五日。僧作布薩。我
某甲比丘清淨受布薩。如是三說。若布薩竟。有
客比丘來者。應隨喜言。長老已作布薩。我某甲隨
喜。若不隨喜。應出界外作布薩。一住處不得再作
<pb n="400"/>
布薩。若比丘遠行。布薩日。至比丘住處作布薩已。
不應默然去。應囑沙彌。若園民。若放牧者。有比丘
來。語令知此中已作布薩。若無人者。應書柱戶扇。
或散華作相。彼後來者。應問。應求相。不得輙作布
薩。與欲時應與能持欲入僧中說者。取欲時。應
自思惟能傳欲不。不得取眾欲。得至三人。不
聽與欲者多集者少。不聽與欲者與集者等。應與
欲者少集者多。比丘尼與欲。比丘應受。若上座。
應言我是僧上座。不應受。若教授尼人。若誦戒人。
應各自說不應受。若守房人。若病人。應言我不至
僧中。更與餘人若言我是乞食。我是阿練若。我是
糞掃衣。我是大德人。不取欲者。越毗尼罪。布薩
不肯來者。偷蘭罪。若為衣鉢等事不來。不與欲者。
越毗尼罪。時集。應與清淨欲。非時集。應與羯磨
欲。時集亦得與兩種欲。若比丘。共啇客行。至布
薩日。有恐怖難。商人行不待。得行作布薩。先應籌
量齊幾許得誦戒竟。若山。若石。作標幟。伸手相及。
羯磨作布薩界。然後作布薩。復次若比丘多。無牀
坐。一切伸手相及。得立作布薩。若有坐。坐作布薩。
若比丘老病。不能入坐。牀角相接。得臥作布薩。
十一事不名與欲。一者我與長老欲。我向取某甲
欲并與（問。四分聽轉與欲。亦聽受多人欲。僧祗不許。此將安從。答不許之意。大約恐其疎漏。
設能善為憶持。則從四分亦得）。二者明日當布薩。今日與欲。三者
出界外與欲。四者與比丘尼欲。五者與未受具足
人欲。六者取欲已出界外。七者與欲已出界外。八
者取欲已還戒。九者與欲已還戒。十者比丘病。與
欲已。聞僧中說法毗尼。自力就聽。坐久疲苦。以先
與欲默離坐去。不名與欲。應更與。十一者布薩日
僧集。不來者與清淨欲。若暴風雨。若火。若賊。諸比
丘盡驚散。不名持欲到僧中。若一人在。是名到僧
中布薩有七事應遮。一者不共住人。二者別住人。
三者未受具足人。四未說欲。五未行籌。六為和合
義故。七和合未竟。
五分律云。遣沙彌。應著不見不聞處。應看牀下。以
燈籠徧照。聽向有罪比丘悔過。不得向同犯者
悔過。若病比丘。聽向同犯悔過。若守護杖士不
肯去者。但說戒序竟。言餘僧所常聞。應作如是布
薩。若有王來亦爾。若有因緣。不得五種說戒。應
言。今十五日布薩時。各共正身口意莫放逸。此亦
得名布薩。不得不布薩。說戒時中忘。應傍人授。
猶忘。更授。三忘。應更差人續次誦。不應重誦。若
鬪諍。若說法。說律。論議。若多得布施。不容說戒。皆
聽至明日。應先請說戒人。應先作諸羯磨。然
後說戒。不應並誦戒。不應歌詠聲說戒。應直
說之。
十誦律云。聽二種布薩。一十四日（月小）。二十五日（白月
及月大）。一食前。二食後。一晝。二夜。
毗尼序云。比丘及尼。得互聽說戒。不得互為說戒
（問。四分云。不應於比丘尼及未受大戒人前作羯磨及遮說戒。今云比丘及尼得互聽說戒。豈說戒前。定
無羯磨等事耶。答。作羯磨及遮說戒。皆是舉過治罰之事。故不應令尼等知。若既作誰請教誡之問。尼方
入眾禮請。此時但有布薩一事。雖復坐聽。自應無過）。先相嫌人。不應與清
淨欲。不應與懺悔。不得為小因緣故。住道中說
戒。若欲說戒。當上高處立。觀知近處有精舍無。若
有。應入中作布薩說戒。若共賈客行時。賈客住。
廣說戒。若小住。略說戒。若不住。三語說。若都不聽
住。各各口語。今日布薩說戒。若有白衣在比丘中。
不得口語。應一心念。今日布薩說戒。若有賊難龍
難鬼難亦爾。
辯　問。僧祇開行布薩。與此不同。畢竟安從。答。僧
祇開行說之條。重在必說。十誦分廣略之致。意在
隨機。今亦隨力隨機可也。問。毗尼法藏。是比丘
規式。一切未受具人。不得為說。而梵網獨聽國王。
發隱復援十誦毗尼序為證。乃僧祇五分並皆不
<pb n="401"/>
許。不知安從。答。若論通途軌式。則僧祇五分應從。
倘有格外機緣。則十誦毗尼可用。至於梵網。自指
菩薩戒。非指比丘戒也。
根本尼陀那云。不得與授學者欲。得取其欲。
律攝云。褒薩。是長養義。陀。是持義。謂由集眾說戒。
便能長養善法。持自心故。又陀。是淨除義。謂增長
善法。淨除不善故。若於住處但有四人。皆可同集。
不應別住。亦不取欲。若當處無說戒者。應就餘處
長淨。若於無說戒人處坐前安居。不得過第二長
淨。應向有說戒處。若眾破重得和合。可作吉祥
長淨。得解捨置法。應乞大眾作別時長淨。
附　五歲比丘。當誦戒誦羯磨使利。聽依能誦戒
者夏安居。誦戒者安居中命終乃至五逆等。若後
安居未至。當詣比近處結後安居。若請比近能誦
戒者來過安居。若已結後安居。諸比丘應詣比丘
處。有學誦序者。若誦四事者。誦十三事者。二不定
者。三十事者。九十事者。若誦餘殘法者。彼各誦所
得已。還本住處。教一人使誦。若一人不能盡誦者。
隨先所誦。各次第誦。不得重誦。若爾者善。不者。但
說法誦經。十誦云。說戒比丘。先當暗誦令利。莫
眾僧中說時錯謬。毗尼母云。不應用歌音誦戒。
當以高聲了了誦戒。歌音有五事過。一心染著此
音。二為世人所嫌。三與世人無異。四妨廢行道。五
妨廢入定。出家至五臘。要誦戒使利。不誦戒者。
有四種過。一不得畜弟子。二不得離依止。三不得
作和尚。四不得作阿闍棃。比丘法。要誦波羅提
木叉。若不誦者。有誦毗尼處。三時就彼處住。何以
故。若所犯所疑。懺悔解疑。得除罪也。何故名布薩。
斷名布薩。能斷所犯。能斷煩惱。斷一切不善法。名
布薩義。清淨名布薩。
○三正說戒序。
諸大德。我今欲說波羅提木叉戒。汝等諦聽。善思念
之。若自知有犯者。即應自懺悔。不犯者默然。默然者。
知諸大德清淨。若有他問者。亦如是答。如是比丘在
眾中。乃至三問。憶念有罪。不懺悔者。得故妄語罪。故
妄語者。佛說障道法。若彼比丘憶念有罪。欲求清淨
者。應懺悔。懺悔得安樂。
緣　舍利弗於閒靜處作是念。何者等正覺修梵
行佛法久住。何者等正覺修梵行佛法不久住。往
問世尊。佛言。隨葉佛。拘那含佛。不為諸弟子廣說
十二部經。不結戒。不說戒。爾時彼佛及諸聲聞在
世。佛法廣流布。佛及聲聞滅後。世間人種種名。種
種姓。種種家出家。以是故疾滅佛法不久住。何以
故。不以經法攝故。如種種華。散置案上。風吹則散。
毗婆尸佛。式佛。拘留孫佛。迦葉佛。為諸弟子廣說
經法。亦結戒。亦說戒。彼諸佛及聲聞眾在世。佛法
流布。佛及聲聞滅後。諸世間人種種名。種種姓。種
種家出家。不令佛法疾滅。何以故。以經法善攝故。
如以線貫種種華置案上。雖為風吹而不分散。爾
時舍利弗。即請世尊結戒說戒。佛言。且止。佛自知
時。若有比丘犯有漏法。然後結戒。為斷彼有漏法
故。比丘若得利養。若得名稱。為人所識。多聞。多財
業。便生有漏法。有漏法生。當為結戒（斷彼有漏法故一句。乃戒
學之綱宗。向此著眼。則于開遮持犯思過半矣）。
證　根本律云。芭蕉若結子。竹葦生其實。如騾懷
姙時。斯皆還自害。利養及名譽。愚人所愛樂。能壞
眾善法。如劍斬人頭。律攝云。五因犯罪。無羞恥
心。無敬教心。情懷放逸。稟性癡鈍。忘失正念。
釋　障道法者。障初禪二禪三禪四禪空無相無
願。障須陀洹果乃至阿羅漢果。懺悔得安樂者。得
初禪乃至阿羅漢果。律攝云。先有犯。今默不言。
更招其罪。如餘時中。他問實答。此亦如是。設令有
犯而不憶知。無妄語罪。憶知而默。亦為妄語。由現
<pb n="402"/>
身相。表語業故。障礙法者。一於現世障諸善法。二
於未來礙生善趣。欲求清淨者。清淨。謂是涅槃。為
求涅槃故。不為畏他詰責治罰而說於罪。發露即
安樂者。有五種相。一切勤策。治諸懈怠故。二由無
罪。治諸過失故。三由敬重。治慢式叉故。四由無悔。
治諸惡作故。五由寂定。治散亂心故。五分律云。
波羅提木叉者。以此戒防護諸根。增長善法。於諸
善法。最為初門。
○四結問。
諸大德。我已說戒經序。今問諸大德。是中清淨不（三說）。
諸大德是中清淨。默然故。是事如是持。
釋　律攝云。但為三問者。略則闇昧之人卒難知。
廣則恐多延時令眾倦。初說戒序竟。
○二正列戒相八。初四棄法。二十三僧殘法。三二
不定法。四三十捨墮法。五十九波逸提法。六四
悔過法。七眾學法。八七滅諍法。此之八科。總為
五篇。初即初篇。二即二篇。三乃徧通初二三篇。
故名不定。四五皆第三篇。六是四篇。七八皆第
五篇。言七聚者。依初二篇方便等流。別立偷蘭
遮聚。因三篇下諸輕方便等流。別立惡說聚也。
○初四棄法三。初總標。二別列。三結問。○今初。
諸大德。是四波羅夷法。半月半月說。戒經中來。
釋　僧祇律云。波羅夷者。謂於法智退沒墮落。無
道果分。如是未知智。等智。他心智。苦集盡道智。盡
智。無生智。於彼諸智退沒墮落。無道果分。又於涅
槃退沒墮落。無證果分。於梵行退沒墮落。無道果
分。所可犯罪。不可發露悔過。故名波羅夷（一法智。知五蘊
等各別自性。二未知智。亦名類智。知五蘊等差別之相。謂苦無常空無我等。三等智。亦名世俗智。知諸有
情修行差別。及知諸法名相等異。四他心智。知他補特伽羅心心所法無所疑滯。五苦智。五陰無常苦空
無我觀時。得無漏智。六習智。亦名集智。知諸法因因集生緣觀無漏智。七盡智。亦名滅智。滅止妙出觀時
無漏智。八道智。道正行遠觀時無漏智。九盡智。我見苦已。斷集已。證滅已。修道已。如是念時。無漏智慧見
明覺。十無生智。我見苦已。不復更見。乃至修道已。不復更修。如是念時。無漏智慧見明覺。已上即聲聞十
智德也。涅槃。即聲聞斷德。梵行。即清淨戒品。乃智斷二種果德之因。今皆退沒墮落。無復出世因果分也。
五分律云。波羅夷者。名為墮法。名為惡法。名斷頭
法。名非沙門法。如鍼鼻缺。不可復用。如人命盡。不
可復活。如石破。不可復合。如斷多羅樹心。不可復
生（多羅。舊名貝多。此翻岸形。直而且高。葉可書經。此樹若斷其心。即便枯死）。律攝云。
波羅市迦者。是極惡義。又他勝義。纔犯之時。被他
淨行者所欺勝故。又被煩惱所摧勝故。出家近圓。
為除煩惱。今破禁戒。反被降伏。又能害善品令使
銷滅故。又復能生惡趣之罪。名波羅市迦（近圓者。圓。謂涅
槃。受比丘戒。則能親近涅槃。故名近圓。亦名具圓。以此具戒。是涅槃正因緣故）。
○二別列四。初婬戒。二盜戒。三殺戒。四大妄語戒。
律攝云。先婬後殺。此依犯緣前後而說。又依由
前引生後故而為次第。由不淨行。便行偷盜。既
行盜已。遂殺怨家。殺已問時。便作妄語。又復煩
惱最強盛者。在前而制。此四他勝。其相云何。謂
無厭離。不忍。不證。然無厭離最強盛者。立為初
二。一於婬欲。二於資財。不忍故行殺。不證故妄
語。
○初婬戒。大乘同制。大乘雖許懺悔。須見好相。或
復得遇佛菩薩等為說深法。頓發大心。如淨業
障經。維摩詰經等所明。然必具大慚愧。生大厭
離。絕不覆藏。篤切悔過者。乃能承當此事。則與
此中授學法原相倣也。如或無恐怖心。無決斷
心。雖大乘亦豈輒通懺悔哉。若夫見機得作。止
謂在家菩薩。非謂比丘。菩薩戒本。具有明文。請
詳觀之。問。菩薩比丘根本若破。一失永失。不得
名為菩薩比丘沙彌。若大乘許通懺悔。要見好
相。可得重受。小乘決無重受之理。既小乘不許。
豈有單菩薩耶。答。大乘重受。雖以見相為期。比
丘法中。畢竟永無僧用。今設菩薩比丘破根本
後。依大懺除得見好相者。若先已作與學羯磨。
<pb n="403"/>
即是菩薩與學比丘。若先已作滅擯。即是菩薩
優婆塞。不名單菩薩也。又問。懺法有三。一作法
二取相。三無生。倘有犯重戒者。或顧體面。或無
清淨僧。不依作法。但依取相無生二種。可得滅
罪否。答。犯罪是惡法。尚自不顧體面。懺悔是善
法。云何反顧體面。若有顧體面心。則全墮分別
妄識。雖欲取相。決無感通。雖觀無生。決難契會。
至於缺清淨僧。無處作法。以殷淨心。專修取相
無生二懺。既非故欲覆藏。亦定可滅重罪。古云
寧缺前前。莫缺後後。正謂此也。非謂顧體面而
缺前前也。又問。授學一法。似與大乘相倣。然終
無任僧用。未審依大行懺見好相已。仍得入僧
數否。答。荊谿大師輔行記云。小乘教門。尚不開
懺。雖曰還生。無任僧用。沙彌犯已。懺成進具。大
乘所許。事可通行。儻聽大僧。招姦來詐。況寶梁
誠訓。足數無文。信大小區分。聽制條別。小無懺
重之說。仍成重罪未亡。安用大教懺夷。以足小
乘僧數。依大懺已。內進己道。何須混濫。以惑時
情。（文）夫深譚玄妙。無過台宗。而闡揚教門。終不
壞於事相。良以開權顯實。則即事純真。故藏教
之法。一不可廢。倘欲以大破小。便非絕待妙矣。
若比丘。共比丘同戒。若不還戒。戒羸不自悔。犯不淨
行。乃至共畜生。是比丘波羅夷不共住。
緣　佛在毗舍離。時迦蘭陀村須提那子。饒財多
寶。持信堅固。出家為道。時世穀貴。比丘乞食難得。
須提那子將諸比丘詣迦蘭陀村乞食。母聞子歸。
往勸捨道還家。再三不允。乃令與婦安子。使種不
斷。便捉婦臂。將至園中三行不淨。時園中有鬼命
終。即處其胎。九月生男。字為種子。後亦出家成道。
時須提那行不淨已。常懷愁憂。同學問知其故。具
白世尊。世尊集諸比丘。以無數方便訶責言。汝所
為非。非威儀。非沙門。非淨行。非隨順行。所不應為。
汝須提那。云何於此清淨法中行。乃至愛盡涅槃。
與故二行不淨耶。告諸比丘寧以男根著毒蛇口
中。不持著女根中。何以故。不以此緣墮於惡道。若
犯女人。身壞命終墮三惡道。何以故。我無數方便
說斷欲法。斷於欲想。滅欲念。除散欲熱。越度愛結。
我說欲如火。如把草炬。亦如樹果。又如假借。猶如
枯骨。亦如段肉。如夢所見。如履鋒刀。如新瓦器盛
水著於日中。如毒蛇頭。如輪轉刀。如在尖標。如利
戟刺。甚可穢惡。佛所訶責。訶責已。與諸比丘結戒。
集十句義。一攝取於僧（事理二和）。二令僧歡喜（各護三業無相
惱觸）。三令僧安樂（各護身口不相惱亂）。四令未信者信（入五停心及四
念處）。五已信者令增長（由四正勤得煖法觀）。六難調者令調順
（以戒淨故。能得四如意定。登頂法觀。折伏煩惱）。七慚愧者得安樂（慚第一義天。愧
內凡位人。成就五根。住忍法位。不復退轉）。八斷現在有漏（五力能排五障。世第一法。
伏道滿足）。九斷未來有漏（七覺八正道。發苦忍真明。訖金剛心。斷一切見思種子）。
十正法得久住（阿羅漢所作已辦。令勝義正法不滅。欲說戒者。當如
是說。若比丘。犯不淨行。行婬欲法。是比丘波羅夷
不共住。如是結戒已。時有䟦闍子比丘。愁憂不樂
淨行。即還家共故二婬欲。諸比丘白佛。佛言。汝癡
人。犯波羅夷不共住。若比丘不樂淨行。聽捨戒還
家。若復欲出家修淨行。應度令出家受大戒。乃更
加。不捨戒戒羸不自悔之言。復有一乞食比丘依
林中住。與雌獼猴共行不淨。按行比丘見之。具白
世尊。故更結戒文如上。
釋　若比丘者。名字比丘。相似比丘。白稱比丘。善
來比丘。乞求比丘。著割截衣比丘。破結使比丘。受
大戒白四羯磨如法成就得處所比丘。是中比丘。
取最後義。共比丘同戒者。佛為諸弟子結戒已。寧
死不犯。是中共餘比丘一戒（戒體無二）。同戒（戒相無別）等戒
（具足受持）是名同戒。云何名為不捨戒。顛狂捨戒。心亂
捨戒。痛惱捨戒。瘂捨戒。聾捨戒。瘂聾捨戒。顛狂心
<pb n="404"/>
亂痛惱瘂聾人前捨戒。中國人邊地人前捨戒。邊
地人中國人前捨戒。不靜靜想捨戒。靜作不靜想
捨戒。戲笑捨戒。若天龍夜叉餓鬼睡眠人死人無
知人前捨戒。若自不語。若語前人不解。如是等不
名捨戒。云何捨戒。若比丘。厭比丘法。便云。我捨佛。
捨法。捨比丘僧等。作如是語了了說。是名捨戒。戒
羸者。或有戒羸不捨戒。或有戒羸而捨戒。若比丘。
厭比丘法。常懷慚愧。意樂在家等。但作是言我念
父母兄弟。姊妹婦兒。村落城邑。園田浴池。我欲捨
佛法僧乃至學事。我欲受持家業。乃至欲作非沙
門非釋子法。是謂戒羸不捨戒。若作是思惟。我欲
捨戒。便了了捨戒。是謂戒羸而捨戒。云何名波羅
夷。如斷人頭。不可復起。比丘犯此法者。不復成比
丘。故名波羅夷。共住者。同一羯磨。同一說戒。不得
於是二事中住。名不共住。僧祇律云。若向五眾
及白衣等言。我捨佛。捨法。捨僧。捨學。捨說。捨共住。
捨共利。捨經論。捨比丘。捨沙門。捨釋種。我非法門
非釋種。非比丘。我是沙彌。是外道。是俗人。如本五
欲我盡受之。是名還戒。云何捨佛。捨正覺。捨最勝。
捨一切智。捨一切見。捨無餘智見。捨羅睺羅父。捨
真金身。捨圓光。捨三十二相。捨八十種好。若捨一
一佛名號。皆名捨佛。即名捨戒。若言捨過去未來
佛。不名捨戒。得偷蘭罪。又外道等亦各言有佛。若
實欲捨佛。假言提外道佛。不名捨戒。得偷蘭罪。若
戲笑說捨佛。越毗尼罪。若誤說。心狂。無罪。云何捨
法。法者。非三世所攝。其相當住。所謂無為涅槃。離
眾煩惱。一切苦患。永盡無餘。若言捨此法。若言捨
過去未來法。盡名捨戒。若假言捨外道法。得偷蘭
罪。若戲笑說。越毗尼罪。云何捨僧。僧者。世尊弟子
僧。謂四雙八輩。信成就。戒成就。聞成就。三昧成就。
慧成就。解脫成就。解脫智見成就。應所恭敬。無上
福田。若言我捨是僧。是名捨戒。若言捨過未僧。若
言捨多比丘。皆不名捨戒。得偷蘭罪。若言捨過未
多比丘。若言捨一比丘。越毗尼罪。若言捨過未一
比丘。越毗尼心悔（即責心突吉羅）。比丘尼亦如是。若言捨
和尚。是名捨戒。若言捨阿闍棃。不名捨戒。得偷蘭
罪。過未差別及假言戲笑等同上。云何捨學。學有
三種。一增上戒學。謂波羅提木叉廣略說。二增上
意學。謂九次第正受。三增上慧學。謂四真諦。若言
捨此學。皆名捨戒。假說戲笑等同前。云何捨說。謂
三種說戒（十五日。十四日。及中間布薩）。若言我捨是說。是名捨
戒。云何捨共住。共住有二種。一者清淨共住。眾悉
清淨共作布薩。二者相似共住。不清淨作清淨相。
與清淨者共作布薩。若言我捨共住。是名捨戒。云
何捨共利。利者有二種。一者法利。受誦問答。二者
衣食利。同受一施。若言我捨此利。是名捨戒。若但
言我捨衣食利。不名捨戒。得偷蘭罪。云何捨經論。
經論有九部（即前十二部中。除方廣授記及無問自說）。若言我捨此經
論。是名捨戒。若言捨過未經論。不名捨戒。得偷蘭
罪。復次若比丘言。我捨佛。佛捨我。我離佛。佛離我。
我遠佛。佛遠我。我厭佛。佛厭我。我休佛。佛休我。如
是皆名捨戒。乃至經論亦如是。是名還戒。若瞋說。
卒說。獨說。不了說。因諍說。獨想說。向眠者說。向狂
者說。向嬰兒說。向非人說。向畜生說。向不解者說。
皆不名捨戒。戒羸者。彼作是念。我不如捨佛法僧
乃至捨諸經論。復作是念。我當作沙彌。作俗人。作
外道。彼心念口言。未決定向他人說。是名戒羸。若
說戒羸事者。語語偷蘭罪。復作是心念口言。我捨
佛者勝。乃至我習本俗人者勝。是名說戒羸事。語
語偷蘭罪。五分律云。若言我當行外道儀法。語
語偷蘭遮。若言我當行白衣儀法。突吉羅。是不名
捨戒。若口言我捨戒。名為捨戒。律攝云。行。謂聖
道。淨。謂涅槃。由八正道。方能證會。作不淨行。正違
<pb n="405"/>
彼故。
相　是中犯者。若與一切人非人畜生男女二形
黃門大便道小便道及口中。若自。若他。入如毛頭。
於初住出三時中。隨有樂想。盡波羅夷。方便而不
入。偷蘭遮。於根壞者及非道行婬。盡偷蘭遮。教他
者。偷蘭遮。教他而不作。突吉羅。比丘尼波羅夷。式
叉摩那沙彌沙彌尼突吉羅滅擯。不犯者。睡眠無
所覺知。不受樂。一切無有婬意。及最初未制戒。癡
狂。心亂。痛惱所纏。十誦律云。有五相名狂人。親
里死盡故狂。財物失盡故狂。田業人民失盡故狂。
或四大錯亂故狂。或先世業報故狂。若雖有如是
狂病。自知我是比丘。作婬欲。得波羅夷。有五種因
緣。令心散亂。為非人所打故心散亂。或非人令心
散亂。或非人食心精氣故心散亂。或四大錯故心
散亂。或先世業報故心散亂。若雖有是散亂。自覺
是比丘。作婬欲。犯波羅夷。有五種病壞心（即痛惱所纏也）。
或風發故病壞心。或熟發故病壞心。或冷發故病
壞心。或三種俱發故病壞心。或時節氣發故病壞
心。雖有如是病壞心。若自覺是比丘。作婬欲。得波
羅夷。若不自知。不犯。善見律云。見火而捉。如金
無異。見屎而捉。如旃檀無異。如是顛狂。犯戒無罪。
僧祇律云。若比丘。以染汙心欲看女人。得越毗
尼心悔。若眼見。若聞聲。犯越毗尼罪。相觸。得偷蘭
罪。乃至入如胡麻。波羅夷。若身大。雖入不觸其邊
者。得偷蘭罪。若女人身裂為二分。就二分行婬者。
偷蘭罪。繫縛令合行婬者。波羅夷。云何名受樂。如
饑得食。如渴得飲。云何不受樂。如好淨人。以種種
死屍繫其頸上。又如破癰。熱鐵燒身。又云。若欲心
隨女人後行。步步越毗尼罪。欲心與女人隔壁語。
語語越毗尼罪。
附　善見律云。若長老聞此不淨行。慎勿驚怪。何
以故。如來憐愍我輩。為結戒故。說此惡言。若不說
者。云何得知波羅夷偷蘭遮突吉羅。若法師為人
講。聽者慎勿露齒笑。若有笑者。驅出。何以故。佛憐
愍眾生。金口所說。汝等應生慚愧心而聽。何以笑。

重治毗尼事義集要卷第二

音義
誰遣比丘尼來請教誡比丘尼八敬法中。半月
半月。應從大僧求教授人。故須致問。若有尼來請。
即於此時出眾致禮。然後白云。比丘尼僧某甲等。
和合禮比丘僧足。今從僧乞教授人。爾時眾僧如
常差耆宿往教授之。若無耆宿可差。但語言。謹慎
莫放逸。今此事久已不行。故但答云無尼來請也。
迦賓㝹或云劫賓那。此翻房宿。禱房星生。舊云
金毗羅。此翻威如王。
舍利弗舍利。此翻鶖鷺。其母眼明似之。故以為
名。弗。此翻子。即是因母立字。故名舍利子也。又翻
身子。其母好形身也。尊者名優波提舍。智慧第一。
為羅睺羅和尚。
芭蕉若結子四句芭焦生華。狀如蓮瓣。中有甘
露。其甜如蜜。若生此華。則此枝便壞。竹葦開華結
子。則竹林隨敗。騾不自生。皆驢共馬交遘而生。騾
若懷姙。必傷其母。
毗舍羅或云毗耶離。維耶離。[鞥-合+(白-日+田)]舍隸。吠舍離。此
翻廣嚴。亦翻好稻。亦翻好道也。
迦蘭陀此云好聲鳥。或云是山鼠之名。
須提那。䟦闍子俱未見翻譯。
四雙八輩即四向四果。
九次第正受一初禪。二二禪。三三禪。四四禪。五
空處。六識處。七無所有處。八非想非非想處。九滅
受想。通言次第定者。若入禪時。深心智慧深利。能
<pb n="406"/>
從一禪入一禪。心心相續。無異念間雜也。

<sarticle>重治毗尼事義集要卷第三</sarticle>
古吳蕅益沙門　智旭　彚釋
○二盜戒。此是性罪。大乘同制。見機得作。具如菩
薩戒本。問。大乘見機。得作殺盜婬妄。於菩薩戒
無所違犯。生多功德。於比丘戒。有違犯否。答。出
家婬戒。大小同遮。殺盜妄三。大開小制。若果屬
慈心濟物。於菩薩戒。雖無違犯。於比丘法。仍須
依律結罪。夫菩薩本懷。尚欲普代眾生受地獄
苦。豈不能受僧中治罰苦耶。倘自稱大士。不服
僧規。既非比丘。亦非菩薩矣。
若比丘。若在村落。若閒靜處。不與。盜心取。隨不與取
法。若為王。王大臣所捉。若殺。若縛。若驅出國。汝是賊。
汝癡。汝無所知。是比丘波羅夷不共住。
緣　佛遊羅閱城耆闍崛山中。時城中有陶師子
比丘。字檀尼迦。在閒靜處。止一草屋。入村乞食。取
薪人破屋持歸。乃和泥作全成瓦屋。取柴薪牛屎
燒之。屋成。色赤如火。佛制不得作赤色全成瓦屋。
作者突吉羅。敕諸比丘往詣打破。檀尼迦乃誑摩
竭國守材人。取瓶沙王所留要材。大臣白王。王念
不應以少材而斷出家人命。訶責放去。諸臣不平。
居士譏嫌。少欲比丘白佛。訶責結戒。
釋　隨不與取法者。王法若取五錢。若直五錢物。
應死。十誦云。一銅錢。直十六小銅錢。律攝云。
五磨灑者。一磨灑。有八十貝齒。
相　取離本處。波羅夷。方便欲舉而不得。偷蘭遮。
取減五錢。偷蘭遮。不得。突吉羅。教人取。教人求。同
上。方便教人求五錢以上。受教者取異物。異處取。
取者波羅夷。教者偷蘭遮。受教者無盜心。而取得
五錢以上。取者無犯。教者波羅夷。受教者謂盜取。
而得五錢以上。犯波羅夷。教者無犯。有主。有主想。
不與取。五錢以上。波羅夷。減五錢。偷蘭遮。有主疑。
五錢以上。偷蘭遮（若根本部。亦波羅夷）。減五錢。突吉羅（準根本部。
亦偷蘭遮）。無主。有主想。及疑。五錢以上。偷蘭遮。減五錢。
突吉羅。比丘尼波羅夷。餘三眾突吉羅滅擯。不犯
者。與想。己有想。糞掃想。暫取想。親厚意想。及最初
未制戒等（親厚意想者。第三分云。有七法是親友。利益慈愍故。何等七。難與能與。難作能
作。雖忍能忍。密事相語。不相發露。遭苦不捨。貧賤不輕。根本雜事云。凡是親友可委寄人。有其五種。一心
相愛愍。二近為得意。三是所尊重。四久故通懷。五聞用己財。心生歡喜。第四分云。
以盜心為人輸稅物私度關。價直五錢。波羅夷。眾
多比丘遣一人取他物。得五錢以上共分。雖各得
減五錢。盡波羅夷（以盜心取他物離本處時。滿五錢故）。於彼處得直
五錢物。到此處直減五錢。波羅夷。於彼處得減五
錢物。到此處直過五錢。偷蘭遮。知前人以盜心使
我取物。先可之。後悔不往。突吉羅。欲盜他衣。錯取
己衣。偷蘭遮。他盜取物而奪彼取盜者。波羅夷。前
後取滿五錢者。波羅夷。盜他地水果菜等滿五錢。
若自受用。若令損減。一切波羅夷。畢陵伽婆蹉檀
越。有二小兒。黠了不畏人。尊者至時。小兒便抱脚
婉轉戲。後為賊偷去。父母向尊者涕泣。尊者還寺。
以天眼見小兒在賊船中。即以神足持還父母。諸
比丘嫌責。佛問以何心取。答言。慈心取。無有盜意。
佛言。無犯。僧祇律云。若比丘在道行。為賊所劫。
或賊少比丘多。或賊藏物已更往餘處。是比丘若
未作失想。還奪還取。無罪。若已作失想。還奪還取。
便為賊復劫賊。又或賊順道去。漸近聚落。持物將
分。比丘還從乞得。無罪。若以勢力恐怖令還。無罪。
若告聚落主。方便慰喻令還。無罪。若知令彼或殺
或縛。則不應告。若比丘作摩摩帝（此云寺主）。塔無物。眾
僧有物。便作是念。天人所以供養眾僧者。皆蒙佛
恩。供養佛者。便為供養眾僧。即持僧物修治塔者。
此摩摩帝得波羅夷。若塔有物。眾僧無物。便作是
<pb n="407"/>
念。供養僧者。佛亦在中。便持塔物供養眾僧。摩摩
帝用者。得波羅夷。若塔無物。僧有物者。得如法貸
用。但分明疏記。信某時貸用。某時得當還。若僧無
物。塔有物。亦如是。若交代時。應僧中讀疏分明付
授。若不讀疏。越毗尼罪。若有二比丘共財物應分。
一比丘盜心獨取。除自分。他分滿。波羅夷。若同意
取者。無罪。若作是念。我今用。後當償還。無罪。若共
作制限。得物共分。既得物。便言各任相祿。是中半
分滿者。波羅夷。置物。施家。作是語者。偷蘭遮。知有
施主。作是語者。越毗尼罪。二糞掃比丘相約亦然。
若比丘。知僧物。有應與。有不應與。云何應與。若損
者。若益者。應與。云何損者。有賊詣寺索種種飲食。
若不與。或能燒劫寺內。雖不應與。畏作損事故。隨
多少與。云何益者。若治眾僧房舍泥工。土工。畵工。
及料理僧物事者。應與前食後食。及塗身油。非時
漿等。若王及諸天勢力者。應與飲食。是名益者應
與。有比丘失衣鉢。若未作捨想。後知處。應從彼索。
若已作捨想。後知處。從索者。越毗尼罪。若先作念
言。後若知處。當從索取。如是索得。無罪。有二比丘
作制限。當共受經。當共誦經。後不受不誦者。越毗
尼罪。根本律云。起盜心。興方便。得惡作罪（突吉羅也）。
觸彼物。窣吐羅底也（即偷蘭遮）。舉離處。滿五錢。波羅市
迦。不滿者。得麤罪（亦即偷蘭遮）。若是畜生邊物。觸彼物。
惡作罪。舉離處。滿五者。得麤罪。不滿者。惡作罪。
律攝云。獵師逐鹿。走入寺中。隨傷不傷。不還無犯。
若鹿被箭。入寺便死。應還勿留。若與賊同心。示彼
舍處。後時受分。隨得招罪（問。此與教他取有何差別。倘不受分。寧無罪耶。
答。教他為我取。則物離處時。罪已在我。示賊彼舍處。則賊劫彼時。未必與我。故須從受分時結罪。然雖不
受分。亦得方便偷蘭遮罪。若後生悔。向彼物家。報遣防護。勿令
失脫。設彼賊偷。皆方便罪。後雖受分。亦窣吐羅。與
賊同行。欲為盜事。中路而退。但得惡作。同心作賊。
為他守道。分物受分者成犯。由怖為伴。無心共盜。
彼雖偷得。苾芻非犯。若持自物。或是他物。作如是
語。我欲偷稅。得越法罪。教偷稅者從異道去。得惡
作罪。若作惡心。指他異道。冀免稅直。得窣吐羅。若
持他物過彼稅處。無心取分者麤罪。未至稅處。或
取半分。或取全分。而未過處。得窣吐羅。若過稅處。
數滿本罪。若持己物到於稅處。使他越過。亦得本
罪。實是己財。決心迴與父母兄等。告掌稅者。此非
我物。不與汝稅。或乘空去。或口含。或衣裏。或避路。
並得麤罪（問。此亦仍同為他越過。云何不犯本罪。答。為他過物。利必歸己。故結本罪。今決
心迴施。既無得利之愆。但有違稅之過。故但麤罪也。若為父母及三寶事。持
過稅處。應為稅官種種說法。稱讚三寶。說父母恩。
彼不取稅直者。無犯。若猶索者。應與。盜事略有五
種。一對面強取。二竊盜取。三調弄取。四因寄取。五
與更奪取。此之五種。咸是盜收。有施物來。知非己
分。言我合得者。窣吐羅罪。若受其分。準數成犯。他
不請食。輒去食者。得惡作罪。本師有緣須向餘處。
為受利者非犯。若取分時。須告他知。勿不囑言輒
取他分。若為他將物。擬濟病人。聞彼身亡。物還本
主。若及命在。後方死者。此成亡物。若賊盜他物。為
恐怖故。持施苾芻。此不應受。若作還彼主心。受之
無犯。若知是賊首領者。隨意應受。受已。刀割染壞。
方可畜持。本主來索。應還。若興方便欲盜他財。觸
著之後。便從主乞。彼與得時。得前麤罪。初為貸借。
後欲不還。決絕之時。便得本罪。若他所寄物。先作
盜心。得窣吐羅。後時移處。便得本罪。若先移處。後
心決絕。亦得本罪。博奕偷子。迷惑取物。準數成犯。
凡是賭物。皆得惡作。意偷彼物而錯得此。既乖本
心。但得麤罪。若被他盜物。已作捨心。即是屬他。重
奪彼財。準數成犯。是故不應輒作捨意。若見賊來。
恐喝令去。捉得賊者。不應付官。先為說法。從乞其
物。若不肯與。當酬半價。或復全還。凡受事人閉寺
<pb n="408"/>
門時。有其五別。謂上下轉鳴。鎖并副鎖。門關及扂。
不閉賊偷。準事酬直。若闕一者。應還一分。乃至若
總不著。即應全償。若施主本心造立房寺。於此住
者。與其供養。苾芻輒將餘食。計直全還。若為病人
欲覓藥者。應問病人何處求藥。如所教處覓之。
根本目得迦云。凡主人見客來至。先應問彼。是汝
伴不。若索衣鉢。與不。若言莫與。而將與者。應酬彼
價。若言與者。失不須酬。凡客苾芻至他房內。應問
主人。若有人來索衣鉢者。可與不。若言莫與而與
者。計直酬價。若言與者。失不須酬。為人過衣帒者。
乃至未受。不應輒放。若故放者。應須賠直。五分
律云。非同意人。輒作同意取其衣食。突吉羅。十
誦律云。若水中浮物來。比丘以偷奪心取。選擇時。
偷蘭遮。若捉留住。後水到前。或沈著水底。或舉離
水。直五錢以上。波羅夷。若相言奪他田地。得勝者。
波羅夷。不如者。偷蘭遮。盜佛舍利。偷蘭遮。若尊敬
清淨心取。無罪。盜經卷。隨計直犯。盜塔寺精舍中
供養具。若有守護。隨計直犯。取西拘耶尼人物。隨
計彼物價犯。弗于逮亦如是。取[鬱-山+止]單越物無犯。檀
越請僧。食次未至。自言我應去。波逸提。得食時隨
計直犯。破鳥巢。取鳥巢。皆突吉羅。憐愍心解放他
人畜生。突吉羅。奪神像物。偷蘭遮。一切捕獵物。以
快心壞。偷蘭遮。憐愍心壞。突吉羅。善見律云。若
受人寄物。物主還取。答言。我不受汝寄。突吉羅。令
物主狐疑。偷蘭遮。物主言我不得此物。波羅夷。若
偷人取物。比丘以偷心奪取物。離偷人身分。若此
人健。又奪物去。比丘雖不得物。亦波羅夷。以決定
得偷心離本處故。若檀越施眾僧果樹。或擬衣服。
或擬湯藥。眾僧不得分食。若以果樹為四事布施。
比丘以盜心過分食。隨直多少結罪。若為作房舍
施。眾僧迴食。得偷蘭遮。應還直。若為衣施。應作衣。
若饑儉時。眾僧羯磨和合食用。無罪。以衣施作房
舍。以房舍施作飲食。亦如是。又寺中房舍多。無人
修治。敗壞。應留好者。餘麤敗得壞。賣為食用。為護
住處故。
○三殺戒。此是性罪。大乘同制。聲聞殺傍生。犯波
逸提。大士亦犯重。聲聞於父母阿羅漢成逆。大
士於二師亦成逆。逆則不通懺悔。重則雖許懺
悔。須要得見好相。問。大士殺傍生。義疏結罪既
有二途。云何僅用其一。又二師法恩是同。云何
大士成逆。而比丘不名逆耶。答。受菩薩戒。必是
發菩提心。自應了知眾生同有佛性。慈悲愛愍。
如子如身。豈可輕視傍生。橫加殺害。故單用結
重一途也。二師法恩。實無差別。然比丘犯殺。已
成邊罪。永無重受之科。菩薩犯殺。猶堪見相重
受。若殺二師。必障戒品。是以稱逆耳。
若比丘。故自手斷人命。持刀與人。歎譽死。快勸死。咄
男子。用此惡活為。寧死不生。作如是心思惟。種種方
便歎譽死。快勸死。是比丘波羅夷不共住。
緣　佛遊毗舍離獼猴江邊講堂中。說不淨觀。歎
不淨觀。歎思惟不淨觀。比丘聞已。習不淨觀。厭患
身命。求刀欲自殺。時有比丘。字勿力伽難提。手執
利刀入婆裘園。有一比丘語言。大德斷我命來。我
以衣鉢與汝。即受僱斷其命。詣江洗刀。尋生悔恨。
天魔立水勸讚。悔心即滅。復入園中。殺諸比丘。至
六十人。園中死屍狼籍。居士驚怪譏嫌。時佛觀眾
減少。知而故問。阿難具白上事。佛乃集眾。為說阿
那般那三昧而結此戒。善見律云。如來以天眼
觀。往昔有五百獵人。共入阿蘭若處殺諸群鹿。以
此為業。墮三惡道受諸苦惱。經久得出。昔有微福。
得生人間。出家為道。宿殃未盡。於半月中更相殺
害。諸佛所不能救。於此五百人中。有四果聖眾。生
死有際。有餘凡人。輪轉無際。是故為說不淨觀。令
<pb n="409"/>
離愛欲。得生天上。本不教死。但不可以神力救護。
是故為說不淨觀已。半月入於靜室。唯聽一人送
食。勿使諸人作如是言。佛是一切智。而不能斷諸
弟子相殺。以世尊入定。無人得往說如此事耳。
薩婆多毗婆沙云。佛一切智。何故。教諸比丘令得
如是衰惱。若不知者。不名一切智。答曰。佛一切等
教。爾時不但六十人受不淨觀。佛教法無有偏。但
受得利有多有少。佛深知眾生根業。始終必以此
法因緣後得大利。六十比丘。迦葉佛所受不淨觀
法。不能專修。多犯惡行。命終入地獄中。今佛出世。
罪畢得生人間。墮下賤家。出家入道。以本緣故。應
受此法。既命終已。得生天上。於天來下。從佛聽法。
得獲道迹。以是因緣。佛無偏也。
釋　阿那般那。此翻遣來遣去。即十六特勝法門也。
法界次第初門云。一知息入。二知息出。三知息長
短。四知息徧身。五除諸身行。並屬身念處觀。六受
喜。七受樂。八受諸心行。此三屬受念處觀。九心作
喜。十心作攝。十一心作解脫。此三屬心念處觀。十
二觀無常。十三觀出散。十四觀離欲。十五觀滅。十
六觀棄捨。此五並屬法念處觀。又知入知出。正依
隨息為門。得麤細住及欲界定。則知長短。入未到
地。則知徧身。得初禪。則除身行受喜受樂受諸心
行。得二禪。則心作喜作攝。得三禪。則心作解脫。得
四禪。則觀無常。得空處。則觀出散。得識處。則觀離
欲。得無所有時。則能觀滅。得非有想非無想時。則
觀棄捨。此與根本四禪四定。一往雖同。觀行有別。
行人若於地地修觀照了。則地地之中顛倒不起。
心不染著。隨其因緣會處。即於是地發真無漏。證
三乘道。
相　是中自殺。教他殺。遣使殺。勸殺。方便殺。一切
波羅夷。不死。偷蘭遮。八部及畜生解語變形求殺。
殺者偷蘭遮。不死。突吉羅。實人人想殺。波羅夷。人
疑。偷蘭遮（依根本律亦波羅夷）。人作非人想。非人人想。非人
疑。非人想。一切偷蘭遮。比丘尼波羅夷。餘三眾突
吉羅滅擯。不犯者。悞殺無害心。最初未制戒等。
第四分云。方便墮他胎。波羅夷。母死兒活。母死無
犯。但得偷蘭罪。眾多比丘遣一人斷他命。一切波
羅夷。方便欲自殺。偷蘭遮。僧祇律云。方便欲自
殺時。偷蘭罪。若自殺已。波羅夷。用刀治愛處。偷蘭
遮。愛處者。離穀道邊各四指。根本尼陀那云。不
應截痔。五分律云。入母胎後。至四十九日。名為
似人。過此。盡名為人。若人。若似人。殺者盡波羅夷。
若作書令彼殺。字字偷蘭遮。書至彼。彼因是死。波
羅夷。若作相似語教人殺。彼因此死。波羅夷。獨作
獨想。突吉羅。不獨獨想。獨不獨想。皆偷蘭遮。凡發
殺心時。突吉羅。作方便時。偷蘭遮。死者。波羅夷。有
二比丘相瞋。後共道行。於路相打。一人遂死。佛言。
無殺心。不犯重。瞋打比丘。波逸提。從今不聽相瞋
未悔謝者共道行。犯者突吉羅。欲殺彼而悞殺此。
偷蘭遮。十誦律云。若為人作阬桁弶羂等。人因
是死。波羅夷。若不即死。後因是死。亦波羅夷。後不
因死。偷蘭遮。若為非人作。非人死者。偷蘭遮。人死。
畜生死。皆突吉羅（應云人畜死無犯。本無殺心故。但於非人邊得方便罪）。若
為畜生作。畜生死者。波逸提。人非人死。皆突吉羅
（亦但從畜生邊結方便罪）。若不定為一事作。諸有來者皆令死。
人死。波羅夷。非人死。偷蘭遮。畜生死。波逸提。都無
死者。一偷蘭遮。二突吉羅。自斷陰。偷蘭遮。自斷指。
突吉羅。殺化人。偷蘭遮。殺心打人不死。偷蘭遮。看
病久。生厭心。置令死。偷蘭遮。令趣得藥食便服食。
死者偷蘭遮。破未熟癰瘡。死者偷蘭遮。破熟癰。無
罪。薩婆多毗婆沙云。若以比丘語故。征統異國。
兼得財寶。皆得殺盜二波羅夷。摩得勒伽云。欲
殺凡人。誤殺羅漢。欲殺羅漢。誤殺凡人。欲殺父。誤
<pb n="410"/>
殺母。欲殺母。誤殺父。皆偷蘭遮。不得逆罪。
辯　問。出世聖人。生身父母。雖是誤殺。寧免三塗
苦報。豈無世人譏嫌。乃於戒身無恙。猶可安心進
道耶。答。殺盜二戒。論心不論事。今於所欲殺者。事
猶未遂。故僅結方便罪。所誤殺者。實無殺心。故不
得罪。既四緣未備。則戒體仍存。至於三塗苦報。世
人譏嫌。一切遮罪亦皆有之。豈以此論失戒也。
○四大妄語戒。此是性罪。大乘同制。
若比丘。實無所知。自稱言我得上人法。我已入聖智
勝法。我知是。我見是。彼於異時。若問。若不問。欲自清
淨故。作是說。我實不知不見。言知言見。虗誑妄語。除
增上慢。是比丘波羅夷不共住。
緣　佛遊毗舍離。獼猴江邊。時世穀貴。乞食難得。
婆裘河邊有諸比丘。向居士自說得上人法等。諸
居士信樂供養。不為飲食所苦。安居既竟。往見世
尊。慰問及此。具白上事。佛言。汝等愚人。有實尚不
應向人說。況復無實。世有二賊。一者實非淨行。自
稱淨行。二者為口腹故。不真實。非己有在大眾中
故作妄語。自稱得上人法。是中為口腹者最上大
賊。以盜受人飲食故。除增上慢者。僧祇律云。有
二比丘。在阿練若住。其一比丘。暫成就根力覺道。
貪恚不起。語第二比丘言。長老。我得阿羅漢。後時
遊諸聚落。放縱諸根。廢習止觀。便起煩惱。覺癡愛
生。還語其伴。彼言。長老妄稱得過人法。犯波羅夷。
是比丘言。我非知而妄語。謂為實耳。以是白佛。佛
言。此是增上慢。云何於正法中捨家出家。起增上
慢。汝當方便除增上慢。可得羅漢。彼時比丘大自
慚愧。即精進方便修習正觀。除增上慢。得羅漢果。
辯　問。增上慢人。未得謂得。未證謂證。如第四禪
無聞比丘。罪亦重矣。云何不結罪耶。答。除增上慢
者。謂其不達法相。錯認消息。得小輕安。自謂究竟。
乃是如心而語。故不結妄語罪耳。是以覺悟之後。
悔過精修。尚堪入道。若使硬作主宰。不復虗心。乃
有無聞之禍。非如大妄語人。當下失戒。決定沉淪
也。
釋　人法者。人陰。人界。人入。上人法者。諸法能出
要成就。自言念在身。乃至有得有果。聖智者。法智。
比智等。見者。見苦見集等。乃至隨眾生業報。如實
知之。
相　如是虗而不實。口向人說。若遣使。若書。若作
知相。前人知。波羅夷。不知。偷蘭遮。靜作不靜想。不
靜作靜想。口自說者。偷蘭遮。向鬼畜等說。知者。偷
蘭遮。不知。突吉羅。人作人想六句準知（依根本部二重四輕）。
比丘尼波羅夷。餘三眾突吉羅滅擯。不犯者。向人
說根力覺意解脫三昧正受法。不言自得。乃至獨
說。夢說。錯說。最初未制戒等。五分律云。寧噉燒
石。吞飲烊銅。不以虗妄食人信施。世間有五大賊。
一者作百人千人主。破城聚落害人取物。二者有
惡比丘。將諸比丘遊行人間。邪命說法。三者有惡
比丘。於佛所說法。自稱是我所造。四者有惡比丘。
不修梵行。自言我修梵行。五者有惡比丘。為利養
故。空無過人法。自稱我得。此第五賊。名為一切世
間天人魔梵沙門婆羅門中之最大賊。又云。為利
養故。種種讚歎他戒定慧解脫解脫知見成就。而
密以自美。偷蘭遮。為利養故。坐起行立。言語安庠。
以此現得道相。欲令人知。偷蘭遮。十誦律云。說
我是阿羅漢。乃至得阿那般那念。不實。犯波羅夷。
若說我善持戒。婬欲不起。不實。偷蘭遮。若說天來
乃至羅剎鬼來互相問答。不實者。波羅夷。若說旋
風土鬼來至我所。不實者。偷蘭遮。有人問比丘言。
汝是阿羅漢不。若默然者。偷蘭遮。應言。我非阿羅
漢。薩婆多毗婆沙云。無所誦習。而言我有所誦
習。悉偷蘭遮。摩得勒伽云。若言我不墮三塗。偷
<pb n="411"/>
蘭遮。言我已離結使煩惱。波羅夷。向聾人瘂人聾
瘂人入定人說。偷蘭遮。若問得果不。答言得。而示
以手中果。偷蘭遮。善見律云。若有阿練若比丘
立制。坐此樹下。此處經行者。得阿羅漢。我等應以
香華供養。有惡比丘欲得此供養。往坐行者。犯波
羅夷。若有白衣作寺。入我寺者是阿羅漢。有惡比
丘入此寺者。犯波羅夷。若眾僧立制。於夏三月中。
莫語。莫眠。莫受檀越供養。如是非法制。不從無犯。
辯　問。經中有一行三昧。但坐不臥。常行三昧。不
坐不臥。又懺法制專莫雜語及接對問訊。先德亦
有終身不出山者。與善見律相違。云何可通。答。依
大乘教如法進修。決不名為犯律。佛律儀外重加
精進。斯則名為非法。以義通之。實不相違。今更細
釋者。一行等三昧。皆是自誓精修。非繫僧中條約。
懺法雖制雜語。亦非受行瘂法。獨宿孤峰。迹絕人
世。一身之高蹈可然。大眾又豈能齊奉耶。
證　大般涅槃經云。一切眾生。雖有佛性。要因持
戒。然後乃見。因見佛性。得成阿耨多羅三藐三菩
提。若有說言。佛說一切眾生悉有佛性。煩惱覆故。
不知不見。是故應當勤修方便斷壞煩惱。作是說
者。當知不犯四重。若有說言。我已成就阿耨多羅
三藐三菩提。何以故。以有佛性故。有佛性者。必定
當成阿耨多羅三藐三菩提。以是因緣。我今已得
成就菩提。當知是人犯波羅夷。何以故。雖有佛性。
以未修習諸善方便。是故未見。以未見故。不能得
成阿耨多羅三藐三菩提。
○三結問。
諸大德。我已說四波羅夷法。若比丘犯一一法。不得
與諸比丘共住。如前。後亦如是。是比丘得波羅夷罪。
不應共住。今問諸大德。是中清淨不（三說）。諸大德是中
清淨。默然故。是事如是持。
釋　律攝云。前是俗人。無比丘分。後犯戒時。與前
俗人體無有異。故云如前。後亦如是。
證　第四分云。死人有五不好。一不淨。二臭。三有
恐畏。四令人恐畏。惡鬼得便。五惡獸非人所住處。
犯戒人亦如是。一身口意業不淨。二惡聲流布。三
諸善比丘畏避。四諸善比丘見之。生惡心言。我云
何乃見如是惡人。五與不善人共住。破戒有五
過失。自害。為智者所訶。有惡名流布。臨終時生悔
恨。死墮惡道。復有五事。先所未得物不能得。既得
不護。隨所在眾中有愧恥。無數由旬內人稱說其
惡。死墮惡道。有五法名為大賊。長壽作大罪。不
被繫縛。何等五。若住無定處有好伴。若多刀杖。若
大富多有財寶。有捉者賂之。若有大人親友。或依
止王及大臣。有捉者護之。若於遠處作賊而還。破
戒比丘。亦有五法。多作眾罪。不速為他所舉。若住
無定處有伴黨。若多聞能憶持。初中下言悉善。有
文有義。具說淨行。而不能善心思惟。深入正見。若
能得四事供養。有舉者賂之。若有大人為親厚。或
上座及次座。有舉者護之。若在空野中住。來至大
家求覓利養。是為五法同彼大賊。善見律云。一
切作諸惡法。無人不知。初作者。護身神見。次知他
心天人知。如此之人。天神俱見。是故大叫喚。展轉
相承。傳至梵天。置無色界。餘者悉聞。薩婆多毗
婆沙云。初犯一戒。已毀破受道器。名波羅夷。後更
殺人。得突吉羅。實罪雖重。無波羅夷名。以更無道
器可破故。優婆塞五戒相經云。佛告比丘。吾有
二身。生身。戒身。若善男子。為吾生身起七寶塔。至
於梵天。若人虧之。其罪尚有可悔。虧吾戒身。其罪
無量。初四棄法竟。
○二。十三僧殘法三。初總標。二別列。三結問。○
初總標。
諸大德。是十三僧伽婆尸沙法。半月半月說。戒經中
<pb n="412"/>
來。
釋　十誦云。僧伽婆尸沙者。是罪屬僧。僧中有殘。
因眾僧前悔過得滅。是名僧伽婆尸沙。根本律
云。僧伽者。若犯此罪。應依僧伽而行其法。及依僧
伽而得出罪。婆尸沙者。是餘殘義。若於四事隨犯
其一。無有餘殘。不得共住。此十三法。有餘殘可治。
故名僧殘。律攝云。由奉眾教。罪方除滅。毗尼
母經云。如人為他所斫。殘有咽喉。名之為殘。如二
人共入陣間。一為他所害。命絕。二為他所害。命根
少在不斷。若得好醫良藥。可得除瘥。若無者。不可
瘥也。犯僧殘者。亦復如是。有少可懺悔之理。若得
清淨大眾。為如法說懺悔除罪之法。此罪可除。若
無清淨大眾。不可除滅。是名僧殘。
○二別列十三。初弄陰失精戒（至）十三不捨惡性
戒。○初弄陰失精戒。大乘同制。梵網經云。寧
以利斧斬破其身。終不以此破戒之心貪著好
觸。菩薩戒本經云。起五葢心不開覺者。是名為
犯眾多犯。是犯染汙起也。
若比丘。故弄陰失精。除夢中。僧伽婆尸沙。
緣　迦留陀夷欲意熾盛。顏色憔悴。身體損瘦。異
時隨念憶想弄失不淨。諸根悅豫。顏色光澤。親友
比丘問知其故。白佛結戒。時一比丘亂意睡眠。夢
中失精。疑犯此戒。佛言。無犯。然亂意眠。有五過失。
一惡夢。二諸天不護。三心不入法。四不思惟明相。
五於夢中失精。善意眠五功德。反上可知。
相　弄失。僧殘。不失。偷蘭遮。教他比丘者。弄失。偷
蘭遮。不失。突吉羅。教餘人弄。失不失一切突吉羅。
比丘尼波逸提。餘三眾突吉羅。第四分云。若女
人捉比丘前。彼動身失不淨。僧殘。不動身失不淨。
突吉羅。捉後亦如是。捉足禮時亦如是。若以男根
逆水。或順水。或水灑。或逆風。或順風。或口噓。或空
中憶想身動失不淨。一切僧殘。根本律云。寧以
手執可畏黑蛇。不以染心自捉生支。以染心視生
支。得惡作罪。五分律云。散亂心眠。突吉羅。憶行
婬事。突吉羅。大涅槃經云。應於婬欲生臭穢想。
乃至不生一念淨想。若夢行婬。寤應生悔。
○二女身相觸戒。大乘同制。
若比丘。婬欲意。與女人身相觸。若捉手。若捉髮。若觸
一一身分者。僧伽婆尸沙。
緣　迦留陀夷因佛制戒。不得弄陰墮精。便伺婦
女至房。捫摸嗚口。樂者笑其所作。不樂者瞋恚罵
詈。語諸比丘。比丘白佛結戒。
相　觸女人。一觸一僧殘。觸鬼女及畜女能變形
者。偷蘭遮。不變形者。突吉羅。若女人作禮捉足。覺
觸樂。動身。僧殘。不動身。突吉羅。若欲心觸衣鉢等
乃至自觸身。一切突吉羅。比丘尼波羅夷。餘三眾
突吉羅。不犯者。有所取與。若相解勸等。第四分
云。作女想。與男身相觸。作男想。與女身相觸。皆偷
蘭遮。此女。餘女想。餘女。此女想。身相觸。皆僧殘。與
死女人身未壞者相觸。僧殘。半分壞多分壞者相
觸。偷蘭遮。隨女人所倚處。比丘以欲心動之。偷蘭
遮。女人為水所漂。慈念接出。不受觸樂。無犯。僧
祇律云。若比丘坐時。有女人來禮足。若起欲心。當
正身住。應語言小遠住禮。若女人篤信。卒來接足
者。應自嚙舌令痛。不令覺女人細滑。若女人從比
丘索水者。不應自捉罐澆女手。應以器盛與。若無
器。令淨人與。若無淨人。應持罐著牀几上。令其自
取。若女人落水求救者。比丘作地想捉出。不犯。若
授竹木繩牽出。不犯。若言。知汝雖苦。當任宿命者。
無罪。根本律云。凡觸女身。若是堪行婬者。無衣
隔時。僧殘。有衣。麤罪。若不堪者。無衣。麤罪。有衣。惡
作。若觸男及黃門堪行婬者。無衣。麤罪。有衣。惡作。
若不堪者。有衣無衣。俱得惡作。若觸傍生。堪與不
<pb n="413"/>
堪。並得惡作。若見女人被水所漂。或自縊噉毒等。
為救濟時。觸皆無犯。十誦律云。女人以欲心摩
觸無衣比丘。比丘有欲心。身動。受細滑。僧殘。有衣
比丘。偷蘭遮。若救火難水難刀難惡蟲難惡鬼難
高處墮難。一切不犯。若無染心誤觸。不犯。女人為
水所漂。應救。雖婬心起。但捉一處莫放。到岸不應
更觸。更觸得罪。若繡畵女。木女。故觸。突吉羅。善
見律云。女人打比丘。比丘以欲心喜受。突吉羅。若
有力女人捉比丘。若眾多女人共捉。不受樂。無罪。
戒因緣經云。阿難為摩鄧伽呪所惑。不犯罪。
辯　問。據僧祇律。若不能作地想。并無竹木繩等
可授。則當任其宿命。而十誦律。雖婬心起。亦許救
出。此復何從。答。僧祇重在防過。十誦急於救人。今
宜自審。倘染習偏強。應守僧祇之制。若慈心果勝。
方行十誦之權。
○三麤惡語戒。此是性罪。大乘同制。
若比丘。婬欲意。與女人麤惡婬欲語。隨所說麤惡婬
欲語。僧伽婆尸沙。
緣　亦起自前人。故制。
釋　麤惡者。非梵行。婬欲語者。稱說二道好惡。若
自求。若教他求。若問。若答。若說。若教。若罵。
相　說而了了。一一僧殘。不了了。偷蘭遮。若與書。
若遣使。若作相。令彼女人知者。僧殘。不知者。偷蘭
遮。說餘處好惡。偷蘭遮。向二根非人女及能變形
畜生女說。偷蘭遮。不知。突吉羅。向不能變形畜生
女。及向男子說。盡突吉羅。比丘尼偷蘭遮。餘三眾
突吉羅。不犯者。若為女人說不淨觀。若說毗尼言
次及此。并夢說錯說等。第四分云。女作男想。男
作女想。麤惡語。偷蘭遮。此女作餘女想。餘女作此
女想。僧殘。性好麤惡語。非欲心。突吉羅。十誦律
云。若女人。於比丘前說麤惡語。比丘隨順其心。少
多語出。隨一一語。僧殘。
○四歎身索供戒。大乘同制。
若比丘。婬欲意。於女人前自歎身言。大妹。我修梵行。
持戒精進。修集善法。可持是婬欲法供養我。如是供
養第一最。僧伽婆尸沙。
緣　亦起自前人。故制。
釋　歎身者。歎身端正好顏色種姓等。梵行者。勤
修離穢濁。持戒者。不缺不穿漏無染汙。善法者。樂
閒靜處。及十二杜多行。多聞。能說法。持律。坐禪等。
相　隨稱歎多少。了了者。一一僧殘。不了了。偷蘭
遮。鬼畜女知不知想疑等同上。比丘尼等同上。
○五媒嫁戒。此是遮罪。大乘同制。
若比丘。往來彼此媒嫁。持男意語女。持女意語男。若
為成婦事。若為私通。乃至須臾頃。僧伽婆尸沙。
緣　迦羅比丘善知俗法。作是媒嫁。時諸男女婚
娶適意者。供養讚歎。不適意者。怨詈譏毀。故制。
相　隨媒嫁多少。一一僧殘。受語。往彼說。不還報。
偷蘭遮。不受語。往彼說。還報。偷蘭遮。受語。不往彼
說。不還報。突吉羅。不受語。往彼說。不還報。突吉羅。
鬼畜女知不知想疑等同上。若持他書往不檢看。
若為白衣作餘使。盡突吉羅。比丘尼僧殘。餘三眾
突吉羅。不犯者。為和合別離。為父母病及繫閉在
獄。為信心優婆塞病及繫閉在獄。為三寶。為病比
丘等。看書持往。僧祇律云。若男子。有眾多婦。有
念者。有不念者。比丘語言。當等看視。務令均平。答
言。當如師教。比丘爾時得偷蘭罪。若夫婦鬬諍。比
丘便勸喻和合。得偷蘭罪。若彼夫婦不和。或於佛
事僧事有缺。為福事故。勸令和合。無罪。若有婦女
還家。勸其早還夫舍。得偷蘭罪。有人多畜馬。而無
好種生者。倩比丘語某家有生馬。為我求之。比丘
為求。得偷蘭罪。有二比丘。一有子。一有女。即自為
婚配。二俱僧殘。十誦律云。媒事已成。比丘後來
<pb n="414"/>
佐助。偷蘭遮。根本部云。若苾芻至施主家。作是
語。此女長成。何不出適。此男既大。何不娶妻。若言。
此女何不往夫家。此男何不向婦舍。皆惡作罪。
戒因緣經云。解放畜生。合其牝牡。僧伽婆尸沙。
辯　問。諸部媒嫁畜生。不結本罪。戒因緣解放畜
生合其牝牡。獨結僧殘。何耶。答。但作媒嫁。則婬機
尚遠。故非人畜生以次漸降。解放令合。則目覩非
法。故雖畜生。亦結本罪也（今時叢林。放生難豕。不知難雄。各別安頓。罪那
可言）。
重治毗尼事義集要卷第三

音義
羅閱城具云羅閱祇伽羅。此翻王舍城。
耆闍崛此翻靈鷲。亦云鷲峰。亦云鷲臺。既棲鷲
鳥。又類高臺。
陶師子比丘窑匠之子。出家為比丘也。
檀尼迦未見翻譯。
畢陵伽婆蹉此云餘習。五百世為婆羅門。慢習
猶在。
黠胡八切。音轄。黠慧也。
西拘耶尼亦云瞿耶尼。瞿陀尼。此翻牛貸。
弗于逮亦云毗提訶。此翻勝。又翻初。
[鬱-山+止]單越亦云拘盧。此翻勝處。亦翻勝生。亦翻高
出。
天魔梵語魔羅。此翻奪命。亦翻殺者。又翻為障。
又翻惡者。魔有四種。一煩惱魔。百八煩惱。八萬四
千諸煩惱也。二五陰魔。煩惱因緣和合。得是色受
想行識有漏色心也。三死魔。無常因緣。令一期五
陰身心壽命斷也。四天魔。居第六天。為欲界主。深
著世樂。障人修出世道也。
八部或云。一天。二龍。三夜叉。四乾闥婆。五阿修
羅。六迦樓羅。七緊那羅。八摩睺羅伽。或云。四天王
各領二部。東方持國天王。領乾闥婆及毗舍闍。南
方增長天王。領鳩槃茶及薜茘多。西方廣目天王。
領龍及富樓那多。北方多聞天王。領夜叉及羅剎。
桁音杭。械也。
弶其亮切。強去切。設罟於道以掩鳥獸也。
羂吉券切。涓去聲。罟也。又上聲。
邪命說法即五種邪命。
由旬或云由延。正云踰繕那。乃輪王巡狩一停
之舍。舊傳四十里。西國乃三十里。聖教所載。唯十
六里。又大論云。由旬三別。大者八十里。中者六十
里。下者四十里。謂中邊山川不同。致行里不等。
賂音路。以財與人。
迦留陀夷此翻黑光。
摩鄧伽亦云摩登伽。此云本性。阿難為呪所惑
因緣。具在摩登伽經中。
十二杜多行舊云頭陀。此翻抖擻。亦翻修治。亦
翻淘汰。十二行者。一住阿蘭若處。二常乞食。三次
第乞食。四受一食法。五節量食。六中後不飲果漿
蜜漿。七著糞掃衣。八但三衣。九塚間住。十樹下止。
十一露地坐。十二但坐不臥。
牝牡牝。婢忍切。畜母也。牡音某。畜父也。禽曰雌
雄。獸曰牝牡。

<sarticle>重治毗尼事義集要卷第四</sarticle>

古吳藕益沙門　智旭　彚釋
○六私屋過量戒。大乘同制。梵網經所謂惡求多
求。菩薩戒本經所謂多欲不知足也。為眾不犯。
若比丘。自求作屋。無主。自為己。當應量作。是中量者。
長佛十二磔手。內廣七磔手。當將比丘指授處所。彼
比丘當指授處所無難處無妨處。若比丘有難處妨
<pb n="415"/>
處自求作屋。無主。自為己。不將比丘指授處所。若過
量作者。僧伽婆尸沙。
緣　佛聽比丘作私房舍。曠野國比丘即私作大
房舍。功力繁多。常行求索。居士畏避。有一比丘欲
起房舍。自斫樹時。樹神念打比丘。恐違道理。乃往
白佛。佛讚慰之。時大迦葉乞食曠野城中。居士遙
避。尊者問知其故。白佛結戒。
釋　無主者。彼無有若一若兩若眾多。難處者。有
虎狼師子諸惡獸。下至蟻子。比丘若不為此諸蟲
獸所惱。應修治平地。若有石樹株荊棘。當使人掘
出。若有陷溝坑陂池處。當使人填滿。若畏水淹漬。
當豫設隄防。若地為人所認當共斷當。無使他有
語。妨處者。不通草車迴轉往來。彼比丘。看彼難處
無妨處已。到僧中。脫革屣。偏露右肩。右膝著地。合
掌作如是白。大德僧聽。我某甲比丘。自乞作屋。無
主自為己。今從眾僧乞知無難處無妨處。如是再
三。爾時眾僧。當觀察此比丘。若可信。即聽使作。若
不可信。眾僧應到彼處看。或遣僧中可信者看。若
有難有妨。無難有妨。有難無妨。皆不應與處分。若
無難無妨。應與處分。
相　若不被僧處分。若過量作。各一僧殘。作而不
成。偷蘭遮。使他作亦然。若為他作。成偷蘭遮。不成。
突吉羅。若難處妨處。各一突吉羅。使他。為他。成。不
成。皆突吉羅（比丘尼等不得住阿蘭若處）。沙彌突吉羅。僧祇
律云。作竟時。得僧殘。受用時。得越毗尼罪。十誦
律云。若得先成舍。無犯。
○七作大房不處分戒。大乘同制。梵網經云。頭陀
行道。乃至夏坐安居。是諸難處。皆不得入也。
若比丘。欲作大房。有主。為己作。當將餘比丘指授處
所。彼比丘應指授處所無難處無妨處。若比丘。有難
處妨處作大房。有主。為己作。不將餘比丘往看指授
處所。僧伽婆尸沙（根本律云為眾作）。
緣　優填王與尊者闡陀親善。任作大房。時拘睒
彌城。有尼拘律神樹。往返者多止息其下。闡陀伐
之。居士譏嫌。故制。
相　除過量作。餘犯輕重同前。十誦律云。若得
先成舍。無犯。
○八無根謗戒。此是性罪。大乘同制。若向外人說。
犯重。若向同法者說。犯輕。
若比丘。瞋恚所覆故。非波羅夷比丘。以無根波羅夷
法謗。欲壞彼清淨行。彼於異時。若問。若不問。知此事
無根。說我瞋恚。故作是語。若比丘作是語者。僧伽婆
尸沙。
緣　佛在耆闍崛山。尊者沓婆摩羅子分僧臥具。
差次受請。有慈地比丘來。隨次得惡房臥具。便生
瞋恚。明日差僧受請。檀越聞是慈地比丘。便於門
外敷弊坐具。施設惡食。慈地倍瞋。乃倩其妹慈比
丘尼。誣尊者相犯。世尊審問知實。告諸比丘。有二
種人。一向入地獄。何謂二。若非梵行。自稱梵行。若
真梵行。以無根非梵行謗之。是為二。乃訶責結戒。
釋　根者。見根。聞根。疑根。疑有二。從見生。從聞生。
相　無此三根。以四棄法謗。若更以餘非比丘法
謗。言犯邊罪乃至五逆二根等。不論前人清淨與
否。說而了了。僧殘。不了了。偷蘭遮。謗尼同上。謗餘
人突吉羅。比丘尼僧殘。餘三眾突吉羅。不犯者。有
見聞疑。夢說。錯說等。
附　律攝云。若鄔波索迦（即優婆塞）謗苾芻者。應與作
覆鉢羯磨（治罪法中明之）。
○九取片謗戒。大乘輕重同上。
若比丘。以瞋恚故。於異分事中取片。非波羅夷比丘。
以無根波羅夷法謗。欲壞彼清淨行。彼於異時。若問。
若不問。知是異分事中取片。是比丘自言。我瞋恚故。
作是語。作是語者。僧伽婆尸沙。
<pb n="416"/>
緣　慈地比丘從耆闍崛山下。見大羝羊共母羊
行婬。便以羝羊比尊者。母羊比慈比丘尼。語諸比
丘云親自見。比丘審實。白佛制戒。
釋　十誦律云。異分者。四棄是。是中若犯一事。非
沙門。非釋子。失比丘法。故名異分。片者。諸威儀中
事。
相　若同名。同姓。同相。或在家時所犯。一切取片
謗者。了了不了了等同上。
○十不捨壞僧法戒。大乘同制。僧輪未破。即是惡
心瞋心僻教戒攝。僧輪破則成逆。不通懺悔。
若比丘。欲壞和合僧。方便受壞和合僧法。堅持不捨。
彼比丘應諫是比丘。大德。莫壞和合僧。莫方便壞和
合僧。莫受壞僧法堅持不捨。大德應與僧和合。與僧
和合。歡喜不諍。同一師學。如水乳合。於佛法中。有增
益安樂住。是比丘。如是諫時。堅持不捨。彼比丘應三
諫。捨此事故。乃至三諫。捨者善。不捨者。僧伽婆尸沙。
緣　提婆達既欲害佛。復教阿闍世害父。惡名流
布。利養斷絕。即通己五人家家乞食。佛制不得別
眾食。提婆達即生此念。瞿曇乃斷人口食。我寧可
破彼僧輪。即以五法教諸比丘。盡壽乞食。著糞掃
衣。露坐。不食蘇鹽。不食魚肉。令其信樂。方便破彼
僧輪。諸比丘白佛。佛令僧作訶諫羯磨。而結此戒。
第三分云。提婆達行籌曰。誰諸長老。忍此五事
是法是毗尼是佛所教者捉籌。於是五百新學無
智比丘捉籌。隨提婆達去。舍利弗目犍連說法現
通將還。佛令作偷蘭遮懺悔。
釋　和合者。同一羯磨。同一說戒。僧者。四比丘乃
至無數。破有十八事。法。非法。律。非律。犯。非犯。若輕。
若重。有殘。無殘。粗惡。非粗惡。常所行。非常所行（五分
律云。用羯磨出罪。不用羯磨出罪。十誦律云。常所行事者。若單白羯磨。白二羯磨。白四羯磨。布薩。自恣。立
十四人羯磨）。制。非制。說。非說。住破僧法者。即住此十八
事。第三分云。有二事破僧。妄語。相似語。復有二
事破僧。作羯磨。取籌。若一比丘乃至二人三人。雖
求方便。亦不能破僧。亦非比丘尼等能破僧。若此
眾四人若過。彼眾四人若過。行破僧籌。作羯磨。是
為破和合僧。泥犁中受罪一劫不療。能和合者。得
梵天福一劫受樂。五分律云。我不見餘法壞人
道意。如名聞利養者。調達所以破僧。為利養故。調
達成就八非法故破僧。利。不利。稱。無稱。敬。不敬。樂
惡。隨惡知識。有四事名破僧。說五法。自行籌。捉籌。
於界內別行僧事。復次若王。若大臣。若餘六眾。令
僧不和合而非破。若一比丘乃至七比丘不和合。
亦非破。若不問上座而行僧事。是即不和。亦非僧
破。若不共同食。於食時異坐鬬諍罵詈。亦不名破。
要於界內八比丘以上。分作二部。別行僧事。乃名
為破。是中作主者。一劫墮大地獄不可救。十誦
律云。破僧有二種。破羯磨。破法輪。破羯磨者。一界
內別作布薩羯磨。破法輪者。輪名八聖道分。令人
捨八聖道。入邪道中。薩婆多毗婆沙云。破僧輪。
犯逆罪。偷蘭遮。不可悔。破羯磨僧。犯非逆罪可懺
偷蘭遮。破僧輪。下至九人。一人自稱佛。破羯磨僧。
下至八人。不自稱作佛。破僧輪。界內界外盡破。破
羯磨僧。要在界內別作羯磨。破僧輪。必比丘。破羯
磨僧。比丘尼亦能。破僧輪。破俗諦僧。破羯磨僧。亦
破第一義僧。破僧輪。但南洲。破羯磨僧。通三天下。
相　說第三羯磨竟。僧殘。二羯磨竟捨者。三偷蘭
遮。一羯磨竟捨者。二偷蘭遮。作白竟捨者。一偷蘭
遮。初白未竟捨。乃至受破僧法。一切突吉羅。若僧
作訶諫時。教言莫捨者。偷蘭遮。若不訶諫。突吉羅。
比丘尼僧殘。不犯者。初諫便捨。及破非法非律非
和合一切惡友等。五分律云。若餘僧知彼比丘
欲破僧。當差一親厚比丘往諫。若捨者。應一突吉
羅悔過。若不捨。當遣二三比丘往諫。若捨者。二突
<pb n="417"/>
吉羅。若復不捨。應僧往諫。若捨者。三突吉羅。若不
捨。復應白四羯磨諫之。白已捨者。一偷蘭遮三突
吉羅。乃至第三羯磨竟。捨不捨皆僧殘。十誦律
云。三約勅竟不捨者。僧殘。是比丘即入僧中自唱。
諸長老。我某甲比丘得僧殘罪。若即說者善。若不
說者。從是時來。名覆藏日數。又云。不先軟語約勅。
便白四羯磨約勅。作羯磨人得突吉羅。未白四羯
磨便擯出去。作羯磨人得突吉羅。未作三語約勅。
於界內別請人作羯磨。得偷蘭遮。破僧因緣故。若
眾僧知。眾僧得罪。
附　僧祇律云。若知是欲破僧人者。諸比丘應語。
長老莫破僧。破僧罪重。墮惡道。入泥犁。我當與汝
衣鉢。授經。讀經。問事。教誡。若故不止者。應語有力
勢優婆塞言。長壽。此人欲破僧。當往諫。曉語令止。
優婆塞應語尊者莫破僧。破僧罪重。墮惡道。入泥
犁。我當與尊者衣鉢病瘦湯藥。若不樂修梵行者。
可還俗。我當與汝婦。供給所須。若故不止者。應拔
籌驅出。出已。應唱言。諸大德。有破僧人來。宜當自
知。若如是備。猶故破僧者。是名破僧。若於中布施。
故名良福田。於中受具足。故名善受具足。若覺已。
應去。若不去者。是名破僧伴。是破僧伴黨。盡壽不
應共語共住共食。不共佛法僧。不共布薩安居自
恣。不共羯磨。得語餘外道出家人。有牀座。欲坐便
坐不得。語彼令坐。
辯　問。僧輪既破。何故猶名良福田。何故猶名善
受具。既善受具。何故覺已應去。答。破僧是偷蘭罪。
未曾失戒。故云猶是福田。如金杖雖斷。兩處皆金。
既不失戒。仍是僧伽。初出家時。未嘗覺知。從之受
戒。豈不得戒。但後若覺知。便不應甘心作破僧伴。
故應去也。
○十一不捨黨破僧戒。大乘輕重與上同。
若比丘伴黨。若一若二若三。乃至無數。是比丘。語彼
比丘言。大德。莫諫此比丘。此比丘是法語比丘。律語
比丘。此比丘所說。我等喜樂。此比丘所說。我等忍可。
彼比丘言。大德莫作是說。言此比丘是法語比丘。律
語比丘。此比丘所說。我等喜樂。此比丘所說。我等忍
可。然此比丘。非法語比丘非律語比丘。大德莫欲破
壞和合僧。汝等當樂欲和合僧。大德與僧和合。歡喜
不諍。同一師學。如水乳合。於佛法中。有增益安樂住。
是比丘。如是諫時。堅持不捨。彼比丘應三諫。捨是事
故。乃至三諫。捨者善。不捨者。僧伽婆尸沙。
緣　提婆達伴黨。語諸比丘莫訶諫提婆達。諸比
丘白佛。佛令僧作訶諫羯磨。而結此戒。
釋　律攝云。法語者。語辭圓足。律語者。合理無差。
又能引實義。名曰法語。出柔軟言。名曰律語。
相　犯輕重同上。十誦律云。若一比丘被擯。而
四比丘隨之。名為破僧。若多知多識多聞大德。明
解三藏義人。不應與作不見擯。若擯。得偷蘭罪。近
破僧故。又云。若一人擯一人。一突吉羅。一人擯
二三四人。隨得二三四突吉羅。二人三人。擯二三
四。一人。亦爾。若四比丘擯四比丘。得偷蘭罪。以破
僧因緣故。
辯　問。一比丘被擯。四比丘隨之。名為破僧。此破
僧罪。屬能𢷤耶。屬所擯耶。屬隨者耶。答。若能擯者
如法。則罪屬所擯及隨擯人。若能擯者非法。則罪
屬能擯者及僧。然如法比丘。雖枉受擯。決不在界
內別行僧事也。又問。若多知多識等。不應與作不
見擯。則此等人有過。豈便可容恕耶。答。多知識人
有過。雖非可以容恕。但須善權勸誘。令其見罪。若
輒作羯磨。必致破僧之咎。故得罪也。
○十二被擯不服戒。大乘同制。汙他家。即因利求
利。經理白衣等戒。行惡行。即邪業覺觀。邪命自
活等戒。言僧有愛等。即謗僧戒所攝。
<pb n="418"/>
若比丘。依聚落若城邑住。汙他家。行惡行。汙他家亦
見亦聞。行惡行亦見亦聞。諸比丘當語是比丘言。大
德。汙他家。行惡行。汙他家亦見亦聞。行惡行亦見亦
聞。大德。汝汙他家。行惡行。今可遠此聚落去。不須住
此。是比丘。語彼比丘作是語。大德。諸比丘有愛有恚
有怖有癡。有如是同罪比丘。有驅者。有不驅者。諸比
丘報言。大德。莫作是語有愛有恚有怖有癡。有如是
同罪比丘。有驅者。有不驅者。而諸比丘不愛不恚不
怖不癡。大德汙他家行惡行。汙他家亦見亦聞。行惡
行亦見亦聞。是比丘。如是諫時。堅持不捨者。彼比丘
應三諫。捨此事故。乃至三諫。捨者善。不捨者。僧伽婆
尸沙。
緣　䩭連有二比丘。一名阿濕婆。二名富那婆娑。
作非法行。自種華樹。教人種華樹。溉灌摘華。乃至
歌舞倡伎。彈鼓吹貝。受僱戲笑等。時有眾多比丘。
乞食䩭連。齊整庠序。低目直前。居士反以為過。比
丘知之。具以白佛。佛遣舍利弗目犍連往作擯羯
磨。時二比丘作如是言。舍利弗目犍連還白佛。佛
令僧作訶諫羯磨。而結此戒。
釋　汙他家有四種事。一依家汙家。謂從一家得
物與一家。所得物處。聞之不喜。所與物處。思當報
恩。即作是言。若有與我者。我當報之。若不與我者。
我何故與二依利養汙家。若比丘如法得利。乃至
鉢中之餘。或與一居士。不與一居士。彼得者念當
報恩如上。三依親友汙家。若比丘依王若大臣。或
為一居士。不為一居士。所為者思當報恩。其為我
者。我當供養。不為我者。我不供養。四依僧伽藍汙
家。若比丘取僧華果。與一居士。不與一居士。乃至
不與我者。我不供養。行惡行者。即自種華樹等。
根本律云。有二因緣而汙他家。一謂共住。與女人
同牀坐。同盤食等。二謂受用。同受用樹葉華果及
齒木等。毗婆沙云。凡出家人。無為無欲。清淨自
守。以修道為心。若與俗人信使往來。廢亂正業。又
復以物贈遺。則破前人平等好心。於得物者。歡喜
愛敬。不得物者。縱使賢聖。無為敬心。失他前人深
厚福利。又復倒亂佛法。凡在家人。應供養出家人。
而出家人。反供養白衣。又在家人。常於三寶求清
淨福田。割損血肉以種善根。以出家人贈遺因緣
故。反於出家人生悕望心。破他清淨信敬。又失一
切出家人種種利養。若以少物贈遺白衣。縱使起
七寶塔。種種莊嚴。不如靜坐清淨持戒。即是供養
如來真實法身。若以少物贈遺白衣。正使得立精
舍猶如祇洹。不如靜坐清淨持戒。即是清淨供養
三寶。若以少物贈遺白衣。縱令四事。供滿閻浮提
一切聖眾。不如靜坐清淨持戒。即是清淨供養一
切聖眾。若有強力欲破塔壞像。必以贈遺得全濟
者。當賣塔地華果。若塔有錢。若餘緣得物。隨宜消
息。若有強力。欲於僧祇作破亂折減。僧祇地中隨
有何物。賣以作錢。隨緣消息。若僧常臘。若面門臘。
或有強力欲作折減。隨此地中所可出物以消息
之。父母是福田。則聽供養。僧祇人作役。此則應與。
若施主欲與眾僧作食。欲知法則。此亦應與。一切
孤窮乞匃。憐愍心故應與乃至父毋喪亡。一切不
聽啼哭。四眾突吉羅。比丘尼波逸提。以愛戀心深
故。
相　犯輕重同上。比丘尼僧殘。餘三眾突吉羅。不
犯者。初語時捨（不犯本罪）。若與父母。病人。小兒。姙身婦
女。牢獄繫人。寺中客作（不犯汙他家）。若為三寶種華樹
等。教人取華供養三寶。若走避恐難。若跳躑坑渠。
若嘯喚伴行（不犯行一惡行）。十踊律云。若未作驅出羯
磨時。言諸比丘隨愛恚怖癡行。突吉羅。是不應約
勅。
附　第三分云。不應為白衣剃髮。除欲出家者。
<pb n="419"/>
第四分云。不應禮白衣。不應禮白衣塔廟。亦不應
故左遶行。不應與人卜占。不應從人卜占。不
應自作伎若吹貝供養塔。聽令白衣作。不應畜
鸚鵡等鳥。不應畜狗。不應乘象馬車乘輦輿。捉
持刀劒。老病者聽乘步挽車。若男乘。避難聽乘象
馬。白衣持刀劒寄聽藏舉。於聖法律中。歌戲猶
如哭。儛如狂者。戲笑似小兒。不應向暮至白衣
家。除為三寶事。病比丘事。或檀越相喚。常喜往
反白衣家有五過。一數見女人。二漸相附近。三轉
親厚。四生欲意。五或犯死罪。若次死罪。白衣家
有九法。未作檀越不應作。若至其家不應坐。何等
九。見比丘不喜起立。不喜作禮。不喜請比丘坐。不
喜比丘坐。設有所說而不信受。若有衣服飲食所
須之具。輕慢比丘而不與。若多有而少與。若有精
細而與粗惡。或不恭敬與。是為九。五分律云。不
應以僧果餉白衣。若乞。應與。學迷人呪。起死人
呪者。偷蘭遮。十誦律云。比丘有五不應行處。童
女。寡婦。婦。婬女。比丘尼。又五。賊家。旃陀羅家。酤酒
家。婬女家。屠兒家。根本雜事云。五非處不應住
立。唱令家。婬女家。酤酒家。王家。旃陀羅家。善見
律云。檀越請比丘送喪。不得去。南海寄歸云。死
喪之際。不得與俗同哀。理應為其亡者淨飾一房。
或可隨時權施蓋幔。讀經念佛。具設香華。冀使亡
魂托生善處。方成孝子。始是報恩。若苾芻亡者。以
火焚之。送者在一邊坐。令一能者誦無常經半紙
一紙。勿令疲久。然後各念無常。還歸住處。寺外連
衣並浴。皆用故衣。不損新服。別著乾者然後歸房。
衣服之儀。曾無片別。豈容號咷數月。麻服三年者
哉。根本尼陀那云。不應賣藥。若善醫方。起慈愍
心。應病與藥。不得受他價直。緇門警訓云。但以
邪心。有涉貪染。為利賣法。禮佛讀經。斷食諸業。所
獲贓賄。皆曰邪命物。正乖佛化。
○十三不捨惡性戒。大乘同制。
若比丘。惡性不受人語。於戒法中。諸比丘如法諫已。
自身不受諫語。言諸大德。莫向我說若好若惡。我亦
不向諸大德說若好若惡。諸大德且止。莫諫我。彼比
丘諫是比丘言。大德莫自身不受諫語。大德自身當
受諫語。大德如法諫諸比丘。諸比丘亦如法諫大德。
如是佛弟子眾得增益。展轉相諫。展轉相教。展轉懺
悔。是比丘。如是諫時。堅持不捨。彼比丘應三諫。捨是
事故。乃至三諫。捨者善。不捨者。僧伽婆尸沙。
緣　尊者闡陀。惡性不受人語。佛令僧作訶諫羯
磨。而結此戒。
相　犯輕重同上。未白前惡性不受人語。突吉羅。
比丘尼僧殘。餘三眾突吉羅。不犯者。若為無智人
訶諫時。語言。汝和尚阿闍梨所行亦如是。汝可更
學問誦經。十誦律云。若諸比丘。不舉。不憶念。自
身作不可共語。突吉羅。是不應約勅。善誦云。舉
者。比丘應語。長老。汝作某罪。當發露。莫覆藏。當如
法除減。憶念者。比丘應語。長老。汝憶念某時某處
作如是罪不。
附　第四分云。佛告比丘。我為汝等。說八種惡馬。
及八種惡人。或有惡馬。授勒與鞭。欲令其去。而更
觸躓不去。一或反倚傍兩轅而不前進（二）。或顛蹷
倒地。既傷其膝。又折轅𨍮（三）。或更卻行不進（四）。或
更趣非道。破輪折軸（五）。或不畏御者。亦不畏鞭。方
便咋銜奔突。不可禁制（六）。或雙脚人立吐沫（七）。或
反蹲臥（八）。是為八種惡馬。或有比丘。舉彼見聞疑
罪。便言我不憶我不憶。一或不言犯。不言不犯。默
然而住（二）。或言。長老亦自犯罪。云何能除他罪（三）。
或言。長老自癡。猶須人教。而欲教我（四）。或說餘事
答。反生瞋恚（五）。或不畏眾僧。亦不畏犯。不受舉罪
者語。便捉坐具置肩而出。不可訶制（六）。或左抄衣。
<pb n="420"/>
在眾中舉手大語。乃令汝等教授我耶（七）。或言。長
老亦不與我衣鉢臥具醫藥。何故教我。彼即捨戒。
取於下道。至比丘所。作如是言。我已休道於意快
耶（八）。是為八種惡人。如彼惡馬無異。佛所慈愍。
○三結問。
諸大德。我已說十三僧伽婆尸沙法。九戒初犯。四乃
至三諫。若比丘犯一一法。知而覆藏。應強與波利婆
沙。行波利婆沙竟。增上與六夜摩那埵。行摩那埵已。
餘有出罪。應二十僧中出是比丘罪。若少一人。不滿
二十眾出是比丘罪。是比丘罪不得除。諸比丘亦可
訶。此是時。今問諸大德。是中清淨不（三說）。諸大德是中
清淨。默然故。是事如是持。
釋　僧祇律云。佛訶覆藏比丘。癡人。此是惡事。犯
戒尚不漸羞。悔過何以慚羞。即說偈言。覆蓋者則
漏。開者則不漏。是故諸覆者。常開令不漏。善見
律云。摩那埵者。漢言折伏貢高。亦言下意。下意者。
承事眾僧。阿浮訶那者。漢言喚入。亦言拔罪。云何
喚入拔罪。與同布薩說戒自恣。法事共同。故名喚
入拔罪。薩婆多摩得勒伽云。於一切比丘下意。
名摩那埵。於不善處舉著善處。名阿浮呵那。毗
尼母經云。摩那埵者。秦言意喜。自意歡喜。亦使眾
僧歡喜。阿浮呵那者。清淨戒生。得淨解脫。於此戒
中清淨無犯。
辯　問。犯二篇者。出罪須二十僧。而今去聖遙遠。
律法久蕪。設犯此罪。無二十僧。云何得出罪耶。答。
雖無二十僧可以出罪。倘有四清淨僧。亦可如法
作覆藏本日治摩那埵等羯磨。依法行已。後值二
十眾滿。再求出罪。設竟不值。亦名清淨。如治罪法
中所廣明也。二。十三僧殘法竟。
○三。二不定法三。初總標。二別列。三結問。○初
總標。
諸大德。是二不定法。半月半月說。戒經中來。
○二別列二。初三法不定。二二法不定。
○初三法不定。此是性罪。大乘同學。
若比丘。共女人獨在屏覆處。障處。可作婬處坐。說非
法語。有住信優婆夷。於三法中一一法說。若波羅夷。
若僧伽婆尸沙。若波逸提。是坐比丘自言我犯是罪。
於三法中應一一法。若波羅夷。若僧伽婆尸沙。若波
逸提。如住信優婆夷所說。應如法治是比丘。是名不
定法。
緣　迦留陀夷。與親友婦齋優婆夷互相繫意。於
乞食時往至其家。共一牀坐。說非法語。毗舍佉母
聞聲闚見。白佛結戒。
釋　獨者。一比丘。一女人。屏覆二種。一者見屏覆
若塵。若霧。若黑暗中。二者聞屏覆。乃至常語不聞
聲處。障處者。若樹。若牆壁。若籬。若衣。及餘物障。住
信優婆夷者。三歸五戒。善憶持事。不錯不妄。薩
婆多毗婆沙云。可信優婆夷者。若人。語言。汝若妄
語不害汝命。若不妄語。當害汝命。即思我不妄語。
害此肉身。滅此一身。若妄語者。滅無量身。兼害法
身。誓不妄語。人復。語言。汝若妄語。活汝父母兄弟
姊妹一切親族。若不妄語。一切殺之。尋思我不妄
語。害此一世生死親族。我若妄語。流轉三惡。永失
人天累世親族眷屬。又失賢聖出世眷屬。誓不妄
語。又復語言。汝若妄語。與汝珍寶種種財利。若不
妄語。則不與汝。即思我不妄語。失此俗財。我若妄
語。失聖法財。誓不妄語。是名可信優婆夷也。
相　若比丘自言所趣向處。自言所到處。自言坐。
自言臥。自言作。即應如比丘語治。若不自言作。不
自言臥。不自言坐。不自言所到處。但言所趣向處。
所到處。若坐。若臥等。應如優婆夷所說治。是中無
定法。故名不定。十誦律云。若不自說有是罪。應
隨可信優婆夷語。作實覓羯磨。作已。應隨順行不
<pb n="421"/>
與他受具等。若不如法行者。盡壽不得出是羯磨。
薩婆多毗婆沙云。作羯磨已。若說先罪。應解羯
磨。隨罪輕重治之。若不說者。盡壽不解羯磨。
○二。二法不定。緣起同前。
若比丘。共女人在露現處。不可作婬處坐。作粗惡語。
有住信優婆夷。於二法中一一法說。若僧伽婆尸沙。
若波逸提。是坐比丘自言我犯是罪。於二法中應一
一治。若僧伽婆尸沙。若波逸提。如住信優婆夷所說。
應如法治是比丘。是名不定法。
○三結問。
諸大德。我已說二不定法。今問諸大德。是中清淨不
（三說）。諸大德是中清淨。默然故。是事如是持。
三。二不定法竟。
○四。三十捨墮法三。初總標。二別列。三結問。○
初總標。
諸大德。是三十尼薩耆波逸提法。半月半月說。戒經
中來。
釋　尼薩耆。此翻捨。波逸提。此翻墮。謂三十事。皆
從財物犯罪。此物應捨。波逸提罪應悔除也。
○二別列三十。初畜長衣戒（至）三十迴僧物入己
戒。○初畜長衣戒。此是遮罪。大乘為眾生故。
雖不同學。然亦同須說淨。緇門警訓云。地持論
言。菩薩先於一切所畜資具。為非淨故。以清淨
心。捨與十方諸佛菩薩。如比丘將現前衣物。捨
與和尚阿闍棃等。涅槃經云。雖聽受畜。要須淨
施篤信檀越是也。今時講學。專務利名。不恥五
邪。多畜八穢。但隨浮俗。豈念聖言。自下壇場。經
多臘夏。至於淨法。一未霑身。寧知日用所資。無
非穢物。箱囊所積。並是犯財。慢法欺心。自貽伊
戚。學律者知而故犯。餘宗者固不足言。誰知報
逐心成。豈信果由因結。現見袈裟離體。當來鐵
葉纏身。為人則生處貧窮。衣裳垢穢。為畜則墮
於不淨。毛羽腥臊。況大小兩乘。通名淨法。倘懷
深信。豈憚奉行。故荊溪輔行記云。有人言。凡諸
所有。非己物想。有益便用。說淨何為。今問。等非
己財。何不任於四海。有益便用。何不直付兩田
（悲田敬田）而閉之深房。封於囊篋。實懷他想。用必招
愆（犯盜）忽謂己財。仍違說淨。說淨而施。於理何妨。
任己執心。後生倣傚。故知不說淨人。深乖佛制。
兩乘不攝。三根不收。若此出家。豈非虗喪。
若比丘。衣已竟。迦絺那衣已出。畜長衣。經十日不淨
施得畜。若過十日。尼薩耆波逸提（長去聲）。
緣　佛聽比丘畜三衣。不得長。六羣比丘畜長衣。
或早起衣。或中時衣。或晡時衣。故制。阿難得一糞
掃衣。欲奉大迦葉。迦葉不在。阿難白佛。佛問迦葉
何時當還。報言。却後十日。乃聽畜十日。衣犍度
云。佛見諸比丘在路行。多擔衣物。作是念。可為制
衣多少。不得過畜。時佛初夜在露地坐。著一衣。中
夜覺寒。即著第二衣。後夜覺寒。復著第三衣。便安
隱住。乃聽比丘畜三衣不得過。僧祇律云。我諸
弟子齊是三衣。足遮大寒大熱。防蠅蚊蝱。覆障慚
愧。不壞聖種。若性不堪寒者。聽故弊衣。隨意重納。
釋　衣竟者。三衣（迦絺那衣。此云功德衣。解在後文）。長衣者。若長
如來八指。若廣四指是（長一尺六寸。闊八寸。便可作三衣條隔故）。律
攝云。應知三衣。受用各別。若作務時或道行時。及
在寺內。常用五條。若行禮敬及食噉時。應披七條。
為遮寒。入聚落。乞食。噉食。禮制底。應著大衣。後二
衣應割截作。若是貧人。後必須截。薩婆多論云。
九十六種。無淨施法。佛大慈悲方便力故。教令淨
施令諸弟子得畜長財而不犯戒。問曰。佛何不直
聽畜長財。而強與結戒。設此方便。答曰。佛法以少
欲為本。是故結戒不畜長財。而眾生根性不同。或
有多預畜積。而後行道得證聖法。是故如來先為
<pb n="422"/>
結戒。而後設方便。於法無礙。眾生得益。
相　十日中所得衣。若得。若不得。至第十一日明
相出。盡捨墮。若淨施。不淨施。遣與人。失衣。故壞作
非衣。作親厚意取。忘去等。亦爾（淨施。謂真實與他或向他說淨。異此
名不淨施。遣與人。即展轉淨施。失衣。謂盜去及離宿等。故壞。謂弊爛等。作非衣。謂作他用作親厚意取。謂
被親厚者取去。此中從第一日得衣已。乃至第十日。於其中間。或有日得。或有日不得。就所得者。或有淨
施。或不淨施等。但以第一日衣勢力故。隨十日中爾許長衣。至第十一日明相出盡犯捨墮。若使先所得
物。隨作淨施等。更無餘長者。隔一日後。或復得衣。即此日為第一日。得隨意畜乃至十日。皆不犯也。若
捨墮衣。不捨。持更貿餘衣。一捨墮。一突吉羅。此衣
應捨與僧。若眾多人。若一人。不得別眾捨（隨所住處人多
少。應集在一處。然後捨也）。若不成捨。突吉羅。應往僧中。偏露右
肩。脫革屣。向上座禮。胡跪合掌。當作是語。大德僧
聽。我某甲比丘。故畜爾所。長衣過十日。犯捨墮。我
今捨與僧披。捨衣竟。當懺悔。受懺悔人。當作白。大
德僧聽。此某甲比丘。故畜爾所長衣。犯捨墮。今捨
與僧。若僧時到。僧忍聽。我受某甲比丘懺悔。白如
是。彼應向此人作如是言。大德一心念。我某甲比
丘。故畜爾所長衣。犯捨墮。衣已捨與僧竟。所有波
逸提罪。今從大德懺悔。不敢覆藏。懺悔則安樂。不
懺悔不安樂。憶念犯發露。知而不覆藏。大德憶我
清淨戒身。具足清淨布薩。如是三說。彼應語言。自
責汝心。答言爾。若僧多難集。此比丘欲遠行。應問
言。汝此衣與誰。隨彼說便與。僧即應還此比丘衣。
白二羯磨。應如是與。大德僧聽。某甲比丘故畜爾
所長衣。犯捨墮。今捨與僧。若僧時到。僧忍聽。持此
衣與彼某甲比丘。彼某甲比丘當還此比丘。白如
是。次作羯磨。若捨已不還者。突吉羅。有人言莫還
者。突吉羅。若作淨施。若遣與人。若持作三衣。若作
波利迦羅衣（善見云。朱羅波利迦羅衣。漢言雜碎衣也）。若故壞。若燒。若
作非衣。若數數著壞。盡突吉羅。比丘尼捨墮。不犯
者。齊十日內淨施。若遣與人。或奪失燒漂等想。不
淨施不遣與人。彼受付囑衣者或命終。遠出。休道。
賊難。獸害。水漂。不淨施不遣與人。不犯。衣犍度
云。眾僧衣過十日。不犯捨墮。僧祇律云。若為佛
為僧供養故。求物集在一處。雖久未用。不犯。律
攝云。若為三寶畜衣。非犯。或施主作如是言。此是
我物。仁當受用。雖不分別（即說淨也）。用之無犯。根本
律云。若犯捨墮。不捨。或雖捨。不說悔。或雖說悔。不
經宿。隨有所得。並成捨墮。由前染故。若捨衣。說悔。
經宿已。得皆無犯。五分律云。不得捨與餘人及
非人。捨已。然後悔過。若不捨而悔者。罪益深。除長
三衣。若長餘衣。乃至手巾過十日。皆突吉羅。若淨
施。不犯。薩婆多論云。若初日得衣。即不見擯。不
作擯（即不懺悔舉也）。惡邪不除擯。若狂心。亂心。病壞心。設
不解擯。不得本心。乃至命終。不犯此戒。後解擯。得
本心。還計日成罪。若初日得衣。上入天宮。北至[鬱-山+止]
單越。住彼至命盡。不犯此戒。後歸本處。計日成罪。
若初日得衣。至五日不見擯等。後解擯。得本心。還
本處。取前五日。數後五日。然後成罪。
○二離衣宿戒。此是遮罪。大乘同制。十八物攝故。
若比丘。衣已竟。迦絺那衣已出。三衣中離一一衣異
處宿。除僧羯磨。尼薩耆波逸提。
緣　六羣比丘往遊人間。持衣付囑親友比丘。數
數曬之。諸比丘問知其故。白佛結戒。時一比丘有
乾痟病。以事欲遊人間。糞掃僧伽梨重。不堪持行。
同伴為白佛。佛聽僧與病比丘結不失衣。白二羯
磨。
相　若置衣僧伽藍內。在樹下及餘處宿。至明相
出。隨所離衣。捨墮。置衣他處。宿僧伽藍。亦爾。除三
衣。離餘衣。突吉羅。捨已懺悔同上。僧即應還此比
丘衣。白二羯磨。若不還乃至數數著壞。盡突吉羅。
比丘尼捨墮。不犯者。明相未出手捉衣。或捨衣。或
至擲石所及處等（衣界狹者。須手促衣。衣界寬者。但至擲石所及處立。即名為不
<pb n="423"/>
離衣。或不能捉衣。亦不能至擲石所及處立。須趁明相未出時作念捨衣。蓋捨衣。則但得缺衣突吉羅罪。
不捨。則犯離衣尼薩耆罪。故宜避重而就輕也）。善見律云。羯磨者。隨病
未瘥得離宿。若僧為羯磨已。離衣往餘方。病瘥。欲
還。道路險難。不得還。恒作還意。雖病瘥不失衣。若
決作不還意。失衣。過十日。犯長衣罪。若往餘方。病
瘥。還至衣所。病復發。更欲往餘方。承先羯磨。不須
更羯磨。薩婆多論云。若重縫三衣。設有因緣。擿
分持行。名不離衣宿。根本雜事云。若暫向餘處。
即擬還者。任不將去。復有暫出擬還。至彼日暮。即
侵夜歸。被蟲賊害。當於彼宿。不應夜行。所守持衣。
應心念捨。可於同梵行邊借餘三衣。守持充事。
僧祇律云。隨所住處。常三衣俱。持鉢乞食。譬如鳥
之兩翼。恒與身俱。
辯　問。既云衣鉢常俱。如鳥二翼。何故離衣結罪。
離鉢不結罪耶。答。衣以蔽形。鉢以乞食。皆應恒與
身俱。但僧中常食及應請時。猶可不用己鉢。衣則
更無可離之理。故有結不結也。

重治毗尼事義集要卷第四
音義
優填王或云優陀延。或云鄔陀衍那。此翻出受。
闡陀舊云車匿。佛踰城出家時。令其牽馬。即是
守馬奴名。或云闡釋迦。
沓婆摩羅子亦云駝驃。或翻實力。
提婆達亦云調達。此翻天熱。以其生時。人天等
眾心皆驚熱故。又翻天授。亦翻天與。謂從天乞得
故。佛之堂弟。阿難親兄。
阿闍世此翻未生怨。
目犍連或云沒特伽羅。此翻采菽氏。尊者之姓
也。名拘律陀。即是樹名。禱此樹而得生。因以為名。
神通第一。為羅睺羅之阿闍梨。
立十四人羯磨即是立人作寺主。作知庫。乃至
分粥等也。
泥犁中受罪一劫不療泥犁。即地獄。此翻無有。
無喜樂。無氣味。無歡無利故。或翻卑下。或翻墮落。
一劫者。世界一番成壞也。梵語劫波。或云劫簸。此
翻分別時節。有小中大三種劫量。人壽八萬四千
歲。減至十歲。復漸增至八萬四千歲。如是一減一
增。名為轆轤小劫。二十小劫。為一中劫。成住壞空
各一中劫。共四中劫為一大劫。此就娑婆世界言
耳。他方劫量。種種不同。如華嚴經廣明。不療者。不
可救。
餘六眾出家七眾弟子。惟比丘眾能破比丘僧。
餘俱不能也。
三語約勅一者一比丘軟語。二者二三比丘軟
語。三者眾僧羯磨約勅也。
䩭連邑名也。䩭音饑。
阿濕婆此翻馬宿。
富那婆娑此翻滿宿。
贈遺遺音位。餽送也。
常臘面門臘常。即常住僧物。面門。即現前僧物
也。毗婆沙中。并自恣物。佛塔物。通稱為臘。未詳何
義。或取以時受用意。
輦輿輦。力展切。步挽車也。輿。音俞車也。
死罪次死罪初篇四事。犯者不可復救。故名死
罪。二篇十三事。稍有可救之理。名次死罪。
唱令家即優俳戲樂之家。婬聲美色。惑人道意
也。
贓賄音臧悔。乃貪吏所受物名。亦盜賊所偷劫
之物名。今出家人邪心獲利。亦受此名也。
勒歷德切。馬頭絡銜。
鞭音邊。革為之。以驅馬。
躓音至。頓足不前進也。
<pb n="424"/>
轅音袁。車前曲木。上鉤衡者。
𨍮音隔。車軸也。
咋音責。嚙也。
毗舍佉此翻別枝。即是氏宿。以生曰所值宿為
名。
六羣比丘一難陀。二䟦難陀。此二人多貪財利。
皆生天中。三迦留陀夷。性多婬染。因末利夫人訶
之。乃得證果。勸化夫婦同證聖果者。足一千家。四
闡陀。惡性難共語。佛滅度後。阿難遵佛命作默擯
法。亦得證果。五馬宿。六滿宿。汙他家。行惡行。皆墮
熱沙龍中。此六人本皆豪貴種族。既出家後。共為
朋黨。故號六羣也。
制底或云支提。或云制多。此翻可供養處。或翻
滅惡生善處。有舍利者名塔。無舍利者名支提。
九十六種西域外道。共有九十六種。或云。九十
五種是邪。惟有一種是正也。
擿音惕。挑發也。

<sarticle>重治毗尼事義集要卷第五</sarticle>

古吳蕅益沙門　智旭　彚釋
○三過一月衣戒。大乘為眾不犯。自為亦犯。
若比丘。衣已竟。迦絺那衣已出。若比丘得非時衣。欲
須便受。受已。疾疾成衣。若足者善。若不足者。得畜一
月。為滿足故。若過畜。尼薩耆波逸提。
緣　有比丘僧伽梨弊壞。十日中更不能辦。恐犯
前戒。同伴為白佛。因聽畜長衣乃至滿足。六羣有
糞掃衣及餘種衣。同者不足。取中糞掃衣浣染。四
角頭點作淨。持寄親友比丘已。人間遊行。受寄者
以其行久不還。便出曬之。諸比丘問知。白佛結戒。
釋　時者。無迦絺那衣。自恣後一月。若有迦絺那
衣。自恣後五月。非時者。若過此限。
相　若十日中同衣足者。應即裁割。或線拼。或縫
作衣。或淨施。或遣與人。不爾者。十一日明相出。隨
衣多少。捨墮。若同衣不足。至十一日同衣足。即應
裁割等如上。不爾者。十二日明相出。隨衣多少。捨
墮。乃至二十九日。亦如是。若至三十日。不論足不
足同不同。應即日裁割等。不爾者。三十一日明相
出。盡捨墮。比丘尼捨墮。善見律云。若二十九日
得所望衣細。先衣粗。先衣說淨。新得衣復得一月。
為望同故。若望得衣粗。復得停一月。如是展轉隨
意所樂。為欲同故。莫過一月。
○四取非親里尼衣戒。此是遮罪。大乘不論親里
非親里。但觀可取不可取。然在末法。尤宜避嫌。
若比丘。從非親里比丘尼取衣。除貿易。尼薩耆波逸
提。
緣　有一比丘。著弊納僧伽梨。蓮華色比丘尼見
已發慈愍心。即以所著貴價衣易之。後著此弊衣
見佛。佛言。不應如是。聽汝畜持五衣完堅者。餘衣
隨意與人。何以故。婦人著上衣服。猶尚不好。何況
弊衣。乃集眾結戒。是後諸比丘皆畏慎。不敢從親
里尼取衣。佛言。若是親里。籌量知有無。可取不可
取。故聽。又祇桓中二部僧得施衣共分。時比丘誤
得尼衣。尼誤得比丘衣。尼持衣至僧伽藍中相易。
比丘更白世尊。乃聽貿易。
釋　親里者。父母親里。乃至七世有親。貿易者以
衣貿衣。以衣易非衣。或以非衣易衣。針筒刀線乃
至一丸藥等。
相　餘四眾突吉羅（沙彌。取非親里比丘尼式叉摩那沙彌尼衣。皆突吉羅。比
丘尼式叉摩那沙彌尼。取非親里比丘沙彌衣。亦皆突吉羅也）。不犯者。為僧為佛
圖取。五分律云。從非親里式叉摩那沙彌尼取
衣。突吉羅。若親里犯戒。邪見。從取衣。突吉羅。根
本律云。非親里。非親里想。或生疑。皆捨墮。親里。非
<pb n="425"/>
親里想。或疑。得惡作罪。不犯者。若尼將衣施僧。或
為說法故施。或為受具時施。或見被賊故施。或尼
多獲利養。持衣物到苾芻所。置地求受。棄之而去。
取亦無犯。薩婆多論云。取應量衣。捨墮。取不應
量衣物等。突吉羅。
○五使非親里尼浣衣戒。大乘同學。末法尤所當
戒。
若比丘。使非親里比丘尼浣故衣。若染。若打。尼薩耆
波逸提。
緣　迦留陀夷。與偷蘭難陀比丘尼露形而坐。欲
心相視。失不淨汙安陀會。尼請浣之。取不淨著口
中及小便道中。後遂有身。諸尼詰知其故。白諸比
丘。轉白世尊。訶責結戒。於是諸比丘各畏慎。不敢
令親里尼浣染打故衣。佛更增非親里之言。
釋　故衣者。乃至一經身著。善見律云。得使出
家女乃至孫女浣。不得使出家婦。兒婦浣。非親故。
相　若浣。若染。若打。各一捨墮（衣但一捨即淨墮罪有三須悔）。使
浣染打。彼不浣染打。各一突吉羅。使非親里式叉
摩那沙彌尼。突吉羅。使非親里尼浣染打新衣。突
吉羅。餘四眾突吉羅。僧祇律云。若為二師持衣
使尼浣。越毗尼罪。為塔僧使尼浣染打。無罪。十
誦律云。先自小浣。更令浣等。皆突吉羅。薩婆多
論云。此戒應量不應量衣。一切犯。摩得勒伽云。
使非親里尼浣尼師壇。捨墮。浣褥枕等。突吉羅。
附　律攝云。凡洗浣衣。有五種利。除臭穢氣。蟣蝨
不生。身無瘙癢。能受染色。堪久受用。不浣衣者。翻
成五失。著染色衣。亦有五利。順聖形儀故。令離傲
慢故。不受塵垢故。不生蟣蝨故。觸時柔軟易將護
故。過分浣衣。有五種失。能令疾破故。不堪苦用故。
受用勞心故。無益煩勞故。障諸善品故。著好染衣。
亦有五失。自長驕恣。生他妬心故。令他知是治容
好色故。能令求時多勞苦故。能障善品事故。過染
損衣。用不牢故。過打亦有五失如上。
○六從非親乞衣戒。大乘為眾生故不同學。然須
籌量施主堪與不堪。
若比丘。從非親里居士。若居士婦乞衣。除餘時。尼薩
耆波逸提。餘時者。若比丘奪衣失衣燒衣漂衣。是謂
餘時。
緣　舍衛城有長者詣園遊觀。迴車詣祇桓精舍。
見䟦難陀釋子。禮敬聽法。䟦難陀說法開化。勸令
歡喜。長者問何所須。報言。無所須。長者固問。報言。
止止。即使我有所須。不能見與。長者復請。乃言。汝
所著者可與我。時長者身著貴價廣長白氎衣。報
言。明日來至我家中。我當相與。䟦難陀固求不止。
長者不悅。脫衣與之。乘車著一衣入城。守門者疑
被賊劫。長者具說因緣。居士譏嫌。故制。於是諸比
丘畏慎。不敢從親里索衣。佛更增非親里之言。後
有眾比丘。在拘薩羅國安居竟。執持衣鉢。往世尊
所。晝日熱不可行。夜行失正道。為賊所劫。露形立
祇桓門外。諸比丘疑為尼犍子。報優波離。問知其
故。即借衣著。見佛。佛慰問。具白因緣。佛乃制裸形
行。突吉羅。爾時當以軟草若樹葉覆形。應往寺邊。
若先有長衣。應取著。若無者。知友比丘有長衣。應
取著。若知友無。應問僧中有何等衣應分。若有者。
當與。若無者。應問有臥具不。若有者。當與。若不與
者。應自開庫看。若有褥。若地敷。若氎。若被。應擿解
取裁作衣以自覆形。出外乞衣。時諸比丘。不敢持
此處物往彼處。佛言。聽。時諸比丘奪失燒漂衣。畏
慎不敢著僧衣。佛言。聽著。彼得衣已。僧衣不還本
處。佛言。不應爾。若得衣已。應浣染縫治安本處。若
不爾。如法治。時有比丘奪失燒漂衣。畏慎不敢從
非親乞衣。佛言。聽。乃更結此戒文。
相　比丘尼捨墮。餘三眾突吉羅。不犯者。或為他
<pb n="426"/>
乞。他為己乞。不求而得等。僧祇律云。若自乞。使
人乞。作寒熱相乞。說法乞。得者皆捨墮。若乞漉水
囊。小補衣物。繫頭物。裹瘡物。衣褋。衣中一條。皆不
犯。若為二師乞。越毗尼罪。為塔僧乞。不犯。根本
律云。乞時得惡作罪。所得衣物。若價若色若量。與
所乞相應者。捨墮。不相應者。無犯。毗婆沙云。二
人共乞一衣。突吉羅。為他索。突吉羅。得應量衣。捨
墮。得不應量衣。突吉羅。從親里貧乏者索。突吉羅。
與少更索多。突吉羅。若非親里先請與衣。後貧乏
從索。突吉羅。與少更索多。突吉羅。為他索。亦突吉
羅。摩得勒伽云。從非人畜生天邊乞衣。不犯。
辯　問。四分為他乞不犯。僧祇及薩婆多皆結吉
羅。此復何從。答。見他貧苦而生慈愍。四分許其無
愆。欲他為我而作方便。婆沙所以結過。此必論心。
乃可定奪。
○七過受衣戒。此是遮罪。大乘為眾生故不同學。
隨施應受。
若比丘。失衣奪衣燒衣漂衣。若非親里居士居士婦。
自恣請多與衣。是比丘當知足受衣。若過者。尼薩耆
波逸提。
緣　眾比丘遇賊失衣。來到祇桓。有優婆塞多持
好衣。隨諸比丘意取。比丘自有三衣。報云不取。六
群語言。何不取與我等。若與餘人耶。諸比丘遂取
與之。少欲者嫌責白佛。故制。
釋　若失一衣。不應取。若失二衣。餘一衣或二重
三重四重。應擿作一一衣。若三衣都失。應知足受。
知足有二種。一者隨居士所與衣受之（不應多索）。二者
三衣也（三衣之外不應多受）。若居士自恣請多與衣。或細。或
薄。或不牢。應取作二重三重四重。當安緣。當肩上
貼障垢膩處。應安鉤鈕。若有餘殘。語居士言。此餘
殘衣。裁作何等。若檀越言我不以失衣故與。我自
欲與大德耳。彼若欲受者便受。
相　比丘尼捨墮。餘三眾突吉羅。
○八求益衣價戒。大乘同制。即是惡求多求。
若比丘。居土居士婦。為比丘辦衣價。買如是衣與某
甲比丘。是比丘。先不受自恣請。到居士家如是說。善
哉居士。為我買如是如是衣與我。為好故。若得衣者。
尼薩耆波逸提。
緣　有一比丘入舍衛城乞食。至居士家。聞居士
夫婦。共議辦䟦難陀衣價。還以報䟦難陀。䟦難陀
問知其家。明日往語之言。若欲與我衣者。當如是
廣大作。新好堅緻。中我受持。居士譏嫌。故制。是後
居士自恣請言。大德須何等衣。比丘意疑不敢答。
又有居士欲作貴價衣。比丘知足。欲須不如者。亦
意疑不敢隨意索。佛言。先受自恣請者不犯。
釋　求有二種。一求價。乃至增一小錢。二求衣。乃
至增一線。
相　求而得。捨墮。不得。突吉羅。比丘尼捨墮。餘三
眾突吉羅。不犯者。或為他求等。五分律云。若從
親里索好。突吉羅。律攝云。從天等乞。或乞縷𦆠
及小帛片等。不犯。
○九求合買衣戒。緣起犯不犯等悉同前。
若比丘。二居士居士婦。與比丘辦衣價。持如是衣價。
買如是衣與某甲比丘。是比丘。先不受居士自恣請。
到二居士家作如是言。善哉。辦如是如是衣價與我。
共作一衣。為好故。若得衣者。尼薩耆波逸提。
○十索衣過六反戒。此是遮罪。大乘同學。
若比丘。若王。若大臣。若婆羅門。若居士。居士婦。遣使
為比丘送衣價。持如是衣價與某甲比丘。彼使人至
比丘所。語比丘言。大德。今為汝故。送是衣價。受取是。
比丘應語彼使如是言。我不應受此衣價。我若須衣。
合時清淨。當受。彼使語比丘言。大德有執事人不。須
衣比丘應語言有。僧伽藍民。若優婆塞。此是比丘執
<pb n="427"/>
事人。常為諸比丘執事。時彼使往至執事人所與衣
價已。還比丘所如是言。大德所示某甲執事人。我已
與衣價。大德知時。往彼當得衣。須衣比丘。當往執事
人所。若二反三反為作憶念。應語言我須衣。若二反
三反為作憶念。若得衣者善。若不得衣。四反五反六
反在前默然立。若四反五反六反在前默然住。得衣
者善。若不得衣。過是求得衣者。尼薩耆波逸提。若不
得衣。從所得衣價處。若自往。若遣使往。語言。汝先遣
使持衣價與某甲比丘。是比丘竟不得衣。汝還取。莫
使失。此是時。
緣　羅閱城一大臣。遣使持衣價與䟦難陀。䟦難
陀將此使入城。持衣價與親舊長者掌之。異時大
臣問使人言。䟦難陀著不。報言。不著。即更遣使索
還衣價。䟦難陀乃疾至長者家索衣。時城中諸長
者集會。先有制。不至者罰錢五百。長者報言。大德
小待。我赴會還。䟦難陀不允。長者為作衣竟。會坐
已罷。輸錢五百。即與居士共相譏嫌。故制。
釋　僧祇律云。三返往索。六默然住時。或緩期。或
急期。云何緩急。若索衣時。答言尊者更一月來。比
丘滿一月往索。若復言更一月來。仍滿一月往索。
若復言更一月來。又滿一月往索。過三月已。不得
復索。若言半月。十日。乃至須臾。過三須臾。不得復
索。六反默住亦爾。過六月乃至六須臾已。不得復
往。若語物主時。物主言。我先施比丘。隨方便更索。
爾時得如前三反語索。六反默住。善見律云。若
不口語索。得十二默然求。若一語索。破二默然。二
語索。破四默然。乃至六語索。破十二默然。
相　比丘尼捨墮。餘三眾突吉羅。十誦律云。是
比丘語衣主已。有餘因緣到執事處。若問何故來。
答言。我有餘事故來。若言持是衣去。答言。我已語
衣主。汝自往共分了。若言但持去。我自解語衣主。
爾時受衣持去。不犯。根本律云。若苾芻遣使報
已。彼執事人來作是語。聖者可受此衣。應報言。此
衣我已捨訖。汝當還彼送衣來處。如是報者善。若
取衣者。捨墮。若執事人言。聖者可受此衣。彼之施
主。我共平章。令其心喜。若如是者。取衣無犯。
○十一蠶綿臥具戒。大乘為眾生故得畜。然不應
自受用。緇門警訓云。央掘經言。繒綿皮物。若展
轉來。離殺者手。施持戒人。不應受者。是比丘法。
受者非悲。南岳道休二師。不衣綿帛。並服艾絮。
故南山律師云。佛法東漸。幾六百載。惟斯衡岳。
慈行可歸。問。既不許野蠶綿。復聽用羊毛等。並
是眾生身分。何故一許一遮。答。蠶綿及毛。雖同
是眾生身分。但煑繭專為取綿。殺羊不專為毛。
又臥具所須。約綿則生命甚多。約毛則生命尚
少。此等戒法。重在消息人情。不必充類致盡
也。
若比丘。雜野蠶綿作新臥具。尼薩耆波逸提。
緣　六羣作新雜野蠶綿臥具。至養蠶家索綿。報
言。待蠶熟時。六群在邊住待。看彼曝繭。蠶蛹作聲。
居士譏嫌。故制。根本律云。外道嫌賤。作如是言。
若用此者。殺多有情。如何以好衣食。施彼禿人斷
物命者。乃至佛聞。故制。
釋　雜者。若毳。若劫貝。拘遮羅乳葉草。若芻摩。若
麻。僧祇律云。憍奢耶有二種。一者生。二者作。生
者細絲。作者紡絲。
相　自作。教他作。成。盡捨墮。不成。突吉羅。為他作。
成。不成。盡突吉羅。是中捨者。若以斤斧細斬和泥
塗壁塗埵。餘四眾。突吉羅。不犯者。若得已成者。斧
斬和泥塗壁埵。僧祇律云。若作三衣。若經。若緯。
若中。若邊。若間紃。若緣。若細褋。若補。作成。捨墮。受
用。越毗尼罪。應僧中捨。僧不應還。亦不得餘用。正
得敷地及作簾帳（下二戒並同）。五分律云。應捨與僧。
<pb n="428"/>
不得捨與餘人。僧以敷地。或敷牀上。除捨褥比丘。
餘一切僧隨次坐臥。雖不自作。不使人作。他施而
受。亦捨墮。
辯　此中捨法。當准五分。大意眾僧得畜。不得私
畜。正與大乘教意相符。
○十二作黑臥具戒。大乘同學。義亦如前。
若比丘。以新純黑羺羊毛作新臥具者。尼薩耆波逸
提。
緣　毗舍離諸梨車子。多行邪婬。以純黑羊毛作
㲲。被體夜行。使人不見。六羣效而作之。梨車語言。
我等為婬欲故。汝等作此。何所為耶。比丘白佛。故
制。
釋　純黑者。或生黑。或染黑。
相　犯輕重同上。餘四眾突吉羅。不犯者。作枕。作
一切小用等。五分律云。應捨與僧。僧以敷牀。不
得敷地。餘如上說。十誦律云。不犯者。為塔為僧
作。
○十三不雜色作臥具戒。大乘同學。
若比丘。作新臥具。應用二分純黑羊毛。三分白。四分
牻。若比丘。不用二分黑三分白四分牻作新臥具者。
尼薩耆波逸提。
緣　六羣作純白臥具。居士譏嫌似王若大臣。故
制。
釋　牻色者。頭上毛。耳毛。脚毛。或餘牻色毛。若作
四十鉢羅臥具。二十鉢羅黑。十鉢羅白。十鉢羅牻。
若作三十二十鉢羅者。類此減之（十誦律云。一鉢羅。此四兩也）。
相　犯輕重同上。餘四眾突吉羅。不犯者。若得已
成者。割截壞之。若作枕。作小用等。十誦律云。用
黑乃至多一兩。捨墮。用白乃至多一兩。突吉羅。用
牻乃至減一兩。捨墮。律攝云。或黑者易得。餘色
難求。斤數減增。並成非犯。
○十四臥具不滿六年持戒。大乘同學。
若比丘。作新臥具。持至六年。若減六年。不捨故。更作
新者。除僧羯磨。尼薩耆波逸提。
緣　六群嫌臥具或重或輕或薄或厚。不捨故。更
作新者。藏積眾多。故制。後一比丘得乾痟病。有因
緣欲遊人間。糞掃臥具重。不堪持行。諸比丘白佛。
佛聽僧與彼作。白二羯磨。
相　犯輕重同前。餘四眾突吉羅。僧祇律云。僧
中捨已。僧不應還。僧得受用。但不得襯身（次戒同）。
○十五坐具不帖故者戒。大乘同學。
若比丘。作新坐具。當取故者縱廣一磔手帖著新者
上。壞色故。若作新坐具。不取故者縱廣一磔手帖著
新者上。用壞色故。尼薩耆波逸提（餘四部中。俱云佛一磔手）。
緣　佛在給孤獨園。遣人請食。諸佛常法。諸比丘
受請後。徧行諸房。見故坐具處處狼藉。乃令比丘
作新坐具。取故者縱廣一磔手帖著新者上。壞色
故。六羣不依佛誨。故結此戒。僧祇律云。世尊以
五事利益故。五日一按行僧房。一者聲聞弟子不
著有為事不。二者不著世俗言論不。三者不著睡
眠妨行道不。四者觀病比丘不。五者為年少新出
家比丘。見如來威儀庠序。起歡喜心。
釋　五分律云。佛一磔手。方二尺。壞好色者。隨意
覆新者上。根本律云。為壞色者。欲令其得堅牢
故。
相　餘四眾突吉羅。不犯者。自無故者。得已成者。
他為我作。純故者作。十誦律云。若減取作乃至
半寸。突吉羅。
附　律攝云。尼師但那。應兩重作。疊為三分。應截
斷作葉。與三衣葉同。十誦律云。不應取單尼師
壇。不應離尼師壇宿。
○十六持羊毛遠行戒。大乘同學。
若比丘道路行得羊毛。若無人持。得自持乃至三由
<pb n="429"/>
旬。若無人持。自持過三由旬。尼薩耆波逸提。
緣　䟦難陀道路行。多得羊毛。貫杖頭擔在道行。
居士嫌責為販賣羊毛。故制。
相　自持過三由旬。捨墮。令餘人持。無犯。若於中
間助持。突吉羅。令餘四眾持過三由旬。突吉羅。除
羊毛。持餘拘遮羅等過三由旬。突吉羅。若擔餘物。
著杖頭行。亦突吉羅。餘四眾突吉羅。五分律云。
應使淨人擔。若無淨人。乃聽自持。不得擔擔頭戴
背負。犯者突吉羅。薩婆多摩得勒伽云。空中持
羊毛去。與化人持去。皆突吉羅。
附　律攝云。凡諸苾芻。不應負擔。
○十七使尼染羊毛戒。大乘同學。
若比丘。使非親里比丘尼浣染擘羊毛者。尼薩耆波
逸提。
緣　六群使大愛道比丘尼浣染擘羊毛。染色汙
手。往見世尊。世尊問知其故。訶責六群結戒。是後
比丘畏慎。不敢使親里尼浣染擘。佛更開之。
相　浣染擘。各一捨墮（一捨三墮如前說）。使浣不浣等。各
一突吉羅。使非親里餘二女眾。突吉羅。餘四眾突
吉羅。薩婆多論云。使浣染僧物。突吉羅。
○十八受金銀戒。此是遮罪。大乘為眾生故聽受。
然須淨人掌舉。設無淨人者。心不染著。亦得自
捉。若貪心自畜。即是多欲不知足。名染汙犯。故
警訓云。一田宅園林。二種植生種。三貯積穀帛。
四畜養人僕。五養繫禽獸。六錢寶貴物。七氈褥
釜鑊。八象金飾牀及諸重物。此之八名。經論及
律。盛列通數。顯過不應。又律經言。若有畜者。非
我弟子。由此八種。皆長貪壞道。汙染梵行。有得
穢果。故名不淨也。涅槃云。若諸弟子。無人供須。
時世饑饉。飲食難得。為欲護持建立正法。我聽
弟子受畜金銀車乘田宅穀米。貿易所須。雖聽
受畜如是等物。要須淨施篤信檀越。
若比丘。自手捉錢若金銀。若教人捉。若置地受者。尼
薩耆波逸提。
緣　羅閱城有大臣。與䟦難陀親善。彼於異時。大
得猪肉。勅其婦留分與之。時城中節會日。作眾伎
樂。竟夜不眠。大臣兒饑乏問母有殘肉不。母言。唯
有䟦難陀分在。兒即取五錢與母言。持此錢更市
肉與之。晨朝䟦難陀詣大臣家。婦語其故。即索錢
寄市肆上而去。居士及王大臣皆共譏嫌。惟珠髻
大臣。善為說法解釋。既解釋已。往白世尊。世尊讚
其所說。多有所益。大臣當知。日月有四患。不明。不
淨。不能有所照。亦無威神。云何為四。阿修羅。煙。雲。
塵霧。是日月大患。沙門婆羅門亦有四患。不明。不
淨。不能有所照。亦無威神。云何為四。不捨飲酒。不
捨婬欲。不捨手持金銀。不捨邪命自活。是四大患。
時少欲比丘。亦嫌責䟦難陀。白佛結戒。
相　是中捨者。若彼有信樂守園人。或優婆塞。當
語言。此是我所不應。汝當知之。若彼人取。還與比
丘者。當為彼人物故受。勅淨人使掌之。若得淨衣
鉢鍼筒尼師壇。應貿易受持之。若彼優婆塞取已。
與比丘淨衣鉢尼師壇鍼筒。應取持之。若彼取已
不還者。令餘比丘。語言。佛有教。為淨故與汝。汝應
還彼比丘物。若餘比丘不語者。當自往語言。佛有
教。為淨故與汝。汝今可與僧。與塔。與二師。與同學
知識。或還本主。何以故。不欲使失彼信施故。若不
語彼人知是看是者。突吉羅。比丘尼捨墮。餘三眾
突吉羅。第三分云。有比丘在塜間得錢。自持來。
佛言。不應取。彼比丘須銅。佛言。打破壞相。然後得
自持去。僧祇律云。病人得使淨人畜。莫貪著。若
犯捨墮物。僧中捨已。不得還彼比丘。僧亦不應分。
若多者應著無盡物中。所生息利。得作房舍中衣。
不得食用。比丘凡得錢。及安居訖得衣直。不應自
<pb n="430"/>
取。當使淨人知。若無淨人。指脚邊地語言。是中知。
著地已。自用草葉塼瓦等遙擲覆上。待淨人來令
知。隨國土中所用。若銅錢。鐵錢。胡膠錢。皮錢竹籌。
悉不應捉。或有國土所用。相不成就。或相成就。國
所不用。捉者皆越毗尼罪。國所不用。相不成就。作
銅鐵捉。無罪。五分律云。僧應白二羯磨。差一比
丘作棄金銀及錢人。彼比丘應棄此物著坑中火
中流水中曠野中。不應誌處。若捉著餘處。不得更
捉。彼比丘不應問僧此物當云何。僧亦不應教作
是作是。若不棄不問。而使淨人貿僧衣食來與僧。
僧得受。若分者。惟犯罪人不得受分。不犯者。雖施
比丘。比丘不知。淨人受之。為買淨物。有諸比丘
欲遠行。從長者索道糧。彼即使人賷金銀錢物送
之。既至所在。所長甚多。使還白主。主言。我已為施。
不應還取。汝可持至僧坊施僧。佛言。聽淨人為僧
受之。以易僧所須物。諸比丘不應知事。十誦律
云。自手取寶若少。應棄。若多。設得同心淨人。應語
言。我以不淨故。不應取。汝應取。淨人取已。語比丘
言。此物與比丘。比丘言。此是不淨物。若淨當受。若
不得同心淨人。應作四方僧臥具。應入僧中言。諸
大德。我自手取寶。得波逸提罪。我今發露。不敢覆
藏。悔過。僧應問。汝捨是寶不。答言。已捨。僧應問。汝
見罪不。答言。見罪。僧應語言。後莫復作。若言未捨。
僧應約勅令捨。若不約勅。一切僧得突吉羅。若約
勅而不捨。是比丘突吉羅。根本律云。若為修營
房舍等事。應求草木車乘人工。不應求金銀錢等。
若捉方國共所用錢。犯捨墮。若捉非方國所用錢。
得惡作罪。若捉赤銅鍮石銅鐵鉛鍚者不犯。若有
他施衣價。欲須便受。受已。即作彼人物心而持畜
之。應委寄淨人使持。不應自捉。若無淨人持物。對
一苾芻作如是語。具壽存念。我某甲。得此不淨物。
我當持此不淨之物換取淨財。如是三說。隨情受
用。勿致疑心。若復僧寺有去驚怖。所有塔僧金銀
錢寶。應牢藏舉。方可移去。若無深信淨人居士。應
使求寂。求寂亦無。苾芻自手穿坑藏舉。如我為難
所開事者。難去之後。則不應行。律攝云。若安居
時。施主持衣價與苾芻眾。即作委寄此施主心而
受取之。應求信敬淨人居士為淨施主。作施主物
想執捉。無犯。若無施主可得。應持金銀等物。對一
苾芻說言。具壽存念。我某甲得此不淨財。當持此
不淨財換取淨財。如是三說。應自持舉。或令餘人
舉之（按懷素所集羯磨。亦復採取此法。此在末世。誡為易行方便。斷宜遵奉矣）。若苾芻。
於行路中。得金銀等。為道糧故。應自持去。或令淨
人及求寂持去。應知求寂於金銀等。但制自畜。不
遮執捉。
證　大般涅槃經云。若言佛聽比丘畜諸奴婢不
淨之物。金銀珍寶。穀米倉庫。牛羊象馬。販賣求利。
於饑饉世。憐愍子故。復聽諸比丘儲貯陳宿手自
作食。不受而啖。如是等語。所不應依。
附　善見律云。有四種受用。一者有慚愧用。謂無
慚愧人親近有慚愧人。是名有慚愧受用。二者無
慚愧用。謂有慚愧人親近無慚愧人。是名無慚愧
受用。得罪。有慚愧人親近無慚愧人。後必隨其作
惡。故名無慚愧人。無慚愧人親近有慚愧人。必當
改惡修善。是名有慚愧人。三者有法用。謂有慚愧
人依法而得。四者無法用。謂無慚愧人不依法得。
若得此物。如得毒藥無異。僧祇律云。有一比丘。
將一沙彌歸看親里。路經曠野。中有非人。化作龍
形。右遶沙彌。散華讚言。善哉。大得善利。捨家出家。
比丘到親里家問訊已。欲還時。親里婦言。汝今還
去。道迥多乏。可持是錢市易所須。沙彌受取。繫著
衣頭。中道非人復化作龍。左遶沙彌。以土坌上。說
如是言。汝失善利。出家修道而捉錢行。沙彌便啼。
<pb n="431"/>
比丘顧問其故。答言。我不憶有過。無故得惱。師言。
汝有所捉耶。答言。持是錢來。師令棄已。非人復來
如前供養。比丘以是因緣白佛。佛言。從今不聽沙
彌持金銀錢。若比丘。使沙彌最初捉金銀錢者。越
毗尼罪。若見沙彌先已捉。後使捉者。無罪。
○十九賣買寶物戒。大乘同制。
若比丘。種種賣買寶物者。尼薩耆波逸提。
緣　䟦難陀往市肆上。以錢易錢持去。居士譏嫌。
故制。錢有八種。金錢。銀錢。銅錢。鐵錢。白鑞錢。鉛錫
錢。木錢。胡膠錢。
相　捨法同上。比丘尼捨墮。餘三眾突吉羅。不犯
者。若以錢貿瓔珞具。為佛法僧。若以瓔珞具易錢。
為佛法僧。律攝云。若為三寶出納。或施主作無
盡藏。設有馳求。並成非犯。然此等物出利之時應
一倍納質。求好保證。明作契書。年終之日。應告上
座及授事人。皆同使知。或復告彼信心鄔波索迦。
○二十販賣戒。大乘同制。
若比丘。種種販賣。尼薩耆波逸提。
緣　䟦難陀在無住處村中。持生薑易食而去。舍
利弗乞食至賣飯家。彼即索價。又舍衛城有外道。
得一貴價衣。持至僧伽藍貿易。䟦難陀語言。明日
來。即其夜浣故衣。擣治光澤如新。晨朝易之。外道
得衣。還所止園中。示諸外道。中有智慧者。語言。汝
為他所欺。此外道即持衣欲相還。䟦難陀不允。外
道譏嫌。故制。
釋　種種販賣者。以時易時。以時易非時。易七日。
易盡形壽。易波利迦羅。以非時易非時。易七日。盡
形壽及時等。乃至以波利迦羅易時非時等。賣者。
價直一錢。數數上下。增言直三錢五錢。買亦如是。
相　種種販賣。得者捨墮。不得。突吉羅。比丘尼捨
墮。餘三眾突吉羅。不犯者。與五眾出家人貿易。自
審定不相高下。不與餘人貿易。若使淨人貿易。若
悔者應還。若以蘇易油。以油易蘇。僧祇律云。若
肆上物先有定價。比丘持直來買。置地時。應語物
主言。此直。知是物。若不語默持去。越毗尼罪。若彼
物應直五十而索百錢。比丘言我以五十。知是。如
是不名為下。若比丘。知前人欲買物。不得抄買。買
者越毗尼罪。若作是念。此後穀當貴。糴時越毗尼
罪。糶時捨墮。若恐某時糓貴。我今糴此穀。依是得
誦經坐禪行道。到時穀大貴。食長。與二師。或作功
德。餘者糶得利無罪。買鉢買藥等亦爾。五分律
云。若欲貿易。應使淨人。語言。為我以此物易彼物。
又應心念。寧使彼得我利。我不得彼利。若自貿易。
應於五眾中。若與白衣貿易。突吉羅。根本律云。
若為利買。不為利賣。買時惡作。賣時無犯。若不為
利買。為利故賣。買時無犯。賣時捨墮。若向餘方買
物而去。元不求利。到處賣時。雖得利無犯。律攝
云。若賣買時。不依實說。或以偽濫斗稱欺誑於他。
得妄語罪。獲物之時。犯盜。凡持財物欲賣買時。先
須定意無求利心。隨處獲利。悉皆無犯。尼陀那
云。苾芻不應為他俗人斷價。不應酬價高下。若無
俗人代酬。應可二三得自酬價。過此得惡作罪。
十誦律云。以此不淨物買食。口口突吉羅。買衣。隨
著波逸提。若共貿物。前人心悔。應還。若過七日。不
應還。若以減價索他貴衣。突吉羅。若必須是物。三
索不肯者。應覓淨人使買。薩婆多論云。寧作屠
兒。不為販賣。一切欺害故。此販賣物。設與眾僧作
食。僧不應食。作四方僧房。不得住中。作塔作像。不
應向禮。又云。但佛作意禮（作意禮者。不必身口致禮也。所以如此嚴拒絕
者。正恐無慚之輩。妄以供養三寶為有功德。僥倖補過耳）。凡作持戒比丘。不應
受用此物。若此比丘死。此物應羯磨分（既死則無復貪心可
長。故仍同亡比丘物。羯磨分之）。
○二十一畜長鉢戒。大乘為眾生故不同學。
<pb n="432"/>
若比丘。畜長鉢不淨施。得齊十日。過者。尼薩耆波逸
提。
緣　六羣畜鉢。好者持。不好者置。有居士詣房觀
看。譏嫌如陶師賣瓦肆。故制。阿難得蘇摩國貴價
鉢。欲奉大迦葉而適不在。恐犯此戒。佛問迦葉幾
時當還。報言十日。乃聽畜齊十日。
釋　鉢有二種。鐵鉢。瓦鉢。根本律云。上鉢受二
升米飯。中者升半。小者一升。
相　十日中所得鉢。若得若不得。至第十一日明
相出。盡捨墮。餘如長衣戒說。比丘尼捨墮。律攝
云。若減量。若過量。若擬與餘人出家近圓。濟其所
用。雖不分別。無犯。若為貯羮菜。或用飲水。畜二小
鉢。及安鹽盤子并匙。悉無犯。又於大鉢之中隨容
小鉢。若順所須。多畜非犯。應更畜一大鉢。防闕事
故。薩婆多論云。若畜長白鐵鉢。瓦鉢未燒。一切
不應量鉢。突吉羅。第三分云。鍵𨩲小鉢次鉢。聽
不作淨施畜。五分律云。若得二鉢。應問師。何者
勝。師若不善分別。應各五日用。自知勝者受持。不
如者與人。
辯　問。律攝許減量過量等。若順所須。多畜非犯。
薩婆多論。若畜長白鐵鉢等。皆突吉羅。此復何從。
答。言順所須。則雖多亦有分限。若畜白鐵鉢等。既
非堪用之物。必是積聚慳貪。安得無犯。
○二十二畜鉢求好戒。大乘同學。
若比丘。畜鉢。減五綴不漏。更求新鉢。為好故。尼薩耆
波逸提。彼比丘。應往僧中捨。展轉取最下鉢與之。令
持。乃至破。應持。此是時。
緣　䟦難陀鉢破。入舍衛城向諸居士求鉢。破一
鉢得多鉢。異時居士於一處集。各自言得福無量。
以市鉢與䟦難陀故。即共譏嫌。故制。
釋　五綴者。相去兩指間一綴。十誦律云。聽用
若鐵若銅綴鉢。根本律云。若鉢難得。隨意修理。
若易得處。應可棄之。更覓好者。
相　滿五綴不漏。更求新者。突吉羅。比丘尼捨墮。
餘三眾突吉羅。不犯者。減五綴漏故求。若為他求。
他為己求。不求而得。施僧次得。自價買畜。根本
律云。此鉢不應守持。不應分別。亦不與人。應畜二
鉢袋。好者安長鉢。不好者安舊鉢。乞食時。應將二
鉢。得乾飯。著長鉢中。得濕飯。著舊鉢中。應於舊鉢
中食。先洗長鉢。曬曝安置。皆以長鉢為先。安龕及
火熏時。皆於好處先安。長鉢。若道行時。舊鉢遣人
持。長鉢自持。無人為擎者。長鉢安左畔。舊鉢安右
畔。自持而去。此之治罰。乃至盡形。或至破來。應好
護持。違者得越法罪。僧祇律云。是持綴鉢比丘。
若故打破。波逸提。或二師知識等。憫其洗鉢妨道。
藏去不見已。更乞無罪。乞得一鉢。應受持。若得兩
鉢。一入僧淨廚。乃至得十鉢。九入僧淨廚。求得鉢
直亦如是。薩婆多摩得勒伽云。若乞得眾多鉢。
應捨一意所貪樂者。餘者應與同意。

重治毗尼事義集要卷第五

音義
五衣尼於三衣外。更加掩腋衣。覆肩衣也。
尼犍子具云薩遮尼乾。此翻離繫。自餓外道也。
亦翻不繫。拔髮露形。無所貯蓄。
褋音疊。
𦆠音衛。織餘𦆠也。
蛹音勇。繭蟲也。
毳吹去聲。獸毛細者。
劫貝或云劫波育。或云迦波羅。即木棉也。
拘遮羅不見有翻。恐即俱蘇摩。此翻華。
芻摩此云細軟。亦麻之類。
<pb n="433"/>
憍奢耶即蠶綿也。
間紃間去聲。紃音巡。紡縷也。
羺奴侯切。胡羊也。
犁車子或云離車。或云離奢。此翻邊地主。又翻
仙族王。又翻傳集國政。
磔音摘。張開手指度物也。正作搩。
賷同齎。音虀。持遺人也。裝也。送也。行道所用也。
坌盆去聲。
鄔波索迦即優婆塞。
鍵𨩲或云犍甆。犍茨。建鎡。此翻淺鉢。今呼為鐼
子。鐼訛音訓。然徧查律中。並無鐼子。又按海篇。鐼
音墳。鐵也。飾也。又音奔。平木器也。字彚雖音火運
切。而是鐵屬。又與錛同。亦平木器。不知此名起自
何人。今律堂中皆訛稱之。按律云鍵𨩲入小鉢。小
鉢入次鉢。次鉢入大鉢。
綴音拙。又音贅。聯也。

<sarticle>重治毗尼事義集要卷第六</sarticle>

古吳蕅益沙門　智旭　彚釋
○二十三非親織衣戒。大乘為眾不同學。
若比丘。自乞縷線。使非親里織師織作三衣者。尼薩
耆波逸提。
緣　䟦難陀欲縫僧伽梨。入舍衛城。至居士家。處
處求線。乞得線多。遂使織師織作三衣。自作繀。自
看織。居士見而譏嫌。故制。
相　若看織。若自纏。若自作繀。盡突吉羅。比丘尼
捨墮。餘三眾突吉羅。不犯者。織師是親里。與線者
是親里。自織作鉢囊等小用物。僧祇律云。自行
乞縷。越毗尼心悔。得者。越毗尼罪。織成者。捨墮。
十誦律云。使非親里織師織者。捨墮。從非親里乞
縷。突吉羅。若自織。令五眾織。突吉羅。根本律云。
若酬價織者。無犯。薩婆多論云。若少衣。正應乞
衣。不應乞縷作衣。須縷縫衣作帶。無罪。
○二十四求織好衣戒。大乘同制。是惡求多求故。
若比丘。居士。居士婦。使織師為比丘織作衣。彼比丘。
先不受自恣請。便往織師所。語言。此衣為我作。與我
極好織。令廣大堅緻。我當少多與汝價。是比丘與價。
乃至一食直。若得衣。尼薩耆波逸提。
緣　舍衛城有一居士。出好線令織師為䟦難陀
織衣。織師語䟦難陀。彼即遣織廣大堅緻者。織師
言線少。䟦難陀至居士家更乞線。居士婦出線箱。
即恣意擇取好者。持與織師。織師言價少。即更許
與價。居士從他處還。見非先所勅織。問知其故。便
生譏嫌。故制。是後比丘。疑不敢。答自恣請。亦不敢
索不如者。佛言。先受自恣請者不犯。
相　求得衣。捨墮。不得。突吉羅。比丘尼捨墮。餘三
眾突吉羅。不犯者。或為他。他為己。不乞而得。僧
祇律云。若但往勸。不許價得衣者。越毗尼罪。十
誦律云。不犯者。自有物。令織師織。
○二十五與衣瞋奪戒。大乘同學。
若比丘。先與比丘衣。後瞋恚。若自奪。若教人奪取。還
我衣來不與汝。若比丘還衣。彼取衣。尼薩耆波逸提。
緣　難陀弟子善勸化。䟦難陀。語言。與我共行人
間。當與汝衣。餘比丘。語言。汝以何事共䟦難陀行。
彼癡人。不知誦戒說戒布薩羯磨。後彼比丘即不
隨行。䟦難陀乃索前衣。比丘不還。即瞋恚強奪。比
丘高聲言莫爾。比房聞之。集聚問故。白佛結戒。
相　奪而藏舉。取離本處。捨墮。不藏舉。不離處。突
吉羅。比丘尼捨墮。餘三眾突吉羅。不犯者。不瞋恚。
彼人即還衣。或餘人勸令還衣。若借衣者無道理
故奪。若恐失衣。若恐壞。若彼破戒破見破威儀。若
被舉。若滅擯。若應滅擯。若為此事命難梵行難。如
<pb n="434"/>
是一切奪取不藏舉。僧祇律云。或合與別奪。或
別與合奪。或合與合奪。或別與別奪。合奪者得一
波逸提。別奪者得多波逸提。若與衣時作是言。住
我邊者與。不住者奪。或言。汝適我意者與。不適意
還奪。或為受經故與。不受經還奪。一切無罪。或賣
衣未取直。直未畢仍取衣。無罪。或弟子不可教誡。
為折伏故奪。後折伏已還與。無罪。十誦律云。奪
得。捨墮。不得。突吉羅。薩婆多論云。奪五眾。及與
學。行別住摩那埵。盲瞎聾瘂。被舉人衣。盡捨墮。奪
狂亂病壞心犯四重五逆人五法人衣。盡突吉羅。
比丘尼奪比丘衣。突吉羅。奪尼等衣。盡捨墮。若先
根本與他衣。後為惱故。暫還奪取。捨墮。衣捨還他。
波逸提懺。若先根本與他衣。後根本奪。應計錢成
罪（直五錢犯重也）。若先暫與他衣。後便奪取。以忿恚欲令
彼惱。突吉羅。若為折伏。令離惡法。暫奪無罪。
辯　問。四分奪破戒破見等者不犯。薩婆多論奪
與學乃至被舉人衣盡捨墮。此復何從。答。若先與
衣。後因破戒等故奪。則是折伏之心。所以不犯。若
本是與學等人。先以愛與。後以瞋奪。則是恣任凡
情。所以結過也。
○二十六過七日藥戒。此是遮罪。大乘比丘同學。
若比丘。有病殘藥酥油生酥蜜石蜜。齊七日得服。若
過七日服者。尼薩耆波逸提。
緣　諸比丘秋月風病。形體枯燥。又生惡瘡。佛聽
服時非時五種藥。畢陵伽婆蹉在羅閱城。多有所
識。亦多徒眾。大得酥油生酥蜜石蜜。諸弟子積聚
藏舉。處處流漫。房舍臭穢。諸長者見而譏嫌。故制。
相　若犯捨墮藥不捨。更貿餘藥。一捨墮一突吉
羅。比丘尼捨墮。不犯者。過七日酥油。塗戶響。若蜜
石蜜。與守園人。若至七日。即與比丘食之。根本
律云。應在午前。當淨洗手。受取其藥。一同梵行邊
作如是說。具壽存念。我苾芻某甲。有此病緣清淨
醫藥。我今守持。於七日內自服。及同梵行者。如是
三說。若已服一日。即告同梵行者云。此病藥。已服
一日。餘有六日在。我當服之。乃至七日。皆應告知。
過七日已。尚有餘藥。應捨與淨人。或與求寂。律
攝云。為好容儀。或著滋味。或求肥盛。或詐偽心。服
食諸藥。皆惡作罪。十誦律云。若重病不犯。食是
四含消時。應作是念。我以治病故含。不為美味。
五分律云。應捨與僧。僧捨與白衣沙彌。若用然燈
塗足。捨藥比丘不得用。一切比丘皆不得噉。
○二十七雨衣求用非時戒。大乘同學。
若比丘。春殘一月在。當求雨浴衣。半月應用浴。若比
丘。過一月前求雨浴衣。過半月前用浴。尼薩耆波逸
提。
緣　佛在祇園。毗舍佉母請佛及僧。時天大雨。佛
勅比丘雨中浴。婢來白時到。遙見比丘裸形浴。疑
是外道。還白主母。佛既受供。母請八願。願與客比
丘食。遠行比丘食。病比丘食。病比丘藥。瞻病人食。
食粥。比丘雨浴衣。比丘尼浴衣。佛皆聽之。時六羣
即一切時求雨浴衣。不捨雨衣。便持餘用。故制。
相　三月十六日應求。四月一日應用。過前求。過
前用。皆捨墮。僧祇律云。此衣不得受當三衣。不
得淨施。不得著入河中池中浴。不得小小雨時著
浴。當大雨時被浴。若雨卒止。垢液。著入餘水中浴。
無罪。餘時亦不得裸身浴。當著舍勒。或餘故衣。不
得著雨衣種種作事。若食時欲以油塗身。若病時。
若多人行處。得繫兩頭作障。至八月十五日。當捨。
一比丘僧中唱。大德僧聽。今日僧捨雨浴衣。如是
三說。若至十六日捨者。越毗尼罪。捨已。得用作三
衣。亦得說淨。亦得入餘水浴。種種著作。無罪。薩
婆多論云。尼得畜浴衣。不得畜雨浴衣。比丘畜雨
浴衣凡有二事。一雨時障四邊。於中浴。天熱時。亦
<pb n="435"/>
以自障。於中浴。二以夏月多雨。常裹三衣擔持行
來。若閏三月。不應前三月求。比丘不畜雨浴衣。無
罪。
○二十八過時畜急施衣戒。大乘為眾生故得畜。
然須如法淨施如前說。
若比丘。十日未竟夏三月。諸比丘得急施衣。比丘知
是急施衣。當受。受已。乃至衣時。應畜。若過畜者。尼薩
耆波逸提。
緣　佛在毗蘭若夏安居竟。婆羅門設供施衣。佛
聽比丘受夏衣。六羣即一切時常乞衣。安居未竟
亦乞衣。亦受衣。又䟦難陀在一處安居竟。聞異處
大得衣。乃處處分得衣分。持入祇桓。少欲比丘白
佛訶責。時舍衛國梨師達多富那羅二大臣。受王
命征反叛。自念未知得生還否。欲為僧設食施衣。
諸比丘以安居未竟。不敢受衣。白佛。佛聽受。乃結
戒。
釋　急施衣者。受便得。不受便失。衣時者。自恣竟。
不受迦絺那衣。一月。受迦絺那衣五月。自恣十日
在得急施衣。應受。應畜至衣時。若九日在得急施
衣應受。應畜至衣時更增一日。乃至一日在得急
施衣應受。應畜至衣時更增九日。
相　過前過後。俱捨墮。比丘尼捨墮。不犯者。奪衣
失衣等故過前。奪失等想故過後。根本律云。若
在夏中。或施主欲自手行施。取亦無犯。若差得藏
衣苾芻。或施主作是語。我行還自手當施。雖過時
分。畜亦無犯。薩婆多論云。除十日急施衣。一切
安居衣必待自恣時分。若安居中分。突吉羅。
○二十九後月離衣過六夜戒。大乘比丘同學。僧
祇云。夏三月未滿。五分云。安居三月。未滿八月。
十誦云。三月過。未至八月。未滿歲。根本云。在阿
蘭若處作後安居。按迦提。翻功德。又翻昴星。昴
星直此月故。謂七月十六。至八月十五。名迦提
月也。滿字。准餘四部。應須讀聯下句。謂受後安
居者。雖隨前安居眾。七月十五自恣。仍須滿此
一月住阿蘭若。以終後安居局。故不許離衣也。
若比丘。夏三月竟。後迦提一月。滿在阿蘭若有疑恐
懼處住。比丘在如是處住。三衣中欲留一一衣置舍
內。諸比丘有因緣離衣宿。乃至六夜。若過者。尼薩耆
波逸提。
緣　佛在舍衛國。諸比丘安居竟。後迦提一月滿
在阿蘭若處住。多有賊難。皆趣祇桓聚住。佛知其
故。聽留一一衣置舍內。六羣即留衣舍內。囑親友
比丘已出行。受囑者出衣曬之。諸比丘白佛制戒。
釋　阿蘭若處者。去村五百弓。遮摩羅國弓長四
肘。用中肘量。有疑處者。疑有盜賊。恐怖者。中有恐
怖賊盜。舍內者。村聚也。五分律云。一一衣者。若
僧伽梨。若優多羅僧。隨所重寄一衣。不得寄安陀
會。以著身故。不得寄二。以禮拜入僧乞食。不得單
著故。有因緣者。若有塔事。二師事。及以他事。
相　第七夜明相未出前。不捨衣。不手捉衣。不至
擲石所及處住。明相出。捨墮。不犯者。劫奪等想。船
濟不通。及餘阻難。僧祇律云。除僧羯磨。得一月
不失衣。五分律云。若一宿二宿。乃至五宿。事訖
不還。突吉羅。律攝云。本心暫去。即擬還來。因事
稽留。不至衣所。無離衣過。善見律云。若阿蘭若
處眾僧多。房舍堅密。不須寄衣聚落。寄衣已。六夜
一往看。見衣已。還阿蘭若處。
○三十迴僧物入己戒。大乘同制。
若比丘。知是僧物。自求入己者。尼薩耆波逸提。
緣　舍衛國有一居士。恒好惠施。欲飯佛僧兼施
好衣。䟦難陀語言。施僧者多。汝今食可施僧。衣可
施我。居士聽之。次日眾僧赴請。居士見威儀具足。
發大聲悔不施衣。比丘問知其故。白佛結戒。時諸
<pb n="436"/>
比丘。不知是僧物非僧物。為許僧不許僧。後乃知
是僧物。已許僧。或作捨墮懺。或慚愧。佛言。不知無
犯。
釋　僧物者。為僧作。已與僧。已許僧。物者。衣鉢坐
具針筒。下至飲水器。
相　知是僧物。自求入己。捨墮。若僧物轉與塔。塔
物轉與僧。及四方僧物。現前僧物。比丘僧物。比丘
尼僧物。轉轉相與。盡突吉羅。比丘尼捨墮。餘三眾
突吉羅。不犯者。已許。不許想。若許少。勸令多與。若
許少人。勸與多人。許惡。勸與好者。根本律云。已
許。許想。及疑。捨墮。未許。許想。及疑。突吉羅。已許。未
許想。未許。未許想。無犯。僧祇律云。若有人欲布
施。問比丘言。應施何處。答言。隨汝心所敬處。復問。
何處果報多。答言。施僧果報多。復問。何等清淨持
戒有功德僧。答言。僧無犯戒不清淨者。若人持物
來施比丘。應語言。施僧得大果報。若言。我已曾施
僧。今正欲施尊者。受之無罪。若知物向僧。迴令向
己。捨墮。是物僧不應還。僧應受用。若迴與餘人。波
逸提。知物向此僧。迴與餘僧等。皆越毗尼罪。知物
向此畜生。迴與餘畜生。越毗尼心悔。五分律云。
若施主自迴欲與僧物與已。不犯。薩婆多論云。
若物向他。迴令向己應捨還之。若迴此塔物向彼
塔。迴此僧祇物向彼僧祇。不須還取。但作突吉羅
懺。若自恣臘。迴此眾僧向餘僧者。應取還。作突吉
羅懺。不還者。計錢成罪。面門臘亦如是。
○三結問。
諸大德。我已說三十尼薩耆波逸提法。今問諸大德。
是中清淨不（三說）。諸大德是中清淨。默然故。是事如是
持。
四。三十捨墮法竟。
○五。九十波逸提法三。初總標。二別列。三結問。
○初總標。僧祇律九十二。五分律九十一。
諸大德。是九十波逸提法。半月半月說。戒經中來。
釋　根本律云。波逸底迦者。是燒煑墮落義。謂犯
罪者。墮在地獄傍生餓鬼惡道之中受燒煑苦。又
此罪若不殷勤說除。便能障礙所有善法。
○二別列九十。初妄語戒（至）九十等佛衣量戒。
○初妄語戒。此是性罪。大乘同制。救眾生故得開。
若比丘。知而妄語者。波逸提。
釋　象力釋子。與外道梵志論議。若不如時。便違
反前語。若僧中問時。即復違反前語。梵志譏嫌。故
制。
相　見聞觸知等八種妄語。說而了了。波逸提。不
了了。突吉羅。說戒時。乃至三問。憶念有罪而不說。
突吉羅。比丘尼波逸提。餘三眾突吉羅。根本律
云。違心而說。皆得墮罪。若不違心而說者。皆無犯。
附　律攝云。佛弟子言常說實。不應為盟自雪。表
他不信故。設被誣謗。亦不應作誓。十誦律云。不
得自呪呪他。不得以物自誓誓他。不得自投竄令
他投竄。呪與投竄一種故（即今投狀訴神等事）。
○二毀呰戒。此是性罪。大乘同制。若但毀呰。結輕。
若合自讚。結重。若增上煩惱犯者。失菩薩戒。
若比丘。種類毀呰語者。波逸提。
緣　六羣斷諍事。種類罵比丘。比丘慚愧。忘失前
後不得語。故制。
釋　相。種類毀呰人者。卑姓。卑行業。卑伎術工
巧。或言是犯過人。多結使人。禿瞎人。禿盲人。如是
等。若面罵言。汝是旃陀羅家生。乃至眾患所如人
等。若喻罵言。汝似旃陀羅家生等。若自比罵言。我
非旃陀羅等。盡波逸提。不了了者。突吉羅。若以說
善法而面罵喻罵自比罵者。了了不了了。盡突吉
羅。說善法者。阿蘭若。乞食。補納衣。乃至坐禪人。面
罵云。汝是阿蘭若等。喻罵云。汝似阿蘭若等。自比
<pb n="437"/>
罵云。我非阿蘭若等。比丘尼波逸提。餘三眾突吉
羅。不犯者。相利故說。為法為律為教授故說。為親
厚故說。或戲笑說。失口說。獨說。夢說。誤說。五分
律云。毀呰餘四眾。突吉羅。比丘尼毀呰比丘比丘
尼。波逸提。毀呰餘三眾。突吉羅。
○三兩舌戒。此是性罪。大乘同制。
若比丘。兩舌語者。波逸提。
緣　六群傳彼此屏語。遂至眾中未有鬬事而生
鬬。已有鬬事而不滅。故制。
相　了了不了了同上。比丘尼等同上。不犯者。破
惡知識。惡伴黨。非法非律羯磨。無義無利數數語
等。
附　官處言人者。突吉羅。十誦律云。若白衣。於
寺中欲作惡事。侵惱比丘。應苦切語令其折伏。若
不折伏。不應直向王言。先語是惡人知識。次語王
夫人及王子大臣等。若是人捨惡便止。莫令得事。
○四與婦女同室宿戒。大乘同學。
若比丘。與婦女同室宿者。波逸提。
緣　阿那律從舍衛國。向薩拘羅國。路至無比丘
住處村。聞一婬女家。常安止賓客。即往寄宿門下。
時有諸長者亦來投宿。坐相逼近。婬女愍念尊者。
令入舍內。尊者結加趺坐。繫念在前。婬女於初夜
來求作夫。默然不答。亦不觀視。到後夜。婬女復脫
衣來前捉之。尊者湧身空中。婬女慚愧。著衣合掌。
懺悔至三。尊者下在本處。說微妙法。婬女得法眼
淨。受三歸五戒。為優婆夷。次日尊者受其供養。說
法而去。還僧伽藍向眾僧說。少欲者譏嫌。白佛結
戒。
釋　室者。有四周牆壁障。上有覆。或前厰而無壁。
或雖有覆而不徧。或雖覆徧而有開處。
相　比丘及婦女或先後到。或俱至。若欹臥。隨脇
著地。波逸提。隨轉側波逸提。與鬼畜女。及黃門二
根人同室宿。突吉羅。晝日婦女立。比丘臥。突吉羅。
比丘尼波逸提。餘三眾突吉羅。不犯者。不知有婦
女。屋缺覆障。若行。若坐。病臥。捉縛。五分律云。若
同覆異隔。若大會說法。若母姊妹近親疾患。有有
知男子自伴。不臥。皆不犯。律攝云。若天龍女可
見形者。及傍生女同處宿。咸得惡作。小傍生女不
堪行婬者。不犯。若有父母夫主等守護者。同宿無
犯。
○五同未受大戒人三宿戒。大乘比丘同學。
若比丘。舉未受大戒人共宿。過二宿。至三宿。波逸提。
緣　六群與諸長者共在講堂止宿。一比丘散心
睡眠。轉側露形。有比丘以衣覆之。復更轉側露形。
如是至三。長者譏嫌調弄。故制。後佛在拘睒毗國。
諸比丘以羅云未受大戒。遣出。羅云往廁止宿。世
尊知之。詣廁引入自房共止一宿。明日集比丘告
言。汝等無慈心。乃驅出小兒。自今聽比丘與未受
大戒人共二宿。若至三宿明相未出時。應起避去。
若至第四宿。應自去。或使彼去。
相　犯不犯同上。比丘尼波逸提。僧祇律云。若
與未受具人同屋宿。當以縵障。若齊項。若齊掖。縵
下至地。不得容猫子過。十誦律云。有病比丘。使
沙彌供給。雖臥無犯。是中有不病比丘。不應臥。
根本律云。若安居後。有惡比丘來入寺中。師主應
與求寂同房宿至夏終。勿致疑惑。夏罷已。能驅者。
可擯斥之。不可擯者。應將求寂別詣餘寺。如在行
路。雖過二宿。通夜應眠。勿生疑惑。
附　根本目得迦云。不合與俗人求寂授學人別
在人等同坐。必有難緣。無犯。
○六與未受戒人共誦戒。大乘比丘同學。
若比丘。與未受戒人共誦者。波逸提。
戒因緣經云。若比丘。向未受戒者說一句戒法。波
<pb n="438"/>
逸提（按善見律。亦同此意。蓋以五篇之名。惟大僧法。沙彌等知。便成遮難故也）。
緣　六群與諸長者。共在講堂誦佛經。語聲高大。
如婆羅門誦書聲。亂諸坐禪者。故制。
釋　未受戒人者。除比丘比丘尼。餘者是。僧祇
律云。雖比丘尼受具戒。亦不得教。若授弟子經應
教言。待我誦斷。汝當誦。若不受語者。不復得教。
五分律云。並誦者。俱時誦。或授聲未絕。彼已誦。或
彼誦未竟。此復授。
相　師不教言我說竟汝可說者。突吉羅。比丘尼
波逸提。不犯者。我說竟汝說。若二人同業同誦等。
善見律云。佛涅槃後。迦葉為上座。五百阿羅漢
所集三藏。若共未受具人同誦。波逸提。若法師所
撰文字。共同誦者不犯。
○七向外人說他粗罪戒。大乘同制。義疏云。說過
者有兩。一陷沒心。欲令前人失名利等。二治罰
心。欲令前人被繫縛等。此二心皆是業主。必犯
重戒。若獎勸心說。及被差說罪。皆不犯。又犯七
逆十重。前人失戒。失戒後說。但犯輕垢。
若比丘。知他有粗惡罪。向未受大戒人說。除僧羯磨。
波逸提。
緣　佛在耆闍崛山。時有行波利婆沙摩那埵比
丘在下行坐。六群語諸白衣。此等犯如是事。故罰
在下行坐。有過比丘聞之慚愧。餘比丘亦慚愧。白
佛結戒。後舍利弗為僧所差。在王眾人民眾中說
調達過。生畏慎心。佛言。僧差無犯。
釋　粗惡者。波羅夷。僧殘。僧者。一羯磨。一說戒。
相　若說了了。波逸提。不了了。突吉羅。除粗罪。以
餘罪向未受戒人說。突吉羅。自犯粗罪。向未受戒
人說。突吉羅。除比丘比丘尼。以餘人粗罪向未受
戒人說。突吉羅。比丘尼波逸提。餘三眾突吉羅。不
犯者。白衣先已聞此粗罪等。僧祇律云。比丘尼
雖受具戒。亦不得向說。根本律云。若於不知俗
家。作不知想疑。向彼說。得墮罪。若於知俗家。作不
知想疑。向彼說。得惡作。不犯者。於不知俗家。作先
知想等。五分律云。教向甲說。而向乙說。教說此
罪。而說彼罪。皆波逸提。十誦律云。若羯磨此比
丘作說罪人。餘比丘說者。突吉羅。若令向此人說。
此處說。向餘人餘處說者。突吉羅。若僧作隨意隨
時隨處說罪羯磨者。說無犯。薩婆多論云。寧破
塔壞像。不向未受具人說比丘過。若說過罪。則破
法身故。若說二篇罪名。波逸提。說罪事。突吉羅。
辯　問。五分教向甲說而向乙說等。皆波逸提。十
誦向餘人餘處說。僅突吉羅。此復何從。答。既被僧
差。則所向雖或失當。似宜從十誦結輕。然設以惡
心欲令陷沒。故向乙說。復宜從五分結重也。
○八向外人說證法戒。大乘同學。
若比丘。向未受戒人說過人法言。我見是。我知是。實
者。波逸提（戒因緣經。乃因向沙彌說。故制）。
緣　起自婆裘園比丘故制。如初篇中廣說。
相　了了。波逸提。不了了。突吉羅。向鬼畜說。突吉
羅。向受大戒非同意者說。突吉羅。比丘尼波逸提。
餘三眾突吉羅。不犯如初篇中說。五分律云。受
大戒人不問而向說。語語突吉羅。不犯者。泥洹時
說。十誦律云。實是阿羅漢乃至得阿那般那念。
向他說。波逸提。實好持戒。向他說。突吉羅。天來等。
波逸提。土鬼來。突吉羅。律攝云。對俗人現神通。
得惡作罪。不犯者。為顯聖教。現希有事。或欲令彼
所化有情心調伏故。雖說無罪。薩婆多論云。為
名利故。言我清淨持戒。實誦三藏。隨所誦經。隨所
解義。隨能問答。向人說者。盡突吉羅。摩得勒伽
云。向狂人。散亂心人。重病人說。突吉羅。
○九與女人過說法戒。此是遮罪。大乘同學。護譏
嫌故。必若不起譏嫌。隨機廣略。無犯。
<pb n="439"/>
若比丘。與女人說法過五六語。除有知男子。波逸提。
緣　迦留陀夷乞食到長者家。在姑前與兒婦耳
語說法。姑見生疑。故制。是後比丘不敢為女人說
法。乃更結此戒文。
釋　五語者。色無我乃至識無我。六語者。眼無常
乃至意無常。有知男子者。解粗惡不粗惡事。律
攝云。五六相應所有言語。名五六語。
相　比丘尼波逸提。餘三眾突吉羅。不犯者。有知
男子前過五六語說。若無有知男子前授五戒。說
五戒法。授八關齋。說八關齋法。說八聖道。十不善
法。十善法。及女人問義。應答。若不解。應廣說。五
分律云。為女人說五六語竟。語言。法正齊此。從坐
起去。更有因緣。還復來坐。為說不犯。若說五六語
竟。更有女人來。為後女人說。如是相續。為無量女
人說。皆不犯。若自誦經。女人來聽。若女人問義。要
使得解。過五六語。皆不犯。薩婆多論云。女。謂能
受婬欲者。若未堪任作婬欲者。突吉羅。
○十掘地戒。此是遮罪。大乘比丘同學。
若比丘。自手掘地。若教人掘者。波逸提。
緣　六群為佛修治講堂。周匝自掘地。長者譏嫌
斷他命根。故制。乃更教人掘。長者復譏嫌。佛更結
戒。
釋　地者。已掘地。未掘地。若已掘地經四月。被雨
漬。還如本。十誦律云。地有二種。生地。不生地。多
雨國土。八月地生（驚蟄後。立冬前）。少雨國土。四月地生（夏四
月也）。除是名不生地。律攝云。生地者。謂未曾掘。若
曾經掘。被天雨濕。或餘水霑。時經三月。是名生地。
若無雨濕及水霑潤。時經六月。亦名生地。異此非
生。
相　若用鋤。或以钁斵。或以椎打。或以鎌刀刺刀。
乃至指爪掐傷地。打橛入地。地上然火。一切波逸
提。若不教言知是看是。突吉羅。比丘尼波逸提。不
犯者。若語言知是看是（此是淨語也。令彼淨人自知自看所應掘所應置處。
比丘不應直言掘是置是也）。若曳材木。曳竹。若籬倒地扶正。若
反塼石取牛屎。取崩岸土。若取鼠壤土。若除經行
處土。若除屋內土。若往來經行。若掃地。若杖築地。
若不故掘。僧祇律云。若河邊坎上。以脚蹋墮。蹋
蹋波逸提。坎岸邊行。土崩無罪。若營事比丘。多有
塔物僧物。欲藏地中。若在露處生地。不得自掘。當
使淨人知。若在覆處死地。得自掘藏。釘栓（古橛字）拔
[檎-离+土]亦爾。若死土被雨已。不得自取。使淨人取盡雨
所洽際。然後自取。無罪。掘地。波逸提。半沙。越毗尼
罪。純沙。無罪。石薑石糞。亦如是。十誦律云。掘
不生地。一一掘突吉羅。掘生地。一一掘波逸提。手
畫地乃至沒芥子。一一畫突吉羅。若比丘作師匠。
欲新起佛圖僧坊。畫地作模。不犯。餘比丘畫者犯
罪。若生金銀等鑛處。若雌黃赭土白墡處。生石處。
黑石處。沙處。鹽處。掘者不犯。根本律云。掘生地。
波逸底迦。非生地。惡作罪。釘橛。波逸底迦。拔橛。惡
作罪。若營作苾芻欲定基時。得好星候吉辰。無有
淨人。應自以橛釘地記疆界。深四指者無犯。五
分律云。餘三眾無事掘地。突吉羅。若取燥土。不犯。
○十一壞鬼神村戒。此是遮罪。大乘比丘同學。
若比丘。壞鬼神村。波逸提。
緣　有一曠野比丘修治屋舍。自斫樹木。故制。
釋　鬼者。非人是。村者。一切草木是。
相　若自斷。自炒。自煑。教他斷炒煑。盡波逸提。打
橛著樹上。以火著生草木上。斷多分生草木。盡波
逸提。斷半乾半生草木。突吉羅。比丘尼波逸提。不
犯者。言知是看是。斷枯乾草木。及一切誤斷。五
分律云。若比丘一一所須。語淨人言汝知是。若不
解。復語言汝看是。若不解。復語言與我是。若自伐
鬼村。若使人言伐是。波逸提。生草。生草想。疑。皆波
<pb n="440"/>
逸提。乾草。生草想。疑。皆突吉羅。乾草。乾草想。生草。
乾草想。不犯。餘三眾無故殺生草木。突吉羅。若為
火燒。若折。若斫。知必不生。不犯。諸比丘住處庭
中生草。聽使淨人知。薩婆多論云。有三戒大利
益佛法。不得擔。不殺草木。不掘地。若不制三戒。國
王當使比丘作役。三眾是淨人。故不犯。不得上
樹取果。搖樹取果。摩得勒伽云。以土沙覆生
草。突吉羅。語餘人言取是果。我欲食。突吉羅。生果
未淨全咽。突吉羅。取木耳。突吉羅。打熟果落。突吉
羅。打生果落。波逸提。善見律云。木倒笮比丘而
不死。雖手中有刀斧等。寧守死不斫木掘土以脫
命。何以故。掘土斫木。得墮罪。智慧人寧守戒而死。
不犯戒而生。若人放火來燒寺。為護住處。得剗草
掘土以斷火。不犯。樹有二種。一水生。二陸生。蓮華
浮萍。水生。若水中翻覆。突吉羅。若離水。波逸提。若
須華果。得攀樹枝下。使淨人取。不犯。不得令枝折。
若樹高。淨人不及。比丘得抱淨人取。不犯。若樹押
人。比丘得斫樹掘地以救其命。不犯（上云不得。是自救故。此云
不犯。為教他故。全同大乘教意）。僧祇律云。有國土作穀聚。畏非
人偷。以火燒上作識。即此為淨。如摩摩帝有倉
穀未淨。畏年少比丘不知法。使淨人火淨。至倉穀
盡。比丘恒得語言舂去。不犯。根本律云。凡授事
人。為營作故。將伐樹時。於七八日前。在彼樹下。設
諸祭食。誦經呪願。說十善道。讚歎善業。復應告言。
若於此樹舊住天神。應別求居止。此樹今為三寶
有所營作。過七八日已。當斬伐之。若伐樹時。有異
相現者。應為讚歎施捨功德。說慳貪過。若仍現異
相即不應伐。若無別相。應可伐之（謂使淨人知。非謂比丘可自伐
也）。
證　根本雜事云。得叉尸羅國。有醫羅鉢龍王。化
身為摩納婆形。持滿篋金。徧遊諸處。說偈問言。何
處王為上。於染而染著。無染而有染。何者是愚夫。
何處愚者憂。何處智者喜。誰和合別離。說名為安
樂。若有解者。即以金篋供養。然無有人能解釋者。
漸行至婆羅尼斯國。復如是唱。有人報言。有上智
人。住阿蘭若。名那剌陀。當解斯義。未幾。那剌陀至。
龍以偈問。彼聞記憶。告言。十二年後。當為汝釋。龍
言時太長久。漸求減至七日。時那剌陀。即往告五
苾芻。苾芻答言。汝可問佛。即詣鹿林。禮足而坐。佛
為說法。證預流果。願求出家。佛言。先為摩納婆解
釋頌義。然後出家。應如是答。第六王為上。染處即
生著。無染而起染。說此是愚夫。愚者於此憂。智人
於此喜。愛處能別離。此則名安樂。彼若不解。更為
說頌。若人聞妙語。解已修勝定。若聞不了義。彼人
由放逸。彼若更疑。汝可對彼以爪截葉。若問世尊
出世。報言已出。若問何處。報言在施鹿林。時那剌
陀受佛教已。至彼龍所。具答如上。彼龍化作轉輪
聖王。往世尊所。佛言。汝愚癡人。於迦攝波佛時。受
佛禁戒。不能護持。感此下劣長壽龍身。今者何故
還起詐心。汝今可復本形。龍言。世尊。我是龍身。多
諸怨惡。恐有眾生共相損害。佛勅金剛手為之守
護。龍王別至一處。遂復本形。身有七頭。頭尾相去
有二百驛。一一頭上。各生一醫羅大樹。被風搖動
膿血皆流。霑污形骸。臭穢可惡。當有繩蛆諸蟲。徧
其身上。晝夜唼食。是時龍王。即以本身詣世尊所。
禮足却住。白言。唯願世尊為我授記。當於何日捨
此龍身。佛言。當來人壽八萬歲時。有佛出世。號曰
慈氏。為汝授記。當免龍身。龍王悲哭。諸頭眼中一
時淚出。成十四河。駛流驚注。佛令裁止。勿致損國。
頂禮佛足。忽然不現。大眾問其往因。佛言。迦攝佛
時。此龍於佛法中出家修行。善閑三藏。具習定門。
經行醫羅樹下以自策勵。樹葉打額。即便忍受。後
時繫心疲倦。從定而起。策念經行。葉還打頭。極痛。
<pb n="441"/>
發瞋怒心。即以兩手折其樹葉投地。作如是語。迦
攝波佛。無情物上見何過咎。而制學處。令受斯苦。
由彼猛毒瞋心毀戒。命終墮此龍中。
附　五分律云。不得為鬼神及外道師作塔。已作
者不聽壞。根本尼陀那云。於天神處。不應供養。
亦勿欺凌。
○十二異語惱他戒。此是性罪。大乘同學。
若比丘。故作異語惱他者。波逸提。
緣　闡陀犯罪。諸比丘問之。即以餘事報言。汝向
誰語。為說何事。為論何理。為語我。為語誰耶。是誰
犯罪。罪由何生。我不見罪。云何言我有罪。諸比丘
譏嫌白佛。佛令僧為作餘語白。乃結戒云。若比丘
餘語者。波逸提。闡陀因不作餘語。便觸惱眾僧。喚
來不來。不喚來便來。應起不起。不應起便起。應語
不語。不應語便語。佛更令僧作觸惱白。而結此戒。
相　僧未作餘語白而餘語。突吉羅。若作白已而
餘語。波逸提。僧未作觸惱白而喚來不來等。盡突
吉羅。若作白已而觸惱。盡波逸提。若上座喚來不
來。突吉羅。比丘尼波逸提。餘三眾突吉羅。不犯者。
重聽不解。或前語有參差。故似餘語。前人作非法
事。或一坐食。有病難等。故似觸惱。根本律云。若
苾芻。見獵人逐麞鹿等入寺內。彼問。頗見有鹿從
此過不。不應答言見。若是寒時。報言。可入溫室向
火。若是熱時。報言。可入涼室飲水。若彼云。我不疲
倦。我問走鹿。應先自觀指甲。報言。我見指甲。若更
問者。應觀太虗。報言。我見太虗。若彼云。我不問指
甲及太虗。然問可殺有情於此過不。即應徧觀四
方。作如是念。於勝義諦。一切諸行。本無有情。報言。
我不見有情。此皆無犯。若餘問時不如實答。皆得
墮罪。
附　不恭敬戒。餘部皆有此戒。大意與前戒同也。
十誦律云。若比丘。不恭敬者。波逸提。闡那於上座
說法律時。作異語答難。故制。僧當為記不恭敬事。
白四羯磨。若未記前。語令莫作。答言不作。而實作。
或答言當作。而實作。皆突吉羅。若僧記不恭敬後。
語令莫作。答言不作。而實作。或答言當作。而實作。
皆波逸提。五分律云。輕三師及戒。一一波逸提。
輕餘比丘。突吉羅。乃至師令掃地而不掃。教順掃
而逆掃。皆突吉羅。比丘尼亦如是。餘三眾突吉羅。
律攝云。不敬僧伽。得墮罪。不敬別人。得惡作罪。
五種教勅。不得虧違。一國王。二如來大師。三眾中
上座。四阿遮利耶（即阿闍梨）。五鄔波駄耶（即和尚）。
辯　國王教勅。謂國家常法也。比丘不得干國憲
故。若非理勅令朝拜作役等。所不應從。藏中有集
沙門不應拜俗等事六卷。比丘不可不看也。又除
如來大師。若二師上座有非法教。亦不應從。四
分律云。不應在和尚。和尚等（多己十夏。阿闍梨。阿闍梨
等（多己五夏前。通肩披衣。著革屣有所取與。除在白衣
舍不犯。又道行及日入時。得著革屣。又見二師上
座。應起迎。除一坐食。或作餘食法不食。或病。應作
是語。大德忍我。有如是因緣不起。

重治毗尼事義集要卷第六

音義
繀蘇對切。箸絲於筟車。
五法人受調達破僧五法著。
舍勒內衣短裙也。
阿那律或云阿㝹樓䭾。阿那律陀。阿泥盧豆。阿
泥律陀。此翻無滅。亦翻如意。亦翻無貧。過去饑世。
曾以稗飯施辟支佛。九十一劫。於天人中受如意
樂。無所貧乏。至今果報猶不滅也。佛之堂弟。天眼
第一。
<pb n="442"/>
钁丘縛切。大鉏也。
斵音捉。
鎌音廉。鉤刀。亦名鍥子。
爪側絞切。
掐苦洽切。
赭音者。赤土。
墡上演切。白土。
笮音責。壓也。
押音鴨。按也。亦壓也。
得叉尸羅未見翻譯。
醫羅鉢亦云伊羅䟦羅。伊羅。樹名。此翻臭氣。䟦
羅。此翻極。由此龍王往昔損此樹葉。故致頭上生
此臭樹。
摩納婆此翻儒童。
婆羅尼斯舊云波羅柰。河名也。去河不遠。造立
王城。或翻為江遶城。
那剌陀未見翻譯。
駛音使。又去聲。馬行疾也。

<sarticle>重治毗尼事義集要卷第七</sarticle>

古吳蕅益沙門　智旭　彚釋
○十三嫌罵戒。此是性罪。大乘同制。
若比丘。嫌罵。波逸提。
緣　沓婆摩羅子。知僧臥具及差僧食。慈地比丘
於眼見耳不聞處。言其有愛恚怖癡。故制。後更於
耳聞眼不見處。言其有愛恚怖癡。乃更結戒。
相　若面見譏嫌。若背面罵。了了。波逸提。不了了。
突吉羅。比丘尼波逸提。餘三眾突吉羅。不犯者。其
人實有是事。恐後有悔。語令如法發露。及戲笑說。
獨說。夢說。錯說。善見律云。譏嫌被僧差人。波逸
提。嫌餘人。突吉羅。
○十四敷僧臥具不舉戒。此是遮罪。大乘同制。
若比丘。取僧繩牀木牀若臥具坐褥。露地敷。若教人
敷。去時不自舉。不教人舉。波逸提。
緣　舍衛城有長者飯僧。十七群比丘。取僧坐具
在露地敷而經行。望食時到。時到已。不收攝便赴
食。僧坐具為風塵土坌。蟲鳥啄壞。汙穢不淨故制。
釋　繩牀木牀。各有五種。旋脚。直脚。曲脚。入陛。無
脚。
相　初出門。波逸提。一足在門外。一足在門內。欲
去而不去。還悔。一切突吉羅。若二人共一牀。下座
應收而去。下座謂上座當收。而上座不收。下座犯
波逸提。復以非威儀。犯突吉羅。上座謂下座當收。
而下座不收。上座犯波逸提。若二人不前後。俱不
收。二俱波逸提。若餘空繩牀木牀踞牀几浴牀。或
臥具表裏。或地敷。繩索。毳紵。放在露地。不收便去。
突吉羅。敷僧臥具在露地。不收而入房坐思惟。突
吉羅。比丘尼波逸提。餘三眾突吉羅。善見律云。
他人私物不舉。突吉羅。薩婆多論云。好持戒大
沙彌。亦得付囑之。摩得勒伽云。自臥具不舉。不
使人舉。突吉羅。十誦律云。諸比丘食竟。有諸白
衣即坐僧臥具牀上。應待白衣食竟。若有病者不
能久待。應去。隨見者應舉。若失戶鈎戶鑰。無舉處。
若八難中一一難起。不舉無犯。律攝云。有五種
人。不堪囑授。謂無慚愧。有讐隙。年衰老。身帶病。未
圓人。憶而不舉。得本罪。若忘念者。但得惡作。凡是
僧伽所有衣服。不將餘物儭替。不合受用。其所替
物。亦非疎破。若僧敷具有破穿處。應須縫補。若斷
壞者。應為連接。若不堪修補者。用充燈炷。或為拂
帚。或斬和泥。用塗牆壁。填孔隙。令施福增。凡聽法
時。不應與苾芻尼及俗人求寂授學人相近而坐。
有難緣者非犯。無夏者。不應共三夏者同座。一夏
<pb n="443"/>
者。不得與四夏者同座。二夏以去。得共大三夏者
同座。若白衣舍。處所迮時。雖鄔波䭾耶。同座非犯。
不應一牀二人同臥。有慚愧者無犯。若在行途。得
大帔。中間衣隔。同臥非犯。若有施主以衣布地。延
請法眾願為蹈者。或寶莊飾師子座上。以俗人衣
敷設。應生愍念。作無常想。蹈坐非犯。若施主借僧
褥席。應與。事了。應令送歸。有汙。應洗。若火燒寺。先
出自己衣鉢。次出常住貲財。令無力人一處看守。
其火若盛。不應輒入。大水來漂。亦應准此。
○十五僧房不舉臥具戒。此是遮罪。大乘同制。
若比丘。於僧房中敷僧臥具。若自敷。若教人敷。若坐
若臥。去時不自舉。不教人舉。波逸提。
緣　佛在祇桓。有客比丘語舊住。我在邊僧房中
敷臥具宿。後不語舊住便去。僧臥具爛壞蟲嚙。舊
住久不見客比丘。到房看之。見已譏嫌。白佛結戒。
相　出界外。波逸提。一脚在界外等。突吉羅。比丘
尼波逸提。餘三眾突吉羅。不犯者。時還不久。及諸
難緣等。
○十六強奪止宿戒。此是性罪。大乘同學。
若比丘。知先比丘住處。後來強於中間敷臥具止宿。
念言。彼若嫌迮者。自當避我去。作如是因緣。非餘。非
威儀。波逸提。
緣　六羣與十七羣道路行。至無比丘住處。十七
羣語六羣言。汝是我等上座。應先求住處。六羣報
言。汝等自去。我不求住處。十七羣即往求住處。自
敷臥具止宿。六羣乃往語言。汝等起。當以大小次
第止。十七羣不允。即強敷臥具。十七羣高聲言。諸
尊莫爾。少欲比丘聞而譏嫌。白佛結戒。於是比丘。
不知先住處非先住處。後乃知是先住處。或有波
逸提懺者。或有畏慎者。佛言。不知無犯。
釋　中間者。若頭邊。若脚邊。若兩脇邊。
相　比丘尼波逸提。餘三眾突吉羅。不犯者。寬廣
不相妨礙。若有親舊教。若病倒繫縛等。僧祇律
云。若住處少。一比丘當一柱間敷牀褥。尼師壇覆
上已。向二師或禮拜問訊。或受誦去。後比丘來。却
先尼師壇。自敷尼師壇而坐。作細聲唄。先住比丘
來見已。作是念。誰能斷他法。即持尼師壇去。是後
比丘波逸提罪。坐禪。病。亦如是。若復來眠他牀是
上座者。應語言。長老不知世尊制戒那。若眠比丘
是下座者。應訶責汝不善。不知戒相。云何後來眠
他牀上。若比丘。在他處經行者。見先比丘來。應避
去。若夜眠時。雖振動寱語。不作擾亂意。無罪。十
誦律云。能敷者。波逸提。不能敷者。突吉羅。若為惱
他故。閉戶。開戶。閉向。開向。然火。滅火。然燈。滅燈。梵
唄。讀經。說法。問難。隨他不喜事作。一一波逸提。
○十七牽他出房戒。大乘同制。
若比丘。瞋他比丘。不喜僧房舍中。若自牽出。教他牽
出。波逸提。
緣　亦起自六羣牽十七羣出。故制。
相　隨所牽多少。隨出戶多少。一一波逸提。若持
他物著戶外。及閉他著戶外。盡突吉羅。比丘尼波
逸提。餘三眾突吉羅。不犯者。無恚心。隨次第出。若
遣共宿至三夜未受戒人出。若破戒破見。乃至應
擯等。五分律云。若將其所不喜人來共房住。欲
令自出。若出若不出。皆突吉羅。牽餘四眾出。突吉
羅。尼牽比丘比丘尼出。波逸提。牽餘三眾出。突吉
羅。若牽無慚愧人。若欲降伏弟子而牽出者。不犯。
律攝云。舍欲崩倒。牽出病人。不犯。若有苾芻是
鬬諍者。戒見軌式。多有虧違。如此之人。瞋而曳出。
若無善心。亦得惡作。若於非僧房處曳出清淨苾
芻得惡作罪。若破戒人。大眾應共驅出。若倚門。若
抱柱。咸應斫去。并推出之。事殄息後。所斫截處。僧
應修補。或門徒等。冀其懲惡。牽出房時。無犯然不
<pb n="444"/>
應令出其住處。若無破戒罪。但難共語者。應為曳
韁法而折伏之。仍遣智人就彼開諫。令其息惡而
來懺謝（曳韁法。解現第六十四戒）。若於住處。龍蛇忽至。應彈指
語曰。賢首。汝應遠去。勿惱苾芻。若告已不去者。應
持軟物而羂去之。勿以毛繩等繫。勿令傷損。於草
叢處。安詳解放。待入穴已。然後捨去。若棄蚤蝨等。
應於故布帛上。觀時冷熱而安置之。此若無者。應
安壁隙柱孔。任其自活。僧祇律云。若駱駝牛馬
在塔寺中。畏汙壞塔寺。驅出者無罪。
○十八重閣坐脫脚牀戒。大乘同學。
若比丘。若房。若重閣上。脫脚繩牀木牀。若坐若臥。波
逸提。
緣　有比丘住重閣上。坐脫脚牀。坐不安詳。牀脚
下脫。打在下比丘。身傷血出。故制。
釋　重閣者。立頭不至上者是。
相　除脫脚牀已。若在獨坐牀。或一板牀。或浴牀。
一切突吉羅。比丘尼逸波提。餘三眾突吉羅。不犯
者。坐旋脚直脚曲脚無脚牀。及閣有板覆等。僧
祇律云。閣下無人坐。無犯。薩婆多論云。凡坐臥
法一切安詳。不審詳者。必有所傷。兼壞威儀。
○十九蟲水澆泥草戒。此是性罪。大乘同制。
若比丘。知水有蟲。若自澆泥若草。若教人澆者。波逸
提。
緣　闡陀起大屋。以蟲水和泥。教人和。諸長者見
而嫌責。故制。
相　比丘尼波逸提。餘三眾突吉羅。不犯者。不知
有蟲。若蟲大。以手觸水令去。若漉水灑地。五分
律云。有蟲水者。囊漉所得。肉眼所見。若有蟲。有蟲
想。疑。皆波逸提。無蟲。有蟲想。疑。皆突吉羅。用有內
外。內用者。飲食之屬。外用者。澆灌浣濯洗浴之屬。
十誦律云。隨蟲死。一一波逸提。僧祗律云。若
比丘營作房舍。須水。若池。若河。若井。漉取滿器看。
無蟲然後用。若故有蟲。當重囊漉諦觀之。若故有
蟲至三重。若故有蟲。當更作井。如前諦觀。若故有
蟲當捨所營事至餘處去。蟲生無常。或先無今有。
或今有後無。是故比丘日日諦觀。無蟲便用。薩
婆多論云。若三重作漉囊。故有蟲者。此處不應住。
○二十覆房過三節戒。此是遮罪。大乘同學。
若比丘。作大房舍戶扉窻牖。及餘莊飾具。指授覆苫
齊二三節。若過波逸提。
緣　闡陀起大房。覆有餘草。復更重覆。三猶不止。
屋便摧破。諸居士見而嫌責。故制。
相　比丘尼波逸提。餘三眾突吉羅。五分律云。
若至第四重。若草。若瓦。若板覆。一一波逸提。方便
及燒斫時。皆突吉羅。根本律云。若是熟磚及以
石木。或可施主欲得疾成。雖過重數。並皆無犯。
○二十一自往教尼戒。此是遮罪。大乘比丘同學。
必若觀機。知有大益。不犯。然在末法。尤宜慎重。
若比丘。僧不差。教戒比丘尼者。波逸提。
緣　佛在祇洹。大愛道請佛聽諸比丘與尼教戒
說法。佛勅阿難隨次差上座往。時般陀尊者當往。
而所誦惟一偈。三說已。三入第四禪。諸羅漢尼皆
大歡喜。六羣尼調戲譏嫌。於是尊者現通而去。時
六羣比丘自往教戒。不說正法。惟說一切世論。乃
至笑儛跛行等。六羣尼大歡喜。大愛道白佛。佛制
僧中差教授尼人。白二羯磨。於是六羣。即出界外
更互相差。大愛道重白佛。佛制成就十法。然後得
教授尼。戒律具足（一）。多聞誦二部戒利（二）。決斷無
疑（三）。善能說法（四）。族姓出家（五）。顏貌端正（六）。尼眾
見便歡喜（七）。堪任與尼眾說法勸令歡喜（八）。不為
佛出家而被法服犯重法（九）。滿二十歲若過（十）。如
此等可與尼教戒。遂結此戒。根本律云。具七法
者眾應差教授尼。一持戒。二多聞。三住耆宿位。四
<pb n="445"/>
善都城語。五不曾以身汙尼。六於八他勝法善能
分別。七於八尊重法能善解釋。
釋　教授者。八不可違法。百臘比丘尼。見初受戒
比丘。當迎逆問訊禮拜請坐（一）。不得罵詈訶謗比
丘（二）。不得舉比丘罪。及遮他覓罪。遮說戒。遮自恣
（三）。從眾僧求授大戒（四）。若犯僧殘。應在二部僧中
半月行摩那埵（五）。於半月。當從僧中求教授人（六）。
不應在無比丘處夏安居（七）。安居竟。應比丘僧中
求三事自恣。見聞疑（八）。如此八事。應尊重恭敬讚
歎盡形壽不應違。
相　非教授日。往說八不可違法。突吉羅。若僧差
往。應尅時到。尼亦尅時迎。尅時不到。突吉羅。僧
祇律云。教誡尼。不得從日沒至明相未出。不得深
猥處。不得露現處。當在不深不露處。若講堂。若樹
下。不得十四日十五日月一日二日三日。應從四
日至十三日往教誡。不得教誡不和合尼眾。到已。
應問尼僧和合不。若言和合。應遣使呼來。若不得
來者。應與教誡欲。不得偏教誡。不得長語教誡。
五分律云。若不差教誡尼。語語波逸提。教誡餘二
女眾。突吉羅。善見律云。若不說八敬。先說餘法。
突吉羅。十誦律云。比丘應誦尼戒。莫令忘失。何
以故。諸女人喜忘。智慧散亂。我泥洹後。諸尼當從
大僧問戒法。
附　五分律云。若比丘。僧不差。為教授故。入比丘
尼住處。除因緣。波逸提。因緣者。比丘尼病。是名因
緣。若僧不差。為教授故。入尼住處。隨入多少。步步
波逸提。若一脚入門。突吉羅（僧祇律亦有此戒。故并附此）。
○二十二教尼至暮戒。大乘同學。
若比丘。為僧差教授比丘尼。乃至日暮者。波逸提。
緣　難陀好音聲（薩婆多論云。非佛弟難陀也）。為尼說法。聽者
樂聞。遂至日暮。尼出祇洹入城。城門已閉。即依城
壍中宿。晨旦在前入城。諸長者謗為與比丘宿。故
制。
相　除教授。若受經誦經等事至日暮。突吉羅。為
餘婦女受經等至日暮。突吉羅。不犯者。船濟處說
法。尼聽。共賈客行夜說法。尼聽。若至尼寺中說法。
若說戒日來請教誡人。值說法便聽。律攝云。雖
在時中。若諸尼立而不坐。或營務紛擾未息。或時
有拘礙。而為說者。亦名非時。日暮日暮想等六句。
二重。二輕。二無犯。若通夜說法。或寺門相近。或城
門不閉。或同在城中。或尼眾在白衣舍。此皆無犯。
其教授尼人。一被差已。盡壽教授。不須差。
○二十三譏論教尼戒。大乘同學。
若比丘。語諸比丘作如是語。比丘為飲食故。教授比
丘尼者。波逸提。
緣　尼聞教授師來。半由旬迎。安處房舍。辦飲食
洗浴處。六群不為僧差。心生嫉妬。作如是言。故制。
相　說而了了。波逸提。不了了。突吉羅。餘四眾突
吉羅。不犯者。其事實爾。乃至夢說錯說等。五分
律云。若言為供養故。教誡比丘及餘三眾。突吉羅。
若言比丘行十二頭陀行。坐禪。誦經。作諸功德。皆
為供養利故。語語突吉羅。
○二十四與非親里尼衣戒。大乘不同學。然在未
法。應須審慎。
若比丘。與非親里比丘尼衣。除貿易。波逸提。
緣　舍衛城有一乞食比丘。威儀具足。時有尼見。
便生善心。數請彼比丘。比丘不受。異時眾僧分衣
物。此比丘持衣分出祇桓門。見此尼來。即以與之。
意彼不受。尼輒便受。比丘數數同人嫌責。故制。
相　餘四眾突吉羅。五分律云。若與破戒邪見
親里尼衣。突吉羅。根本律云。若親。親想。非親。親
想。與衣無犯。若見遭難無衣服者與之。或因受戒
而施。無犯。薩婆多論云。與餘二女眾衣。同犯。
<pb n="446"/>
○二十五與非親里尼作衣戒。大乘同學。
若比丘。與非親里比丘尼作衣者。波逸提。
緣　迦留陀夷為一尼作衣。乃作男女行欲像。襞
衣與之。語令不得披看。亦莫示人若白時到。當著
此衣在尼僧後行。尼如其教。諸居士見而譏笑。大
愛道問知其故。諸尼白諸比丘。轉白世尊結戒。
相　餘四眾突吉羅。五分律云。取衣時。突吉羅。
割截時。染時。皆波逸提。縫時。針針波逸提。
○二十六與尼屏坐戒。大乘同學。
若比丘。與比丘尼在屏處坐者。波逸提。
緣　迦留陀夷。至偷蘭難陀所。在門外共一處坐。
居士譏嫌。故制。
釋　屏處如不定法中說。
相　盲不聾。聾不盲。突吉羅。餘四眾突吉羅。不犯
者。有伴。若行過卒倒地等。五分律云。與餘二女
眾屏處坐。亦波逸提。律攝云。設餘威儀。亦皆同
犯。
○二十七與尼同行戒。此是遮罪。大乘同學。
若比丘。與比丘尼期同一道行。從一村乃至一村。除
異時。波逸提。異時者。與估客行。若疑畏怖時。是謂異
時。
緣　六羣與六羣尼人間遊行。居士嫌之。故制。於
是道路卒相遇者。畏慎不敢共行。佛言。不期無犯。
又眾比丘及比丘尼。從舍衛國至毗舍離。以不得
同行。諸尼在後。為賊所劫。故更開異時。
釋　十誦律云。疑有二種。一疑失衣鉢。二疑失糧
食。若有疑者。尼之衣食。比丘應取持去。至安隱處
應還。語言。姊妹。汝等隨意。不得共行。
相　若與尼期行。乃至村間分齊處。隨眾多少。界
多少。一一波逸提。空處行十里。波逸提。若減一村。
減十里。若力便欲行。盡突吉羅。餘四眾突吉羅。不
犯者。力勢所持等。僧祇律云。若共隨車伴行。止
息發去時。喚尼來。勿使不及伴。波逸提。若言去去。
勿使失伴。無罪。乃至問路問檀越家。亦爾。律攝
云。地行為契。後遂乘空。現身共期。隱形而去。皆得
惡作。乘船亦爾。薩婆多論云。不期而偶共同道。
當使相去不聞聲處。若相聞已內。突吉羅。與餘二
女眾期行。同犯。十誦律云。若有王夫人共行。不
犯。
附　律攝云。苾芻有讐隙者。不應共行。若有因緣
須共行時。應懺摩已同去。凡涉路時。應為法語。勿
出惡言。或為聖默然。勿令心散亂。若至天神祠廟。
誦佛伽陀。彈指而進。苾芻不應供養天神。若路次
暫止息處。或泉池取水之處。皆誦伽陀。其止宿處
應誦三啟。汲水繩索。亦應持行。若有機緣與尼同
行。尼食苾芻應持。食時更相授與有病苾芻應共
卑去。若人少者。尼亦助卑。若至村落。為覓醫藥。若
乞食時。令人看物。持食來與。若尼有病。准此應知。
○二十八與尼同船戒。大乘同學。
若丘丘。與比丘尼共期同乘一船上水下水。除直渡
者。波逸提。
緣　緣起同前。直渡者。有眾比丘及尼欲度恒水。
諸尼在後。暴雨水漲。船未還。日已暮。為賊所劫。故
開。
相　期同船上水下水入船裏。波逸提。一脚上船。
方便欲入等。突吉羅。餘四眾突吉羅。不犯者。不共
期。及被繫等。十誦律云。若欲直渡。為水漂去。不
犯。
○二十九尼讚得食戒。大乘同制。是邪命故。
若比丘。知比丘尼讚歎教化因緣得食食。除檀越先
有意者。波逸提。
緣　舍衛城有一居士。請舍利弗目犍連飯食。偷
蘭難陀謗為下賤人。讚提婆達等為龍中之龍。頃
<pb n="447"/>
二人至。即言龍中之龍已至。居士嫌責偷蘭難陀
二人食已。還白佛。佛乃訶責提婆達等結戒。是後
比丘不知有勸化。無勸化。佛言。不知無犯。又羅閱
城有大長者。欲待梨師達至。供養眾僧。後梨師達
至城。有尼往語長者。因即設齋。梨師達恐犯戒。不
受食。故更除檀越先有意者。
釋　教化者。十二頭陀行。乃至多聞。法師。持律。坐
禪也。食者。從旦至中得食。
相　知尼讚歎得食食。咽咽波逸提。得餘襯體衣
燈油等。突吉羅。餘四眾突吉羅。五分律云。以餘
四眾讚歎因緣得食食。突吉羅。薩婆多論云。若
不曲讚功德。但說布施沙門福德甚大。食者無罪。
○三十婦女同行戒。大乘同學。
若比丘。與婦女共期同一道行。乃至村間。波逸提。
緣　有毗舍離女。嫁舍衛國人。與姑共諍。還詣本
國。時阿那律從舍衛至毗舍離。彼婦女欲隨行。尊
者許之。夫主追至打尊者幾死。尊者下道。靜處加
趺。入火光三昧。夫主待其定起。禮拜懺悔。尊者為
說法而去。還告眾僧。白佛結戒。不期無犯。因緣如
前。
相　犯輕重如前。餘四眾突吉羅。根本律云。若
他遣女人引道。或迷於道路。女人為指授。無犯。
○三十一過受一食施戒。大乘同學。
若比丘。施一食處。無病比丘應一食。若過受者。波逸
提。
緣　有無住處村。居士為比丘作住處。常供給飲
食。止聽一食。六羣得美好飲食。復住第二宿。乃至
於此數數食。居士譏嫌。故制。後舍利弗於彼處得
病。恐犯此戒。扶病而去。病遂增劇。故更增無病之
言。
釋　十誦律云。病者。下至竹葉所傷。
相　丘丘尼波逸提。餘三眾突吉羅。不犯者。有心
請留。及諸阻難等。十誦律云。過一宿不食。突吉
羅。餘處宿是中食。波逸提。
○三十二展轉食戒。此是遮罪。大乘比丘同學。
若比丘。展轉食。除餘時。波逸提。餘時者。病時。施衣時。
是謂餘時（根本律云。餘時者。病時。作時。道行時。施衣時。此是時）。
緣　有沙㝹婆羅門。以五百乘車。載滿飲食。經冬
涉夏隨逐世尊。伺候空缺設供。而不得便。阿難為
其白佛。佛聽作餅粥供僧。時諸居士。聞佛聽僧食
粥及餅。皆大歡喜。有一少信大臣。見佛及僧大得
供養。生福田想。辦肥美飲食請僧。僧先食濃粥。不
復能多食。大臣嫌之。羅閱城少信樂師。其事亦爾。
佛乃結戒。於是諸病比丘。所請食處。無隨病食及
藥。若有隨病食及藥。畏慎不敢食。佛聽病比丘展
轉食。又一居士既請佛僧。復有居士亦請佛僧施
食及衣。比丘畏慎白佛。佛聽施衣時展轉食。
釋　濃粥者。以草畫之不合不得食。展轉食者。請
也。請有二種。若僧次請。別請也。施衣時如捨墮中
說。
相　若今日得多請食。應自受一請。餘者當施於
人如是施與言。長老。我應往彼。今布施汝。若不捨
前請。受後請食。咽咽波逸提。若不捨後請。受前請
食。咽咽突吉羅。不犯者。若請與非食。或食不足。或
無請食者。或食已更得食。或一處有前食後食。
十誦律云。病比丘若一請處不能飽。應受二請。若
第二處不能飽。應受三請。若第三處不能飽。應受
已漸漸食乃至日中。不應受第四請。聽節日數
數食。毗尼序云。阿難先受他請。時忘不憶。復同
佛受波斯匿王請。以食著口。乃憶知有二請。不與
他一請。不敢吐食。為恭敬佛故。又不敢咽食。為持
戒故。佛知阿難心悔。告令心念與他便食。優波離
問佛。餘人亦得爾不。佛言。除五人。一坐禪人（專心在道
<pb n="448"/>
故）。二獨處（無人可對說故）。三遠行（造次就路。容有忘念故。又或同根本部。許數數
食故）。四長病。五饑餓時依親里住。餘悉不聽。摩得
勒伽云。語比丘言。就此食。當為汝覓衣食。食不犯。
語比丘。此間食。餘處隨意食。食不犯。律攝云。若
於一舍。或在寺中。或阿蘭若。為求肥悅。或樂美食。
而數食者。得惡作罪。若輕賤心。矯詐不食。亦得惡
作。
○三十三別眾食戒。此是遮罪。大乘比丘同學。
若比丘。別眾食。除餘時。波逸提。餘時者。病時。作衣時。
施衣時。道行時。乘船時。大眾集時。沙門施食時。此是
時。
緣　提婆達利養斷絕。與五比丘俱。家家乞食。故
制。
釋　別眾食者。若四人。若過四人。食者。飯麨乾餅
魚肉。病者。下至脚跛躄。作衣施衣時如上。道行者。
下至半由旬。乘船亦爾。沙門施食者。在此沙門釋
子外諸出家者。及從外道出家者是。十誦律云。
大眾集者。極少八人。四舊比丘。四客比丘。五分
律云。若於界內別請四人以上。名別眾食。若次請。
不犯。根本律云。別眾食者。謂別別而食。律攝
云。別眾者。謂不同處食。若四苾芻同一界內。下至
一人不共同食。並名別眾。此言食者。謂是正食。餘
食無犯。
辯　按此別眾。凡有二義。一者別為眾。如四分等
所明。二者別於眾。如律攝中所釋。然則乞食不得
四人同行。受請必須僧次差往。僧中淨食。要打楗
椎。請食私房。無緣不聽。聖制昭然。不可越矣。
相　無因緣別眾食。咽咽波逸提。有因緣不說者。
突吉羅。比丘尼波逸提。十誦律云。以二利故。遮
別眾食。一者隨護檀越。以憐愍故。二者破諸惡欲
比丘力勢故。若三比丘別共一處食。第四人取食
分。不犯。若道行乘船。昨日來。今日食。明日行。今日
食。皆波逸提。僧祇律云。若三人食。一人不食。若
三圓具。一未圓具。皆無犯。若以食送彼。乃至鹽一
匕與彼眾處。食皆無犯。或施主言。但來入者。我皆
與食。或施主別造房施。住我房者我皆與食。斯亦
無過。戒因緣經云。若比丘。眾中不唱。私去會者
犯墮。起自毗舍佉母別請五百僧。故制。凡欲別請
大德人等。必須兼請僧伽。乃至眾中若有一人隨
次受請。便不名別眾也。
附　根本律云。有五因緣。早請食來在房中食。一
是客新來。二將欲行去。三身嬰病苦。四是看病人。
五身充知事。目得迦云。若檢校人。應於齋食先
取自分食之。無過。
○三十四過三鉢受請戒。此是遮罪。大乘同學。
若比丘。至白衣家。請比丘與餅麨飯。若比丘欲須者。
當二三鉢受。還至僧伽藍中。應分與餘比丘食。若比
丘。無病。過兩三鉢受。持還至僧伽藍中。不分與餘比
丘食者。波逸提。
緣　舍衛國大村女。嫁[鬱-山+止]禪國。逸父母家。施比丘
食。其夫呼還。因諸比丘盡取其食。方更辦具。其夫
已更取婦。又波羅柰城外。眾商賈車伴共宿。有比
丘於一信樂商賈處得食。展轉告餘比丘。乞令食
盡。彼方更市糧食。諸伴先去。道路為賊所劫。故制。
相　比丘尼波逸提。餘三眾突吉羅。不犯者。有病
故受。乃至彼自送來。十誦律云。過取。波逸提。出
外見比丘不與者。突吉羅。根本律云。若取他食
時過四升半米飯分量已上。皆得墮罪。若施主任
取多少者。無犯。律攝云。有五處不應乞食。謂唱
令家。婬女家。酟酒家。王宮內。旃陀羅家。若知女人
性多婬染。亦不從乞。恐生患故。若於非人及外道
家過三鉢取。咸得惡作。若即此座過三而食。或除
餅麨。但將餘物。或施主歡喜隨意將去。並皆無犯。
<pb n="449"/>
有三種虗損信施。一施主信心施持戒者。受已與
犯戒人。二信心施正見者。受已與邪見人。三過量
而受。不自噉食。乃至長受一掬之食。除其施主先
有隨意。如斯三事。並名虗損信施。當招惡報。
○三十五不作餘食法戒。是遮罪。大乘比丘同學。
若比丘。足食竟。或時受請。不作餘食法而食者。波逸
提。
緣　世尊讚歎一食法。比丘奉行。體色枯悴。佛聽
一坐食乃至飽足。又聽食飯麨等五種食令飽足。
又聽病比丘數數食。因棄餘食。眾鳥爭鳴。又聽瞻
病人食殘食。及聽取所受食作餘食法。又聽諸比
丘從彼處持食還。作餘食法而食之。當作如是餘
食法言大德。我足食已。知是看是。此作餘食法。彼
應取少許食已。語言。我止。汝取食之。是名餘食法。
時舍衛國有一貪餮比丘。不知足食不足食。不知
餘食不餘食。得便食之。故制。
釋　有五種足食。知是飯（謂五正食也。餘不名足食）。知持來（從人
受也）。知遮（言不須也）。知威儀（行住坐臥四威儀皆得受食也）。知捨威儀（行者
止。住者移步。坐者離座。臥者轉側身起。是名捨威儀）。十誦律云。以二利故。聽
受殘食法（即作餘食法也）。一者看病比丘因緣故。二者比
丘有因緣食不足故。
相　足食已。捨威儀。不作餘食法而食。咽咽波逸
提。若已足食為他作餘食法。若知他足食已。向之
作餘食法。若自手捉食作餘食法。若置地作。若使
淨人作。若向淨人作。若以不好食覆好食上作。若
受他餘食法。盡持去。皆不成。餘食法。盡突吉羅。
僧祇律云。若作殘食時。即於鉢上碗中作殘者。正
得碗中名作殘食。鉢中食不名作。若碗中食汁流
入鉢中。得俱名殘食。若並兩鉢求作殘。前人止食
一鉢中食者。正一鉢名作殘食。若或餅或菜通覆
橫二鉢上者。二俱得名作殘食。餘種種器亦爾。若
比丘足食已。有大檀越。持種種飲食至。應問。有直
月維那知事人未足食者。從彼作殘食。若彼已足
食。當從上座未足者作。若上座羞。不能人中作者。
當合坐舉至屏處作。若上座已足食。有客比丘來。
應問彼若未足。即向彼作。若客已足食。僧應作方
便。勿破檀越善心。或眾中有大沙彌。將至戒場。與
受具。教作殘食法已。然後當食（五分律與此同）。律攝云。
有五蒲膳尼即可噉食。一飯。二麥豆飯。三麨。四肉。
五餅。又五珂但尼。即可嚼食。謂根莖葉華果。若先
食五嚼食及乳酪菜等。後食五噉食。無犯。若先食
五噉食。更食五嚼食及乳酪菜等。名犯。應知有五
未足之言。謂授食時未即須者。應報言且待。且去。
且有。且待我食。且待我盡。若兼且言。名曰未足。若
無且聲。便是遮足。若未為足意。設作足言亦不成
足。得惡作罪。由言不稱法故。若得餘食。作法食者。
自身樂住。施主得福。欲作法時。洗手受食。持就一
未足苾芻。或雖已足。未離座者。對彼作法。彼若自
未遮足。應取兩三口食。若自足已。便不合食。應以
手按而告之言。斯是汝物。隨意食之。有五不成作
餘食法。一身在界內。對界外人。二不相及處。三在
傍邊。四在背後。五前人離座。翻此便成。若一人作
法。設餘人食。並皆無犯。若遮足已。作遮足想疑。不
作餘食法而吞咽者。便得墮罪。雖未遮足。為遮足
想疑。俱得惡作。後二無犯。若北方果。及天神蕅。斯
等難得之物。或復饑年。飲食難得。不作餘食法食
之。無犯。
證　毗尼母經云。比丘受人施。不如法。為施所墮。
墮有二種。一者食他人施。不如法修道。放心縱逸。
無善可記。二者與施轉施。施不如法。因此二處。當
墮三塗。應施者。若父母貧苦。應先受三歸五戒十
善。然後施與。若不貧。雖受歸戒。不中施與。復有施
處。治塔人。奉僧人。治僧房人。計其功勞。當酬作價。
<pb n="450"/>
若過分與。為施所墮。施病者食。當作慈心。隨所宜
與之。若錯誤與食。為施所墮。嬰兒。牢獄繫人。懷姙
者。當以慈心施之。勿望出入得報。詣僧坊乞者。若
自有糧。不須施之。若無糧食。施之無咎。若比丘。不
坐禪。不誦經。不營佛法僧事。受人施。為施所墮。若
前人無此三業。知而轉施。與者受者。皆為施所墮。
寧吞鐵丸而死。不以無戒食人信施。若足食已。更
強食者。不加色力。但增其患。是故不應無度食也。
大般涅槃經云。若一切法無常苦無我。云何為
食起身口意三種惡業。若為貪食。起三惡業。所得
財物。眾皆共言。後受苦果。無共分者。復觀一切眾
生為飲食故。身心受苦。我當云何於是食中而生
貪著。復次因於飲食身為增長。我今出家受戒修
道為欲捨身。今貪此食。云何當得捨此身耶。如是
觀已。雖復受食。猶如曠野食其子肉。其心厭惡。都
不甘樂。深觀揣食。有如是過。次觀觸食。如被剝牛。
為無量蟲之所啑食。次觀思食。如大火聚。識食。猶
如三百䂎矛。若有比丘乞食。預作是念。願得好者。
願必多得。亦願速得。不名於食得厭離想。所修善
法。日夜衰耗。不善之法。慚當增長。若欲乞食。先當
願言。令諸乞者悉得飽滿。其施食者得無量福。我
若得食。為療毒身。修習善法。利益眾生。作是願時。
所修善法。日夜增長。不善之法。慚當消滅。
○三十六使他犯餘食法戒。大乘比丘同學。
若比丘。知他比丘足食已。若受請不作餘食法。殷勤
請與食。長老取是食。以是因緣非餘。欲使他犯。波逸
提。
緣　貪餮。比丘為他所訶。心懷恚恨。故令他犯。故
制。
相　若彼受食。咽咽二俱波逸提。若彼不食。與者
突吉羅。想疑等同上。不犯者。不知已足食。不令他
犯。
○三十七非時食戒。大乘同學。
若比丘。非時受食食者。波逸提。
緣　迦留陀夷日暮乞食。一姙婦持食出門。值天
雷電。暫見其面。怖稱是鬼。即便墮身。恚言。沙門釋
子。寧自破腹。不應夜乞食。故制。根本律云。十七
眾入城乞食。聞女人作可愧恥語。即忍饑不復巡
家。有諸俗侶在園遊讌。日時已過。持與飽食。鄔波
難陀問之。答曰。午前不得。中後不䬸。豈我忍饑而
取命過。佛聞訶責而制學處。
釋　時者。明相出至日中。非時者。日中至明相未
出。
相　比丘尼波逸提。餘三眾突吉羅。不犯者。噉黑
石蜜。病服吐下藥。煑麥不令皮破。漉汁飲之。若喉
中哯出還咽。根本律云。非時。非時想。疑。皆墮罪。
時非時想。疑。皆惡作罪。時。時想。非時。時想。不犯。
證　舍利弗問經云。舍利弗復白佛言。世尊。有諸
檀越。造僧伽藍。厚置資給。供來世僧。有似出家人。
非時就典食者索食。與者食者。得何等罪。其本檀
越。得何等福。佛言。非時食者。是破戒人。是犯盜人。
非時與者。亦破戒人。亦犯盜人。盜檀越物。非施主
意。施主無福。以失物故。但有發心置立之善。舍利
弗言。時受時食。食不盡者。非時復食。或有時受。至
非時食復得福不。佛言。時食淨者。是即福田。是即
出家。是即僧伽。是即天人良友。是即天人導師。其
不淨者。猶為破戒劫盜餓鬼。為罪窟宅。非時索者。
以時非時。非時輙與。是典食者是名退道惡魔。名
三惡道破器癩病人。壞善果故。諸婆羅門。不非時
食。外道梵志。亦不邪食。況我弟子知法行法。而當
爾耶。凡如此者。非我弟子。非法之人。盜與盜受一
團一撮片鹽片酢。死墮燋腸地獄。吞熱鐵丸。從地
獄出。生猪狗中。食諸不淨。又生惡鳥。人怪其聲。後
<pb n="451"/>
生餓鬼。還伽藍中。處都圊內。噉食糞穢。並百千萬
歲。更生人中。貧窮下賤。所可言說。人不信用。不如
盜一人物。其罪尚輕。割奪多人福田故。斷出世道
故。
附　根本尼陀那云。有病苾芻。醫令以水和麨。非
時可食。佛言。有無齒牛食麥。後時便出。其粒仍全。
用此為麨。非時應服。服猶不瘥。用生麥麨。多將水
攪。以物濾之。然後應服。服猶不瘥。佛言。醫人處方
令服麨飲。若稠若團。隨意應服。凡所有事。我為病
人非時開者。於病瘥後。咸不應作。百一羯磨云。
有五種果。若時非時。若病無病。並隨意食。一訶梨
勒。此云天主持來。二毗醯勒。三菴摩勒。即嶺南餘
甘子。形似梹榔。食之除風。四末粟者。即胡椒。五畢
茇利。即蒟醬。刪補羯磨云。有渴病因緣。許受非
時漿。謂果漿蜜漿等。澄如水色。以水渧淨。受之。有
風熱病因緣。許受五種七日藥。有諸病因緣。聽受
盡形壽藥。謂一切鹹苦酸辛不任食者。如薑椒之
類乃至白术散丸湯膏之類。若非時漿不得留至
明日。若七日藥。不得畜至八日。南海寄歸云。牙
中食在。舌上膩存。未將淨水重漱已來。涎唾必須
外棄。若日時過。更犯非時。觀水觀時。是曰律師。

重治毗尼事義集要卷第七

音義
迮音摘。迫也。
苫詩廉切。草覆屋也。
般陀亦云娑伽陀。此翻繼道。亦翻小路邊生。
八他勝法尼有八棄罪。於婬盜殺妄外。更加觸
八覆隨四戒。具如尼戒中廣明。
泥洹即涅槃。此翻滅度。
卑音忌。亦音其。舉也。俗作舁。讀如异。並訛。
優波離或云鄔波離。此翻上首。以其持律。為眾
綱紀。或翻近執。佛為太子時。彼為親近執事之臣。
餮音帖。貪食也。
維那梵云羯磨陀那。此翻事知。亦翻悅眾。維那
二字。華梵雙舉。維是綱維。華言也。那是梵語。略去
羯磨陀三字也。
北方果北俱盧州自然粳等。
天神蕅阿耨達池中之蕅也。
揣食即摶食。亦名段食有形段故。
觸食前六識相應之觸心所。對前境生喜樂。如
觀劇戲。終日不食而自飽等。又涼援諸觸能滋養
身。
思食第六識相應之思心所。於可意境而生希
望。意思資潤。諸根增長。又思想飲食。令人不死。如
小兒視梁上懸袋。及望梅止渴等。
識食第八識執持之相。由前三食勢分所資。令
此識增勝。能持諸根大種故。又第七識執第八識
為自內我。此是三界生因。名之為食。若入滅受想
定。令第七識染分心心所滅不復執第八識為我。
便於三界不得久住。故知識是食也。若約六道分
別者。人畜具四食。段食顯勝。鬼神欲天除段食。則
具三食。觸食顯勝。禪天除段觸二食。則具二食。思
食顯勝。無想四空并無間獄。除段觸思三食。唯依
識食而住。
啑作答切。齧也。
䂎作管切。音纘。鋋也。鋋音禪。小矛也。
矛音謀。兵器如鋋而有三廉。
十七眾即十七羣童子。最大者年十七。最小者
年十二。共求出家。因呼為十七羣比丘。
鄔波難陀即䟦難陀也。
哯以淺切。音衍。
<pb n="452"/>
圊音清。溷也。廁也。至穢之處。宜常修治使清潔
也。
蒟音舉。果也。似王瓜蔓。生子長大。苗為留藤。實
似桑椹。皮黑肉白。食之辛香。今嶺南人取其葉合
檳榔食之。

<sarticle>重治毗尼事義集要卷第八</sarticle>

古吳蕅益沙門　智旭　彚釋
○三十八殘宿食戒。此是遮罪。大乘比丘同學。
若比丘。殘宿食而食者。波逸提。
緣　尊者迦羅。常坐禪思惟。時城中乞食易得。迦
羅作是念。何為日日乞食疲苦。寧可食先得者。後
得食當持還。即如所念為之。諸比丘於食時。不見
迦羅。疑是命終遠行等。後見乃問知其故。白佛結
戒。
釋　宿食者。今日受已至明日。於諸比丘皆不清
淨。
相　比丘尼波逸提。不犯者。宿受食有餘。與父母
及作人等。後從彼邊乞得。十誦律云。大比丘未
手受而共宿者。名曰內宿。噉者突吉羅。已手受舉
共宿者。名殘宿食。噉者波逸提。先自取果。後從
淨人受而食。突吉羅。有二種觸食。食無罪。一清
淨比丘誤觸。二破戒比丘無慚愧觸。天食過中
可食。可七日受。根本尼陀那云。所餘餅果。持與
求寂。明旦還得食之。若有希望心。與時惡作。食時
犯墮。若總無希望心。不犯。目得迦云。若病者貧。
設是殘觸酥油。服之無犯。苾芻行路。令求寂持
路糧。亦得為其擎舉擎下。又諸苾芻道行。應持糧
者。既無俗人。又無求寂。應勸施主。施主亦無。應自
持去。後見俗人。共換而食。換處亦無。分為兩分。告
俗人曰。汝取一分。彼既入手。應告彼曰。汝取我食。
我取汝分。換易而食。此復難求。於第一日。應須絕
食。明日如有授人。受取而食。若無授者。自取一彪
拳許食之。至第三日。還無授者。食二彪拳。至第四
日。復無授人。隨情自取飽食無犯。於後路糧罄盡。
見有熟果墮地。應取作淨。受已而食。若淨人難得
者。受已應食。授者亦無。應可自取作北洲想而食。
樹上果熟未落地者。應自上樹搖振令墮。自取而
食。如上開者。並為難緣。若無難時。悉皆制斷。善
見律云。若多比丘共行。唯一小沙彌。比丘各自擔
糧。至食時。各自分分。沙彌得分已。語比丘言。今持
沙彌分與大德易。得已。復與第二座易。展轉乃至
眾多。食皆無罪。若沙彌不解法。比丘自持食分與
沙彌展轉易。得食不犯。薩婆多論云。若食是佛
臘。面門臘。自恣臘。雖先捉。後買得食。無已想故。無
罪。
證　根本雜事云。佛告阿難。無容得有住其家內
食殘宿食。證阿羅漢。無容得有阿羅漢。諸漏已盡。
處白衣家。食殘宿食。
辯　問。沙彌不食殘宿食者。得證阿羅漢果。若已
證阿羅漢果。須受具不。答。八種比丘中。雖有破結
使比丘。然佛滅後。必以白四羯磨為宗要。故沙彌
設證無學。但可即時受具。不俟年滿二十。未有不
登壇受具者也。
○三十九自取食戒。此是遮罪。大乘比丘同學。
若比丘。不受食若藥。著口中。除水及楊枝。波逸提。
緣　舍衛城有一比丘。常乞食著糞掃衣。時城中
諸居士。為命過父母等。於四衢道乃至廟中。作飲
食祭祀供養。彼比丘自取食之。居士譏嫌。故制。時
諸比丘生疑。不敢自取楊枝淨水。佛言。不犯。
釋　受有五種。手與手受。或手與持物受。或持物
與持物受。或持物與手受。或遙過物與。與者受者
<pb n="453"/>
俱知。中無觸礙。得墮手中。又五種受。身與身受。衣
與衣受。曲肘與曲肘受。器與器受。或有因緣置地
與。
相　想疑等六句。如常可知。比丘尼波逸提。五
分律云。除嘗食。但不得咽。聽從龍受食。天受食。鬼
受食。獼猴受食。以施主語受食。不得受擲食食。
辯　問。四分遙過物與。成受。五分不得受擲食食。
此復何從。答。四分所謂遙過。蓋指或有因緣。五分
所謂擲食。則由出於輕慢。聽制條別。意在於斯。
○四十無病索好食戒。大乘有病亦不得食魚肉。
若得好美飲食乳酪魚及肉。若比丘。如此美飲食。無
病。自為己索者。波逸提。
緣　䟦難陀詣商主家索雜食。商主問有何患。報
言。無所患。但意欲得雜食耳。商主譏嫌。故制。時病
比丘。畏慎不敢乞。不敢為病人乞。得已不敢食。故
聽。
相　比丘尼悔過法。餘三眾突吉羅。十誦律云。
索得。波逸提。不得。突吉羅。律攝云。無病從乞。有
病而食。乞時惡作。食時無犯。有病從乞。無病而食。
乞時無犯。食得墮罪。若施主言。有所須者隨意可
索。或從天龍藥叉舍乞求。無犯。
○四十一自與外道食戒。大乘同學。或觀機得與。
若比丘。外道男。外道女。自手與食者。波逸提。
緣　佛敕阿難分餅與眾僧。分已有餘。乃與乞人。
有一裸形外道女。顏貌端正。阿難付餅。餅黏相著。
謂是一餅。與此女人。女與傍人轉問所得。即生疑
謗。又一梵志在此食已。轉向餘國。道逢篤信相士。
告以從禿頭居士得食。相士以白比丘。佛聞結戒。
於是外道皆有怨言。佛乃聽置地與。使人與。
相　自手與而受。波逸提。不受。突吉羅。方便欲與
還變悔。突吉羅。比丘尼波逸提。餘三眾突吉羅。不
犯者。與父母及作人等。若力勢強奪。根本律云。
或欲以食因緣。除彼惡見。無犯。十誦律云。不犯
者。若彼有病。若親里。若求出家時與（謂四月試時也）。未
受食。不應與他。先受已。後當與他。若父。若母。若閉
繫人。急須食人。姙身女人。少多與之。畜生應與一
口。
○四十二詣餘家不囑授戒。大乘同學。
若比丘。先受請已。前食後食詣餘家。不囑授餘比丘。
除餘時。波逸提。餘時者。病時。作衣時。施衣時。是謂時。
緣　有長者設食請僧。待䟦難陀至。䟦難陀小食
時更詣餘家。時垂欲過方來。諸比丘飲食不得滿
足。又一大臣送甘果至僧伽藍。亦待䟦難陀來分。
彼後食已詣餘家。時過乃還。使眾僧不得食新果。
故制。是後眾僧不敢入城受請。佛聽相囑授入城。
又以因緣聽病時作衣時施衣時。不囑授入城。
釋　前食者。明相出至食時。後食者。從食時至日
中。餘比丘者。同一界共住也。
相　囑已出。若中道還等。欲出須更囑。不囑入餘
家。波逸提。一足入門內等。突吉羅。比丘尼波逸提。
餘三眾突吉羅。不犯者。若無比丘不囑授。至庫藏
聚落邊房。至所囑家。若勢力所持。命難。梵行難。
律攝云。若語施主。我設不來。應與僧食。勿令廢缺。
若施主不以此人而為先首。並無罪。
○四十三食家強坐戒。大乘同學。
若比丘。在食家中有寶。強安坐者。波逸提。
緣　迦留陀夷。至齋優婆夷家坐。其夫問須何等。
報言須食。即使婦出食與之。食已不去。其夫瞋恚
而出。語言隨汝所為。佛聞故制。
釋　食者。男以女為食。女以男為食。故名為食家。
寶者。𤥭璖瑪瑙真珠琥珀金銀（按此戒。正從食家得罪。不從有寶得
罪。言有寶者。或有寶則是夫婦可行欲處故耳）。
相　盲不聾。聾不盲。立不坐。突吉羅。比丘尼波逸
<pb n="454"/>
提。餘三眾突吉羅。不犯者。舒手及戶處坐。有二比
丘為伴。及被繫等。十誦律云。不犯者。若斷婬欲
家。若受齋家。若更有所尊重人在坐。若是舍多人
出入。若女人受一日戒。男子不受。若男子受一
日戒。女人不受。是家中坐。突吉羅。若二俱受者。不
犯。
○四十四食家屏坐戒。大乘同學。犯不犯同上。
若比丘。食家中有寶。在屏處坐者。波逸提。
緣　迦留陀夷。更在戶扇後坐。與齋優婆夷語。故
制。
○四十五獨與女人坐戒。大乘同學。
若比丘。獨與女人露地坐。波逸提。
緣　亦起自前人。故制。
相　犯不犯悉同前。十誦律云。相去一丈坐。波
逸提。相去丈五坐。突吉羅。過二丈。無犯。律攝云。
若與非人女。半擇迦女。及未堪行婬境。若聾騃等
共屏坐時。咸得惡作。
○四十六故使他不得食戒。大乘同學。
若比丘。語餘比丘如是語。大德共至聚落。當與汝食。
彼比丘。竟不教與是比丘食。語言。汝去。我與汝一處
若坐若語不樂。獨坐獨語樂。以此因緣非餘。方便遣
去。波逸提（根本律云。語謂讀誦。坐。謂禪思）。
緣　䟦難陀與餘比丘鬬。結恨在心。異時將至無
食處徧行。餘有少時。乃語言。汝是大惡人。由汝故。
并使我不得食。汝速去（云云）。彼比丘出城到祇桓。
日時已過。不得食乏極。諸比丘聞。嫌責白佛。故制。
相　方便遣去捨見聞處。或自捨見聞處。盡波逸
提。捨聞處至見處。捨見處至聞處。突吉羅。比丘尼
波逸提。餘三眾突吉羅。不犯者。與食遣去。若病。若
無威儀。人見不喜。語言汝去。我當送食至僧伽藍。
若彼破戒破見破威儀被舉被擯應擯。若命難梵
行難。方便遣去。不以嫌恨故遣去。五分律云。作
此惱餘四眾。突吉羅。尼作此惱二眾。波逸提。惱餘
三眾。突吉羅。十誦律云。未入城門令還。乃至未
入白衣家內門令還。皆突吉羅。若入內門令還。波
逸提。律攝云。若隨醫教為病。令斷食者無犯。
○四十七過受藥戒。大乘同學。為眾故索。不犯。
若比丘。受四月請與藥。無病比丘應受。若過受。除常
請。更請。分請。盡形壽請。波逸提。
緣　摩訶男釋種。供僧藥。恭敬上座。施與好者。求
亦與。不求亦與。六羣詣其家故求難得藥。報言。有
者當與。無者當詣市買與。六羣即以有愛及妄語
訶之。摩訶男因不復供僧藥。故制。復以緣開常請
等。
釋　四月者。夏四月。病者醫所教服藥也。常請者。
其人作如是言我常與藥。更請者。斷已後復更請
與。分請者。持藥至僧伽藍分與。盡形壽請者。其人
言我當盡壽與藥。請有四種。或夜有限齊。藥無限
齊。或夜有限齊。藥有限齊。夏四月應受。或夜無限
齊。藥有限齊。或夜無限齊。藥無限齊。隨施時應受。
僧祇律云。或夏四月。或冬四月。或春四月。檀越
請不必定。或四月。或一月半月。期滿已。不得更索。
若請前食。不得索後食。請後食。不得索前食。藥及
餘物亦爾。若言盡壽受我四事供養。爾時得隨意
索。
相　過受。咽咽波逸提。比丘尼波逸提。餘三眾突
吉羅。十誦律云。索得。波逸提。不得。突吉羅。索訶
梨勒等苦藥。得不得。盡突吉羅。律攝云。四月未
竟。請粗食。更求好者。得惡作罪。食便得墮。請好食。
更索粗者。索時惡作。食時無犯。善見律云。檀越
施藥。應作藥用。不得作食用。與油乞蘇。犯突吉羅。
附　五分律云。若人施僧藥。執事比丘應問。為留
聚落中。為著僧坊內。若言留聚落中。須時。應語我
<pb n="455"/>
須如是藥。為我辦。勿使乏。若言留僧坊內。應白二
羯磨。差五法比丘。不隨愛恚癡畏。知藥非藥者。作
守僧藥人。彼應以新器盛呵梨勒。阿摩勒。[鞥-合+(白-日+田)]醯勒。
畢䟦羅。乾薑。甘蔗糖。石蜜。若器不漏。應盛酥油蜜。
應持物結口。題上藥名。若病比丘須者。應歡喜與。
若病者自知須此藥。應自取服。若不知。應問醫。若
無醫。應問二師。我如是如是病。應服何藥。若二師
不知。應取藥再三服。不差。復取餘藥服。
○四十八觀軍陣戒。大乘同制。
若比丘。往觀軍陣。除時因緣。波逸提。
緣　波斯匿王自領六軍征伐反叛。六羣往觀。王
見不悅。因寄石蜜一裹問訊世尊。世尊訶責結戒。
後梨師達富羅那二大臣在軍中。渴仰欲見比丘。
遣使來請。比丘畏慎不敢往。故除時因緣。
相　往而見。波逸提。不見。突吉羅。欲觀而不去。路
遇而不避。突吉羅。比丘尼波逸提。餘三眾突吉羅。
不犯者。強力所將。一切阻難不得避。僧祇律云。
軍來詣精舍。不作意看。無罪。作意看。越毗尼罪。下
至看人口諍。越毗尼罪。根本律云。若見軍時。不
應說其好惡。十誦律云。往觀夜叉軍。突吉羅。
尼陀那云。有打鬬者。不應往看。若見諍者。急捨而
去。
○四十九軍中過三宿戒。大乘同學。或觀機不犯。
若比丘。有因緣。聽至軍中二宿三宿。過者。波逸提。
緣　六羣有因緣至軍中宿。居士譏嫌。故制。
相　第三宿明相未出。應離聞處見處。若不離。至
明相出。波逸提。離聞不離見處。離見不離聞處。突
吉羅。比丘尼波逸提。餘三眾突吉羅。不犯者。種種
阻難等。五分律云。雖有因緣。若書信得了。應遣
書信。若須自往。然後往。事訖便還勿經宿。若不了。
應一宿。一宿不了。應再宿。復不了。應三宿。若了不
了。過三宿。波逸提。若事即了。不應宿而宿。突吉羅。
○五十觀軍事戒。大乘同學。
若比丘。二宿三宿軍中住。或時觀軍陣鬬戰。若觀遊
軍象馬力勢者。波逸提。
緣　六羣看軍陣。為箭所射。同伴以衣裹之輿還。
居士問知其故。共相譏嫌。故制。
相　犯不犯等同上。五分律云。觀鳥獸鬬。突吉
羅。
○五十一飲酒戒。大乘同制。
若比丘。飲酒者。波逸提。
緣　娑伽陀尊者。借宿辮髮梵志家。降毒火龍。拘
睒彌主心生篤信。覲禮世尊。欲供尊者。六羣為索
黑酒。尊者醉飽。中路倒吐。眾烏亂鳴。佛問阿難知
之。訶云。如今不能降伏小蛇。況能降伏大龍。凡飲
酒者。有十過失。一者顏色惡。二者少力。三者眼視
不明。四者現瞋恚相。五者壞田業資生法。六者增
致疾病。七者益鬬訟。八者惡名流布。九者智慧減
少。十者身壞命終墮三惡道。自今以去。以我為師
者。乃至不得以草木頭內著酒中而入口。
相　比丘尼波逸提。餘三眾突吉羅。不犯者。以酒
為藥。以酒塗瘡。十誦律云。飲酢酒。甜酒。若麯。若
糟。一切能醉者。咽咽波逸提。若但作酒色。無酒香
酒味。不能醉人。飲者無犯。摩得勒伽云。若以酒
煑時藥非時藥七日藥。無酒性。得服。善見律云。
若酒煑食煑藥。故有酒香味。突吉羅。無酒香味。得
食。
○五十二水中戲戒。大乘同學。
若比丘。水中嬉戲者。波逸提。
緣　十七羣比丘水中戲。波斯匿王與末利夫人
在樓上見之。夫人遣使往白世尊。故制。
釋　水中戲者。從此岸至彼岸。或順流。或逆流。或
此沒彼出。或以手畫水。或水相澆灒。
<pb n="456"/>
相　水中戲。波逸提。若酪漿苦酒麥汁等器中弄
戲。突吉羅。比丘尼波逸提。餘三眾突吉羅。不犯者。
道行渡水。牽竹木取石沙。尋失物。學浮法等。五
分律云。摶雪。是草頭露。突吉羅。十誦律云。槃上
有水。若坐牀上有水。以指畫之。突吉羅。善見律
云。水深沒脚背。於中戲。波逸提。若搖船弄水。突吉
羅。
○五十三相擊攊戒。大乘同學。
若比丘。以指相擊攊者。波逸提（謂挃令肉癢。以此取笑也）。
緣　六羣中一人。擊攊十七羣一人。乃令命終。故
制。
相　除手脚指。以杖𨷲拂柄等擊攊。突吉羅。比丘
尼波逸提。餘三眾突吉羅。不犯者。眠觸令覺。及一
切誤觸。五分律云。擊攊沙彌乃至畜生。突吉羅。
薩婆多摩得勒伽云。若身根壞。指挃。突吉羅。
○五十四不受諫戒。大乘同學。
若比丘。不受諫者。波逸提。
緣　闡陀欲犯戒。諸比丘諫而不從。故制。
相　比丘尼波逸提。餘三眾突吉羅。不犯者。來諫
人無智。及戲笑錯說等。
附　毗尼母經云。不應受五種人訶諫。一無慚愧。
二不廣學。三常覓人過。四喜鬬諍。五欲捨服還俗。
○五十五恐怖他戒。大乘同學。或觀機折伏。不犯。
若比丘。恐怖他比丘者。波逸提。
緣　佛在經行處經行。那迦波羅比丘侍佛。初夜
請佛歸房。世尊默然。中夜後夜亦爾。乃反被拘執。
作非人恐怖聲。世尊清旦集眾。訶責結戒。
釋　恐怖者。若以色聲香味觸法恐怖人。
相　前人見聞知。恐不恐。盡波逸提。不見聞知。突
吉羅。比丘尼波逸提。餘三眾突吉羅。不犯者。一切
不作恐怖他意。律攝云。若以可惡色聲等令生
畏惱。得墮罪。若以可愛色聲等令生畏惱。惡作罪。
若於餘人為驚惱者。皆惡作罪。若說三塗。情存化
導。彼雖生怖。無犯。苾芻苾芻想六句。初二墮罪。後
四輕罪。實無怖事無怖事想六句。二重二輕二無
犯。
○五十六過洗浴戒。大乘同學。
若比丘。半月洗浴。無病比丘應受。不得過。除餘時。波
逸提。餘時者。熱時。病時。作時。風雨時。道行時。此是時。
緣　摩竭國有池水。瓶沙王聽諸比丘常在中浴。
六羣比丘後夜入浴。王與綵女亦至。聞比丘浴聲。
靜以待之。六羣以種種細末藥更相洗。乃至明相
出。王竟不得浴。諸大臣皆共嫌恚。故制。
釋　病者。下至身體臭穢。作者。下至掃屋前地。風
雨者。下至一旋一滴著身。道行者。下至半由旬。
五分律云。熱時者。熱悶汗出。薩婆多論云。隨處
熱時早晚。數取二月半於中浴。
相　除餘時。過一徧澆身。或水澆半身。波逸提。方
便不去。突吉羅。比丘尼波逸提。餘三眾突吉羅。不
犯者。力勢所持。強使洗浴。十誦律云。昨日來。今
日浴。明日欲去。今日浴。波逸提。五分律云。若洗
師及病人。身體已濕。因浴不犯。僧祇律云。若無
上諸時。當作陶家浴法。先洗兩䏶兩脚。後洗頭面
腰背臂肘胸腋。
辯　禮懺結壇。日須洗浴。乃至三洗。並遵佛教。非
犯。叢林普眾有湯。亦應非犯。
附　不應共白衣浴。若稱歎三寶者。聽浴。
○五十七露地然火戒。大乘同學。
若比丘。無病。自為炙身故。在露地然火。若教人然。除
時因緣。波逸提。
緣　六羣以在上座前不得隨意。即出房外。露地
然火向炙。時空樹中有毒蛇。火氣熱逼。從樹孔出。
諸比丘皆驚。取所燒薪散擲。迸火燒佛講堂。故制。
<pb n="457"/>
釋　病者。若須火炙身。時因緣者。為病比丘煑粥
羮飯。若在溫室。廚屋。浴室。若熏鉢。染衣。然燈。燒香。
相　無病。露地然火自炙。若燒草木枝葉等。波逸
提。燒半燋者。然炭。突吉羅。比丘尼波逸提。餘三眾
突吉羅。五分律云。為炙然火。𦦨高至四指。波逸
提。薩婆多論云。行路盛寒。不犯。僧祇律云。持
炬行。欲抖擻。不得在未燒地。當在上若瓦上。若
炬火自落地。即在上抖擻。無罪。
附　第四分云。向火有五過。一令人無顏色。二無
力。三眼闇。四令多人鬧集。五多說俗事。僧祇律
云。然火有七事無利益。一壞眼。二壞色。三身羸。四
衣垢壞。五壞牀褥。六生犯戒因緣。七增世俗言論。
附　根本雜事云。故焚燒林野。得吐羅罪。
○五十八戲藏他物戒。大乘同學。
若比丘。藏比丘衣鉢坐具針筒。若自藏。教人藏。下至
戲笑者。波逸提。
緣　十七羣持衣鉢坐具針筒著一面。經行望食
時到。六羣俟彼背向時。取而藏之。時到尋覓。在前
調弄。餘比丘察知嫌責。佛聞制戒。
相　比丘尼波逸提。餘三眾突吉羅。不犯者。實知
彼人物。體悉故取。風雨飄漬故取。戒勅慢藏性故
取。借彼衣著。彼不收攝。恐失故取。或命難梵行難
等。五分律云。藏餘四眾乃至畜生物。突吉羅。尼
藏二眾物。波逸提。餘皆突吉羅。十誦律云。彼若
覓得。突吉羅。彼覓不得。波逸提。若藏空針筒。覓得
不得。盡突吉羅。僧祇律云。藏餘衣餘物。越毗尼
罪。
○五十九輙著淨施衣戒。大乘同學。
若比丘。與比丘比丘尼式叉摩那沙彌沙彌尼衣。後
不語主還取著。波逸提。
緣　起自六羣。故制。
釋　與衣者。淨施衣也。淨施有二種。一真實淨施。
言此是我長衣。未作淨。今為淨故。與長老作真實
淨。二展轉淨施。言此是我長衣。未作淨。今為淨故。
與長老。彼應語言。長老聽。長老有是長衣。未作淨。
今與我。為淨故。我便受。受已。問言。欲與誰耶。報言。
與某甲。彼應語言。長老有是長衣。未作淨。今與我。
為淨故。我便受。受已。與某甲。此衣是某甲所有。汝
為某甲故守護持。隨意用。
相　是中真實淨施。應問主然後取著。展轉淨施。
語不語隨意。比丘尼波逸提。餘三眾突吉羅。根
本律云。受他寄衣。後不問主。輒自著用。波逸底迦。
若親友物。彼聞用時心歡喜者。無犯。
辯　按根本律。與今四分旨趣兼殊。此則為能施
者制戒。彼則為受寄者防愆。雖各不相侔。然理應
雙護也。
附　五分律云。不應淨施與五種人。一不相識。二
未相諳悉。三未相狎習。四非親友同師。五非時類
（年太老邁為非時。未曾出家為非類）。復有二法不應淨施。一不能讚
歎人。二不能與人作好名稱。復有二法。一不能受
人重物淨施。護如己有。二己有重物。不能淨施彼
用不恨。復有二法。一不知彼在世不。二不知彼在
道不。若比丘獨住。有長衣。應作遙指淨施。若三衣
中須有所易。應偏袒右肩。脫革屣。𧿟跪。捉衣。心生
口言。我此某衣若干條。今捨。如是三說。然後受所
長衣。亦如前法。心生口言。我此某衣若干條。受。如
是三說。如是受已。所捨之衣。應淨施。復如前法。心
生口言。我此長衣。淨施某甲。從彼取用。若不須易
受者。所得長衣。應即如是淨施。獨淨施法。至十一
日。復應如前法。心生口言。我此長衣。從某甲取還。
然後更如前法受持淨施。若對人淨施。應作展轉
淨施。如前法捉衣言。我此長衣。於長老邊作淨施。
彼應問。長老此衣。於我邊作淨施。我持與誰。答言。
<pb n="458"/>
於五眾中隨意與之。彼即語言。我今與某甲。長老
若須。從彼取用。好愛護之。彼以此事語所稱名比
丘。比丘恐犯長衣。不取受。佛言。不應語所稱名比
丘。
○六十衣不壞色戒。大乘同制。
若比丘。得新衣。應三種壞色。一一色中隨意壞。若青。
若黑。若木蘭。若不壞色。著餘新衣。波逸提。
緣　六羣著白色衣行。居士譏嫌。故制。
釋　若是新衣。若初從人得。盡名新衣。
相　比丘尼波逸提。餘三眾突吉羅。十誦律云。
若得青衣。應泥茜淨（泥。即黑色也。茜。此見切。草名。亦作蒨。即木蘭色）。得泥
衣。應青茜淨。得茜衣。應青泥淨。得黃衣赤衣白衣。
應青泥茜三種淨。五分律云。應三種色作誌。若
不作誌。著著波逸提。若不著。宿宿波逸提。僧祇
律云。作淨時。極大齊四指。極小如豌豆。或一。或三。
或五。或七。或九。不得如華形。若得多雜碎新物。合
補一處者。一處作淨。各各別補者。一一作淨。若作
新衣。趣一角作淨。若一條半條補者。亦作淨。
○六十一殺生命戒。此是性罪。大乘犯重。
若比丘。故殺畜生命者。波逸提。
緣　迦留陀夷不喜見烏。作竹弓射之。故制。
釋　五分律云。畜生者。除龍。餘畜生是（龍雖是畜。而能變化。
具神力。守護國土。保綏正法。其功用與諸天相類。故殺者犯偷蘭遮）。
相　自殺。教人殺。方便殺等。一切波逸提。方便欲
殺而不殺。突吉羅。比丘尼波逸提。餘三眾突吉羅。
誤傷無犯。薩婆多摩得勒伽云。欲斫藤。誤斫蛇。
不犯。欲斫蛇。誤斫藤。突吉羅。欲殺此蟲。悞殺彼蟲。
欲斫蟲而斫地。欲搦蟲而搦土。皆突吉羅。
附　律攝云。若寺房廊。鳥⿱少隹棲宿為喧鬧者。應使
人檢察。巢無兒卵。應即除棄。有者待去方除。若有
蜂窠。無兒應除。有者以線縷纏之。便不增長。
○六十二飲用蟲水戒。大乘同制。
若比丘。知水有蟲。飲用。波逸提。
緣　起自六羣比丘。故制。
相　想疑等六句可知。比丘尼波逸提。餘三眾突
吉羅。不犯者。不知有蟲。若有粗蟲。觸水使去。若漉
水飲。根本律云。知麨蜜糖油醋漿乳酪餅果等
物有蟲而受用者。皆得墮罪。律攝云。有五種眼。
不應觀水。一患瘡眼。二睛翳眼。三狂亂眼。四老病
眼。五天眼。齊幾許時應觀水。謂六牛車迴轉之頃。
若順河流。一度觀水無蟲。齊一拘羅舍。隨意飲用。
然須中間無別河入。若不流水及逆流河。一度觀
時。齊一尋內得用。有五種淨水。一僧伽淨。二別人
淨。三濾羅淨。四涌泉淨。五井水淨。若知彼人是持
戒者。存護生命。縱不觀察。得彼水時。飯用無犯。凡
一觀水。始從日出。迄至明相未出。咸隨受用。僧
祇律云。蟲者。非魚鼈等。謂小小倒孑諸蟲。乃至極
微細形。眼所見者。不應以天眼看。亦不得使闇眼
人看。下至能見掌中細文者。得使看水。不得太速
太久。當如大象一迴頃。若水中蟲極細。不得就用
洗手面及大小行。若檀越家請食。應問漉水未。若
言未漉。應看前人是可信者。教令漉水。若不可信。
莫語令漉傷蟲。比丘應自漉用。蟲水著自器中。應
問從何處取水。隨來處。還送蟲水瀉中。若先取水
處遠。見有池水七日不消盡者。以蟲水著中。若無
池。當器中盛蟲水持來養之。俟天大雨有暴流。以
蟲瀉中。作是言。汝入大海去。若道中行。知井水有
蟲。不得持汲水灌器繩借人。若池水汪水有蟲。不
得唱言長老此水有蟲有蟲。令前人生疑不樂。若
前人問。此水無蟲不。應答言。長老自看。若知識同
師者。應語言。此水有蟲。當漉用。
附　第四分云。不應無漉水囊行乃至半由旬。若
無應以僧伽棃角漉水。五分律云。亦聽畜漉水
<pb n="459"/>
筒。用銅鐵竹木瓦石作之。以細衣縵口。不聽用糞
掃衣。根本雜事云。以絹繫君持口。細繩繫項。沉
放水中。擡口出半（若全沉口。水則不入）。待滿引出。仍須察蟲。
但是綽口瓶瓨。無問大小。以絹縵口。隨時取水。極
是省事（君持亦云軍遲。此翻瓶也。南海寄歸云。淨瓶用瓦瓷。須受二三升者。放淨處。淨手捉。
觸瓶任用銅鐵。放觸處。隨手捉）。緇門警訓云。漉囊乃行慈之具。
濟物之緣。大行由是而生。至道因茲而尅。
證　僧祇律云。波羅脂國。有二比丘共伴。來詣舍
衛問訊世尊。中路渴乏無水。前到一井。一比丘汲
水便飲。一比丘看水。見蟲不飲。飲水比丘問言。汝
何不飲。答言。世尊制戒不得飲蟲水故。彼復勸言。
長老但飲。勿令渴死不得見佛。答言。我寧喪身不
毀佛戒。遂便渴死。飲水比丘漸到佛所。佛問汝從
何來。又問汝有伴不。彼即具以事答。佛言。癡人。汝
不見我。謂得見我。彼死比丘。已先見我（十誦律云。彼持戒者。
不飲便死。即生三十三天。得天身具足。先到佛所。禮足聞法。得法眼淨。受三歸依。故曰已先見我也。根本
律中其事亦同。若比丘。放逸懈怠。不攝諸根。雖共我一處。
彼離我遠。彼雖見我。我不見彼。若有比丘。在海彼
岸。能不放逸。精進不懈。斂攝諸根。雖去我遠。我常
見彼。彼常近我（此約界論遠近也。若約世論。則放逸人。雖生聖世。不異末法。不放逸
者。雖生末世。不異正法。佛身真常。本無出世及與滅度。願豪傑之士。莫起像法法滅盡想而自委棄。誓當
精進不懈。斂攝諸根。嚴淨毗尼。勿輕小罪。常如面奉慈顏。親承明誨。修持不已。當見靈山一會儼然未散
也。
○六十三故惱他戒。大乘同學。
若比丘。故惱他比丘。令須臾間不樂。波逸提。
緣　十七羣比丘問六羣比丘。云何入初禪第二
第三第四禪。云何入空無相無願。云何得四果。報
言。如汝等所說者。則已犯波羅夷法。非比丘。時十
七羣往問上座。知其為作疑惱。白佛制戒。
釋　疑惱者。若為生。若為年歲。若受戒。若為羯磨。
若為犯。若為法也。為生時疑者。問言汝生來幾時
耶。報言。爾所時。語言。汝不爾所時生。汝如餘人生
非爾所時生。乃至法等亦爾。
相　若故以此為作疑惱。說而了了。波逸提。不了
了。突吉羅。比丘尼波逸提。餘三眾突吉羅。不犯者。
其事實爾。不故作惱。乃至錯說等。五分律云。令
餘四眾疑悔。突吉羅。尼令二眾疑悔。波逸提。令餘
三眾疑悔。突吉羅。
○六十四覆他粗罪戒。此是性罪。大乘同制。即是
不教悔罪戒也。問。不覆他罪。得非說四眾過耶。
答。但制不得向外人說。不制僧中如法舉過也。
倘姑息縱容。養成巨慝。既令彼罪日深。兼使法
門受玷。誰有慈心。乃甘坐視也哉。
若比丘。知他比丘犯粗罪。覆藏者。波逸提。
緣　䟦難陀數犯罪。向一親厚比丘說之。令勿語
人。後二人共鬬。彼比丘即向餘比丘說其所犯。餘
比丘問知其由。白佛制戒。
釋　粗罪者。四棄。十三僧殘。
相　小食知。食後說。乃至初夜知。中夜說。突吉羅。
中夜知。後夜欲說而未說。明相出。波逸提。覆餘罪。
自覆粗罪。覆餘人粗罪。盡突吉羅。比丘尼覆尼棄
罪。波羅夷。覆尼僧殘。波逸提。餘三眾突吉羅。不犯
者。先不知。或無人可向說。或命難梵行難。十誦
律云。見他罪。向一人說便止。若聞若疑。不須說。
僧祇律云。不得趣向人說。當向善比丘說。若彼罪
比丘兇暴。或依王力大臣力兇惡人力。起奪命因
緣。傷梵行者。應作是念。彼罪行業。必自有報。彼自
應知。喻如失火。但自救身。焉知餘事。無罪。
附　第三分云。內有五法應舉他。以時。不以非時。
真實。不以不實。有益。不以減損。柔軟。不以粗獷。慈
心。不以瞋恚。第四分云。佛告優波離。身威儀不
清淨。言不清淨。命不清淨。寡聞不知修多羅。寡聞
不誦毗尼。言辯不了。喻若白羊。是不應舉他罪。若
<pb n="460"/>
諸法具足。應以時以法舉他罪。又復此比丘有愛
恭敬於我。則應舉罪。或無愛有恭敬。或無恭敬有
愛。應舉。或雖無愛敬。能令捨惡就善。應舉。或彼有
所重比丘尊敬信樂者。能令捨惡行善。應舉。若都
無者。僧應都捨置驅棄。語言。長老。隨汝所去處彼
當為汝作舉作憶念作自言。遮出罪遮說戒遮自
恣。譬如調馬師。惡馬難調。即合韁代驅棄。如此比
丘。不應先從其求聽。即此是聽。薩婆多摩得勒
伽云。天眼舉他罪。突吉羅。天耳亦如是。
○六十五授戒不如法戒。大乘比丘同學。
年滿二十。應受大戒。若比丘知年不滿二十。與受大
戒。此人不得戒。彼比丘可訶。癡故。波逸提。
緣　十七羣童子先為親友。最大者年十七。最小
者年十二。共求出家。諸比丘與受大戒。不堪一食。
夜半患譏。大喚啼哭。佛聞故問。阿難具答。而結此
戒。
相　和尚若知若疑。與受戒。三羯磨竟。波逸提。二
羯磨竟。三突吉羅。一羯磨竟。二突吉羅。白竟。一突
吉羅。為作方便乃至集僧。盡突吉羅。眾僧若知若
疑。一切突吉羅。比丘尼波逸提。不犯者。先不知。信
受戒人語。若傍人證。若信父母。受戒已疑。聽數胎
中年月。或數一切。十四說戒以為年數（半月半月說戒。每年
共有二十四次。白月及大黑月。皆十五日說戒。黑月若小。則十四日說戒。一年僅有六次是十四日說戒。
當有十八次是十五日說戒。今以權巧方便。皆約十四日說戒以算月數。則每年省出一十八日。十年便
有百八十日。倘其人是十九歲。共省三百四十二日。又可算作一年。即可名為滿二十歲矣）。受
戒犍度云。若得阿羅漢。即名受具足。律攝云。若
近圓時。年實未滅。而作滿想。後有親友報云不滿。
應數胎月閏月。若滿者善。若不滿者。退為求寂。更
受近圓。不爾則成賊住。若年滿十九。作二十心而
受近圓。後經一年。親友來見。報云不滿。或自憶知
不滿。或年十八而受近圓。後經二歲。同前憶知。斯
等皆名善受。正教難逢。是開聽故。
○六十六發起諍事戒。大乘同制。
若比丘。知諍事如法懺悔已。後更發起者。波逸提。
緣　六群知諍事如法滅已。更作是言。汝不善觀。
不成觀。不善解。不成解。不善滅。不成滅。令僧未有
諍事而生起。已有諍事而不滅。故制。
釋　如法者。如法。如毗尼。如佛所教。諍者有四種。
言諍。覓諍。犯諍。事諍。
相　作發起言。了了波逸提。不了了突吉羅。發起
餘鬬諍罵詈。及已鬬事。餘人鬬諍。盡突吉羅。比丘
尼波逸提。餘三眾突吉羅。不犯者。實不善觀等。
律攝云。若眾為眾作羯磨。得窣吐羅罪。以是破僧
方便故。若以法除殄。作除殄想疑而毀破者。得墮
罪。不如法除殄。作如法想疑而遮止者。得惡作罪。
法與非法。作非法想而毀破者。二俱非犯。
○六十七同賊伴行戒。此是遮罪。大乘同制。
若比丘。知賊伴。結要共同道行。乃至一村間。波逸提。
緣　眾多比丘與賈客私度關者伴行。俱為守關
人所捉。波斯匿王訶責放去。王眾不服。佛聞制戒。
釋　賊伴者。若作賊還。若方欲去。
相　犯輕重如共婦女行戒。比丘尼波逸提。餘三
眾突吉羅。不犯者。不知。不結要。及持縛等。五分
律云。共惡比丘期行。突吉羅。若諸難緣。不犯。十
誦律云。若險難處。賊送度者。不犯。

重治毗尼事義集要卷第八
音義
迦羅不見翻譯。
彪補尤切小虎也。
藥叉或云夜叉。此翻捷疾鬼。
半擇迦此云變。今生變作不男。
騃涯上聲。癡也。
<pb n="461"/>
波斯匿此翻和悅。亦翻勝軍。
末利或云摩利。此翻鬘。亦翻柰。因施柰得報也。
灒則諫切。汙灑也。亦作濺。
那迦波羅不見翻譯。
拘執毯也。
拘羅舍此云五百弓。亦云一牛吼地。亦云一鼓
聲。俱舍云二里。襍寶藏云五里。
一尋舒兩臂為一尋。
綽口瓶瓨綽。尺約切。寬也。瓶口太窄。水則不入。
三十三天梵稱忉利。在須彌山頂。四方各八天。
為三十二。并中間帝釋。為三十三。即六欲天之第
二天也。在四王天上。在夜摩天下。
得法眼淨證須陀洹果。斷三界分別惑。見真諦
理。名法眼清淨。
杙音弋。橛也。

<sarticle>重治毗尼事義集要卷第九</sarticle>

古吳蕅益沙門　智旭　彚釋
○六十八惡見不捨戒。大乘犯重。是謗法故。
若比丘。作如是說。我知佛所說法。行婬欲非障道法。
彼比丘諫此比丘言。大德莫作是語。莫謗世尊。謗世
尊者不善。世尊不作是語。世尊無數方便。說犯婬欲
是障道法。彼比丘諫此比丘時。堅持不捨。彼比丘乃
至三諫。捨此事故。若再三諫。捨者善。不捨者。波逸提。
緣　阿梨吒比丘生是惡見。諸比丘諫而不捨。白
佛。佛令僧為作訶諫白四羯磨。而結此戒。
相　三羯磨竟。波逸提。遮彼莫捨者。突吉羅。比丘
尼波逸提。餘三眾突吉羅。五分律云。一比丘屏
處諫捨者。一突吉羅。多比丘往諫捨者。二突吉羅。
僧往諫捨者。三突吉羅。白竟捨者。四突吉羅。一羯
磨竟捨者。五突吉羅。二羯磨竟捨。或三羯磨未竟
捨者。六突吉羅。三羯磨竟。若捨若不捨。波逸提。
證　大般若經云。若染色欲。於生梵天尚能為障。
况得無上正等菩提。是故菩薩斷欲出家。能得無
上菩提。非不斷者。菩薩摩訶薩於五欲中。深生
厭患。不為五欲過失所染。以無量門訶毀諸欲。欲
為熾火。燒身心故。欲為穢惡。染自他故。欲為魁膾。
於去來今常為害故。欲為怨敵。長夜伺求作衰損
故。欲如草炬。欲如苦果。欲如利劒。欲如火聚。欲如
毒器。欲如幻惑。欲如闇井。欲如詐親旃陀羅等。舍
利子。諸菩薩摩訶薩。以如是等。無量過門。訶毀諸
欲。
○六十九黨惡見人戒。大乘同制。
若比丘。知如是語人。未作法。如是邪見而不捨。供給
所須。共同羯磨止宿言語者。波逸提。
緣　阿梨吒不捨惡見。諸比丘白佛。佛令僧作惡
見不捨舉。白四羯磨。時六羣供給所須等。故制。
釋　未作法者。被舉未解。不捨者。僧訶諫而不捨。
所須有二。一者法。教修增上戒。增上意。增上智。學
問。誦經。二者財。供給四事。同羯磨者。同說戒。
相　比丘尼波逸提（若隨順被舉比丘三諫不捨。波羅夷）。不犯者。不
知有是語人。及病倒持縛命難等。五分律云。共
語語語波逸提。共坐。坐坐波逸提。共宿。宿宿波逸
提。共事。事事波逸提。雖捨惡見。僧未解羯磨。亦波
逸提。若作惡見。僧未羯磨。突吉羅。若不知。及不如
法羯磨。不犯。十誦律云。若教他法。若從受法。若
與他財。若取他財。若共宿。一切波逸提。根本律
云。若彼身病。看侍無犯。或共同居。令捨惡見。亦無
犯。
○七十畜被擯沙彌戒。大乘同制。
若比丘。知沙彌作如是言。我從佛聞法。若行婬欲。非
障道法。彼比丘諫此沙彌如是言。汝莫誹謗世尊。謗
<pb n="462"/>
世尊者不善。世尊不作是語。沙彌。世尊無數方便。說
婬欲是障道法。彼比丘諫此沙彌時。堅持不捨。彼比
丘應乃再三訶諫。令捨此事故。乃至三諫而捨者善。
不捨者。彼比丘應語彼沙彌言。汝自今以去。不得言
佛是我世尊。不得隨逐餘比丘。如諸沙彌。得與餘比
丘二三宿。汝今無是事。汝出去。滅去。不應住此。若比
丘。知如是眾中被擯沙彌。而誘將畜養共止宿者。波
逸提。
緣　䟦難陀有二沙彌。作是惡見。佛勅比丘為作
訶諫白四羯磨。三諫不捨。乃令僧作滅𢷤白四羯
磨。六羣知僧滅擯。而誘將畜養共止宿。故制。
相　若自畜。若與人。若自誘。若教人。若共宿。盡波
逸提。比丘尼波逸提。不犯者。不知是被擯。乃至命
難等。根本律云。若令彼捨惡見。雖權攝受。無犯。
附　律攝云。凡不見罪等被捨置人。共為受用。皆
得惡作。僧祇律云。若有人為二師所嫌。餘比丘
不得誘引言。我與汝四事。汝當在我邊住。受經。誦
經。若觀彼人。必當捨戒就俗者。得誘取已。當教言。
汝當知二師恩甚重難報。汝應還彼自下住。
○七十一拒諫難問戒。大乘同制。
若比丘。餘比丘如法諫時。如是語。我今不學此戒。當
難問餘智慧持律比丘者。波逸提。若為知為學故。應
難問。
緣　起自闡陀比丘。故制。
相　比丘尼波逸提。餘三眾突吉羅。不犯者。諫者
癡。
○七十二輕訶說戒戒。此是性罪。大乘同制。
若比丘。說戒時作是語。大德。何用說是雜碎戒為。說
是戒時。令人惱愧懷疑。輕訶戒故。波逸提。
緣　眾比丘誦正法毗尼。六羣恐其通利。數舉我
罪。往語之言。若欲誦者。當誦四事及十三事。餘不
應誦（云云）餘比丘察知其意欲滅法。白佛結戒
相。毀呰阿毗曇及餘契經。突吉羅。比丘尼波逸
提（沙彌等毀所受戒等。亦突吉羅）。不犯者。語令病瘥乃誦。語令先
求果證。不為滅法。五分律云。若欲令人遠離毗
尼。不讀不誦。而毀呰者。波逸提。若欲令波羅提木
叉不得久住。而毀呰者。偷蘭遮。毀呰經亦如是毀
呰餘四眾及在家二眾戒。突吉羅。比丘尼毀呰二
部戒。波逸提。毀餘五眾戒。突吉羅。若恐新受戒人
生疑廢退心。教未可誦戒。不犯。
證　薩婆多論云。何以訶戒經罪重。餘經罪輕。以
戒是佛法之平地。萬善由之生。又一切佛弟子。皆
依而住。若無戒則無所依。又入佛法之初門。若無
戒者。無由入泥洹城。又是佛法之瓔珞。莊嚴佛法。
是故訶毀罪重。善見律云。若學毗尼者有五德。
一身自護戒。二能斷他疑。三入眾無畏。四能伏怨。
家。五令正法久住。下至五比丘解律在世。能令正
法久住。若中天竺佛法滅。邊地有五人受戒。滿十
人。往中天竺。得與人具足戒。是名令正法久住。如
是乃至二十人。得出罪。是名令正法久住。又持律
有六德。一者守領波羅提木叉。二者知布薩。三者
知自恣。四者知授人具足戒。五者受人依止。六者
得畜沙彌。若不解律。但知修多羅阿毗曇。不得度
沙彌。受人依止。以律師持律故。佛法住世五千歲。
○七十三無知戒。大乘同學。
若比丘。說戒時。作如是語。我今始知此法。戒經所載。
半月半月說。戒經來。餘比丘。知是比丘若二若三說
戒中坐。何況多。彼比丘無知無解。若犯罪。應如法治
更重增無知罪。語言。長老。汝無利。不善得。汝說戒時。
不用心念。不一心攝耳聽法。彼無知故。波逸提。
緣　六羣中一人自知罪障。恐清淨比丘舉發。先
往語言。我今始知（云云）諸比丘察知其故。白佛結
戒。
<pb n="463"/>
相　若不與彼罪者。突吉羅。比丘尼波逸提（沙彌等不
知自所受戒。突吉羅）。不犯者。未曾聞說戒。今始聞。若未曾聞
廣說。今始聞。乃至錯說等。僧祇律云。受具足已。
應誦二部毗尼。若不能者。當誦一部。乃至若復不
能。當誦初篇戒及偈。布薩時。應廣說五篇。乃至若
復不能。當說初篇及偈。餘者僧常聞。不誦者。越毗
尼罪。僧中應使誦利者說。餘人專心聽。不得坐禪
及作餘業。若於四事乃至七滅諍法。中間隨不聽。
隨得越毗尼罪。一切不聽。波逸提。此罪不得趣向
人悔。當眾中持戒有威德人。所敬難者。於前悔。前
人應訶言。長老。汝失善利。半月說波羅提木叉時。
汝不尊重。不一心念。不攝耳聽法。訶已。波逸提悔
過。
○七十四違反羯磨戒。大乘同學。
若比丘。共同羯磨已。後如是言。諸比丘隨親厚以眾
僧物與者。波逸提。
緣　沓婆摩羅子知僧事。設會布施不得住。衣服
破壞。眾僧白二羯磨。以衣與之。六羣亦在眾中。後
乃更作是語。故制。
相　比丘尼波逸提（沙彌等不得同羯磨。若私譏議。亦突吉羅）。不犯者。
其事實爾。薩婆多論云。凡僧中執勞苦人。若大
德。其貧匱者。僧和合與。盡得與之。但言不應與。盡
犯。
○七十五不與欲戒。大乘同學。
若比丘。眾僧斷事未竟。不與欲而起去。波逸提。
緣　眾比丘集一處論法毗尼。六羣疑為我等作
羯磨。從座起去。眾僧止而不住。故制。
釋　事者。十八破僧事。法非法乃至說不說。
相　出戶外。波逸提。一足在戶外等。突吉羅。比丘
尼波逸提。不犯者。有僧事塔事瞻病事。與欲而去。
若口噤不能與欲。及非法羯磨等。僧祇律云。若
大小便。須臾還。不廢僧事。無罪。若說法。說毗尼。聽
多比丘誦經。聽他受經。聽他誦經。盡應白去。不白
去者越毗尼罪。若誦經者。止誦作餘語。去者無罪。
五分律云。若屋下羯磨。隨幾過出。一一出。波逸
提。若露地羯磨。出去僧面一尋。波逸提。若神通人。
離地四指。波逸提。若僧不羯磨斷事。出去。突吉羅。
若私房斷事。來而去。突吉羅。若僧不羯磨斷事。及
私房斷事。沙彌得在其中。起去。突吉羅。式叉摩那
沙彌尼亦如是。
○七十六與欲後悔戒。大乘比丘同學。
若比丘。與欲已。後悔者。波逸提。
緣　六羣中有犯事者。恐僧彈舉。於一切時。六人
相隨不離。僧不得與作羯磨。後於作衣時喚之。報
言。作衣不得往。僧言。若不得來。可令一二比丘持
欲來。即令一比丘來。僧即與此比丘作羯磨。此比
丘還。六群悔言。彼作羯磨者。非為羯磨。羯磨不成。
我以彼事故與欲。不以此事。諸比丘嫌責。白佛結
戒。
相　比丘尼波逸提。不犯者。實非羯磨。五分律
云。僧不作羯磨斷事。後訶。突吉羅。
○七十七屏聽諍後語戒。此是性罪。大乘同制。
若比丘。比丘共鬬諍已。聽此語向彼說。波逸提。
緣　起自六群比丘。故制。
釋　聽者屏聽。
相　往而聞。波逸提。不聞。突吉羅。欲往不往。及一
切處二人共語。不以彈指謦咳驚之。盡突吉羅。比
丘尼波逸提。餘三眾突吉羅。不犯者。為破非法羯
磨及無利益事。五分律云。默聽餘四眾語。突吉
羅。十誦律云。為和合故往聽。不犯。善見律云。
往去。步步突吉羅。至聞處。波逸提。為欲自改。往聽。
不犯。僧祇律云。二比丘在堂裏私語。若比丘欲
入。應彈指動脚作聲。若前人默然者。應還出。若故
<pb n="464"/>
語不止者。入無罪。一比丘先在堂內坐。二比丘私
語從外來。先坐者應作聲。若彼默然者。堂內比丘
應出。前後行亦爾。若比丘。共餘比丘鬬諍。結恨。作
是罵詈。我要當殺此惡人。比丘聞已。得語彼。好自
警備。我聞有惡聲。若有客比丘作是言。我等當盜
某庫藏某塔物某僧淨廚某人衣鉢。知事人聞已。
默然應還。僧中唱言。諸大德。某庫藏某塔物某僧
淨廚某人衣鉢。當警備。我聞惡聲。使前人知。若比
丘多有弟子。日暮竊按行諸房。知如法不。若聞說
世俗語。不得便入訶責。待自來然後誨責。若聞論
經說義問答。不得便入讚歎。待自來然後讚美。
○七十八瞋打比丘戒。大乘同制。若為相報。犯輕。
若無端起恚。及忿恨增上。不受彼懺者。犯重。
若比丘。嗔恚故不喜。打比丘者。波逸提。
緣　六群中有一人。瞋打十七羣比丘。被打人高
聲喚言莫爾。比房聞之。白佛結戒。
相　手石杖等打。皆波逸提。比丘尼波逸提。餘三
眾突吉羅。不犯者。病須椎打。噎須椎脊。觸令聞語。
及誤觸等。薩婆多論云。打得戒沙彌（即與學沙彌也）。盲
瞎聾瘂。波利婆沙摩那埵比丘。悉波逸提（失雙目名盲。失
一目為瞎。先有盲瞎聾瘂病者。不得受比丘戒。已受具戒而得此病。仍是比丘故也。摩得
勒伽云。打三種人。突吉羅。謂賊住（不得戒）。本不和合
（受五法者）。本犯戒（犯四重禁失比丘性）。若以把沙把豆等物擲眾
比丘。隨所著。隨得爾所波逸提。不著。突吉羅。五
分律云。打餘四眾乃至畜生。突吉羅。僧祇律云。
若惡象馬牛羊猪狗等來。不得打。得捉杖木瓦石
等打地作恐怖相。若畜生來入塔寺。觸突形像。壞
華果樹。亦得以杖木瓦石打地。恐怖令去。
○七十九瞋搏比丘戒。大乘輕重同上說。
若比丘。瞋恚不喜。以手搏比丘者。波逸提。
緣　亦起自前人。故制。
相　比丘尼等同上。不犯者。他欲打。舉手遮。遮一
切難。舉手招喚誤觸等。十誦律云。以手脚掌向
他波逸提。舉餘身分向他。突吉羅。五分律云。手
擬及。波逸提。不及。突吉羅。
○八十無根僧殘瞋謗戒。大乘同制。向同法者說
犯輕。若向外人說。犯重。
若比丘。瞋恚故。以無根僧伽婆尸沙謗者。波逸提。
緣　亦起自前人。故制。
釋　三根如僧殘法中說。
相　了了不了了同前。比丘尼等同前。不犯者。說
實令改等。
○八十一輙入宮閾戒。大乘同制。末世尤所當慎。
設令喚請。亦不應輒入。若具大神力。威德。不犯。
若比丘。剎利水澆頭王種。王未出。未藏寶而入。若過
宮門閾者。波逸提（西國紹王位時。取四海水以灌其頂。故名水澆頭王種。即灌頂王也）。
緣　末利夫人。勸波斯匿王既得信樂。聽諸比丘
入出宮閤。無有障礙。迦留陀夷入宮。王與夫人晝
日共眠。遙見尊者。即起披衣。以所披衣拂座令坐。
夫人失衣露形。慚愧而蹲。尊者還僧伽藍語諸比
丘。比丘嫌責。白佛結戒。
釋　王未出者。王未出。采女未還本處。薩婆多
論云。王者。聚落主已上也。
相　比丘尼波逸提。餘三眾突吉羅。不犯者。王已
出。已藏寶。有所奏白。若被請喚。及被執等。律攝
云。入王宮有十過失。一宮人有娠。便疑苾芻行不
淨行。二宮中失物。三密言出外。四王子有損。五王
身有損。六舉大臣。七黜國相。八國人苦害。九往征
餘國。十輒聚軍師。如是等事。咸疑苾芻。
○八十二捉寶物戒。此是遮罪。大乘為眾生故。不
問處所。但酌機緣。
若比丘。若寶。及寶莊飾。自捉。若教人捉。除僧伽藍中。
及寄宿處。波逸提。若比丘。在僧伽藍中。若寄宿處。捉
<pb n="465"/>
寶。若以寶莊飾。自捉。教人捉。當作是意。若有主識者
當取。作如是因緣。非餘。
緣　有外道居士。路行忘千兩金囊。眾比丘見而
持去。以待識者。居士趨還。即出與之。反以為少。訟
於波斯匿王。王鞠知其詐。罰其家財盡沒入官。故
制。除僧伽藍者。毗舍佉母。脫身瓔珞置樹下。往見
世尊。心存於法。忘取還家。比丘白佛。故聽取舉。寄
宿處者。比丘行無住處村。寄宿巧師舍。巧師以金
銀置舍內而去。比丘為守護故。竟夜不眠。還以白
佛故聽收舉。
釋　根本律云。寶。謂七寶。寶類者。謂諸兵器弓刀
之屬。及音樂具。鼓笛之流。
相　如上寶物。自捉。教人捉。當識囊器相。識裹相。
識繫相。應解囊器。看知幾連綴幾未連綴。幾方幾
圓。幾故幾新。若有求索者。應問汝物何似。若相應。
應還。若不相應。語言。我不見如是物。若有二人俱
來索。亦如是問答。若二人語俱相應。應持物著前
語言。是汝等物。各取。若不爾。盡突吉羅。比丘尼波
逸提。不犯者。若供養塔寺莊嚴具。為堅牢故收舉。
十誦律云。捉偽珠。突吉羅。人間金銀寶地牀
器比丘不應行坐用。天上金銀寶地牀器。比丘應
行坐用。根本雜事云。不應於寶器中食。或往天
上。或至龍宮。無餘雜器者。設金寶器。亦應取食。
證　律攝云。佛在鷲峰。詣城乞食。遇大雨。水蕩崖
崩有伏藏現。告阿難陀。汝應觀此是大害毒。阿難
言。世尊。實是可畏毒。有一採根果人。聞而往觀見
是伏藏。念言。願此害蛇。恒螫於我父母妻子眷屬。
亦不辭痛。遂盡持歸。隨意受用。未生怨王見其富
盛遣使往問。汝於何處得王伏藏。報言不得。捉以
送王。王自問之。亦云不得。王即准法繫其眷屬將
付屠人。彼人悲泣。隨屠者去。高聲大喚。阿難陀。此
是害毒。此是害毒。將刑有言。法須返奏。王便喚返
問之。彼人具答昔緣。王時初信佛法。不覺流淚。告
曰。汝緣世尊。獲斯珍寶。罪雖合死。我今釋汝。并及
眷屬。應將此物供養佛僧。既蒙釋免。遂辦上供。奉
請佛僧。佛為說法。便獲初果。緣斯不聽比丘捉寶。
附　僧祇律云。比丘見寶物。若無人識者。應停至
三月已。塔園中得者。即作塔用。僧園中得者。當作
四方僧用。若故壞僧房塔院欲更修治。堀地得
寶藏者。淨人不可信。應白王。王若須。應與。若施。應
用。設己用。王知索者。應乞塔物僧物還。有淨人可
信。得取停至三年已。用作塔事僧事如上。若寶藏
上有鐵券姓名。亦應如實答。作新僧房等得物亦
爾。
○八十三非時入聚落戒。大乘同學。
若比丘。非時入聚落不囑比丘者。波逸提。
緣　䟦難陀非時入村。與居士樗蒱。居士不勝。以
慳嫉故。便言。比丘晨朝入村。為乞食故。非時入村。
為何事耶。故制。或有僧事塔事瞻病事等。聽囑餘
比丘而去。若獨處一房。當囑授比房。
釋　非時者。從中後至明相未出。
相　入村門。波逸提。一脚入村。及共期不去等。突
吉羅。比丘尼波逸提。餘三眾突吉羅。不犯者。道由
村過。有所啟白。若為喚。若受請。乃至命難等。十
誦律云。餘比丘者。謂眼所見。若白已入聚落。還所
住處。即以先白復至聚落。波逸提。若不白入聚落。
隨所經過大小巷。隨得爾所突吉羅。隨入白衣家。
一一波逸提。若八難中一一難起。不犯。僧祇律
云。二比丘在阿練若住。欲俱行。展轉相白。若一人
說己行。後人復欲行。應白餘比丘。若無餘比丘。應
作是念。若道中。若門。若聚落邊。見比丘當白。白已
然後入。摩得勒伽云。若無比丘。應白餘四眾。
○八十四作高牀戒。大乘同學。
<pb n="466"/>
若比丘。作繩牀木牀。足應高如來八指。除入陛孔上
截竟。若過者。波逸提。
緣　迦留陀夷敷高好牀座。世尊訶責結戒。
釋　律攝云。佛八指者。中人一肘。薩婆多論云。
八指者。一指二寸也。
相　自作。教他作。成。盡波逸提。不成。盡突吉羅。為
他作。成不成。盡突吉羅。比丘尼波逸提。餘三眾突
吉羅。不犯者。他施。己成者。截而用之。第三分云。
除寶牀。餘在白衣舍應坐。十誦律云。應截己悔
過。若未截。僧應勅令截。不勅不聽。盡突吉羅。五
分律云。得高牀施。應作是念。此牀不如法。我當更
截。不作是念受。波逸提。僧祇律云。若自作。終日
坐上。一波逸提。起已還坐。一一坐波逸提。他牀而
坐上。越毗尼罪。若客比丘來。次第付得過量牀。應
語知事言。借我鋸來。問作何等。答言。此牀過量。欲
截令如法。若言。莫截。檀越見或不喜。若不久住。鑿
地埋脚齊量止。若久住。應齊埋處。木筒盛脚。勿使
壞。若檀越家坐牀脚高。不得懸脚坐。應索承机。或
索塼木承足。若福德舍中牀高。坐者無犯（福德舍。即施一
食處）。
○八十五兜羅綿貯褥戒。大乘同學。
若比丘。作兜羅綿貯繩牀木牀大小褥。成者。波逸提。
緣　六羣作此。居士嫌其無愧無慈。故制。
釋　兜羅綿者。白楊樹華。楊柳華。蒱臺華（並易生蟲）。大
褥。為坐臥故。小褥。為坐故。
相　犯輕重同上。比丘尼等同上。不犯者。若鳩羅
耶草。文若草。娑婆草。若以毳劫貝碎弊物。五分
律云。若坐。坐坐波逸提。若臥。臥臥波逸提。若他與
受。波逸提。要先棄然後悔過。若不爾。罪益深。十
誦律云。擿破却之。然後悔過。若未破。僧應勅令破。
僧祇律云。若貯枕。枕頭支足。越毗尼罪。若病。無
罪。
○八十六作骨牙角針筒戒。大乘同學。
若比丘。作骨牙角針筒。刳刮成者。波逸提。
緣　羅閱城有信樂工師。為比丘作骨牙角針筒。
廢家事業。無復衣食。世人言其求福得殃。故制。
相　犯輕重如上。餘四眾突吉羅。不犯者。鐵。銅。鉛。
錫。白臘。竹。木。𥯤。舍羅草。用作針筒。十誦律云。應
破已悔過。若未破。僧應勅令破。
○八十七過量作坐具戒。大乘同學。
若比丘。作尼師壇。當應量作。是中量者。長佛二磔手。
廣一磔手半。更增廣長各半磔手。若過。截竟。波逸提。
緣　佛見僧臥具不淨所汙。聽諸比丘為障身障
衣障臥具故。作尼師壇。六羣便作廣大尼師壇。故
制。迦留陀夷體大不能坐。向佛所從來道邊。手挽
尼師壇。欲令廣大。佛乃聽更增廣長各半磔手。
釋　僧祇律云。如來磔手。二尺四寸（此約小尺。若約大尺。可二
尺許）。
相　犯輕重如上。餘四眾突吉羅。不犯者。若得已
成者。裁割如量。或疊作兩重。十誦律云。應截斷
已悔過。若未截。僧應勅令截。
○八十八過量作覆瘡衣戒。大乘同學。
若比丘。作覆瘡衣。當應量作。是中量者。長佛四磔手。
廣二磔手。裁竟過者。波逸提。
緣　比丘患癰瘡疥。膿血汙身衣臥具。佛聽作細
耎衣覆瘡上。著涅槃僧。若至白衣家請坐。應語言。
我有患。若言但坐。當褰上涅槃僧。以此衣覆瘡而
坐。時六羣便多作廣長覆瘡衣。故制。
相　犯不犯同上。餘四眾突吉羅。十誦律云。乃
至瘡差後十日。若過是畜。波逸提（應同。長衣犯捨墮也）。應截
己悔過。若未截。僧應勅令截。
○八十九過量作雨浴衣戒。大乘同學。
若比丘。作雨浴衣。應量作。是中量者。長佛六磔手。廣
<pb n="467"/>
二磔手半。過者裁竟。波逸提。
緣　亦起自六羣。故制。
相　比丘尼浴衣過量。波逸提。十誦律云。應截
斷已悔過。若未割截。僧應勅令割截。
○九十等佛衣量戒。大乘同學。
若比丘。與如來等量作衣。或過量作者。波逸提。是中
如來衣量者。長佛十磔手。廣六磔手。是謂如來衣量。
緣　尊者難陀短佛四指。諸比丘遙見。皆謂是佛。
即起奉迎。至乃知是難陀。諸比丘皆懷慚愧。難陀
亦懷慚愧。佛制難陀著黑衣。時六羣比丘。與如來
等量作衣。或過量作。故制。
相　犯不犯同前。餘四眾突吉羅。僧祇律云。當
隨自身量。僧伽梨有三種。上者長五肘。廣三肘。中
者長五肘一不舒手。廣三肘一不舒手。下者長四
肘半。廣三肘一不舒手。[鬱-山+止]多羅僧亦爾。安陀會上
中二種亦爾。下者長四肘半。廣二肘二不舒手。
律攝云。若減此量。不得本罪。若過五肘已上。皆得
惡作。十誦律云。應截己悔過。若未截。僧應勅令
截。
○三結問。
諸大德。我已說九十波逸提法。今問諸大德。是中清
淨不（三說）。諸大德是中清淨。默然故。是事如是持。
附　迴僧物與餘人戒。大乘同學。
五分律云。若比丘。知檀越欲與僧物。迴與餘人。波
逸提。難陀䟦難陀。以佛制戒不得迴僧物入己。即
更互迴以相與。故制（僧祇律中。亦有此戒。斷宜依此判罪也）。
五。九十波逸提法竟。
○六。四悔過法三。初總標。二別列。三結問。
○初總標。
諸大德。是四波羅提提舍尼法。半月半月說。戒經中
來。
釋　律攝云。謂於住處現在苾芻。皆須一一別對
陳說。不同餘罪故受別名。又犯罪已。即須陳說。不
得停息。亦異餘罪。
○二別列四。初受非親尼食戒（至）。四恐處受食戒。
○初受非親尼食戒。大乘但觀可受不可受。不問
親里非親里。然在末世。特宜與尼疎絕為是。
若比丘。入村中。從非親里比丘尼。若無病。自手取食
食者。是比丘。應向餘比丘悔過言。大德。我犯可訶法。
所不應為。我今向大德悔過。是法名悔過法。
緣　舍衛城時世穀貴。乞求難得。蓮華色比丘尼
乞食所得。輙持與比丘。後一長者乘車覲王。尼因
避道墮深泥中。掩地而臥。長者慈愍。勅人扶出。問
知其故。嫌責比丘不知義讓。故制。
釋　僧祇律云。病者。不謂小小病。謂疥癩黃爛瘡
痍癰痤。人所惡賤。
相　不病而自手受食食。咽咽波羅提提舍尼。沙
彌突吉羅。不犯者。若親里。若有病。若置地與。若使
人與。若在僧伽藍中與。若在村外與。若在尼寺與。
五分律云。若比丘在村外。尼在村內。若比丘在
村內。尼在村外。若比丘在空。尼在地。若比丘在地。
尼在空。如是受食。皆突吉羅。
○二不止尼代索食戒。大乘同學。
若比丘。至白衣家內食。是中有比丘尼。指示與某甲
羮。與某甲飯。比丘應語彼比丘尼如是言。大姊且止。
須比丘食竟。若無一比丘語彼比丘尼如是言。大姊
且止。須比丘食竟者。是比丘應悔過言。大德。我犯可
訶法。所不應為。我今向諸大德悔過。是法名悔過法。
緣　六羣比丘。與眾比丘在白衣家食。六羣尼為
六羣索羮飯。乃越次與。令中間比丘不得食。故制。
相　沙彌突吉羅。不犯者。尼自為檀越。檀越令尼
處分。不故作偏與。五分律云。餘二女眾教益食。
不語言小却者。突吉羅。比丘教益食。不平等。突吉
<pb n="468"/>
羅。
○三學家受食戒。大乘比丘同學。
若先作學家羯磨。若比丘。於如是學家。先不請。無病。
自手受食食。是比丘應向餘比丘悔過言。我犯可訶
法。所不應為。我今向大德悔過。是法名悔過法。
緣　羅閱城有居士家。夫婦俱得信樂。於諸比丘。
無所愛惜。常與飯食及諸供養。遂至貧窮。衣食乏
盡。比居譏之。佛令僧作學家羯磨。而結此戒。
釋　律攝云。學家者。謂預流果。一來果。不還果。
相　比丘尼突吉羅。後彼學家財物還多。從僧乞
解學家羯磨。佛聽僧與彼解。不犯者。先受請。有病。
置地與。使人與。已作解羯磨。五分律云。若婦是
聖。夫是凡。或夫是聖。婦是凡。皆不應與作學家羯
磨。若夫婦俱是聖。無慳貪心。財物竭盡。乃與作學
家羯磨。若僧有園田。應與令知。使畢常限。餘以自
供。若無園田。僧坊異供養時。令其家作。使得遺餘。
若復無此。乞食得已。就其家食。與以所餘。若不能
爾。應將至僧坊。給其房舍臥具。次第與食。非時漿
飲。皆悉與之。有可分衣。亦應與分。彼學家婦女。諸
尼亦應如是料理。十誦律云。若居士財損減不
增長。若乞不乞。不應捨學家羯磨。若財物增長。乞
不乞。皆應與捨。若不增不減。乞應捨。不乞不應捨。
○四恐處受食戒。大乘同學。
若比丘。在阿蘭若逈遠有疑恐怖處。若比丘。在如是
阿蘭若處住。先不語檀越。若僧伽藍外不受食。在僧
伽藍內。無病。自手受食食者。應向餘比丘悔過言。大
德。我犯可訶法。所不應為。我今向大德悔過。是法名
悔過法。
緣　諸婦女持飲食詣僧伽藍中供養。盜賊聞之。
於道路嬈觸。諸比丘白佛。佛言。自今應語諸婦女
莫出。道路有賊恐怖。若已出城。應語言。莫至僧伽
藍中。道路有賊恐怖。乃結此戒。
相　沙彌突吉羅。不犯者。若先語檀越。若有病。若
置地與。若教人與。五分律云。若軍行經過與食。
若賊自持食與。不犯。
○三結問。
諸大德。我已說四波羅提提舍尼法。今問諸大德。是
中清淨不（三說）。諸大德是中清淨。默然故。是事如是持。
六。四悔過法竟。
○七。眾學法三。初總標。二別列。三結問。
○初總標。藏中一一皆云式叉迦羅尼也。
諸大德。是眾學戒法。半月半月說。戒經中來。
律攝云。此眾學法。總為八例。一著衣服事。二入村
事。三坐起事。四食噉事。五護鉢事。六說法事。七便
利事。八觀望事（佛塔諸條。諸部每缺。故不在例也）。
○二別列。此眾學法。諸部開合廣略不同。或百十
以外。或五十以內。蓋是行護威儀。不與上四篇
同。故無定數。唯四分律。准有百事。今但於每戒
之下。注其數目。不復列科。但於初事之中。出其
因緣。餘悉從略。乃至釋義罪相等。更不復標。皆
可思得。然此百事。大乘悉皆同學。護眾生故。倍
應嚴淨。除是住首楞嚴三昧。示現逆行。在所不
論。其或未然。不矜細行。終累大德。幸深思之。
當齊整著涅槃僧。應當學（一）。
緣　起自六羣比丘。居士譏嫌似國王大臣長者
居士。似節會戲笑俳說人。故制（已下緣起。大約多同。
釋　不齊整者。繫帶[〦/(刀*ㄚ*(留-刀-田))/肉]下。高褰齊膝。垂前一角如
象鼻。垂前二角如多羅樹葉。繞腰襵皺。
相　若故作。犯應懺突吉羅（隨機羯磨云。應請一懺主）。若不故
作。突吉羅（隨機羯磨云。但自責心）。餘四眾突吉羅（以下多同。若不同者。
隨事更明）不犯者。[〦/(刀*ㄚ*(留-刀-田))/肉]中生瘡故下著。脚𨄔有瘡故高著。
若僧伽藍內。村外。作時。道行時。五分律云。若不
解不問而作此著。突吉羅。若解不慎而作此著。突
<pb n="469"/>
吉羅。若解。輕戒輕人而作此著。波逸提。比丘尼亦
爾。
辯　問。著衣不齊整等戒。皆云僧伽藍內及村外
不犯。然人之嚴慎。全在平時。既僧坊中。肆態已成。
至入村時。寧無陋相。今悉開許。其義云何。答。寺內
村外。非謂可作肆態。但或有因緣。不得齊整。情猶
可恕。入村必宜護惜譏嫌。令生信樂。故結罪也。
附　根本雜事云。苾芻熱時。於自房內。但著下裙
及僧脚崎。隨情讀誦說法作衣等。四威儀悉皆無
犯。
當齊整著三衣。應當學（二）。
不齊整者。下垂過肘露脇。高著過脚𨄔上。下垂一
角。垂前兩角後褰高。細襵已安緣。不犯者。肩臂有
瘡故下著。餘同前。舍利弗問經云。修供養時應
偏袒以便作事。作福田時。應覆兩肩。現田文相。云
何修供養。如見佛時。問訊師僧時。應拂牀。掃地。卷
衣裳。乃至移種種供養。云何作福田時。應請。乞食。
坐禪。誦經。經行樹下。人見端嚴。有可觀也。
不得反抄衣入白衣舍。應當學（三）。
或左右反抄衣著肩上也。不犯者。脇肋邊有瘡。
不得反抄衣入白衣舍坐。應當學（四）。
不得衣纏頸入白衣舍。應當學（五）。
總捉衣兩角著左右肩上也。不犯者。肩臂有瘡。
不得衣纏頸入白衣舍坐。應當學（六）。
不得覆頭入白衣舍。應當學（七）。
若以樹葉。若以碎段物。若衣覆頭。不犯者。或患寒。
或頭上生瘡。或命難梵行難。
不得覆頭入白衣舍坐。應當學（八）。
不得跳行入白衣舍。應當學（九）。
雙脚跳也。不犯者。若為人所打。若有惡獸。若有棘
刺。或渡渠。或渡坑塹。或渡泥。
不得跳行入白衣舍坐。應當學（十）。
不得白衣舍內蹲坐。應當學（十一）。
蹲坐者。若在地。若在牀上。尻不至地。不犯者。或尻
邊生瘡。若有所與。若禮。若懺悔。若受教誡。僧祇
律云。不得抱膝坐。交脚坐。
不得叉腰行入白衣舍。應當學（十二）。
不犯者。脇下生瘡。若僧伽藍內等。
不得手叉腰入白衣舍坐。應當學（十三）。
手叉腰匡肘妨比座。十誦律云。不得掌扶頰坐。
不得搖身行入白衣舍。應當學（十四）。
搖身者。左右戾身趨行。比丘尼波逸提。不犯者。或
有如是病。或為人所打。迴戾身避杖。或惡象師子
等所觸。或逢擔棘刺人。如是事戾身避。或渡坑渠
泥水處。於中搖身過。或時著衣。迴身看衣齊整。
不得搖身行入白衣舍坐。應當學（十五）。
不得掉臂行入白衣舍。應當學（十六）。
垂臂前却也。不犯者。伴行不及。以手招喚。餘同上。
僧祇律云。若欲呼人。不得雙舉手。當以一手招。
不得掉臂行入白衣舍坐。應當學（十七）。
僧祗律云。不得動手足坐家內。
好覆身入白衣舍。應當學（十八）。
不好覆者。處處露現。不犯者。被縛。或風吹衣離體。
僧祇律云。安陀會當用緻物作。若疎者。當二重三
重作。若安陀會疎者。[鬱-山+止]多羅僧當用緻物作。若[鬱-山+止]
多羅僧疎者。僧伽梨當用緻物。若僧伽梨疎者。[鬱-山+止]
多羅僧當用緻物。問。今相傳云。佛制三衣。俱用
粗麻布。何耶。答。比丘三衣。所以禦寒障暑。據律備
開。共有十種。所謂劫貝衣。芻摩衣等。安有但用粗
疎麻布之說。止因世尊初出家時。既脫珍御。樹神
獻一麻衣。而此麻衣。乃百年前辟支佛之所留。極
為精細。亦非粗疎。後代展轉訛傳。失於考訂。故有
此語耳。今雖此方別有隨常衣服。不必兩重三重
<pb n="470"/>
亦可。然謂止許麻布。不許用棉布者。實非律文。
好覆身白衣舍坐。應當學（十九）。
不得左右顧視行入白衣舍。應當學（二十）。
不犯者。仰瞻日時。或命難梵行難。左右處處求方
便道欲逃走。僧祇律云。諦視行時。不得如馬低
頭行。當平視行。防惡象牛馬。當如擔輦人行。不得
東西視瞻。若欲看時。迴身向所看處。律攝云。不
高視者。舉目視前一踰伽地。踰伽量者。長四肘也。
不得左右顧視白衣舍坐。應當學（二十一）。
根本律云。未請坐。不應輙坐。不應不善觀察而坐。
靜默入白衣舍。應當學（二十二）。
不靜默者。高聲大喚。不犯者。彼聾不聞聲。
靜默白衣舍坐。應當學（二十三）。
不得戲笑行入白衣舍。應當學（二十四）。
露齒笑也。不犯者。或脣痛不覆齒。或念法歡喜而
笑。僧祇律云。若有可笑事。不得出齗現齒大笑。
應忍之。起無常苦空無我想死想。復不止者。當以
衣角掩口。摩得勒伽云。欠時不遮口。突吉羅。
不得戲笑白衣舍坐。應當學（二十五）。
用意受食。應當學（二十六）。
不用意者。捐棄羮飯。不犯者。鉢小故飯墮案上。
五分律云。一心受食者。左手一心持鉢。右手扶緣。
當平鉢受食。應當學（二十七）。
不平鉢者。溢滿也。不犯者。或時鉢小故還墮案上。
平鉢受羮。應當學（二十八）。
六羣受飯過多。不容受羮。故制。
羮飯等食。應當學（二十九）。
不等者。羮未至。飯已盡。飯未至羮已盡。不犯者。或
時正須羮不須飯。或時正須飯不須羮。或日時欲
過。或命難梵行難疾疾食。
以次食。應當學（三十）。
不次者。鉢中處處取食食。不犯者。或飯熱。挑取冷
處。或日時欲過等。十誦律云。不得鉢中擇好食。
不得挑鉢中而食。廣當學（三十一）。
置四邊。挑中央至鉢底。不犯者。患食熱。開令冷。或
日時欲過。五分律云。不曲指收鉢食。不嗅食食。
若比丘不病。不得自為己索羮飯。應當學（三十二）。
如饑餓時故。不犯者。若病自索。若為他。他為己索。
不得以飯覆羮更望得。應當學（三十三）。
不得視比座鉢中。應當學（三十四）。
視者。視誰多誰少。不犯者。比座眼闇。為看得食不
得食。淨不淨等。
當繫鉢想食。應當學（三十五）。
不繫鉢想者。左右顧視也。不犯者。或為眼闇比座
瞻看。或看日時等。
不得大摶飯食。應當學（三十六）。
口不容受也。不犯者。日時欲過。命難等疾疾食。
僧祇律云。不得大。不得小。如婬女兩粒三粒而食。
當可口食。
不得大張口待飯食。應當學（三十七）。
不犯同上。
不得舍飯語。應當學（三十八）。
不犯者。噎而索水。命難等作聲食。僧祇律云。二
師上座喚。若咽未盡。能使聲不異者。得應。若不能
者。咽已乃應。若前人嫌者。答言。我口中有食。故不
即應。五分律云。益食時。聽言須不須。不嫌訶食。
不得摶飯遙擲口中。應當學（三十九）。
不犯者。被繫縛。
不得遺落飯食。應當學（四十）。
半入口。半在手也。不犯者。噉薄餅燋飯瓜甘蔗等。
不得頰食食。應當學（四十一）。
故作大滿口。令兩頰鼓起也。不犯者。日時欲過等。
不得嚼飯作聲食。應當學（四十二）。
<pb n="471"/>
不犯者。嚼乾餅及燋飯瓜果等。十誦律云。啜粥
不得作聲。噉根莖等勿令大作聲。僧祇律云。不
得全吞食。使嗗嗗作聲。若咽喉病。無罪。
不得大噏飯食。應當學（四十三）。
張口遙呼噏也。不犯者。若口痛。若食羮酪漿等。
不得舌䑛食。應當學（四十四）。
不犯者。或被縛。或手有垢。僧祇律云。不得䑛手
食。若酥油等著手。當就鉢緣上摡聚一處。然後取
食。不得𡂡指食。若蜜及鹽等著指頭。得𡂡無罪。
不得振手食。應當學（四十五）。
不犯者。或食中有草有蟲。或手有不淨。欲振去之。
不得手把散飯食。應當學（四十六）。
散飯者。散棄飯也。不犯如上說。十誦律云。食墮
所受草葉上者。應食。若有土者。吹土却而食。或有
多土著者。水洗得食。
不得汙手捉飲器。應當學（四十七）。
有膩飯著手也。不犯者。草上受。葉上受洗手受。
不得洗鉢水棄白衣舍內。應當學（四十八）。
不犯者。澡槃承取水持棄外。十誦律云。問主人
棄。不犯。根本律云。不得以殘食置鉢水中。僧
祇律云。食時當稱腹而取。不得多受。若淨人卒多
與者。未噉時應減與比座。若比座不取。應與沙彌
及園民。洗鉢時不得一粒瀉棄地。若有者。應聚著
板上葉上。若細粒。若麨。不可聚者。無罪。

重治毗尼事義集要卷第九

音義
阿梨吒不見翻譯。
阿毗曇或云阿毗達磨。此翻無比法。或翻對法。
即論藏也。
契經即修多羅藏也。契經契機。故言契。聖口所
宣。故言經。
搏音博。手擊也。
軍師萬二千五百人為軍。師者。眾也。
尼師壇此翻坐具。或云隨坐衣。
涅槃僧或云泥縛些那。或云泥伐散那。此翻裙。
痍音夷。傷也。
痤才何切。癤也。
俳步皆切。雜戲也。
褰音牽。
襵皺上音摺。衣襵也。下音縐。蹙也。
𨄔與腨同。音軟。腓膓也。
僧脚崎舊云僧祇支。此翻掩腋衣。用掩右腋。覆
左肩上。
尻考平聲。脊梁盡處。
齗音銀。齒根肉也。
欠時欠伸。即顰伸也。
摶音團。以手揑聚之也。
噎音謁。食窒氣不通也。
啜昌悅切。同歠。
嗗音穵。飲聲也。
噏與吸同。
䑛神紙切。以舌取物也。
摡音戲。又音蓋。拭取也。
𡂡音數。

<sarticle>重治毗尼事義集要卷第十</sarticle>

古吳蕅益沙門　智旭　彚釋
不得生草菜上大小便涕唾。除病。應當學（四十九）。
比丘尼波逸提。不犯者。在無生草菜處大小便。流
墮生草菜上。或風吹鳥[銜-金+缶]而墮生草菜中。律攝
<pb n="472"/>
云。棘刺叢處。無犯。若大林中行。枝葉交茂。應離人
處。若涉生草田間無空處。應持乾葉布上便利。若
不可得者。無犯。
不得水中大小便涕唾。除病。應當學（五十）。
不犯同上。善見律云。若水。人所不用。或海水。不
犯。水雖中用。曠遠無人用。不犯。
不得立大小便。除病。應當學（五十一）。
不犯者。被縛。脚𨄔垢汙。
不得與反抄衣不恭敬人說法。除病。應當學（五十二）。
不得為衣纏頸者說法。除病。應當學（五十三）。
不得為覆頭者說法。除病。應當學（五十四）。
不得為裹頭者說法。除病。應當學（五十五）。
不得為叉腰者說法。除病。應當學（五十六）。
不得為著革屣者說法。除病。應當學（五十七）。
五分律云。若多人著革屣。不能令脫。但因不著者
為說。不犯。
不得為著木屐者說法。除病。應當學（五十八）。
不得為騎乘者說法。除病。應當學（五十九）。
十誦律云。波斯匿王乘乘向祇洹見佛。六羣為王
說法。故制。人前己後。人在道己非道。人坐己立。人
高座己卑座。人臥己坐。覆頭。裹頭。肘隱人。扠腰。偏
抄衣。覆右肩。著革屣。著屐。捉杖。捉蓋。捉刀。捉楯弓
箭。緣起並同。戒因緣經亦同。
不得在佛塔中止宿。除為守護故。應當學（六十）。
不犯者。被執。命難等。根本雜事云。諸香臺殿旛
竿制底等。皆誦伽陀。然後足蹈。不爾者得越法罪。
不得藏財物置佛塔中。除為堅牢。應當學（六十一）。
不得著革屣入佛塔中。應當學（六十二）。
不得手捉革屣入佛塔中。應當學（六十三）。
不得著革屣遶佛塔行。應當學（六十四）。
不得著富羅入佛塔中。應當學（六十五）。
不得手捉富羅入佛塔中。應當學（六十六）。
不犯者。或為強者所執。喚入塔中。
不得塔下坐食。留草及食汙地。應當學（六十七）。
不犯者。聚著脚邊。出時持棄。
不得擔死屍從塔中下過。應當學（六十八）。
不犯者。或須此道行。或強力所將。
不得塔下埋死屍。應當學（六十九）。
不得在塔下燒死屍。應當學（七十）。
不得向塔下燒死屍。應當學（七十一）。
不得佛塔四邊燒死屍。使臭氣來入。應當學（七十二）。
不得持死人衣及牀從塔下過。除浣染香熏。應當學
（七十三）。
不得佛塔下大小便。應當學（七十四）。
不得向佛塔大小便。應當學（七十五）。
不得遶佛塔四邊大小便。使臭氣來入。應當學（七十六）。
不得持佛像至大小便處。應當學（七十七）。
不犯者。道由中過。強力所持。
不得在佛塔下嚼楊枝。應當學（七十八）。
不得向佛塔嚼楊枝。應當學（七十九）。
不得佛塔四邊嚼楊枝。應當學（八十）。
不得在佛塔下涕唾。應當學（八十一）。
不得向佛塔涕唾。應當學（八十二）。
不得塔四邊涕唾。應當學（八十三）。
不得向塔舒脚坐。應當學（八十四）。
不犯者。中間有隔。強力所持。第四分云。若僧伽
藍內塔滿。聽在中間舒脚坐。
不得安佛塔在下房。己在上房住。應當學（八十五）。
不犯者。命難。梵行難。
人坐己立。不得為說法。除病。應當學（八十六）。
僧祇律云。若比丘。為塔事僧事。詣王及地主處。彼
言。比丘為我說法。不得語令起。恐生疑故。若邊有
立人者。即作意為立人說。王雖聽。比丘無罪。
<pb n="473"/>
人臥。己坐。不得為說法。除病。應當學（八十七）。
人在座。己在非座。不得為說法。除病。應當學（八十八）。
人在高坐。己在下坐。不得為說法。除病。應當學（八十九）。
善見律云。佛告比丘。往昔波羅柰國有一居士。其
婦懷姙。思菴羅果。夫夜入王園偷取果未得。明相
出。樹上藏住。時王與婆羅門入園。欲食菴羅果。婆
羅門在下。王在高座。婆羅門為王說法。偷果人念
言。我應死。今得脫。我無法。王亦無法。婆羅門亦無
法。我為女人故而偷王果。王猶憍慢故。師在下。自
在高座聽法。婆羅門貪利養故。自在下座。為王說
法。我與王婆羅門。相與無法。我今得脫。即下樹向
王說偈。時偷果人者。即如來是。
人在前行。己在後行。不得為說法。除病應當學（九十）。
僧祇律云。若比丘眼患。前人捉杖牽前。為說無罪。
人在高經行處。己在下經行處。不應為說法。除病。應
當學（九十一）。
人在道。己在非道。不應為說法。除病。應當學（九十二）。
不得擕手在道行。應當學（九十三）。
不犯者。患眼闇須扶接。
不得上樹過人。除時因緣。應當學（九十四）。
一比丘在大樹上受夏安居。於樹上大小便下。樹
神瞋之。佛制不得樹上安居。不得遶樹大小便。若
先有大小便處。大小便無犯。後一比丘道值惡獸。
恐怖上樹。不敢過上。即為惡獸所害。故除時因緣
（沙彌等取楊枝取華果等。上樹無罪）。安居犍度云。欲取樹上乾薪。
聽作鉤鉤取。作梯取。若繩羂取。若樹通身乾。聽上。
不得絡囊盛鉢貫杖頭著肩上而行。應當學（九十五）。
䟦難陀如是行。居士見之。謂是官人。皆下道避。故
制。不犯者。強力所捉等。第四分云。不應背負物
行。除寺內。老比丘須杖絡囊。聽與作。白二羯磨。
人持杖不恭敬。不應為說法。除病。應當學（九十六）。
人持劒不應為說法。除病。應當學（九十七）。
人持鉾不應為說法。除病。應當學（九十八）。
人持刀不應為說法。除病。應當學（九十九）。
人持蓋不應為說法。除病。應當學（一百）。
僧祇律云。若比丘在怖畏險道時。防衛人言。尊者
為我說法。為說無罪。
○三結問。
諸大德。我已說眾學戒法。今問諸大德。是中清淨不
（三說）。諸大德是中清淨。默然故。是事如是持。
附　第四分云。鼻中毛長。聽以鑷拔。爪極長如
一麥。應剪。不應以綵色染爪。不應以剪刀剪
鬚髮。應鬢髮盡剃。髮極長。長兩指。若二月一
剃。不應梳鬚髮。不應油塗髮。不應畫眼臉。
患眼痛。聽著藥。不應以鏡若水照面。若面患瘡
著藥。聽獨在一房。以水若鏡照。不應著耳璫耳
環頸瓔臂脚釧指環指印。不應作鉛錫腰帶。
不應用五色線絡腋繫腰臂。十誦律云。聽載犍
牛車。當使餘人御。不得自御。梳頭刷頭。突吉羅。
頂留少髮。突吉羅。留髮令長。突吉羅。阿蘭若比丘。
長至二寸無罪。若頭上有瘡。當以剪刀剪。手摩鬚
髮。突吉羅。洗脚時。不得共他語。根本雜事云。
佛告苾芻。或時有事。我於先來非遮非許。然於此
事若違不清淨。順清淨者。此即是淨。應可行之。若
違清淨。順不清淨者。此是不淨。即不應行。
七。眾學法竟。
○八。七滅諍法三。初總標。二別列。三結問。
○初總標。此七種法。大乘比丘悉同學。應善和鬬
諍故。一一緣起。皆在第三分滅諍犍度中。
諸大德。是七滅諍法。半月半月說。戒經中來。若比丘
有諍事起。即應除滅。
釋　有四種諍。一言諍者。比丘共比丘諍言。引十
八諍事。法非法乃至說不說。若以如是。相共諍言
<pb n="474"/>
語。遂彼此共鬪。二覓諍者。比丘與比丘覓罪。以三
舉事。破戒。破見。破威儀。見。聞。疑。作如是相覓罪。三
犯諍者。犯七種罪。一波羅夷。二僧殘。三墮。四悔過。
五偷蘭遮。六突吉羅。七惡說。四事諍者。前三諍中
事作。是中言諍以二毗尼滅。謂現前。多人語。或但
一毗尼滅。謂現前。覓諍共四毗尼滅。謂現前。憶念。
或現前。不癡。或現前。罪處所。犯諍共三毗尼滅。謂
現前。自言治。或現前。草覆地。事諍以一切毗尼滅。
隨所犯。十誦律云。有六諍本。一瞋恨不語。二惡
性欲害。三貪嫉。四諂曲。五無慚愧。六惡欲邪見。
相　十誦律云。自言滅諍。有十種非法。若犯五篇
罪。自言不犯。又不犯五篇。自言犯。有十種如法。若
犯五篇罪。自言犯。若不犯五篇。自言不犯。現前滅
諍。有二種非法。若非法者約勅非法者令折伏。若
非法者約勅如法者令折伏。有二種如法。若如法
者約勅如法者令折伏。若如法者約勅非法者令
折伏。憶念毗尼。有三非法。有比丘犯無殘罪。自言
犯有殘罪。從僧乞憶念毗尼。若與者非法。應滅擯
故有比丘狂癡還得心。從僧乞憶念毗尼。若與者
非法。應與不癡毗尼故。有比丘有見聞疑罪。自言
我有是罪。後言我無是罪。從僧乞憶念毗尼。若與
者非法。應與實覓毗尼故（即覓罪相）。有三如法。有比丘
被無根謗。若人常說是事。應與憶念毗尼。有比丘
犯罪已悔除。若人猶說是事。應與憶念毗尼。有比
丘未犯是罪。將必當犯。若人說犯是事。應與憶念
毗尼。不癡毗尼有四種非法。有比丘不癡狂。現癡
狂相。問時答言。我憶念。癡故作。他人教我使作。憶
夢中作。憶裸形東西走立大小便。是人乞不癡毗
尼若與者非法。有四如法。有比丘實狂癡心顛倒。
問時答言。不憶念。他不教我。不憶夢中作。不憶裸
形東西走立大小便。是人乞不癡毗尼。若與者如
法實覓滅諍。有五非法。有比丘犯五篇罪。先言不
犯後言犯。若與實覓毗尼者非法。應隨所犯治故
有五如法。有比丘犯五篇罪。先言犯。後言不犯。是
人應與實覓毗尼。根本目得迦云。有二苾芻共
生瑕隙。種種異言。互相謗讟。於此二人。應信持戒
者。若二俱持戒。應信多聞者。若二俱多聞。應信少
欲者。若二俱少欲。應信極少欲者。若二俱極少欲
而生瑕隙。無有是處。僧祇律云。若有大德勝人。
欲聽眾僧斷事者。得聞斷事。令眾中有辯才能語
使事相分明者說。若凡庶人前斷事者。越毗尼罪。
辯　問。凡斷事者。惟四種諍。此四種諍。皆比丘過
失向外人說。並有重禁。今既不許向凡庶人前斷
事。何故大德勝人。獨許得聞。設令彼有智慧。未免
仍是未受具人。向之斷事。豈不違律。答。斷事雖則
通指四諍。大約言諍中事居多。其間法非法等辯
析折伏。能使大德勝人聞之增長信心。故許向說。
非指治罪羯磨等事也。言大德勝人者。如波斯匿
王。給孤長者之類。以其慧深正信不謗。故名大德。
以其福重能護正法。故名勝人。豈尋常富貴而已哉。
附　比丘有十法者應差別平斷事。一持戒具足。
二多聞。三誦二部毗尼極利。四廣解其義。五善巧
言語。辭辯了了。堪任問答。令彼歡喜。六諍事起能
滅。七不愛。八不恚。九不怖。十不癡。第四分云。佛
告比丘。以二十二種行。知是平斷事人。具持二百
五十戒（一）。多聞善解阿毗曇毗尼（二三）不與人諍（四）
亦不堅住此事（五）應訶者訶然後住（六）應教者教
然後住（七）應滅擯者滅擯然後住（八）不愛（九）不恚
（十）不怖（十一）不癡（十二）不受此部飲食（十三）亦不受彼部
飲食（十四）不受此部衣鉢坐具針筒（十五）亦不受彼部
衣鉢坐具針筒（十六）不供給此部（十七）亦不供給彼部
（十八）不共此部入村（十九）亦不共彼部入村（二十）不與作
期要（二十一）亦不至彼後來後坐（二十二）。僧祇律云。
<pb n="475"/>
比丘成就五法。能滅諍事。知是實。非是不實。是利
益。非不利益。得伴。非不得伴。得平等伴。非不得平
等伴。得時。非不得時。成就十四法。是名持律最
第一。除如來應供正徧知。何等十四。知罪。知無罪。
知重知輕。知覆。知不覆。知可治。知不可治。知得清
淨。知不得清淨。得四福功德住現法樂。謂天眼。天
耳。宿命通。盡有漏得無漏。是名十四法。有七事
非他邏咃。似他邏咃（亦作關賴吒。薩婆多論云。闥賴名地。吒利名住。智勝自在。
於正法不動。如人住地。無傾覆也）。何等七。或有狂故不著此眾。不
著彼眾。謂是他邏咃。是最初非他邏咃似他邏咃。
如是心亂鈍癡病。病故不著此眾。不著彼眾。復次
或有人為利故。作是念。若我著此眾。失彼利。著彼
眾。失此利。是二俱不著。復次或有人得二眾利故
作是念。我為得二邊利故。不著此眾。不著彼眾。是
名非他邏咃似他邏咃。有二他邏咃。一者自護心。
見他是非。作是念。業行作者自知。譬如失火。但自
救身。焉知他事。二者待時。見他諍訟相言。作是念。
此諍訟相言。時到自當判斷。是名二他邏咃。共此
眾法食味食。亦共彼眾法食味食。或請斷當事。或
不請而斷當事。十誦律云。用瞋恨者。不滅瞋恨。
惟忍辱力。乃能滅之。有五事諍難滅。不求僧斷。不
順佛語。不如法白。二眾諍心不息。所犯不求清淨。
反上五事者易滅。闥利吒比丘取諍時。應以五
事觀。此中誰先來持戒清淨。誰多聞智慧善誦阿
含。誰於師如法。誰信佛法僧。誰不輕佛戒。烏迥
鳩羅比丘。有十事。僧應差（薩婆多論云。烏逈名二。鳩羅名平。等心無二。其
平如稱）。知諍來往處根本。善知諍。能分別諍。知諍起
因緣。知諍義。善滅諍。滅諍已更不令起。持戒清淨。
多聞。多智。闥利吒比丘行。有二十二法。當知是
利根多聞。一善知事起根本。二善分別事相。三善
知事差別。四善知事本末。五善知事輕重。六善知
除滅事。七善知滅事更不起。八善知作事人有事
人。九有教勅力。十能使人受力。十一有方便軟語
力。十二亦能使人受。十三有自折伏力。十四亦能
使人受。十五知慚愧。十六心不憍慢。十七無憍慢
語。十八身口意業無偏著。十九不隨愛行。二十不
隨瞋行。二十一不隨怖行。二十二不隨癡行。
○二別列七。初現前滅諍法（至）七草覆地滅諍法。
○初現前滅諍法。
應與現前毗尼。當與現前毗尼。
釋　不應人不現前而作羯磨。云何現前。法。毗尼。
人。僧。界。云何法現前。所持法滅諍者是。云何毗尼
現前。所持毗尼滅諍者是。云何人現前。言義往返
者是。云何僧現前。同羯磨和合集一處。不來者囑
授。在現前得訶而不訶者是。云何界現前。在界內
羯磨作制限者是。
相　若諍事。若滅。更發起者。波逸提。與欲已。後悔
者。波逸提。後六毗尼滅亦如是。
附　薩婆多摩得勒伽云。十種不現前作羯磨。覆
鉢。捨覆鉢。學家。捨學家。作房。沙彌狂。不禮拜。不共
不語。供養（一覆鉢者。治罰俗人。但可遙作羯磨故。二捨覆鉢者。彼既三乞。令彼在眼見耳
不聞處。乃為捨故。三學家者。護惜檀信。亦遙作故。四捨學家者。彼若三乞。亦令彼在眼見耳不聞處。乃為
捨故。五作房者。謂以故廢僧地。羯磨與彼白衣。任其為僧更作房屋。亦三乞已。令彼在眼見耳不聞處而
與之故。六沙彌者。滅擯惡見沙彌。亦令彼在眼見耳不聞處。作滅擯故。七狂者。癡狂羯磨。其人既有狂病。
不可以法拘攝故。八不禮拜。九不共語。十不供養者。謂比丘作諸非法觸惱比丘尼僧。尼僧作此三種羯
磨。但可遙作。不可令大比丘現前而治罰故。惟此十種不須現前。餘皆須現前明矣。
○二憶念滅諍法。
應與憶念毗尼。當與憶念毗尼。
緣　沓婆摩羅子不犯粗罪。彼人故問不已。應與
憶念毗尼彼應僧中三乞。大德僧聽。我某甲。不犯
重罪。諸比丘言我犯重罪波羅夷僧殘偷蘭遮。問
我言。汝憶犯重罪不。我不憶犯重罪。答言。我不憶
犯如是重罪。諸長老不須數數難詰問我。而諸比
<pb n="476"/>
丘故難詰不止。我今不憶念。從僧乞憶念毗尼。願
僧與我憶念毗尼。慈愍故僧應為作白四羯磨。
釋　云何憶念毗尼。彼比丘此罪。更不應舉。不應
作憶念（因眾比丘數數令其憶念。今作此憶念毗尼使莫更問也）。
○三不癡滅諍法。
應與不癡毗尼。當與不癡毗尼。
緣　難提癲狂心亂。多犯眾罪。後還得心。諸比丘
詰問不止。應與不癡毗尼。彼應三乞。僧與白四羯磨。
釋　云何不癡毗尼。彼比丘此罪。更不應舉。不應
作憶念者是。
○四自言滅諍法。
應與自言治。當與自言治。
緣　世尊說戒時。有犯戒者近佛而坐。佛默然不
說。目連知之。捉臂牽出。佛言。不應爾。令彼伏罪。然
後與罪。五分律云。慈比丘尼以無根波羅夷法
謗陀婆比丘。自言陀婆汙我。即與自言滅擯。
釋　云何自言。說罪名罪種懺悔者是。云何治。語
言。自責汝心生厭離也。
○五覓罪相滅諍法。
應與覓罪相。當與覓罪相（十誦作實覓。五分作本言治。根本作求罪自性）。
緣　僧祇律云。尸利耶娑比丘。於僧中言見罪。復
言不見。不見。復言見。作是語言不憶。與作覓相羯
磨。
釋　結罪處所也。云何罪處所。彼比丘此罪。與作
舉作憶念者是。
相　僧祇律云。此人盡壽應行八事。不得度人。不
得與人受具足。不得與人依止。不得受比丘按摩
供給。不得作比丘使。不得受次第差會。不得為僧
作說法人。及說毗尼人。盡壽不應與捨。五分律
云。本言有二種。一可悔。二不可悔。若本言犯重。仍
覆藏者。應作盡壽不可悔白四羯磨。
○六多人語滅諍法。
應與多人覓罪。當與多人覓罪。
釋　用多人知法者語。聽行籌。差行籌人。白二羯
磨。有五法不應差。愛。恚。怖。癡。不知己行不行。反上
五法者應差。有三種行籌。一顯露。二覆藏。三耳語。
若眾中雖非法比丘多。然彼二師或上座多知等
皆如法。應顯露行籌。作二種籌。一破。二完。白言。作
如是語者捉不破籌。作如是語者捉破籌。行籌已。
應別處數。若如法者多。應作白。作如是語者諍事
滅。若如法者少。應作禮便去遣信往比丘住處僧
中白言。彼住處非法比丘多。善哉長老。能往至彼。
若如法比丘多。諍事滅功德多。此比丘聞。應往。若
不往。如法治。若眾中雖如法者多。而彼二師及上
座等不如法。恐顯露行籌。諸比丘隨二師等捉籌。
應覆藏行籌。若眾中雖如法者多。而彼二師等非
法說。應耳語行籌。行籌時。應稀坐間容一人身。小
障翳彼比丘。作耳語語言。汝和尚等已捉籌。善哉。
汝亦當捉籌。慈愍故。若如法比丘多。諍事得滅。功
德多。行捉已。在一面數之。十誦律云。說如法者。
為作長籌。說非法者。為作短籌。說如法者。為作白
籌。說非法者。為作黑籌。說如法籌。以右手捉。說非
法籌。以左手捉。說如法籌。緩捉。說非法籌。急捉。先
行說如法籌。後行說非法籌。一切僧應和合集一
處。不得取欲。僧祇律云。行籌訖。若非法籌乃至
多一者。不應唱非法人多如法人少。當作方便解
坐。或前食欲至者。應唱令前食。或後食時。浴時。說
法時。說毗尼時。隨應唱之。若非法者覺。言我等得
勝為我故解坐。我等今不起。要即此坐決斷是事。
爾時精舍邊若有小屋無蟲者。應使淨人放火已。
唱言火起火起。即便散起救火。乃往覓如法伴。
○七草覆地滅諍法。
應與如草覆地。當與如草覆地。
<pb n="477"/>
緣　舍衛國諸比丘共諍。多犯眾戒。非沙門法。亦
作亦說。出入無限。後彼自作是念。我曹若還共問
此事。或令此諍轉深重。經歷年月不得滅。令僧不
得安樂。以是白佛。佛言。應滅此事諍如草覆地。彼
一眾中。有智慧堪能比丘。從座起。胡跪合掌。作是
言。諸長老。我等此諍事。多犯眾罪。非沙門法。言無
限齊。出入行來。不順威儀。若我等尋究此事。恐令
罪深重。不得如法如毗尼如佛所教諍事滅。令諸
比丘不安樂。若長老忍者。我今為諸長老作如草
覆地懺悔此罪。第二眾中亦如是說。彼應作白。大
德僧聽。若僧時到。僧忍聽。僧令此諍事作草覆地
懺悔。白如是。白已。作草覆地懺悔。有智慧堪能者。
胡跪合掌白言。諸長老。我今此諍事。己所犯罪。除
重罪遮不至白衣家羯磨。若諸長老聽者。為諸長
老及己。作草覆地懺悔。第二眾亦應作如是說（除重
罪等者。謂此如草覆地法。一切因諍所起波逸提。突吉羅等輕罪。皆悉悔除。但除波羅夷重罪。仍須滅。擯
僧殘及偷蘭遮重罪。仍須別行懺悔。非此所滅。又除遮不至白衣家羯磨。亦不因此而解也）。
釋　云何草覆地。不稱說罪名罪種懺悔者是。
十誦律云。草布地有二種義。一鬬諍數起。諍人亦
多。其事轉眾。推其原本。難可知處。佛聽布草除滅。
如亂草難可整理。亂來棄之。二者有德上座勸喻
諍者。使向兩眾羊皮四布悔過（即五分所謂皆舒手脚伏地。故如羊
皮也）。二眾者各有所助。故令各在一處。五分律云。
若有比丘。鬬諍相罵。作身口意惡業。後欲於僧中
除罪。作草布地悔過。應三乞已。皆舒手脚伏地。向
羯磨師一心聽受羯磨。彼為白四羯磨。是名現前
毗尼草布地滅犯罪諍。何謂草布地。彼諸比丘不
復說鬬原。僧亦不更問事根本。
○三結問。
諸大德。我已說七滅諍法。今問諸大德。是中清淨不
（三說）。諸大德是中清淨默然故。是事如是持。
二正示戒相竟。
○三結勸迴向三。初結前示餘。二述七佛戒經。三
偈讚迴向。初中二。初結前。二示餘。今初。
諸大德。我已說戒經序。已說四波羅夷法。已說十三
僧伽婆尸沙法。已說二不定法。已說三十尼薩耆波
逸提法。已說九十波逸提法。已說四波羅提提舍尼
法。已說眾學戒法。已說七滅諍法。此是佛所說。半月
半月說。戒經中來。
○二示餘。
若更有餘佛法。是中皆共和合。應當學。
餘佛法。指餘隨律威儀。及一切修多羅阿毗曇也。
諸佛慧命。寄於三藏。不學。則世間眼滅。不和合學。
則說食不飽。故必如法同住。朝夕研求。俾正義昭
然。道明德備。方無忝於僧寶。方能紹隆佛種。否則
不惟招羺羊之誚。亦且墮無聞之禍矣。可不勉哉。
○二述七佛戒經七。初毗婆尸佛所說（至）七本師
釋迦佛所說。今初。
 忍辱第一道  佛說無為最  出家惱他人 
 不名為沙門 
此是毗婆尸如來無所著等正覺。說是戒經。
略說戒經。乃偏讚忍辱者。以持戒者。未必能忍辱。
而忍辱者。決無不持戒。故遺教經云。忍之為德。持
戒苦行所不能及也。若見有辱可忍。縱使身口不
行報復。心中決難脫然。只此未得脫然一念。便與
沙門勤息名義不得相應。惟深觀無為法性。若生
若法。俱不可得。尚無有辱。將誰名忍。是為第一義
忍。故稱第一道也。梵云多陀阿伽度。此翻如來。梵
云阿羅訶。此翻應供。亦翻無所著。梵云三藐三佛
陀。此翻正徧知。亦翻等正覺。即略舉十號之三也。
○二尸棄佛所說。
 譬如明眼人  能避嶮惡道  世有聰明人 
 能遠離諸惡 
<pb n="478"/>
此是尸棄如來無所著等正覺。說是戒經。
三界之中。無非是嶮是惡。愚人無智。不思出要。故
使長受輪迴。聰則能聞道。明則能見道。信佛妙法。
深識苦因。但離諸惡。便無惡果。諸惡。謂見思塵沙
無明三惑一切現行及種子也。
○三毗葉羅佛所說。
 不謗亦不嫉  當奉行於戒  飲食知止足 
 常樂在空閑  心定樂精進  是名諸佛教 
此是毗葉羅如來無所著等正覺。說是戒經。
謗是口出惡言。嫉是心存惡念。無此二者。奉行於
戒。乃三業皆淨也。知足遠離。皆頭陀勝法。息世間
馳求。故心定。勤出世道業。故精進。三世諸佛所有
法要。俱不出於此矣。
○四拘留孫佛所說。
 譬如蜂採華  不壞色與香  但取其味去 
 比丘入聚然  不違戾他事  不觀作不作 
 但自觀身行  若正若不正 
此是拘留孫如來無所著等正覺。說是戒經。
聚。謂聚落。然。謂乞食之法亦應爾也。又復聚。謂大
眾。然。謂求法之道亦應爾也。不違戾他。正所謂不
壞色香也。不觀句。謂不觀他人之作善不作善也。
問曰。不違戾他。是所宜矣。不觀作不作。得無偏於
自利而闕慈悲耶。答曰。其身正。不令而行。其身不
正。雖令不從。故欲利他。先須自利。為利他而自利。
雖自利實包利他。何名偏也。若捨身行於不觀。而
欲觀他作與不作。他未必利。自先受害。自既受害。
亦能害他。如癩病人賣好瘡藥。著鬼人施好符呪。
其不被訶笑者鮮矣。故大乘理趣經云。若諸凡夫。
自不清淨。為毀戒者。雖說正法。勸他持戒。終不信
從。反被輕訶。以是當知。先自檢身離諸放逸。堅持
淨戒波羅蜜多。然後為人說正法要。有情聞已。便
能信受。又云。知己過戒。省察自心故。不見他過戒。
護彼意故。正與此偈義同也。嗚呼。時丁末運。道法
陵夷。持律者。輕重罔知。開遮莫辨。習教者。徒事口
耳。縱恣身心。參禪者。接響承虗。如狂似醉。舉世滔
滔。狂瀾誰砥。稍為舉目。血淚便流。故佛藏經云。當
爾之時。不應入眾。乃至一宿。當應自處山林空靜。
乃至畢命如野獸死。應生如是厭心。我當云何見
法破亂。見此沙門惡世難時。我當勤心精進。早獲
道果。夫佛藏乃大乘經律。而所言若此。正謂宏法
利生。原不在虗張聲勢。但使南閻浮提深山窮谷
之中。有五清淨持戒比丘。即是僧寶種性不斷。有
一清淨正見比丘。即是正法眼藏不滅。願我同志。
念正教之將湮。悲含生之永溺。欽慈尊明誨。𤀹護
法遠懷。覷開名利兩關。痛絕偷心一點。深求出要。
厚蓄資糧。朗戒珠而澄定水。揭慧日而拓願輪。但
期上契佛心。何患下遺生界。倘或欲速見小。未免
之楚北轅。高明者自不以人廢言。異見者必且因
言罪我。然則海運而圖南。亦惟自擇。決起而控地。
亦惟自取矣。
○五拘那含牟尼佛所說。
 心莫作放逸  聖法當勤學  如是無憂愁 
 心定入涅槃 
此是拘那含牟尼如來無所著等正覺。說是戒經。
不放逸。故無憂患。學聖法。故無愁慮。無憂愁。故心
定也。憂愁屬苦。放逸是集。聖法是道。入涅槃是滅。
若約四種四諦解釋。則浩然無涯。思之。
○六迦葉佛所說。
 一切惡莫作  當奉行諸善  自淨其志意 
 是則諸佛教 
此是迦葉如來無所著等正覺。說是戒經。
五住煩惱。皆名為惡。一切莫作。即圓伏圓斷義也。
性具功德。皆名為善。盡當奉行。即圓修圓證義也。
<pb n="479"/>
終日止惡。而無能止之相。終日行善。而無能行之
相。是名自淨其志意也。
○七本師釋迦佛所說。
 善護於口言  自淨其志意  身莫作諸惡 
 此三業道淨  能得如是行  是大仙人道 
此是釋迦牟尼如來無所著等正覺。於十二年中。為
無事僧說是戒經。從是以後。廣分別說。諸比丘。自為。
樂法。樂沙門者。有慚。有愧。樂學戒者。當於中學。
三業道淨。即是十善道法。若人天。若聲聞。若緣覺。
若菩薩。若諸佛。無不依之。具如華嚴十地品中廣
明也。無事僧。謂不犯戒者。此七戒經。各逗時機而
說。故旨趣各有所重。所謂應病與藥。至於會歸涅
槃。則一而已。諸部中。惟根本部敘厥緣起為詳。而
字句文義。與此略殊。故不錄之。廣分別說者。有漏
法生。乃結二百五十戒法。為斷彼有漏法故。一一
戒中。復有根本。從生方便。等流之不同。為比丘者。
皆應學之。除非不自為者。不樂法者。樂作非沙門
非釋子者。無慚無愧者。不樂學戒者。可不學耳。問
曰。十二年前。學箇甚麼。答曰。其無事者。即是無學。
其未登無學者。即學淨三業道。問曰。我今亦但淨
三業道。何用學此煩瑣戒相。答曰。汝今為在十二
年後。為在十二年前。又且不論時前時後。且問汝
今三業。為同無事僧。為不同無事僧。既不同無事
僧。若不學此戒。何由知持知犯。若謂戒不必學。即
犯輕戒波逸提。只此輕戒一念。為是淨。為是不淨。
若謂持取犯戒俱不可得。汝今何獨不得持戒。却
得犯戒。若謂犯即無犯。則亦可持即無持。何乃捨
持取犯。若謂情無取捨。即不應取略捨廣。若謂淨
穢平等。則地獄天堂亦平等。惡罵美稱亦平等。檀
麝糞穢亦平等。甘露膿血亦平等。天衣刀杖亦平
等。汝何不常處地獄。汝何不名猪狗畜生禿奴禿
賊。汝何不常嗅糞穢。汝何不飡噉膿血。汝何不刀
杖打割其身。若汝實證平等法性。自然不壞俗諦。
必將受現法樂。善化有情。若汝勉強受上等事。即
是魔入汝心。亦非正道。若汝既未證平等法性。亦
未能受如上等事。而獨隨情逐意。懶惰懈怠。不肯
學此戒法。即是賊住。即非沙門。即無慚愧。即師子
身蟲。即最上大賊。即惡魔眷屬。即地獄種子。汝何
不觀如來證得色平等故。能使地獄天宮。皆為淨
土。如來證得聲平等故。能使天魔惡聲化為讚頌。
如來證得香平等故。能使幻士廁室。化為香殿。如
來證得味平等故。能使食中毒藥。化成甘露。如來
證得觸平等故。能使魔軍刀箭。化成天華。如來證
得法平等故。不為物轉。恒能轉物。具足無量不可
思議神通妙用。如來證得持犯平等故。三業無不
隨智慧行。能使破戒眾生還得清淨。汝既妄稱持
犯平等。何乃三業仍多蕪穢。且於戒法作留難耶。
如此欺心。但為自害。嗚呼痛哉。二述七佛戒經竟。
○三偈讚迴向七。初讚護戒勝益（至）七迴向佛道。
○今初。
 明人能護戒  能得三種樂  名譽及利養 
 死得生天上 
 當觀如是處  有智勤護戒  戒淨有智慧 
 便得第一道 
明人者。以護戒非愚癡人所堪故。三種樂者。先舉
現在未來華報以為勸誘。非謂護戒本意實圖此
也。如是處。指學處言因智故使戒清淨。因戒故智
慧性顯。更相由藉。以成福慧二嚴。直至成佛。乃護
戒之實果也。前智是聞思正見。後智是無漏始覺。
始覺合乎本覺。名究竟覺。故便得第一道。
○二明諸佛道同。
 如過去諸佛  及以未來者  現在諸世尊 
 能勝一切憂  皆共尊敬戒  此是諸佛法 
<pb n="480"/>
一切憂者。煩惱所知二障為因。分段變易二種生
死為果。惟尊敬此戒。乃能勝之。以一一戒。能治煩
惱。通達戒性。能離所知愚故。
○三勸遵佛教。
 若有自為身  欲求於佛道  當尊重正法 
 此是諸佛教 
自為身。揀非為名為利。求佛道。揀非聲聞緣覺。正
法者。指此波羅提木叉。惟佛出世方有。不同定共
道共。及治世五常十善。故名正法。又有此戒。乃有
僧寶。有僧寶。乃使佛法不滅。故名正法也。欲求佛
道。必當尊重此法。詎可忽為小檢。謗諸佛之明訓。
○四證戒經利益。
 七佛為世尊  滅除諸結使  說是七戒經 
 諸縛得解脫  已入於涅槃  諸戲永滅盡 
 尊行大仙說  聖賢稱譽戒  弟子之所行 
 入寂滅涅槃 
言七佛世尊。為欲滅除眾生諸結使故。所以說是
戒經。普令眾生解脫諸縛。同入涅槃。滅諸三界種
種戲論。故知此大仙所說之戒。聖賢所讚之戒。凡
為佛弟子者。無不行此而入涅槃者也。
○五重述顧命。
 世尊涅槃時  興起於大悲  集諸比丘眾 
 與如是教誡  莫謂我涅槃  淨行者無護 
 我今說戒經  亦善說毗尼  我雖般涅槃 
 當視如世尊  此經久住世  佛法得熾盛 
 以是熾盛故  得入於涅槃  若不持此戒 
 如所應布薩  喻如日沒時  世界皆闇冥 
臨涅槃而與教誡。正如父母顧命其子。較諸平日。
拔苦之心更切矣。戒經。指五篇學處。毗尼。謂滅罪
之方。此即如來法身常住世間。故當視如世尊。有
秉羯磨。有如說行者。名為此經住世。名為正法住
世。教行果三。皆悉具足。否則法輪墜地。惡道充滿。
故喻如日沒之時。闇冥不見道路矣。
○六申誡護持。
 當護持是戒  如犛牛愛尾  和合一處坐 
 如佛之所說 
𤛆音茅。牛名也。𤛆牛惜尾而忘身。喻持戒者應護
戒而不顧身命也。如佛所說者。半月半月如法說。
不犯非法別眾等過也。
○七迴向佛道。
 我已說戒竟  眾僧布薩竟  我今說戒經 
 所說諸功德  施一切眾生  皆共成佛道 
問。此戒本為聲聞建立。何以迴向佛道。若聲聞法
果同佛道。何故經中有云。聲聞持戒。名菩薩破戒。
聲聞破戒。名菩薩持戒耶。答。處處經中。但訶聲聞
心。不訶聲聞律。以但欲自度。不思度人。墮無為坑。
缺大悲用。所以被訶。又聲聞以趣寂為志。故瞋心
犯輕。貪心犯重。菩薩以度生為本。故瞋心犯重。貪
心犯輕。至於比丘之名。本通大小。有聲聞比丘。有
菩薩比丘。所趨雖異。比丘體同。體同則戒亦同。若
無此戒。則同在家菩薩。何必捨家趣於非家。故知
比丘戒法。大小通持。喻如不龜手藥。顧所用何如
耳。迴向佛道。豈有違於經說哉。

重治毗尼事義集要卷第十

音義
肘隱人隱蔽也。又安也。亦憑著也。
楯乳允切。與盾同。
富羅此翻短靿靴。靿音要。靴統也。
菴羅果亦云菴婆羅。亦云菴摩羅。舊翻為奈。新
翻為難分別。其果似桃非桃。似柰非柰。又生熟難
分。
<pb n="481"/>
鉾音矛。同矛。長二丈。建於兵車。其端如劒。
鑷音聶。＆CB18324;也。
璫音當。穿耳垂珠。
犍音堅。犗牛也。犗音界。凡畜之強健者曰犗。
讟音讀。怨謗也。
阿含亦云阿笈多。此翻教又翻無比法。即如來
所說之言教也。又翻法歸。所謂萬法之淵府。總持
之林苑也。又翻傳所說義。通則大小二教皆號阿
含。別則小開四部。謂增一阿含。明人天因果。長阿
含。破邪見。中阿含。明諸深義。雜阿含。明諸禪法。
罪名罪種五篇七聚為罪名。二百五十事為罪
種。
之楚北轅楚在中州之南。欲往楚而北其轅。則
愈馳愈遠。
海運圖南決起控地莊子逍遙游篇。明北溟鯤
魚。化為鵬鳥。海風發動。乃徙於南溟。水擊三千里。
摶風而上者九萬里。去以六月乃息。此譬大人境
界。所養者厚。所行者遠。所持者久也。又云。斥鷃笑
之曰。我決起而飛搶榆枋。時則不至而控於地而
已矣。奚以之九萬里而南為。此譬庸流境界。急於
自用。猶如決起。眼前活計。如搶榆枋。無有忍力。如
不至則控於地也。決起者。輕急妄舉。搶者。飛集。榆
枋者。小樹。控者。仆地以自安息也。
五住煩惱一者見一切住地煩惱。三界中分別
見惑。見道之所斷也。二者欲愛住地煩惱。欲界中
任運俱生思惑。三者色愛住地煩惱。四禪天任運
俱生思惑。四者無色愛住地煩惱。四空天任運俱
生思惑。皆修道之所斷也。五者無始無明住地煩
惱。即界外二種別惑。障俗諦者。名為塵沙。障中道
者。名為無明。非二乘見修之所能斷。故但合為一
住。菩薩諸佛修假中二觀。乃能斷之前四住名煩
惱障。後一住即所知障。
根本從生方便等流二百五十戒。各就本條結
罪。名根本罪。非僅以四重為根本也。犯罪而不發
露懺悔。則覆藏之罪日日倍增。名從生罪。將犯罪
而其事未成。名方便罪。罪已成而輕於根本。名等
流罪。後文治罪法中。有從生偷蘭遮。當知即是此
中初篇二篇之方便罪所攝。與今從生二字不同。
彼約從罪前生。今約從罪後生也。有獨頭偷蘭遮。
當知即是此中初篇二篇之等流罪所攝。以其自
成罪性。故名獨頭。以是兩篇根本罪之同等流類。
故名等流也。
五常仁義禮智信。
不龜手藥龜。音均。手凍拆也。莊子中明。宋人有
善為不龜手之藥者。世世以漂布為業。客聞之。請
以百金買其方。往說吳王。冬與越人水戰。由此藥
力。手不凍拆。大敗越人。吳王遂分地而封之。此藥
是一。或以封爵。或不免於作漂工。則所用者異耳。
今此比丘戒法亦爾。聲聞持之。僅得阿羅漢果。如
彼漂工。菩薩持之。迴向眾生同成無上菩提。猶如
吳客之受封也。

<sarticle>重治毗尼事義集要卷第十一</sarticle>

古吳蕅益沙門　智旭　彚輯
○總辨羯磨法
夫羯磨乃作法辦事之名。一切僧事。皆依羯磨得
成。故曰。有秉羯磨。有如說行者。斯則名為正法住
世。又曰。不誦白羯磨者。終身不得離依止。是知比
丘要務。莫先於此。而流俗相傳。僅以對首說罪一
事當之。訛謬甚矣。故特首明斯義。總示大綱。至於
百一僧事。散在諸科。不煩重述也。
第四分云。有三羯磨。攝一切羯磨。何等三。白羯磨。白
<pb n="482"/>
二羯磨。白四羯磨。是三攝一切羯磨。
白羯磨。亦名單白。白二羯磨。僧祇名為白一羯磨。
謂一白一羯磨也。白四羯磨。僧祇名為白三羯磨。
謂一白三羯磨也。薩婆多摩得勒伽云。有百一羯
磨。二十四白羯磨。四十七白二羯磨。三十白四羯
磨。根本百一羯磨云。言百一者。蓋是舉其大數。於
大律中。檢有多少不同。乃是以類相收。無違妨也。
單白二十二。白二四十七。白四三十二。隨機羯磨
則明一百三十四法。單白三十九。白二五十七。白
四三十八。又對首三十三。心念十四。共有一百八
十一法。雖詳盡作法科條。未免犯非制而制。所以
懷素律師每多致議。不如但遵原律之善也。
第三分云。有四種僧。四人僧。五人僧。十人僧。二十人
僧。是中四人僧者。除自恣。受具。出罪。餘一切如法羯
磨應作。五人僧者。在中國除受具。出罪。餘一切如法
羯磨應作。十人僧者。除出罪。餘一切如法羯磨應作。
二十人僧者。一切羯磨應作。況復過二十。不得以
比丘尼等足數。不得以被舉被擯及所為作羯磨人
足數。不應作非法非毗尼羯磨。非法別眾羯磨。非
法和合羯磨。法別眾羯磨。法相似別眾羯磨。法相似
和合羯磨。訶不止羯磨（得訶者訶而不止。便同別眾也）。云何非法非
毗尼羯磨。應一白一羯磨。一白三羯磨者。或作白不
作羯磨。或作羯磨不作白。或作多白。或作多羯磨（非法
也）。不應與作舉者。亂與作舉（非毗尼也）。云何如法如毗尼
羯磨。如白法作白。如羯磨法作羯磨（如法也）。如舉罪法
舉罪（如毗尼也）。云何非法別眾羯磨。不來者不與欲。現前
應訶者訶（別眾也）。彼作種種羯磨。白此事。乃為彼事作
羯磨（非法也）。云何非法和合羯磨。不來者與欲。得訶者
不訶（和合也）。作種種羯磨。白此事。乃為彼事作羯磨（非法
也）。云何法別眾羯磨。不來者不與欲。得訶者訶（別眾也）。
彼羯磨如法作（法也）。云何法相似別眾羯磨。不來者不
與欲。訶者得訶（別眾也）。作種種羯磨。前作羯磨後作白
（法相似也）。云何法相似和合羯磨。不來者與欲。得訶者不
訶（和合也）。前作羯磨後作白（法相似也）。何等人訶。不成訶。
為比丘作羯磨。比丘尼乃至若應滅擯。若在戒場上
（結界之法。先結戒場。方結大界。結大界時。要除戒場內地。蓋以比丘法事。或有止須四人五人十人二十人作
者。即於此戒場中作之。不必輒煩大眾也。今若身在戒場。即為出大界外。故不成訶）。若作別住
（自有粗罪。行覆藏法。不應訶僧羯磨）。若以神足在空（離地四指便名離界）。若隱沒
（即同人不現前）。若離見聞處（小界固須舒手相及。大界亦須眼見耳聞）。若所為作
羯磨人（但除受具及受僧差）。如是人訶。不成訶。云何訶。成訶。若
善比丘（不同比丘尼乃至應滅擯）。同在一界內住（不同在戒場及作別住）。不
在空。不隱沒。不離見聞處。如是訶。成訶。根本目得
迦云。有十二種人不應訶。言不採錄。一者愚。謂思其
惡思。說其惡說。作其惡作。二者癡。謂不持蘇呾羅。不
持毗柰耶。不持摩室里迦。三者不分明。謂不明三藏
教文。四者不善巧。謂不善三藏教理。五者無慚。謂於
四他勝中隨犯一戒。六者有瑕隙。謂新作鬬諍。或舊
有怨嫌。七者界外住人。八者被捨棄人。九者言無次
緒。謂作妄語離間粗獷雜亂語言。十者捨威儀。謂捨
本座。十一者失本性。謂作不應作事。於諸學處不知
修習。十二者授學人。有三種應訶。一者住本性。二言
有次緒。三不捨威儀。若失本性人還住本性。亦得成
訶。應須採錄。若大眾差遣十二種人。彼如是語。大德
不應差我。此所出言。應須採錄。僧祇律云。應二十
眾作羯磨。十眾作。不成就。應十眾作而五眾。應五眾
作而四眾。應作白三羯磨而白一。應作白一羯磨而
單白。皆不成就。應作白而作白一羯磨。應作白一羯
磨而作白三羯磨。應作四眾羯磨而五眾作。應五眾
而十眾。應十眾而二十眾。皆名成就。
曇無德律羯磨云。凡諸羯磨作法。應先白未受具戒
者出。不來比丘說欲及清淨。僧今和合。何所作為。一
人隨事答云。某甲羯磨。除結界無受欲法。十誦律
云。比丘不應與尼作羯磨。除受具。摩那埵。出罪。諸尼
<pb n="483"/>
不應與比丘作羯磨。除不禮拜。不共語。不供養羯磨。
○結界法
一切如法僧事。咸資界法而成。故先明之。問。今時
律堂。或不結界。或但用大悲懺中結界法。未審一
切僧事得成就不。答。若不結界。則贍部中但是如
來聲聞弟子有一不到。便名別眾。種種作法。皆不
成就。此是僧伽要務。豈容缺略。至於禮懺持呪結
壇。自屬密宗法用。斷斷不可混借也。就結界法。略
明五意。一結戒場。二結大界。三結不離衣界。四結
淨厨界。五權結小界。
△一結戒場。
第二分云。時諸比丘。有須四眾羯磨事起。五眾十眾
二十眾羯磨事起。大眾會疲集極。佛言。聽結戒場。稱
四方界相。若安杙。若石。若疆畔作齊限。白二羯磨（先須
問僧集不。和合不。未受具戒者。出僧今和合。何所作為。一人答云。結界羯磨。方乃秉白）。
大德僧聽。此住處比丘。稱四方小界相。若僧時到。僧
忍聽。於此四方小界相內結作戒場。白如是。大德
僧聽。此住處比丘。稱四方小界相。僧今於此四方小
界相內結作戒場。誰諸長老。忍僧於此四方小界相
內結作戒場者默然。誰不忍者說。僧已忍於此四
方小界相內結作戒場竟。僧忍默然故。是事如是持。
時諸比丘有欲廣作界者。有欲狹作界者。佛言。先
解前界。然後欲廣狹作從意。當白二羯磨解。
△二結大界。按五分律云。先結戒場。更結僧坊界。
結僧坊時。唱四方界相及除內地。律攝云。結時
小界在前。解時小界在後。宣公亦用其說。懷素
雖列大界在前。而玩彼註文。亦用此意。今准之。
第二分云當敷座。打犍椎。盡集一處。不聽受欲。是中
或舊住比丘。或識界相者。應唱大界四方相。若東方
有山。稱山。有壍。稱壍。若村。若城。若疆畔。若園。若林。若
池。若樹。若石。若垣牆。若神祀舍。如東方相。餘方亦爾。
唱已。應令能羯磨者作如是白。大德僧聽。此住處
比丘。唱四方大界相。若僧時到。僧忍聽。僧今於此四
方相內。除戒場地。結大界。同一住處。同一說戒。白如
是。大德僧聽。此住處比丘。唱四方大界相。僧今於
此四方相內。除戒場地。結大界。同一住處。同一說戒。
誰諸長老。忍僧於此四方相內除戒場地結大界。同
一住處。同一說戒者默然。誰不忍者說。僧已忍於
此四方相內除戒場地結大界。同一住處同一說戒
竟。僧忍默然故。是事如是持。不應二界相接。當作
標識。不應二界相錯涉。應留中間。有二住處。別利
養。別說戒。欲共一說戒。共一利養。聽解界已然後結
欲同說戒別利養。亦如是。欲別說戒同利養。為
守護住處故。亦如是。有二住處。同說戒。同利養。欲
別說戒別利養。亦如是。不得相去遠處同一說戒
同一利養。五分律云。不應共住共得施異布薩結
界。犯者偷蘭遮（按四分律。為守護住處故聽。蓋本是別說戒別利養者。特以有無應互濟。
則利養合別。為同。而往還或有難。則說戒自仍其舊。今云不應者。蓋指本是同住。而布薩獨分。有類破僧故也）
律攝云。河㵎有橋梁者。得通結界。橋梁壞者。若欲
修治。得經七夜。至第八夜。界法便失。若本無心重修
理者。隨壞即失。根本尼陀那云。大界者。齊兩踰膳
那半。應可結之。若過非界（踰膳那。當三十里。兩踰膳那半。共七十五里也）。凡
客苾芻至他住處。住經七八日已。無人來者。應共結
界。十誦律云。若不捨先界。不得更結。
△三結不離衣界。
第二分云。時有厭離比丘。見阿蘭若有一好窟。自念
若得離衣宿者。可即於此窟住。佛言。當結不失衣界。
白二羯磨。時諸比丘脫衣置白衣舍。著脫衣時形露。
佛言。除村。村外界（謂僧伽蓋大界。既得至七十里。則其中必有俗人村舍。村舍不定。或
先無後有。或今有後無。故但云除彼村舍。以村外為不離衣界也）。當如是白。大德
僧聽。此住處。同一住處。同一說戒。若僧時到。僧忍聽。
除村。村外界。結不失衣界。白如是。大德僧聽。此住
處。同一住處。同一說戒。除村。村外界結不失衣界。誰
<pb n="484"/>
諸長老。忍僧於此住處。除村。村外界結不失衣界者
默然。誰不忍者說。僧已忍於此住處除村。村外界
結不失衣界竟。僧忍默然故。是事如是持。先解不
失衣界。却解大界。不得隔駛流水外結不失衣界。除
常有橋者。十誦律云。若捨大界。不離衣界亦捨。若
捨不離衣界。大界不捨。
△四結淨廚界。亦名淨地。蓋比丘之法。不留宿食。
若於僧坊界內與食共宿。便名為不淨食。今既
結為淨地。則免共宿之過也。
第三分云。聽在僧伽藍內結淨地。白二羯磨。應唱若
房處。若溫室等。如是白。大德僧聽。若僧時到。僧忍
聽。僧今某處結作淨地。白如是。大德僧聽。僧今某
處結作淨地。誰諸長老。忍僧於某處結作淨地者默
然。誰不忍者說。僧已忍於某處結作淨地竟。僧忍
默然故。是事如是持。有四種淨地。一者檀賊若經
營人作僧坊時分處。如是言。某處為僧作淨地。二者
若為僧作寺。未施僧。三者若半有籬障。若多無籬障。
若都無籬障。若垣牆。若壍。亦爾。四者僧作白二羯磨
結。比丘房乃至鬼神廟屋。皆得結作淨地。不應結
上好房作淨處。應結下者。
△五權結小界。
第二分云。若布薩日。於曠野中行。僧應和合集一處
說戒。若不得和合。隨同二師善友知識。當下道集一
處結小界說戒。白二羯磨。大德僧聽。今有爾許比
丘集。若僧時到。僧忍聽。結小界。白如是。大德僧聽。
今有爾許比丘集。結小界。誰諸長老。忍僧結小界者
默然。誰不忍者說。僧已忍齊爾許比丘集處結小
界竟。僧忍默然故。是事如是持（爾許須出其數。一切須在舒手相及處立）
說戒竟。應解而去。自恣亦爾。若有欲受戒人。不
同意者未出界。應至界外。疾集一處。結小界與授戒。
授已。應解（解法與結並同。但改結字為解字耳）。
○授戒法
夫比丘戒者。乃是出世宏規。僧寶由斯建立。貴在
受後修學行持。非可僅以登壇塞責而已。是故誘
誨獎勸。宜在事先。研究討明。功須五夏。壇中要務。
惟秉羯磨。餘所未知。二師是問。而後代師匠。多事
美觀。遂以平時開導之法。混入登壇秉授之次。依
文宣讀。則解義為難。時久遲延。則厭倦必起。且因
科節繁勞。致使眾多同受。文繁則違佛本規。眾受
則並不得戒。又受時雖似殷重。受後便謂畢功。顛
倒差訛。莫此為甚。故今詳勘藏文。恪依四分。既崇
佛制。復便遵行。和尚必須預求。戒師但與秉白。隨
時皆可入道。何須臘八及四月八。難緣方許三人。
豈容多眾至百千眾。非曰生今反古。實不敢背法
耳。略明四意。初明出家受十戒法。二明請和尚及
問重難法。三明登壇受具法。四明受具得不得法。
△初明出家受十戒法。依受戒犍度等酌錄。
不得度壞法外道。根本百一羯磨云。外道求出家者。
授與三歸及五學處。僧中三乞。大德僧聽。我某甲外
道。從僧乞四月共住。願僧慈愍故。與我四月共住。僧
應安彼著眼見耳不聞處。為作白四羯磨。於四月內。
著鄔波䭾耶衣。食僧常食。准求寂例而作驅使。善見
律云。此外道修得四禪。乃至能飛騰虗空。亦不得與
具戒。要滿四月。若佛法中修得須陀洹道。即日為受
具。不須四月。若在外道。或聞說法。得須陀洹。來求出
家。即與受具。若彼垂滿四月。聞毀佛法。生歡喜心。聞
毀外道。瞋恚。好往五不應行處。處更與四月。若結髮
外道。事火外道。不須四月共住。何以故。此二外道。有
業。信因果。過去諸佛為菩薩時。出家波羅密。皆於此
道學。若比丘。欲往外道處。步步突吉羅。中路悔還。懺
悔突吉羅罪。得住。若往外道處。聞外道說法。不入其
意。悔還。懺悔突吉羅罪。得住。若聞外道說法。心便好
樂。受外道法。下至拔一髮患痛。悔還。應滅擯。不得更
<pb n="485"/>
出家。不得度奴。不得度賊。五分律云。有賊厭作
惡業。求出家。聽將至不識處。與出家受具。又云。授戒
不相識者。應七日試看。不得度負債人。善見律云。
有人為償債。得出家。不得度五種病人。癩。癰疽。白
癩。乾痟。顛狂。父母不聽。不得度令出家。善見律云。
若有餘方餘國度出家。不須問父母。不得度官人。
善見律云。貪祿盡。得出家。若白王。王聽。亦得出家
犯比丘尼。賊心入道。黃門。畜生。五逆罪人等。未出家
者不應度。已出家者應滅擯。犯比丘尼者。善見律
云。初壞者不得出家。第二壞者不障（謂犯清淨持戒尼。則成重難。若
尼先已破者。後乃相通。不名重難也。賊心入道者。僧祇律云。若自出
家人。未曾入布薩自恣中。後有好心。得與出家受具。
若曾入布薩自恣中。是名盜住。不聽出家。若王子。大
臣子。避難自著袈裟者亦爾。若欲僧伽藍中剃髮。
當白一切僧。若不得和合。房房語令知已與剃髮。若
和合。當作白然後剃髮。作如是白。
大德僧聽。此某甲。欲求某甲剃髮。若僧時到。僧忍聽。
與某甲剃髮。白如是。
先某甲。說沙彌名字。次某甲。說和尚名字。後某甲。
亦沙彌名字。既剃髮已。名為形同沙彌也。
若欲寺中度令出家。當白一切僧。僧祇律云。不聽不
白僧度人出家。下至白上座八人。白剃髮不白出家。
越毗尼罪。二俱不白。二越毗尼罪。若出界度者。無罪
（到戒場上亦名出界）。阿闍梨作如是白。
大德僧聽。此某甲。求某甲出家。若僧時到。僧忍聽。與
某甲出家。白如是（若在戒場上。有四比丘。或過四人。應作白。若唯三人二人。不須作白）。
三某甲如前釋。出家者。正指受十戒法。若不受戒。
雖復剃髮。不名出家。受十戒已。乃名法同沙彌也。
白已。教使著縵條壞色衣。偏袒胡跪。合掌作是語。
我某甲。歸依佛。歸依法。歸依僧。隨如來出家。某甲為
和尚。如來至真等正覺是我世尊（三說）。
我某甲。歸依佛法僧。隨如來出家竟。某甲為和尚。如
來至真等正覺是我世尊（三說）。
如諸佛盡壽不殺生。我某甲亦盡壽不殺生。如諸
佛盡壽不偷盜。我某甲亦盡壽不偷盜。如諸佛盡
壽不婬欲。我某甲亦盡壽不婬欲。如諸佛盡壽不
妄語。我某甲亦盡壽不妄語。如諸佛盡壽不飲酒。
我某甲亦盡壽不飲酒。如諸佛盡壽不著香華鬘
不香塗身。我某甲亦盡壽不著香華鬘不香塗身
如諸佛盡壽不歌舞倡伎不往觀聽。我某甲亦盡壽
不歌舞倡伎不往觀聽。如諸佛盡壽不坐高廣大
牀。我某甲亦盡壽不坐高廣大牀。如諸佛盡壽不
非時食。我某甲亦盡壽不非時食。如諸佛盡壽不
捉持生像金銀寶物。我某甲亦盡壽不捉持生像金
銀寶物（已上三歸十戒。並是授戒阿闍梨教令說。次應語言。
汝今已受沙彌十戒竟。當盡形壽頂戴奉持。終身不
得犯。應供養三寶。和尚阿闍梨一切如法教。不得違
逆。上中下座。心常恭敬。勤求方便。坐禪。誦經。學問。勸
助作福。開三惡道開涅槃門。於比丘法中。增長正業。
得四道果（凡受沙彌戒。必須二師。如羅睺羅。尚以舍利弗為和尚。目連為授戒闍梨。餘可知也）。
問。按沙彌十戒法中。先受三歸五戒。次說出家十
戒。是佛正規。設有白衣欲求出家。不受五戒。徑受
十戒。可如法否。答。若已受五戒者。即應剃髮受十
戒。若未受五戒者。必先授五戒已。乃剃髮說十戒。
倘不受五戒。徑說十戒。例同不受十戒而受具戒。
此人雖得戒。二師則有過矣。
第二分云。房舍臥具。從大比丘下次第與。不得令沙
彌坐臥織繩牀上。若能愛護不汙。聽坐臥。第四分
云。沙彌應以生年為次第。若生年等者。應以出家年
為次第。僧祇律云。太小者。若減七歲。若滿七歲不
知好惡。皆不應與出家。太老者。若過七十能有所作。
若減七十不堪造事。臥起須人。皆不聽出家。若年滿
七十。康健。能修習諸業。聽與出家。應先剃鬚。後剃髮。
<pb n="486"/>
若欲新出家者。不得便說出家樂。應說出家苦。一食。
一眠。少食。少飲。多覺。少眠。長壽能不。若言能。應與剃。
從七歲至十三。名驅烏沙彌。從十四至十九。名應法
沙彌。從二十至七十。名名字沙彌。食及非時衣。等與。
安居衣與半。若三分之一。根本尼陀那云。年始六
歲。雖能驅烏。不與出家。年滿七歲。不能驅烏。亦不與
出家。
問。出家功德經云。若復有人。於閻浮提出家持戒
一日一夜。乃至須臾清淨出家。利益無量。若復有
人。破他出家。為作留難。即為劫奪無量善財。當受
惡果。今僧祇云。若欲新出家者。不得便為說出家
樂。應說出家苦等。豈非為作留難耶。答。信心出家。
不應阻難。邪因入道。必須料揀。若阻難。則退人善
根。不料揀。則敗壞佛法。又經中誡親友眷屬。令其
不作障緣。律中誡和尚闍梨。令其不濫攝受也。
善見律云。沙彌有十惡。應滅擯。殺。盜。婬。欺。飲酒。毀佛。
毀法。毀僧。邪見。汙尼。前九改過不更作。猶可受具。後
一決不可。
按薩婆多論。若破五戒八戒中重戒者。更無勝進。
何況沙彌。此云爾者。重在悔過不更作。亦猶比丘
絕不覆藏。得與學戒之意。為和尚者。特宜秘此。勿
令沙彌竊知也。問。正受戒時。何故和尚反不說
戒。又後文云。和尚不現前。亦名得戒。設阿闍梨不
現前。和尚可代授否。答。受戒雖依和尚。秉白必賴
闍梨者。正以出家戒法。關係僧輪。不容私相授受
故也。若許和尚自說。則羯磨者無權。必有泛濫度
人之失。故斷不可。
△二明請和尚及問重難法。
受戒犍度云。時諸出家學道。未被教誡者。不案威儀。
著衣不齊整。乞食不如法。處處受不淨食。或受不淨
鉢食。在小食大食上。高聲大喚。如婆羅門聚會法。有
一病比丘。無瞻視者。命終。諸比丘白佛。佛言。自今聽
有和尚。和尚看弟子。當如兒意。弟子看和尚。當如父
意。展轉相敬重。相瞻視。如是正法便得久住。增益廣
大。當如是請和尚。偏袒右肩。胡跪合掌。作如是語。
我某甲。今請大德為和尚。願大德為我作和尚。我依
大德故。得受具足戒。如是三說。和尚當報言可爾。或
言如是。或言當教授汝。或言清淨莫放逸。
議曰。初剃髮出家時。即應如是請師。但改云我依
大德故得出家受戒耳。若十戒和尚仍在。不須更
請。若受具時。十戒和尚或遠行。或命終。或捨戒。或
滅擯。不復可依。則須更擇大比丘而請之也。
聽先問十三難事。然後為彼授具。白四羯磨。
謂沙彌既新請和尚。則和尚未必曾與久住。故須
細問。非謂平日久相諳者。亦須問也。凡問難事。須
令彼解。若不解者。為之剖釋。不得依文宣讀而已。
汝不犯邊罪不（若破十戒八戒五戒中重戒者。誠心悔過。猶行進具。若破具戒。永不許受）。
謂曾受佛戒。犯四重禁。即是佛法海外人也。
汝不壞他梵行不（若壞比丘比丘尼梵行。不可懺悔若壞餘五眾梵行。亦許至誠懺悔）。
謂自身雖未受戒。若犯佛弟子淨戒人。名破梵行。
汝非賊心入道不。
謂白衣或沙彌時。盜聽說戒羯磨。同僧法事。僧祇
律云。若沙彌作是念。說戒時論說何等。即先入上
座牀下盜聽。若聰明。覺知初中後語者。後不得受
具。若暗鈍。若眠。若意緣餘念。不記知者。後得受具。
汝非破內外道不。
謂曾作外道。來受具戒。復入外道。今又來求受。
汝非黃門不。
謂生不男。犍不男。妬不男。變不男。半月不男。
汝非殺父不（若弑義父繼父等。仍可懺悔受具。若弑生身之父。不可受具）。
汝非殺母不（若弑義母嫡母繼母庶母等。仍可懺悔受具。若弑生身之母。不可受具）。
汝非殺阿羅漢不（若弑三果以下。猶可懺悔受具。若弑無學。死不變容者。不可受具）。
汝非破僧不（若破法輪若主若伴。及破羯磨主。還俗復來。不可受具。若破羯磨伴還來。得受）。
<pb n="487"/>
汝非惡心出佛身不（此難佛滅後無。依舊文問。或云惡心毀佛形像。亦成重難。酌之）。
汝非是非人不。
謂諸天修羅鬼神。變為人形求受具戒。不得戒也。
汝非畜生不。
謂龍等變為人形。求受具戒。亦必不得戒也。
汝非有二形不。
謂一身具有男女二根。已上正乖道器。故須先問。
△三明登壇受具法。第二分云。不自稱字。不肯稱
和尚名。教乞戒而不乞。是三種人不得受具。不
得著白衣衣外道衣莊嚴具受具。不得與眠醉
狂裸形瞋恚人受具。不得強授人具足戒。一切
四體六根不具。形相醜惡。多病。多過。汙辱眾僧
者。皆不得受具。師及弟子并足數人若在空中。
若隱不現。若離見聞處。若在界外。皆不名受具
足。不先受沙彌戒。此人得戒。眾僧有犯。
和尚審知沙彌無十三難事已。為料理衣鉢。選請
羯磨教授二師及尊證等。然後登壇。令欲受戒者。
立眼見耳不聞處。羯磨師當作白差教授師。
大德僧聽。彼某甲。從某甲求受具足戒。若僧時到。僧
忍聽。某甲為教授師。白如是。
教授師當往至欲受戒人所。語言。
此安陀會。[鬱-山+止]多羅僧。僧伽梨。鉢多羅。是汝有不。
彼答言是。教授師復應語言。
善男子諦聽。今是至誠時。實語時。我今當問汝。汝隨
我問應答。若不實者。當言不實。若實。當言實。汝字何
等（答言字某甲）。和尚字誰（答言字某甲）。年滿二十不（滿者答言滿）。衣
鉢具足不（答言具足）。父母聽汝不（答言聽。若父母已亡者。應答言父母已亡。汝
非負債人不（答言非）。汝非奴不（答言非。若言是者應問主人聽不。答言聽）。汝
非官人不（答言非。若言是者。應問猶食祿不。答言不食祿。若言猶食祿者。應問國王聽汝不。答
言聽）。汝是丈夫不（答言是）。丈夫有如是病。癩。癰疽。白癩。乾
痟。顛狂。汝今有此諸病不（答言無）。如我今問汝。僧中亦
當如是問。如汝向者答我。僧中亦當如是答。
教授師如是問已。還來僧中。如常威儀。舒手相及
處立。作如是白。
大德僧聽。彼某甲。從某甲求受具足戒。若僧時到。僧
忍聽。我已問竟聽將來。白如是。
白已。迴身將彼欲受戒人來至僧中。為捉衣鉢。教
禮僧足已。教在羯磨師前胡跪合掌。教作如是語。
大德僧聽。我某甲。從某甲求受具足戒。我某甲。今從
眾僧乞受具足戒。某甲為和尚。願僧慈愍拔濟我。
如是三乞戒已。羯磨師當作白。
大德僧聽。此某甲。從某甲求受具足戒。此某甲。今從
眾僧乞受具足戒。某甲為和尚。若僧時到。僧忍聽。我
問諸難事。白如是。善男子聽。今是至誠時。實語時。
我今當問汝。汝隨我問應答。若不實者。當言不實。若
實。當言實。汝字何等。和尚字誰。年滿二十不。衣鉢具
足不。父母聽汝不。汝非負債人不。汝非奴不。汝非官
人不。汝是丈失不。丈夫有如是病。癩。癰疽。白癩。乾痟。
顛狂。汝今有此諸病不（應一一問答如前竟。然後為作白四羯磨）。
大德僧聽。此某甲。從某甲求受具足戒。此某甲。今從
眾僧乞受具足戒。某甲為和尚。某甲自說清淨。無諸
難事。年滿二十。三衣鉢具。若僧時到。僧忍聽。僧今授
某甲具足戒。某甲為和尚。白如是。大德僧聽。此某
甲。從某甲求受具足戒。此某甲。今從眾僧乞受具足
戒。某甲為和尚。某甲自說清淨。無諸難事。年滿二十。
三衣鉢具。僧今授某甲具足戒。某甲為和尚。誰諸長
老。忍僧與某甲受具足戒某甲為和尚者默然。誰不
忍者說。此是初羯磨（第二第三亦如是說）。僧已忍與某甲受具
足戒。某甲為和尚竟。僧忍默然故。是事如是持。
五分律云。受戒已。應語言。汝今受戒。某年某月某
日某時。汝應盡壽憶是事。第二分云。時有比丘
受戒已。眾盡捨去。即共本二行不淨。還詣眾中。眾
問。汝何故在後。彼說此事。眾語言。汝速滅去。其人
<pb n="488"/>
言。何不先語我。我當避之不作。比丘白佛。佛言。自
今作羯磨已。當先說四棄法。薩婆多論云。四羯
磨竟。已得具戒。所以說四依等者。但為知故說也。
善男子聽。如來至真等正覺。說四波羅夷法。若比丘
犯一一法。非沙門。非釋種子。汝一切不得犯婬作
不淨行。若比丘。犯不淨行。受婬欲法。乃至共畜生。非
沙門。非釋子。爾時世尊與說譬喻。猶如有人截其頭。
終不能還活。比丘亦如是。犯波羅夷法已。不能還成
比丘行。汝是中盡形壽不得作。能持不（答言能）。一切
不得盜。下至草葉。若比丘。盜人五錢。若過五錢。若自
取。教人取。若自破。教人破。若自斫。教人斫。若燒。若埋。
若壞色者。彼非沙門。非釋子。譬如斷多羅樹心。終不
復更生長。比丘犯波羅夷亦如是。終不還成比丘行。
汝是中盡形壽不得作。能持不（答言能）。一切不得故
斷眾生命。下至蟻子。若比丘。故自手斷人命。求刀授
若人教死。歎死。勸死。與人非藥。若墮胎。若厭穢殺。自
作方便。若教人作。非沙門。非釋子。譬喻者說言。猶如
針鼻缺。不堪復用。比丘亦如是。犯波羅夷法。不復成
比丘行。汝是中盡形壽不得作。能持不（答言能）。一切
不得妄語。乃至戲笑。若比丘。非真實。非己有。自說言。
我得上人法。得禪。得解脫。得定。得四空定。得須陀洹
果。斯陀含果。阿那含果。阿羅漢果。天來。龍來。鬼神來。
彼非沙門。非釋子。譬喻者說。譬如大石破為二分。終
不可還合。比丘亦如是。犯波羅夷法。不可還成比丘
行。汝是中盡形壽不得作。能持不（答言能）。善男子聽。
如來至真等正覺說四依法。比丘依此得出家受具
足戒。成比丘法。比丘依糞掃衣。依此得出家受具
足戒。成比丘法。是中盡形壽能持不（答言能）。若得長利。
檀越施衣。割壞衣。得受。比丘依乞食比丘依是得
出家受具足戒。成比丘法。是中盡形壽能持不（答言能）。
若得長利。若僧差食檀越送食。月八日食。十五日食。
月初日食。若僧常食。檀越請食。得受。依樹下坐。比
丘依此得出家受具足戒。成比丘法。是中盡形壽能
持不（答言能）。若得長利。若別房。尖頭屋。小房。石室。兩房
一戶。得受。依腐爛藥。比丘依此得出家受具足戒。
成比丘法。是中盡形壽能持不（答言能）。若得長利。酥。油。
生酥。蜜。石蜜。得受。汝受戒已。白四羯磨如法成就。
得處所。和尚如法。阿闍梨如法。眾僧具足滿。汝當善
受教法。應當勸化作福治塔。供養佛法眾僧。和尚阿
闍梨若一切如法教。不得違逆。應學問誦經。勤求方
便。於佛法中。得須陀洹果。斯陀含果。阿那含果。阿羅
漢果。汝始發心出家。功不唐捐。果報不絕。餘所未知。
當問和尚阿闍梨（爾時應結撮[廷-壬+(同-(一/口)+巳)]向已。令受戒者在前而去。
△四明受具得不得法。
第二分云。有八難事起及餘因緣。二人三人聽一時
作羯磨。不得過（八難者。王。賊。水。火。病。人。非人。惡蟲。餘因緣者。有大眾集。或坐具少。或房舍
少。天雨漏）。十誦律云。不得一時唱說。令四人得受大戒
根本雜事云。不得四人同受近圓。何以故。以眾為
眾而作羯磨。理相違故。五分律云。聽於布薩時。自
恣時。僧自集時。受具足戒。不應以小似片事。與受戒
人作難。先到受戒處者。應先與受戒。若二人俱到。年
大者先受。若同年。和尚大者先受（壇中秉羯磨師。正中而坐。止惟一人。
或有二比丘。各將一沙彌來求戒。則約和尚戒臘大者先受也。當知為此沙彌受具。則彼和尚便為尊證。為彼
沙彌受具。則此和尚亦便為彼尊證）。若和尚復同（此有二意。一者二位和尚戒臘相同。二者
或有大德多知。猶如優波離舍利弗等。許一年中受二三弟子）。應一時羯磨。先稱名
者先受（例如雙生子。先出胎者為兄也）。三人亦如是。餘事亦得羯磨
三人。一切不得羯磨四人。
第二分云。無和尚不得受戒。善見律云。若與受戒。
得突吉羅罪。是人得戒。薩婆多論云。若先請和尚
受十戒法。和尚不現前。亦得十戒。和尚若死。聞不得
戒。不聞得戒。若白四羯磨受具足戒。和尚不現前。不
得受戒。以僧數不滿故。若僧數滿。設無和尚。亦得受
戒。第二分云。二和尚乃至多和尚。亦不得受戒（一人
<pb n="489"/>
止有一親教師。譬如生身之父。不可多故。若於彼為和尚。於此為尊證者。俱所不論）。和尚九歲
得名受戒。而眾僧有罪。南海寄歸云。凡為親教師
者。要須住位。滿足十夏秉羯磨師。屏教師。屏餘證人。
並無定耳。
律攝云。邊地若有十人可得。取五人者。名善近圓。眾
得越法罪。若但有五人。斯名善受。若眾數不滿。不得
以佛作數。佛陀僧伽。寶體別故。若狂聾人。及天授部
等。將足眾數。不成近圓（天授部。謂調達破僧伴也）。薩婆多論云。
佛不與人作和尚阿耆利。大愛道八法受戒。亦得稱
阿難作阿耆利（即阿闍梨）。根本尼陀那云。若人身無難
事。自言我有。是受近圓。諸苾芻得越法罪。若人實有
難事。自言我無。不名受近圓。諸苾芻無犯。若作如是
語。莫授我近圓。而為受者。非受近圓。諸苾芻得越法
罪。未受十戒而受近圓。此人得戒。諸苾芻得越法罪
（與四分同）。第二分云。從不持戒和尚受具。不知者得戒。
知者不得。五分律云。有和尚阿闍梨罷道。後來就
弟子求出家受具。先弟子應與衣鉢。助使得成。亦聽
即與作師。彼更受戒者。應如法敬師。
第二分云。若於眾中被舉而休道者。欲還出家。若自
見罪。應與出家。自見罪。應與受具。能懺悔。應與解羯
磨。薩婆多論云。年六十。不得受大戒。惟聽為沙彌
凡七種受戒。一見諦受戒（如憍陳那初解聖諦。即名得戒）。二善來
得戒（如前釋）。三三語得戒（佛成道未久。有人遇佛。自唱我今歸依佛歸依法歸依僧。
即名得戒）。四三歸受戒（佛初勅千二百五十人。各各別行化度諸方。若有發心出家者。三說
三歸。即名得戒）。五自誓受戒（如摩訶迦葉初出家時。未曾遇佛。但自誓云。誰有世間最正覺
者。是我之師。我是弟子。即名得戒。得戒已後。方值世尊。六八法受戒（大愛道等五百女人。
受八不可過法。即名得戒）。七白四羯磨得戒（或更開尼為白八羯磨受戒。法與比丘尼
為遣信受戒。邊方為五人中受戒。即共有十種得戒不同）。佛法始終以白四羯磨
戒為宗本。能繼續三寶。作無邊利益。是故於七種戒
中。最勝最妙。最為尊重（善來。惟局金口。三語三歸。惟局未制四羯磨前。八法。惟局
五百比丘尼。自誓。惟大迦葉一人。見諦。惟五比丘。獨此白四羯磨得戒。綱維佛化。使正法久住。三乘道果不絕
也）。十誦律云。先受大戒乃至大須臾時。是人應先坐。
先受水。先受飲食。善見律云。若比丘。實一臘。妄言
二臘。依二臘次受利養。計錢犯重。南海寄歸云。從
九月十六。至正月十五。為冬時（舊云。八月十六。至十二月十五）。從正
月十六。至五月十五。為春時（舊云。十二月十六。至四月十五）。從五月
十六。至六月十五。為雨時（舊云。四月十六。至五月十五）。六月十六
一日一夜。為終時（舊云。五月十六。此一日一夜中受具。猶得受後安居。到三月滿便算
一夏。譬如世人。臘月三十所生。亦算一歲。故以此為終時也。若五月十七受戒。則不得受後安居。但名無夏比
丘。直待明年。方受或前安居或後安居。至三月滿。方名一夏比丘。譬如世人。歲朝所生。直至年終。止名一歲也）。
從六月十七。至九月十五。為長時（舊云。五月十七。至八月十五）。此
謂佛家密教。與俗有殊。凡西方南海出家之人創相
見者。問云。大德幾夏。答云。爾許。若同夏者。問在何時。
若時同者。問得幾日。若日同者。問食前後。同在食前。
方問其影。影若有殊。大小成異。影若同者。便無大小。
坐次則據其先至。知事乃任彼前差。若六月。十七明
相纔出受其近圓。同夏之中則為最大。由不得後夏
故（舊云五月十七）。若六月十六夜將盡而得受戒。則同夏之
中為最小。由其得後夏故（舊云五月十六）。
問。十誦云。先受大戒乃至須臾時。應先坐等。梵網
經亦有如法坐戒。今比丘與菩薩戒。或復受有先
後。當依何戒次耶。答。釋籤云。大小兩乘。通用律儀
攝其分位。各依律儀以定位次。是故菩薩在大則
大。在小則小。故知在小乘眾。還依小乘位次而坐。
在大乘眾。則依大乘位次而坐。又輔行云。若先小
後大。一切轉為無盡戒體。若先受大。後方出家。欲
在大比丘數。而不失菩薩法者。則更受律儀。但於
一切發得身口清淨防非律儀。無作戒體不復發
也。故涅槃中五篇七聚。並是出家菩薩律儀。又若
先小後大。則開小夏以成大夏。若先受大。後受律
儀。在小則依小。在大則依大。（文）此不易之論也。
第二分云。比丘變女形。即以先受戒年歲。令入尼眾。
尼變男形。令入比丘眾。變二根者滅擯。五分律云。
<pb n="490"/>
比丘變女形。若先犯共比丘尼戒者。應於尼眾中悔。
先犯不共戒。不須復悔。比丘尼根變亦如是。若式叉
摩那根變。年滿二十。應與受比丘戒。未滿二十。即是
沙彌。沙彌尼根變亦如是。若沙彌根變。或應與二歲
學戒。即於尼眾受二歲戒。或年未應與二歲戒。即是
沙彌尼。根本雜事云。若至三轉。即非僧尼。當須滅
擯。第二分云。被賊等截男根及自落者。不應滅擯。
自截。應滅擯。五分律云。截陰及半。突吉羅。都截。偷
蘭遮。去一卵。偷蘭遮。去兩卵。應滅擯。
律攝云。苾芻修行之時。有二種煩惱或容生起。由忘
正念。便憶曾經遠境。起染愛心。造眾過失。復由現前
近境。起染愛心而犯眾罪。了知起犯緣已。即於此事
生對治心。令其除滅。若染緣強盛。不能除遣。應就尊
宿及閑三藏有德行者。請受教誡。作意蠲除。若仍不
息。當勤晝夜讀誦聞思。簡擇深義。於三寶所。至誠供
養。即長等處忘自劬勞。盡心供給。或遊他方。或復減
食。或往屍林。獨居阿蘭若。修不淨觀等。或為四念住。
或作無常。死想。冀令煩惱除滅。若仍不除。應生慚愧
作如是念。我所為非。戒不清淨。而復受他信心施主
四事供養。又復諸佛。及有天眼同梵行者。并諸天神
悉觀見我。為此不應造眾罪業。當自尅責。如救頭然。
於清淨境。說除其罪。勿致後悔。若作如前對治行時。
性多煩惱。未能殄息。應審自觀察。或應捨戒而為白
衣。勿令有罪受他信施。由受用時。更造眾多罪惡之
業。定感當來苦異熟果。如經廣說。應善修持。

<other>重治毗尼事義集要卷第十一</other>

音義
閑三藏閑。習熟也。
蠲音涓。亦除也。又洗也。
異熟果三界果報。並名異熟。共三義。一異時而
熟。此生造業。後生受果。二異性而熟。因通善惡。果
惟無記。三異處而熟。人中造因。六趣受果。

<sarticle>重治毗尼事義集要卷第十二</sarticle>

古吳蕅益沙門　智旭　彚輯
○依止法
第二分云。時諸新受戒比丘。和尚命終。無人教授故。
不案威儀。乃至如婆羅門聚會法。比丘白佛。佛言。聽
有阿闍棃。猶如和尚中說。應作是請。大德一心念。我
某甲。今求大德為依止。願大德與我依止。我依止大
德住。如是三說。彼當言。可爾。與汝依止。汝莫放逸。
新受戒比丘。樂閑靜者。聽餘處依止。即日得往還
不應遣使受依止。與依止。不得不選擇受依止。與
依止。病及瞻病者。無依止得住。僧祇律云。請依
止有五法。一愛念。二恭敬。三慚。四愧。五樂住。復次有
四種阿闍棃。一者無食無法。應不問而去。二者有食
無法。應問而去。三者無食有法。雖苦。盡壽不應去。四
者有食有法。雖驅遣盡壽不應去。若弟子不受教。應
語知牀褥人奪牀褥。知食人斷食。若彼兇惡有勢力
能作不饒益者。和尚應避去。依止師應擔衣鉢出界
外一宿還。即離依止。若和尚阿闍棃有過。弟子應諫。
不得麤語如教誡法。應輭語言。師不應作是事。若從
者善。若反加訶斥者。彼是和尚。應捨遠去。是阿闍棃。
應持衣鉢出界一宿。還依止餘人。若彼有勢力。應遠
去。或依止有德重人。若和尚命終。罷道。被舉。出界宿。
或弟子自出界宿。是名離依止。若阿闍棃命終。罷道
被舉。出界宿。或弟子自出界宿。若滿五歲。善知法。善
知毗尼。得離依止。是名捨依止。若比丘。不善知法。不
善知毗尼。不能自立。不能立他。盡壽應依止住。若滿
十歲。善知法。善知毗尼。能自立。復能立他。如是比丘。
<pb n="491"/>
得受人依止。五分律云。聽不受依止。乃至六宿。弟
子欲移餘處。要先二三日白師。師應籌量所往處。有
可依止人。乃聽去。到彼處。應先禮塔。次禮上座。索房。
然後求依止。彼應問。汝二師是誰。先住何處。誦何經。
答若如法。應與依止。若不如法。應語言。汝不識我。我
不識汝。汝可往識汝處求依止。若疑。應語小住。是人
應小住。乃至六宿觀之。合意者應與依止。若不合意。
應語如上。不應依止僧及塔住。應依止上座如法
比丘。能教誡者。十誦律云。五法成就。滿五歲。不受
依止。一知犯。二知不犯。三知輕。四知重。五誦波羅提
木叉學利廣說。雖復受戒多歲。不知五法。應盡壽依
止他住。大比丘亦應從小比丘受依止。亦應承事供
養小比丘。但除禮足。聽五六夜無依止不犯。若有
好依止師者。乃至一夜不依止。突吉羅。乃至不得取
僧洗脚水用。若饑餓時。可得日日見和尚處聽住。應
日日來。若不能者。可至五日。若五日不得來。布薩時
應來。若布薩不得來。乃至二由旬半。至自恣日。應來
見和尚。根本尼陀那云。未滿五歲。雖五法成就。乃
至善通三藏。具證三明。除盡三垢。亦須依止。若滿五
夏。許離依止遊行。然所到處。仍須依止。若有心求依
止師。得至五夜。若無心求。一夜不得。於僧受用飲食
之類。皆不合受。乃至十夏之內皆爾。百一羯磨云。
若受近圓。滿六十夏。生年八十。於別解脫經。未曾讀
誦。不了其義。亦須依止老者。如無老者。小者亦得。惟
除禮拜。餘悉應作。此人名為老小苾芻。雜事云。有
緣暫去。即擬還來。宜依舊師。無勞更受。依止教讀。俱
應供侍。設二俱染患。有能則並看二人。無力則但供
依止。若無教讀。隨處得住。若無依止。不合停居。有
一住處苾芻。多有門人依止。此師命過。無依止人。佛
令更覓有德之人。供給好房。放免知事。侍人臥具。咸
令無缺。若無其人。不應於此經第二褒灑陀。復有作
前安居。依止師死。佛令同前更求依止。若其無者。餘
處求依止師而為後夏。復有作後安居。師遂身亡。佛
令於兩月間。共相檢察。謹慎而住。過兩月已。有依止
人。同前供給。若其無者。不得更過第二長淨。可向餘
處求依止師。若本師身死。皆悉同前。毗尼母經云。
受依止竟。乞七日法出界外。七日滿。還來到寺。不失
依止。
○師法
第二分云。尊者和先始二歲。將一歲弟子往世尊所。
世尊知而故問。此是何等比丘。報言。是我弟子。問言
汝今幾歲。報言。二歲。復問。弟子幾歲。報言。一歲。爾時
世尊種種訶責。汝所為非。非威儀。非沙門法。非淨行。
非隨順行。所不應為。云何和先。汝自未斷乳。應受人
教授。云何教授人。從今聽十歲智慧比丘。授人具足
戒。與人依止。當行和尚阿闍棃法。若眾僧欲為弟子
作羯磨。作訶責。作擯。作依止。作遮不至白衣家。作不
見罪舉。不懺悔舉。不捨惡見舉。和尚當於中如法料
理。令僧不與弟子作羯磨。若作。令如法。復次若僧與
弟子作羯磨等。和尚於中如法料理。令弟子順從於
僧。不違逆求除罪。令僧疾與解羯磨。復次若弟子犯
僧殘。和尚當如法料理。若應與波利婆沙。應與本日
治。應與摩那埵。應與出罪。皆隨應與之。復次弟子得
病。和尚當瞻視。或令餘人看。乃至差。若命終。弟子若
不樂住處。當自移。或教人移。弟子若有疑事。當以法。
以律。如佛所教。如法除之（曇諦所集羯磨云。法者。謂五種遠離行。一出離。非世
法。二越度。非受法。三無欲。非有欲。四無結。非有結。五不親近生死。非親近。律者。謂五種出要行。一少欲。非多欲。
二知足。非無厭。三易護。非難護。四易養。非難養。五智慧。非愚癡。佛所教者。謂五種教誡行。一有罪者制。二無罪
者聽。三若制若聽法有減缺者。如法舉之。四數數違犯。折伏與念。五真實功德。愛念稱歎）若惡見
生。當教令捨惡見。住善見。當以二事將護。以法。以衣
食。應教增戒。增心。增慧。教學問誦經。當與衣食臥具
醫藥。隨力所堪為辦。以五事訶責弟子。汝去。莫入
我房。莫為我作使。莫至我所（阿闍棃則云莫依止我住）。不與汝語。
<pb n="492"/>
有五事應訶責。無慚。無愧。不受教。作非威儀。不恭
敬。復有五事。無慚。無愧。難與語。與不好人為友。好往
婬女家。又好往婦女家。大童女家。黃門家。比丘尼精
舍。式叉摩那沙彌尼精舍。好往看捕龜鼈。如是等應
訶責。不應盡形訶責。不應竟安居訶責。不得
訶責病者。不應不現前訶責。不應不出其過而
訶責。訶責已。不應便受供給作使。不應與依止。聽
餘人作如是意受。為其二師。欲令如法懺悔和合故。
不應引誘將他弟子。若彼二師破戒等。應作如是
意。所以誘進將去。欲令其長益沙門法故。弟子如
法懺悔。師當受。弟子辭二師遠行。應問為何事。伴
是誰。詣何處。有一不好者。遮令莫去。第四分云。不
得畜二沙彌。若能教持戒。增心。增慧。學問。諷誦。聽畜
僧祇律云。不得立心為供給自己故。度人出家。應
作是念。當使彼人因我度故。修諸善法。得成道果。
不能自降。欲降伏他。無有是處。不能自調。而欲調御
他人。不能自度。而欲度人。自未解脫。欲解脫餘人。俱
無有是處。十法成就。聽度人出家受具。一持戒。二多
聞阿毗曇。三多聞毗尼。四學戒。五學定。六學慧。七能
出罪。能使人出罪。八能看病。能使人看病。九弟子有
難。能送脫難。能使人送脫。十滿十歲。下至滿十歲。知
二部律。亦得度人。受依止者亦爾。不聽畜眾沙彌。
若畜一。極至三。若大德比丘。多人宗重。應語與餘人。
復白言。我知有餘人。但欲在阿闍棃下受誦經法。增
長修學故。如是應語與餘人。得自教授。律攝云。滿
足十夏。方住師位。復須成就五法。一知有犯。二知無
犯。三知輕。四知重。五於別解脫經廣能開解。於諸學
處創結隨開。若遇難緣。善知通塞。常誦戒本。能決他
疑。戒見多聞。自他俱利。威儀行法。無有虧犯。具如是
德。名親教師。由親能教出離法故。若雖近圓。於諸學
處不識重輕。設六十夏。仍須依止明德而住。若師小
者。唯除禮足。自餘咸作。此即名為老小苾芻。不得與
他出家及受近圓也。寧作屠兒。為殺害業。不與出
家受近圓已。捨而不問。令我正法速時滅壞。應訶
不訶。不應訶而訶。應恕不恕。不應恕而恕。皆得惡作
罪。若已近圓人。不行恭敬。不堪教誨者。應與六物。驅
令出去。若是求寂。與上下二衣。亦驅令去。若父母
信心。持小童子施苾芻者。應受。若索。應還。若酬價者。
任彼多少。取亦無犯。此小童子在苾芻邊。以袈裟片
而繫於頸。隨時濟養。後時長大。念報恩者。持物來施。
隨意應受。五分律云。若度人時。應先問。汝為何等
出家。若言為飲食故。不應度。若言為求善法。厭生老
病死憂悲苦惱。應度。根本雜事云。凡欲與他出家。
先當為辦所須六物。三衣。敷具。鉢。及水羅。尼陀那
云。欲度求寂。應與鉢及小鉢銅椀。無令廢缺。毗尼
母經云。授大道人（即比丘也）具足戒已。於一歲中。教授一
切大道人所作法竟。然後更有求受具者。當為授。未
滿歲。不得授也。沙彌受大戒後。更得受一沙彌。依止
法。亦一歲竟。得更受。不得一時受二人依止。善見
律云。和尚者。漢言知罪知無罪。薩婆多論云。凡受
戒法。先與說法。引導開解。令於一切。眾生起慈愍心。
既得增上心。便得增上戒（此應在未登壇前。善巧開示。要使領解。豈容僧眾已
集。將秉羯磨。方乃宣讀文辭。虗應故典。徒令大眾坐久遲延。叩諸受者。茫無所解。斯誠無謂也。南
海寄歸云。凡諸白衣詣苾芻所。若專誦佛典。情希落
髮。畢願緇衣。號為童子。或求外典。無心出離。名曰學
生。斯之二流。並須自食。若䬸常住。聖教全遮。必其於
眾有勞。準功亦合䬸食。或是普通之食。或可施主先
心雖噉無罪。西國僧寺。多有學生。來就苾芻習學外
典。一得驅馳給使。二乃教發好心。既有自利利他。畜
之非損。必是杜多一鉢。理則不勞。若也片有供承。亦
成是要。遣給齒木。令其受食。足應時須。不傷悲道也
菩薩善戒經云。旃陀羅等及以屠兒。雖行惡業。不
能破壞如來正法。不必定墮三惡道中。為師不能教
<pb n="493"/>
訶弟子。則破佛法。必墮地獄。優婆塞戒經云。寧受
惡戒。一日中斷無量命根。終不畜養弊惡弟子。不能
調伏。何以故。是惡律儀。殃齊自身。畜惡弟子不能教
誨。乃令無量眾生作惡。能謗無量善妙之法。壞和合
僧。令多眾生作五無間。是故劇於惡律儀罪。
○弟子事師法
第三分云。和尚者。從受得戒。和尚等者。多己十歲。阿
闍棃者。有五種。一出家阿闍棃。所依得出家者是。二
受戒阿闍棃。受戒時作羯磨者是。三教授阿闍棃。教
授威儀者是。四受經阿闍棃。所從受經若說義。乃至
一四句偈。五依止阿闍棃。乃至依止一宿。阿闍棃等
者。多己五歲。第二分云。若僧欲為師作羯磨等。弟
子當如法料理。令僧不作。若作。令輕。若僧與師作訶
責等。弟子當如法料理。令師順從於僧。求除罪。疾解
羯磨。師犯僧殘。若病。若不樂住處。若有疑事。並如師
法中說。若惡見生。當勸令捨。當以二事將護。亦如師
法中說。弟子不白師。不得入村。不得入他家。不得
從餘比丘。或將餘比丘為伴。不得與。不得受。不得佐
助眾事。不得受他佐助眾事。不得與他鬀髮。不得使
他鬀髮。不得入浴室。不得為人揩身。不得受他揩身。
不得至晝日住處房。不得至塜間。不得至界外。不得
行他方。彼當清旦入師房。受經。問義。當除去小便
器。應白時到。若澡豆淨洗手。若有可食物。當為取。
若僧中有利養。當為取。當授澡豆楊枝。令師洗手漱
口。授可食物。僧中有利養。當白言。得如是如是物。是
和尚分。當問師。欲入村不。若言不入。當問何處取食。
若言某處取。當如敕往取。若言入村。當洗手已。架上
徐取衣。勿使倒錯。取安陀會。舒張抖擻看。次取腰帶。
僧祇支。[鬱-山+止]多羅僧。舒張抖擻看。授與師。應疊僧伽棃
著頭上。或肩上。次取鉢盛囊中持去。應取師襯身衣
疊舉。復取洗足物臥㲲被舉之。師出行時。當捉行道
革屣。出房時。當還顧閉戶。復以手推扉。看牢不。若不
牢。當重閉。若牢。當取戶扉孔中繩內之。持戶𨷲著屏
處。令師在前行。道逢相識人。當共善語。善心憶念。行
時當避人道。若欲入村時。應小下道。安鉢置一面。舒
張看僧伽棃授與師。若村外有客舍坐肆作坊。當持
行道革屣置中。應問師。我得尋從不。若言可爾。即當
尋從。若言不須。在某處住。應如言在某處住。若師入
村不時出。當作是意。入村乞食。此分與師。此分屬我。
出村已。還取革屣。下道。持鉢置地。疊僧伽棃著頭上。
或肩上。到師所住食處。當掃淨。敷坐具。具淨水瓶。洗
浴器。盛食器。復安置洗浴座。洗足石。具拭脚巾。若遙
見師來。即起奉迎。取手中鉢置可放處。取僧伽棃舒
張看。勿令有脂膩沾污等。若有。應去之。宜浣者浣之。
師洗足竟。當棄水。持洗足石。拭足巾還置本處。復自
淨洗手。授淨水與師洗手。自所有食。當取與師。白言
此是我食分。可食。彼須者當取。若師食時。當侍立看。
供給所須。日時若欲過。當即同時食。師食已。當手中
取鉢。行澡漱水。若自食竟。有餘食。當與人。或非人。或
著淨地無草處。或著淨無蟲水中。取盛食器淨洗。還
置本處。取坐具。洗足牀。淨水瓶。澡洗瓶。還置本處。食
處淨掃。復次入師房時。當看。若有塵土。當出繩牀及
地敷等。當記本處。出在外曬之。淨掃房中糞土。棄時
當看。若有鍼線刀等。下至一丸二丸藥。取置現處。若
有主識者當取。復當拂拭嚮上。杙上。衣架上。若房有
破壞處。蟲鼠孔穴。可泥者便泥之。可擣便擣。可平治
便平治。極令潔淨。若本敷座不齊整。當更齊整。若本
齊整。當如本齊整。所著衣。不著衣。應各各別一處。鉢
囊。鍼筒。置一處。革屣囊。與油器。著一處。中庭有塵土。
即掃除去。取水瓶淨洗已。還盛淨水置本處。復當與
師具水瓶。洗浴瓶。飲水器。若浴室中有洗浴時。當問。
欲洗浴不。若言洗浴。當先至浴室中看。應灑。便灑。應
掃。便掃。應棄水。便棄。應內水。便內。應破薪。便破。應內
<pb n="494"/>
竈中。便內。應與師備諸洗浴具。先白上座。然後然火。
然火已。白時到。若師病羸老極。當扶抱。當與師揩摩
身。當立師後。若欲為異人揩身。或受他揩身。當白師
使知。與師洗。自洗已。若師病羸老極。當扶出浴室。乃
至輿還房中。還至浴室。遍看諸洗浴物。還置。本處。彼
當日三問訊師。朝中暮。當為師執二事勞苦。不得辭
誕。一修理房舍。二補浣衣服。師如法所教事。盡當奉
行。若遣往方面周旋。不得辭誕。被訶責已。應向師
如是懺悔。偏露右肩。脫革屣。胡跪。合掌。作是語。大德。
我今懺悔。更不復作。若聽懺悔者善。若不聽者。當下
意隨順。求方便解其所犯。師有五非法。弟子應懺
悔而去。應語言。我如法。師不知。我不如法。亦不知。若
我犯戒。捨不教訶。若犯亦不知。犯而懺悔亦不知。
根本雜事云。若復有人。依托師主。於佛法中。鬀除鬚
髮而被法服。以淨信心出家修行。彼人於師。乃至盡
壽四事供養。未能報恩。律攝云。若是父母。二師。此
之四人。縱是破戒。亦應供養。不應輕慢。善見律云。
智慧之人。往到宿德所。避六法然後可坐。一極遠。二
極近。三上風。四高處。五當眼前。六在後。若弟子隨師
行。路值說法。貪聞法故。至明相出。不犯離師罪。何以
故。心無決定住故。
問。五種阿闍棃。四種定是上座。惟教讀者。或是下
座。侍奉之法。應當云何。答。惟除禮拜。一切皆如奉
事師法。問。比丘餘食。應與人及非人。或著淨地。
施諸鳥獸。或著水中。施諸魚蟲。今何故云當著無
蟲水中。答。如僧祇云。蟲者。非謂魚鼈之類。乃小小
倒孑之屬。正恐飲食鹹膩或致傷生故也。
○上座法
毗婆沙云。有三種上座。一生年上座。戒臘。最高。二世
俗上座。大福大慧。雖年二十。皆應和合推為上座。三
法性上座。即阿羅漢。梵語悉替那。此云上座。亦云
上士。無自利利他行者。名下士。單自利。為中士。具二
利。為上士。
問。初學比丘。設通經論。未諳律法。必須五夏依止。
縱使大福大慧。云何推為上座耶。答。推為上座。亦
秪令其宏經演論。營修福業。非謂便離依止也。
毗尼母經云。無臘至九臘。名下座。十臘至十九臘。名
中座。二十臘至四十九臘。名上座。過五十臘以上。名
耆舊長宿。第四分云。佛告比丘。若上座既不學戒。
亦不讚歎戒。若有餘比丘樂學戒讚歎戒者。亦復不
能以時勸勉讚歎。此上座不應親近。不應習學其法。
若習學其法者。長夜受苦。十誦律云。有五法。正法
滅亡沒。一無欲。二鈍根。三雖誦義句。不能正受。亦不
能令他解了。四不能令受者有恭敬威儀。有說法者
不能如法教。五鬬諍相言。不在阿練若處。亦不愛敬
阿練若處。反上五法者。正法不滅不亡不沒。更有五
法。正法滅亡沒。不隨法教。隨非法教。不隨忍法。隨不
忍法。不敬上座。無有威儀。上座不以法教授。上座說
法時愁惱。令後生不得受學三藏。自命終已。比丘放
逸習非法。失諸善法。反上五法者。正法不滅不亡不
沒。又有七法。令正法滅亡沒。無信。懈怠。無慚。無愧。喜
忘。無定。少智。正法滅。像法時。有五非法在世。一者
有比丘心得小止。便謂已得聖法。二者白衣生天。或
有出家者墮惡道中。三者有人捨世間業出家。破戒。
四者有破戒者多助。有持戒者無助。五者無不被罵。
乃至阿羅漢亦被罵。佛告優波離。當來有五怖畏。今
未有。應知是事。方便求滅。何等五。有比丘。不修身。不
修戒。不修心。不修智。度他出家受戒。不能令修身戒
心智。是名第一怖畏。不修身戒心智。與他依止。畜沙
彌。不能令修身戒心智。是第二第三怖畏。不修身戒
心智。與淨人沙彌相近住。不知三相。掘地。斷草。用水
溉灌。是第四怖畏。不修身戒心智。共誦修多羅毗尼
阿毗曇。以前後著中。以中著前後。現見不知白法犯
<pb n="495"/>
非犯。是第五怖畏。更有五怖畏。今未有。當來有。應知
是事。求方便滅。何等五。當來比丘。不修身戒心智。無
欲。根鈍。雖誦句義。不能正受。是初怖畏。不修身戒心
智。與尼相近。或犯大事。捨戒還俗。是第二怖畏。不修
身戒心智。如來所說甚深修多羅。空無相無願。十二
因緣諸深要法。不能信樂受持。雖受。不能通利。如是
說時。無憐愍心。無愛樂心。好作文頌。莊嚴章句。樂世
俗法。隨世所欲。有信樂心。說俗事時。有愛樂心。是故
如來所說。甚深修多羅。空。無相。無願。十二因緣。諸深
法滅。是第三怖畏。不修身戒心智。為衣食故。捨阿蘭
若處。捨林樹下。入聚落中。為衣食故。多所求覓。求覓
時優亂。是第四第五怖畏（法門怖畏。責在耆年。故并錄之。以作警䇿）。
○同學法
第四分云。比丘有五法。不應與作親厚。若喜鬬諍。若
多作業。若與眾中勝比丘共諍。若喜遊行不止。若不
為人說法言。示人善惡。復有五法。不應將作伴行。喜
太在前行。喜太在後行。喜抄斷人語次。不別善惡語。
善語不讚。稱美惡語。如法得利。不以時為彼受。根
本雜事云。阿難白佛。善知識者。是半梵行佛言。阿難。
善知識者。是全梵行。僧祇律云。比丘有十事。為人
所不愛。何等十。不相習近。輕數習近。為利習近。愛者
不愛。不愛者愛。諦言不愛。好豫他事。實無威德而欲
凌物。好屏私語。多所求欲。阿練若比丘。不應輕聚
落中比丘言。汝必味舌頭少味而在此住。應讚言汝
聚落中住。說法教化。為法作護。覆陰我等。聚落中比
丘。不應輕訶阿練若言。汝在阿練若住。希望名利。麞
鹿禽獸。亦在阿練若住。汝從朝竟日。正數歲耳。數月
耳。應讚言。汝遠聚落。閒靜思惟。上業所崇。此是難行
之處。能於此住而息心意。不應議論互諍勝負。
○禮敬法
律攝云。有四種應禮。一是如來。一切人天並應致敬
故。二出家者不禮俗人。是彼所敬故。三應禮敬先受
近圓者。惟除尼眾。彼敬亦爾。四未近圓者應禮近圓。
有十種不應禮。行別住等四人。授學人。三種被捨置
人。諸在家人。及未近圓。禮敬之儀。有其二別。一謂五
輪著地。二謂執捉腨足。口云畔睇（乃西域致敬之辭。未見翻譯。恐即是
槃那寐。或云槃談。譌云和南。皆翻我禮）。若知他身有穢觸。而為禮敬。或
自身有穢觸。而禮他者。俱得惡作。有二種穢觸。一食
竟未澡漱。二便利未洗淨。闇中禮拜。不應至地。口云
畔睇。即是致敬。第四分云。比丘有十種威儀時。不
應禮。大行時。小行時。若躶身。若鬀髮若說法。若嚼楊
枝。若洗口。若飲。若食。若噉果。根本雜事云。不應著
一衣禮他。亦不得一衣受禮。
○孝父母法
五分律云。畢陵伽婆蹉。父母貧窮。欲以衣供養而不
敢。以是白佛。佛告諸比丘。若人百年之中。右肩擔父。
左肩擔母。於上大小便利。極世珍奇衣食供養。猶不
能報須臾之恩。從今聽諸比丘。盡心盡壽供養父母。
若不供養。得重罪。根本尼陀那云。父母於子。能為
難事。荷負眾苦。假令出家。於父母處。應須供給。但除
衣鉢。餘物可供。若無餘物。可從施主隨時乞求。若乞
求難得。應以僧常所得利物共相供給。若無利物。應
以僧常所食之分。減取其半而為供濟。若常乞食者。
以己所須滿腹食內。應取其半濟於父母。
○安居法
不應一切時人間遊行。聽三月夏安居。白所依人言。
我於此處夏安居。長老一心念。我比丘某甲。依某甲
聚落。某甲僧伽藍。某甲房。前三月夏安居。房舍破。修
治故。如是三說。後安居法亦如是。若無所依人。心念
安居。但為安居故來。便成安居。安居竟。客比丘來。
不應移。亦不應去。若欲安居。先自往看房舍臥具。
然後方受。應白二羯磨。差分房臥具人。彼應數比
丘。數房。數臥具。乃至有福饒無福饒等已至上座前。
<pb n="496"/>
如是言。大德上座。如是房舍臥具。隨意所樂便取。先
與上座。以次展轉乃至下座。應受房。隨力當治
不應分僧都集處。欲在如是處安居。應先作相。已
去。應滅名。不得移此房牀褥臥具置餘房中。或問
舊住人等。然後移之。去時應還本處。若房舍缺壞。應
移至餘房。已治。應還。若於餘寺亦爾。若有不定臥具
乃至杖扇等。房中無者付之。若有餘。從上座付。有
前安居。有後安居。皆住三月。後安居者。亦聽受自恣。
聽受所得物。聽受臥具。不應三月未足便數歲。應住
待日足。不應露地安居。聽在樹下安居。小屋內安
居。山窟中安居。樹空中安居。安居中若有種種因
緣。聽受七日法去。及七日須還。更有七日不得還者。
聽白二羯磨。受過七日法。若半月。若一月還。若有
命難梵行難。應去。若有破僧事。應去。若為止破僧事。
應去。若為和合彼僧。應去。受七日出界。有留難不
還者。不失歲。在前安居處。聞彼處大得利養。即便
往彼。不得前歲。違本要。得罪。或無事便去。或受七日
法過七日。違本要。得罪。及七日還。無罪。末後受七日
出界外。若來。若不來。無罪。後安居亦如是。受他安
居請。有命難梵行難。應往白檀越求移去。聽者善。若
不聽。便應去。第四分云。若此處安居。聞異處僧大
得安居衣物。而往彼住。即失此處。於彼少住已。復還
此處。復失彼處。僧祇律云。若行道未到住處。安居
日至。即於路側。若依樹。若車。應受安居。至明。相出。趣
所住處。到後安居日。偏袒胡跪合掌。作是言。長老憶
念。我某甲比丘。於此僧伽藍雨安居後三月。如是三
說（夏月亦名雨時。故稱雨安居也）。若比丘行道。前安居日不受安居。
一越毗尼罪。到所住處。後安居日不受後安居。二越
毗尼罪。是人破安居。不得衣施。若春冬時付房舍。
有上座來。隨次第住。安居時付房舍。上座來。不應次
第住。若安居時驅他起者。越毗尼罪。不聽不共語。
欲方便少事。不語得半月。至布薩日。應共語。共相問
訊事。答事。呪願。過布薩日。續復如前。五分律云。聽
在結加趺坐。及衣鉢雨漏所不及處安居。無事。應前
安居。有事。聽後安居。欲安居時。應先籌量此處有難
無難。有一比丘安居。麤食不足。佛聽以此因緣破安
居無罪。梵行難命難等亦爾。十誦律云。後安居上
座。不應從前安居上座取房舍臥具。若前上座有二
分臥具。應與後一分。七日法。從五眾受。不得心念
受。除阿蘭若獨住人。若船簿上水下水者。不得安
居。繫住不移去者。得安居。若欲安居。先應籌量住
處安隱。有好同伴。坐禪說法。隨病藥食等。然後安居。
若無佛所聽因緣。不聽出界宿乃至一夜。受啞法。
偷蘭遮。不共語。是外道法故。根本羯磨云。有緣事。
守持一日。乃至七日法。可白一人。過七日乃至四十
日。當僧中乞。過四十日。失夏。若有難緣。不名失夏。
問。後安居三月未足。尚不許數歲。受七日留難不
還。乃名不失歲。今有不受安居。或輙破安居者。可
數歲不。若不數歲。則戒次先後得無亂不。又僧祇
云。前安居日不受安居。一越毗尼罪。他部不結。此
復何從。答。結夏安居。比丘要務。若違律制。失利良
多。必有他緣。聽結後夏。苟無事故。須受前三。僧祇
結罪。為懲藐法之愆。實與他部不甚相遠。然所謂
失歲者。但是不得衣施。不得作迦絺那衣人。及未
滿十歲不得作和尚等。非謂先受戒次。今更退令
小也。寄歸傳中。已首明斯義矣。
○自恣法
有眾比丘。於異住處夏安居。共作制。不得共語禮拜
問訊。先後乞食者。各隨所應作。若共持器。以手招伴。
如是得安樂住。安居竟。怨佛所。佛慰勞之。以此具白。
佛言。汝曹癡人。自以無患。其實是患。汝曹癡人共住。
如似怨家。猶如白羊。我無數方便。教諸比丘。彼此相
教。共相受語。展轉覺悟。汝曹癡人。同於外道受行瘂
<pb n="497"/>
法。時六羣便舉他清淨比丘罪。佛言。若欲舉有事比
丘。應先求聽。時六羣嫌清淨比丘曾從求聽故。復從
清淨比丘求聽。佛言。具五法得求聽。知時。不以非時。
如實。不以虗妄。利益。不以無利益。柔輭。不以麤獷。慈
心。不以瞋恚。彼六羣內無五法。餘具五法者從求聽。
六羣不聽。佛言。自今安居竟。應自恣。聽遮自恣。不應
求聽。何以故。自恣即是聽。不應一時自恣。聽一一
自恣。不應隨意自恣。應次第從上座自恣。聽差授自
恣人。具五法。不愛恚怖癡。知自恣未自恣者。應差。白
二羯磨。大德僧聽。若僧時到。僧忍聽。僧差某甲比丘
作授自恣人。白如是。羯磨準作。不應在座上自恣
上座離座互跪。一切僧亦應離座互跪。自恣竟者復
坐。應了了自恣。徐徐自恣。三說自恣。偏袒胡跪合
掌。作是語。大德。眾僧今日自恣。我某甲比丘亦自恣。
若見聞疑罪。大德長老哀愍故語我。我若見罪。當如
法懺悔。如是三說。受差者應先白已。然後授自恣。
大德僧聽。今日眾僧自恣。若僧時到。僧忍聽。和合自
恣。白如是。不應非法別眾。非法和合。法別眾自恣。
應法和合自恣。聽在說戒處自恣。若在道路行。得
和合自恣者善。若不得和合。隨親厚同意。移異處。結
小界自恣。應解而去。若一比丘住者。於自恣日。往
說戒處。掃灑乃至具舍羅。待客比丘來。若有五人。或
過五人。差授自恣人。若四人以下。互為自恣。言今日
眾僧自恣。我某甲比丘亦自恣清淨。如是三說。若無
人來者。應心念口言。亦如是三說。有事。應囑授。受
囑者有事。應轉囑授。事竟。應自往。若有八難及餘
事緣。應略自恣。若二說。若一說。若共三說。若共二說。
若共一說。若即去。隨難事遠近。若今日自恣。必有
諍事。或能破僧者。不應即日自恣。應小停。若遮自
恣人三業有不清淨等。如布薩中說。病亦如布薩中
說。若有眾比丘得增上果證。恐今自恣。便不得如
是樂。應作白增益自恣至四月滿自恣。或有異住
處比丘不和合。欲來此自恣。並如布薩中說。按十誦
律云。至八月。客仍不去。應不自恣而去。不應鬬諍相
言故。不應在比丘尼及未受大戒人前。作羯磨自
恣。不應自恣竟復說戒。自恣即是說戒。十誦律云。
自恣竟。應至上座前唱言。僧一心自恣竟。僧祇律
云。若安居眾中。有一人前安居者。至七月十五日。舉
眾應同此一人受自恣。自恣竟。坐至八月十五日。若
一切後安居。一切應八月十五日自恣。若比丘。聚落
中安居。聞城中自恣日。種種供養。竟夜說法。眾欲往
者。應十四日自恣已。得去。應拜（差也）自恣人。若一。若
二。不得過。若二人作自恣人者。一人受上座自恣。一
人應次座前立。上座說已。次座復說。如是展轉次第
下。到自座處。應受自恣。不得受僧自恣竟。然後自恣。
五分律云。聽上座八人一一自恣。自下同歲同歲。
一時自恣。毗尼母經云。眾中若有不清淨。止不應
自恣。當作止自恣羯磨。應檢校不清淨者。若重。驅出。
輕者。令其懺悔。然後自恣。若此不清淨者。自恃聰明
多智。亦恃徒眾國王大臣力。不可驅出者。當至後自
恣。後自恣時到。猶不出者。眾僧可出界外自恣。得清
淨耳。南海寄歸云。梵語鉢剌婆剌拏。譯為隨意。即
是隨他於三事中。任意舉發。說罪除愆之義。舊云自
恣。是義翻也。必須於十四夜。請一經師昇座誦經。於
時緇素雲集。然燈續明。香華供養。明朝總出。旋遶村
城。各並虔心禮諸制底。棚車輿像。鼓樂張天。旛葢縈
羅。飄揚蔽日。禺中始還入寺。日午方為大齋。過午咸
集。作隨意事。先乃苾芻。後方尼眾。次下三眾。若其眾
大恐延時者。應差多人分受隨意。被他舉罪。則準法
說除。當此時也。或俗人行施。或眾僧自為。所有施物。
將至眾前。其五德（不愛恚怖癡。知可分不可分者）應問上座云。此物。
得與眾僧為隨意物不。上座等答言。得。所有衣服刀
子鍼錐之流。受已均分。隨意既訖。任各東西。言說罪
<pb n="498"/>
者。意欲陳罪。說已先愆。改往修來。至誠懇責。半月半
月。為褒灑陀。朝朝暮暮。憶所犯罪。初篇若犯。事不可
治。第二有違。人須二十。若作輕過。對不同者而除悔
之。說己之非。冀令清淨。自須各依局分。則罪滅可期。
若總相談愆。非律所許。
問。僧祇差自恣人。不過一二。寄歸許差多人。四分
僧祇。皆次第一一自恣。五分除上座八人。餘同歲
者得並自恣。此復何從。答。受自恣人若多。則未免
喧雜。應準僧祇。必令一一自恣。則眾大難周。應從
五分也。
○迦絺那衣法
眾比丘安居自恣竟。往見世尊。路值天雨。衣服皆濕。
僧伽棃重。疲極。佛告比丘。安居竟。有四事應作。自恣。
解界。結界（若欲重結或大或小。故須先解後結。若不重結。則亦不須解也）。受功德衣。
受功德衣已。得五事。一畜長衣。二離衣宿。三別眾食。
四展轉食。五食前後不囑比丘入聚落。云何成受功
德衣。若得新衣。檀越施衣。糞掃衣。若是新衣。若是故
衣。新物貼作淨。若已浣。浣已納作淨。非邪命得。非諂
曲得。不以相得。不以激發得。不經宿。不捨墮作淨。即
日來。應法。四周安緣。五條作十隔。若過是數。亦應受。
應自浣染舒張輾治。裁作十隔縫治。在眾僧前受。如
是白。大德僧聽。今日眾僧受功德衣。若僧時到。僧忍
聽。眾僧和合受功德衣。白如是。次應問。誰能持功德
衣。若言能者。白二羯磨差之。大德僧聽。若僧時到。僧
忍聽。僧差某甲比丘為僧持功德衣。白如是。羯磨準
作。次作白二羯磨付持。大德僧聽。此住處。得可分衣
物。現前僧應分。若僧時到。僧忍聽。僧持此衣與某甲
比丘。此比丘當持此衣。為僧受作功德衣。於此住處
持。白如是。羯磨準作。持衣比丘應起捉衣。隨諸比丘
手得及衣。言相了處。作是言。此衣。眾僧當受作功德
衣。此衣。眾僧今受作功德衣。此衣。眾僧已受作功德
衣竟。如是三說。彼諸比丘應如是言。其受者已善受。
此中所有功德名稱屬我。持衣人應答言爾。如是次
第乃至下座。若得未成衣。應僧中羯磨。差比丘作。
若作得已成者。應如法受。冬四月竟。僧應出功德
衣。應如是出。僧集。和合。未受大戒者出。不來者說欲。
僧今和合。何所作為。答言。出功德衣。大德僧聽。今日
眾僧出功德衣。若僧時到。僧忍聽。僧今和合出功德
衣。白如是。若不出。過功德衣分齊。突吉羅。僧祇律
云。若一人獨作者。取時。應言。此迦絺那衣截。今受。如
是三說。截時。應作是言。此迦絺那衣。我當受。縫時。浣
時。染時。點時。刀淨時。亦如上說。作成已。應心念口言。
我某甲比丘受此迦絺那衣。如是三說。有十事捨
迦絺那衣。一衣竟捨。受時作是念。我作衣竟當捨。二
受時捨。本作是念。受衣當捨。三時竟捨。本作是念。爾
許時我當捨。四聞捨。本作是念。聞二師捨時我當捨。
五送捨。本作是念。我是衣與他已當捨。六壞捨。受迦
絺那衣已。中間自言我今捨。七失捨。本作是念。中間
壞敗失不現我當捨。八出去捨。本作是念。我此中住
出去時當捨。九時過捨。臘月十五日不捨。至十六日。
即名為捨。得越毗尼罪。十究竟捨。至臘月十五日。一
人僧中唱捨。五分律云。若浣染打縫不如法。若小。
者大。若是錦綺衣。若未自恣竟受。若貪利養。若欲故
捨五事。皆不成受。受有三十日。捨亦有三十日。若前
安居。七月十六日受。至十一月十五日捨。若七月十
七日受。至十一月十六日捨。乃至若八月十五日受。
至十二月十四日捨。若後安居。八月十六日受。至十
二月十五日捨。十誦律云。五比丘不得作迦絺那
衣人。一無歲。二破安居。三後安居。四擯。五別住。
問。佛聽自恣後受功德衣。至十二月十五日當捨。
今乃造功德衣。平時著用。無有節限。且有云一納
當三衣者。是耶。非耶。答。本因僧自恣後。持衣見佛。
雨濕疲極。乃聽作功德衣。兼得五事利益。極其勢
<pb n="499"/>
分。止許冬盡為期。稍踰分限。即便招過。況復僧中
唱受。高供箱中。原非披著之物。五條十隔。似安陀
會。那當一納之名。流俗譌傳。深為罪濫。問。五分
許後安居者。八月十六日受。十誦不許後安居比
丘作迦絺那衣。此復何從。答。準僧祇律。乃至一人
受前安居。舉眾皆同此人受前自恣。然後坐滿三
月。當知後安居人。雖同受前自恣。猶未滿歲。所以
不得作持衣人也。若舉眾皆後安居。則八月十五
夏滿自恣。十六乃作迦絺那衣。何過之有。

<other>重治毗尼事義集要卷第十二</other>
音義
辭誕誕。壇上聲。又去聲。放也。欺也。又大也。又闊
也。義不相應。恐是憚字音悞。
五條十隔每條二隔。故五條共成十隔。今作每
條十隔者非。若爾。則五條五十隔矣。

<sarticle>重治毗尼事義集要卷第十三</sarticle>

古吳蕅益沙門　智旭　彚輯
○治罪法
夫罪從緣起。緣起無性。故對治道生。罪種則滅。名
為罪性本空。非撥相以求性也。而無慚之輩。往往
藉口觀心實相。不思作法除愆。嗟嗟。罪相尚自不
知。何況通達實相。夫罪雖從心生。必因事而成業。
則罪雖從心滅。豈離事而取空。況事有挾理之功。
理無隻立之能。故說悔而不觀心。猶能決罪之流。
倘談理而不發露。決難清罪之源。所願。各懷深信。
勿致猶豫。各秉直心。莫隨放逸。本從理而立事。還
因事以合理。庶得戒珠與慧日咸輝。三輪與七支
同淨。紹隆佛種。光顯僧輪。永遮惡趣之門。速導菩
提之路。問。古人謂三種懺法。寧可缺於前前。不
可缺於後後。良以罪如霜露。慧日能消。故必以理
觀為主也。今獨扶作法。得無拘泥小教。未達大乘
實相之奧旨耶。答。寧缺前前。不缺後後者。為緣缺
者言也。如欲出罪。而無二十清淨僧可得者是也。
又為顯示前前不兼後後。後後必具前前故也。若
必耻作法。而不肯奉行。則是顧惜體面。隱忍覆藏。
全未了知罪性本空。豈名慧日。故今獨扶作法。正
所以為理觀之本。智者固達全事即理。愚者亦可
因事入理。荊溪云。既云犯重。不獨觀心。言觀心者。
行於事懺必藉觀心。若無觀心。重罪不滅。必事理
合行。方辦前事。又云。事戒為三觀本。故云。尸羅清
淨。三昧現前。若無事戒。世禪尚無。何況三諦。有言
大乘何須執戒者。謬矣。言不執者。乃是持而不執。
若令不持名不執者。乃是執破。何名不執。執持尚
無。忘持安在。（文）今苟欲廢作法。便非時戒。事戒既
缺。理觀何從。藉口實相大乘。止成惡取空見。自誤
誤他。其失匪細。思之思之。文分為六。初明治四
棄法。二明治僧殘法。三明治偷蘭遮法。四明治輕
罪法。五明諸羯磨法。六明覆鉢法。
△初明治四棄法。
第二分云。難提比丘。為魔所引。就死馬邊犯不淨行。
無覆藏心。語諸比丘。往白世尊。佛聽僧與波羅夷戒
（謂此人既犯重罪。則已毀破波羅夷戒。但以無覆藏心。啼泣不欲離袈裟服。故令眾僧和合白四羯磨。重復與
其波羅夷戒。仍得與諸比丘共住也。彼應三乞。僧為白四羯磨。既與戒
已。當隨順行法。不得授人具戒。不得與人依止。不得
畜沙彌。不得受差教授比丘尼。不應為僧說戒（此謂講演
戒法）。不應住僧中問答毗尼。不應受僧差使作知事人。
及處斷事作使命。不應早入聚落逼暮還。當親近比
丘。不得親近外道白衣。當順從比丘法。不得說餘俗
語。不得眾中誦律。若無能誦者聽（此謂半月半月誦戒）。不得更
犯罪。不得非僧羯磨。及作羯磨者。不得受清淨比丘
<pb n="500"/>
敷座。洗足水。拭革屣。揩摩身。禮拜。迎逆。問訊。及捉衣
鉢。不得舉清淨比丘。為作憶念。作自言治。不應證正
人事。不得遮清淨比丘說戒自恣。不得與清淨比丘
共諍。說戒及羯磨時。來與不來。眾僧無犯。若重犯波
羅夷戒。應滅擯。根本雜事云。乃至斷盡煩惱以來。
常應順行。不行得罪（斷盡煩惱。謂證阿羅漢果。以來。謂未證果以前也）。若獲
果證以後。不應更行。僧祇律云。與波羅夷學者。應
在一切比丘下坐。一切沙彌上坐。不得與比丘同屋
過三宿。復不得與沙彌過三宿。比丘不淨食。彼亦不
淨。彼不淨食。比丘亦不淨。十誦律云。與學沙彌法
者。佛所結一切戒法。盡應受行。得與比丘作布薩自
恣二羯磨。不得足數作布薩自恣羯磨（謂布薩羯磨。須有四清淨
比丘。若止有三清淨比丘。一與學者。便不可作布薩羯磨。止可對首布薩也。自恣須五人亦爾）。餘一切
羯磨悉不得作。毗尼母經云。此比丘得羯磨已。名
為清淨持戒者。但此一身。不得超生離死。亦不得無
漏功德。然障不入地獄耳。喻如樹葉落已。還生樹上。
無有是處。
問。與學之人。根本許其證果。可捨行法。母論則謂
不得證果。此云何通。答。根本約難提示現。故證果
可期。母論指佛法通途。故證果絕分。葉落無還生
之理。造罪者寧不寒心。作法通無生之致。懺悔者
大須努力。
善見律云。婬欲妄語。其相易現。殺盜二戒。其相難知。
因細而得。從細而解。是故莫向狐疑人道。汝得波羅
夷罪。應令往問師及同學。或弟子等。若見有罪相者。
令靜坐一房。使其自觀。若戒無病。心便入定。若破戒
者。心即不定。然後隨應決之。
問。犯不淨行。絕不覆藏。得與波羅夷戒。未審犯餘
三重。亦得爾不。答。難言也。雖然。請試言之。且如盜
戒。以五緣成重。一是他物。二他物想。三盜心取。四
直五錢。五離本處。設有比丘。偶見一物。生貪愛心。
盜心舉離本處。爾時已成重罪。次念尋悔。仍置不
取。無覆藏心。急求與學。寧得不與。倘既取物。後方
發露。輒濫與之。寧不招過。又如殺戒。若欲殺此人。
悞殺彼人。戒雖未失。世法已不可容。況復遂彼殺
心。縱令不覆。何當與學。然準維摩及淨業障二經。
亦未始不稍通一線也。次則大妄語戒。若為利養。
故大妄語。則必不能無覆藏心。理無聽許。設因命
難及梵行難。作大妄語而得脫之。隨即發露求哀。
亦安可終杜絕。當知須是善能滅諍。不愛不恚不
怖不癡之人。方可宰任其事耳。
大般涅槃經云。有持戒比丘。威儀具足。護持正法。見
壞法者。即能驅遣訶責糾治。當知是人得福無量。不
可稱計。若善比丘。見壞法者。置不驅遣訶責舉處。當
知是人。佛法中怨。若犯四重。作五逆罪。自知定犯
如是重事。而心初無怖畏慚愧。不肯發露。於佛正法。
永無護惜建立之心。毀呰輕賤。言多過咎。如是等人。
亦名趣向一闡提道。若復說言無佛法眾。如是等人。
亦名趣向一闡提道（梵語闡底迦。此云多貪。深樂生死故。又阿闡底迦。此云無欲。不
樂涅槃故。又阿顛底迦。此云極惡。斷盡善根故）。
問。依律。則比丘犯棄。如有羅已斷。不復還生。犯二
篇者。須別住意喜。復須二十僧中出罪。乃至惡作。
亦必對首懺悔。方得清淨。何故大佛頂經云。若造
五逆無間重罪。及犯四棄八棄。誦此呪者。悉皆除
滅。更無毫髮。諸佛菩薩。不但不將為過。亦將功德
與之。乃至悟無生忍。如是觀之。罪無大小。只須持
呪。曾無發露向彼之科。經律宵壤。義云何通。答。佛
頂光聚微妙章句。名為呪心。亦名心呪。即是密詮
首棱嚴王三昧。試觀於顯說中。最初便勅直心酬
問。心言直故。永無諸委曲相。倘罪無大小。不肯發
露向人。既違如來一道。豈合無上呪心。經中為顯
密印神功。故云罪無不滅。不惟此經為然。舉凡尊
勝。大悲。方等諸呪。乃至三十五佛。五十三佛。五千
<pb n="501"/>
五百佛名等經。皆有此義。正由眾生惑業障深。無
知造罪。難調難伏。難拔難除。故毗尼嚴擯絕之科。
經呪開自新之路。一折一攝。相為表裏。令未造罪
者。不敢故造。已造罪者。還得滅除。可謂徹底悲心。
勝妙方便。倘無律制。則住持僧寶不尊。倘無經呪。
則罪障眾生永墜。四悉巧被。同出一音。豈容妄生
軒輊哉。
△二明治僧殘法。
第三分云。犯僧殘罪。覆藏。隨覆藏日。與治覆藏罪。彼
應僧中偏露右肩。脫革屣。禮僧足。合掌。胡跪。白言。大
德僧聽。我某甲比丘。犯僧殘罪。覆藏。我某甲比丘。犯
僧殘罪。隨覆藏日。今從僧乞隨覆藏日羯磨。願僧與
我隨覆藏日羯磨。慈愍故。如是三說。僧應白四羯磨
與之（若覆藏一日。則行一日別住法。若覆藏二日。則行二日別住法。乃至五日。十日。半月。一月。半年。
一年等亦爾）。行覆藏時。更犯重罪。應乞作覆藏本日治。
白四羯磨（謂正行別住。又犯僧殘。則前所行行法皆壞。應更乞僧。從本日再治罪起。如前行之）
行覆藏竟。應乞作六夜摩那埵。白四羯磨。行已。次
作白四羯磨出罪。犯僧殘罪。不覆藏。應乞六夜摩
那埵。行已。出罪。行摩那埵時重犯。應乞摩那埵本
日治（同覆藏本日治義）。行已。出罪。有犯眾多僧殘罪。或覆
藏一夜。或乃至十夜。聽與共作眾多僧殘罪。覆藏十
夜白四羯磨。次與摩那埵出罪。若犯二罪。二俱覆
藏。或憶一不憶一。或一有疑一無疑。或識一不識一。
或說一不說一。應隨所憶所識（識即無疑）所說。與覆藏羯
磨。後還憶還識還說者。應隨所犯。仍與覆藏羯磨。覆
藏兩月。憶一月不憶一月等。亦如是。若犯二僧殘
罪。罷道。罷道已。還受大戒。或先後俱覆藏。或先覆藏
後發露。或先發露後覆藏。隨所覆藏日。與覆藏羯磨。
或先後俱發露。即與摩那埵。行已。出罪。覆一不覆
一等作四句。亦如是。憶一不憶一等各作四句。亦如
是。乞覆藏時（說一不說一）作四句。亦如是。行覆藏時。乃
至行摩那埵竟。各作二十句。亦如是。作沙彌還受
大戒百句。亦如是。顛狂。心亂。痛惱所纏。各百句。亦如
是。僧與作不見罪舉。不懺悔舉。不捨惡見舉。各百句。
亦如是。

種種四句二十句乃至百句之圖

覆一罪不覆一罪作四句之圖
<img n="X/X40p0449_01.png"/><rubynote t="【圖】"/>

憶一罪不憶一罪作四句之圖
<img n="X/X40p0449_02.png"/><rubynote t="【圖】"/>

疑一罪不疑一罪作四句之圖
<img n="X/X40p0449_03.png"/><rubynote t="【圖】"/>

識一罪不識一罪作四句之圖
<img n="X/X40p0449_04.png"/><rubynote t="【圖】"/>

乞覆藏時說一不說一四句圖
<img n="X/X40p0449_05.png"/><rubynote t="【圖】"/>

右五圖。每圖四句。共有二十句。且約犯罪。乃至
乞覆藏時罷道而言之也。復有行覆藏時罷道。
行覆藏竟罷道。行摩那埵時罷道。行摩那埵竟
罷道。亦各具二十句。通前共成罷道百句。以例
作沙彌等七事。亦各有百句。以圖示之。

罷道共有百句圖
<img n="X/X40p0449_06.png"/><rubynote t="【圖】"/>

七百句圖
<pb n="502"/>
<img n="X/X40p0450_01.png"/><rubynote t="【圖】"/>

且如作沙彌一句。上含五時。一一時中。下含覆一
不覆一等各各四句。一時中凡含五箇四句。成二
十句。五時各二十句。共成百句。即是捨具戒作沙
彌重來受具。有此百句差別不同。皆當隨其所應。
而與之以種種羯磨法也。其顛狂等三病。約還得
本心。例各百句。不見罪等三舉。約乞得解擯。亦例
各百句。共成七百句也。
若行覆藏時罷道。或應作本日治者罷道。或行覆藏
竟罷道。或行摩那埵時罷道。或行竟罷道。後還受戒。
各隨應與之。作沙彌等各五句。亦如是。
罷道重受具戒五句之圖
<img n="X/X40p0450_02.png"/><rubynote t="【圖】"/>

作沙彌重受具。亦同此五句。顛狂。心亂。痛惱所纏。
還得本心。亦各同此五句。不見罪舉。不懺悔舉。不
捨惡見舉。得解羯磨。亦各同此五句。共成四十句。
有犯僧殘罪。謂犯棄覆藏。謂犯波逸提乃至惡說。覆
藏。彼應作突吉羅懺。即與摩那埵。有犯波逸提。謂是
棄罪等而覆藏者。皆先作突吉羅懺。後如法懺。若犯
僧殘。作僧殘意覆藏。應作突吉羅懺已。與覆藏羯磨
若犯僧殘。不憶犯數。不憶日數。或憶犯數。不憶日
數。皆應與清淨已來覆藏。若憶日數。不憶犯數。應數
日與覆藏。疑不疑等亦如是。若行摩那埵時重犯
罪覆藏。應更與摩那埵。次與本日治。然後出罪。自
行覆藏乃至出罪等。不應更互作覆藏羯應。本日治
摩那埵。足論二十人出罪。行覆藏比丘。有八事失
夜。得突吉羅罪（謂如下文所明。如此八種應白而不白。則此日不名行別住法。應悔突吉
羅罪已。更補行一日也。一往餘寺不白。二客比丘來不白。三有
緣事自出外不白。四寺內除行者不白。五病不遣信
白。六二三人共一屋宿。七在無比丘處住。八不半月
說戒時白。應如是具威儀白。大德僧聽。我某甲比丘。
犯僧殘罪。覆藏。我某甲比丘。隨覆藏日。從僧乞覆藏
日羯磨。僧已與我隨覆藏日羯磨。我某甲比丘。已行
若干日。未行若干日。白大德令知。我行覆藏。若行
摩那埵者。應嘗在僧中宿。日日如是白。若布薩日。
彼人輭柔。多有羞愧。應至清淨比丘所白言。大德上
座。我今日捨教敕不作。若欲作時。應至清淨比丘所
白言。我今日隨所教敕當作。根本百一羯磨云。如
行徧住（即別住）及行摩那⿰卑也時。聞有苾芻是鬬諍者。是
評論者。或復無慚懈怠之類。欲至於此。應對苾芻捨
其行法。其人去已。還就善淨苾芻受其行法。五分
律云。別住比丘欲遠行。應捨竟去。向一如法比丘言。
大德聽。我今捨別住法。後更行之。如是三說若不捨
而去。於路上見比丘。便應自說。大德。我某甲比丘。行
別住法。已若干日。餘若干日。大德憶持。若捨別住。到
餘處。應求彼僧更行別住。破僧應聽。有比丘或行
別住時。或行摩那埵時。或阿浮阿那時。命過。諸比丘
白佛。彼為具戒命過。為破戒命過。佛言皆是具戒
律攝云。有六種人犯眾教罪。對一苾芻說除其罪。得
名清淨。一者持蘇呾羅藏。二者徧持毗柰耶藏。三者
徧持摩咥里迦藏。四者性極羞恥。若說其罪。懷慚致
死。五者眾中最老上座。六者大福德人。此六人者。人
見治罰。謗議便生。若能於所犯罪。決情斷絕。誓不更
為。深生慚恥。心無欺誑。便得除滅。若犯不共眾教罪
者。根轉之時。過亦隨滅（比丘於十三事中。一弄陰。二觸女。三麤語。四欺身。五無主
作房。六有主作房。皆不與尼同。尼於十七事中。亦有十事不同比丘。故名不共）。十誦毗尼
序云。上座犯僧殘。行摩那埵。令人生不信心。得一心
生念。從今日更不作。即得清淨。大德多知亦爾。寧當
反戒。不能行摩那埵者亦爾。病比丘無力。不能行摩
那埵者亦爾。有一比丘犯僧殘。眾不滿二十。欲至他
處懺悔。道路遇賊奪命。又一比丘犯僧殘。眾不清淨。
<pb n="503"/>
欲至他處懺悔。道路遇賊奪命。是人一心生念如法
懺悔。即得清淨。不墮惡道。註曰。凡有六種懺悔法（一上
座。二大德。三羞恥。四病弱。五眾不滿。六眾不清淨）。不可妄用。及有僥倖也。唐
有自欺。罪亦不除。要須廣問明律者。能斷之耳。
問。律攝所謂六種人。乃人天眼目。僧中首領。當觀
突吉羅罪。與四棄等。今犯麤罪。寬恕若此。則其餘
學處。應無礙耶。答。既作僧中首領。自然輕重無虧。
止因煩惱習強。或致偶違淨法。發露則反動羣疑。
自誓必永無欺誑。此等懺法。原非可徼倖自欺。豈
得輙漫云無礙。
△三明治偷蘭遮法。
十誦律云。從波羅夷生重偷蘭遮。應一切僧前悔過
除滅（婬則二身相觸而未入。盜則擇取五錢而未離本處。殺則傷彼前人而不死。妄則誑稱證得而
不了了也）。從波羅夷生輕偷蘭遮（婬則兩身相向而未觸。盜則觸他重物未擇取。
或擇取輕物未離處。殺則興害方便未傷人。妄則未出口中止）。從僧殘生重偷蘭遮
（弄陰則精未出而中止。觸女身則一有衣一無衣。麤語及索供。則說不了了。媒嫁。則不受。語而往說還報。大小
房。則作而不成。瞋謗。則說不了了。破僧主破僧伴。訶僧。不受諫。並至羯磨時方捨。皆是重。方便罪）。皆
應出界外。四比丘前悔過除滅。從僧殘生輕偷蘭遮。
一比丘前悔過除滅（以手捉陰而未弄。二俱有衣互相觸。麤語索供未出口而止。媒
嫁往說不還報。大房小房規度而未作。瞋謗未出口中止。破僧至惡性。初白時便捨。皆名輕方便罪）。
此從生罪。亦名方便蘭。亦名因蘭。
四分羯磨云。獨頭偷蘭遮有三差別。如破法輪主。盜
四錢。殺天等。名上品。若破羯磨主。破法輪伴。盜三二
錢等。名中品。若破羯磨伴。鬀毛。裸形。畜人皮。石鉢。食
生血肉。著外道衣。盜一錢等。名下品。準如從生偷蘭
遮罪。三種懺法。應知。
此獨頭罪。亦名自性蘭。亦名果蘭。所謂等流罪也。
問。破僧是逆罪。重難。云何可作偷蘭遮罪懺耶。答。
破法輪主是逆。伴即非逆。破羯磨僧。若主若伴。並
不名逆。又破法輪主。雖是逆罪。仍不失比丘戒。故
亦僅名偷蘭遮罪。不名為波羅夷。若僧輪未破。仍
可懺悔。破則成逆。不可單作法懺。須是無生懺也。
至於破法輪伴。破羯磨主。並通懺悔。但設捨戒還
來受具。則便成重難矣。
△四明治輕罪法。治尼薩耆。已如三十事說。今但
總明治波逸提突吉羅等諸罪也。
第三分云。比丘犯罪。若欲在一比丘前懺（謂尋誓波逸提突吉
羅等小罪）。應至一清淨比丘所。偏露右肩。若上座。禮足（下座
則除此法）。胡跪。合掌。說罪名。說罪種。作是言。長老一心念
我某甲比丘。犯某甲罪。今從長老懺悔。不敢覆藏。懺
悔則安樂。不懺悔不安樂。憶念犯發露。知而不覆藏。
長老憶念我清淨戒身。具足清淨布薩。如是三說。彼
應語言。自責汝心。應生厭離。答言。爾。若欲在二比
丘邊懺悔（謂就波逸提中。其情稍重。須向二人說悔。其心始安。或住處通己但三人。應至
彼二清淨比丘所。偏袒說罪等如土。受懺者。應先問
彼第二比丘。若長老聽我受某甲比丘懺者。我當受。
彼應言。可爾。若欲在三比丘邊懺。亦如是（亦是波逸提中
罪性重者。意須向三人悔。其心始安。或彼住處。通己共四人也。彼應轉語二人方受。若欲在
僧中懺者（從四比丘乃至無數。皆名為僧。即是懺上中二品偷蘭遮罪。及僧中捨衣。僧中懺也）。
應往僧中。偏袒。脫屣。禮僧足。胡跪合掌。作是白。大德
僧聽。我某甲比丘。犯某甲罪。今從僧乞懺悔。如是三
說。受懺者應作白。然後受彼懺。大德僧聽。彼某甲比
丘。犯某甲罪。今從僧懺悔。若僧時到。僧忍聽。我受某
甲比丘懺。白如是。作是白已。受懺。彼應如前三說懺
悔。應語言。自責汝心。生厭離。答言。爾。毗尼母經云。
上座於下座有所犯罪。現前應立四法發露。一偏袒
右肩。二脫革屣。三合掌。四說所犯罪。下座向上座悔
所犯者。現前應立五法。加第三胡跪（此上下座。不約九夏內。二十夏
外論也。但先受戒乃。至須臾頃者。即名上座。又依四分。則上座向下座悔。但除禮足。亦須胡跪）。根本
雜事云。具五種法。應作懺摩。一者有信心。二者發精
進。三者生恭敬。四者口出美言。五者近善知識。十
誦毗尼序云。若賊捕得。若病人。雖相應罪。聽心念口
言懺。後從清淨比丘懺悔。後聽受彼懺悔（相應罪者。同犯此一
<pb n="504"/>
罪也。平居之時。不得向同犯者懺悔。同犯者亦不得受他懺悔。今在難中。故令不病之人。不被賊捕之人。先作
意曰。我今此罪。後更當從清淨比丘懺悔。作此意已。即得受彼病人賊捕得人懺悔。使彼死後不墮落也。
△五明諸羯磨法。
第三分云。有二比丘。喜鬬諍。共相罵詈。口出刀劒互
求長短。亦復勸助餘人鬬諍。佛令僧作訶責。白四羯
磨。集僧已。為作舉。作舉已。為作憶念。憶念念已。與罪。
大德僧聽。此某甲比丘。喜共鬬諍。共相罵詈。口出刀
劒。互求長短。彼共自鬬諍已。若有餘比丘鬬諍者。復
往彼勸言。汝等勉力。莫不如他。汝等多聞智慧。財富
亦勝。多有知識。我等當為汝作伴黨。令僧未有諍事
而有諍事。已有諍事而不除滅。若僧時到。僧忍聽。為
某等比丘作訶責羯磨。若後復更鬪諍共相罵詈者。
僧當更增罪治。白如是。羯磨準作。若隨順眾僧。無所
違逆。求解羯磨者。應解。僧中三乞。為作白四。被擯
比丘。不應不喚來至界內。聽遣好信來至僧中白懺
悔（謂汙他家。行惡行者）。與依止比丘。學法毗尼。得智慧隨順
眾僧。不敢違逆求解羯磨。應解。比丘有十法。應與
作遮不至白衣家羯磨。惡說罵白衣家（一）。方便令白
衣家損減。作無利作無住處（二三四）。鬪亂白衣（五）。於白
衣前謗佛法僧（六七八）。在白衣前作下賤罵（九）。如法許
白衣而不實（十）。有五法比丘。不應為作此羯磨。不恭
敬父母。沙門。婆羅門。所應持者而不堅持（別應作訶責折伏等
法也）。若恭敬父母沙門婆羅門。所應持者堅持不捨。如
是比丘。犯前十法。應住遮不至白衣家羯磨。作已。應
差一比丘至白衣家。為此比丘懺悔。有八法應差。一
聞。二能善說。三己自解。四能解人意。五受人語。六能
憶持。七無缺失。八解善惡言義。有如是八法應白二
羯磨。差至白衣家。如是語。居士。懺悔。僧已為此比丘
作罰謫。彼若受懺者善。若不受。應安此比丘著居士
眼見耳不聞處。教令如法懺悔。復來語言。居士懺悔。
彼比丘先犯罪。今已為懺悔。罪已除。彼若受懺者善。
若不受。犯罪比丘應自往懺悔。懺悔已。順從於僧。不
敢違逆。乞解羯磨。聽解。犯罪而言不見。有罪而不
懺悔。不捨惡見。皆為作舉。若作訶責羯磨。擯羯磨。
依止羯磨。遮不至白衣家羯磨。不見罪舉羯磨。不懺
悔舉羯磨。不捨惡見舉羯磨。隨覆藏日羯磨。本日治
羯磨。六夜摩那埵羯磨。作如是等羯磨已。有五事不
應作。一授人大戒。二受人依止。三畜沙彌。四授僧差
教授比丘尼。五若僧差不應教授。又五事不應作。一
說戒。二答僧問毗尼義。三僧差作羯磨。四在僧中簡
集智慧者共平論眾事例。五僧差作信命。又不應早
出暮還。不應親近外道。不應作異語。不應更犯罪。不
應嫌羯磨及羯磨人。不應受善比丘供養禮拜等。不
應舉善比丘。不應遮布薩自恣。不應與善比丘共諍。
應在大比丘下行坐。在後行。應為清淨比丘掃灑。敷
座。乃至持衣鉢。揩摩身等。如事師法。應日三時見清
淨比丘。若至布薩日。應掃灑乃至具舍羅。布薩竟。應
收攝。僧祇律云。有五事。與折伏羯磨（即所謂訶責羯磨也）。一
習近八事。謂身習近住。口習近住。身口習近住。身習
近住者。共牀坐。共牀眠。共器食。迭共著衣。共出。共入。
口習近住者。迭互染汙心語。身口習近住者。共牀坐。
乃至語時展轉相為。迭互染汙心語（身有六。口有二。共八事也）。二
數數犯罪。三諫不止。三太早入聚落。太冥出。惡友惡
伴。非宜處行。四諍訟相言。三諫不止（五法成就。諍訟更起。一自高。二
麤弊兇性。三無義語。四非時語。五不親附善人）。五恭敬年少。三諫不止。若作
折伏羯磨。不隨順行。若數犯小罪。口雖受諫而仍犯
者。皆應與不共語羯磨（即所謂依止羯磨也）。汙他家。行惡行。與
擯羯磨。擾亂俗人。生不歡喜。與發喜羯磨（即所謂遮不至白衣
家羯磨也）。不見罪。不如法作（即不懺悔）。不捨惡見。與舉羯磨
行波利婆沙比丘。應隨順行七事。何等七。比丘事。比
丘尼事。眷屬事。入聚落事。執眾苦事。受拜事（謂受僧差）。王
事。云何比丘事。不得受比丘禮。不得說比丘罪。不得
與比丘語論。不得說沙彌罪。不得福罰沙彌（謂賞罰也）。不
<pb n="505"/>
得與沙彌語論。不得作比丘使。眾集時。不得為眾作
說法人。除別處。是名比丘事。云何比丘尼事。不得受
尼禮。不得說尼罪。不得與尼語論。不得說式叉摩那
沙彌尼罪。不得福罰彼。不得與彼語論。不得遮尼布
薩自恣。不得遮尼齊門止（因諸比丘尼打迦毗盧尊者。佛勅比丘見尼入寺。當
遮令齊門而止。必有正務。白已。方許其入。今行別住等比丘。則不得遮尼也。不得往教誡
尼。若已受者不得往（謂未犯前。雖曾受差。今罪未除。不可往教）。是名比丘
尼事。云何眷屬事。不得與人受具。不得受人依止。及
畜沙彌。不得受比丘供給。不得授人經。不得從他受
經。本所誦經。當細聲讀。若先有依止弟子。教令依他。
當斷眷屬。是名眷屬事。云何入聚落事。不得太早入
太晚出。不得作前後行沙門入（別住等比丘應在一切清淨比丘下行坐。
在後行。若別在前行或別作後行。即是不肯隨順行法也）。不得到知識檀越家。不
得無比丘僧伽藍中住。坐時食時。在比丘下。不得使
人迎食。不得與人迎食。除次到（輪番直日與人迎食不犯）。是名入
聚落事。云何執眾苦事。晨起。掃塔院僧院。洗僧大小
行處。如是一切可作事。應隨力作。不得與欲。不得受
他欲。除次到（輪番為人傳欲。不犯）。是名執眾苦事。云何受拜事。
不得受一切拜。白一羯磨。白三羯磨。盡不得受。是名
拜事。云何王事。不得恃王大臣居士凶人力勢。不得
嫌佛嫌法嫌僧嫌羯磨人。但自責。不得嫌他。是名王
事。波利婆沙及磨那埵比丘。行此七事。是名隨順行。
不行者。是名不隨順行。作折伏羯磨者。應隨順行
五事。比丘事。尼事。眷屬事。羯磨事（即受拜事）。王事（但除入聚落事。
執眾苦事）。作羯磨已。應語言。長老。汝莫更犯。犯者僧更重
治汝。是五事應一一隨順行。行已折伏下意。僧應與
作捨羯磨。作不語羯磨者。亦應隨順行上五事。作
羯磨已。復應隨順行五事。雖復百歲。應驅依止持戒。
下至知二部律十歲比丘。一晨起。應問訊。與出大小
行器。唾壺。舉置常處。與齒木。與掃地。迎食。浣衣。熏鉢。
一切盡供給。唯除禮拜按摩。若病時。得令按摩（二）。應
教二部律。若不能者。乃至應教五篇戒（三）。應教善知
陰界入十二因緣（四）。應教善知罪相非罪相。威儀應
教。非威儀應遮（五）。若學已。即名為捨。作擯出羯磨
者。亦應隨順行上五事。羯磨已。應安著僧伽藍邊住。
隨順行五事。一一如法已。應與捨。作法喜羯磨者。
亦應隨順行上五事。羯磨已。應遣到所犯俗人家悔
過。令其歡喜。若彼喜者。即名為捨。作舉羯磨者。亦
應隨順行上五事。羯磨已。應安著。僧伽藍外邊。門向
阿蘭若處。若來入塔院僧院掃地者。比丘應逆掃其
迹。若來益洗脚處水大小行處水者。應還瀉棄。若共
行弟子依止弟子。不得喚作和尚阿闍棃。不應語言。
餘人應語令隨順行。應捨惡邪。惡邪比丘。不應共語。
不應共住。不應共法食。不共佛。不共法。不共僧。不共
布薩。不共自恣。不共羯磨。得語外道。欲坐便坐。不得
語被舉者令坐。若病者。不應看病。得語彼檀越若親
里言。被舉人病。汝往看。若無常者。不應與華香供養
屍。不應為作飲食非時漿供養僧。不應分衣鉢。不應
與燒身。取其所眠牀。以屍著上。衣鉢繫咽。曳牀而出。
作是言。眾僧事淨。眾僧事淨。於惡邪比丘。不應起惡
心。何以故。乃至燋炷。不應起惡。應作是念。莫令後人
習此邪見。若放牧人取薪人持衣鉢來施者。得取。即
彼為施主。若被舉人。隨順行五事。得正見。心意調柔
者。得與捨。有三事得舉。戒不淨。見不淨（或謂淫不障道。或謂
殺無果報。或執斷執常及計世界有邊無邊等）。命不淨。有三因緣得舉。見聞
疑。復次比丘成就五法。得舉他罪。是實非虗。是時。非
非時。是饒益。非不饒益。是輭語。非麤獷。是慈心。非瞋
惡。又成就五法。得舉他。淨身業。淨口業。正命。多聞阿
毗曇。多聞毗尼。復次有五種舉他。有罵而後舉。有舉
而後罵。有即舉而罵。有罵而不舉。有舉而不罵。是中
先罵後舉。舉已後罵。即舉而罵者。僧不應受。舉而不
罵者。應檢校。有五法成就。不應舉他。隨愛。隨恚。隨
怖。隨癡。為利故。若成就此五事舉他。身壞命終。墮惡
<pb n="506"/>
道。入泥犁。有五法成就。應舉他。不愛。不恚。不怖。不癡。
不為利。若成就此五法。得舉他。身壞命終。生善道。梵
行人所讚歎。若比丘被舉至餘處僧者。應作是言。
長老。我被舉。行隨順法。心柔輭。為我捨。僧應問。以何
事被舉。若答言。我無事被舉。應語言。我共汝法食味
食。若言。有事被舉。應語言。汝還本處僧中捨去。若彼
處僧伽藍空。若無常。若罷道。若餘處去。都無僧者。應
問汝何事被舉。答言。我以是事被舉。心柔輭。見過行
隨順法已。應與捨。根本尼陀那云。苾芻共鬪。若現
有二師者。應為誨諫。若滿十夏。離依止者。諸苾芻應
諫（即是訶責羯磨）。若不止者。應與作捨置羯磨（即是依止羯磨。驅令依止
持律人。餘人悉不與共語也）。十誦律云。作下意羯磨已（即發喜羯磨也）。
令一比丘。將至居士所悔過。若三反不受。居士欲作
不饒益者。遣是比丘遠去。若強住者。眾僧無罪。若
比丘。與尼共戲笑言語惱亂諸比丘。應為作不清淨
羯磨（亦即訶責羯磨所攝）。毗尼序云。若比丘。一處僧𢷤。不得
餘處懺悔。除是精舍空。聽餘處懺悔。
△六明覆鉢法。
第四分云。白衣家有十法。應與作覆鉢羯磨。罵謗比
丘。為比丘作損減。作無利益。方便令無住處。鬬亂比
丘。於比丘前說佛法僧惡。以無根不淨法謗比丘。犯
比丘尼。此中隨有一法。應作覆鉢羯磨。作已。應差一
具八法者（如遮不至白衣家羯磨中說）。至彼家。語言。今僧為汝作
覆鉢不相往來。以如是事故。若彼如法懺悔隨順眾
僧。不敢違逆。乞解覆鉢。還相往來者。僧應為解。僧
祇律云。舍衛城法。豫優婆塞。常請僧食。比丘到已。詰
問其義。能解釋者。便大歡喜。手自與種種食。不能答
者。便毀呰之。使下人與麤食。諸比丘皆不肯去。佛令
僧與作覆鉢羯磨。優婆塞有八事。僧應與作覆鉢。何
等八。現前誹謗比丘。現前訶責比丘。現前瞋罵比丘。
斷比丘利養。不樂與比丘共事。罵佛。罵法。罵僧。是名
八事。時法豫常飯比丘已。然後自食。其日待比丘。時
過不來。往問佛。佛言。汝輕慢比丘。僧欲饒益汝故。與
汝作覆鉢羯磨。爾時去佛不遠。有一羅漢。佛語法豫。
汝可往問。云何名鹽。鹽有幾種。即便往問。羅漢答言。
我知汝是法豫優婆塞。輕慢比丘。僧已與汝作覆鉢
羯磨。故不足耶。我此間樂住。復來惱我。鹽正是鹽。法
豫聞已。心懷罔然。還到佛所。佛言。汝問鹽義。得悉意
不。答言。是比丘少聞。未從師學。問鹽故言鹽。時去佛
不遠。復有一法師比丘。名弗絺盧。佛語法豫。汝往彼
問。即便往問。法師答言。鹽義二種味性。味者。如海水
同一鹹味。性者。黑鹽。赤鹽。辛頭鹽。味拔遮鹽。毗攬鹽。
迦遮鹽。私多鹽。比迦鹽。略說二種。若生。若煑。是名鹽。
法豫聞已。歡悅。來白佛言。是比丘。善解分別。廣略鹽
義順逆能答。佛言。此是凡夫。於我法中。未得法味。前
比丘者。是阿羅漢。而汝憍慢。不識真偽。長夜作不饒
益事。於是法豫怖懼懺悔。佛令沐浴更衣。與眷屬相
隨。到僧中。三乞捨覆鉢羯磨。僧令在界內眼見耳不
聞處住。白四羯磨與捨。若僧與作覆鉢羯磨已。比丘
乃至優婆夷。盡不應往。應持袈裟繫其門上。巷中唱
言。某甲作覆鉢羯磨。若有客比丘來。應語令知。覆鉢
羯磨。不得趣作。若彼言。沙門不入我家者善。如是人。
不應作。若有慚愧者。應與作。若自見過已。行隨順。心
柔輭。應捨。五分律云。比丘不應以小小事。便與白
衣作覆鉢羯磨。優婆塞亦不應以小小事。便不敬信
比丘。若比丘成就八法。然後優婆塞不應敬信。毀呰
佛法僧戒。欲不利諸優婆塞。與優婆塞作惡名聲。欲
奪優婆塞住處。以非法為正。欺優婆塞。若優婆塞瞋
比丘。比丘不應往其家。若聚落皆瞋比丘。比丘不應
住此聚落。

<other>重治毗尼事義集要卷第十三</other>

<pb n="507"/>
音義
糾音久。督也。彈也。急也。又察也。

<sarticle>重治毗尼事義集要卷第十四</sarticle>

古吳蕅益沙門　智旭　彚輯
○衣法
聽取糞掃衣。有十種。牛嚼衣。鼠嚙衣。火燒衣。月水衣。
產婦衣。神廟中衣。鳥[銜-金+缶]風吹雜處者。塚間衣。求願衣。
受王職衣。往還衣（謂送葬衣）。不應取阬壍中死人衣
不應取垣上籬上壍中糞掃衣（或是居士所浣曬故）。不應在
斷事處取死人衣（官敕旃陀羅棄死屍。彼言。使取衣者棄之）。不應取未
壞死人衣。死人未壞。不應打令壞。不應取大聚衣
（是居士所脫故）。糞掃衣無主。屬先取者。若共取。應分。不
應取莊嚴供養塔衣。聽以刀截衣。得未浣衣。聽自
浣。使人浣。聽畜浣器。浣板。剪刀。應五條。不應六條。
應七條。不應八條。乃至十九條。不應二十條。若過是
條數。不應畜。聽以長四肘廣二肘衣作安陀會。廣
三肘長五肘作[鬱-山+止]多羅僧。僧伽棃（廣。指豎言。長。指橫言）。
問。比丘三衣。諸部皆以豎三橫五為量。今造衣無
不過量。亦有罪不。又僧伽棃。四分律不過十九條。
僧祇律不過十五條。惟根本許至二十五條。今皆
稱二十五條為上上衣。亦定爾不。答。三肘五肘。決
不可過。故律攝云。過此以上。皆得惡作。今時製衣。
豎雖未必過三。橫則無不過五。譌云摺時取方。當
知受持披著。步步得突吉羅。又西國造衣。或糞掃
衣。或檀越施衣。但令所得廣長。則條隔可少。所得
雜碎。則條隔便多。不惟僧祇四分。不貴多條。即根
本部。亦但云初三次三次三。未嘗名為上中下也。
況梵網止言九條。七條。五條。袈裟。佛付迦葉。傳彌
勒者。亦止是十三條。金縷袈裟。今乃獨尚二十五
條。傷工費本。可笑甚矣。
作新衣。一重安陀會。一重[鬱-山+止]多羅僧。二重僧伽棃。若
故衣。聽二重安陀會。二重[鬱-山+止]多羅僧。四重僧伽棃。若
糞掃衣。隨意多少重數。得縵衣。廣長足。裁割便少。
聽作帖葉。不應不著割截衣入聚落。不應反著衣
入聚落。聚落外。聽反著。不應著一衣。除大小便處
不應著繡衣。草衣。樹皮衣。樹葉衣。珠瓔珞衣。皮衣。
鷲毛衣。人髮衣。馬尾衣。犛牛尾衣。衣壞。聽補治。聽
著納重。線編邊。隨孔大小方圓補。有居士持衣來。
言與某甲比丘。比丘言。我不須。即持衣置比丘前而
去。聽為施主故掌錄。若須時。聽受持。大價衣布地。
不應在上行。不應以大價衣作地敷。聽用作臥褥。坐
褥。作枕。作覆上衣。不應作帳（房中四周設幃）。不應作軒（簷前
設幃）。聽畜袈裟色帶。廣三指。遶腰三周。若帶細輭。數
結速斷。應安扭玦。不應用寶作。患寒。聽著復紵衣
（兩重名複。內盛棉絮等名紵。與貯通用）。寒雪國。聽作韈。聽著帽。身患
瘡。并汗臭。聽作拭身巾。面汗。聽作拭面巾。患眼淚。聽
作捫淨巾。僧祇律云。非時長衣。應與僧。時衣太多。
減半與僧。持三衣瓶鉢。即是少欲少事。作緤。極
廣齊四指。極狹如𪍿麥。五條。應一長一短。七條至十
三條。兩長一短。十五條。三長一短。根本律云。護惜
衣服。當如身皮。應浣染縫治者。當隨事作。僧伽胝
有九種。九條乃至二十五條。初三種。二長一短。次三
種。三長一短。次三種。四長一短。應作。應持。過此已上。
便成破納。上者豎三肘。橫五肘。下者豎二肘半。橫四
肘半。二內名中。嗢呾羅僧伽。及安呾婆娑。亦如僧伽
胝量。復有二種安呾婆娑。豎二。橫五。豎二。橫四。雜
事云。肩上安⿰巾勾。胸前綴紐。葉相有三。大寬四指。或如
烏張足。小寬二指。或如母指面。此內名中。不應披
三衣鬀髮。應別畜鬀髮衣。或用僧脚崎遮身而鬀。
應以帒盛衣。常用者在上。非常用者在下。蚊幬周
十二肘。於上安葢。長四肘。闊二肘。隨身高下。䌵帶懸
<pb n="508"/>
垂相掩作門。熱應搖扇。下邊蚊入。氈席壓之。僧伽
胝者。是衣中主不應隨處著用。作諸事業。入聚落時。
乞食時。隨噉食時。入眾食時。禮制底時。聽佛法時。禮
拜二師及同梵行者時。可披大衣。嗢呾羅僧伽。應於
淨處披著。及食等事。其安呾婆娑。任於何處。隨意著
用。目得迦云。賊奪商旅所遺棄物。不應收取。若商
主隨聽者。應取。有主屍林及神廟衣。亦爾。許諸苾
芻畜十三資具衣。一僧伽胝。二嗢呾羅僧伽。三安呾
婆娑。四尼師但那。五裙。六副裙。七僧脚崎。八副僧脚
崎。九拭面巾。十拭身巾。十一覆瘡衣。十二鬀髮衣。十
三藥直衣。隨一一衣。各別疊名而為守持。應如是說。
對一苾芻。具壽存念此僧伽胝衣。我今守持。已作成
衣。是所受用。如是三說。餘衣守持。準此應作。其藥直
衣。應加為病因緣。此外若更有餘衣。應於二師而作
委寄。分別持之。對一苾芻。作如是說。具壽存念。我苾
芻某甲。有此長衣。未為分別。是合分別。我今於具壽
前而為分別。以某師為委寄者。我今持之。如是三說
若衣欲破。應以長線而縫絡之。若見有孔。應可補
帖。若在內爛。兩重幅疊。如總爛壞。不堪料理者。應作
燈炷。或可斬碎和泥。用塞柱孔。或塗牆壁。如是用時。
能令施主所捨福田。任運增長。薩婆多論云。三衣
若破。不問孔大小。但使緣不斷絕。故成受持。若衣久
失色。故不失受持。後更上色。亦不受持。
問。今相傳三衣。若破不許自補。又比丘無常。衣掛
樹上。何耶。答曰。是律所聽。便可依從。非制而制。便
名非法。衣破不許自補。出在五百問中。此書多譌。
卷首已辯之矣。比丘無常。三衣與看病人。律有明
文。如何可抗。設欲免金翹之災。必須龍王來乞。或
欲繫小兒之項。亦須父母相求。若高掛樹梢。空無
利益。非律所載。實為可嗤。暴殄施物。豈能無罪。
摩得勒伽云。不得畜不淨所汗糞掃衣。若得糞掃衣。
當洗浣治令淨。好縫好染已。受持。十誦律云。三衣
不應少。不應多。少畜。突吉羅。多畜。捨墮。若糞掃衣。
若居士衣。好割截治。縫令周正。別施緣。若少衣。不能
得割截。應衣上安牒。若五。若七。若九。乃至若十五
五分律云。著外道衣。偷蘭遮。若不知是外道衣。而非
佛所聽。皆應壞之。若知是外道衣。應摘縋布地。令人
蹈上。速使壞盡。左條葉。左靡。右條葉。右靡。中條葉。
兩向靡。蚊幮。應隨牀大小作。禪帶。不應廣過八
指。不應減五指。三衣應受持。襯身衣。被衣。雨浴衣。
覆瘡衣。蚊幮。敷經行處衣。障壁虱衣。單敷衣。坐具。護
䏶衣。護膊衣。護頭衣。拭體巾。拭手面巾。鍼線囊。鉢囊。
革屣囊。漉水囊。如此諸衣若似衣。皆應受持。患頭
冷病。聽以衣覆。亦聽作帽。煖則止。富羅不應深作
𩍓。聽至踝上。得新衣。應先浣舒張度量。然後裁截
縫染。如法受持。不得以裹諸物。謹護如身薄皮。善
見律云。三衣。受持。不須說淨。雨衣。四月受持。過四月
已。說淨。尼師壇。受持。不須說淨。覆瘡衣。不須說淨。瘡
瘥已說淨。敷具。受持。不須說淨。雜碎衣受持。不須說
淨。手巾。受持。不須說淨。若先受持三衣。捨已。受持新
者。以身口對比丘說。若無比丘。以手捉衣自說。若手
不捉。不成說。應道其名字。所捨三衣。作雜碎衣。應說
淨。尼師壇。受持一。不得二。敷具。多少隨意畜。覆瘡衣。
畜一。不得過。手巾畜二。雜碎衣。隨有多少。說受持。不
犯。牀褥薦席等。悉屬房物。不須說淨。律攝云。凡著
衣服。應捨三種心。一喜好玩飾心。二輕賤受用心。三
矯覓名稱心。詐著弊衣。欲令他知有德有行。是三心
皆不應作。但求壞色。趣得充身。順大師教。進修善品
應生五種心。一知量。度量而用。勿使傷損。二知間隙。
不可頻著一衣。臭而疾破。三知思察。來處極難。作報
恩心。受用之時。勿為非法。四知時。寒熱適時。受用合
度。五知數。十三資具。足得資身。多畜貯衣。長貪廢業。
○鉢法
<pb n="509"/>
第四分云。有比丘入僧中食。無鉢。聽比座與。若僧中
借與。不應不洗鉢用食。不應畜木鉢。是外道法。
不應畜石鉢。是如來法鉢。不應畜金銀瑠璃寶鉢。是
白衣法。聽比丘作鐵鉢。聽畜一切作具。聽熏鉢
一切物不應著鉢中。不應不洗鉢便舉。聽作鉢
囊。作帶絡肩。挾鉢腋下。鉢口向外。僧祇律云。不聽
鉢中安隔。若以餅隔及飯隔者。無罪。根本律云。護
鉢當如眼睛。應綴者綴。應熏者熏。十誦律云。鉢是
恒沙諸佛標幟。不得盛不淨物。五分律云。過中不
應用鉢飲。聽作飲器。用銅鐵瓦。聽別作歠粥器。
○食法藥法
藥犍度云。若時藥。和時藥及非時藥等。應受作時藥。
若非時藥。和七日藥等。應受作非時藥。若七日藥。和
盡形壽藥。應受作七日藥。若盡形壽藥。和盡形壽藥。
應受作盡形壽藥。不應自煑而服。不得界內共食
宿。煑食食。應在邊房靜處結作淨厨屋。琝荼居士
裁種種飲食。於道路供佛及僧。行過曠野。故有餘食。
使人即盡持與比丘。比丘白佛。佛聽作檀越食受。令
淨人掌舉。不應自受。若有所須。隨意索取。有八種
漿。棃漿。閻浮漿。酸棗漿。甘蔗漿。[卄/(麩-夫+玉)]果漿。舍樓伽漿。婆
樓師漿。蒲桃漿。若不醉人。應非時飲。若醉人。不應飲。
亦不應以今日受漿留至明日。不應不淨果便食。
應作五種淨法。火淨。刀淨。瘡淨。鳥⿰口豕破淨。不中種淨。
刀淨瘡淨鳥淨。應去子食。火淨不中種淨。都食。僧
得果園。應受。敕僧伽藍民。若優婆塞料理。彼欲得分。
應計食作價與直。沙彌亦得料理。食不破果。大便
已子生。不犯。比丘種菜果。自散種。自移植。後皆聽
食。蘇瓶。油瓶。聽覆。若無淨人。捉葢懸置其上。不應
手觸（此是僧之蘇油。非所受七日藥也）。不應噉不淨菜。不應自作
淨。不應自手捉令人作淨。應置地使淨人作。作淨已。
應受而食。不應故觸彼淨食。令得不淨。觸者突吉
羅。彼不觸。無犯。居士持食寄比丘。後若自食。若持
歸。或與比丘。聽受。病比丘須粥。使淨人著水著米。
煑令沸。洗手受。然後自煑令熟。不得界內共粥宿。
界內煑。自煑。若重煑粥。聽自煑（結淨厨界。則無共宿內煑二過）。欲
受蘇。錯受油。欲受油。錯受蘇等。皆不成受。穀貴時。
聽比丘八事。界內共食宿（一）。界內煑（二）自煑（三）自取
食（四）早起受食。足食已。不作餘食法。得食（五）從食處
持餘食來。亦爾（六）胡桃果等食。亦爾（七）水中可食物。
亦爾（八）若穀還賤。不聽。不任為食者。比丘有病因
緣。盡形壽應服。尼犍度云。尼得與比丘授食。尼宿
食。與比丘為淨。比丘亦得與尼授食。比丘宿食。與尼
為淨。第四分云。供養塔飲食。若沙彌。若優婆塞。若
經營作者。應食（飲食供塔。須具三德六味。若時新果⿱卄釆。並須作淨。今時乃以淡白豆腐麩
筋。及帶穀果。不切⿱卄釆供。可恥甚矣。此供塔物。比丘並不許食。不惟密部也）。僧祇律云。䔉
者。若生。若熟。若葉。若皮。悉不得食。若須塗瘡。聽用塗
已。不得眾中住。應在屏處。差已。淨洗浴。還入僧中。病
時不服䔉不差者。聽服。服已。七日不得臥僧牀褥。上
僧廁。入僧浴室溫室講堂食屋。受僧次請。乃至說法
布薩。一切不得住。不應遶塔。若塔在露地者。得下風
遙禮。至八日。澡浴。浣衣。熏已得入眾。根本律云。無
事斷食。得越法罪（問。如傅大士。世稱彌勒化身。每作絕食種種苦行。智積菩薩。復持水
齋。後人倣傚。為有罪不。答。傅大士苦行絕食。為欲代眾生苦。智積菩薩水齋減食。為欲調煩惱習。乃至依密部
中。復有種種作法。皆非無事斷食。故無罪也。然或借水齋絕食等事以邀名利。則是邪命所攝。罪更甚矣）
尼陀那云。令淨人行果與僧。若無淨人。應使求寂。求
寂無者。先作淨已。苾芻受取。應可自行。十誦律云。
食生。聽更煑。若生食。聽火淨已得煑。云何名火淨。乃
至火一觸。毗尼序云。五時聽噉石蜜。一遠行來。二
病。三食少。四不得食。五施水處。若不飲水。不聽噉
五分律云。不應就樹上觸果。以船車載飲食。若無
淨人行御。聽比丘自行自御。僧以車運米。有一婆
羅門。以僧不淨米一把投車中。佛言。若可別。應除去。
若不可別。趣去一把。食根有五種淨法。剝淨。截淨。
<pb n="510"/>
破淨。洗淨。火淨。食莖葉有三種淨法。刀淨。洗淨。火淨。
於一器一聚中。若淨一。名為總淨。米中有穀。聽畜
杵臼。令淨人伐之。薩婆多論云。若以時藥等助成
七日藥。作七日藥服。無過。或以七日藥等助成終身
藥。作終身藥服。無過。或以七日藥等助成時藥。作時
藥服。隨勢力多故。相助成故。
○受食法
法犍度云。若欲受請。應往僧小食大食處。可見處住。
檀越白時到。上座應在前。如鴈行而去。若有三寶事。
瞻病事。應白上座已前去。若有命難梵行難聽不問
去。往彼食處。不應錯亂聚住。應隨次坐。上中下座互
相看。若有不如法坐。不善覆身者。應彈指令覺。或遣
人語令知。不應貪恭敬。故在後到。令諸比丘起。若檀
越與上座果。應問。果淨不。若未淨。應語令淨。若已淨。
應問。為誰送來。若言為上座。得隨意取。若言為僧。應
語令傳使徧。與羮亦爾。有比丘不得食。聽比座為
索。若無。比座應自減半與。不應得食便食。應待唱
言等得。然後食。不應匡肘食妨比座。不應大咳
唾。應徐徐棄唾。所食可棄之物。應聚著脚邊。去時
持棄。食已。應為檀越說大嚫。乃至一偈。餘比丘不
應先去。若為三寶事。瞻病事。應白。然後去。檀越欲
聞種種法。應隨宜為說。第四分云。不應二人同鉢
食。不得亞臥枕案上食（身倚案上。如半臥也）。老病比丘。聽以
鉢著牀角頭。或安瓶上。僧祇律云。不聽共一器食。
若無鉢者。應用鉤鉢犍甆。若復無者。置器著草葉上。
更互取食。不得俱下手。除五正食。五雜正食。餘餅果
菜等。共食無罪。無病。不聽机上食。上座當徐徐
食。不得速食竟住看。令年少狼狽食不飽。根本雜
事云。不得著一裙而食。老病者。應著輭滑僧脚崎。重
病者。應在屏處。但著一裙隨意食。留食之時。普施
羣生。勿拘一類。飯以水澆。餅須細擘。散之於地。隨意
當食。不應遮止。食訖。當為說法。或上座。次座等。或
隨能者。當預請之。說施頌時。不應噉食。待說頌訖
後食無過。五分律云。居士請僧食。不請者不應往。
以因緣事。不為食聽往。有客比丘來。應語主人。聽入
不。若不聽。應語言。與我等食分。我自平等共食。若復
不得。應各以鉢受分。出外共食。若復不得。僧坊內有
食。應將與之。不應與白衣共器食。若往親里家。彼
言。我等非他。亦非不淨。何不共食。聽繫念在前共食。
但莫令手相觸。
○看病法
第三分云。佛案行諸房。見有比丘病。無人瞻視。臥大
小便中。佛問。何故無瞻視人。答言。我無病時。不看他
病。是故今病。無人瞻視。佛言。汝不瞻視供養病人。無
利。無所得。汝曹不相看視。誰當看視病者。佛即扶病
比丘起。拭身不淨。拭已。洗之。復為洗衣曬乾。棄故壞
臥草。掃除住處。灑令清淨。更敷新草。并敷一衣。還安
臥病比丘已。復以一衣覆上。捨去。食後。以此因緣告
諸比丘。應看病。不應不看。應作瞻病人。不應不作。若
有欲供養我者。當供養病人。聽彼和尚乃至弟子瞻
視。若都無人看。僧應與瞻病人。若不肯。應次第差。若
次第差不肯。如法治。若無比丘者。比丘尼乃至優婆
塞等應看。若比丘尼式叉摩那沙彌尼優婆夷。不應
觸比丘。病人有五事難看。所不應食。而欲食（一）。不
肯服藥（二）。看病人有至心而不如實語（三）。應行不行。
應住不住（四）。身有苦痛。不能堪忍。身小有堪。能作而
不作。仰他作（五）。又不能靜坐止息內心。反上事者。易
看。有五法能看病。一知病人可食不可食。可食能
與。二不惡賤病人大小便唾吐。三有慈愍心。不為衣
食。四能經理湯藥。乃至差。若死。五能為病人說法。令
歡喜。聽看病人。受請不受請。食病人殘食。第四
分云。聽與病者隨意食。隨病藥。好瞻病人。病比丘
不應在閣上大房中住。僧祇律云。南方有二比丘。
<pb n="511"/>
共來見佛。一比丘病。一比丘待經二三日。語言。我欲
前去問訊世尊。汝差已後來。彼言。待我差共去。答言。
我不見佛久。思慕如渴。不容同待。即詣佛所。佛知而
故問。汝何處來。比丘以上因緣具白。佛言。此是惡事。
若比丘。放逸懈怠。不精進。不能執持諸根。馳騁六欲。
雖近我所。為不見我。我不見彼。若比丘。能執諸根。心
不放逸。專念在道。雖去我遠。即為見我。我亦見彼。所
以者何。隨順如來法身故。破壞諸惡故。離貪欲故。修
寂靜故。汝等同出家修梵行。汝不相看。誰當看者。汝
還看病比丘去。若比丘。共商人行。至曠野。得病。同
伴應代擔衣鉢。親近扶接。不應遠離。若不能行。應從
商人借乘。或許與穀草直。不得載㹀牛車草馬。當載
特牛車。䭾馬。若病篤。無所分別。趣乘無罪。若乘不可
得。應留一二三能看人。到聚落求乘來迎。應留糧食。
使住者不乏。若曠野。無肯住者。不得便捨去。應作菴
舍。敷草蓐。作煙火。取薪水。留時藥夜分藥七日藥盡
壽藥。語病者言。長老。安意住。我到前聚落。當求乘來
迎。到聚落中。不得遶塔。問訊二師。應語聚落中比丘。
曠野中有病比丘。共迎來。若言。彼處多有虎狼。恐當
食盡。雖聞此語。要當往看。若已死。應供養屍。若活應
將至聚落。語舊比丘。長老。此是某處病比丘。我於曠
野供養已。今來至此。次長老看。若不看者。越毗尼罪。
若無比丘。應語優婆塞長壽。曠野中有病比丘。借乘
往迎。乃至迎至檀越家。安別障處。若人多。應取二三
能看病者看。若病者言須多人。樂住者應盡住。共勸
化前食後食。乃至盡壽藥。供給使無乏。若有客比丘
來。不得便語使看病。應代擔衣鉢。乃至飲食止息已
語言。長老。是病比丘。我看已久。長老次應看。若無常
者。應供養舍利。若比丘。比丘尼。共商人行。尼病。比
丘不得捨去。應語。去去。姊妹。將接之宜。如毗尼中說。
唯除抱撮。若須按摩油塗身者。倩女人為之。若無常
者。彼有衣鉢。應雇人闍維。若無。應捨去。有俗人嫌者。
能作地想。應擔著遠處。若大德比丘病。應著顯現
房中。弟子常侍左右。掃灑房中。燒香。敷坐。若比丘來
問疾。應與前食後食非時漿。若有問事。病者應答。病
人力劣。應侍者答。若優婆塞來問。應言。善來長壽。語
令就坐而為說法。汝大得功德。如世尊說。看持戒病
比丘。如看我無異。若有供養。為呪願受。若病人患下。
問病者不得久停。應速發遣。若病人不能出。應畜三
器。一授病人。一持出。一洗已油塗日曬。如是遞用。一
人戶邊住。莫令人卒入。一人在病人邊住。時時為隨
順說法。若小德比丘病不應著顯露處。臭穢熏外。不
得著僻猥處。死時人不知。應安人中。若病人有師及
弟子。應看。若無者。僧應差一二三人看病。若病人有
藥直。應取供給。若無者。僧應與。若僧無者。彼有重價
衣鉢。應轉貿輕者供給。病人惜者。應白僧言。某甲病
比丘。不知無常。慳惜衣鉢。不肯貿易。白僧已。輭語說
法。使得開解。然後貿易。若復無者。應乞與。若不能得。
應僧食中取好者與。若復無者。看病人應持二鉢乞
食。持好者與。根本律云。不應令無智人看病。必有
他緣。須自出外。於不善解看病之人。當可教示。勿令
病者非理損害。墮水火。食諸毒。持刀斧。墮巖壍。陞高
樹。食所忌等。皆應遮止。不問醫人。不應輙與病人
藥服。有病及看病人。雖臥燈明。無犯。十誦律云。
年小看病比丘。得共病人坐。律攝云。若病人。貧無
藥直。師主知識等。應為辦之。或施主邊求。或用僧伽
物。或塔物。或旛葢等莊嚴具。依價賣之。以供藥直。若
後病瘥。應償。若無力者。不還無罪。大師之子。是父財
故。若看病苾芻。供給病者。除性罪已。餘皆應作。
問。諸律為病權開。及看病法。皆有定式。惟律攝云。
除性罪已。餘皆應作。豈一切遮罪。悉無犯耶。答。當
可護時。而不嚴護。則輕戒之罪必成。當難緣時。而
乏權變。則病苦之人必殆。故云。除性罪已。餘皆應
<pb n="512"/>
作。葢是一往極勢之語。非是一任放捨之言也。
○房舍
第四分云。隨作房法所須。一切聽與。聽作布薩大
堂。聽作長牀。聽作經行堂。老病羸頓。聽繩索繫兩
頭。循索行。捉索行。破手。聽作捲。或竹筒。以繩穿筒。手
捉經行。經行疲極。聽兩頭安牀。不應戶邊作龍蛇
像。聽作蒲萄蔓。或蓮華像。聽戶上作葉像。不聽作兵
馬像。不應盡壽經營一房。若作極上大好房重閣
堂。聽十二年經營。六年內覆成。餘隨大小量宜。不
應一切時受僧營事房。聽夏三月竟。隨上座分。不
應處處取營事房。應九十日取一處住。營事人。不
應在眾多人住處住。不應小小經營。便索營事房
營事比丘命過。此房隨僧。營事比丘遣人白僧索
房已命過。此房隨僧。彼使命過。此房與營事者。營
事比丘未分房。便出行。應囑人取。應指示房處所
聽作浴室洗浴。一比丘作房。一比丘覆。先作者應
先住。二比丘共作房。聽更互作。上座在先。夏安居
受所治房。不應復受餘房。僧房故壞。有居士言。若
與我者。我當修理。聽與。白二羯磨。羅睺羅在那棃
林中住。有居士發意作房施之。時羅睺羅人間遊行。
居士便以房施僧。羅睺羅還。以此白佛。佛令往居士
所問言。汝將無見我有可訶責事。非沙門法。若口說。
若身行耶。居士答言。不也。還以白佛。佛告比丘。若有
人。自心喜樂作房。施一人。或施多人。或施僧已。復施
餘人。若施多人。若施僧。若施所同部。若施異部。皆名
非法施。非法受。非法住。若有人。喜樂作房。施一人。或
施多人。施僧。施二部僧。皆名如法施。如法受。如法住
有小沙彌。聽房中安隔障。聽作後內房。作戶。作
壁。作半壁。聽以石若甎若木作道。聽作渠。作池。以
石若甎若木障邊。僧祇律云。起僧伽藍。先規度好
地。作塔處。應在東在北。僧地佛地。不得相侵。不得使
僧地流水入佛地。佛地水得流入僧地。塔應在高顯
處作。不得在塔院中浣染曬衣著革屣覆頭覆肩涕
唾地。塔園中華。應供養塔。若檀越言。是中華供佛。果
與僧。應從檀越語。若花多。得與華鬘家。語言。爾許華。
作鬘與我。餘者與我爾許直。若得直。用然燈買香供
佛。或治塔。若直多者。得置佛無盡物中。塔池中華亦
爾。不得塔池中浣衣浴。洗手面。洗鉢。下頭流出處。得
隨意用。廁屋不得在東在北。中應安隔。使兩不相
見。根本雜事云。作廁應在寺後西北隅。寺中四
角柱下。各安唾盆。十誦律云。若得和香。應塗舍內
牀壁地上。施僧華鬘。以鍼釘著壁上。房舍得香。施者
得福。五分律云。諸房舍中。聽表裏及仰泥。僧應畜
斧鑿刀鋸鏵鍬梯[柷-口+登]泥漫。種種作屋之具。
○臥具法
第四分云。聽作褥。若毳。若劫貝。作貯。褥垢膩。應作臥
氈覆上。聽作枕。若方。若圓。若三角。不應私用僧
臥具。聽作標識（音志）。不應私物上作僧標識。聽私物染
作標識。作如水灑地標識。作輪標識。不應移房中
定臥具著餘處。不應二人同牀宿。除病人。不應二
人同被褥臥。若正有一敷一被。聽各別披襯身衣
根本雜事云。妙好牀座及大倚牀僧伽應受。別人不
許。五分律云。聽以十衣中隨一一衣作臥褥。用羊
毛駝毛棉花。乃至輭草貯之。極厚聽至八指。
○器物法
第三分云。聽畜大銚。銅釜。鐵釜。土釜。銅瓶。鐵瓶。瓦瓶。
煎餅𨫼。銅甌。及鐏。聽作衣架。聽然燈。聽鐵作燈
著。老病比丘。聽安便器唾器。不應多人住處拾
虱棄地。聽作虱筒。聽作鬀刀。畜承髮器。拔鼻毛
鑷。剪爪刀。聽作筒盛。作葢塞。不應寶作。不應持大
好圓葢。不應捉王大圓扇。若得已成者。聽受與塔
不應畜織毛㲖扇。聽畜拂。聽受陶師作種種器。
有三種不應畜。瓦坐牀。瓦斛。瓦斗。聽作刮舌刀。擿
<pb n="513"/>
齒物。挑耳錍。僧祇律云。不聽私畜銅盂。得施淨人
已用。無罪。根本雜事云。應畜三種袋。一鉢袋。二藥
袋。三雜袋。應次第安。長短相稱。須闊作襻。於內安㲲。
以線絡之。勿令卷縮。淨信居士等。以諸食器奉施。
佛聽為大眾受。受已。置庫。仍用鉢食。施主嫌其但獲
施福。無受用福。佛言。應為受用。扇有兩種。一以竹
作。二用葉成。粧彩之扇。僧伽得受。拂有五種。一撚
羊毛作。二用麻作。三細裂㲲布。四用故破物。五用樹
枝稍。若用寶物。得惡作罪。有二因緣。方許乘轝。一
者年老衰羸。二者帶病無力。須持井索。長者百五
十肘。短者十肘。二內名中。許為僧畜鬀刀。并雜所
須物。五分律云。寒時。聽作火爐。在屋外然。煙盡持
入。用銅鐵泥石作之。聽畜三鍼。聽畜斗稱。不聽
畜田宅店肆。有施者。聽僧受。使淨人知。不聽多畜
小小銅鏂。不聽畜大銅鏂。若畜一升以上。突吉羅
律攝云。刀子小印。苾芻應畜。刀有三種。上者長六指。
闊一指。下者四指。二內名中。形如雞曲翎。或如烏曲
羽。印有四種。謂白銅。赤銅。鍮石。及木。皆不應用寶作。
○杖法
根本雜事云。應作鍚杖。杖頭安鐶。圓如盞口。安小鐶
子。搖動作聲而為警覺。不應以杖打狗。應舉怖之。狗
怖瞋劇。取一抄飯擲地令食。二三度搖。無人問時。即
須行去。十誦律云。應作有聲杖。驅遣毒蟲。毗尼
母經云。夜怖畏處。聽動錫杖作聲。令諸惡毒蟲遠去。
問。今準得道隥梯經造杖。威儀尊重。甚難護持。與
律意全不相同。何耶。答。律中錫杖。重在濟用。經中
制度。重在表法。表法或別是一途。濟用則更為有
益。又如今人有錫淨瓶。本於密部。非關律宗也。然
彼經亦云為老病故畜杖。此則雖合於律。不免前
後自旨相違。當知既失譯人名。姑置闕疑例。可矣。
○叢林法
僧祇律云。達貳伽（即檀尼迦）自念。我作一房。上座次受。驅
我令出。第二第三。亦驅我出。續作燒成瓦屋。世尊敕
壞。後取王木成屋。又為世尊訶責。徒自辛苦。用多事
為。自今以往。止此苦事依隨眾僧苦樂任過。時達貳
伽。便習無事。晝夜精誠。專修道業。得諸禪定。成就道
果。起六神通。自知作證。深自慶慰。而說偈言。欲得寂
滅樂。當習沙門法。止則支身命。如蛇入鼠穴。欲得寂
滅樂。當習沙門法。衣食繫身命。精麤隨眾得。欲得寂
滅樂。當習沙門法。一切知止足。專修涅槃道。十誦
律云。知僧坊比丘應作是願。諸比丘未來者當來。已
來者供給衣食臥具湯藥。不令有乏。能作是願者僧
隨彼意與。若須食。應自恣與好食。若須房舍臥具。皆
應自恣與。分處人不白僧。得用十九錢供給客。若
更須。應白僧竟與。作維那。應知時限。知唱時。知打
犍椎。知灑掃塗治講堂食處。知次第相續敷牀榻。知
教淨果菜。知看苦酒中蟲。知飲食時行水。眾散亂語
時彈指。第三分云。現前僧大得可分衣物。聽結庫
藏屋。白二羯磨。差守物人。白二羯磨。若比丘不肯作
守物人。應福饒與粥。若故不肯。一切所受衣食。應與
二分。若復不肯。當如法治。善見律云。若外利養入。
知庫比丘得受兩分。若頭陀比丘。雖住寺中。不住僧
房。不食眾。檀越自為起房。僧不得差作維那及知事
使。若比丘。於讀誦教化說法。能得利養。利眾僧。僧不
得差知僧事。有房舍衣鉢。應先以好者與之。飲食果
木。得加分與。若有人來至寺。不問貴賤劫賊。一切
悉得勞問。若有喚求所須。自物。得與。僧物。先白僧。和
合者得與。若有強力惡人來乞。守物人為護住處故。
得隨意與。與後僧不得訶。第四分云。有四種斷事
人。或寡聞無慚。或多聞無慚。或寡聞有慚。或多聞有
慚。是中寡聞無慚。及多聞無慚。者在僧中言說斷事。
僧應種種苦切訶責。令彼無慚者不復更爾。若有慚
寡聞者。在僧中言說斷事。僧應佐助開示令彼有慚
<pb n="514"/>
者。復於僧中言說斷事。若有慚多聞者。於僧中言說
斷事。僧聽彼說已。應讚善哉令有慚者。後於僧中言
說斷事。第三分云。客比丘欲入。寺內。至門中手持
門。若有關鑰。應開。若不能開。應徐打。若不聞。應大打。
若不開。應至下籬牆處。踰入開門。不應左遶塔行。應
問言。我若干歲。有如許房不。復應問。此房有人住不。
有臥具不。有被不。有器不。有衣不。有福饒不。若言有。
欲取者。應語言。我當取。應至房所。開戶。若有蛇蟲。應
驅出。掃除灑淨。重敷牀臥具等。應具淨水瓶洗瓶飲
水器。應問。何處大小行。何處是淨地。何處不淨地。何
者佛塔。何者聲聞塔。何者第一上座房。乃至第四上
座房。應隨次禮。應問。何處是僧大食處。小食處。夜集
處。說戒處。何者是僧差食。檀越送食。月八日食。十五
日食。月初日食。檀越請食。次到何處。有何檀越僧為
作覆鉢。誰家是學家。何處狗惡。何處是好人。何處是
惡人。舊比丘聞有客比丘來。應出外迎。為捉衣鉢。
安置與坐。與洗足水器具。與飲水。應問。大德幾歲。若
言。若干歲。應語言。此是房。此是繩牀木牀褥枕氈被
地敷。此是唾器。此是小便器。此是大小便處。此是淨
地。乃至某甲處好。某甲處惡。十誦律云。客比丘來。
應禮四上座。若時得見者。應禮。不時得見者。則止
五分律云。打鼓。吹螺。及三唱時至。應使沙彌守園人。
木作犍椎。若無沙彌。比丘亦得打。若比丘舉衣。經
十二年。不還取者。集僧平價。作四方僧用。彼比丘後
還。以四方僧物償。若不受者善。若有穀米。施四方
僧者。為四方僧作時。聽隨意食。除佛辟支佛塔。餘
塔長物。聽作四方僧用。若此塔後須用。取四方僧物
還之。根本律云。苾芻應助營造。不應盡日而作。於
寒冬時。午後而作。於炎夏時。午前而作。準量日時。早
須休作。若檢校人。知彼諸人晨朝執作。宜辦小食。若
午後作。為覓非時漿。及塗手足油。不者。得越法罪。
俗人一擔之重。苾芻應分兩人。雜事云。僧伽不應
立非法制（非佛所制。便名非法。如元朝附會百丈清規等）。營作之人。應食
寺物。尼陀那云。僧伽淨地棄髮爪甲。得惡作罪
作菩薩像。惟除脚釧耳璫。餘一切莊嚴具。悉皆聽作
律攝云。如來制底。應圓滿作。若獨覺者。上無寶瓶。
若阿羅漢。安四輪相。餘之三果。如次減一。若湻善異
生苾芻。上無輪干。名平頭制底。目得迦云。造窣堵
波。小者得增大。大者不應減小。若有俗人能大作者
善。如不能辦。苾芻應勸化助造。若久故破壞。應修營。
若佛像泥素虧壞。或增令大。或相似隨意作。諸綵畵
像不分明者。應可拂除。更為新畵。諸餘葉紙佛經磨
滅。應拭故者。更可書新。徧持經部。徧持律部。總持論
部者。不應差作知僧事人。為僧伽故。應可受田。所
收果實。應受用。應準王法。與彼耕人作其分數。凡
營作檢校苾芻。先報寺中耆宿。方可貸人。或為劵記
保證分明。僧祇律云。眾僧田地。不得借人。不得賣。
不得私受用。正使一切集僧。亦不得借人。不得賣。不
得私受用。若園田地好。惡人欲侵者。得語檀越。知是
地。若檀越言。此是好園田。何故知。應答言。此園田雖
好。惡人欲侵。任檀越轉易。僧有空地。人來索與僧
作房者。應先與要。齊幾時得作。若言。爾許時作。應語
言。若爾許時不作者。當更與餘人。若二人俱索。一人
言。我為僧作一重閣。一人言。我作二重閣。僧應與作
二重者。如是乃至七重。若俱言七重閣。應與能成辦
者。若俱能成辦。應與眷屬多者。若不先作要。與他者。
越毗尼罪。舊比丘法。不得自住好房好牀褥枕。留
弊壞垢膩者待客。當修治好者待客。南海寄歸云。
苾芻衣服。多出常住僧。或是田園之餘。或是樹果之
利。年年分與。以充衣直。葢施主本捨村莊。元為給濟
眾僧。豈容但與其食。而令其露體住乎。供食之餘。充
衣非損。斯乃西國僧眾大途議論。又神州道場。或自
有給衣之所。亦得。食通道俗。此據施主元心。設令䬸
<pb n="515"/>
噉。理亦非過。凡是布施僧眾田宅。乃至雜物。並通眾
僧衣食者。此則誠無疑慮之患。若元心作無盡無障
之意者。雖施僧家。情乃普通一切。但食用者。咸無過
也。並由施主先心所期耳。僧家作田。須共淨人為
其分數。僧但給牛與地。諸事皆悉不知。或有貪婪不
為分數。自使奴婢。躬檢營農。護戒苾芻。不噉其食。以
其僧自經理。邪命養身。驅使傭人。非瞋不可。壞種墾
地。蟲蟻多傷。日食不過一升。誰復能當百過。是以耿
介之士。疾其事繁。攜杖挾鉢。棄之長騖。獨坐靜林之
野。懽與鳥鹿為羣。絕名利之諠囂。修涅槃之寂滅。若
為眾家經求取利。是律所聽。墾土害命。教門不許。損
蟲妨業。寧復過此。
<other>重治毗尼事義集要卷第十四</other>

音義
幬音道。又音陶。帳也。
䌵音竹。綴帶。
縋音墜。以繩有所懸也。
＆CB18332;荼音＆CB18331;徒。不見翻譯。
[卄/(麩-夫+玉)]應作蕤。儒追切。
大嚫或云達儭。或云檀噺。報施之法。即呪願也。
鉤鉢恐即次鉢小鉢之類。
㹀音字。牝牛。
䭾音駝。牡馬。
闍維或云耶旬。或云茶毗。西域記云。涅疊槃那。
此翻焚燒。
鏵音華。
鍬此遙切。
十衣西域布帛之類。凡有十種。如麻布棉布等。
銚他彫切。又徒弔切。
鐏音纘。
＆CB18311;音宵。鳥尾翹毛也。
襻普患切。衣下絲。
撚乃殄切。以指搣物也。
犍椎鐘鼓魚磬之類。打之以集眾者。
苦酒醋也。
窣堵波或云浮圖。或云偷婆。或云私偷簸。或云
塔婆。今略云塔。翻為方墳。亦翻圓塜。亦翻高顯。義
翻靈廟。涅槃後分云。佛塔十三層。上有輪相。辟支
塔十一層。阿羅漢四層。輪王無復層級。未脫三界
諸有苦故。
婪音嵐。亦貪也。
緤音屑。係也。

<sarticle>重治毗尼事義集要卷第十五</sarticle>

古吳蕅益沙門　智旭　彚輯
○阿蘭若法
第三分云。清旦洗手。取衣抖擻著大衣著頭上。或肩
上。洗鉢。放絡囊中。取革屣。行露杖。持鑰出房。閉戶。推
看牢不。若不牢。應更安扂。若牢。應推繩著內。四顧看。
若無人見。應藏戶鉤。若有人見。應更著隱處。或持去。
在道行。應常思惟善法。若見人應先問訊言善來。若
欲入村。安鉢置地。著大衣。以革屣打露杖寄村邊。入
村時。應看巷相。若空處相。市相。門相。糞聚相。入白衣
家。應看第一門相。乃至第七門相。若欲正衣。應向壁。
右手捉杖。左手捉鉢。不應當道住。不應屏處住。不應
迎取食。若喚。應往。若得飯。乾飯等。不應并著一處。若
是一鉢。應以物隔。若樹葉皮。若鍵𨩲。若次鉢。若小鉢。
麨應手巾裹。不應選大家乞。不應強乞要得。若知當
得。應待。乞已。出村。下道。安鉢置地。褋大衣著頭上肩
上。行時常思惟善法。見人應先問訊善來。至常所食
處。掃灑。具水器。殘食器。牀座。洗脚石。水器。拭脚巾。若
<pb n="516"/>
有餘阿蘭若比丘來。應起遠迎。為取鉢。與座。與水器
等。乃至澡豆洗手已。淨潔別留殘食。若有賊來。應與。
次授水與彼。阿蘭若比丘。次授食與彼。食時應看。供
給所須。鹽醋菜水扇等。若日時欲過。應俱食。食已。應
為取鉢。與洗手。若有餘食。應與人非人等。洗盛殘食
器。牀座等物復本處。掃灑食處。若有賊來。應語。此是
水。此是洗足物。此是食。為汝等故別留。淨潔。欲食便
食。阿蘭若比丘。應善知夜時節。善知方相。善知星。不
應敷好臥具安眠。應初夜後夜警心思惟。比丘食
時。若人。若非人。應與食。乃至一摶。根本律云。釋子
出家。耽著財利資生雜物。不能見諦。佛告苾芻。我欲
於此夏安居三月內。宴默而住。勿令苾芻見我。除一
為我請食者。除長淨日。時諸苾芻。謹受佛教。眾共立
制。不得輒見世尊。若違制者。令作墮罪說悔。時有苾
芻名小軍。於王舍城作前安居。世尊是後安居。是小
軍三月滿已。隨意事了。并作衣竟。執持衣鉢。順杜多
行。與諸門徒。端嚴整肅。往詣佛所。徐扣門扇。佛與開
門。小軍入。禮佛而坐。佛慰問曰。小軍。何意汝自端嚴。
端嚴圍遶。小軍言。大德。若有人來。欲求出家。我便報
言。汝善男子。當住阿蘭若。當乞食。但三衣。糞掃衣。樹
下坐。我為讚歎如是等事。若言能者。我度出家。若言
不能。令隨意去。若有欲受具圓。或求依止。或求讀誦。
或學如理作意寂念思惟。來求我者。皆如前報。由此
緣故。我身端嚴。門徒亦爾。佛言。善哉小軍。汝能誓度
無量人天。利益無邊諸有情類。來求法者。令求安樂。
小軍當知。若能讚歎杜多功德。則為讚歎我身。若有
毀呰杜多功德。即是毀呰我身。何以故。我於長夜。稱
揚如斯出要。然汝不應違僧制令。小軍白佛。我實不
知此處僧伽。作何制令。佛告之故。且曰。無問客主。僧
制須遵。然阿蘭若苾芻。與其饒益。免依僧制。若欲見
我。無問時節。隨意來見。小軍聞已。歡喜奉行。禮佛而
退。六眾苾芻。即詣小軍。詰其所犯。小軍具以佛語告
之。時彼釋種諸出家者。各生是念。小軍來見。即得承
事。親共言談。我等在此。而不能得。由我多貪。佛擯黜
我。我等宜於長衣鉢等。觀之如病。如癰。如箭。當持棄
之。即將所有諸物。至阿難所。阿難白佛。佛令阿難受
取。置一大房。語諸苾芻。若有缺乏。隨意取用。釋種苾
芻棄衣物已。即詣佛所。佛為說法。令五百釋種。即於
座上。自證圓滿。破無明[殼-一]。斷三界惑。成阿羅漢。三明
六通。八解成就。得如實知我生已盡。梵行已立。所作
已辦。不受後有。心無障礙。如手撝空。刀割香塗。愛憎
不起。觀金與土。等無有異。於諸名利。無不棄捨。釋梵
諸天。悉皆恭敬。律攝云。非愚癡人。堪住阿蘭若處。
設非多聞。但明戒相。亦得住於阿蘭若處。十誦律
云。阿練若比丘。有人來。先應共語。好正憶念。和顏悅
色。不應垂頭。應言善來。應畜火。及火鑽。食。食器。水。水
器。洗脚水。水器。淨水瓶。常用水瓶。盛滿水。應知道。知
日。知時分。知星宿。應誦修多羅。毗尼。阿毗曇應解。應
知四禪四果。若未得者。應知誦讀。不應畜日珠月珠
無人深山可畏處。不應住。毗尼序云。若比丘。獨
處一身。聽心念說戒。自恣受衣。受七日法。受七日藥。
與一請。及淨施衣物。僧祇律。世尊捨眾獨行偈曰。
若審得善伴。共行住勇健。遊處在諸眾。其心常歡喜。
若不得善伴。獨行住勇健。捨於郡國邑。無事如野象
根本律。大迦葉尊者偈曰。所食無過一升飯。眠臥
惟須一小牀。兩張氍布足遮身。自外並是愚癡物
四分律。䟦闍子比丘警阿難偈曰。靜住空樹下。心思
涅槃法。坐禪莫放逸。多說何所作。
○大眾會法
第三分云。眾僧破。非法和合。應在身口不生惡處坐。
如法和合。事已滅。應間闕一人坐處坐。第四分云。
論法律時。相降三歲。聽共坐木牀。相降二歲。聽共坐
小繩牀。比丘至僧中。有五法。應以慈心（一）。應自卑
<pb n="517"/>
下如拭塵巾（二）。應善知坐起。見上座。不應安坐。見下
座不應起立（三）。不雜論世俗事。若自說法。若請人說
法（四）。若見僧中有不可事。心不安忍。應默然。何以故。
恐僧別異故（五）。五分律云。入僧中。應以五法。一下
意。二慈心。三恭敬。四知次第坐處。五不論說餘事
根本雜事云。年少苾芻。應喚老者為大德。老者喚少
年為具壽。
○分物法
第三分云。現前僧大得可分衣物。聽差一人令分。白
二羯磨。一比丘住。得可分衣物。或有客比丘來四
人以上。應持衣與一比丘。令白二羯磨分。若二人三
人。應彼此共三語分。若一人。心念口言。此是我分
有住處。有比丘。有比丘想。欲別部分。不成分。突吉羅。
有比丘疑。不成分。突吉羅。無比丘想。不成分。不犯
無比丘。有比丘想。及疑。皆成分。突吉羅。無比丘想。成
分。無犯。受衣成不成。犯不犯。亦爾。有多知識比
丘死。有多僧伽藍。園。田。果樹。別房。及物。銅瓶。銅盆。斧。
鑿。燈臺。重物。牀褥枕等。多有守僧伽藍人。車轝。澡罐。
錫杖。扇。作器。衣。鉢。坐具。鍼筒。不知云何。佛言。多知識。
無知識。一切屬僧。若衣鉢坐具鍼筒。現前僧應分。餘
皆屬四方僧。不應分。二部僧多得可分衣物。乃至
唯有沙彌尼。亦應分作二分。唯有沙彌。亦應分作二
分。若無沙彌尼。比丘僧應分。若無沙彌。比丘尼僧應
分。若比丘。在無比丘處命終。彼處優婆塞。或守園
人。應掌錄。俟五眾出家人來。與之。若無來者。送與近
處僧伽藍。諸比丘所捨長衣。應施僧或施佛塔。不
應與白衣及外道。行波利婆沙摩那埵比丘。亦應
與分。若被訶責等羯磨者。可置地與。或使人與。若
有作使白衣。應計功多少。與食。與價。病比丘死。以
衣鉢坐具鍼筒。白二羯磨。與瞻病者。復有多三衣者。
以亡人常所持者與之。應看此瞻病人。若能極上瞻
病。與上三衣。若中。與中三衣。若下。與下三衣。負債
比丘命過。聽持長衣償。或無長衣。賣三衣償之。有餘
者。與瞻病人。瞻病人。應問病比丘。何者是三衣。何者
是長衣。汝負誰。誰負汝。汝應與誰。若不問。如法治
有比丘。在異處結夏安居已。復於餘處住。住日多處。
取安居物（此謂有因緣。受過七日法而往住也）。若二處俱等。聽各取半
（此謂有因緣故。四十日猶不能還本安居處。不名破夏也）。不應此處安居受衣
分已。復於餘處受衣分。夏安居未分衣。便去。應囑
一人取分。僧應與之。若不囑。若漫囑。若受囑者忘。皆
非僧過。比丘死。多有衣物。現前僧應分。不應留過
安居。檀越為欲施塔。乃至作會等。現前僧大得可
分衣物。不應留。此是非時衣。應分。一比丘住處。大
得夏安居衣物。彼比丘應作心念。此是我物。若受若
不受。餘比丘來。不應得分。若大得衣物。後僧破。應
分為二分。若未得時。僧破。應問檀越。隨彼所語與之。
若檀越言不知。或言俱與。應作二分。諸比丘得可
分衣物。有比丘從此部往彼部。不應與分。有比丘
往彼部。未至便死。衣鉢與所欲往處。比丘被舉已。
命過。衣鉢與共同羯磨舉僧。
問。僧祇治罪法中。被舉人無常。衣鉢不應分。應棄
之。今云。被舉比丘命過。衣鉢與同羯磨舉僧。此復
何從。答。僧祇意指不捨惡見。此中通指一切舉罪。
兩不相背。俱可從也。
有僧破為二部。檀越請一處飯食。并施衣施縷。應隨
檀越所與。有僧得安居衣。破為二部。應數人多少
分。若未得安居衣。僧破。亦應數人多少分。若得夏衣。
未得夏衣。往餘部。皆應與分。凡有八種施衣。若與
比丘僧。若與尼僧。若與二部僧。若與四方僧。若與界
內僧。若與同羯磨僧。若稱名字與。若與一人。皆應隨
所施分屬。第四分云。四方僧物。不應分。不應自入。
不應賣買。亦非僧所賣。非多人乃至一人所賣。若彼
自入。若分。若賣買者。不成自入。不成分。不成賣買。犯
<pb n="518"/>
偷蘭遮。何等四方僧物。若僧伽藍。僧伽藍物。房舍。房
舍物。盆。瓨。釜鑊。斧。鑿。燈臺。諸雜重物。繩牀。木牀。臥具。
木。竹。皆不聽分。聽分果華。若華。上佛。僧地作私房。
有上座客比丘來。應起避。更無有理以僧地入己
有五法為僧分粥。入地獄如射箭。有愛。有恚。有怖。有
癡。不知分未分。有五法分粥。生天如射箭。不愛恚怖
癡。知分未分。乃至差沙彌。使。亦如是。僧祇律云。餘
處安居。不應此處得衣分。要是中安居。是中得衣分。
除命難。梵行難。有五事。不應與安居衣。一被舉。三
見中若一一見不捨。作舉羯磨（但除此不捨惡見舉。則餘不見罪舉不懺
悔舉及訶責羯磨等。並可置地與。或使人與也）。二罷道。若彼依王力。大臣力。
賊黨力。來索。能作不饒益者。應與。三無常。若安居衣
已集雖未分。命垂終時。囑與某甲。死已。應與。四破安
居。不前安居。不後安居。五去時不囑取衣分。若比丘。
雖不在此安居。檀越為彼故設供。應與分。若施家欲
通與餘比丘。隨檀越意。應與。有四種物。隨語應屬
現前僧。何等四。我施衣。衣直。物。物直。又有十種得。應
屬現前僧。何等十。時藥。夜分藥（即非時漿）。七日藥。盡壽藥。
死比丘物。施住處。大會。非時衣。雜物。請食。沙彌無
常。物屬和尚。五分律云。沙彌命過。其物現前僧分。
問。亡沙彌物。僧祇。五分。二說相違。此應安從。答。若
亡沙彌。本是和尚撫育。則應從僧祇。若亡沙彌。久
已同僧利養。則應從五分。葢各舉一隅耳。
十誦律云。與學沙彌。當與大比丘等分分。毗尼序
云。比丘貸塔物四方僧物用。死後。以衣鉢物。計直輸
還。餘殘。僧應分。比丘衣鉢物。貸塔用。四方僧用。死後
以塔僧物計直還。現前僧應分。根本雜事云。僧若
得餅。乃至極小。猶如樹葉。眾共分張。若得衣。乃至極
少。堪作燈炷。眾亦共分。若得上價㲲。賣取錢貝。然後
共分。尼陀那云。苾芻於尼寺死。衣鉢應還苾芻。苾
芻尼死僧寺。衣鉢還尼。若處無苾芻者。尼即應受。若
處無尼眾者。苾芻應取。有四種物。皆不應分。一四
方僧物。二窣堵波物。三眾家病藥。四寺資產物。設
大會時。多獲珍財。據合得者。隨次準法平分。眾若多
者。應可千人與其一分。各自分之。或復百人。或三十
人。乃至十人而為一分。令自分取。十人分中。若一身
死。已分衣竟。亡人之分。應入僧伽。如其未分。九人合
得。多亦準斯。目得迦云。不應持此處物與餘住處。
應隨定處而受用之。若私與者。應全償直。若不還者。
得重越法罪。僧不應受病比丘三衣。設受。不應分
散。見缺。應還。施僧尼二眾財物。應問施主。隨語而
分。二眾利物。應共平分。求寂男女。三分與一。學戒
女。及欲受戒人。二分與一。請食施物。苾芻與尼。計
人分施。不應中半。設法會時所獲施物。亦應分與
尼眾。若施主本意。惟供此處住寺之人。不通餘人
者。若有來食。並須計物酬價。律攝云。若安居人。有
緣出行。囑授而去。應取其分。若不囑授。則不應取。若
受囑人不為取者。應以己物準數酬還。苾芻命過。若
苾芻來。及五時者。應與分。一打犍椎時。二誦三啟無
常經時。三禮制底時。四行籌時。五作白時。若眾不和
集。或無秉法人。應為初後法。謂取亡人少財許物。或
兩錢等。於眾首上座。及最下座。各行與之。用為定記。
然後現前僧如常共分。更不須作法。若作初後法竟。
有人來者。不應與分。若前四時有。後二時無。亦應與
分。若作自己。現於界內應合得者。皆應受利。若不作
白不作初後法者。但是世尊聲聞弟子。所有現在瞻
部洲中。或住餘處。悉皆有分。所有經論。並不應分。當
貯經藏。四方僧共讀。其外書賣之。現前應分。所有券
契之物若能早索得者。即可分之。如未得者。卷貯僧
庫。後時得充四方僧用。若苾芻病。作如是語。我死之
後。可持此物與彼人者。是俗人法。不成囑授。此物應
分。對面授者。便為善與。其死屍。應焚燒供養。誦經事
了。然後分物。若亡人寄物。即於物所在處。眾共分之
<pb n="519"/>
毗尼母經云。比丘存時所有經律。應處分與能讀
誦者。若不及處分。現前僧應與能讀誦者。不應分賣。
問。亡比丘經律論。律攝。母論。二說不同。此應安從。
答。經論貴在流通讀誦。但除分賣。餘可隨時斟酌。
○說法法
第二分云。聽說義。不具說文句。不應二比丘共一高
座說法。不應相近敷高座說義互求長短。不應共相
逼切。不應同聲合唄。不應過差歌詠聲說法。歌詠聲
說法。有五過失。一自生貪著。愛樂音聲。二聞者生貪。
三聞者習學。四長者譏嫌生慢。五靜寂之處。緣憶音
聲以亂禪定。第四分云。若比丘。說相似文句。違法
毗尼。此比丘令多人不得利益。作諸苦業。以滅正法。
若隨順文句。不違法毗尼。此比丘。利益多人。不令作
眾苦業。正法久住。乃至若比丘。非制而制。是制便斷。
如是漸漸令戒毀壞。令多人不得利益。作眾苦業。以
滅正法。若比丘。非制不制。是制不斷。如是漸漸令戒
成就。利益多人。不作苦業。令正法久住。是故汝等。非
制不應制。是制不應斷。當隨佛所制戒而學。
問。今觀五百問經。典眾部律。多有相違。又觀百丈
清規。亦甚與律不同。後人遵行。得無壞正法不。答
正法滅壞。全由律學不明。五百問經。的約後人附
會增添。昭彰可識。即百丈清規。久失懷悔禪師本
意。並是元朝流俗僧官住持杜撰增飾。文理不通。
今人有奉行者。皆因未諳律學故也。
佛告比丘。有四種廣說。何等四。若比丘。如是語。諸長
老。我於某甲某城。從佛聞受持。此是法。是毗尼。是佛
教。若聞彼說。不應便生嫌疑。亦不應訶。應審定文句
已。尋究修多羅毗尼。檢校法律。若不相應。違背於法。
應語彼比丘。汝所說者。非佛所說。或是長老不審得
佛說。何以故。我尋究法律。不與相應。長老不須誦習。
亦莫教餘比丘。今應棄捨。若尋究法律相應。應語言。
長老所說。是佛所說。審得佛語。何以故。我尋究法律
相應不違背。長老應善持誦習。教餘比丘。勿令忘失。
此是初廣說。復次若言。我於某村城和合僧中上座
聞。此是法等。亦復尋究檢校。若不相應。應語言。此非
佛所說。是彼僧及上座不審得佛語。長老亦爾。乃至
今當棄之。若相應。應語言。是佛所說。彼僧上座及長
老亦審得佛語。乃至勿令忘失。此是第二廣說。三者
若言從知法毗尼摩夷多比丘所聞。亦應如是。四者
若言從知法毗尼摩夷一比丘所聞。亦應如是。根
本律云。於上座處。置師子座。若是定處。甎為蹋道。若
處不定。應為木梯。法師棄唾。應安唾器。慳法。招五
過失。一得生盲。二無智慧。三遠離佛法。四室有怨家。
五不入聖位。命終墮地獄。雜事云。師子座下。應作
承足牀。或以石支足。律攝云。有五種人。不應為說
毗柰耶藏。謂性無所知。強生異問。或不為除疑而問。
或試弄故問。或惱他故問。或求過失故問。宣說聖
言。不應求利以為活命。若說非法。上座應遮。又說法
人。不應多領門徒以為侍從。彼自隨行者無犯。說法
之師。若他不請。輒為人說。得越法罪。十誦律云。聽
法時。上座來。不應遣下座起。若二師來。恭敬故自起。
不得起他。有五種人。不應為說毗尼。試問。無疑問。
不為悔所犯問。詰問。不受語問。月六齋日。無病比
丘。應和合集一處說法。若外道論議師。懷嫉妒心來。
欲破說法。當如法難詰降伏。莫瞋惡口。說法人。應
一心說法。生慈悲利益心。當淨潔明了。莊嚴語言。次
第相續。辯才無盡。隨順諸法實相。為法故說。不為利
養。毗尼序云。說法時。聽法時。上座來。不應起。上座
亦不應驅下座起。五分律云。月八日。十四日。說法。
十五日。布薩。不應作歌詠聲說法。白衣散華。若
落比丘頭及衣上。應拂去。落高座上。無苦。毗尼母
經云。說法比丘。當籌量大眾。應說何法而得受解。若
應聞深法。當為說深。應聞淺法。為說淺法。不益前人。
<pb n="520"/>
名為惡說。復次應除貪心。不染心。不惡心。不愚癡心。
不自輕心。不輕大眾心。應慈心。喜心。利益心。堪忍心。
不動心。無惑心。立此等心。應當說法。復次不應因餘
緣說法。應故說法。以法重難聞。此法是寶。是藥。能利
益人。是以故說。乃至一四句。能使前人如實解者。於
長夜中利益安樂。聽引經中要言妙辭直顯其義。
○讀誦法
根本律云。多聞有五種利益。一者蘊善巧。二者處善
巧。三者界善巧。四者緣起善巧。五者於其所須教誡
教授。不求於他。雜事云。許二事作吟詠聲。一謂讚
大師德。二謂誦三啟經。不解吟詠者。應在屏處學
不應歌詠引聲而誦經法。夜可然燈誦經。夏月損
蟲。應作燈籠。明慧多聞強記。能摧外道者。方可學
習外書。於日初分及以中後。可讀佛經。待至晚時。應
披外典。夜三亦爾。四分律云。不應以外道言語雜
糅佛經。聽隨國俗言音所解。誦習佛經。
問。且如此土老莊及宣尼典籍。引入經論以釋義
旨。為有罪不。答。教眼未開。徒欲莊嚴章句。廣引文
辭。是名雜糅。若達實相法印。能簡能收。簡別分劑
分明。不屈不濫。收則麤言細語。皆第一義。或復旁
引曲譬。令人開解。皆順四悉。無違妨也。
十誦律云。下座欲教上座法者。應在高處坐。為尊法
故。上座欲從下座受法。應在下處坐。為尊法故。亦聽
下座教上座法者。共等牀坐。為上座故。唄有五利。
身體不疲。不忘所憶。心不懈倦。聲音不壞。語言易解。
又諸天聞唄。心則歡喜。以外書音聲誦佛經者。突
吉羅。薩婆多論云。若比丘。無處受誦。乃至得從沙
彌尼受法。但求好時戒重德人作伴證明耳。亦得從
白衣受法。但不得稱阿闍棃。如是展轉皆得受法。但
消息令不失威儀。
問。相傳云白衣說法比丘聽。是佛法衰兆。何得許
從白衣受法耶。答。給孤長者。每向祇園授新比丘
經。但必先禮足而後說法。維摩居士。時復彈偏斥
小。令諸聲聞菩薩皆悉喪辭。但未嘗敢以師禮自
居。此皆佛世芳規。豈名衰兆。若稱白衣為師。比丘
反行禮敬。又或從受外學。則皆為非法矣。
五分律云。聽學書。不聽為好廢業。為伏外道故。聽讀
外書。不得隨書生見。聽隨國音誦經。但不得違失
佛意。不聽以佛語作外書語。犯者偷蘭遮。律攝云。
四威儀中。皆得授法。其受法者。具三威儀。為敬法故。
不應眠受。弟子之法。若老若少。到彼師所。合掌鞠躬。
方問四大安不。應生敬仰。直心無諂。請決所疑。一心
善領。不令忘失。若無疑者。如常受法。禮足而退。師亦
應敬學徒。勿生輕懱虗心授與。於法無恪。善領善答。
有忍有悲。令受業者。情無疲惱。常給侍者。應數教授。
性愚鈍者。亦應偏教。若吟咏聲授法。得惡作罪。不應
讚誦外書典籍。若為降伏異道。自知有力。日作三時。
兩分勝時。應學佛法（初日中日）。一分下時。應習外典（向晚）。不
應計年月以為三分。
○坐禪法
第三分云。比丘睡眠。比坐當覺之。當用禪杖。若故復
睡眠。當捫眼。若以水洗面。若自摘耳鼻。若摩額上。若
披張衣。以手摩身。若起出戶外瞻視四方。仰觀星宿。
若至經行處經行。守攝諸根。令心不散。十誦律云。
取禪杖時。應生敬心。睡者不可信。築者可信。有五法。
以禪杖築他。一者憐愍。二者不惱他。三者睡。四者頭
倚壁。五者舒脚。聽著禪鎮。作孔。以繩貫孔。繩頭施
紐。掛耳上。去額四指著禪鎮。禪鎮一墮。一舒脚。二墮。
二舒脚。三墮。應起行。聽作時節兩時。夜時。晝時。七
日時。常坐禪時。毗尼序云。坐禪時。不應計大小。不
應驅去。根本雜事云。北方有一國王。送二童子與
勝光王。一名駝索迦。一名波洛迦。一是斷見。一是邪
見。遠近咸知。後因給孤長者巧便攝受。令掃寺地。夜
<pb n="521"/>
見阿羅漢神變。及見諸天聽法。生正見心。詣佛聞法。
出家證果。勝光嫌恥。佛令於長者家食時行水。以彰
勝德。王乃歎服。苾芻問其往因。佛言。迦葉佛時。二人
出家為伴。往詣邊國。無師教授。自修禪定。實無所證。
作證解心。臨終誹謗正法。生邪見心。作是語。迦葉波
佛。誑惑世間。斷盡煩惱。得阿羅漢。我於諸惑不能斷
盡。何有餘人得阿羅漢。由謗聖法。生邪見故。經歷多
時墮於惡趣。復於多生常處邊地。起邪見心。由彼讀
誦受持蘊處界緣生道理。及處非處悉皆善巧。由斯
業力。於我法中。出家得道。無師習定。有如是過。是故
不應無師輒自習定。善見律云。若能善持舍摩他
非。但二十年三十年。乃至八十年百年。煩惱不起。是
以生增上慢（奢摩他。此翻為止。若體真止等。並是有慧之定。不起增上慢失。若惟修事定。止
息麤浮亂想。縱使展轉伏除下染。得至非想非非想定。認作涅槃。仍是增上慢耳）。
○雜法
僧祇律云。六念者。一念知日月數。二念知食處。三念
知受戒時夏數。四念衣知鉢受持及淨施者。五念食
同別。六念身強羸。第四分云。不嚼楊枝。五過。一口
氣臭。二不別味。三增熱陰。四不引食。五眼不明。嚼楊
就五利。反上可知。楊枝極長。一磔手。極短。四指。不應
嚼奇者。雜葉者。不應純嚼皮。應在屏處嚼。僧祇律
云。若齒木難得。當截所嚼處棄之。洗已。殘者明日更
用。齒木極長。十六指。極短。四指以上。南海寄歸云。
朝嚼齒木。盥漱清淨。方行禮敬。不嚼齒木。便利不
洗。食無淨觸。將以為鄙。四分律云。應順風掃地。有
五種掃地。不得大福德。不知逆風。順風。掃不滅迹。不
除糞。不復掃箒本處。有五法得大福德。反上可知。若
上座在下風。應語言。小避。我欲掃地。根本雜事云。
給孤長者每晨掃寺內地。一時他緣。不遑入寺。世尊
見地不淨。即自執箒欲掃。時舍利子等諸大聲聞。皆
共掃已。入食堂坐。佛告苾芻。掃地有五勝利。一自心
清淨。二令他心淨。三諸天歡喜。四植端正業。五命終
生天。後給孤長者入林。聞佛及大弟子躬掃林中。不
敢足蹈。愧悚不前。佛令口誦經法。當可前行。由佛敬
重法故。諸阿羅漢皆尊敬法。第四分云。經行有五
事好。堪遠行。能思惟。少病。消食飲。得定久住。不應
晝眠。若老病遠來。聽入房內閉戶眠。五分律云。至
廁前謦咳彈指。令廁中人非人知。廁中人亦應彈指
謦咳。根本雜事云。若不洗淨。不應遶塔。行道。禮佛。
讀經。禮他。受禮。噉食。入眾。坐僧牀座。由身不淨。不如
法故。諸天不喜。所持呪法。皆無效驗。若作齋供。書經。
造像。得福寡薄。百一羯磨云。大便時至。應持水瓶
向大便室。置衣一邊。持土十五塊。廁外安之（一一聚如半桃
許。安摶上。或板上。近水流處。置土物。長一肘。闊一磔手）。更持土三塊。并拭體物。
持水瓶。入廁。橫扂其戶。旋轉既訖。葉籌淨拭。次取三
土用左手三徧洗淨。即將左腋挾瓶。右手排扂。還以
右手攜瓶。向洗手處。蹲坐。瓶安左腿。以肘壓之。取其
七土。一一別洗左手。其餘七土。兩手俱洗。餘有一聚。
用洗君持。然後灈足。取衣而去。既至房中。淨水漱口
僧祇律云。若下部痔病。不得洗者。當用輭物拭。若
布。若樹葉。不得廁上嚼齒木。覆頭。覆右肩。應偏袒
善見律云。臨終睡時。應先念佛。念法。念僧。念戒。念天。
念無常。於六念中隨一一念。
問。備閱毗尼集要。及四分律藏。乃至僧祇。根本。五
分。十誦。善見。毗尼母等。但見廣明戒法。不見別有
偈呪。今時律學推以偈呪為事。此義云何。答。法門
無量。雖各有弘功。而初機向道。必一門深入。既預
比丘之列。當知律學為先。欲明律學綱宗。又惟二
事最急。一者熟誦戒法。了達持犯開遮。二者攝持
威儀。專修四念處觀。是必二六時中。常爾一心。念
無錯亂。方能打成一片。斷惑證真。若頭緒多端。則
終難入道。今之願偈。本出華嚴。種種真言。皆屬蜜
部。論法門。雖不可思議。約修證。則各有本宗。隨自
<pb n="522"/>
宗而專修無間。則三昧易成。採眾華而中無線貫。
則風吹必散。收之則全是。若一偈。若一偈。若一字。
皆為道種。揀之則全非。律不律。顯不顯。蜜不蜜。僅
成散善。此正法所以漸衰。而末運所以不振也。有
志之士。不若專精戒律。辦比丘之本職。利根者。固
能即戒而得究竟。全收顯密神功。鈍根者。亦能由
戒而作階梯。漸登顯密堂奧。庶幾學有本源。不受
多岐亡羊之誚耳。
第三分。佛告比丘。順汝心念。攝持威儀。此是我教。云
何順汝心念。觀內身。身意止（即身念處）。精勤攝持。念不散
亂。調伏貪嫉世間憂惱。觀外身。內外身。受。意（即心）。法。亦
如是。如是比丘得正心念。云何攝持威儀。若出。若入。
屈伸俯仰。執持衣鉢。若飲。若食。若服藥。大小便利。若
眠。若覺。若來。若去。若坐。若住。若語。若默。常爾一心。是
謂比丘攝持威儀（二六時中。四威儀內。一心修習四念處觀。此。律學之綱宗也）
根本律云。出家五利。一者我自得利。不共他有。二者
自知我是卑賤之人。被他驅使。既出家後。受人恭敬
讚揚禮拜。三者當得安隱無上涅槃。四者命終當生
天上。五者常為諸佛及聲聞眾諸勝人類之所讚揚。
○佛說犯戒罪輕重經（後漢安息三藏沙門安世高譯）
如是我聞。一時佛住王舍城迦蘭陀竹園。爾時尊者
大目犍連。晡時從禪定覺。往至佛所。頭面禮足。卻坐
一面。合掌恭敬。而白佛言。世尊。意有所疑。今欲請問。
惟願聽許。佛告目連。恣汝所問。當為汝說。目連即白
佛言。世尊。若比丘。比丘尼。無慚愧心。輕慢佛語。犯眾
學戒。如是犯波羅提提舍尼。波逸提。偷蘭遮。僧伽婆
尸沙。犯波羅夷。得幾不饒益罪。惟願解說。佛告目連。
諦聽諦聽。今為汝說。若比丘。比丘尼。無慚無愧。輕慢
佛語。犯眾學戒。如四天王壽五百歲墮泥犁中。於人
間數。九百千歲（應云九百萬歲。或千上缺十字也）。復次目連。若無慚
愧。輕慢佛語。犯波羅提提舍尼。如三十三天壽千歲。
墮泥犁中。於人間數。三億六十千歲（應云三千六百萬歲）。復次
目連。若無慚無愧。輕慢佛語。犯波逸提。如𦦨摩天壽
二千歲。墮泥犁中。於人間數。一十四億四十千歲（應云
一萬四千四百萬歲）。復次目連。若無慚愧。輕慢佛語。犯偷蘭遮。
如兜率天壽四千歲。墮泥犁中。於人間數。五十億六
十千歲（應云五萬七千六百萬歲）。復次目連。若無慚愧。輕慢佛語。
犯僧伽婆尸沙。如不憍樂天（即化樂天）壽八千歲。墮泥犂
中。於人間數。二百三十億四十千歲（應云二十三萬零四百萬歲）。
復次目連。若無慚愧。輕慢佛語。犯波羅夷。如他化自
在天壽十六千歲。墮泥犂中。於人間數。九百二十一
億六十千歲（應云九十二萬一千六百萬歲）。尊者目連聞佛所說。歡
喜奉行。
問。此問既真。餘五百問。何得是偽。答。依真乃得附
偽以偽。故向年拈鬮取決。拈得真雜之鬮也。
<img n="X/X40p0468_01.png"/><rubynote t="【圖】"/>

<img n="X/X40p0468_02.png"/><rubynote t="【圖】"/>

○戒相攝頌
按僧祇律。結集之時。先出攝頌。後出律文。根本律
中。亦有攝頌。葢為初機便於記誦也。今四分律。既
無此頌。設欲傍取他部。則次序不類。欲仍其舊。又
慮初機記誦為難。故輒援例頌之。俾初學先誦此。
則五篇戒相。已提挈其綱領矣。沙門智旭敬述。
婬欲盜五錢。故斷人類命。無知妄言證。除增上慢人。
是四波羅夷。犯者不可救。
弄失精觸女。麤惡索婬供。媒嫁房過量。大房不處分。
無根謗取片。破僧及伴黨。被擯反嫌僧。惡性不受語。
前九初便犯。後四皆三諫。是十三僧殘。二十僧中悔。
不定法有二。三二隨所治。
捨墮有三十。長衣離衣宿。持足過一月。取非親里尼。
及使浣染打。從非親里乞。過受自恣請。求益價合作。
<pb n="523"/>
索衣過六反。是為初十法。蠶綿作臥具。鈍黑不雜色。
不滿六年持。坐具不帖故。持羊毛遠行。使泥浣染擘。
受金銀賣買。販賣為二十。長鉢更求好。非親織作衣。
許直求好織。與衣後瞋奪。殘藥過七日。雨衣前求用。
過畜急施衣。後月離六夜。迴僧物入己。是為三十法。
物向僧中捨。波逸提說悔。
單提九十事。妄語毀呰語。兩舌女同室。未受戒三宿。
共誦向說罪。及說過人法。與女過說法。掘地是初十。
損壞鬼神村。異惱及嫌罵。露敷僧臥具。并房中不舉。
強奪止宿處。牽他出僧房。閣坐脫脚牀。蟲水澆泥草。
覆房過三節。此是第二十。自往教授尼。僧差教至暮。
譏論教尼人。衣與非親里。作衣屏處坐。期行及乘船。
尼讚歎得食。女同行三十。過受一食施。展轉及別眾。
過三鉢受請。不作餘食法。故使他人犯。非時與殘宿。
不受索好食。第四十法竟。自與外道食。詣餘家不囑。
食家強安坐。及在屏處坐。露地獨與女。使他不得食。
過受請與藥。觀軍過三宿。宿時觀軍事。是名第五十。
飲酒水中戲。擊攊不受諫。怖他過洗浴。露地輙然火。
戲藏他衣物。不問主著衣。新衣不壞色。第六十法竟。
故殺畜生命。飲用有蟲水。惱他覆他罪。授戒不如法。
發起已滅諍。同賊伴共行。惡見諫不捨。供給與同事。
畜被擯沙彌。波逸提七十。拒諫輕訶戒。無知違羯磨。
不與欲後悔。屏聽語瞋打。手搏僧殘謗。八十波逸提。
入王宮捉寶。非時入聚落。高牀兜羅貯。骨牙角鍼箇。
坐具覆瘡衣。雨浴衣過量。及等佛衣量。九十單提竟。
如法悔清淨。不悔墮無疑。
受非親尼食。不止尼代索。學家恐處受。四名悔過法。
眾學著衣初。入白衣舍法。受食大小便。說法恭敬塔。
攜手行上樹。絡杖等應學。
現前及憶念。不癡并自言。覓罪多人語。草覆七滅諍。
如是諸篇聚。比丘所應知。如說修行人。諸佛共稱美。

<other>重治毗尼事義集要卷第十五</other>

音義
唄音敗。或云唄匿。或云梵唄。此翻讚歎。
蘊善巧依五蘊而修四念處觀。具足三十七品。
乃至入三脫門也。
處善巧善知六根六塵。內外十二處攝一切法。
及知無常無我等。
界善巧善知十八界。與五蘊十二處。開合不同。
無常無我。其理不二。又知身中六界。所謂地水火
風空識。亦並無常無我也。
緣起善巧善知十二因緣流轉還滅之法。
處非處善巧為善上昇。斯有是處。為善下墜。無
有是處。為惡下墜。斯有是處。為惡上昇。無有是處。
了知此等正因果法也。
𦦨摩此翻時分。又翻妙善。
兜率此翻妙足。亦翻知足。

<sarticle>重治毗尼事義集要卷第十六</sarticle>
古吳蕅益沙門　智旭　彚輯
比丘尼戒
尼布薩法。與比丘同。共戒。亦如前說。惟不共戒。隨
文輯錄。意在簡要。不復詳釋。
○八波羅夷法。一婬戒。二盜戒。三殺戒。四大妄
語戒。並同比丘。五男身相觸戒。
若比丘尼。染汙心。共染汙心男子。從腋已下。膝已上。
身相觸。若捉。若摩。若牽。若推。若上摩。若下摩。若舉。若
下。若捉。若捺。是比丘尼波羅夷不共住。是身相觸
也。
鹿樂長者。與偷羅難陀比丘尼。互相繫意。長者異
時請諸尼食。偷羅難陀知其為己故請僧。即住寺
<pb n="524"/>
不往。長者徧觀尼眾。問偷羅難陀何處而不來耶。
答言。在寺不來。長者疾行食已。即往寺中。偷羅難
陀遙見長者來。即臥牀上。長者問。何所患苦。答言
無患苦。我所欲者。而彼不欲。彼言。我欲。非不欲。即
前抱臥。以手摩口嗚。守房小沙彌尼見之。向諸尼
說。諸尼嫌責。白比丘。轉白世尊。集僧訶責結戒。
男子。男子想。手摩身（身）。相觸。受觸樂。波羅夷。男子
疑。偷蘭遮。乃至捉捺亦如是。以身觸男衣瓔珞具。
男以衣瓔珞具。觸尼身。欲心染著。偷蘭遮。以身衣
瓔珞具。觸身衣瓔珞具。欲心染著。突吉羅。欲心染
著身相觸。不受觸樂。偷蘭遮。乃至捉捺亦如是。若
天男。阿修羅男。乃至畜生男能變形者。身相觸。偷
蘭遮。不變形者。突吉羅。女人身相觸。突吉羅。二形
身相觸。偷蘭遮。欲心觸衣鉢等。乃至自觸身。一切
突吉羅。不犯者。若取與時悞觸。若有所救解時觸。
一切無欲心。及最初未制戒。癡狂。心亂。痛惱所
纏。
○六犯八事戒。
若比丘尼。染汙心。知男子染汙心。受捉手。捉衣。入屏
處。共立。共語。共行。或身相倚。或共期。是比丘尼波羅
夷不共住。犯此八事故。
亦起自前人。故制。捉手乃至身相倚。一一偷蘭
遮。犯第八事。波羅夷。天子。龍子。乃至畜生能變形
者。犯七事。一一突吉羅。犯第八事。偷蘭遮。畜生不
能變形。及染汙心女人犯第八事。突吉羅。不犯者。
若有所取與時手相觸。或有所救解捉衣。若有所
施與。若禮拜。若悔過。若受法。入屏處共立共語共
行。若為人打。若有賊來。象來。惡獸來。刺來。迴身避
悞相倚。若來求教授。若聽法。若受請。若來至寺內。
若共期不可作惡事處。
○七覆他重罪戒。
若丘比尼。知比丘尼。犯波羅夷。不自發露。不語眾人。
不白大眾。若於異時。彼比丘尼或命終。或眾中舉。或
休道。或入外道眾。後作是言。我先知有如是如是罪。
是比丘尼波羅夷。不共住覆藏重罪故。
偷羅難陀妹。字坻舍難陀。犯波羅夷。姊懼彼得惡
名稱。默然不說。異時坻舍休道。諸尼語言。見汝妹
捨道不。答言。我先知彼有如是如是事。諸尼責言。
汝何覆他重罪。白諸比丘。轉白世尊結戒。食前
知。食後說。乃至中夜知。後夜說。偷蘭遮。後夜知。不
說。至明相出。波羅夷。除八波羅夷。覆餘罪。隨所犯
自覆重罪。偷蘭遮。覆餘人罪。突吉羅。不犯者。若不
知。若無人可向說。若說時有命難梵行難。十誦
律云。若僧與是尼作不見等擯。若狂心。亂心。病壞
心。爾時不說他罪。無犯。若僧與是尼解擯。若苦痛
止。還得本心。爾時覆他罪至地了時（謂明相出）。波羅夷。
○八隨舉三諫不捨戒。
若比丘尼。知比丘。僧為作舉。如法。如律。如佛所教。不
順從。不懺悔。僧未與作共住。而順從。諸比丘尼語言。
大姊。此比丘為僧所舉。如法。如律。如佛所教。不順從。
不懺悔。僧未與作共住。汝莫順從。如是比丘尼諫彼
比丘尼時。是事堅持不捨。彼比丘尼。應乃至第二第
三諫。令捨此事故。若乃至三諫。捨者善。若不捨者。是
比丘尼波羅夷不共住。犯隨舉。
尊者闡提。為僧所舉。尉次比丘尼。往返承事。諸尼
諫之。答言。此是我兄。今不供養。更待何時。猶故隨
順不止。諸尼嫌責。語諸比丘白佛。佛令尼僧作訶
諫白四羯磨。而結此戒。隨順有二種。一法。二衣
食。三羯磨竟。波羅夷。二羯磨竟捨者。三偷蘭遮。
一羯磨竟捨者。二偷蘭遮。白竟捨者。一偷蘭遮。教
言莫捨者。偷蘭遮。若不訶諫。突吉羅。不犯者。非法
別眾羯磨等。十誦律云。諸尼應語是擯比丘汝
應折伏下意向大僧。若不折伏下意。尼僧當作不
<pb n="525"/>
禮拜不共語不供養羯磨。若尼僧未作不禮拜羯
磨時。教法。受法。與物。受物。一一突吉羅。若已作羯
磨後。一一偷蘭遮。諸尼先應軟語約勅。若捨者。教
作多突吉羅多偷蘭遮悔過。若不捨。與白四羯磨。
○十七僧伽婆尸沙法。僧祇律十九。根本律二十。
一媒嫁。二無根謗。三取片謗。並同比丘。
若比丘尼。詣官。言居士。若居士兒。若奴。若客作人。若
晝。若夜。若一念頃。若彈指頃。若須臾頃。是比丘尼。犯
初法應捨僧伽婆尸沙（四○初法者。初作便犯也。應捨者。應捨而不犯也）。
舍衛國有居士。作一精舍施尼。異時諸尼捨精舍
去。居士命終。居士兒即耕此精舍地。諸尼語言。此
是僧地。莫耕。居士兒答言。實爾。我父在時。作此精
舍與尼僧。尼僧捨去。我父命終。我今自由。何為空
此地。彼此無用耶。諸尼即往斷事官所言之。官喚
居士兒。依法決斷。罰故財貨盡入官。佛聞制戒。時
波斯匿王小婦。作一精舍施尼。尼受住已。後遊人
間。王小婦輙轉與女梵志。尼還精舍。語女梵志令
去。答言。此實是汝精舍。施主為汝作。汝出遊行。持
與我。我今不能去。尼瞋。牽曳令出。彼即詣斷事官
言。官喚尼。尼不敢往。佛言。有喚應往。尼即往官所。
答言。此一切地。皆屬王家。事屬居士。房舍屬施主。
牀座臥具亦爾。修治房舍。令僧住止得福多。何以
故。由其施我。得安住故。斷事官即以精舍與女梵
志。佛告比丘。此尼不善說。官亦不善斷。何以故。前
施是法（稱本心故）。後施非法（違本心故）。相言者。詣官共諍
曲直。奴者。或買得。或家生。客作者。財雇使作也。女
梵志者。在此法外出家者是。若斷事官下手疏
事。僧殘。口說不著名字。偷蘭遮。比丘等突吉羅。不
犯者。若被喚。若欲有所啟。若為強力所持去。若被
繫將去。若命難。梵行難。雖口說。不告官。五分律
云。若尼為人輕陵。應語其父母。若無父母。應語其
親族。若無親族。應語比丘乃至優婆夷。若比丘及
尼有勢力。不援護。突吉羅。語時應云。彼輕陵我。為
我訶諫。不應言之。
若比丘尼。先知是賊女。罪應死。人所知。不問王大臣。
不問種姓。便度出家受戒。是比丘尼。犯初法應捨僧
伽婆尸沙（五）。
有賊女。偷離奢婦財物逃走。諸離奢遣人覓殺。賊
女即詣王舍城。至尼園中出家。離奢告瓶沙王覓
之。聞已出家。遣信語離奢。離奢譏嫌。故制。時諸尼
或不知賊非賊。應死不應死。佛言。不知無犯。賊
者。若盜五錢。若過五錢。三羯磨竟。和尚尼僧殘。
不犯者。若不知。或白王大臣種姓聽出家。若繫中
放令出家。若救使得脫。十誦律云。和尚尼知者
僧殘。阿闍棃尼知者。偷蘭遮。僧知者。突吉羅。
若比丘尼。知比丘尼。為僧所舉。如法。如律。如佛所教。
不順從。未懺悔。僧未與作共住羯磨。為愛故。不問僧。
僧不約勅。出界外作羯磨與解罪。是比丘尼。犯初法
應捨僧伽婆尸沙（六）。
尉次為僧所舉。偷羅難陀不白尼僧。僧不約勅。輙
自出界外。與作解罪羯磨。故制。三羯磨竟。僧殘。
二羯磨竟。三偷蘭遮。一羯磨竟。二偷蘭遮。白竟。一
偷蘭遮。方便集僧。突吉羅。比丘突吉羅。不犯者。白
僧。僧約勅。若能下意悔罪。僧以恚故。不與解罪。彼
與解。無犯。若先與作羯磨僧移去。或死。或遠行。休
道等。彼與解不犯。
若比丘尼。獨渡水。獨入村。獨宿。獨在後行。犯初法應
捨僧伽婆尸沙（七○他部或有分作四戒者）。
有尼獨高褰衣渡水。賊見繫意。便捉觸嬈。居士嫌
為猶如婬女。又差摩多諸弟子。去僧伽藍不遠。有
親里村。有少緣事。獨入村。村中獨宿。居士謂其欲
得男子。又六羣尼。與眾尼行。常在後獨行下道。諸
尼問之。答言。我等欲得男子。諸尼嫌責。白比丘轉
<pb n="526"/>
白世尊。結戒。當求一尼共渡。應漸褰衣入水。待
伴。前尼疾入水。令伴不及。僧殘。若入水時。隨水深
淺褰衣。待伴。若疾入水。不待後伴。偷蘭遮。若至彼
岸。漸漸下衣。待伴。若不漸漸下衣上岸。不待後伴。
偷蘭遮。若獨行詣村。隨所至村。僧殘。若獨詣空曠
處。一鼓聲聞。僧殘。未至村。減一鼓聲聞。偷蘭遮。獨
行村中一界。突吉羅。方便欲行而不去。突吉羅。若
共在村中宿。臥時使舒手相及。若不相及。僧殘。共
在道行。離見聞處。僧殘。離見處不離聞處。離聞處
不離見處。偷蘭遮。不犯者。或神足渡。乘船渡。橋上
渡。躡梁渡。石渡。若伴尼命終休道等。若命難梵行
難惡獸難。或強力者將去。或為水所漂。入村亦爾。
二尼舒手相及處宿。若一尼出大小便。或受經誦
經。或為病尼煑羮粥作飯。及命終等。共行亦爾。
若比丘尼。染汙心。知染汙心男子。從彼受可食者及
食并餘物。是比丘尼。犯初法應捨僧伽婆尸沙（八）。
時世穀貴。乞食難得。提捨難陀。到一販賣家乞食。
販賣人繫心在彼。便與滿鉢羮飯。提舍後數詣其
家乞得食。復於一時。彼人遙見尼來。便自計念。如
我前後與食。價可五百金錢。足直一女人。即前捉
尼欲行婬。尼喚言。莫爾莫爾。比近問知其故。且問
尼。知彼與食意不。答言。知。彼言。汝若知者。何故大
喚。時諸尼嫌責白比丘。轉白世尊。結戒。可食者。
根。莖。葉。華。果。油。胡麻。黑石蜜。細末食也。食者。飯。麨。
乾飯等。餘物者。金銀珍寶等。染汙心。知染汙心
男子。從受者。僧殘。天子。阿修羅子。乃至畜生能變
形者。偷蘭遮。不變形者。突吉羅。比丘突吉羅。餘三
眾突吉羅。不犯者。不知彼有染汙心。根本律云。
尼有染心。男子無染者。得吐羅罪。尼無染心。男子
有染心。得惡作罪。
有比丘尼。教比丘尼作如是語。大姊。彼若染汙心無
染汙心。能那汝何。汝自無染汙心。於彼若得食。以時
清淨受取。此比丘尼。犯初法應捨僧伽婆尸沙（九）。
提捨入城乞食。空鉢而還。六羣尼及提舍母。語彼
作如是語。故制。餘四眾突吉羅。不犯者。戲說等。
十不捨壞僧法。十一不捨黨破僧。十二被擯不服。
十三不捨惡性。此四戒亦同比丘。
若比丘尼。相親近住。共作惡行惡聲流布。展轉共相
覆罪。是比丘尼。當諫彼比丘尼言。大姊。汝等莫相親
近共作惡行。惡聲流布。共相覆罪。汝等若不相親近
於佛法中。得增益安樂住。是比丘尼諫彼比丘尼時
堅持不捨。是比丘尼應三諫。捨此事故乃至三諫捨
者善。不捨者。是比丘尼。犯三法應捨僧伽婆尸沙（十四）。
（○三法者。三諫不捨。方獲僧殘罪也。應捨者。亦應捨而不犯也）。
有二比丘尼。常相親近住。乃至共相覆罪。諸尼諫
而不改。佛令尼僧作訶諫羯磨。而結此戒。親近
者。數共戲笑。數相調。數共語惡行者。自種華樹。教
人種。溉灌採貫。乃至若人。若童子。共牀坐。同器食。
歌舞鼓吹等。惡聲者。惡言流徧四方。無不聞者。罪
者。除八棄法。覆餘罪者是。三羯磨竟。僧殘。餘如
上。十誦律云。若作不善因緣。偷蘭遮。有惡名聲。
惱尼僧。互相覆罪。皆偷蘭遮。先應軟語約勅如前。
若比丘尼。比丘尼僧為作訶責時。餘比丘尼教作如
是言。汝等莫別住。當共住。我亦見餘比丘尼不別住。
共住作惡行。惡聲流布共相覆罪。僧以恚故。教汝別
住。是比丘尼。應諫彼比丘尼言。大姊。汝莫教餘比丘
尼言。汝等莫別住。我亦見餘比丘尼共住作惡行。惡
聲流布。共相覆罪。僧以恚故。教汝別住。今正有此二
比丘尼。共住作惡行。惡聲流布。共相覆罪。更無有餘。
若此比丘尼別住。於佛法有增益安樂住。是比丘尼
諫彼比丘尼時。堅持不捨。是比丘尼應三諫令捨此
事故。乃至三諫。捨者善。不捨者。是比丘尼。犯三法應
捨僧伽婆尸沙（十五）。
<pb n="527"/>
六羣尼教彼二尼作是言。故制。犯輕重同前。
十誦律云。若言汝等莫別離行。當同心行。別離行
者不得增長。同心行者便得增長。皆偷蘭遮。僧瞋
故教汝別離行。波逸提。先應軟語約勅如前說。
若比丘尼。輙以一小事。瞋恚不喜。便作是語。我捨佛。
捨法。捨僧。不獨有此沙門釋子。亦更有餘沙門婆羅
門修梵行者。我等亦可於彼修梵行。是比丘尼。當諫
彼比丘尼言。大姊。汝莫輒以一小事瞋恚不喜。便作
是語。我捨佛。捨法。捨僧。不獨有此沙門釋子。亦更有
餘沙門婆羅門修梵行者。我等亦可於彼修梵行。若
是比丘尼。諫彼比丘尼時。堅持不捨。彼比丘尼應三
諫。捨此事故。乃至三諫。捨者善。不捨者。是比丘尼。犯
三法應捨僧伽婆尸沙（十六）。
起自六羣尼。故制。犯輕重同前。十誦律云。若
言我捨佛。捨法。捨僧。捨戒。皆偷蘭遮。若言非但沙
門釋子知道等。訶僧故。波逸提。先應軟語約勅。
若比丘尼。喜鬬諍。不善憶持諍事。後瞋恚。作是語。僧
有愛有恚有怖有癡。是比丘尼。應諫彼比丘尼言。妹。
汝莫喜鬪諍。不善憶持諍事。後瞋恚。作是語。僧有愛
有恚有怖有癡。而僧不愛不恚不怖不癡。汝自有愛
有恚有怖有癡。是比丘尼。諫彼比丘尼時。堅持不捨。
彼比丘尼應三諫。捨此事故。乃至三諫。捨者善。不捨
者。是比丘尼。犯三法應捨僧伽婆尸沙（十七）。
起自黑比丘尼。故制。犯輕重同前。
○三十尼薩耆波逸提法。根本律三十三。
一畜長衣（僧祇律云。尼聽畜二十衣。五衣受持。十五衣淨施已受用。若過是畜。捨墮。比丘
無限齊。淨施受用。無犯。二離五衣宿三過一月衣。四從非親
乞衣。五過受衣。六求益衣價。七求合買衣。八索衣
過六反。九受金銀。十賣買寶物。十一販賣。十二畜
鉢求好。十三非親織衣。十四求織好衣。十五與衣
瞋奪。十六過七日藥。十七過時畜急施衣。十八迴
僧物入己。並同比丘。
若比丘尼。欲索是。更索彼者。尼薩耆波逸提（十九）。
偷羅難陀。詣檀越家須酥。彼買酥與之。言不須酥
須油。檀越譏嫌。故制。求餘物亦如是。應捨與
尼僧。若多人。若一人。不得別眾捨。若捨不成捨。突
吉羅。捨已。應懺悔。受懺人白已。然後受懺。語彼言。
自責汝心。答言。爾。尼僧即應還彼捨物。白二羯磨。
不還者。突吉羅。教言莫還。突吉羅。餘四眾突吉羅。
不犯者。須酥。索酥。須油。索油。須餘物。便索餘物。
若比丘尼。知檀越所為僧施異。迴作餘用者。尼薩耆
波逸提（二十）。
尼僧露地說戒。居士與作說戒堂物。尼作是念。我
曹趣得處便坐說戒。衣服難得應具五衣。即持物
貿衣共分。仍在露地說戒。居士譏嫌。故制。與作
衣。用作房。與此處。乃彼處用。同犯。餘四眾突吉羅。
不犯者。問主用。隨所處分用。與物時語言隨意用。
若此丘尼。所為施物異。自求為僧。迴作餘用者。尼薩
耆波逸提（二十一）。
舍衛國舊住尼。聞安隱尼欲來。為家家乞求。大得
財物衣食。至期。彼尼不到。即取此物貿易共分。異
時安隱來。入城乞食。居士問知僧中無食。至舊住
所問知其故。共相譏嫌。故制。求作衣。用作食。求
為餘處。更為餘用。同犯。餘四眾突吉羅。不犯者。語
居士隨意用。若居士與物已。語言隨意用。下並同。
若比丘尼。檀越所施物異。迴作餘用者。尼薩耆波逸
提（二十二）。
有居士問安隱尼。住止樂不。答言。憒閙不樂。又問。
無別房舍耶。答言。無。彼即以舍直與之。尼念作舍
多事。衣服難得。以舍直貿衣。居士譏嫌故制。
若比丘尼。檀越所為施物異。自求為僧。迴作餘用。尼
薩耆波逸提（二十三）。
眾尼為作房。處處索得財物。貿衣共分。故制。
<pb n="528"/>
若比丘尼。畜長鉢。尼薩耆波逸提（二十四）。
起自六羣尼。故制。即日得鉢。即日應受持一鉢。
餘當淨施。根本律云。得經一宿。僧祇律云。尼
得畜十六枚鉢。一受持。三作淨施。四過鉢。四減鉢。
四隨鉢。若過畜者。捨墮。
若比丘尼。多畜好色器者。尼薩耆波逸提（二十五）。
亦起自六羣尼。故制。即日得器。應受可須用者
十六枚。餘當淨施。十六者。大釜。釜葢。大盆。及杓。小
釜。釜葢。小盆。杓。水瓶。瓶葢。盆。杓。洗瓶。瓶葢。盆。杓。
若比丘尼。許比丘尼病衣。後不與者。尼薩耆波逸提
（二十六）。
旃檀輸那。常自謂無欲想。語餘一尼言。汝若月水
出。從我取此衣。異時輸那月期水出。餘尼亦出。遣
使來索衣。不得相與。彼尼嫌責。故制。病衣者。月
水出時。遮內身著。涅槃僧。除病衣。許餘衣及所
須物不與。突吉羅。不犯者。若無病衣。若作病衣。若
彼尼破戒。乃至命難等。
若比丘尼。以非時衣受作時衣者。尼薩耆波逸提（二十
七）。
起自六羣尼。故制。時者。安居竟。無迦絺那衣。一
月。有迦絺那衣。五月。非時者。除此。於餘時得長衣
是。不犯者。非時衣。受作非時衣。時衣。受作時衣。
十誦律云。時衣作。非時衣分。非時衣作時衣分。
皆捨墮。時衣。安居僧應分。非時衣。現前僧應分。
若比丘尼。與比丘尼貿易衣。後瞋恚。還自奪取。若使
人奪。妹。還我衣來。我不與汝。汝衣屬汝。我衣還我者。
尼薩耆波逸提（二十八）。
起自偷羅難陀故制。貿易者。以衣貿衣。或以衣
貿非衣。或以非衣貿衣。或以非衣貿非衣。針。刀。縷
碎段物。乃至一丸藥。奪藏捨墮。不藏。突吉羅。取
離處。捨墮。不離處。突吉羅。餘四眾突吉羅。不犯者。
和喻語。妹。我悔。還我衣。彼知有悔意還衣。若餘尼
語彼令還。或彼借著無道理故還取。若豫知當失。
若恐壞。若彼人破戒等。乃至命難等。奪而不藏。
若比丘尼。乞重衣。齊價直四張氎。過者尼薩耆波逸
提（二十九）。
重衣者。障寒衣也。求重衣。極至十六條。不犯者。
索齊四張氎。若減。若不索而自得。
若比丘尼。欲乞輕衣。極至價直兩張半氎。過者。尼薩
耆波逸提（三十）。
輕衣者。障熱衣。乞輕衣。極至十條。不犯同上。
○一百七十八波逸提法。僧祇律一百四十一。五
分律二百十。根本律一百八十。
一妄語。二毀呰。三兩舌。四與男子同室宿。五同未
受戒女過三宿。六與未受戒人共誦。七向外人說
他粗罪。八向外人說證法。九與男子過說法。十掘
地。十一壞鬼神村。十二異語惱他。十三嫌罵。十四
敷僧臥具不舉。十五僧房不舉臥具。十六強奪止
宿。十七牽他出房。十八重閣坐脫脚牀。十九蟲水
澆泥草。二十覆房過三節。二十一過受一食施。二
十二別眾食。二十三過三鉢受請。二十四非時食。
二十五殘宿食。二十六自取食。二十七詣餘家不
囑授。二十八食家強坐。二十九食家屏坐。三十獨
與男子坐。三十一故使他不得食。三十二過受藥。
三十三觀軍陣。三十四軍中過三宿。三十五觀軍
事。三十六飲酒。三十七水中戲。三十八相擊攊。三
十九不受諫。四十恐怖他。四十一過洗浴。四十二
露地然火。四十三戲藏他物。四十四輙著淨施衣。
四十五衣不壞色。四十六殺生命。四十七飲用蟲
水。四十八故惱他。四十九覆他粗罪（除八重同犯重）。五十
發起諍事。五十一同賊伴行。五十二惡見不捨。五
十三黨惡見人。五十四畜被擯沙彌尼。五十五拒
諫難問。五十六輕訶說戒。五十七無知。五十八違
<pb n="529"/>
反羯磨。五十九不與欲。六十與欲後悔。六十一屏
聽諍後語。六十二瞋打比丘尼。六十三瞋摶比丘
尼。六十四無根僧殘瞋謗。六十五輙入宮閾。六十
六捉寶物。六十七非時入聚落。六十八作高牀。六
十九兜羅綿貯褥。並同比丘。
若比丘尼。噉䔉者。波逸提（七十）。
偷羅難陀取園＆CB18334;都盡。園主譏嫌。故制。餘四眾
突吉羅。不犯者。病非服䔉不差。聽服。若塗瘡。
若比丘尼。剃三處毛者。波逸提（七十一）。
如婬女賊女故。三處毛者。大小便處。及腋下。
一動刀。一波逸提。若拔。若剪。若燒。皆突吉羅。比丘
偷蘭遮。餘三眾突吉羅。不犯者。有瘡。須剃去著藥。
若比丘尼。以水作淨。應齊兩指各一節。若過者。波逸
提（七十二）。
餘二女眾突吉羅。不犯者。或內有草有蟲。挽出。
若比丘尼。以胡膠作男根。波逸提（七十三）。
以諸物作。盡波逸提。不磨治。突吉羅。餘二女眾突
吉羅。不犯者。或病須著藥。或衣塞月水。
若比丘尼。共相拍。波逸提（七十四）。
若以手掌。若脚拍。拍者突吉羅。受拍者波逸提。若
二女根相拍。二俱波逸提。餘二女眾突吉羅。
若比丘尼。比丘不病。食時供給水。在前立。以扇扇者。
波逸提（七十五）。
有一長者。與婦俱出家。食時。本婦持水在前立。并
以扇扇。比丘語言。小避。我羞人。尼言。我在前立。便
言可羞。本作如是如是事。何不羞。乃以扇柄打。水
澆頭捨入房。故制。時諸尼不敢瞻病比丘。無人與
水不敢問。佛言。聽諸尼看病比丘。若無水。聽問。
若比丘尼。乞生穀者。波逸提（七十六）。
乞生穀胡麻米豆大小麥。一切波逸提。餘四眾突
吉羅。不犯者。從親里乞。從出家人乞不乞自得。
若比丘尼。在生草上大小便。波逸提（七十七）。
去尼精舍不遠有好草生。諸居士數來坐臥調戲。
亂諸坐禪尼。諸尼患之。以糞掃置上。諸居士還來
戲時。汙身及衣。皆共譏嫌。故制。餘四眾突吉羅。
不犯者。在無生草處大小便。流墮草上等。
若比丘尼。夜後大小便器中。旦不看。牆外棄者波逸
提（七十八）。
六羣尼夜便器中。旦不看。牆外棄之。有大臣清旦
乘車欲見瓶沙王。路由精舍邊過。大小便墮其頭
上。大臣欲向斷事官說。有篤信知相婆羅門諫止
之。即詣尼精舍。語令後莫復爾。乃至比丘白佛結
戒。若夜不謦咳彈指棄者。突吉羅。餘四眾突吉
羅。不犯者。若彼先有瓦石諸不淨等。
若比丘尼。往觀聽伎樂者。波逸提（七十九）。
往而見。波逸提。不見。突吉羅。欲去中還等。皆突吉
羅。餘四眾突吉羅。不犯者。或有所啟白。若被喚。道
由邊過。或彼止宿處。或為強力將去。或命難等。
若比丘尼。入村內。與男子在屏處共立語。波逸提（八十）。
若同伴盲不聾。聾不盲。突吉羅。立而不語。突吉羅。
不犯者。二尼為伴。有可知人為伴。有多女人共立。
或不盲不聾。或行不住。或病倒地。乃至命難等。
若比丘尼。與男子共入屏障處者。波逸提（八十一）。
若比丘尼。入村內巷中。遣伴遠去。在屏處與男子共
立耳語者。波逸提（八十二）。
遣伴離見處不離聞處。離聞處不離見處。突吉羅。
若比丘尼。入白衣家內坐。不語主人。捨去。波逸提（八十
三）。
有尼詣居士家。居士婦敷獨坐牀令坐。捨入屋內。
此尼不語主。便去。有一摩納來入其家。四顧不見
人。即持牀去。故制。一脚在門外等。盡突吉羅。餘
四眾突吉羅。不犯者。座上更有人坐。若囑比坐人。
比坐語令去。或坐石上。木上。壍上。草敷上。埵上。若
<pb n="530"/>
屋欲崩或火燒。若有毒蛇惡獸盜賊。乃至命難等。
若比丘尼。入白衣家內。不語主人。輙坐牀者。波逸提
（八十四）。
羅閱城有一不信樂大臣。有獨坐牀。無人敢坐者。
偷羅難陀不語便坐。月水汙他牀蓐。大臣嫌恚。故
制。餘四眾突吉羅。不犯者。或有常處坐。若是親
厚。若有親厚人語令坐。若坐石上木上等。
若比丘尼。入白衣家內。不語主人。輙自敷座宿者。波
逸提（八十五）。
餘四眾突吉羅。不犯者。若空舍。作福舍。或知識等。
若比丘尼。與男子共入闇室中者。波逸提（八十六）。
餘四眾突吉羅。不犯者。有燈火向牖。乃至命難等。
若比丘尼。不審諦受語。便向人說。波逸提（八十七）。
讖摩比丘尼語弟子。令取衣鉢坐具針筒。弟子受
不審諦。語諸尼言。師教我偷衣鉢等。諸尼問知嫌
責。乃至白佛制戒。餘四眾突吉羅。不犯者。其事
實爾。或戲笑語。乃至錯說等。
若比丘尼。有小因緣事。便呪咀墮三惡道。不生佛法
中。若我有如是事。墮三惡道。不生佛法中。若汝有如
是事。亦墮三惡道。不生佛法中。波逸提（八十八）。
佛言。自今已去。聽稱南無佛。若我有如是事。南無
佛。若汝有如是事。亦南無佛。若呪咀語。波逸提。餘
四眾突吉羅。
若比丘尼。共鬬諍。不善憶持諍事。椎胸啼哭者。波逸
提（八十九）。
一椎胸。一波逸提。一滴淚墮。一波逸提。餘四眾突
吉羅。不犯者。或食噎。自椎打。或因大小便。或因風
寒熱。或烟薰。或聞法心生厭離。或眼痛著藥淚出。
若比丘尼。無病。二人共牀臥。波逸提（九十）。
不犯者有病。或被縛等。
若比丘尼。共一褥。共一被臥。除餘時。波逸提（九十一）。
同褥別被。同被別褥。突吉羅。餘四眾突吉羅。不犯
者。若寒時止有一被。聽各內著儭身衣。
若比丘尼。知先住後至。知後至先住。為惱故。在前誦
經問義教授者。波逸提（九十二）。
不犯者。若不知。若先聽。若是親厚。若親厚人語令
但教授。若先住者從後至者受經。若後至者從先
住受誦。若二人共從他受。若彼問此答。若共誦等。
若比丘尼。同活比丘尼病。不瞻視者。波逸提（九十三）。
除同法病。若二師乃至親厚知識不瞻視。盡突吉
羅。餘四眾突吉羅。不犯者。若己身病。若命難等。
若比丘尼。安居初。聽餘比丘尼在房中安牀。後瞋恚
驅出者。波逸提（九十四）。
隨多人。多戶。一一波逸提。出餘衣物。若閉戶使不
得入。突吉羅。餘四眾突吉羅。不犯者。不以瞋恚隨
上座次。令下座出。未受戒人共二宿。第三宿令出。
若彼破戒。乃至應滅擯。若以此事命難梵行難。
若比丘尼。春夏冬一切時。人間遊行。除餘因緣者。波
逸提（九十五）。
若為三寶事。病尼事。聽受七日法出界去。
若比丘尼。夏安居訖。不去者。波逸提（九十六）。
安居竟。應出行乃至一宿。不出行。波逸提。不犯者。
彼居士更請住。若家家傳食。若親里男女請。若遇
病無伴瞻視。或水難。乃至被縛。命難等。五分律
云。若不齊限請。若非受請處安居。不去不犯。
若比丘尼。邊界有疑恐怖處。人間遊行者。波逸提（九十
七）。
邊界者。遠城處。入村行。一一界。波逸提。阿蘭若
處行。十里。一波逸提。減一村。減十里。突吉羅。不犯
者。被喚。若有所白。若被執等。若先至。後有恐怖事
起。五分律云。若飛行。不犯。
若比丘尼。於界內有疑恐怖處。在人間遊行。波逸提
（九十八）。
<pb n="531"/>
界內者。遶城四面。犯不犯同上。
若比丘尼。親近居士居士兒。共住。作不隨順行。餘比
丘尼諫此比丘尼言。妹。汝莫親近居士居士兒共住。
作不隨順行。大姊。汝可別住。若別住。於佛法中有增
益安樂住。彼比丘尼諫此比丘尼時。堅持不捨。彼比
丘尼應三諫。捨此事故。乃至三諫。捨此事善。若不捨
者。波逸提（九十九）。
親近者。數數語笑調戲。三羯磨竟。波逸提。二羯
磨竟捨。三突吉羅。一羯磨竟捨。二突吉羅。白已捨。
一突吉羅。未白前作不隨順行。一切突吉羅。餘四
眾突吉羅。不犯者。初語時捨。非法別眾訶責等。
若比丘尼。往觀王宮文飾畫堂園林浴池者。波逸提
（一百）。
去而見。波逸提。不見。突吉羅。方便欲去等。盡突吉
羅。餘四眾突吉羅。不犯者。有所白。若喚請。若道由
中過。若寄宿。若被執等。若為僧事塔事。看取模法。
若比丘尼。露身形在河水泉水渠水池水中浴。波逸
提（一百一）。
餘四眾突吉羅。不犯者。為強力所執。
若比丘尼。作浴衣。應量作。應量作者。長佛六搩手。廣
二搩手半。若過者。波逸提（一百二）。
浴衣者。障身浴也。長中過量。廣中足。長中足。廣
中過量。若二俱過量。自作。語他作。成。盡波逸提。不
成。盡突吉羅。為他作。成。不成。皆突吉羅。比丘波逸
提。餘三眾突吉羅。不犯者。如量作。減量作。若得已
成者。裁令如法。若重疊。
若比丘尼。縫僧伽梨過五日。除求索僧伽梨出迦絺
那衣六難事起者。波逸提（一百三○八難中。除非人惡獸二難。故云六難。尼眾
不住阿蘭若故）。
偷羅難陀為一尼裁衣。欲使彼尼久作供養故。不
即為縫。時精舍失火。衣財被燒。故制。比丘等突
吉羅。不犯者。無刀針線若少不足。若命難等。
若比丘尼。過五日不看僧伽梨。波逸提（一百四）。
有尼置僧伽梨在房。不看曬治。蟲爛色壞。故制。
餘衣及所須物。不五日五日看。突吉羅。比丘等突
吉羅。不犯者。舉處堅牢。若受寄人為看。若看恐失。
若比丘尼。與眾僧衣作留難者。波逸提（一百五）。
偷羅難陀有親舊知識。欲為僧設食施衣。往語之
言。僧。大威德。多檀越施。汝供給處多。今但施食。不
須施衣。親舊聽之。明日觀尼僧威儀庠序。發聲悔
不施衣。諸尼問知。乃至白佛制戒。餘物作留難。
突吉羅。與餘人作留難。突吉羅。比丘等突吉羅。
若比丘尼。不問主。便著他衣者。波逸提（一百六）。
比丘等突吉羅。不犯者。親厚語言。汝但著去。
若比丘尼。持沙門衣施與外道白衣者。波逸提（一百七）。
白衣者。在家人。外道者。在佛法外出家人。沙門衣
者。染色衣。彼受。波逸提。彼不受。突吉羅。方便欲
與等。突吉羅。比丘等突吉羅。不犯者。與父母。與塔
作人。講堂屋舍作人。計食直與。或為強力所奪。
五分律云。若貿尼衣。若負債用償。皆不犯。僧祇
律云。尼有戒德。人索破袈裟片禳災。應使淨人與。
若比丘尼。作如是意。眾僧如法分衣。遮令不分。恐弟
子不得者。波逸提（一百八）。
比丘等突吉羅。不犯者。或非時。非法別眾等。故遮。
若比丘尼。作如是意。令眾僧今不得出迦絺那衣。後
當出。欲令五事久得放捨。波逸提（一百九）。
比丘突吉羅。不犯者。非時出。非法別眾等。
若比丘尼。作如是意。遮比丘尼僧不出迦絺那衣。欲
令久得五事放捨。波逸提（一百十）。
說而了了。波逸提。不了了。突吉羅。
若比丘尼。餘比丘尼。語言。為我滅此諍事。而不與作
方便令滅者。波逸提（一百十一）。
餘小諍不方便滅。突吉羅。若身諍事不方便滅。若
<pb n="532"/>
餘人諍不方便滅。皆突吉羅。比丘等突吉羅。不犯
者。若病。若言不行。若彼破戒等。若由此有命難等。
若比丘尼。自手持食與白衣及外道食者。波逸提（一百
十二）。
犯不犯同前與衣戒。又不犯者。或置地與。使人與。
若比丘尼。為白衣作使者。波逸提（一百十三）。
六羣尼營理家事。舂磨。炊飯。炒麥。煑食。或敷牀座
臥具。或掃地取水。或受人使令。居士嗤笑不復恭
敬。故制。比丘隨所犯。餘三眾突吉羅。不犯者。若
父母病。或被繫閉。為敷牀臥具。掃地取水。供給所
須。受使。若信心優婆塞病等亦爾。若強力者所執。
若比丘尼。自手紡縷者。波逸提（一百十四）。
一引。一波逸提。比丘等突吉羅。不犯者。若自索線
合接線。或強力所執。
若比丘尼。入白衣舍內。在小牀大牀上若坐若臥。波
逸提（一百十五）。
偷羅難陀詣一居士家。居士婦脫瓔珞衣服。入後
園浴。彼輒著他瓔珞衣服。在居士牀上臥。居士還
家卒見。謂是己婦。即就臥捫摸嗚口。覺其頭禿。問
知嫌責。故制。脇著牀。波逸提。比丘等突吉羅。不
犯者。若坐獨坐牀。若為尼僧敷眾多座。若病倒地。
若強力所執等。

<other>重治毗尼事義集要卷第十六</other>

<sarticle>重治毗尼事義集要卷第十七</sarticle>

古吳蕅益沙門　智旭　彚輯
若比丘尼。至白衣舍。語主人敷座止宿。明日不辭主
人而去。波逸提（一百十六）。
有眾尼至無住處村。語舍主。於舍內宿。清旦不辭
而去。村舍失火。居士謂舍內有人。便不往救。火燒
舍盡。問尼何處。答言。已去。皆共譏嫌。故制。出門。
波逸提。一脚在內等。突吉羅。比丘等突吉羅。不犯
者。若先有人在舍內住。若舍先空。若先為福舍。若
親厚者語令但去。當為汝語主人。若舍崩壞。若為
火燒。若中有毒蛇惡獸。若有賊入。或強力所執等。
若比丘尼。誦習世俗呪術者。波逸提（一百十七）。
若口授。若執文誦。波逸提。比丘等突吉羅。不犯者。
誦治腹內蟲病呪。治宿食不消呪。治毒呪。護身故。
若比丘尼。教人誦習呪術者。波逸提（一百十八）。
若比丘尼。知女人姙身。度與授具足戒者。波逸提（一百
十九）。
三羯磨竟。和尚尼波逸提。餘可例知。不犯者。若不
知。若信彼人言。若信可信人語。或信父母語。與授
具。後生兒。疑不敢抱捉。佛言。若未能離母自活。聽
一切如母法。乳哺長養。聽未斷乳時共宿。
若比丘尼。知歸女乳兒。與授具足戒。波逸提（一百二十）。
有尼度他乳兒歸女。留兒在家。後家中送兒還之。
此尼抱兒入村乞食。居士譏嫌。故制。
若比丘尼。知年不滿二十。與授具足戒。波逸提（百二十一）。
犯輕重如前。不犯者。若不知。若自言滿等。若受戒
後疑。當數胎中月。數閏月。數十四日說戒日。無犯。
若比丘尼。年十八童女。不與二歲學戒。年滿二十。便
與授具足戒者。波逸提（百二十二）。
若比丘尼。年十八童女。與二歲學戒。不與六法。滿二
十。便與授具足戒。波逸提（百二十三）。
若式叉摩那犯婬。應滅擯。若染汙心男子身相觸。
缺戒。應更與戒。若偷五錢過五錢。斷人命。自言得
上人法。應滅擯。若減五錢。斷畜生命。眾中故妄語。
非時食。飲酒。缺戒。應更與戒。犯輕重同上。
若比丘尼。年十八童女。與二歲學戒。與六法。滿二十。
眾僧不聽。便與受具足戒者。波逸提（百二十四）。
<pb n="533"/>
諸尼度盲瞎癃躃跛聾瘖瘂等。毀辱眾僧。故制。
若比丘尼。度曾嫁歸女年十歲。與二歲學戒。年滿十
二。聽與受具足戒。若減十二。與受具足戒者。波逸提
（百二十五○謂嫁後有十歲。方可作式叉摩那。又二歲。方可受比丘尼戒。非謂生年僅有十二歲也）。
諸尼度年少婦女受戒已。與男子共立語調。故制。
若比丘尼。度小年曾嫁婦女。與二歲學戒。年滿十二。
不白眾僧。便與受具足戒。波逸提（百二十六）。
若比丘尼。知如是人。與受具足戒者。波逸提（百二十七）。
如是人者。婬女也。應將至五六由延。若深藏安
處之。不爾者。波逸提。不犯者。先不知。
若比丘尼。多度弟子。不教二歲學戒。不以二法攝取。
波逸提（百二十八）。
二法者。一者法。二者衣食。比丘突吉羅。不犯者。
若受具已離去。若破戒等。
若比丘尼。不二歲隨和尚尼者。波逸提（百二十九）。
五分律云。不六年隨和尚。波逸提。比丘等突吉
羅。不犯者。和尚聽去。和尚破戒等。
若比丘尼。僧不聽而授人具足戒者。波逸提（百三十）。
諸尼癡者度人。不知教授。故制。欲度人者。當往
僧中求。具威儀白。大姉僧聽。我某甲比丘尼。從僧
乞度人授具足戒。如是三說。尼僧當觀察此人。堪
能教授二歲學戒。二事攝取不。若不堪。當語言。妹。
止勿度人。若有智慧堪能者。為作白二羯磨。若僧
不聽。授人具足波逸提。與依止。畜餘二眾。突吉羅。
若比丘尼。年未滿十二歲。授人具足戒者。波逸提（百三
十一○受比丘尼戒。滿足十二夏也）。
若比丘尼。年滿十二歲。眾僧不聽。便授人具足戒者。
波逸提（百三十二）。
若比丘尼。僧不聽授人具足戒。便言眾僧有愛有恚
有怖有癡。欲聽者便聽。不欲聽者便不聽。波逸提（百三
十三）。
若比丘尼。父母夫主不聽。與受具足戒者。波逸提（百三
十四）。
犯輕重如前。比丘突吉羅。不犯者。若無父母夫主。
若比丘尼。知女人與童男男子相敬愛。愁憂瞋恚女
人。度令出家授具足戒者。波逸提（百三十五）。
犯輕重如前。不犯者。先不知。若受具已病生。
若比丘尼。語式叉摩那言。汝妹。捨是學是。我當與汝
授具足戒。若不方便與授具足戒。波逸提（百三十六）。
偷羅難陀。語式叉摩那言。汝學是捨是。我當授汝
具戒。報言爾。彼式叉摩那。聰慧能勸化。偷羅難陀
欲令久勸化供養故。不與方便料理受具。式叉摩
那嫌責。故制。比丘突吉羅。不犯者。若彼病。若更
無共活者。若無五衣。無十眾。若缺戒破戒等。
若比丘尼。語式叉摩那言。持衣來與我。我當與汝授
具足戒。而不方便與授具足戒。波逸提（百三十七）。
若比丘尼。不滿十二歲。授人具足戒者。波逸提（百三十八）。
安隱尼多度弟子。不能一一教授。故制（與百三十一戒似重。
○祥緣起意。或是度一弟子。待彼滿十二歲。方許再度一人。例如比丘每年度一人意。方不重前也）。
若比丘尼。與人授具足戒已。經宿方往比丘僧中與
授具足戒者。波逸提（百三十九）。
諸尼授具已。經宿方往比丘僧中。而受具者。或得
盲聾跛躃等病。故制。不犯者。即日授具。即日往。
若欲往。彼病。若水陸道斷。惡獸難乃至梵行難等。
若比丘尼。不病。不往受教授者。波逸提（百四十）。
不犯者。佛法僧事。及瞻視病人。囑授無犯。
若比丘尼。半月應往比丘僧中求教授。若不求者。波
逸提（百四十一）。
白二羯磨。差一尼往求教授。應差二三尼共行。往
大僧中。禮僧足已。曲躬低頭合掌。作是語。比丘尼
僧。和合禮比丘僧足。求教授。如是三說。彼待僧說
戒竟。久立疲極。佛言。聽囑一大比丘。便去。不應囑
客比丘。遠行者。病者。無智慧者。囑已。明日應往問
<pb n="534"/>
可不。比丘應期往。尼應期來。不往。不迎。皆突吉羅。
若聞教授師來。當半由旬迎。供給所須。不者。突吉
羅。若比丘僧盡病。應遣信往禮拜問訊。若別眾。若
眾不和合。若眾不滿。當遣信往禮拜問訊。若尼眾
盡病。乃至眾不滿。亦當遣信往禮拜問訊。若不往
者。突吉羅。不犯者。水陸道斷。及眾難等。
若比丘尼。僧夏安居竟。應往比丘僧中。說三事自恣
見聞疑。若不者。波逸提（百四十二）。
往法同上。比丘僧十四日自恣。尼僧十五日自恣。
若比丘尼。在無比丘處夏安居者。波逸提（百四十三）。
教授日。無受教授處。有所疑。無可諮問。故制。餘
三眾突吉羅。不犯者。依比丘僧安居。其間命過。遠
行。乃至被難等。
若比丘尼。知有比丘僧伽藍。不白而入者。波逸提（百四
十四）。
有一多知識尼命過。餘尼於比丘寺中為起塔。諸
尼數來住立言笑。或唄或悲。亂諸坐禪比丘。長老
迦毗羅壞其塔。除棄之。彼尼皆執刀杖瓦石來欲
打擲。迦毗羅飛在虛空。諸尼訶責。乃至白佛結戒。
入門。波逸提。一脚在門內等。突吉羅。不犯者。先
不知。若無比丘。若禮佛塔聲聞塔。若被請道由中
過。在中止宿。乃至命難等。
若比丘尼。罵比丘者。波逸提（百四十五）。
了了者。波逸提。不了了。突吉羅。下戒同。
若比丘尼。喜鬬諍。不善憶持諍事。後瞋恚不喜。罵比
丘尼眾者。波逸提（百四十六）。
若比丘尼。身生癰及種種瘡。不白眾及餘人。輙使男
子破若裹者。波逸提（百四十七）。
不犯者。強力所捉。五分律云。若欲使男子治病。
應打犍椎。集尼僧來。在病人前。然後衣裹身體。惟
留可應治處。
若比丘尼。先受請若足食已。後食飯麨乾飯魚及肉
者。波逸提（百四十八○謂先受人正足食請者。不得食此五種。而後往應彼足食之請也）。
一居士辦飲食請尼僧。時節會日。諸居士各持飯
等。來就寺中與諸尼。諸尼食已。方詣居士家。不復
能多食。居士譏嫌。故制。一咽。一波逸提。比丘波
逸提。不犯者。受非正食請。若不足食請。若先不被
請。若即於食上更得食。若於其家受前食後食。
十誦律云。聽尼數數食。若受請都不食者。波逸提。
若比丘尼。於家生嫉妬心。波逸提（百四十九）。
提舍尼是安隱尼弟子。同往知舊檀越家。安隱衣
服齊整。不失威儀。檀越生歡喜心。便與供養。安隱
還寺。語提舍言。此檀越篤信好施。時提舍有嫉妬
心。作是語。檀越篤信。好施供養於汝。諸尼嫌責。故
制。了了。波逸提。不了了。突吉羅。比丘等突吉羅。
若比丘尼。以香塗摩身者。波逸提（百五十）。
比丘等突吉羅。不犯者。或有如是病。或強力所執。
若比丘尼。以胡麻滓塗摩身者。波逸提（百五十一）。
若比丘尼。使比丘尼塗摩身。波逸提（百五十二）。
若比丘尼。使式叉摩那塗摩身者。波逸提（百五十三）。
若比丘尼。使沙彌尼塗摩身。波逸提（百五十四）。
若比丘尼。使白衣婦女塗摩身者。波逸提（百五十五）。
若比丘尼。著貯跨衣者。波逸提（百五十六）。
令身粗大。居士譏嫌。故制。若用毳若劫貝。若蠶
綿等。盡波逸提。不犯者。有如是病。內著病衣。外著
涅槃僧。次著袈裟。或為強力者所執。
若比丘尼。畜歸女莊嚴身具。除時因緣。波逸提（百五十七）。
有命難梵行難。許著莊嚴身具走。故除時因緣。
比丘等突吉羅。
若比丘尼。著革屣持葢行。除時因緣。波逸提（百五十八）。
天雨時在寺內。聽作樹皮葢。葉葢。竹葢。著革屣。著
革屣持葢行。一一村。波逸提。無村處十里一波逸
提。減一村界。減十里。突吉羅。比丘等突吉羅。不犯
<pb n="535"/>
者。強力所執。乃至命難等。
若比丘尼。無病乘乘行。除時因緣。波逸提（百五十九）。
老者。病者。聽乘步挽乘。一切女乘。命難梵行難等。
聽乘乘去。謂象乘。馬乘。車乘。步乘。犯輕重同上。
若比丘尼。不著僧祇支入村者。波逸提（百六十）。
露胸掖乳腰帶。居士譏嫌。故制。入村門。波逸提。
一脚在外等。突吉羅。比丘等突吉羅。不犯者。或掖
下有瘡。或強力所執。命難。梵行難。
若比丘尼。向暮至白衣家。先不被喚。波逸提（百六十一）。
不被喚入門。波逸提。一脚在外等。突吉羅。若至白
衣家。不語主人去。出門。波逸提。方便欲去等。突吉
羅。比丘等突吉羅。不犯者。強力所執等。不喚而入。
彼舍火燒崩壞有毒蛇等。或強力所執。不語而出。
若比丘尼。向暮開僧伽藍門。不囑授餘比丘尼而出
者。波逸提（百六十二）。
三寶事。看病事。聽囑授出。不囑出門。波逸提。一脚
在內等。突吉羅。比丘等突吉羅。不犯者。破壞燒等。
若比丘尼。日沒開僧伽藍門。不囑而出者。波逸提（百六
十三○前戒因賊入劫物而制。此戒因獄因逃入而制。究竟原無二法。分作二戒。結集者失檢點也）。
若比丘尼。不前安居。不後安居者。波逸提（百六十四）。
為三寶或看病事。不及前安居。聽後安居。若不前
安居。突吉羅。不後安居。波逸提（僧祇律中。比丘亦爾。餘三眾突吉羅）。
若比丘尼。知女人常漏大小便。涕唾常出者。授具足
戒。波逸提（百六十五）。
不犯者。先不知。若信可信人語。若受具後如是病。
若比丘尼。知二形人。與受具足戒者。波逸提（百六十六）。
二形者。男形。女形。
若比丘尼。知二道合者。與受具足戒。波逸提（百六十七）。
二道合者。大小便道不別。
若比丘尼。知有負債難者。病難者。與受具足戒。波逸
提（百六十八）。
債主來牽捉。病者常須人守視。不得遠離。故制。
負債者乃至一錢十六分之一。病者乃至常頭痛。
若比丘尼。學世俗伎術以自活命。波逸提（百六十九）。
若比丘尼。以世俗呪術教授白衣。波逸提（百七十）。
六羣尼以世俗伎術教白衣。語言。汝等莫向日月
神祀廟舍大小便。除糞掃。蕩器不淨水。及舒脚。若
欲起房耕田種作。當向日月神祀。又言。今日某星
宿好。宜種作。宜作舍。宜使作人。宜與小兒剃髮。宜
長髮。宜舉取財物。宜遠行。少欲者嫌責。乃至白佛
結戒。若欲說者。當語言。莫向佛塔聲聞塔大小
便乃至舒脚。欲起房耕田種作者。當向佛塔聲聞
塔。八日。十四日。十五日。現變化日。宜入塔寺供養
僧。受齋法。比丘等突吉羅。
若比丘尼。被擯不去者。波逸提（百七十一）。
比丘等突吉羅。不犯者。若隨順不逆。下意悔過。求
解擯羯磨。或得病。或無伴去。或水陸道斷。諸難等。
若比丘尼。欲問比丘義。先不求而問者。波逸提（百七十二）。
安隱尼大智慧。問諸比丘義。比丘不能答。皆慚愧。
故制。欲問義。先求聽。不聽而問。波逸提。比丘等
突吉羅。不犯者。若先常聽問。若先親厚。若親厚者
語令但問。當為汝求。若彼從此受。若二人俱從他
受。若彼問此答。二人共誦。乃至錯說等。
若比丘尼。知先住後至。後至先住。欲惱彼故。在前經
行若立若坐若臥。波逸提（百七十三○意與前第九十二戒同）。
比丘等突吉羅。不犯者。若不知。若問。若先聽經行。
若更互經行。若是親厚。若親厚者語令但經行。我
當為汝語。若病倒地。若強力所執。乃至命難等。
若比丘尼。知有比丘僧伽藍中起塔。波逸提（百七十四）。
隨所取洗足石。若泥團。若草團。一一波逸提。不犯
者。先不知。若故壞僧伽藍。若先起塔。後作僧伽藍。
若比丘尼。見新受戒比丘。應起迎逆恭敬禮拜問訊
請與坐。不者。除因緣。波逸提（百七十五）。
<pb n="536"/>
或一坐食。作餘食法不食。或病。聽語言。大德。我有
如是因緣。不得起迎。比丘等突吉羅。
若比丘尼。為好故搖身趨行者。波逸提（百七十六）。
比丘等突吉羅。不犯者。或有如是病。或避杖。避暴
象。乃至刺棘等。或渡水若泥。或迴身看衣齊整。
若比丘尼。作婦女莊嚴香塗摩身。波逸提（百七十七）。
比丘等突吉羅。不犯者。或有如是病。或父母及篤
信優婆夷病。被繫閉。為洗沐梳髮。或強力所執。
若比丘尼。使外道女香塗摩身。波逸提（百七十八）。
又五分律云。髮長。波逸提。半月一剃。過此名為髮長。
若無人剃。及強力逼不得剃。皆不犯。
○八波羅提提舍尼法。根本律有十一。一乳。二酪。
三生酥。四熟酥。五油。六糖。七蜜。八魚。九肉。十乾
脯。十一學家（乳酪魚肉脯。比丘波逸提。生熟酥油糖蜜。比丘突吉羅。學家。比丘同）。
若比丘尼。不病。乞蘇食者。犯應懺悔可訶法。應向餘
比丘尼說言。大姊。我犯可訶法。所不應為。我今向大
姊懺悔。是名悔過法（一）。乞油（二）。若蜜（三）。若黑石蜜（四）。
若乳（五）。若酪（六）。若魚（七）。若肉（八）。亦如是。
聽為病者乞。自身病亦聽乞。上四戒。比丘等俱
突吉羅。下四戒。比丘波逸提。餘三眾突吉羅。不犯
者。不乞自得。僧祇律云。若自知我某時病常發。
爾時藥必難得。豫乞無罪。若不病乞。病時食。越毗
尼罪。病時乞。不病時食。無罪。病時乞。病時食。無罪
不病時乞。不病時食。悔過。
○眾學戒法。與比丘同（惟搖身行及生草⿱卄釆上大小便二戒。是波逸提罪）。
○七滅諍法。與比丘同。○出家受戒法為三。
（△初明授沙彌尼戒法。二明授式叉摩那戒法。三明授比丘尼戒法）。（△今初）。
比丘尼犍度云。若欲在尼寺內剃髮。應白僧。若一
一語令知。然後剃髮。應如是白。
大姊僧聽。此某甲。欲從某甲比丘尼求剃髮若僧時
到僧忍聽。為某甲剃髮。白如是。
若欲在寺內出家受沙彌尼戒。阿闍梨尼應作白。
大姊僧聽。此某甲。從某甲比丘尼求出家。若僧時到。
僧忍聽。與某甲出家。白如是。
白已。教著縵條袈裟。長跪合掌。教作如是言。
我某甲。歸依佛。歸依法。歸依僧。隨如來出家。某甲比
丘尼為和尚。如來至真等正覺是我世尊（三說）。
我某甲。歸依佛法僧。隨如來出家竟。某甲比丘尼為
和尚。如來至真等正覺是我世尊（三說）。
如諸佛盡壽不殺生。我某甲。亦盡壽不殺生。如諸
佛盡壽不偷盜。我某甲亦盡壽不偷盜。如諸佛盡
壽不婬欲。我某甲亦盡壽不婬欲。如諸佛盡壽不
妄語。我某甲亦盡壽不妄語。如諸佛盡壽不飲酒。
我某甲亦盡壽不飲酒。如諸佛盡壽不著香華鬘。
不香塗身。我某甲亦盡壽不著香華鬘不香塗身
如諸佛盡壽不歌儛倡伎不往觀聽。我某甲亦盡壽
不歌儛倡伎不往觀聽。如諸佛盡壽不坐高廣大
牀。我某甲亦盡壽不坐高廣大牀。如諸佛盡壽不
非時食。我某甲亦盡壽不非時食。如諸佛盡壽不
捉持生像金銀寶物。我某甲亦盡壽不捉持生像金
銀寶物（已上三歸十戒。並是授戒阿闍梨尼教令自說。次應語言。
汝今已受沙彌尼十戒竟。當盡壽頂戴奉持。終身不
得犯。應供養三寶。和尚阿闍梨一切如法教。不得違
逆。上中下座心常恭敬。勤求方便。坐禪。誦經。學問。勸
助作福。閉三惡道。開涅槃門。於比丘尼戒中。增長正
業。得四道果（凡沙彌尼之和尚及阿闍梨。並須是比丘尼。斷不可以比丘為二師也）。
根本雜事云。諸還俗尼。更不得出家。若與出家。師
主得罪。
△二明授式叉摩那戒法。
聽童女十八者。二年中學戒。年滿二十尼僧中受
大戒。若年十歲曾出適者（謂曾出適滿十歲也）。聽二年學戒。
滿十二。與受大戒。應如是與二歲學戒。沙彌尼往
尼僧中。禮足長跪合掌。白言。
<pb n="537"/>
大姊僧聽。我某甲沙彌尼。從僧乞二歲學戒。和尚尼
某甲。願僧慈愍故。與我二歲學戒（如是三說）。
應將沙彌尼離聞處。著見處。阿闍梨尼作白。
大姊僧聽。此某甲沙彌尼。今從僧乞二歲學戒。某甲
比丘尼為和尚。若僧時到。僧忍聽。與某甲沙彌尼二
歲學戒。某甲比丘尼為和尚。白如是。大姊僧聽。此
某甲沙彌尼。今從僧乞二歲學戒。某甲比丘尼為和
尚。僧今與某甲沙彌尼二歲學戒。某甲比丘尼為和
尚。誰諸大姊。忍僧與某甲沙彌尼二歲學戒。某甲比
丘尼為和尚者默然。誰不忍者說。此是初羯磨（第二第三
亦如是說）。僧已忍與某甲沙彌尼二歲學戒。某甲比丘尼
為和尚竟。僧忍默然故。是事如是持。
次令彼來。長跪阿闍梨尼之前。授與六法。
某甲諦聽。如來無所著等正覺。說六法。不得作不
淨行。行婬欲法。若式叉摩那。行婬欲法。非式叉摩那。
非釋種女。與染汙心男子共身相摩觸。犯戒。應更與
戒。是中盡形壽不得犯。能持不（答言能）。不得偷盜。乃
至草葉。若式叉摩那。取人五錢。若過五錢。若自取。教
人取。若自斷。教人斷。若自破。教人破。若燒。若埋。若壞
色。非式叉摩那。非釋種女。若取減五錢。犯戒。應更與
戒。是中盡形壽不得犯。能持不（答言能）。不得故斷眾
生命。乃至蟻子。若式叉摩那。故自手斷人命。求刀授
與。教死。勸死。讚死。若與人非藥。若墮人胎。⿰示厭禱呪術。
自作。教人作。非式叉摩那。非釋種女。若斷畜生不能
變化者命。犯戒。應更與戒。是中盡形壽不得犯。能持
不（答言能）。不得妄語。乃至戲笑。若式叉摩那。不真實。
無所有。自稱言得上人法。言得禪。得解脫。得定。得正
受。得須陀洹果。乃至阿羅漢果。天來。龍來。鬼神來。供
養我。此非式叉摩那。非釋種女。若於眾中故作妄語。
犯戒。應更與戒。是中盡形壽不得犯。能持不（答言能）
不得非時食。若式叉摩那。非時食。犯戒。應更與戒。是
中盡形壽不得犯。能持不（答言能）。不得飲酒。若式叉
摩那。飲酒。犯戒。應更與戒。是中盡形壽不得犯。能持
不（答言能）。式叉摩那。於一切比丘尼戒中應學。除為
比丘尼過食。自取食食。
（說竟。亦可隨意略如常法結撮回向）。
僧祇律云。式叉摩那。一切大尼下。一切沙彌尼上。
於式叉摩那不淨。於大尼淨。於大尼不淨。於式叉
摩那亦不淨。大尼得與式叉摩那三宿。式叉摩那
得與沙彌尼三宿。式叉摩那得與大尼授食。除火
淨生種。取金銀錢。自從沙彌尼等受食。大尼不得
向說波羅夷乃至越毗尼罪。得語不婬不盜等。式
叉摩那至布薩自恣日。入僧中。長跪合掌。作是言。
阿梨耶僧。我某甲清淨。僧憶念持。如是三說而去。
後四波羅夷犯者。更從始學。十九僧殘已下若一
一犯。隨所犯。作突吉羅悔。若破非時食。停食食。捉
錢金銀。飲酒。著華香五戒者。隨犯日數更學。二歲
學戒滿已。欲受具者。和尚尼應白僧。乞畜弟子羯
磨。然後二部僧中受具。
比丘尼犍度云。應求和尚。作如是言。
阿夷一心念。我某甲。今求阿夷為和尚。願阿夷為我
作和尚。我依阿夷故。得受大戒（如是三說。和尚答言。可爾）。
△三明授比丘尼戒法。
若式叉摩那學戒已。年滿二十。若滿十二。應與受
大戒。白四羯磨。和尚尼為料理五衣鉢具。請羯磨
阿闍梨尼。教授阿闍梨尼。及尊證七比丘尼已（邊地
二證亦得）。將受戒人至戒場上。立眼見耳不聞處。羯磨
師應作白。差教授師。
大姊僧聽。彼某甲。從和尚尼某甲求授具足戒。若僧
時到。僧思聽。某甲為教授師。白如是。
教授師當往至欲受戒人所語言。
妹。此是安陀會。此是[鬱-山+止]多羅僧。此是僧伽梨。此是僧
祇支。此是覆肩衣。此是鉢。此衣鉢是汝有不。
<pb n="538"/>
彼答言是。教受師復應語言。
妹聽。今是至誠時。實語時。我今問汝。實當言實。不實
當言不實。汝字何等（答云某甲）。和尚字誰（答云某甲）。年滿二十
未（答云滿）。衣鉢具足不（答云具足）。父母聽汝不（答云聽。若已嫁者。問云。夫
主聽汝否。答云聽。汝不負債不（答云不負）。汝非婢不（答云非）。汝是女
人不（答云是）。女人有如是諸病。癩癰疽。白癩。乾痟。顛狂。
二形。二道合。大小便常漏。涕唾常流出。汝有此諸病
不（答云無）。如我向問汝事。在眾中亦當如是問。如汝向
者答我。眾僧中亦當如是答。
教授師還來僧中。舒手相及處立。作如是白。
大姊僧聽。彼某甲。從和尚尼某甲求授具足戒。若僧
時到。僧忍聽。我已問竟。聽將來。白如是。
白已。迴身將彼欲受戒人來至僧中。為捉衣鉢。教
禮尼僧足已。在羯磨師前。長跪合掌。教作如是乞。
大姊僧聽。我某甲。從和尚尼某甲求授具足戒。我某
甲。今從僧乞授具足戒。某甲尼為和尚。願僧慈愍故。
拔濟我。
如是三乞已。羯磨師應作白。
大姊僧聽。此某甲。從和尚尼某甲求授具足戒。此某
甲。今從眾僧乞授具足戒。某甲尼為和尚。若僧時到。
僧忍聽。我問諸難事。白如是。妹諦聽。今是至誠時。
乃至汝有此諸病不（一一問答如前竟。次為白四羯磨）。
大姊僧聽。此某甲。從和尚尼某甲求授具足戒。此某
甲。今從眾僧乞授具足戒。某甲尼為和尚。某甲自說
清淨。無諸難事。年滿二十。衣鉢具足。若僧時到僧忍
聽。授某甲具足戒。某甲尼為和尚。白如是。大姊僧
聽。此某甲。從和尚尼某甲求授具足戒。此某甲。今從
眾僧乞授具足戒。某甲尼為和尚。某甲自說清淨。無
諸難事。年滿二十。衣鉢具足。今僧授某甲具足戒。某
甲尼為和尚。誰諸大姊。忍僧授某甲具足戒。某甲尼
為和尚者默然。誰不忍者說。此是初羯磨（第二第三亦如是說）。
僧已忍授某甲具足戒。某甲尼為和尚竟。僧忍默然
故。是事如是持（和尚尼應先為請一比丘羯磨師。并九比丘為證。邊地或四證亦得）。
時諸尼應將彼受戒者。至比丘僧所。禮僧足已。長
跪合掌。教授阿闍梨尼。應教作如是語。
大德僧聽。我某甲。從和尚尼某甲求受具足戒。我某
甲。今從眾僧乞受具足戒。某甲尼為和尚願僧慈愍
故。拔濟我。
如是三乞已。比丘僧中羯磨師當問。
汝字何等。乃至汝有此諸病不（一一問答。並如前說。又問）。汝已學
戒清淨不（若言學戒清淨。當更問餘尼）。此人學戒清淨不。
餘尼若答言學戒清淨者。羯磨師當作白。
大德僧聽。此某甲。從和尚尼某甲求受具足戒。此某
甲。今從眾僧乞受具足戒。和尚尼某甲。某甲已學戒
清淨。若僧時到。僧忍聽。僧今授某甲具足戒。某甲尼
為和尚。白如是。大德僧聽。此某甲。從和尚尼某甲
求受具足戒。此某甲。今從眾僧乞受具足戒。某甲尼
為和尚。某甲已學戒清淨。今僧授某甲具足戒。某甲
尼為和尚。誰諸長老。忍僧授某甲具足戒。某甲尼為
和尚者默然。誰不忍者說。此是初羯磨（第二第三。亦如是說）。僧
已忍與某甲受具足戒。某甲尼為和尚竟。僧忍默然
故。是事如是持（羯磨竟。應語言。汝今受戒。某年某月某日某時。應盡壽憶是事。次為說戒）。
善女人諦聽。此是如來無所著等正覺。說八波羅夷
法。犯者非比丘尼。非釋種女。不得作不淨行。行婬
欲法。若比丘尼。意樂作不淨行。行婬欲法。乃至共畜
生。此非比丘尼。非釋種女。汝是中盡形壽不得作。能
持不（答言能）。不得盜。乃至草葉。若比丘尼。偷人五錢
若過五錢。若自取。教人取。若自折。教人折。若自斫。教
人斫。若自破。教人破。若燒。若埋。若壞色。彼非比丘尼。
非釋種女。汝是中盡形壽不得犯。能持不（答言能）。不
得故斷眾生命。乃至蟻子。若比丘尼。故自手斷人命。
若持刀授與人。教死。讚死。勸死。若與人非藥。若墮人
胎。厭禱呪呾殺。若自作。若教人作。彼非比丘尼。非釋
<pb n="539"/>
種女。汝是中盡形壽不得犯。能持不（答言能）。不得妄
語。乃至戲笑。若比丘尼。不真實。非己有。自稱言。我得
上人法。我得禪。得解脫。得三昧。正受。得須陀洹果。斯
陀含果。阿那含果。阿羅漢果。言天來。龍來。鬼神來。供
養我。此非比丘尼。非釋種女。汝是中盡形壽不得作
能持不（答言能）。不得身相觸。乃至共畜生。若比丘尼
有染汙心。與染汙心男子身相觸。從腋已下。膝已上
身相觸。若捉。若摩。若牽。若逆摩。順摩。若舉。若下。若捉。
若捺。彼非比丘尼。非釋種女。是中盡形壽不得犯。能
持不（答言能）。不得犯八事。乃至共畜生。若比丘尼。染
汙心。受染汙心男子捉手。捉衣。入屏處。屏處共立。共
語。共行。身相近。共期。犯此八事。彼非比丘尼。非釋種
女。犯此八事故。汝是中盡形壽不得犯。能持不（答言能）
不得覆他罪。乃至突吉羅惡說。若比丘尼。知他比
丘尼犯波羅夷罪。若不自舉。不白僧若眾多人。後於
異時。此比丘尼若罷道。若滅擯。若遮不共僧事。若入
外道後。便作是說。我先知有如是如是事。彼非比丘
尼。非釋種女。覆重罪故。汝是中盡形壽不得作。能持
不（答言能）。不得隨順被舉比丘。乃至守園人及沙彌。
若比丘尼。知比丘為僧所舉。如法。如律。如佛所教。不
隨順。不懺悔。僧未與作共住。而隨順。是比丘尼諫彼
比丘尼言。汝妹知不。今僧舉此比丘。如法。如律。如佛
所教。不隨順。不懺悔。僧未與作共住。汝莫隨順。是比
丘尼諫彼比丘尼時。堅持不捨。是比丘尼當三諫。捨
此事故。乃至三諫。捨者善。不捨者。彼非比丘尼。非釋
種女。由隨舉故。汝是中盡形壽不得犯。能持不（答言能）
善女人諦聽。如來無所著等正覺。說四依法。比丘
尼依此得出家受具足戒。成比丘尼。依糞掃衣。得
出家受具足戒。成比丘尼法。汝是中盡形壽能持不
（答言能）若得長利。檀越施衣。割壞衣。得受。依乞食。得
出家受具足戒。成比丘尼法。汝是中盡形壽能持不
（答言能）若得長利。若僧差食。檀越送食。月八日食。十四
十五日食。若月初日食。若眾僧常食。若檀越請食。應
受。依樹下坐。得出家受具足戒。成比丘尼法。汝是
中盡形壽能持不（答言能）若得長利。別房。尖頭屋。小房。
石室。兩房一戶。應受（按尼犍度又云。尼不應在阿蘭若處住。除王園中。根本雜事云。
不應城外安置尼寺。故根本律。為尼但說三依法也）。依腐爛藥。得出家受具
足戒。成比丘尼法。汝是中盡形壽能持不（答言能）。若得
長利。蘇。油。生蘇。蜜。石蜜。應受。汝已受具足戒竟。白
四羯磨如法成就。得處所。和尚如法。阿闍梨如法。二
部僧如法具足滿。汝當善受教法。應勸化作福治塔
供養眾僧。若和尚阿闍梨一切如法教授。不得違逆。
應學問誦經。勤求方便。於佛法中。得須陀洹果。斯陀
含果。阿那含果。阿羅漢果。汝始發心出家。功不唐捐。
果報不絕。餘所未知。當問和尚阿闍梨（隨意結撮迴向）
令受戒人在前。餘尼在後而去。
若欲受大戒時。道路有賊難者。聽遣使為受戒。尼僧
白二羯磨。遣一清淨無難比丘尼。復差二三尼共去。
受使尼禮僧足。長跪合掌。代為三乞。僧應問彼字何
等。和尚尼是誰。已學戒清淨不。答言已學戒清淨者。
復應問伴尼。已學戒清淨未耶。若答言已學戒清淨。
應為白四羯磨。彼使應還尼寺內語言。大妹。我已與
汝受大戒竟。不應以小小顏貌。便遣使受戒。
十誦律云。比丘尼一返戒。不復聽出家受具。若捨戒
已。轉根作男子。與受比丘戒。不犯。薩婆多摩得勒
伽云。犯不共波羅夷。轉根成男子。得與出家受具。
○雜法。
比丘尼犍度云。迦留陀夷。罵打比丘尼。乃至詭語勸
喻。佛聽尼僧為作不禮白二羯磨。彼隨順尼僧。不敢
違逆。求解不禮羯磨。應解。六羣比丘。至尼住處。與
六群尼更相調弄。亂諸坐禪者。佛言。應隨亂閙處遮。
尼至比丘住處亦爾。六群比丘所有沙彌。至尼住
處。共彼沙彌尼式叉摩那更相調弄亂諸坐禪者。佛
<pb n="540"/>
言。應喚來謫罰。若不改。應為彼沙彌二師作不禮羯
磨。六群尼所有沙彌尼式叉摩那。至比丘住處。共
彼沙彌更相調弄亂諸坐禪者。佛言。應喚來謫罰。若
不改。應為彼沙彌尼式叉摩那二師作捨教授羯磨
尼不應結加趺坐。聽半坐。僧祇律云。比丘教誡
尼時。應如女想。尼於教誡人。如佛想。根本雜事云。
勸他歸俗。得吐羅罪。苾芻小鉢。是尼大鉢。諸尼
不應觸他孩子。尼陀那云。若時饑儉。乞求難得。聽
尼從眾乞法。於父母舍而作往還。白四羯磨。此尼得
獨行。無犯。往親族家。隨意而食。復至豐時。即不應往
目得迦云。凡尼食處。於上座首。留一座處。假令求
寂在後來至。就座而食。是上眾故。

重治毗尼事義集要卷第十七終
音義
阿夷具云阿梨夷。亦云阿梨耶。此翻尊者。或翻
聖者有人云。以大愛道是佛母姨。故倣喚阿姨。未
必然。
不共波羅夷即觸八覆隨四戒也。

<talk>No. 719-H
 䟦語</talk>

嗚呼。律學之不明也久矣。律既不明。教安得明。教
既不明。宗安得明。賢者過之。不肖者不及焉。況復
流俗知見。淪骨浹髓。語以如來正法。不啻驚若河
漢。顧安肯寓目於五百卷之佛世芳規也哉。予愧
行門疎缺。辜負佛門。故年來杜口。不敢輙辯時人
得失。而一隙之明。仰藉佛祖借牖。庶可稱跛足導
師倘有人焉。師予意而篤行之。其安隱達清涼池
斷無疑也。庚寅八月初八日閣筆故䟦
梵網經云。凡長上亡故。皆宜請法師諷誦經律。以
資冥福。夫講經不過一時。尚利益無邊。能資冥福。
況刻板流通。印施無盡。展轉無窮。其善根福德因
緣。盡虗空。徧法界。不可思議矣。古人云。以善書傳
一人者。當十善。傳十人者。當百善。傳大豪傑。大貴
人者。當千善。廣佈無疆。重刊不朽者。萬萬善。噫。世
間善書功德尚爾。況佛書出世之大法乎。可以悟
矣。又云。世間一切好話。被佛一人說竟。豈可不急
急流通耶
佛弟子楊淨超。一心上叩
常住三寶。釋迦世尊。文殊。普賢。諸大菩薩。慈悲攝受。
冥熏加被。證明發願曰（淨超）。謹遵佛語。刻印毗尼
集要。仗此勝因。以資冥福。願宿障頓消。心地光明。
早脫輪回。速往樂[邱-丘+(看-目)]。快見彌陀。頓悟無生。回入娑
婆。度盡恩冤。齊成佛道。惟願
彌陀世尊。觀音。勢至。清淨海眾。諸大菩薩。同垂慈愍。
滿此微願。

卍云。原本有十八卷。末卷收犍度略釋。今從別行
本。編次別處。

<article id="n720">毗尼關要</article>

<talk>No. 720-A
 序</talk>

夫一大藏教岐而為三。曰經。曰律。曰論。雖有頓漸
大小之殊。皆從佛口出。以言顯道。以道立行。總歸
之心地法門（而已。猶若寶鼎三足。缺一則傾且覆。抑
何以立言行樹道德。作禁戒之隄防。出世之根本
也哉。故四分戒本為正法關鑰。諸佛以之同證。菩
薩以之同修。眾生以之同具者。以戒為體。以戒為
<pb n="541"/>
用。顯其用則行無不立。明其體則道無不備。審毗
尼之嚴淨殊勝。於理於事。實踐實履。無絲毫假借。
調御正法以壽世者。是以吾佛如來出大圓音。諸
菩薩弘宣波羅提木叉。啟廸像季眾生。迷而為愚
癡。悟而為智慧。真妄同源。自他普覺。乃至世出世
間一切果因罪福。靡不外乎是經。必須行解相應。
然後弘範三界。化導天人。惟律藏為甚深妙旨。此
大部六十卷。離而為四。故曰四分。戒本乃大部中
第一分之統要也。自西域優波離尊者親承佛囑。
傳至東土。南山澄照悟真允堪元照諸大聖師後
先弘化。歷代帝主所欽賜褒崇。載諸盛典。元明以
來正法凌彝。迨啟禎間。千華老人乘願輪而來。為
東南半壁。憧憧受毗尼法者。到處蜂攢蟻聚。化被
之盛。兆乎是矣。
清朝嘉運肇興。繼千華而起者。南來見者和尚。大其
家世。擴充模範。四方稟法之士不啻如星拱月。似
鳥附鳳。四十載旺化南都。千萬眾而得定公和尚
一人焉。公丱歲脫穎。博綜內外典籍。攷覈律藏全
書。采法苑之精華。闡諸經之奧旨。發前賢底蘊。繼
後啟之芳規。自學地而據師位。雖萬指雲臻。不忘
苦心。勵志閱有二十餘夏。而關要告成。豈止加惠
來學。即近世唱導之師星分碁布。忽於行解。汲汲
于弘戒虗式。而實圖利養者。得覩是書。立能啟其
茆塞。而登康衢。足徵定和尚護持正法之心誠良
且溥矣。嗚呼余生謭劣蕪陋。不文之言。奚足為是
書之重。然竊喜南山之道言行相符。復觀全鼎於
今日。以救三學之通獘。作季法大光明幢者。吾于
華山。三世幸千載一遇云爾。
康熙戊辰歲春仲潤州夾山弟大珍拜撰

<other>毗尼關要目次</other>

卷第一
序釋本題目
釋初讚頌釋前方便
釋白羯磨釋戒經序
卷第二
釋四波羅夷法（第一婬戒第二盜戒）
卷第三
釋四波羅夷法（第三殺戒第四妄語戒）
卷第四
釋十三僧伽婆尸沙法（自第一法至第八法）
卷第五
釋十三僧伽婆尸沙法（自第九法至第十三法）
釋二不定法
卷第六
釋三十尼薩耆波逸提法（自第一法至第六法）
卷第七
釋三十尼薩耆波逸提法（自第七法至第十九法）
卷第八
釋三十尼薩耆波逸提法（自第二十法至第三十法）
卷第九
釋九十波逸提法（自第一法至第十二法）
卷第十
釋九十波逸提法（自第十三法至第三十法）
卷第十一
釋九十波逸提法（自第三十一法至第四十二法）
卷第十二
釋九十波逸提法（自第四十三法至第六十一法）
卷第十三
釋九十波逸提法（自第六十二法至第七十七法）
卷第十四
釋九十波逸提法（自第七十八法至第九十法）
<pb n="542"/>
釋四悔過法
卷第十五
釋眾學法
卷第十六
釋七滅諍法釋總結名目
釋勸學餘法釋七佛戒經
釋結勸迴向

毗尼關要目次（終）

No. 720
<sarticle>毗尼關要卷第一</sarticle>

清金陵寶華山律學沙門　德基　輯
將釋此律。大科分二。初釋題目。二入文。初釋題
分二。初釋律題。二釋人題。初釋律題分二。初明
四分。次釋戒本。
今初。
所言四分者。此律大部有六十卷。分為四分。第一
分二十一卷。其中所明比丘二百五十戒緣起開
遮輕重等法。第二分十五卷中明比丘尼三百
四十八戒法及受戒犍度說戒犍度（所言犍度者。此云法聚。謂
以相類之法聚為一處。故云法聚也。善見名騫陀迦。僧祗云䟦渠。於諸經中名品。名雖差別。義無有二也）。
第三分十三卷中明十六犍度法。謂安居自恣
皮革衣藥迦絺那衣拘睒彌瞻波呵責人覆藏遮
破僧滅諍比丘尼法犍度等。第四分十一卷。其
中所明六犍度法。房舍雜法五百結集七百結集
調部毗尼毗尼增一等法。今此戒本即大部中
第一分。單明比丘二百五十戒法也。即取其經冊
數目為名。故云四分。
次釋戒本。
言戒本者。就於初分比丘戒中。但明戒相。兼續七
佛略教誡經。流通世間。俾初學比丘誦習。令知廣
略教誡。識相守持。不虧戒體。至於半月布薩。誦此
戒本以為恒規。故將二百五十條章。別集成本。故
云四分戒本也。然有通別二名。先明通。次明別。
謂一大藏制教。通名為律。梵語毗尼。或云毗柰耶。
此翻善治。亦翻調伏（謂調鍊三業。制伏過非。調鍊通於止作。制伏唯明止惡）。
或翻為滅。滅有三義。一滅業非（謂不殺盜等故。律中有犯毗尼。有諍
毗尼）。二滅煩惱（律云。調伏貪等令盡。是故如來制增上戒學）。三得滅果（經云。
戒淨有智慧。便得第一道）。南山云。毗尼翻調伏及滅者。是從功
用為名。非正翻也。正翻為律。律者法也。從教為名。
斷割輕重。開遮持犯。非法不定。猶如王法科條之
制。翻彼柰耶之語。名之為律。戒因緣經云。鼻柰
耶。鼻秦言去。奈耶秦言真。去若干非而就真。故曰
真也。降伏此心。息此心忍不起。故曰真也。降伏戒
也。息定也。忍智也。故知才舉一法。三學全收。若
無戒善。定慧不起。又此戒法凡有三種。一者律儀
戒。亦名波羅提木叉戒。二者定共戒。亦名禪戒。三
者道共戒。亦名無漏戒。律儀戒者。律是遮止。儀
是形儀。能止形上諸惡。故稱為戒。亦曰威儀。威是
清嚴可畏。儀是軌範可則。亦曰調御。使心行調善
也。定是靜攝。入定之時。自然調善。防止諸惡。
道是能通。發真以後。自無毀犯。如初果耕地。蟲離
四寸。是道共力。此二戒法既是心上勝用。力能發
戒。道定與律儀並起。故稱為共。今毗尼藏。正詮
律儀。亦攝定道。由持淨戒。禪定智慧自然發生。則
律儀為因。定道為果。由禪無漏力。性業遮業悉得
清淨。則木叉為果。定道為緣。薩婆多論云。此波
羅提木叉戒。若佛在世則有。佛不在世則無。禪無
漏戒一切時有。波羅提木叉戒從教而得。禪無漏
戒不從教得。乃至云。波羅提木叉戒但佛弟子有。
禪戒外道俱有。夫能維持佛法。有七眾在。世間三
<pb n="543"/>
乘道果相續不斷。盡以波羅提木叉為根本。禪無
漏戒不爾。是故於三戒中。最為殊勝。善見云。毗
尼藏是佛法壽命。毗尼藏住。佛法亦住。已釋通名
竟。
次明別。
別者。謂僧祇五分薩婆多十誦善見根本毗尼母
戒因緣經等。名之為別。今此戒本。通則同名為律。
別則名為四分。已論通別竟。
復明經律立題。義該單複而有七種。謂單三。複三。
具足一。單三者。以人立題。如阿彌陀經。以法為題
者。如般若涅槃。以喻為題者。如梵網經。複三者。
人法為題。如文殊問般若經等。法喻立題者。如妙
法蓮華經等。人喻為題者。謂如來師子吼經等。具
足一者。謂人法喻。如大方廣佛華嚴經。今此戒本。
則人法為題。人名曇無德。法名四分律。亦可言單
法為題。謂略去人名。但言四分戒本也。本題釋竟。
次釋人題。
言姚秦者。秦乃國號。姚是姓也。謂主姚興。今言姚
秦。以別餘秦也。言佛陀耶舍者。此云覺明。罽賓國
人。婆羅門種。年十三出家。常與師遠行。曠野逢虎。
其師欲走避。師曰。此虎已飽。必不侵人。俄而虎去。
前行果有餘㱴（音自）。其師密異之。至年十五。日誦經
二三萬言。常外分衛。廢於誦習。有羅漢重其聰明。
恒乞食供之。嗣從舅氏。習五明諸論（一聲明。二因明。三醫方明。
四工巧明。五內明）。世間法術靡不綜閑。後受沙勒國太子
供養。待遇隆厚。羅什後至。從舍受學。甚相尊敬。什
既隨母還龜茲。耶舍留止。頃之王薨。太子即位。時
符堅遣呂光等。西伐龜茲。王急求救於沙勒。沙勒
王自率兵赴之。救軍未至。而龜茲已敗。羅什為光
所執。舍乃歎曰。我與羅什相遇雖久。未盡懷抱。其
忽覊虜。相見何期。停十餘年。乃東適龜茲。法化甚
盛。什在姑臧。遣信要師。為國人留之。欲行而不克。
復停歲許。後語弟子云。吾欲尋羅什。可密裝夜發。
勿使人知。弟子曰。恐明日追至。不免復還。因命弟
子。取淨水以藥投中。呪數十言。與弟子洗足。乘夜
發行數百里。始旦。問弟子蚛。何所覺耶。曰惟問疾
風耳。國人追不及。行達姑臧。而什已入長安。聞姚
興勸為非法（言非法者。謂姚興愛其才識過人。勸令。罷道。而什弗從）。乃歎曰。
羅什如好綿。何使入棘林中。什聞其至姑臧。勸姚
興迎之。興未納。頃之興命什譯出經藏。什曰。夫弘
宣法教。宜令文義圓通。貧道雖誦其文。未善其理。
唯佛陀耶舍深達幽致。今在姑臧。願詔徵之。一言
三詳。然後著筆。使微言不墜。取信千載也。興即遣
使招迎。厚加贈遺。悉不受。乃笑曰。明旨既降。便應
載馳。然檀越待士既厚。脫如羅什見處。則不敢聞
命。葢興媵妾逼什故也（媵音孕。凡女隨嫁曰媵）。使還覆之。興
歎其幾慎。重信敦喻。方至長安。興自出候。延於逍
遙園中。於時羅什出十住經。一月餘日。疑難猶豫。
尚未操筆。耶舍既至。共相徵決。辭理方定。并出長
阿含等。涼州沙門竺佛念。譯為秦言。道含筆受。至
十月解座。緣佛陀耶舍先於本國誦四分律。不賷
梵本而來。秦司𨽻校尉姚爽欲請譯出。姚主以其
無梵本。疑其遺謬。姚主即以藥方一卷民籍一卷。
可萬餘言。令其誦之。一日集僧執文覆之。不謬一
字。眾服其強記。由是耶舍口誦梵音。佛念筆受成
文。即以弘始十二年。譯出四分律。為四十五卷（今分
作六十卷）。舍為人端雅赤髭。善解毗婆沙。時號曰赤髭
毗婆沙。既為什之師。亦稱大毗婆沙。後還外國。至
罽賓。得虗空藏菩薩經一卷。寄賈客。傳與涼州諸
僧。後不知所（按蓮宗七祖。初祖中云。尊者義熙八年先逝。同佛來接。遠公在佛之側前
揖師曰。師志在先。何來之晚。遠公義熙十二年八月六日逝也）。竺佛念涼州人。弱
年出家。志業清堅。外和內朗。有通敏之鑒。諷習眾
經。粗涉外典。其蒼雅詁訓。尤所明達。少好遊方。備
<pb n="544"/>
貫風俗。家世西河。洞曉方語。華梵音義莫不兼釋。
故義學之譽雖闕。洽聞之聲甚著。符氏建元中。有
僧伽䟦澄曇摩難提等。入長安。趙政請出諸經。當
時名德莫能傳譯。眾咸推念。於是澄執梵文。念譯
為晉言。質斷疑義。音字方明。至建元二十年正月。
復請曇摩難提。出增一阿含。於長安城內。集義學
沙門。請念為譯。敷析研覈。二載乃竟。自世高支謙
已後。莫踰於念（安息國沙門安清。字世高。東漢質帝時至雒。譯經共九十五部。月支
國沙門支謙。三國時至吳。譯經共八十八部）。在符姚二代。為譯人之宗。
故關中僧眾咸嘉焉。後自出菩薩瓔珞十住斷結
及曜胎中陰經等。始就治定。意多未盡。遂爾遘疾。
卒於長安。遠近黑白莫不歎惜。釋題已竟。
二正人文義分三。初釋戒序。二釋戒相。三結勸
迴問。
初釋戒序。又分為六。初述讚頌。二作前方便。三
秉白羯磨。四說戒序。五結問。六勸持向。初述讚
頌分六。初敬禮三寶。三誡聽獲益。三憑師傳說。
四戒足勿毀。五戒顯全缺。六讚戒勝喻。初敬禮
三寶。
 稽首禮諸佛  及法比丘僧 
釋　作法之始。必先敬禮三寶。以求加被也。稽首
者。以首至地。表身業致敬也。口稱聖號。表口業致
敬也。心存觀想。即意業致敬也。此謂三業虔誠供
養。云何作法必先敬禮三寶耶。此有七意。一顯示
吉祥故。二令生信故。三令知恩德故。四為儀式故。
五表有稟承故。六請威加護故。七隨順先聖故。有
此勝益。必先敬禮三寶。問此三何故稱為寶耶。答
依寶性論。有六義故名為寶。一希有。二明淨。三勢
力。四莊嚴。五最上。六不變。如此六義似世之寶。故
稱三寶也。問三寶次第何故如是。答約勝劣次
第。謂佛法僧。能覺彼法。所覺隨受。有勝劣故。若因
果次第。謂僧佛法。由僧先修。次佛圓滿。後得法果。
若境行次第。謂法僧佛。以法為境。僧修勝行。佛果
圓滿。若師資次第。謂法佛僧。法是佛師。法先佛次。
後說僧寶。若隨信次第。謂僧法佛。見僧威儀。次信
所證。然後師佛。若示現次第。謂佛僧法。先本是佛。
次示為僧。法說於後。今約勝劣次第。佛法僧名為
三寶。
佛者梵語。具云佛陀。此云覺。覺具三義。謂自覺。覺
他。覺行圓滿。故華嚴云。奇哉大導師。自覺能覺他。
是也。自覺者。謂覺知過去未來現在三世一切諸
法。常與無常等。悟性真空。了惑虗妄。功成妙智。道
證圓覺。故名自覺。二覺他者。謂運無緣慈。度有情
界（謂以平等智。無心攀緣一切眾生。而於一切眾生。自然獲益。故輔行云。運此慈悲心。徧覆法界。
故能任運救苦。自然與樂。是無緣慈也。喻如龍王興雲霔雨。平等普潤。一切隨類各得生長也）。皆
令離生死苦。得涅槃樂。故名覺他。三覺行圓滿者。
謂三惑淨盡。眾德悉備。位證妙覺。行滿果圓。故名
覺行圓滿（三惑者。見思塵沙無明之惑也）。是名佛也
法者。乃如來稱性隨機所說權實之法也。若以義
解。有其二義。一任持自體義。二軌生物解義（任持自體
者。謂本有自體真實不變。非同依他從緣假立。無有自性。以從無始來任持不失故。論云。如實不空。以有
自體。具足無量性功德故　軌生物解者。軌謂軌則。物謂眾生。解即智解。謂諸眾生內有熏習之力。於此
法上而生智解。物則生解。故云軌生物解也）。
比丘者。淨名疏云。或言有翻。或言無翻。言有翻者。
翻云除饉。眾生薄福。在因無法。自資得報。多所饉
乏。出家精持淨戒。是良福田。能生物善。除因果之
饉乏也。言無翻者。名含三義。智論云。一破惡。二怖
魔。三乞士。破惡者。如初得戒時。即名比丘。以三
羯磨。發善律儀。破惡律儀。故云破惡。若通就行解。
戒能防非。定除心亂。慧悟想虗。能破見思之惡。故
名破惡。二怖魔者。既能破惡。魔羅念言。此人非
但出我界域。或可傳燈化我眷屬。空我宮殿。故生
驚怖。通而言之。三魔亦怖（三魔者。一煩惱魔。謂三界中一切妄惑也。修行
<pb n="545"/>
之人為此妄惑。惱亂心神。不能成就菩提。是名煩惱魔。五蘊魔亦攝其中。二者天魔。此魔即欲界第六天
也。若人勤修勝善。欲超三界生死。而此天魔為作障礙。發起種種擾亂之事。令修行人不得成就出世善
根。是名天魔。三者死魔。謂四大分散。天喪殞沒也。修行之人為此夭喪。不能續延慧命。是名死魔）。三
乞士者。乞是乞求之名。士乃清雅之稱。出家之人。
內修清雅之德。必須遠離四邪（一下口食。謂種植田園。和合湯藥。以
求衣食。而自活命。是名下口食也。二仰口食。謂仰觀星宿日月風雨雷電霹[靂-秝+林]。術數之學。以求衣食。而自
活命。是名仰口食也。三方口食。謂曲媚豪勢。通使四方。巧言多求。以自活命。是名方口食也。四維口食。維
即四維也。謂學種種呪術卜算吉凶。以求衣食而自活命。是名維口食也）。清淨自居。福
利眾生。破憍慢心。謙下自卑。告求資身。以成清雅
之德。故名乞士。因中具此三義。故於果上獲得三
號。一殺賊。從破惡以得名。二無生。從怖魔而受稱。
三應供。因乞士以成德。故名比丘。含多義不翻。仍
存梵語也。
言僧者。半梵語。具云僧伽。此翻和合眾。乃四比丘
已上之稱。和合有二義。一理和。謂同證擇滅（擇即揀擇。
滅即寂滅。謂諸有情用智揀擇四聖諦。遠離見思繫縛。即證寂滅真空之理。是名擇滅。如牛所駕車名曰
牛車也）。二事和。有六義。一戒和同修。二見和同解。三
身和同住。四利和同均。五口和無諍。六意和同悅。
什師云。欲令眾和要由六法。一以慈心起身業。二
以慈心起口業。三以慈心起意業。四若得食時。減
盋中飯。供養上座一人下座一人。五持戒清淨。六
漏盡智慧。群居必以六為體。方顯僧寶之尊重。為
世福田也。又十誦律中有五種僧。一者無慚愧僧。
破戒諸比丘是。二者羺羊僧。凡夫鈍根無智慧。如
羺羊聚在一處。不知布薩。不知布薩羯磨。不知法
會（法會者。根本尼陀那云。會坐如說戒自恣時。有客比丘來。應更說。不應更說。應次第聽。不應次
第聽。先比丘應出界而出界。客比丘亦爾。或時客來少。雖不應更說。設客有重德。若剛強能作鬪諍事。應
更說而不說。如是比丘。名不知法會也）。三別眾僧。一界內別作羯磨。
四清淨僧。凡夫持戒人及凡夫勝者（凡夫勝者。謂外凡內凡七
賢人也。一五停心。二別相念。三總相念。名為外凡。一煖位。二頂位。三忍位。四世第一位。名為內凡也）。五
真實僧。學無學人。此中所禮。正禮後二種。由真實
僧。能令勝義正法久住（謂三乘道果）。由清淨僧。能令世
俗正法久住故（謂法律教誡）。彼前三種能作非法羯磨。
能令正法破壞。故非所禮。復有住持三寶。一體
三寶。言住持三寶者。謂範金合土紙素丹青。名為
佛寶。黃卷赤牘大藏經文。名為法寶。剃髮染衣。名
為僧寶。此三住世不絕。故名住持三寶也。言同
體三寶者。以實相慧。覺了諸法非空非有亦空亦
有。雙忘雙照。三智圓覺。名為佛寶。所覺法性之理。
三諦具足。名為法寶。如此覺慧。與理事和合。名為
僧寶。所言諸佛者。即通指十方現坐道場一切
大師。以覺體遍故。雖在他方。能於此土而作良祐。
亦即通指三世次第出興一切世尊。以覺性常故。
雖示過未。能於現在而垂感應。故云諸佛。然諸字
而通法僧。亦云諸法諸僧也。敬禮三寶竟。
二誡聽獲益。
 今演毗尼法  令正法久住 
釋　今演者。揀非已說未說。謂正當說戒之時也。
演者。謂宣布流通之義。毗尼法者。揀非經論二教。
令正法久住者。正法謂出世無漏聖道也。正法
住世。教理行果悉皆具足。由秉羯磨。半月布薩。則
戒身成就。定慧發生。沙門道果由是可期。若廢布
薩。戒身穢染。正法亡滅矣。五分云。毗尼是佛壽
命。毗尼住世。則正法久住。善見曰。云何得知正
法久住。如說戒法不滅者是。故云令正法久住也。
戒如海無涯。
釋　說戒犍度云。海水有八奇特法。所以阿修羅
娠樂住。一者一切眾流皆往投之（華嚴五十二卷云。四天下有二
萬五千河流入海中）。二者潮不失限（華嚴云。謂有二萬五千河及八十億諸龍王宮
中水入大海。湧出有時。故潮不失限也）。三者五大河投而失本名（雜阿
含經云。五大河合為一流。一恒河。二耶蒲那河。三薩羅由。四伊羅䟦提。五摩醯。是名五河也）。四
者河及天雨盡歸而無增減（華嚴五十一卷經云。海有四大寶。能消眾
水海水。無有增減。一名日藏。二名離潤。三名火燄光。四名盡無餘。若無四寶。從四天下乃至有頂。悉皆漂
<pb n="546"/>
沒）。五者同一鹹味。六者不受死屍。七者多出珍寶。
八者大形所居。我法中亦有八奇特。使諸弟子。於
中娛樂。一者我諸弟子漸次學戒。皆歸我法。於中
學善法。二者我諸弟子住於戒中。至死不犯。三者
四姓捨家皆稱沙門（四姓者。一剎帝利。是王種。二婆羅門。是淨行。如此方儒流。
華嚴鈔云。婆羅門是白色類者。謂婆羅門法。七歲已上出家。學四圍陀。十五歲已去。受婆羅門法。遊方學
問。三十恐絕後嗣。娶妻。五十入山修道。世俗之中可謂白淨。三吠奢。亦云毗舍。即商賈姓也。四首陀。即農
田為業者。開元錄云。秦晉以前出家者。多隨師姓。後彌天釋道安法師謂。剃髮染衣。紹釋迦種。即無殊姓。
尊莫尊於釋迦。乃以釋命姓。後增一阿含至。果云四河入海無復河名。四姓出家皆捨本姓。同稱釋子。既
符經律。遂為永式。皆稱沙門釋子也。四者於我法中以信堅固。捨家
學道。入無餘涅槃界。而涅槃界無增無減。五者同
一解脫味。六者犯戒惡法。雖眾中坐。常離眾僧。遠
眾僧。亦離彼遠。七者多出珍寶。所謂四念處乃至
八聖道。八者受大形。所謂四向四果。又薩婆多
論云。比丘二百五十戒。一切眾生上各得七戒。以
義分之。有二十一戒。如一眾生上起身口七惡。凡
起此惡。以貪瞋癡三因緣故起。以貪發於身口七
支。便成七惡。嗔癡亦爾。故成三七二十一惡。反惡
心得戒。於一眾生上得三七二十一戒色。於一切
眾生上亦爾。如有五種子中。破一麥一粟。斷一果。
摘一葉。如是一麥一粟一果一葉上各得三七二
十一惡。如不掘地戒。上至須彌山頂。下至金剛地
際。橫徧法界處。於一微塵上。各得三七二十一戒。
故情非情境上反惡得戒。得爾所戒色。又於一一
戒中。而有十利功德及三千威儀八萬細行。一一
清淨戒色各徧法界。又復於此念念中任運成就
戒法善色。悉徧法界。不可窮盡故。根本律云。毗
奈耶大海。涯際淼難知。差別相無窮。豈我能詳悉。
大師律教海。甚深難可測。故曰戒如海無涯也。
如寶求無厭。
釋　寶謂如意珠王。此寶於念念中。能雨滿閻浮
提一切樂具。而寶體終無損減。戒亦如是。於念念
中。出生一切念處正勤如意根力覺道等法。乃至
三乘聖果。而戒體終無變易。如彼珠王。施求無厭
也。
 欲護聖法財  眾集聽我說 
釋　言聖法財者。廣即念處正勤乃至覺道等三
十七品助道法。略則信戒聞捨慧慚愧（七財者。謂出世間之
法財也。如世財能養色身壽命。法財能養法身慧命一切眾生行此七法資成道果。故謂之財　一信財。
信即信心。謂信能決定受持正法。以為成道之資。故名信財　二戒財。戒即戒律。謂戒為解脫之本。能防
身口意之非。以為成道之資。故名戒財　三聞財。聞為三慧之首。聞佛聲教。則開發妙解。如說而行。以為
成道之資。故名聞財　四捨財。捨即捨施。謂若能運平等心。無僧無愛。身命資財。隨求給施。以為成道之
資。故名捨財　五定慧財。定慧即止觀也。定則攝心不散。止諸妄念。慧則照了諸法。破諸邪見。以為成道
之資。故名定慧財　六七慚愧財。慚者慚天。愧者愧人。謂既能慚愧。則不造作諸惡業。以為成道之資。故
名慙愧財也）。然此法財。非戒無能守護。戒有防非止惡
之功。亦如強兵猛將。能伏怨敵。亦如堅城深塹。能
禦魔軍。不令得便侵凌故也。
 欲除四棄法  及滅僧殘法  障三十捨墮 
 眾集聽我說 
釋　所言棄者。此中隨犯一戒。即為三十七品助
道法所棄。為沙門四道果所棄。為戒定慧解脫解
脫知見一切善法所棄。又如人犯死罪。更無生路。
比丘犯波羅夷。永無懺悔之路。故名為棄（此但消文。正釋
如後。僧殘捨墮解在後文。然戒有五篇。今止言三者。
以重攝輕。文略義足。欲除四棄不犯。永絕僧殘。不
干障隔。捨墮無違。眾集聽我說戒。聽說之功。實能
離斯過也。
三憑師傳說。
 毗婆尸式棄  毗舍拘留孫  拘那含牟尼 
 迦葉釋迦文 
釋　毗婆尸佛亦名維衛佛。華言有四。以其如月
圓智滿。則云徧見。魄盡惑亡。則云淨觀。既圓且淨。
則云勝觀勝見。
<pb n="547"/>
梵語尸棄。亦名式棄。華言火。又云持髻。謂無分別
智。最為尊上。處於心頂也（無分別智者。即根本智。謂眾智之根本故）。
梵語毗舍浮。亦云隨葉。亦云毗舍羅。華言徧一切
自在。謂煩惱斷盡。於一切處。無不自在（煩惱即無明也）。已
上三佛乃莊嚴劫中最後三佛也（劫是梵語。具云劫波。華言分別
時節。莊嚴劫者。謂此劫中多所莊嚴）。
梵語拘留孫。亦云拘樓秦。華言所應斷。謂斷一切
煩惱。永盡無餘。於賢劫中。第九減劫人壽減至六
萬歲時。出世成佛。為千佛首。
梵語拘那含牟尼。華言金寂。謂金則明現。寂則無
礙也。大智度論又名迦那迦牟尼。華言金仙人。謂
身金色故也。人壽減至四萬歲時。出世成佛。
迦葉梵語。具云迦攝波。華言飲光。謂身光顯赫。能
飲一切光明故也。人壽減至二萬歲時。成等正覺。
梵語釋迦文。此云能儒。儒者和柔也。亦云釋迦牟
尼。摭華云。此翻能仁寂默。寂默故不住生死。能仁
故不住涅槃。悲智雙運。立此嘉稱。發軫云。本起經
翻釋迦為能仁。本行經譯牟尼為寂默。能仁是姓。
牟尼是字。姓從慈悲利物。字取智慧冥理。以利物
故不住涅槃。以冥理故不住生死。又寂者現相無
相。默者示說無說。此謂即真之應也（此理依釋）。又云。我
佛上代從劫初時立王。至淨飯王。共計八萬四千
二百五十五王。昔懿師摩王。姓甘蔗氏。次夫人有
四子。並皆聰慧。大夫人有一子。頑薄醜陋。大夫人
恐其四子奪其國祚。以情惑王。令驅四子出國。王
依言驅擯。時四子奉命。其母同生姊妹咸願同去。
一切人民多樂隨從。至雪山北舍夷林中。其地平
廣。遂築城居焉。人慕德風歸者如雲。[鬱-山+止]成大國。遂
立小弟為王。名尼樓。數年之後。王問四子所在。傍
臣具答。王大歎曰。我子釋迦。因此命氏。又云直林。
既於林立國。即以林為姓。此以釋迦翻為直林。寂
默是字。本行經云。謂諸釋種。立性憍慢多言。及見
太子。悉皆默然。王云宜字牟尼。稱讚淨土經名釋
迦寂靜也。此四如來在賢劫初。次第出現於世（言賢
劫者。此劫中多有賢人也）。所以處處說此七佛名者。一謂在百
小劫內淨居天人曾所見故。二謂本師修相好業
從毗婆尸佛為始故。
 諸世尊大德  為我說是事  我今欲善說 
 諸賢咸共聽 
釋　世尊者。謂十號具足。九界同仰。為天中天。居
聖中聖。因圓果滿。世出世間無與等者。故名世尊。
言大德者。謂等濟眾生。具大慈德。折攝教化。具大
威德。故云大德也。為我說是事者。此謂憑師傳說。
顯非臆說也。是事者。即四事十三事。乃至七滅諍
事。我今欲善說。善說者。謂如法如律如佛所教。言
詞明了。文句不顛倒。錯脫不干。非法別眾。眾具不
缺。名善說也。諸賢咸共聽。賢乃尊稱之詞。從初近
圓比丘。乃至百臘老比丘。皆應共聽。始從戒序。終
至七佛略教誡經。一一攝耳諦聽。故云諸賢咸共
聽。
四戒足勿毀。
 譬如人毀足  不堪有所涉  毀戒亦如是 
 不得生天人  欲得生天上  若生人中者 
 常當護戒足  勿令有毀損 
釋　初一頌上二句設喻。下二句以法合明障善
道誡。次一頌上二句示生善趣。下二句法喻雙舉。
譬者比類也。即以近事比類。令深法得曉了故。譬
如人之有足。意欲往而即至。既毀於足。豈有無足
欲行。無舟希渡而可得乎。毀戒亦爾。不得生天人。
天者。謂欲界六天。色界無色界（色界十八梵天。無色界四天。共前六
欲。二十八天也）。人者。謂四洲人趣。既毀淨戒。聖果難期。人
天絕分。欲得生天及人中者。常當護戒如足。勿令
毀損。方可得生。言持戒生天人中者。略有二義。一
<pb n="548"/>
謂戒足不可毀。毀則人天尚且無分。何況涅槃。二
者對機而說。語涅槃則怖。語人天則樂。如佛度難
陀。而難陀惟戀妻子。於修梵行。心無樂欲。佛知彼
意。同遊天宮。難陀見處處天子天女嬉戲快樂。復
見一處。唯有天女而無天子。難陀問天女曰。何故
此處無天子耶。答言。佛有弟號曰難陀。出家修梵
行。當生此處。受諸快樂。以待彼生也。難陀心生樂
欲。勤修梵行。後從佛遊泥犁中。始知天樂未就。惡
果已成。心生恐怖。佛為說法。而證道果。今說生天
人。然非聖意。實為涅槃。所謂先以欲鉤牽。後令入
佛智。律攝云。險途有二。一是人天。二是惡道。雖
復生天受諸勝樂。報盡還墮惡趣。是則人天非所
當欲。又復戒喻為足者。無遠不屆。若欲橫超淨域
上品上生。若欲高登三界。永絕輪迴。若欲承事諸
佛。聽聞妙法。若欲性制虗融。照用自在。莫不以戒
為基本也。若約持戒具足釋者。若持戒具足。身心
安樂。後不憂悔故。涅槃經十一卷云。愛見羅剎
全乞浮囊如犯棄。乞半如犯殘。三分之一如犯偷
蘭。手許如犯墮。塵許如犯吉羅。囊全能渡海。戒全
出生死海。縱使定慧不生。亦決不失人天之身也。
 如御入險道  失轄折軸憂  毀戒亦如是 
 死時懷恐懼 
釋　此頌約生死為險道也。轄是軸頭之鐵。軸是
車輪中轉軸。運載全憑轄軸。正入險道之中。失轄
折軸。不堪運載至所至處。毀戒亦爾。戒有任運之
功。從生死險道。運至涅槃。令得安隱。既毀淨戒。道
果絕分。死時惟懷恐懼。故將生死。喻如險道。戒法
等於轄軸。毀戒則死時惡趣相現。猶如險道之中
失轄折軸。恐怖慞惶。前後無救。經云。關閉一切諸
惡趣門。開示人天涅槃正路。實由堅持淨戒之功
也。
五顯戒全缺。
 如人自照鏡  好醜生欣慼  說戒亦如是 
 全毀生憂喜 
釋　謂如人以鏡自照其面。相貌嚴好則生欣喜。
醜陋則生憂慼。故律云。以戒自觀察。如鏡照面像。
說戒亦爾。當自返觀是染是淨。戒若全淨則內懷
欣喜。外不愧人。戒身染汙則內生憂慼。外耻於僧
也。
 如兩陣共戰  勇怯有進退  說戒亦如是 
 淨穢生安畏 
釋　如兩陣交戰。勇者前進。怯者退敗。持戒之士
與煩惱魔軍共戰。若守持之志勇猛。則降伏魔軍。
故律云。如有勇猛將。善習鬪戰法。降伏於彼敵。沒
死不顧命。佛子亦如是。善學於禁戒。五陰散壞時。
終不畏命盡。從佛戒所生。爾乃是真生。若持戒之
心怯弱。不能降伏煩惱魔軍。反被煩惱魔軍所勝。
若聞說戒時。戒身有穢則心生怖畏。淨則心生安
樂。故云淨穢生安畏也。
六讚戒勝喻。
 世間王為最  眾流海為最  眾星月為最 
 眾聖佛為最  一切眾律中  戒經為上最 
釋　前一頌舉喻歎德。次半頌以法合喻。凡受此
比丘戒者。名為大沙門。梵語摩訶。此云大。天台四
教儀云。大含三義。一者大。天人中尊故。二者多。富
有福慧故。三者勝。超諸外道故。所以佛言。於天人
魔梵沙門婆羅門眾中。釋子沙門最為第一。而云
一切眾律者。謂世間國禁外道邪宗亦各有律（薩婆
多論云。外道亦制四重。一不婬師婦。二不盜金。三不殺婆羅門。四不飲白酒。不如佛法一切不婬。一切不
盜。一切不殺。一切酒不飲。一切不妄語。故云邪宗也）。又八戒五戒十戒亦
不如比丘戒為最故。又禪戒無漏戒亦不如波羅
提木叉戒最為殊勝。薩婆多論云。夫能維持佛
法。有七眾住世間。三乘道果不絕。盡以波羅提木
<pb n="549"/>
叉而為根本。禪無漏戒不爾。是故於三戒中。最為
殊勝。故律云。眾山須彌最。眾流海為最。眾經億
百千。戒經第一最。非但眾律之中以戒經為上最。
即三藏十二部亦以戒經為最。根本律云。佛說
三藏教。毗柰耶為首。佛遊於世間。隨處說經法。律
教不如是。故知難值遇。諸佛證菩提。獨覺身心靜。
及與阿羅漢。咸由律藏成。三世諸聖賢。遠離有為
縛。皆以律為本。能至安隱處。合上四喻。一眾律中
最為其尊。二最為深大。三最為照明。四經律中王。
若不堅持淨戒。縱使多智禪定現前。皆成魔道。故
云戒經為上最也。
 如來立禁戒  半月半月說 
釋　如來者。謂迷時背覺合塵。是如去。雖名為去。
而體性不動。故受如稱。即本覺也。悟時背塵合覺。
名如來。以如體上。有淨用起。反染歸淨。名之為來。
即始覺義。真如體來去隨緣故。取本覺名如。始覺
名來。始本不二。名究竟覺。究竟者。即如與來合。無
始本異。名曰如來。復有法報化三身。立禁戒者。立
謂創立也。此顯戒法如來親口所說。不通餘聖。不
同經論容五人說承佛印可。大智度論云。五人
說者。一佛說。謂如來金口所宣。二弟子說。即聲聞
緣覺菩薩諸大弟子承佛加被。隨機演教。化度眾
生。三仙人說。即佛會中諸大仙人。從佛入道。助宣
正法。四諸天說。即梵釋諸天處處經中助宣法義。
五化人說。謂佛所化現。或諸大菩薩所作化人。隨
機說法。度有緣眾。是為五人說也。律則不爾。唯佛
金口自說。如禮樂征伐自天子出。臣下聽命。若容
他說。萬姓不遵。國家敗亡矣。佛律亦爾。或容他說。
羣生不奉法。不久住故。是以禁戒唯佛自立。半月
半月說者。此謂楷定說戒之恒規也。此借月表顯。
謂從十六日至三十日。名黑半月。初一日至十五
日。名白半月。以此黑白二月。用表善惡二業。又表
智斷二德。故立半月布薩也。梵語布薩。大論翻善
宿。南山云淨住。淨身口意。如戒而住。根本云褒洒
陀（即布薩也）。褒洒是長養義。陀是清淨洗濯義。意欲令
其半月半月憶所作罪。對清淨比丘。披陳懺悔。長
養善法。清淨戒身。是褒洒陀義。根本雜事云。我
令汝等。每於半月半月。說波羅提木叉。當知此戒
則汝大師。是汝依處。若我住世。無有異也。總述偈
讚竟（以上十二偈。乃佛陀耶舍從廣撮略。冠之於首。戒本流通故也）。
二作前方便。分六。一集僧。二問和。三簡眾是非。
四說欲。五傳請教誡。六問事端緒。
所言前方便者。若欲作辦僧事。秉宣聖教之時。必
先問集和僧。委僧量宜。作何等法事。否則七非難
越。無一克辦。故云前方便。
一集僧。
僧集不。
釋　十誦律云。有四種僧。一者四人僧。二者五人
僧。三者十人僧。四者二十人僧。乃至百千皆名僧
也。若但二三人則不名僧。如上四種僧中。若少一
人。非法。非毗尼。羯磨不成。凡秉羯磨。同界比丘並
須盡集。否則便成別。眾法不成就故。今羯磨說戒
之先。先問僧集知事者（即維那是）應稱量。答云已集。
二問和。
和合不。
釋　僧既集已。必須一味一相。猶如水乳。不來者
囑授。現前應呵者不呵。名為和合。方可秉法少有
違諍法。則不成。是以問云和合不。答云和合。
三簡眾是非。
未受具戒者出不。
釋　謂僧事集僧。非僧不集。未近圓者當驅令出。
防彼盜聽之愆。詐稱比丘。永成受具之難。或露僧
罪。招世譏嫌故。五分律云。遣沙彌著。不見不聞處。
<pb n="550"/>
今未秉白。說戒之前。先問遣出。知事人應稱量。而
答云已出。若無。答無。
四說欲清淨。
不來諸比丘。說欲及清淨。
釋　謂聖開與欲。本為三寶。及看病等事。覊身不
至僧中。故聽與欲。事鈔云。凡作法事。必須身心
俱集方成和合。設有緣不開心集。則機教不同。將
何拔濟。故聽傳彼心口。應僧前事方能彼此俱辦。
緣此故開與欲。然欲有二種。一時欲。二非時欲。云
何為時欲。謂黑白半月布薩。及安居竟自恣。楷定
規模。有定時故。言非時欲者。謂不定其時。隨機施
法。如受戒懺悔治擯等。不定時故。又律中有三事。
不聽與欲。一者結界欲。令大眾知其界畔故。二者
滅諍用多人語故。三者若草覆地滅犯諍。不聽與
欲。要俱現前。故餘一切法事並聽與欲。先明與
欲。次明說欲。言與欲者。有五種。若言與汝欲。若言
我說欲。若言為我說欲。若現身相。若廣說欲成與
欲。若不現身相不口說者不成。應更與餘者欲。又
云。欲與清淨。一時俱說。不得單說。若欲廣說者。應
具修威儀。至可傳欲者。所如是言（具修威儀。向取欲人。或問訊。或
觸禮。若取欲者。或同歲。或下座。但對立。若取欲者。是上座。應胡跪合掌白云）。
大德。一心念。我比丘某甲如法僧事。與欲清淨（一說便止）。
（欲者。樂欲也。謂僧中如法作辦僧事。我有樂欲之心。赴集因事。覉身故傳心口。應僧前事不違和合。故云
與欲。名心集也。清淨者。謂前布薩以來我戒身清淨。無染穢也。故云與欲清淨）言說欲者。
取欲比丘至僧中。已上座問云。不來諸比丘說欲
及清淨（答云是也）。應起座。如常威儀。向上座一觸禮。胡
跪合掌。作如是說言。
大德僧聽。某甲比丘我受彼欲清淨。彼如法僧事。與
欲清淨（一說）。一拜起立。還復本位。
四明說欲竟。
五傳請教誡。
誰遣比丘尼。來請教誡。
釋　謂尼稟礙質。恒拘障累。故闕遊方。諮受法訓。
兼且女性憍恣。亡滅正法。大聖慈鑒。故制此儀。令
尼請僧教誡傳宣八不可違法。一一遵行。還令正
法無減。所以半月半月必從大僧求請教誡。僧今
布薩。故有此問。若有請教誡者。應答云。有彼受尼
囑授比丘。從本位起。如常威儀。至上座前。作禮胡
跪。合掌云。
大德僧聽。某處比丘尼僧和合僧差。比丘尼某甲
半月半月頂禮比丘僧足。求請教授尼人（三說）。一拜
而起。律制具足十法。方許教誡尼。應至第一上座
前問云。大德。慈濟能教授比丘尼不。若能者答言
能。若未能者答言不能。如是從二十夏已上。應一
一徧問。有堪者白二羯磨差。若無能者還上座所。
一拜長跪合掌云。我某甲比丘徧問。僧中無堪教
授比丘尼者。上座即應說略教誡法。告彼囑授比
丘云。大德。此眾無堪教誡師。明日尼來求可否。時
應告彼言。昨夜為尼僧中徧請。無有堪能教誡師。
雖然上座有勅。勅諸尼眾。精勤行道。謹慎莫放逸。
受囑比丘答言爾。一拜歸位（明日尼來。如是告知）。若無者。答
言。此處無尼來請教誡。或有禮僧足者。答言。但有
禮僧足者。令尼次第而進作禮三拜。長跪合掌。
上座撫尺云。諸比丘尼。今乃（黑白）半月布薩之期。
頒宣五篇聖章。聽聞二部律典。非僧不與之地。受
具方得序。敷諸比丘尼。爾當依戒為師。依戒而住。
精勤行道。謹慎莫放逸。答云。頂戴受持。一拜而起。
欲聽戒者。次第坐聽。十誦毗尼序云。比丘及尼
得互聽戒。不得互為說戒。何以得互聽。不得互說。
謂比丘戒中兼制尼學處。尼戒中亦兼制比丘學
處。故容互聽。不得互說者。謂比丘是大僧尼乃亞
僧。各不相足數故也。
六問事端緒。
<pb n="551"/>
僧今和合。何所作為。
釋　謂僧今和集來者。現前不來者。囑授人非別
眾所為何等法事。然所為之緣不出三種。攝盡一
切。一為情事。如受戒說戒懺悔治擯等。二非情事。
如結解諸界等。三為情非情事。如處分離衣畜長
等。此所為事具單離合。委僧量宜。故對僧問其知
事者。答云說戒羯磨（若作餘法據事而答。非錯彼此）。
三秉白羯磨。
釋　梵語羯磨。天台禪門翻為作法。南山翻為辦
事。謂施造遂法。必有成濟之功焉。一切羯磨須具
四法。一人。二法。三事。四界也。律中佛言。有三羯磨。
攝一切羯磨。謂單白羯磨。白二羯磨。白四羯磨。若
輕事則用單白。若事中者則宣白二。若事重者則
秉白四。凡秉羯磨時。必須具前六種方便。於中仍
有全缺不同。唯說戒時。全具六法。如結界多人語
草覆地等。不聽與欲無請教誡唯四法。餘一切羯
磨五法應具。若不知法式差別。一槩雷同。即成非
法非毗尼也。今明僧法羯磨。說戒言僧法者。謂四
人已上也。
大德僧聽。今（黑月十五白月十五）日眾僧說戒。若僧時到。僧忍
聽。和合說戒。白如是。
釋　大德者。謂嚴持淨戒。有廣大德行。故稱為大
德也。僧者。是半梵語。具云僧伽。此翻和合眾（理事二和。
如前）。言聽者。誡令勿生餘覺餘思。耑念聽我秉宣法
事。於所聽法。正念憶持。故曰大德僧聽。黑白二月
如前釋。眾僧說戒者。顯非餘事。若僧時到者。謂作
法之時來到僧中也。僧忍聽和合說戒者。即告當
時在座大眾。忍可聽僧說戒。勿得有餘諍論。應當
和合說戒也。白如是者。乃指法告知。謂指其說戒
之法事。告白大眾令知。故云白如是。
四說戒序。
諸大德。我今欲說波羅提木叉戒。汝等諦聽。善思念
之。若自知有犯者。即應自懺悔。不犯者默然。默然者。
知諸大德清淨。若有他問者。亦如是答。如是比丘在
眾中。乃至三問憶念。有罪不懺悔者。得故妄語罪故。
妄語者。佛說障道法。若彼比丘憶念有罪。欲求清淨
者。應懺悔懺悔得安樂。
釋　言。波羅提木叉者。是最勝義。以何義故。名為
最勝。諸善之本。以戒為根。眾善得生。故言最勝義。
又波羅提木叉此翻別解脫。律攝云。別解脫者。
由依別解脫經。如說修行。於下下等九品思惑。漸
次斷除。永不退故。於諸煩惱。而得解脫。名別解脫。
又見修煩惱其類各多。於別別品。而能捨離。名別
解脫。由惑漂沒三界。有情為此先。應勤求別解脫
經。又云。隨順解脫。此據果立名。隨順有為無為二
種果故。遺教經云。戒是正順解脫之本。又於二百
五十戒中。一一守持不犯。於一一戒中。別別得其
解脫。是名別解脫。汝等諦聽者。諦乃審實之義。
謂正說戒時。勿得餘覺餘思。始從戒序。終至迴向。
應當諦審詳聽。否則不一心攝耳聽法之咎焉。逃
三慧之中。即聞慧攝也。善思念之者。謂如說思
惟憶念。所持戒品淨耶穢耶。聽已而思。令自知淨
染。即攝思慧也。若自知有犯者。即應自懺悔。既
聞已思。已自知有犯。應當出眾說露所犯之事。依
律懺悔清淨。乃堪聞戒。律云。犯者不得說戒。犯者
不得聞戒。故須懺悔。言懺者。名披陳眾失。發露過
咎。不敢覆藏。悔名斷相續心。厭悔捨離。能作之心。
所作之罪。合而棄之。故言懺悔。又懺名修來。悔名
改往。棄往修來合名懺悔。乃修慧所攝也。不犯
者默然。謂本無犯。或有犯已悔除。亦名不犯。默
然故知諸大德清淨者。謂不須說言。我清淨而亂。
於眾默然。即表清淨義。若有他問者。亦如是答。
此有二義。一謂餘時中他問實答。今亦如是答。二
<pb n="552"/>
他問者他處問也。即指下諸篇中一一結問。謂此
處如實答。至他處亦如是答。有犯則說露。無犯則
默然。如是比丘在眾中者。即指有犯之人也。乃
至三問者。謂令語訶圓滿故。離廣略故。略則無智
者卒難了明故。無慚愧者未發悔心故。廣則延時
令眾疲勞故。唯以三問處中。故三問也。憶念有
罪不懺悔者。得故妄語罪。口雖不說。由現身相表
成語業也。若三問三憶。得三妄語罪。故妄語者。
佛說是障道法。所言障道法者。此有二義。一於現
世障諸善品。二於未來障生善趣。即障初禪二禪
三禪四禪空無相無願。障須陀洹果。乃至阿羅漢
果及涅槃道。故云障道法。若彼比丘憶念有罪。
欲求清淨者。應懺悔。謂憶念所犯之事。欲求戒身
清淨者。應懺悔。以毗尼法水。能滌除戒身汙穢。然
清淨有二義。一是淨因。二是淨果。因謂淨戒。果謂
涅槃。欲求涅槃之淨果。必須堅持淨戒為因。尠有
瑕玼。覆於胸襟。即應斷除其根。勿生覆蔭。日茂敷
榮。致使穢花而成穢果也。故云欲求清淨應懺悔。
懺悔得安樂者。安樂亦有二義。一現世安樂。二
後世安樂。現世安樂者。謂戒身既淨心。無憂悔。不
為同梵行者所舉擯。恒住善法之中。後世安樂者。
謂得初禪二禪三禪四禪空無相無願初果乃至
無生及涅槃樂道。故名得安樂也。
五結問。
諸大德。我已說戒經序。今問諸大德。是中清淨不（三問）。
釋　諸大德乃通稱之詞。戒經序者。律攝云。經是
略詮義。欲明略陳戒相。詮其綱目。不廣釋故（戒經乃二
百五十戒之總名）。序者由緒也。謂說戒時。以此為先。能令
餘說得生起故。今問諸大德是中清淨否者。此總
結問二百五十學處中清淨也。
六勸持。
諸大德。是中清淨默然。故是事如是持。
釋　謂亦勸持二百五十事。既是三問默然。是二
百五十事清淨。當如是持。
欲釋戒相。先明戒體。
釋　言無作戒體者。戒體屬性。戒法屬修。從性起
修。修不離性。全修在性。謂正受戒時。即用第六意
識。然此意識具有五種。一定中獨頭意識。緣於定
境。二散位獨頭意識。緣受所引色。及徧計所起色。
諸法處色。如緣空花水月鏡像彩畵所生。並過去
未來諸塵。並法處所攝。三夢中獨頭意識。緣夢境。
四明了意識。依五根門。與前五識。同緣五塵。五亂
意識。是散亂意識。於五根中。狂亂而起。如患熱病。
青為黃見。非是眼識所緣故。受戒時唯用第二散
位獨頭意識。及徧行五心所作意觸受想思。五種
色法中第三受所引色。受即領受。引即引取。如受
諸戒品。戒是色法所受之戒。即是受所引色。又如
意識領納。色聲香味觸等法。乃至憶念過去曾所
見境界。皆名受所引色（即無表色。雖無表對想實見故。名無表色也）。謂
受戒時所起。防惡發善等色（即第二散位。獨頭所緣之色法）。表即
名作無表。即名無作。以有漏五蘊色身。互跪合掌。
名為身表。三說乞戒名為語表。十師現前亦名身
表。秉白羯磨亦名語表。憑師作法。獲得無漏五蘊
之戒身皆因上品心思業力用。感發戒體。白四羯
磨畢時便得。得斯體已。任運止惡。任運行善。即於
法界情非情邊。得無量戒色。而此無作須假色法。
以之為表見也。所以者何。葢戒雖非形礙之物。而
止持作犯亦必屬色法也。成論無作品云。無作屬
非色非心聚。古今律師咸同此說。實由心感得。借
色表成。一作之後不俟再作。故名無作也。
已釋戒體竟。次明篇聚差別。初明五篇。次明七
聚。
今初。
<pb n="553"/>
釋　一波羅夷。比丘有四。尼有八法配死。梵語波
羅夷。華言極惡。謂修行之人若犯此戒。道果無分。
死墮地獄。律云。如人斷頭。不可還活。若犯此戒。不
復成比丘。此罪極重。故以死配之。
二僧殘。比丘十三法。尼有十七配流。毗尼母云。僧
殘者。如人為他所斫殘。有咽喉。故名為殘。葢言人
犯此罪。僧作法除。庶幾戒德可復。猶如斫殘咽喉
未斷。早救尚可。以由此罪稍輕於前故。以流配之。
三波逸提。配徒僧有一百二十。分為二位。前三十
名捨墮。次九十名單墮。尼有二百零八法。亦分二
位。和捨墮有三十。次單墮有一百七十八法。以由
此罪輕於僧殘故。以徒配之。
四提舍尼。配杖。比丘制四。尼制成八。梵語提舍尼。
華言向彼悔。從對境以立名。僧祗云。此罪應露也。
此罪輕於前前故。以杖罪配之。
五突吉羅。配笞。僧有百法。尼亦等制。善見云。梵語
突吉羅。華言惡作。律云。式叉迦羅尼。華言應當學。
謂餘戒罪重易持。此戒難持易犯。常須念學。故不
列罪名。但言應當學。此又輕於前故。以笞罪配之。
是名五篇。
次明七聚。
釋　四波羅夷名第一聚。十三僧殘名第二聚。一
百二十波逸提名第三聚。四波羅提提舍尼為第
四聚。偷蘭遮為第五聚。眾學法在身為惡作名第
六聚。在口為惡說即第七聚也。二不定法因犯
事不定。不獨立篇聚之名。而攝入篇聚也。若與女
人可作婬處坐。行不淨行。即入波羅夷中。若與女
人麤惡語歎身索欲。屬僧殘法中。若與女人說法
過五六語屏處坐露地坐。入波逸提中。即通三篇
三聚也。七滅諍法何篇所攝耶。准義推之。三五
當收。若諍事如法滅已。後更發起。波逸提。應歸第
三也。若以七法而滅四諍。應與不與不應與而與。
未善滅諍施法不相當。違越毗尼。犯突吉羅。第五
當攝也。明篇聚竟。
附釋偷蘭遮。
善見律云。偷蘭名大遮。言障善道。後墮惡道。體是
鄙穢。從不善體。以立名者。由能成初二兩篇之罪
故也（鄙穢是醜。從婬盜二戒出。不善是惡。從殺妄二戒出）。明了論云。偷蘭
為粗。遮耶為過。粗有二種。一是重罪方便。二能斷
善根。過者不依佛所立戒。而行故言過也（其中復有獨頭
方便。依事知之）。

<talk>毗尼關要卷第一</talk>

<sarticle>毗尼關要卷第二</sarticle>

清金陵寶華山律學沙門　德基　輯
二正釋戒相。有九。初四波羅夷至九七佛略教
誡經。
初波羅夷。分四。初總標。二別列戒相。三結問。四
勸持。
今初。
諸大德。是四波羅夷法半月半月說。戒經中來。
釋　僧祇律云。波羅夷者。義當極惡。以三義釋之。
一者退沒。由犯此戒。道果無分。二者不共住。非但
失道果而已。不得於僧中羯磨說戒共住故。三者
墮落。非唯退沒道果不共住。捨此形命。墮大呌喚
地獄中受苦故。律攝云。波羅市迦者。是極惡義。
是他勝義。纔犯之時。被他梵行者所欺勝故。出家
近圓為除煩惱。今破禁戒。反被降伏。又能害善品
使消滅故。又復能生惡趣之罪。故名波羅市迦。又
被非法軍而來降伏。法王之子受敗於他。既失所
尊。故云非沙門非釋子（出家。謂出煩惱家。入如來家。近圓者。圓謂涅槃。本為
<pb n="554"/>
親近涅槃。出家受比丘戒。故云近圓。又云具圓。亦名圓具。以此具戒。乃具涅槃正因。故名具圓圓具也。煩
惱即見修惑也）。律云。犯波羅夷者。譬如有人截斷其頭。終
不能還活。斷多羅樹心。不復更生長。如針鼻缺。不
堪復用。如大石破為二分。終不可還合一處。比丘
亦如是。犯波羅夷罪。不復成比丘行（多羅梵語。此翻岸形。直而
且高。葉可書經。此樹若斷其心。即便枯死。永不復生也）。薩婆多論云。波羅夷
者。名墮不如意處。如二人共鬪。一勝一負。犯此戒
者。不聽懺悔。畢竟永墮負處。又如焦穀種。雖種良
田勤加溉灌。不生苗實。犯戒亦爾。雖勤加精進。終
不能生道果苗實。問曰。犯五篇戒。皆名墮落。何
故此獨得墮落之名耶。答餘篇戒中。當犯之時。亦
名墮落。但尋生悔心。作法懺悔。罪即消滅。不同此
篇纔犯之時不通懺悔。永墮之墮。故獨得其名也
半月半月說（如前）戒經中來（謂所誦戒從戒經中來。顯非臆說也）。
二別列戒相。有四。初婬。二盜。三殺。四妄。
問何此四他勝逆次而說。不如餘處殺盜婬妄耶。
答律攝云。先婬後殺。此依犯緣前後而說。又復
煩惱最強盛者。在前而制。此四他勝。其相云何。謂
無厭離。不忍不證。然無厭離。最強盛者。立為初二。
一於婬欲。二於資財。不忍故行殺。不證故妄語。
若以酌量人情。起婬多故。婬乃首制。又婬欲乃生
死之原。聲聞不起大悲。惟怖生死。故婬戒為先。殺
者慈悲之敵。大士不怖生死。大悲普度。故殺戒居
首。故不同餘處殺盜婬妄而說也。每戒釋文分為
九科（或具或缺）。初總釋大義。二緣起處。三起緣人。四所
立戒相。五解釋文義。六犯戒具緣。七定罪輕重。八
隨緣別開。九會詳經論。
○第一婬戒
初總釋。
婬非梵行事。此是共戒。尼犯亦同。大乘同制。梵
網經云。一切女人不得故婬等。此是性罪。律攝
云。由癡故。因婬煩惱及婬事故。制斯學處（准瑜伽言。學處
有七義。一自利處。二利他處。三真實義處。四威力處。五成熟有情處。六成熟自佛法處。七無上正等菩提
處。由尸羅不清淨。三昧不現前。以依定故。方得發慧。是故偏得學處之名。根本能生。故名為處。是處應學。
故名學處也）此戒三緣合結。
二緣起處。
爾時佛在毗舍離（名義集云。毗耶離亦名維耶離。鞞舍隸。吠舍離。此云廣嚴。西域
記云。吠舍離國。舊譌曰毗舍離。什師云。毗言稻。土之所宜也。離耶言廣嚴。其地平正莊嚴。淨名略疏云。此
云廣博嚴淨。其國寬平。名為廣博。城邑華麗。故名嚴淨。有師翻為好稻。出好粳糧。勝於餘國故也。有言好
道。國有道砥直。有言好道。其國人民好樂正道。自敦仁義。不須君主。五百長者。共行道法。率土人民。莫不
歸悅）。
三起緣人。
時迦蘭陀村須提那子（言迦蘭陀村者。善見律云。是山鼠之名也。時毗舍離
王入山。於樹下眠。有毒蛇欲出害王。於此樹下。有鼠來鳴令王覺。王感其恩。將邨中食供此山鼠。乃號此
邨。為迦蘭陀村。而此村中有一長者。居金錢四十萬億。王即賜於長者之號。由此邨故。所以立名。迦蘭陀
長者也。為長者財富無量。唯無子息。求請神祇。而生須提那。此云求得）。於彼邨中。饒
財多寶。持信堅固。出家為道。時世穀貴。諸比丘乞
食難得。時須提那作是念。我今寧可將諸比丘詣
迦蘭陀邨乞食。諸比丘因我故。得大利養。得修梵
行。使我宗族快行布施。作諸福德。作是念已。即將
比丘詣迦蘭陀邨。母聞子歸。即往子所。語其子言。
可時捨道還家。何以故。汝父已死。我今單獨。恐家
財物入官。即答言。我今不能捨道習此非法。今甚
樂梵行。修無上道。母如是至三勸。其子再三不允。
乃令與婦安子。使種子不斷。子白母言。此事甚易。
我能為之。時佛未制戒前。不見欲過。便捉婦臂。將
至園中。三行不淨行。時園中有鬼命終。即處其胎。
九月生男。字為種子（問何故三行不淨。又不停二。復不至四耶。答薩婆多論云。
為懷妊故。其母三反問。得子便止。如是至三。方得子故。三行不淨也）時須提那行不
淨已來。常懷愁憂。同梵行者問知其故。往白世尊。
爾時世尊以此因緣。集比丘僧。世尊知而問。知而
不問。時而問。時而不問。義合問。義不合不問。世尊
知時義合問。須提那。汝實與故二行不淨行耶。如
<pb n="555"/>
是世尊。我犯不淨行（言故二者。梵語褒羅那地那。此云舊第二。以妻次於夫故。
名故二也）。爾時世尊以無數方便。訶責須提那。汝所為
非。非威儀。非沙門（什法師云。佛法及外道。凡出家者。皆名沙門。肇法師云。出家之
都名也。秦言義訓勤行。勤行取涅槃　阿含經云。捨離恩愛。出家修道。攝御諸根。不染外欲。慈心一切無
所傷害。遇樂不欣。逢苦不慼。能忍如地。故號沙門。後漢書郊祀志云。沙門漢言息心。削髮去家。絕情洗欲。
而歸於無為也　瑞應云。息心達本源。故號為沙門。文本為絕情洗欲出家。今反為不淨事。非沙門也）。
非淨行。非隨順行（謂非隨順涅槃之行）。所不應為。汝須提那。
云何於此清淨法中。乃至愛盡涅槃。與故二行不
淨行耶（言愛盡涅槃者。善見律云。由三界愛欲。眾生所以不得出離。為愛欲所纏縛故。盡即
滅也。愛盡者即涅槃也。又涅者不生。槃者不滅。謂不生不滅義）。告諸比丘。寧以男
根著毒蛇口中。不持著女根中。何以故。不以此緣
墮於惡道。若犯女人。身壞命終。墮三惡道。何以故。
我無數方便說斷欲法（謂如來訶欲不淨。教諸有情斷除欲愛。若欲愛乾枯。
則盡此殘質。不受後有矣）。斷於欲想。滅欲念。除散欲熱（薩婆多論云。欲
想者。身口不動心想女人。欲念者。於諸婬欲。非但不動身口心念。亦當絕止也。欲熱者。二身交會。欲火熾
然。故云欲熱也）。我說欲如火（不觸則已。觸則焦爛。如把草炬（安得不燒身也）。
亦如樹果（熟時即墮。犯婬亦爾。五陰熟時墮三惡趣）。又如假借。猶如枯
骨。亦如段肉（謂男女形質。假借四大和合而成。本是幻化。非實枯骨。及段肉者。謂皮肉
包骨。而成人相。一朝散壞。皮肉脫落。白骨相現。如此不淨。何得染欲）。如夢所見（謂如夢中
所見之事。不應生喜而妄生喜心。不應生嗔怖而妄生嗔怖。今婬欲亦復如是。不應生染而妄生染着）。
如履鋒刃（豈無傷身之患）。如新瓦器盛水著於日中（日及新瓦
器。能消於水。婬欲亦爾。能消滅一切善法）。如毒蛇頭。如轉輪刀。如在尖
標。如利戟刺（如毒蛇頭轉輪刀者。此物不可觸。觸則能害身命。婬欲亦爾。能害法身慧
命。尖標戟刺者。苦痛厭患。婬欲亦然。深可患厭也甚可穢惡。佛無數方便
訶責已。告諸比丘。自今已去。與比丘結戒（薩婆多論云。問
一切善法不言結。何故但言結戒。答戒是萬善之本。但言結戒。即一切結也）。
集十句義。一攝取於僧。二令僧歡喜。三令僧安樂。
四未信者令信。五已信者令增長。六難調者令調
順。七慚愧者得安樂。八斷現在有漏。九斷未來有
漏。十正法得久住。
（二百五十戒中皆集此十句義結戒。以下更不重出）。
一攝取於僧（謂如來制諸學處。威儀細行。清淨護持。令居家男女見之。不生譏謗。譏謗
不興。自然發心。發心即受化。受化即攝歸僧寶也）。
二令僧歡喜（謂如來制戒。令諸比丘住於戒中。蕩滌凡情。善法日茂。六和無違。極善安
住。故云令僧歡喜）。
三令僧安樂（如來示諸比丘。此作不得罪。此作得罪。一切惡法制止令斷。不令比丘造
作諸惡。而示行善道。勿令有惡趣之怖。今世後世令得安樂。故曰令僧安樂）。
四未信者令信（因制戒故。比丘戒律慎持。威儀清淨。若未信心。見之生信。而作是言。
沙門釋子勤心精進。戒行威儀皆悉具足。見如是已而生信心。故云未信者令信。
五已信者令增長（謂持信堅固出家者。隨諸禁戒如說而行。世人見聞。淨信重增。
甚為恭敬。是名已信增長。
六難調者令調順（謂不慙愧者。作不善法。不生羞耻。佛制戒已。若有犯者。眾僧以
毗尼法治。令彼更不敢作。是名難調能調。
七慚愧者得安樂（謂佛制戒已。令不慙愧比丘不得入眾羯磨說戒。不得觸嬈如
法比丘。故令慚愧者得安樂住也。
八斷現在有漏（謂諸有情三毒不制。放縱六根。於非情境上有漏事興。如來依事制
戒。斷除有漏。無令興起。是名斷現在有漏）。
九斷未來有漏（謂諸異生不斷五情。而行惡法。後身墮地獄中。受種種苦毒。非直一
受而已。輪轉在中。無央數劫。如來為說此戒。依戒而修。令證道果。不受後有之身。故云斷未來有漏。
十正法得久住（善見律云。正法有三。一者學正法久住。二者信受正法久住。三者得
道正法久住。何謂學正法久住。謂學三藏。一切久住佛所說法。是名正法。於三藏中。十二頭陀威儀細行
禪定三昧。是名信受正法久住。四沙門果及涅槃。是名得道正法久住。如來結戒。故令比丘隨順戒學。因
學戒故正心持律。因持律故得入禪定。因禪定故而得道果正法久住。故學為初也）。
欲說戒者。當如是說。若比丘犯不淨行。行婬欲法。
是比丘波羅夷。不共住。如是世尊。與諸比丘結戒。
時有䟦闍子比丘。愁憂不樂梵行。即還家。共故二
行不淨行。彼作是念。將不犯波羅夷耶。當云何。即
便語諸同學。善哉長老。為我以此事白佛。隨佛所
教。我當奉行。時諸比丘白佛。佛言癡人。犯波羅夷。
不共住（薩婆多論云。佛訶是愚癡人者。佛大慈大悲。兼無惡口。云何言愚癡人。答曰。佛是稱
實之語。非是惡口。此具縛煩惱眾生。具足愚癡故。二慈悲心故訶責折伏。如今和尚阿闍黎教誡弟子故。
稱言癡人。非是惡口）。若有餘人。不樂淨行。聽捨戒還家。若復
欲出家修梵行。應度令出家受大戒。乃更結不還
<pb n="556"/>
戒戒羸不自悔之語（此第二結戒也）。時有一乞食比丘。依
林中住（薩婆多論云。林中住者。以在眾中多事多惱。妨修善法故。若以智慧偏多。以在眾中。
多聞多見。多論多語。雖生智慧。少於禪定。宜在靜處以修其心。若定多者。則宜在眾廣求知見。以此義故。
在林中住）。有一雌獼猴。先在彼林中。時乞食比丘到邨
乞食。還在林中食。食已。餘食與此獼猴。如是漸漸
調順。逐比丘後行。乃至手捉不去。此比丘即捉獼
猴。共行不淨。時有眾多比丘。案行住處。至彼林中。
時彼獼猴在比丘前。現其婬相。時諸比丘作是念。
將無餘比丘作此不淨行耶。屏處伺之。見已。即來
語言。如來不制言。比丘不得行不淨行耶。報言。如
來所制男女。不制畜生。諸比丘往白佛。佛以無數
方便訶責已。初入波羅夷。自今已去。當如是說戒。
四所立戒相。
若比丘共比丘同戒。若不還戒。戒羸不自悔。犯不淨
行。乃至共畜生。是比丘波羅夷。不共住。
釋義　若比丘者。有八種比丘。一名字比丘（謂如世間
人為欲呼召男女時。遂立名字。喚作比丘。又如檀越來請比丘。沙彌雖未受大戒。亦入比丘之數。是名字
比丘也）。二相似比丘（謂如外道白衣。自剃鬚髮。着袈裟。無師僧受具。形貌相似比丘。
而實非比丘。故名相似比丘也）。三自稱比丘（如長老阿難夜行見一犯戒比丘。而問咄
汝為是誰。犯戒比丘應言。我是比丘。又如賊住之人。非是比丘。而自稱言我是比丘）。四善來
比丘（謂如來觀其根性成熟堪可化度。欲求出家。佛便呼言善來比丘。於我法中。快自娛樂。可
修梵行。得盡苦源。佛語未竟。鬚髮自落。袈裟在身。鉢盂在手。如百臘老比丘）。五乞求比
丘（謂不受請食盡形。乞食資身。遠離。邪命。故云乞求比丘）。六着割截衣比丘
（謂衣。價直百千萬。比丘得已。便割截而着。壞衣價直。以針線刺衲。毀其細輭。遂成粗衣。而以樹皮壞其本
色。便是故衣。能着割截衣者。是名着割截衣比丘。七破結使比丘（結使者即見思
煩惱。先明見惑。後明思惑。頌云。苦具一切集滅七身邊見取三使無　道諦雙除身邊二　上不行嗔
八十八　謂分別我執所惑者。總有十種。謂五鈍使五利使。鈍者即遲鈍也。謂此五種妄惑由推身見等。
五種利使而生。對利說鈍。故名鈍使。謂貪嗔癡慢疑　五利使者。利即快利之義。謂此五種妄惑動念即
生。造次恒有也。謂身見邊見邪見見取戒禁取　今斷惑不出四諦。所謂苦集滅道。令知苦斷集慕滅修
道。謂所取之惑。有障諦有不障諦。於四諦之中。有全具有不全具。云苦具一切者。謂苦諦下十使全具。集
滅二諦各具七使。除去身邊二見與戒取。故云三使無也。道諦止具八使。除去身邊二見也。此約欲界四
諦。共具三十二使。上界不行嗔者。謂色界無色界禪定力勝。所以嗔使不行。故於四諦之中。各除一嗔。謂
苦下具九。集滅二諦具六。道諦惟七。是知上色界止有二十八使。無色界亦爾。三界共有八十八品。故云
八十八使也。斷此惑已。即證初果　次明俱生我執。細而難斷。故起修道方除也　思惑者有四。謂貪嗔
癡慢。欲界四惑全具。上二界各除一嗔故。色界有三。貪癡慢。無色界亦爾。總名十諦思惟也。若將前八十
八品見惑合說者。名九十八使也。又思惑難斷。故潤七生。今三界分為九地。欲界一地名為五趣雜居地
　色界四地。初禪離生喜樂地。二禪定生喜樂地。三禪離喜妙樂地。四禪捨念清淨地　無色界四地者。
一空無邊處地。二識無邊處地。三無所有處地。四非非想處地。故云三界九地也　又此思惑分為八十
一品。一地之中而有九品。共為八十一品也。謂初果人已斷八十八使見惑。復起修道位。方斷欲界九品
思惑。所以最強難斷者。以欲界五欲心強盛故。潤七生也。謂上上品獨潤二生。二生天上。二反人間。上中
品上下品共潤二生方斷。中上品獨潤一生。中中品中下品共潤一生。斷此六品。方證二果。名為一來果。
猶一來生。惑未斷故。下上品獨潤半生。下中品下下品共潤半生。如是合潤一生。此謂欲界九品思惑斷
盡。方證三果。名曰不還果。住五不還天。不來人間受生也。已破欲界思惑盡故。餘有上二界七十二品殘
思。以三果聖人修滅盡定時。定力增勝。稍易斷故。若斷盡此惑。即出三界。名曰阿羅漢。此云無生。永不來
三界受分段生死也　言分段者。分即分限。段即形段。謂三界果報。壽有長短分限。身有大小形段。皆不
免於生死。是名為分段生死　已上二惑。八十八使名曰見惑。謂見一切住地　言一切者。通三界見惑
也　上客下塵　謂見思等惑。皆由眾生不了外塵之境。種種妄想而生。若以智慧觀察。惑體本空。則法
性理顯。惑亦何有。故經云。不住名客。是名客義。二塵者。謂微細之惑而能染汙清淨真性。譬如牖隙光流。
諸塵相現。亦能亂於虗空之性。若智慧發明。了惑本無。則理現前。塵亦何有。經云。澄寂名空。搖動名塵。是
名塵義　三界思惑者。欲界九品名曰欲愛住地。色界三十六品名曰色愛住地。無色界三十六品名曰
有愛住地。總名四住地煩惱。感三界分段生死之果。若能三界果喪。四住因亡。則證有餘涅槃。此二乘人
極果也。名破結使比丘。八受大戒白四羯磨如法成就得處
所比丘。是中比丘。若受大戒。白四羯磨。如法成就
得處所。住比丘法中。是名比丘義（是中取最後義）。共比丘
者。如餘比丘。受大戒。白四羯磨。如法成就得處所。
住比丘法中。是名共比丘義。云何名為同戒。我為
諸弟子結戒已。寧死不犯。是中共餘比丘一戒（謂戒
體無二故）同戒（謂戒相無別故）等戒（謂百臘老比丘及新受戒比丘。所行戒行俱等。更無
有異故）。是名同戒。云何名為不捨戒（捨即還也）。顛狂捨戒。
心亂捨戒。痛惱捨戒。啞捨戒。聾捨戒。瘂聾捨戒。顛
狂心亂痛惱瘂聾人前捨戒。中國人邊地人前捨
戒。邊地人中國人前捨戒。不靜靜想捨戒。靜作不
靜想捨戒。戲笑捨戒。若天。若龍。若夜叉。若餓鬼。若
<pb n="557"/>
睡眠人。若死人。若無知人。若自不語。若語前人不
解。如是等不名捨戒。云何名捨戒。若比丘不樂
梵行。欲得還家。厭比丘法。常懷慚愧。貪樂在家。貪
樂優婆塞法。或念沙彌法。或樂外道法。或樂外道
弟子法。或樂非沙門非釋子法。便作如是語。我捨
佛。捨法。捨比丘僧。捨和尚。捨同和尚。捨阿闍黎。捨
同阿闍黎（同和尚者。謂同和尚一輩。或戒臘同等。或同師秉戒。阿闍黎亦爾）。捨諸
梵行。捨戒。捨律。捨學事。受居家法。我作淨人。我作
優婆塞。我作沙彌。我作外道。及作外道弟子。我作
非沙門非釋子。如是說而了了者。是名捨戒（根本律云。
如有苾芻情懷顧戀。欲希還俗。於沙門道。無愛樂心。為沙門苦。羞慚厭背。詣苾芻所。如是言　具壽存念。
我某甲今捨學處　薩婆多論云。若捨戒時。都無出家人。若得白衣。不問佛弟子。非佛弟子。但使言音相
聞解。人情去就。亦得捨戒。一說便捨。不須三說　問曰。受戒時須三師七僧。捨戒何故一人便捨。答曰。求
增上法故。則須多緣多力。捨戒如從高墜下。故不須多也。又云。受戒時如得財寶。捨戒時如失財寶。又如
入海採寶。無數方便。然後得之。及其失時。盜賊水火須臾散滅。捨戒亦爾）。戒羸不自悔
者（謂持戒心劣。非法心盛。故云羸也。不自悔者。不自悔改）。或有戒羸不捨戒。
或戒羸而捨戒。何者戒羸不捨戒。若比丘愁憂不
樂梵行。欲得還家。厭比丘法。常懷慚愧。意樂在家。
乃至樂作非沙門非釋子法。便作是言。我念父母
兄弟姊妹婦兒邨落城邑田園浴池。我欲捨佛法
僧乃至學事。欲受持家業乃至非沙門非釋子。是
謂戒羸不捨戒。何者戒羸而捨戒。若作如是思
惟。我欲捨戒。便捨戒。是謂戒羸而捨戒。犯不淨
行者。是婬欲法（律攝云。行謂聖道。淨謂涅槃。由八聖道。方能證會。作不淨行。正違彼
故）。乃至共畜生者（薩婆多論云。畜生於六道中是邊鄙。故云下至畜生。既下至畜
生。凡可婬處。一切盡結也）。是比丘波羅夷。不共住（是比丘指犯罪者言）。不
共住者。有二。同一羯磨。同一說戒。不得於是二事
中住。是名不共住。
犯緣　此戒具足四緣。方成本罪。若緣有缺。罪結
方便。一有欲心受樂。二堪行婬境。三要根全。四入
過限。復有五因緣。而犯諸罪。一無知故（無所知識）。二放
逸故（放蕩縱逸不檢三業）。三煩惱熾盛故（以貪嗔癡煩惱增盛不能制伏）。四
不尊敬教故。五無慚愧故。以無慚愧故。不尊敬受
持如來所制清淨禁戒。或可五義相躡而起。由無
知故放逸。放逸故煩惱盛。煩惱盛故不尊敬教。不
尊敬教故無慚愧也。善見云。若長老聞此不淨
行。慎勿驚怪。何以故。如來憐愍我輩。為結戒故。說
此惡言。若不說者。云何得知波羅夷偷蘭遮突吉
羅。若法師為人講聽者。慎勿露齒笑。若有笑者驅
出。何以故。佛憐愍眾生。金口所說。汝等應生慚愧
心而聽。何以笑。
定罪　此中犯者。三種行不淨行。波羅夷。人。非人。
畜生。復有五種。行不淨行。波羅夷。人婦。童女。二
形。黃門。男子。於三種婦。行不淨行。波羅夷。人婦。
非人婦。畜生婦。如是三種童女。三種二形。
三種不能男。三種男子。犯人婦。三處波羅夷。
大便道。小便道。及口。非人婦。畜生。婦人。童女。非
人童女。畜生童女。人二形。非人二形。畜生二形。三
處亦如是。人黃門二處行不淨行。波羅夷。大便
道。及口。非人黃門。畜生黃門。亦如是。人男。非
人男。畜生男。亦如是。比丘有婬心。向人婦女大
便道小便道及口。若初入。波羅夷。不入不犯。有隔
有隔（謂男女二根俱有衣隔）。有隔無隔（謂女根有衣隔男根無衣隔）。無隔
有隔（女根無衣隔男根有衣隔）。無隔無隔（男女二根俱無衣隔）波羅夷。乃
至畜生亦如是。若比丘婬意向睡眠婦女。若死
形未壞。大便道小便道。及口亦如是。若比丘為
怨家。將至人婦女所。強持男根。令入三處。始入覺
樂。入已樂。出時樂。波羅夷。於三時中。隨有一時受
樂。皆波羅夷。乃至男子亦如是。若怨家強捉比
丘。大便道中行不淨行。若初入時。入已出時。於三
時中。隨有一時受樂。皆波羅夷（僧祗律云。受樂者。如饑得食。如渴得
飲。不受樂者。譬如好淨之人。以種種死屍。繫其頸上。又如破癰熱鐵燒身。不受樂者。亦復如是）。從
道入道。從道入非道。從非道入道（從道入道者。謂二道合。或從小
<pb n="558"/>
便道入。從大便道出。或從大便道入。小便道出。從道入非道者。始從大小便道入。從瘡穴中出。謂瘡穴與
二道連合也。從非道入道者。先從瘡穴而入。後從二道中出）。若齊限入。若盡入。
若語。若不語。皆波羅夷（齊限者。謂作齊限不盡入也。語者告知也。不語者不
告彼人知。如眠等人）。若比丘。方便求欲行不淨行。成波羅夷。
不成偷蘭遮。若比丘教比丘行不淨行。彼比丘
若作教者。偷蘭遮。若不作教者。突吉羅。比丘尼
教比丘行不淨行。若比丘作。尼偷蘭遮。不作尼突
吉羅。除比丘比丘尼。餘眾相教行不淨行。作不
作盡突吉羅（餘眾者小三眾）。若死屍半壞行不淨行。入便
偷蘭遮。若多分壞。若一切壞。偷蘭遮。若骨
間行不淨行。偷蘭遮。若穿地作孔。摶泥作孔。若
君持口中犯。偷蘭遮（謂作大小便道想行婬。偷蘭遮。若不作道想。僧殘）。若
道作道想。波羅夷。道疑。波羅夷。道非道想。波
羅夷。非道道想。偷蘭遮。非道疑。偷蘭遮。僧
祗律云。若比丘以染汙心。欲看女人。得越毗尼心
悔（即責心突吉羅）。若眼見。若聞聲。犯越毗尼罪。相觸得。
偷蘭遮。乃至入如胡麻。波羅夷。若身大雖入不
觸其邊者。得偷蘭遮（謂身根大）。若女人裂為二分。就二
分行婬者。偷蘭遮。繫令合行婬者。波羅夷。薩
婆多論云。欲作重婬。若起還坐。輕偷蘭遮。發足
趣女人。未捉已還。及捉已失精。乃至共相嗚抱。輕
偷蘭。男形垂入女形已來。未失精。亦輕偷蘭。
若失精。重偷蘭。若男形觸女形。及半珠已還不
問失精不失精。盡重偷蘭。若生女死女三處行
婬。若壞墮蟲食。於中行婬。俱得重偷蘭。若生女
死女非處行婬。腋下股間行婬。得重偷蘭。若發
足向死人女非人女畜生女二根。欲作重婬。得罪
如前。發足向人男非人男畜生男黃門。欲作重
婬。得罪同前。若先正為女人上出精而已。除三
瘡門。一切身分處精出。僧殘。若先為摩捉嗚抱
而已。若摩若捉。盡僧殘。若欲女人身上出精。手
已摩捉。精未出。便止四人。偷蘭。比丘尼波羅夷。
式叉摩那沙彌沙彌尼突吉羅滅擯。是謂為犯。
開緣　不犯者。若睡眠無所覺知。不受樂。一切無
有婬意。不犯。第四分云。佛在舍衛國。有比丘住
阿蘭若處。晝日眠時。有取薪女人。於比丘上行婬
已。去比丘不遠而住。比丘覺已。見身不淨汙。念言。
此女必於我身上行婬。生疑問佛。佛言。汝覺不。答
言。我不覺。佛言。不犯。比丘不應如是處晝眠。不
犯者。最初未制戒。癡狂心亂。痛惱所纏。（善見律云。初者於行
婬中之初。如須提那子。不犯波羅夷。餘者犯）。（十誦律云。有五相名狂人。即癡狂也。親里死盡故狂。財物
失盡故狂。田業人民失盡故狂。或四大錯亂故狂。或先世業報故狂。若雖有如是狂病。自知我是比丘作
婬欲。得波羅夷）。（有五種因緣。令心散亂。為非人所打。故心散亂。或非人令心散亂。或非人食心精氣。故
心散亂。或四大錯。故心散亂。或先世業報。故心散亂。若雖有如是散亂。自知是比丘作婬欲。犯波羅夷
有五種病壞心。或風發故病壞心。或熱發故病壞心。或冷發故病壞心。或三種俱發故病壞心。或時節氣
發故病壞心。雖有如是病壞心。若自覺是比丘作婬欲。得波羅夷。若不自知不犯　病壞心。即痛惱所纏）。
（又云。若此顛狂。失本心故。見火而捉。如金無異。見糞而捉。如旃檀無異。如是顛狂犯戒無罪）。
會詳　楞嚴經云。若諸世界六道眾生。其心不婬。
則不隨其生死相續。汝修三昧。本出塵勞。婬心不
除。塵不可出。縱有多智禪定現前。如不斷婬。必落
魔道。上品魔王。中品魔民。下品魔女。又云。當觀婬
欲。猶如毒蛇。如見怨賊。先持聲聞四棄八棄。執身
不動。後行菩薩清淨律儀。執心不起。禁戒成就。則
於世間。永無相生相殺之業。又云。必使婬機身心
俱斷。斷性亦無。於佛菩提。斯可希冀。梵網經云。
持佛禁戒。作是願言。寧以此身。投熾然猛火。大坑
刀山。終不毀犯。三世諸佛經律與一切女人。作不
淨行。法苑珠林云。二種婬報。一婦不貞潔。謂因
前世犯他妻妾。邪行穢汙。故感今生婦不貞艮端
潔也。二得不順意眷屬。謂因前世邪婬奪人所寵。
令不如意。故感今生眷屬常不順意也。
○第二盜戒
初總釋。
<pb n="559"/>
盜乃最為不良之事。此是共戒。尼犯亦同。大乘同
制。梵網經云。自盜。教人盜。方便盜。呪盜。乃至鬼
神有主物。劫賊物。一切財物不得故盜等。此是性
罪。然菩薩見機。得作戒本。經云。菩薩淨戒律儀。善
權方便。為利他故。於諸性罪。少分現行。由是因緣。
於菩薩戒。無所違犯。生多功德。律攝云。此由癡
故。因積畜事。畜積煩惱。制斯學處。
二緣起處。
爾時佛遊羅閱城耆闍崛山中（言羅閱者。此云王舍域。大論云。昔有
須陀摩王。精進持戒。常依實語。晨朝乘車。與諸婇女。入園遊戲。出城門時。一婆羅門來乞財物。而語王言。
王是大福德人。我身貧窮。當見愍念。賜我少多。王言。當相布施。須我出還。作此語已。入園澡浴嬉戲。時兩
翅王名曰鹿足空中飛來。捉王將去。至所住處。置九百九十九王中。須陀摩王言。我不畏死。自恨失信。我
從生來。初不妄語。即語前事。鹿足王言。汝意欲爾。聽汝還去。七日布施婆羅門訖。當便來還。若過七日。我
有翅力。取汝不難。須陀摩王得還本國。恣意布施。立太子為王。大會人民。懺謝之言。我智不周。初治多不
如法。當見忠恕。如我今日。身非己有。正爾還去。舉國人民及諸親戚叩頭留之。願王留意。慈蔭此國。勿以
鹿足鬼王為慮。當設鐵舍奇兵。鹿足雖神。不畏之也。王言不得。而說偈言　實語第一戒　實語升天梯
　實語為大人　妄語入地獄　我今守實語　寧棄身壽命　心無有悔恨　如是思惟已。即發去到
鹿足所。鹿足喜言。汝是實語人。不失信。要一切人皆惜身命。汝從死得脫。還來赴信。汝是大人。今相放捨
九百九十九王。亦布施汝。隨意各還本國。由此千王共居。故名王舍。此城有三名。或言羅閱城。亦言摩竭
提。亦言摩竭陀。此三義一名異。漢言王舍城。羅者言王。閱者言舍。故言王舍。又翻無害。從劫初以來。無刑
害故。中印度境　善見律云。王舍城國邑人民有八億萬戶。邑外屬王舍城者。有八萬聚落。國土縱廣三
百由旬　耆闍崛山者。耆者鷲鳥。崛者頂也。耆闍鳥食竟。還就山頂栖。故名耆闍崛山。又有一解。山頂名
崛。形似鷲鳥。是故名耆闍崛山也。
三起緣人。
時羅閱城中有比丘。字檀尼迦。陶師子（陶師者。即瓦師。此比
丘是瓦師之子）。在閒靜處。止一草屋。入邨乞食。後有取薪
人。破其草屋持歸。比丘乞食。還作是念。我今自有
伎藝。寧可和泥作全成瓦屋。取薪牛糞燒之。屋成
赤色如火。爾時世尊從耆闍崛山下。遙見此舍色
赤如火。知而故問。諸比丘以此因緣。具白世尊。世
尊以無數方便訶責。自今已去。不得作赤色全成
瓦屋。作者突吉羅。時世尊勅諸比丘。汝等共集。相
率速詣打破（善見律云。檀尼迦比丘作屋。自用物。作屋成。如來何故打破。答曰。所以破
者。此屋不淨故。是外道法。復有餘義。無慈悲眾生作此瓦屋。檀尼迦是瓦師家子。善能和泥。作屋窓牖扄。
悉是泥作。唯戶扇是木。取柴薪牛糞及草。以赤土汙塗外。燒之熟已。赤如火。打之鳴喚。狀如鈴聲。風吹窓
牖。猶如樂音也。檀尼迦見屋破已。時摩竭國王有守材人。
與檀尼迦親厚知識。乃語守材人。汝知王瓶沙。與
我材木不。彼人言。若王與者。好惡多少。隨意自取
王所留要材。比丘輙斫截持去（梵語瓶沙。此翻模實。身模充實故。又
翻形牢。亦云影堅。影謂形影。亦云影勝。又名頻婆娑羅。此云顏色端正。皆取強壯姝好為義。其形長大。性
行雄猛。常自躬為征戰也）。時有一大臣。統知城事。至材坊見王
所留要材斫截狼籍。問知其故。白王。檀尼迦比丘
後往王所。王言。大德。應死。王自念言。何以少材而
斷出家人命。是所不應訶責已放去。諸臣不平。羅
閱城中居士譏嫌。少欲比丘聞白佛。佛以此因緣。
集比丘僧。知而故問。檀尼迦比丘。汝審爾不。答言
實爾世尊以無數方便訶責。有一比丘。名曰迦樓。
本是王大臣。善知世法（迦樓或作迦留。或作迦羅。秦言黑。此比丘是王瓶沙
舊大臣。善知世法。故佛問之。然後隨國法制戒）。去佛不遠。在眾中坐。世尊
知而故問。王法不與取。幾許物應死。比丘言。若取
五錢。若直五錢物。應死。世尊告諸比丘。檀尼迦癡
人（善見律云。因癡故掘土蹋泥。取火燒多。諸眾生因此而死。故云癡人也）。多種有漏
處。最初犯戒。自今已去。與諸比丘結戒。
四所立戒相。
若比丘。若在邨落。若閒靜處。不與盜心取。隨不與取
法。若為王王大臣所捉。若殺。若縛。若驅出國。汝是賊。
汝癡。汝無所知。是比丘波羅夷。不共住。
釋義　邨者有四種。一者周帀垣墻。二者柵籬。三
者籬墻不周。四者四周有屋（律攝云。聚落者。中有巷陌店肆。名之為聚。
落者邨外之家。名之為落。故云聚落也）。閒靜處者。邨外靜地（僧祗云。空地者。
垣墻院外。除聚落界。盡名空地。聚落界者。去籬不遠。多人所行。踪跡到處。盡名聚落界　五分云。聚落外
盡一箭道。有慚愧人。所便利處。是名聚落。所行處即界也）。不與者。他不捨。盜者。
盜心取隨。不與取法者。若五錢若五錢直（薩婆多云。於閻
<pb n="560"/>
浮提。一切國法禮樂。以王舍城為正。王舍國法。盜五錢已上。入重罪中。佛依此法。盜至五錢。得波羅夷。如
閻浮提內現有佛法處。限五錢得波羅夷罪。若國不用錢。准五錢成罪　善見律云。二十摩娑迦成一迦
利沙槃。分一迦利沙槃。分為四分。一分是五摩娑迦。過去未來諸佛皆以一分。結波羅夷。一切諸佛不異
結四波羅夷。不增不減。是故如來以一分。結第二波羅夷也。十誦云。一銅錢。直十六小錢。王者。
得自在。不屬人（貫三才。主萬物。無為化。世有道。恩民）。大臣者。種種大
臣輔佐王。捉者（僧祗云。王使人執。或捉其手。及餘身分。是名捉）。殺者（奪其
命根）。縛者（僧祗律云。或以屋縛。或以城縛。或以材縛。或着鏁絆。或着杻械。是名為縛）驅出
國者（驅出聚落。驅出城。驅出國。是名驅出）。汝是賊。汝癡。汝無所知（此訶
責之詞　律攝云。汝是賊者。是總標癡。無所知等。是別釋無明。是賊因正作業時。由癡無所知故。方便興
盜。無現行法怖。及未來怖。應知為盜因也。作如是盜者。正明盜業。不告主知。若強若竊。並名為盜）。
犯緣　此戒具足五緣。方成本罪。若緣有缺。罪便
開輕。一有盜心。二有主物。三有主想。四直五錢。五
離本處。
定罪　此中犯者。共有七十二句。今去複存單。合
有十句。若自手取。若看取。若遣人取。非己物想取。
非暫用取。非本意取（本字該同字。恐筆悞耳）。他物他物想取。
若離本處。有主有主想。取他護他護想取。波羅夷。
處者。若地處。若地上處。若乘處。若擔處。若虗空。
若樹上。若邨。若阿蘭若處。若田。若處所。若舡。若水
處。若私度關塞不輸稅。若取他寄信物。若水楊枝
樹果草木。無足二足四足多足眾生。若同財業。若
要。若伺候。若守護。若邏要道。是謂處。地處者。地
中伏藏。未發出七寶。金銀真珠。瑠璃璧玉。硨磲碼
碯。生像金銀衣被。若復有餘地中所須之物屬主
者。若以盜心取五錢。若過五錢。若牽挽取（言牽者連也。挽
者引也。着地牽引而去。名牽挽取）。若埋藏。若舉離本處。初離波羅
夷。方便欲舉而不舉。偷蘭遮（自下結罪皆同）。地上者。金
銀乃至所須之物屬主。乘處者。乘有四種。象乘。
馬乘。車乘。步乘。若復有餘乘。盡名為乘。乘上若有
金銀七寶。乃至所須之物有主。若取乘從道至
道。從道至非道。從非道至道。從坑中至岸上。從岸
上至坑中。擔處者。頭擔。肩擔。背擔。若抱。若復有
餘擔。此諸擔上有金銀七寶。乃至所須之物有主。
若取擔者。從道至道。乃至坑中。空處者。若風
吹毳。若劫貝。若拘遮羅。若差羅波尼（此云水乃衣名也）。若
芻摩。若麻。若綿。若盋躭嵐婆（漢言絹）。若頭頭羅（此云細布）。
若鴈。若[鴳-女+隹]。若孔⿱少隹。鸚鵡。鸜鵒。若復有餘所須之物
有主。上處者。若舉物在樹上。墻上。籬上。杙上。龍
牙杙上。衣架上。繩牀上。木牀上。若大小褥上。枕上
地敷上。有金銀七寶。乃至所須之物有主。邨處
者。邨有四種如上。若邨中有金銀。乃至所須之物
有主。若以機關攻擊破村。若作水澆。或依親厚
強力。或以言辭辯說。誑惑而得。得者波羅夷。不得
偷蘭遮。若處者。邨外有主空地。彼空處有金銀
七寶。乃至所須之物有主。若以方便壞他空地。
若作水澆。或依親厚強力。或以言辭辯說而得。
田處者。稻田。麥田。甘蔗田。若復有餘田。彼田中有
金銀七寶。乃至所須之物有主。若方便壞他田。
若作水澆。若依親厚強力。或以言辭辯說。誑惑而
得。處所者。若家處所。若市肆處。若果園。若菜園。
若池。若庭前。若舍後。若復有餘處。彼有金銀七寶。
乃至所須之物有主。船處者。小船。大船。壺船（以形
似壺）。一木船（以大木刳空。以為船也）。舫船（即方船也）。櫓船（櫓即進船之器具。以
為名）。龜形船。鼈形船（謂形似龜鼈也）。皮船（用皮為之）。浮瓠船（瓠即瓢也。
又瓠者瓦器。並可浮物也）果船（亦以形為名也）。懸船（今時神廟中多以船懸。於梁上供神）。
筏船（郭璞曰。木曰[簿-尃+卑]。竹曰筏。編竹渡物也）。若復有餘船上有金銀七
寶。乃至所須之物有主。若從此岸至彼岸。從彼
岸至此岸。若順流。若逆流。若沉着水中。若移着岸
上。若解移處。水處者。若藏金銀七寶衣被。沉着
水中。若水獺。若魚。若鼈。若失收摩羅（收字或作守字。善見律云。
鰐魚長二丈餘。有四足似鼉。齒至利。禽鹿入水。齧腰即斷。又翻殺子魚。廣州有之）。若優盋
羅華（此云青蓮華）。盋頭摩華（此云紅蓮華）。拘物頭華（此云地喜華。亦
云拘某陀。此云黃蓮華）。分陀利華（此云白蓮華。叡師云。未敷名屈摩羅。將落時名迦摩
<pb n="561"/>
羅。處中盛時名分陀利。體逐時遷名。隨色變故。有三名也）。及餘水中之物有主。
若以方便壞他水處。直五錢波羅夷。減五錢偷
蘭遮。輸稅者。比丘無輸稅法。若白衣應輸稅物。
比丘以盜心為他過物。若擲關外。若五錢。若過五
錢。若埋藏舉。若以辯辭言說誑惑。若以呪術過。
取他寄信物者。持寄信物去。作盜心取五錢。若過
五錢。頭上移着肩上。若從右手移着左手。從左手
移着右手。若抱中。若着地。舉離本處。水者。若大
小瓮。及種。種水器。若眾香水。若藥水。以盜心取五
錢。若過五錢。楊枝者。若一。若兩。若眾多。若一抱
若一束。若一擔。若香所熏。若藥塗。若盜心取五錢。
若過五錢。若牽挽。取離本處。園者。一切草木藂
林華果有主。無足眾生者。蛇魚。及餘無足眾生。
有主。二足眾生者。人非人。鳥。及餘二足眾生有
主。四足眾生者象馬馲駝驢鹿羊。及餘四足眾
生有主。多足眾生者。蜂。[鬱-山+止]周隆伽（此虫身有多毛。而復多足。
類似毛虫）。若百足。及餘多足眾生有主。以盜心取。直五
錢。若過五錢。同財業者。同事業得財物。當共以
盜心取五錢。若過五錢。共要者。共他作要。教言
某時去。某時來。若穿墻取物。若道路劫取。若燒從
彼得財物來。共以盜心取。直五錢。若過五錢。伺
候者。我當往觀彼邨。若城邑。若船渡處。若山谷。若
人所居處。市肆處。作坊處。於彼所得物。一切共以
盜心取。直五錢。若過五錢。守護者。從外得財物
來。我當守護。若所得物一切共。若以盜心取。直五
錢。若過五錢。看道者。我當看道。若有王者軍來。
若賊軍來。若長者軍來。當相告語。若有所得財物
一切共。若以盜心取。直五錢。若過五錢。如上一切
初離本處。波羅夷。方便欲舉而不舉。偷蘭遮。方
便求過五錢。得過五錢。得五錢。皆波羅夷。得
減五錢。不得。皆偷蘭遮。方便求五錢。得過五錢。
得五錢。波羅夷。得減五錢。不得。偷蘭遮。方便
求減五錢。得過五錢。得五錢。波羅夷。得減五錢。
偷蘭遮。不得。突吉羅。教人方便求過五錢。得
過五錢。得五錢。二俱波羅夷。得減五錢。不得。二
俱偷蘭遮。方便教人求五錢。得過五錢。得五錢。
二俱波羅夷。得減五錢。不得。二俱偷蘭遮。方
便教人求減五錢。得過五錢。得五錢。取者波羅夷。
教者偷蘭遮。得減五錢。二俱偷蘭遮。不得。二
俱突吉羅。方便教人求五錢。若過五錢。受教者
取異物。取者波羅夷。教者偷蘭遮。方便教人求
五錢。若過五錢。受教者異處取物。受教者波羅夷。
教者偷蘭遮。方便教人求五錢。若過五錢。受教
者謂使取物。無盜心而取得五錢。若過五錢。教者
波羅夷。受使者無犯。若教人取物。受教者謂教
盜取。若取得直五錢。若過五錢。受教者波羅夷。教
者無犯。有主有主想。不與取五錢。若過五錢。波
羅夷。有主疑。偷蘭遮。無主有主想。偷蘭遮。
無主疑。偷蘭遮。有主有主想減五錢。偷蘭遮。
有主疑減五錢。突吉羅。無主有主想減五錢。
無主疑減五錢。盡突吉羅。根本律云。起盜心興
方便。得惡作罪。觸彼物。窣吐羅底也（即偷蘭遮罪）。舉離
處滿五錢。波羅市迦。不滿者。得粗罪（亦偷蘭罪）。若是
畜生邊物觸彼物。惡作罪。舉離處滿五錢者。得麤
罪。不滿者。惡作罪。僧祇律云。有比丘多有衣
盋。大畜弟子。彼諸弟子不修戒行作是念言。可往
和尚阿闍黎房中盜諸衣盋。自己衣盋亦在師房
中。便共作要汝得衣物者。與我共分。若我得者。亦
共汝分。便入房中。就衣架上。捉和尚阿闍黎衣。徙
就己衣。衣不離本架者。犯偷蘭遮。若舉師衣離
架。着己衣中者。波羅夷。若師衣帶衣角。若線縷
未離衣架者。未波羅夷。一切離已。波羅夷。若
彼和尚阿闍黎疑是弟子。或能偷我衣盋。便自藏
<pb n="562"/>
衣盋。更着餘處。其弟子便入暗中。誤偷自己衣盋。
出外不分。故是中半衣邊滿者。波羅夷（以先共要。凡所得物。
一切共既誤。盜己衣亦准分半。既不與分滿五錢。波羅夷。若比丘在道行。為賊
所劫。或賊少比丘多。或賊藏物已。更往餘處。是比
丘若未作失想。還奪還取。無罪。若已作失想。還
奪還取。便為賊復劫。賊滿五錢。波羅夷。又或順
道去。漸近聚落。持物將分。比丘還從乞。得無罪。
若以勢力恐怖令還。無罪。若告聚落主。方便慰
令還。無罪。若知令彼或殺或縛。則不應告。若
比丘作摩摩帝（言摩摩帝者。或云毗呵羅莎弭。此云寺主）。塔無物。眾僧
有物。便作是念。天人所以供養眾僧者。皆蒙佛恩
供養佛者。便為供養眾僧。即持僧物。修治塔者。此
摩摩帝得波羅夷。若塔有物。眾僧無物。便作是
念。供養眾僧者。佛亦在中。便持塔物。供養眾僧。摩
摩帝用者。得波羅夷。若塔無物。僧有物。得如法
貸。但分明疏記言。某時貸用某時得當還。若僧
無物。塔有物。亦如是。若交代時。應僧中讀疏。分
明付授。若不讀疏。越毗尼罪。若有二比丘共財
應分。一比丘盜心。獨取除自。分他分滿。波羅夷。
若同意取者。無罪。若作是念。我今用。後當償還。
無罪。第四分云。眾多比丘遣一人。取他物。得五
錢以上。共分雖各得減五錢。盡波羅夷（以各具盜心取他物。
離本處時。滿五錢故）。於彼處得直五錢物。到此處直減五錢。
波羅夷（至此處雖得減五錢。初離本處時。已得波羅夷。唯取當時得罪耳。於彼處
得減五錢。物到此處。直過五錢。偷蘭遮（至此處雖直過五錢。
離本處時。減五錢故。又物主只失減五錢物。故得偷蘭遮）。知前人以盜心。使我
取物。先可之。後悔不往。突吉羅。欲盜他衣。錯取
己衣。偷蘭遮。他盜取物。而奪取。彼盜者波羅夷。
前後取滿五錢者。波羅夷（此謂盜心相續）。若自受用。若
令他損減。一切波羅夷（此謂貪嗔二盜）。律攝云。獵師逐
鹿走入寺中。隨傷不傷不還。無罪（謂慈護眾生。非同盜故也）。若
鹿被箭入寺便死。應還勿留。若與賊同心。示彼
舍處。後時受分。隨得招罪（問此與教他取。有何差別。倘不受分。豈無罪耶。
答教他為我取。則決定得物之心。物離本處。即成本罪。此示彼舍處。不決生得物之心。雖賊劫去彼物時
不結罪。待後受分時滿五錢。方結本罪。雖不受分。亦結偷蘭遮罪）。若後生悔。向彼
物家。報遣防護。勿令失脫。設彼賊偷。皆得方便罪
（亦偷蘭遮）。後雖受分。亦窣吐羅。與賊同行欲為盜事。
中路而退。但得惡作。同心作賊。為他守道。分物
受分者。成犯。由怖為伴。無心共盜。彼雖偷得。苾
芻非犯。若持自物。或是他物。作如是語。欲偷稅。
得越法罪。教偷稅者。從異道去。得惡作罪。若
作惡心。指他異道。冀免稅直。得窣吐羅罪。若持
他物。過彼稅處。無心取分者。麤罪。未至稅處。或
取半分。或取全分。而未過稅處。得窣吐羅（問此既得稅直。
已滿五錢。何不得本罪。而結方便耶。答雖得稅直。未過稅處。恐後過稅。而有阻隔。未作實得之心。先結方
便。待過稅已方結本罪。若過稅處數滿。本罪。若持己物到
於稅處。使他越過。亦得本罪。實是己財。決心迴
與父母兄弟等。告掌稅者。此非我物。不與汝稅。或
乘空去。或口含。或衣裏。或避路。並得粗罪（問此亦仍同為
他越稅。云何不得本罪答為他過物。利必歸己。故結本罪。今是己物決心廻施。無利歸己。罪結方便也。
若為父母及三寶事。持物過稅處。應為稅官種種
說法。稱讚三寶。說父母恩。彼不取直者。無犯。若
猶索者。應與。盜事略有五種。一對面強取。二竊
盜取。三調弄取。四恩寄取。五與更奪取。此之五事
咸是盜收。有施物來知非己分。言我合得者。窣
吐羅罪。若受其分。准數成犯。他不請食。輙去
食者。得惡作罪。若興方便。欲盜他財。觸着之後。
便從主乞。彼與得時。得前麤罪。初為貸借。後欲
不還。決絕之時。便得本罪。若他寄物。先作盜心。
得窣吐羅。後時移處。便得本罪。若先移處。後心
決絕。亦得本罪。博奕偷子。迷惑取物。准數成犯。
凡是賭物。皆得惡作。意偷彼物。而錯偷此。既乖
本心。但得粗罪。五分云。非同意人。輒作同意。取
<pb n="563"/>
其衣食。突吉羅。善見云。若受人寄物。物主還取。
答言。我不受汝寄。突吉羅。令物主狐疑。偷蘭遮。
主言我不得此物。波羅夷。若偷人取物。比丘
以偷心奪取物。離偷人身分。若此人健又奪物去。
比丘雖不得物。波羅夷。以決定得偷心。離本處故。
若檀越施眾僧果樹。或擬衣服。或擬湯藥。眾僧
不得分食。若以果樹為四事。布施比丘。以盜心過
分食。隨直多少。結罪。若為作房舍。施眾僧。迴食
得。偷蘭遮。應還直。若為衣施應作衣。若饑儉時。
眾僧羯磨和合食用。無罪。以衣施作房舍。以房
舍施作衣食。亦如是。寺中房舍多無人修治敗
壞。應留好者。餘粗敗得壞。賣為食用。為護住處故。
十誦云。若水中浮物來。比丘以偷奪心取。選擇
時。偷蘭遮。若捉留住。後水到前。或沉着水底。或
舉離水。直五錢以上。波羅夷。盜佛舍利。偷蘭遮。
若尊敬清淨心取。無罪（尊敬者。謂見佛舍利。如見佛身。心生尊敬。清淨
心者。謂無盜心。以恭敬供養心取去。供養無罪）。盜經卷。隨計直犯。盜
塔寺中供養具。若有守護。隨計直犯。奪神像物。
偷蘭遮。薩婆多云。若自盜他物。欲取五錢。五錢
已上從始發足。步步輕偷蘭。乃至選擇取三錢已
還。得輕偷蘭。四錢成重偷蘭。若取一錢乃至四
錢亦爾。若遣使取他物。當教時。得輕偷蘭。取五
錢已上。離本處時。得重罪。若盜僧物五錢已上。
得重偷蘭。四錢已下。得輕偷蘭。而報罪甚深。
若舍屬一主。物不異主。若不離地。未出家界。步步
輕偷蘭。若入女姊妹奴婢房中。得波羅夷。若
入兄弟兒房中。得輕偷蘭。若出主地相。亦波羅
夷。比丘尼波羅夷。三小眾突吉羅滅擯。是謂為
犯。
開緣　不犯者。與想。取己有想。取糞掃想。暫取想。
親厚意想。一切無罪（第三分云。有七法。是親友利益慈愍故。何等七難。與能與
難。作能作難。忍能忍密事。相語不相發露。遭苦不捨。貧賤不輕　根本雜事云。凡是親友可委寄人有其
五種。一心相愛愍。二近為得意。三是所尊重。四久故通懷。五聞用己財心生歡喜。不犯者
最初未制戒等。
會詳　首楞嚴經云。若諸世界六道眾生。其心不
偷。則不隨其生死相續。汝修三昧。本出塵勞。偷心
不除。塵不可出。縱有多智禪定現前。如不斷偷。必
落邪道。上品精靈。中品妖魅。下品邪人。法苑珠
林云。偷盜二報。一貧窮。謂因前。世盜他財物。令彼
空乏。故感今生自亦貧窮也。二不得自在。謂因前
世劫奪他財。而令他人不得自在。故感今生雖有
財物。而屬五家。不得自在受用也。

<other>毗尼關要卷第二</other>

<sarticle>毗尼關要卷第三</sarticle>

清金陵寶華山律學沙門　德基　輯
○第三殺戒
初總釋。
殺為世間最傷慈之事。此是共戒。尼結罪同。大乘
同制。梵網經云。若自殺。教人殺。方便殺。讚歎殺。
見作隨喜。乃至呪殺等。此是性罪。釋迦成佛。商怨
終舒於鐵杙。陀夷證聖。羊瞋卒洩於兇鋒。故經云。
假使經百劫。所作業不亡。因緣會遇時。果報還自
受。非空非海中。非入山石間。無有地方所。脫之不
受報。律攝云。凡為殺者。並由癡故。於事不忍。內
懷瞋恨。斷他命根。制斯學處。
二緣起處。
佛遊毗舍離獼猴江邊講堂中（有獼猴常在此江邊洗浴。故云獼猴
江。根本云獼猴池邊。此池在毗舍離宮城外五六里菴羅女園側。是昔獼猴羣集。為佛穿作此池。供養世
尊。今此講堂或近二處。隨稱一處皆可）。
說不淨觀。歎不淨觀。歎思惟不淨觀（亦名九想觀。此九種不淨
<pb n="564"/>
觀法。想念純熟。心不分散。即得三昧成就自然貪欲殄除。惑業消滅。得證道果。此之九想雖是假想作觀。
然用之能成大事。譬如大海中死屍。溺人附之。即得渡也　一肨脹想。謂修行之人。心想死屍。見其肨脹。
如韋盛風。異於本相。是名肨脹想　二青瘀想。既觀肨脹已。復觀死屍風吹日[暻-京+恭]。皮肉黃赤。瘀黑青黤。是
為青瘀想　三壞想。既觀青瘀已。復觀死屍。風日所變。皮肉裂壞。六分破碎。五臟腐敗。臭穢流溢。是為壞
想　四血塗漫想。既觀壞已。復觀死屍。從頭至足遍身。膿血流溢。汙穢塗漫。是為血塗漫想　五膿爛想。
既觀塗漫已。復觀死屍身上九孔。蠱膿流出。皮肉爛壞。狼藉在地。臭氣轉增是為膿爛想　六蠱噉想。既
觀膿爛已。復觀死屍。蠱蛆唼食。鳥獸咀嚼。殘缺剝落。是為蟲噉想　七散想。既觀蟲噉。已。復觀死屍。為禽
獸所飡。分裂破散。筋斷骨離。頭足交橫。是為散想　八骨想。既觀散已。復觀死屍。形骸[暻-京+恭]露。皮肉已盡。但
見白骨狼藉。如貝如珂。是為骨想　九燒想既觀骨已。復觀死屍。為火所燒。爆裂烟臭。白骨俱然。薪盡火
滅。同於土。是為燒想。
比丘聞已。習不淨觀。厭患身命。求刀自殺。
三起緣人。
時有比丘。字勿力伽難提。是沙門種出家（勿力伽難提。此
云鹿喜。沙門種是姓）。手執利刀。入婆裘園。有一比丘。語言。大
德斷我命來。我以衣盋與汝。即受僱斷其命。於彼
江邊洗刀。心生悔恨。我今無利非善得。彼比丘無
過。而我受僱斷他命根（善見律云。鹿杖沙門殺比丘。血汙手足及刀。往婆裘
河者。世間有人言。此河能洗人罪。鹿杖沙門念言。我當往婆裘河。洗除我罪。悔過剋責。而長歎息。故往洗
之。婆裘河者。此云勝慧河）。有一天魔。知彼心念。立水勸讚。善哉。
善男子。汝今獲大功德。度未度者。時勿力伽難提
悔心即滅。復入園中。殺諸比丘。至六十人。園中死
屍狼藉。臭處不淨。狀如塚間。居士譏嫌。諸比丘猶
自相殺。況於餘人。我等自今勿復承事供養。勿復
容止往來（善見律云。如來以天眼。觀往昔有五百獵人。共入阿蘭若處。殺諸羣鹿為業。墮
三惡道。受諸苦惱。經久得出。昔有微福。得生人間。出家為道。宿殃未盡。於半月中。更相殺害。諸佛所不能
救。於此五百人中。四果聖眾生死有際。有餘凡人輪轉無際。是故為說不淨觀。令離愛欲得生天上。本不
教死。但不可以神力救護。是故為說不淨觀已。半月入於靜室。唯聽一人送食。勿使諸人。作如是言。佛是
一切智。而不能斷諸弟子相殺。以世尊入定。無人得往說如此事耳　薩婆多云。佛一切智。何故教諸比
丘。得如是衰惱。若不知者。不名一切智。答曰。佛一切等教。爾時不但六十人受不淨觀。佛教法無有偏。但
受得利有多有少。佛深知眾生根業始終。必以此法因緣。後得大利。六十比丘。迦葉佛時所受不淨觀法。
不能耑修。多犯惡行。命終入地獄中。今佛出世。罪畢得生人間。墮下賤家。出家入道。以本緣故。應受此法。
既命終已。得生天上。於天來下。從佛聽法。得獲道跡。以是因緣。佛無偏也。毗舍離比丘
以小因緣。集在一處。時佛觀眾減少。知而故問。阿
難具白上事。佛告諸比丘。有阿那般那三昧。寂然
快樂。諸不善法即能滅之。永使不生。
即十六特勝法門也。阿那般那此云遣來遣去。遣
來入息也。遣去出息也。十六特勝者。一知息入。
二知息出。三知息長短。四知息徧身。五除諸身行。
六受喜。七受樂。八受諸心行。九心作喜。十心作攝。
十一心作解脫。十二觀無常。十三觀出散。十四觀
離欲。十五觀滅。十六觀棄捨。言特勝者。從因緣
得名。如外道等。並能修得四禪四空。四無對治觀
行。故不出生死。此十六法有定有觀。具足諸禪。能
發無漏。故名特勝也。若以十六法。橫對四念處。每
念處有四法。共成十六。此易可知。今約豎對三界。
以明修證之相。一知息入。二知息出者。對代數
息也。行者調息。綿綿一心。依隨於息。息入時。知從
鼻端入至臍。息出時。知從臍出至鼻。如是一心照
息。依隨不亂。爾時知息粗細之相。知風喘氣為粗。
息相為細（息有四事。一為風。二為氣。三為息。四為喘。止觀云。有聲曰風。守之則散。結滯。曰
氣。守之則結。出入不盡曰喘。守之則勞。不聲不滯出入俱盡曰息。守之則定）。粗即調之
令細。如守門人。知人出入。亦知好人惡人。知好則
進。知惡則遮。復知輕重滑澁冷煖久近。復知因入
出息。則有一切眾苦煩惱。生死往來。輪轉不息。心
知驚畏。若闇心數息。無有觀行。正修證時。多生愛
見慢等諸煩惱病（愛者愛著此數息。見者謂見我能數。慢者謂我能數以此慢他）。
今隨息時。即知此息無常。命依於息。以息為命。一
息不還。即便無命。知息無常。即不生愛。知息非我。
即不生見。悟無常即不生慢。此則從初方便。已能
破諸結使。不同數息。以一心依息。令心不散。得入
禪定。故名亦愛。覺悟無常。故名亦筞。與定相應。名
亦有漏。觀行不著。名亦無漏也（知入知出。正依隨息為門）。三
知息長短者。對欲界定也。外凡證欲界定時。都不
<pb n="565"/>
覺知息中相貌。今此中初得定時。即覺息中長短
之相。覺悟無常。轉更分明。證欲界定。故名亦愛。觀
行覺無常。故名亦筞也。四知息徧身者。對未到
地定也。凡外證未到地。直覺身相泯然如虗空。爾
時實有身息。但以眼不開故。不覺不見。今特勝中
發未到地時。亦泯然入定。即覺漸漸有身如雲影。
覺出入息徧身毛孔。亦知息長短相等。見息入無
積聚。出無分散。無常生滅。覺身空假不實。亦知生
滅剎那不住。三事和合。故有定生。三事既空。則定
無依。知空亦空。於空不著。亦愛亦筞如前說也。
五除諸身行者。對初禪覺觀支也。言身行者。欲界
身中發得初禪。則色界四大造色。觸欲界身。欲界
身根生識。覺此色觸。二界色相依共住。故名為身。
身即覺支。從此身分生觀。知身中之法。有所造作。
故名身行。身行即是觀支。言除者。因覺息徧身。發
得初禪。心眼開明。見身三十六物。臭穢可惡。爾時
即知三十六物由四大有。頭等六分。一一非身。四
大之中各各非身。此即是除欲界身也。又於欲界
身中。求色界四大不可得。名除初禪身。所以者何。
若言有色界造色者。為從外來。為從內出。為在中
間住。如是觀時。畢竟不可得。但以顛倒憶想故。言
受色界觸。諦觀不得。即是除初禪身。身除故身行
即滅也。六受喜者。對破初禪喜支也。根本禪中
喜支。從隱沒有垢覺觀後生。既無觀慧照了。多生
煩惱。故不應受。今於淨禪覺觀支中生喜。以有觀
行破析。達覺觀性空。則所生喜亦空。於喜不著。無
諸過罪。故說受喜。如阿羅漢不著一切供養。故名
應供也。七受樂者。對破初禪樂支也。根本禪無
觀慧。樂中多染。故不應受。今知樂性空不著。故無
過罪。說受樂也。八受諸心行者。對破初禪一心
支。若根本禪入一心時。心生染著。故不應受。今知
此一心虗誑不實。一心非心。即不取著。既無過罪
即是三昧正受。故說受諸心行也。九心作喜者。
對二禪內淨喜也。根本二禪喜。從內淨發。以無智
慧照了。多生受著。今觀此喜。即知虗誑。不生受著。
名喜覺分。從正觀心。生真法喜。故名心作喜也。
十心作攝者。對二禪一心支也。二禪喜動。今返觀
喜性。既知空寂。畢竟定心不亂。不隨喜動也。十
一心作解脫者。對破三禪樂也。三禪有徧身之樂。
凡夫得之。多生愛縛。不得解脫。今以觀慧破析。知
此樂從因緣生。空無自性。虗誑不實。觀樂不著。心
得自在也。十二觀無常者。對破四禪不動也。三
禪為樂所動故。四禪名不動定。凡夫得此。多生常
想。心生愛取。今觀此定。生滅代謝。三相所遷。知是
破壞不安之相也。十三觀出散者。對破空處也。
出者出離色界。散者散三種色（一可見有對色。二不可見有對色。三
不可見無對色）。又出離色界。心依虗空。消散自在。不為色
法所縛。故名出散。凡夫得此。謂是真空。安隱心生
取著。今觀虗空處定。知是四陰和合而有。無自性
不可取。所以者何。若言有出散者。為虗空是出散。
為心是出散。若心是出散者。過去心已謝。未來心
未生。現在心不住。何能出耶。若空是出散者。無知
之法有何出散。既不得空定。則心無受著也。十
四觀離欲者。對識處也。一切愛著外境皆名為欲。
從欲界乃至空處。皆是心外之境。若虗空為外境。
識來領受此空。即以空為所欲。今識處定。緣於內
識。離外空欲。故名離欲。凡夫得此。無慧眼照了。謂
言心與識法相應。真實安隱。即生染著。今以觀慧
破析。知三世識皆不與現在心相應。故此識定但
有名字。虗誑不實也。十五觀滅者。對無所有處
也。此定緣無為法塵。心與無為相應。對無為法塵。
發少分識。凡夫謂為心滅。深生愛著。為其所縛。今
觀此少識。亦有四陰和合。無常無我。虗誑不實。譬
<pb n="566"/>
如糞穢多少俱臭。不染著也。十六觀棄捨者。對
非想非非想也。非非想是兩捨之對治。從初禪來。
但有偏捨。無有兩捨。今此定雙捨有。又是捨中
之極。故名棄捨。凡夫得此謂為涅槃。無有觀慧覺
了。不能捨離。今知此定。亦是四陰二入（意入法入）三界
（意界法界意識界）及十種細心所等（觸作意受想思欲解念定慧）和合
所成。無常苦空無我。虗誑不實。不應計為涅槃。既
知空寂。即不受著也。行者爾時深觀棄捨。即便得
悟三乘涅槃。然未必須皆具十六。或得三二特勝
即便發悟。亦有利根。初隨息時。覺悟無常。即發無
漏。由其從初俱發根本定。故名亦有漏。於中觀慧
破析不著。名亦無漏。一往勝六妙門也。
以無數方便訶責婆裘園中比丘已。與諸比丘結
戒。
四所立戒相。
若比丘。故自手斷人命。持刀與人。歎譽死。快勸死。咄
男子。用此惡活為。寧死不生。作如是心。思惟種種方
便。歎譽死。快勸死。是比丘波羅夷不共住。
釋義　人者。從初識至後識。而斷其命（此識即第八阿賴耶
識。名曰藏識。以其無法不含。無事不攝故。又名持業識。能持一切善惡種子故。瑜伽論云。此識最初於母
腹托胎之時。如磁石吸鐵。是名初識。乃至命將終時。冷觸漸起。惟有此識。能執持身。此識若捨。四大分散。
是名命終識。亦名後識。所謂去後來先作主也。又一切眾生皆以受煖識三色心相連不斷。名為命根。今
使彼色心不能相續。名為命斷。故者故心行殺。顯非錯悞也。自手者。謂自手行殺。或身塠壓令死。或手或
脚。或肘或膝。及餘身分。若杖若石。若塼遙擲殺人。皆云自手也）。持刀與人者（根本云。若
知彼人欲得自殺。以大刀剃刀刺刀等。而安其前。欲令自害。歎譽死。快勸死（根本
云。言勸死者。於三種人。勸之令死。謂破戒持戒及以病人。往破戒人所。作如是言。具壽知不。汝今破戒。作
諸罪業。身語意三常造眾惡。具壽汝命長存。惡業增多。長受地獄苦。應可捨身自斷其命　云何勸持戒
者。往彼語言。具壽知不。汝既持戒。修諸善法。又能展手施。恒常施。愛樂施。廣大施。分布施。汝有此福。必生
天上。持戒人問曰。具壽。我今欲何所作。報言。應可捨身。自斷其命　云何勸病比丘死。往彼所言。具壽知
不。汝既重病。極受苦惱。汝若久存。病轉增劇。常受辛苦。汝應捨身。自斷其命。如是種種歎勸也）。咄男
子（咄者乃是警覺之辭。男子乃是招呼之語）。作如是心。思惟種種方便。
歎譽死。快勸死（作如是心者。即歎死勸死之心。非為餘事）。
犯緣　此戒具足四緣。方成本罪。若緣有缺。罪便
結輕。一有殺心。二是人趣。三作人想。四命根斷。
定罪　此中犯者。若自殺。若教殺。若遣使殺。若往
來使殺。若重使殺。若展轉使殺。若求男子殺。若殺
人求男子殺。若求持刀人殺。若殺求持刀人殺。若
身現相。若口說。若身口俱現相。若遣書。若教遣使
書。若坑陷。若倚發。若與藥。若安殺具。若自殺者。
若以手。若瓦石刀杖。乃至餘物而自殺。教殺者。
殺時自看前人擲水火中。若山上推著谷底。若使
象蹋殺。若使惡獸噉。或使蛇螫。及餘種種教殺。
遣使殺者。比丘遣使斷某甲命。隨語往斷命。往
來使者。比丘遣使。往斷某甲命。隨語往欲殺。未得
殺便還。即承前教復往殺。重使殺者。比丘遣使。
汝去斷某甲命。續復遣使。如是乃至四五。彼使即
往殺。展轉使者。比丘遣使。汝斷某甲命。彼使復
轉遣使。乃至百千往斷其命。求男子者。是中誰
知有如是人。能用刀。有方便。久習學。不恐怖不退。
能斷某甲命。彼使即往斷其命。教求男子者。教
人求。是中誰知有如是人。能用刀。有方便。久習學。
不恐怖不退。能斷某甲人命。彼使即往斷其命。
求持刀者。自求誰勇健。能持刀斷某甲命。彼即往
殺。教求持刀亦如是。身現相者。身作相殺。令墮
水火中。從山上墮谷底。令象蹋殺。令惡獸食毒蛇
螫。彼因此現身相。故自殺。或作是說。汝所作惡。
無仁慈。懷毒意。不作眾善行。汝不作救護。汝生便
受罪多。不如死。若復作是語。汝不作惡暴。有仁慈。
不懷毒意。汝已作眾善行。汝已作功德。汝已作救
護。汝生便受眾苦。若死當生天上。若彼因此言故。
便自殺。身口現相亦如是。遣使者。若使往彼。
汝所作善惡。廣說如上。承此使口歎死者。遣書
殺者。執書言。汝所作善惡。廣說如上。遣使書者。
<pb n="567"/>
亦如是。坑陷者。審知彼所行道。必從是來往。當
於道中鑿深坑。著火若刀。若毒蛇。若尖杙。若毒塗
刺。若墮坑中死。
倚發者（謂做定機關。安諸殺具。倚著即發也）。知彼人必當倚發彼
處。若樹。若墻。若柵。於彼外。若著火。若刀。若杙。若毒
蛇。若毒塗刺。機發。使墮中死。藥者。知彼人病。與
非藥。若雜毒。或過限。與種種藥使死。安殺具者。
先知彼人本來患厭身命。惡賤此身。即持刀毒。若
繩及餘死具。置之於前。如上一一死者波羅夷。不
死者偷蘭遮。若天子。若龍子。阿修羅子。犍闥婆
子。夜叉。餓鬼。若畜生中有智解人語。若復有能變
形者。方便求殺。殺者偷蘭遮。不死者。突吉羅。
畜生不能變形。若殺者。波逸提。不死。突吉羅。
實人人想殺。波羅夷。人疑。偷蘭遮。人非人想。
偷蘭遮。非人人想。偷蘭遮。非人疑。偷蘭遮。
第四分云。方便墮他胎。波羅夷。母死兒活。母死
無犯。但得偷蘭遮（謂殺心在兒。不在母。母死無犯。既未遂本心。罪結方便）。眾
多比丘遣一人斷他命。一切波羅夷。五分律云。
自殺身。偷蘭遮。入母胎後。至四十九日。名為似
人。過此盡名為人。若人若似人殺者。波羅夷（似人者。謂
托母胎。初得二根。始處緣時。父精母血相合。自識處中。得身命二根。名為似人。過七七日。六根具足。成人
形相。故名為人）。若作書令彼殺。字字偷蘭遮。書至彼。因
是死。波羅夷。若作相似語。教人殺。彼因此死。波
羅夷。凡發殺心時。突吉羅。作方便時。偷蘭遮。
死者。波羅夷。有二比丘相瞋。後共道行。於路
相打。一人遂死。佛言。無殺心不犯重。瞋打比丘。波
逸提。從今不聽相瞋未悔者共道行。犯者突吉
羅。欲殺彼。悞殺此。偷蘭遮（謂於此人。全無殺心。但得方便。偷蘭遮）。
十誦云。若為人作坑桁弶羅等。人因是死。波羅
夷。若不即死。後因是死。亦波羅夷。後不因死。
偷蘭遮。若為非人作非人死者。偷蘭遮。人畜
死。皆突吉羅（謂於人畜無有殺心故）。若不定一事作。諸有
來者。皆令死。人死。波羅夷。非人死。偷蘭遮。
畜生死。波逸提。都無死者。一偷蘭遮。二突吉羅。
自斷指。突吉羅。看病久生厭心。置令死。偷蘭
遮。令趣得藥食。便服死者。偷蘭遮。摩得勒伽
云。欲殺凡人。誤殺羅漢。欲殺羅漢。誤殺凡人。
欲殺父。誤殺母。欲殺母。誤殺父。皆偷蘭遮。不得
重逆（問即誤殺生身父母出世聖人。何故不失戒耶。答殺盜二戒。論心不論事。今於所欲殺者。
未遂其心。罪結方便。所誤殺者。實無殺心。故不得重逆。三途果報寧得免哉）。薩婆多
云。若以比丘語故。征統異國。兼得財寶。皆得殺盜
二波羅夷。若執刀欲殺。發足。步步輕偷蘭。乃至
未傷人已還。盡輕偷蘭。若刀着人。不問深淺。命
未斷已還。重偷蘭。若死。波羅夷。若為殺人故
作坑。未成時。突吉羅。作竟。輕偷蘭。若人墮中。
勇健即能出坑。得重偷蘭。若墮坑中不死。亦重
偷蘭。作摾作撥亦爾。若遣使殺人。當教時。得
輕偷蘭。若殺時。得波羅夷。若遣使殺人。教彼
人。若來者殺。而受使者。彼人去時殺者。比丘得輕
偷蘭。若教刀殺。而用杖殺。若教殺此而殺彼。
凡不本教。更異方便。盡輕偷蘭。若以刀杖。欲打
殺人故。或杖打刺刀。不尋手死。十日應死。後更異
人打。即尋杖死。打死比丘。得波羅夷。先打比丘
得偷蘭（問何以但害人得波羅夷。答人中有三歸五戒波羅提木叉戒故。又沙門四果多在
人得。佛與辟支佛。必在人中。得漏盡故。是以害人。得波羅夷。餘道不得）。比丘尼波羅
夷。三小眾突吉羅滅擯。是謂為犯。
開緣　不犯者。若擲刀杖瓦石。誤著彼人身死者。
若營事作房舍。誤墮墼石材木椽柱殺人。重
病人扶起。若扶臥浴時。服藥時。從涼處至熱處。從
熱處至涼處。入房出房。向廁往返。一切無害心。而
死者不犯。不犯者。最初未制戒等。
會詳　楞嚴經云。又諸世界六道眾生。其心不殺。
則不隨其生死相續。汝修三昧。本出塵勞。殺心不
<pb n="568"/>
除。塵不可出。縱有多智。禪定現前。如不斷殺。必落
神道。上品之人為大力鬼。中品則為飛行夜叉諸
鬼帥等。下品當為地行羅剎。
○第四大妄語戒
初總釋。
妄為欺心貪利。行不真實。此是共戒。尼制亦同。大
乘同制。梵網經云。而菩薩常生正語。亦生一切
眾生正語正見。而反更起一切眾生邪語邪見邪
業等。此是性罪。律攝云。此由癡故。因求利事。及
求利養煩惱。制斯學處。二緣合結。
二緣起處。
爾時佛在毗舍離獼猴江邊高閣講堂。時世穀貴。
人民饑餓。乞食難得。佛告阿難。諸有在毗舍離。比
丘盡集。集已世尊告言。汝等當知。今時世穀貴。乞
食難得。汝等諸有同和尚同師。隨親厚知識。各共
於毗舍離左石。隨所宜安居。我亦當於此處安居。
何以故。飲食難得。念眾疲苦。時諸比丘聞佛教已。
各隨所安居。
三起緣人。
時婆裘河邊僧伽藍中。安居比丘。向居士自說得
上人法等。諸居士信樂供養。不為飲食所苦。顏色
光澤和悅。氣力充足。諸餘比丘在毗舍離安居者。
顏色憔悴。形體枯燥。衣服弊壞。安居竟。往見世尊。
慰問及此。具白上事。佛言。汝等愚癡人。有實尚不
應向人說。況復無實而向人說。時世尊告諸比丘。
世有二賊。一實非淨行。自稱淨行。二者為口腹故。
不真實。非己有。在大眾中故作妄語。自稱言得上
人法。是中為口腹故。自稱得上人法。最上大賊。何
以故。盜受人飲食故（善見問曰。此無離本處。云何名為賊。答曰。得名為賊。何以
故。為因虗誑妄語而得大利養故。以方便取之故。佛告諸比丘。盜取人飲食者。此名大賊。以不實故）。時
世尊以無數方便訶責已。與諸比丘結戒。若比丘
實無所知。乃至虗誑妄語等。爾時有一增上慢比
丘。語人言。我得道。彼於異時。精進不懈。勤求方便。
證最上勝法。彼作是念。將不犯波羅夷耶。我今云
何。尋語諸同意比丘。為我白佛。時諸比丘往白世
尊。佛言。除增上慢者不犯。當如是說戒。
四所立制相。
若比丘實無所知。自稱言。我得上人法。我已入聖智
勝法。我知是。我見是。彼於異時。若問若不問。欲自清
淨。故作是說。我實不知不見。言知言見。虗誑妄語。除
增上慢。是比丘波羅夷不共住。
釋義　實無所知者。實無知見。自稱者。自稱說有
信戒施聞智慧辯才。人法者。人陰（五陰）人入（六入）人界
（十八界）。上人法者（律攝云。即勝流法也。謂一切凡愚五葢等法。鄙劣惡事。是非上法也）。
諸法能出要成就（言諸法者。即指下文也。能出要者。謂此諸法是能出三界之要
法也。成就者。即證得也。謂此諸法我已證得。故曰諸法能出要成就。此句總標。下文別釋。自言念
在身。自言正憶念。自言持戒。自言有欲。自言不放
逸。自言精進。自言得定。自言得正受。自言有道。自
言修。自言有慧。自言見。自言得。自言果。自言念
在身者。有念能令人出離。狎習親附此法。修習增
廣。如調伏乘。守護觀察。善得平等。已得決定。無復
艱難。而得自在。是為自言得身念處（身念處者。頭等六分四大
五根假合。故名為身。是中觀身智慧為念。明見內身五種不淨。破淨顛倒。即是處也　五種不淨者。一種
子不淨。二住處不淨。三自體不淨。四外相不淨。五究竟不淨）。自言正憶念者。
有念能令人出離。狎習親附此法。修習增廣。如調
伏乘。守護觀察。善得平等。已得決定。無復艱難。而
得自在。是為正憶念（憶念一切法。見法得法。其心得定。此徧通一切法也）
自言持戒（謂堅持戒律。慎守威儀。斷一切惡）。自言有欲。自言不
放逸。自言精進亦爾（毗尼母云。何名為欲。如佛翹勤不倦。故名為欲。欲為法本。
以欲求故。得一切法。故名法本。能生諸法。大論云。佛有時說為欲。或時說精進。有時說不放逸。譬人欲遠
行時初欲去。是名為欲。發行不住。是為精進。能勸踊不稽留。是為不放逸。以是故知。欲生精進。精進故不
放逸。不放逸故能生諸法。乃至得成佛道）。自言得定。有覺有觀三昧。
無覺有觀三昧。無覺無觀三昧（有覺有觀者。初心在禪名覺行者。依
<pb n="569"/>
未到地。發初禪時。色界清淨色法。觸欲界身根。心大驚悟。爾時即生身識。覺此色觸未曾有功德利益。即
是覺支。細心分別名為觀行者。既證初禪功德。即以細心。分別此禪定中色法。諸妙功德境界分明。無諸
葢覆。如是等功德。欲界未有。即名觀支。智論問有覺有觀。為是一法。為是二法耶。答二法。粗心初念。是名
為覺。細心分別。是名為觀。譬如撞鐘。初聲大時。名之為覺。後聲細時。名之為觀。問曰。如阿毗曇說。欲界乃
至初禪一心中覺觀相應。今云何言粗心初念名為覺。細心分別名為觀。答曰。二法雖在一心。二相不俱。
覺時觀不明了。觀時覺不明了。譬如日出眾星不現。一切心心數法隨時受名。覺　亦復如是　無覺有
觀者。從初禪趣二禪時。以覺知之心。已忘分別。禪味之念猶在。此謂正持中說。謂中間禪也。大梵六天即
中間定力所感　無覺無觀者。從二禪乃至滅受想定。覺知之心。分別禪味之念俱忘。故名無覺觀定。
空無相無願三昧（即三解脫門。此三通名解脫門者。解脫即是涅槃門。謂能通。謂
此三法能通行者。得入涅槃。故名解脫門也。亦名三三昧。但三昧即是當體得名。解脫從能通之用以受
稱也。證果則變名解脫　云何名空解脫門。空有六空。內空。外空。內外空。空空。大空。第一義空　何謂內
空。一切內法思惟空知空解空受空。以何義空。以我空。我所亦空。常空不變易空　何謂為外空。一切外
法思惟空知空解空受空。以何義空。以我空。我所亦空。常空不變易空　內外空亦如是　何謂空空。如
比丘成就空定行。一切法思惟空空。如上說　大空亦爾　何謂第一義空。第一義即涅槃。如比丘思惟
涅槃空知空解空受空。以何義空。以我空。我所亦空。常空不變易空。如是不放逸。得定心住正住。是名第
一義空。能如是通達。是名空解脫門　無相解脫門者。以聖涅槃為境界。名無相定行有相涅槃。無相行
有三相。生住滅。涅槃無三相。不生不住不滅。如是行有相涅槃。無相涅槃。是寂滅。是舍宅。是救護。是明燈。
是依止。是不終沒。是歸趣。是無燋熱。是無憂惱。思惟涅槃得定心住。是名無相定　無作解脫門者。若知
一切法無相。即都無所作。是名無作。所以者何。若於法有所得者。即於三界而有願求。因是造作三有之
業。今一切相皆不可得故。則於三界無所願求。不造一切三有生死之業。無業故無報。是無作解脫門）。
自言得正受者。想正受（九想。一肨脹想。二青瘀想。三壞想。四血塗漫想。
五膿爛想。六蟲噉想。七散想。八骨想。九燒想。如是想摧破結使。由得三乘道　十想。一無常想。二苦想。三
無我想。四食不淨想。五一切世間不可樂想。六死想。七不淨想。八斷想。九離想。十盡想。修是法。斷諸結使。
得阿羅漢）。無想正受（由於人中天上。秉外道邪說厭患粗相。數修習力。伏除欲界初二三
禪貪染。依第四禪滅除前六識心心所法。令不現行。想滅為首。名無想定。得此定已。不退不失。命終即生
無想天中。六識不行。共經四百四十九大劫　或先是婆羅門則如先婆羅門坐。或先是無聞比丘則如
先結跏趺坐。隨法正受（謂涅槃清淨無累正行之法。八聖道等諸禪觀行。能隨順彼圓
寂之處。故名隨法。出於律攝）。心想正受（則一心想息。令心不散。從一至十。不多不少。或
云先數出息。氣則不急。身不脹滿。身心輕利。三昧易成。若心輕浮。繫心丹田。當數入息若心昏沉。繫心鼻
端。當數出息。不許俱數。恐生病故）。除色想正受（虛空處背捨。謂行人於欲界後已除
棄自身不淨之色。初背捨後。又除棄內身白骨之色。第二背捨後。又除外身一切不淨之色。尚餘八種淨
色。皆依心住。厭色質礙。不得自在。若心捨色。色即謝滅。得出色籠。飄颺無礙。一心緣空與空定相應。即入
無邊虛空處定。不除色想正受（八背捨者。一內有色想。外觀色相。云云。八勝處者。一
內有色相。外觀色少。云云。如此背捨勝處乃至色界四禪等。俱有色相。故云不除色想也）。除入
正受（若因勝處。斷煩惱盡。則知虗妄陰入皆滅。爾時勝處變名八除入正受。出禪波羅蜜十卷
十二連）。一切入正受（一青一切處。二黃。三赤。四白。五地。六水。七火。八風。九空。十識。是
名十。一切處行者。住第四禪中。已成就自在勝色。爾時應用念清淨心。捨七種色。直念青色。取少青光燄
相。如草葉大。一心緣中。即與少青相應觀心。運此少青。徧照十方。即見光明。隨心普照一切世間。皆見青
相徧滿。停住不動。如青世界。是名青一切處。餘七修相亦爾。行者即成就入一切處。欲入空一切處。當入
虗空背捨。但背捨緣狹。未名一切處。今更廣緣十方虗空。故名空一切處。欲入識一切處。亦當先入識處
背捨。於捨定中。廣觀此識。徧滿十方。皆見是識。故名識一切處。既得一切處成。若欲修一切入。當以一切
處為本。然後用善巧觀心。於青一切中。令黃白等。皆入其中。不壞青之本相。而能於青色中。具見餘色。餘
亦如是。是名十一切入。成就此法發大神通。摧伏天魔。破諸外道。度脫眾生。即是摩訶衍也。自
言有道者。從一支道。乃至十一支道（謂於十一支道中。隨修一
法便得道果。非謂全修諸法而獲解脫也　一支。身念處。二支。定慧。三支。三三昧。三解脫門。四支。四念處。
四正斷。四如意足。四無量心。四禪定。四空處定。四向道。四諦。四斷。五支。五根。五力。五解脫處。五出界。五觀
定。五起解脫法。六支。六念。六出界。六明分法。六悅因法。六無喜正覺。七支。七覺分。七想。七定因緣法。八支。
八聖道。八背捨。八勝處。九支。九滅。九次第定。十支。十想。十直。十一切入。十一支。十一解脫。關要事義中廣
釋）。狎習親附。思惟此道。修習增廣。如調伏乘。守護
觀察。善得平等。已得決定。無復艱難。而得自在。
自言修者。修戒。修定。修智。修解脫慧。修見解脫（即修
五分法身也。分即分齊。法者戒定慧諸法也。身者聚也。聚集諸法。以成其身也　聚集諸法者。謂聚集色
受想行識之法也　一戒身。謂二乘因持無作之戒。戒法成就。證得此身。故名戒身　二乘者。聲聞緣覺
乘也。無作戒者。不作意持。任運無犯。名無作戒也　二定身。謂二乘因修無漏淨禪。得證此身。故名定身
　無漏者。不漏落生死也。淨禪者。謂因修禪定。能斷諸漏。漏即三界煩惱。既無煩惱。心則清淨。故名無漏
淨禪也　三慧身。謂二乘因修無漏智慧。得證此身。故名慧身　無漏智慧者。即是觀十二因緣。及觀四
諦之智慧也。修此智慧者。即能斷三界煩惱。出離有漏生死也　四解脫身。解縛得脫。故名解脫。有二種。
一者有為解脫。謂以無漏智慧。斷有漏煩惱。二者無為解脫。謂一切煩惱滅盡無餘。煩惱既盡。理本無為。
由此二種解脫。得證此身。故名解脫身　五見解脫身。知以智知。見以眼見。謂二乘因此智眼。於一切法。
知覺照了。當體即空。悉皆如幻。得證此身。故名見解脫身）。自言有智。法智。比智。
等智。他心智（法智者。知現在法。是名法智。現在法謂五陰等各別自相　比智者。知餘
殘法。名曰比智。餘謂過去未來諸法。次現在法後知。故名比智。所以者何。先現知已。然後比知　等智者。
亦名世俗智。知諸有情修行差別。及知諸法名字等異。故名等智　他心智者。知諸眾生心心所法。無所
<pb n="570"/>
滯礙。故名他心智。狎習親附。思惟此智（餘如上說）。自言見者。
見苦。見集。見盡。見道（涅槃經云。我昔與汝等。不見四真諦。是故久流轉生死大
苦海。又云。凡夫有苦而無諦。聲聞有苦而有諦。凡夫不見苦理。故言無諦。聲聞能見無常苦空。故言有諦）。
若復作如是言。天眼清淨。觀諸眾生生者死者。善
色惡色。善趣惡趣。知有好醜貴賤。隨眾生業報。如
實知之。狎習親附此見（餘如上說）。自言得者。得須陀
洹果斯陀含果阿那含果阿羅漢果（餘如上說）。我已
入聖智勝法。我知是我見是（聖智者。即法智等。勝法者。即如上諸法也）。
彼於異時（律攝云。異時者。過後之時也。若先作妄語罪。雖不自說者。豈不犯重耶。何須說此異
時等言。答但令犯戒設不自說。已得本罪。餘人於彼但可生疑。未得即作不共住事。是故須有異時等言。
方成不共住也。若問若不問（律攝云。有人問言。長老汝得聖道果耶。從何法師。學得此
道果。汝何處得。得時云何。待問方自說。露不問者。不問而自說　律攝云。以上三罪理無差別。何故妄中
方陳問等。若據前三。亦有此事。緣起有故。惟於此說也）。虗誑妄語者（律攝云。虗者顯
所陳說。無有實義。誑者本所業心。為求飲食。不為勝事。作斯妄說。妄語者。先為妄心。方陳所說。故云虗誑
妄語也）。除增上慢者（慢有七種一單慢。謂於劣計己勝。於等計已等　二過慢。謂於
勝計己等。於等計己勝　三慢過慢。謂於勝計己勝　四增上慢。未得謂得　五邪慢。計無德謂德　六
我慢。執我自高　七卑劣慢。謂於他勝。計己為劣。甘為人下。不生敬仰也。
僧祇律云。有二比丘。在阿蘭若住。其一比丘暫成
就根力覺道。貪恚不起。語第二比丘言。長老。我得
阿羅漢。後時遊諸聚落。放縱諸根。廢習止觀（言止觀者。
乃三觀之總名也。謂停息諸念曰止。如理思惟曰觀。內心不動曰定。隨緣照了曰慧。梵語奢摩他。此云止。
止久曰定。梵語三摩盋提。此云觀。觀久曰慧。梵語禪那。此云等該。在因曰止觀。在果曰定慧）。
便起煩惱。覺癡愛生。還語其伴比丘言。長老。妄稱
得過人法。犯波羅夷。是比丘言。我非知而妄語。謂
為實耳。以是白佛。佛言。此是增上慢。云何於正法
中。信家非家。捨家出家。起增上慢。汝當方便除增
上慢。可得阿羅漢果。後時比丘大自慚愧。即於佛
前。進精方便。修習止觀。除增上慢。得阿羅漢果（謂其
不達法相。錯認消息。得小輕安。自謂究竟。乃是如心而說。世尊開除。故不結罪）。
犯緣　此戒具足七緣。方成本罪。若緣有缺。罪結
方便。一有虗妄心。而實無所知。三說過人法。四所
對是人。五實作人想。六說而了了。七前人領解。
定罪　此中犯者。如是虗而不實。不知不見。向人
說言。我得上人法。前人知者。波羅夷。說而不知
者。偷蘭遮。若遣手印（本律手印。根本云指印　根本襍事云。佛聽比丘畜
印以為驗記。但不聽著指環。及寶莊飾。聽用鍮石赤銅白銅牙角五種物作。又印有二種。一是大眾。二為
私物。若大眾印刻轉法輪像。兩邊安鹿伏跪而住。其下應書元本造寺施主名字。若私印刻作骨鎻形像
或作髑髏形。欲令其見時生厭離故）。若遣使。若書。若作知相。若知者。
波羅夷。不知者。偷蘭遮。自在靜處。作不靜想。
口說言。我得上人法。偷蘭遮。不靜處作靜想。口
說言。我得上人法。偷蘭遮。諸天阿修羅乾達婆
夜叉餓鬼畜生能變形有智。向說上人法。知者。偷
蘭遮。說而不知者。突吉羅。若手印。若遣使。若
書。若作知相。使彼知。偷蘭遮。不知。突吉羅。畜
生不能變形者。向說得上人法。突吉羅。若人實
得道。向不同意大比丘。說得上人法。突吉羅。若
為人說根力覺意解脫三昧正受我得。是波羅夷。
人作人想。波羅夷。人疑。偷蘭遮。人非人想。
偷蘭遮。非人人想。偷蘭遮。非人疑。偷蘭遮。
十誦律云。說我是阿羅漢。乃至得阿那般那念不
實。犯波羅夷。若言我善持戒。婬欲不起。不實。偷
蘭遮。若說天來。乃至羅剎鬼來。互相問答。不實
者。波羅夷。若說旋風土鬼來至我所。不實者。偷
蘭遮。有人問比丘言。汝是阿羅漢否。若默然者。
偷蘭遮。應言我非阿羅漢。薩婆多論云。無所
誦習。而言我有所誦習。悉偷蘭遮。如自稱過人
法。前人不聞不受。重偷蘭遮。摩得勒迦云。若言
我不墮三塗。偷蘭遮。若言我已離結使煩惱。波
羅夷。向聾人瘂人瘂聾人入定人說。偷蘭遮。
若問得果不。答言得。而示以手中果。偷蘭遮。善
見律云。若有白衣作寺。入我寺者是阿羅漢。有惡
比丘入此寺者。犯波羅夷。五分律云。寧噉燒石。
吞飲烊銅。不以虗妄食人信施。世間有五大賊。一
<pb n="571"/>
者作百千人主。破城邑聚落。害人取物。二者有惡
比丘。將諸比丘。遊行人間。邪命說法。三者有惡比
丘。於佛所說法。自稱是我所造。四者有惡比丘。不
修梵行。自言我修梵行。五者有惡比丘。為利養故。
空無過人法。自稱我得。此第五賊。名為一切世間
天人魔梵沙門婆羅門中之最大賊。又云。為利
養故。種種讚歎他戒定慧解脫解脫知見成就。而
密以自美。偷蘭遮。為利養故。坐起行立。言語安
庠以此現得道相。欲令人知。偷蘭遮。僧祇律云。
若作羅漢相。或合眼以手自指。語優婆夷言。汝愚
癡人。不知其尊。譬如優曇盋華。時一出而不知貴。
作如是相者。得越毗尼罪。比丘尼波羅夷。三小
眾突吉羅滅擯。是謂為犯。
開緣　不犯者。增上慢人自言。是業報因緣非修
得。若向同意大比丘說上人法。若向人說根力覺
道解脫三昧正受。不自稱言我得。若戲。笑說。或疾
疾說。屏處獨說。夢中說。欲說此錯說彼。不犯。不犯
者。最初未制戒等。
會詳　首楞嚴經云。如是世界六道眾生。雖則身
心無殺盜婬。三行已圓。若大妄語。即三摩提不得
清淨。成愛見魔。失如來種。所謂未得謂得。未證言
證。或求世間尊勝第一。謂前人言。我今已得須陀
洹果。乃至阿羅漢道。辟支佛乘。十地。地前諸位菩
薩。求彼禮懺。貪其供養。是一顛迦銷滅佛種。如人
以刀斷多羅木。佛記是人。永殞善根。無復知見。沉
三苦海。不成三昧。又云。若不斷其大妄語者。如刻
人糞為旃檀形。欲求香氣。無有是處。我教比丘。直
心道場。於四威儀一切行中。尚無虗假。云何自稱
得上人法。譬如窮人妄號帝王。自取誅滅。況復法
王。如何妄竊。因地不真。果招紆曲。第四分云。死
人有五不好。一不淨。二臭。三有恐畏。四令人恐畏
惡鬼得便。五惡獸非人所住處。犯戒人亦如是。一
身口意業不淨。二惡聲流布。三諸善比丘畏避。四
諸善比丘見之生惡心言。我云何乃見如是惡人。
五不與善人共住。破戒人有五過失。一自害。二為
智者所訶。三有惡名流布。四臨終時生悔恨。五死
墮惡道。復有五事。一先所未得物不能得。二既得
不護。三隨所在眾中有愧恥。四無數由旬內人稱
說其惡。五死墮惡道。善見律云。一切作諸惡法。
無人不知。初作護身神見。次知他心天人知。如此
之人。天神俱見。是故大呌喚。展轉相承。傳至梵天。
置無色界。餘者悉聞。優婆塞五戒相經云。佛告
比丘。吾有二身。生身戒身。若善男子。為吾生身。起
七寶塔。至於梵天。若人虧之。其罪尚有可悔。虧吾
戒身。其罪無量。梵網經云。寧以此口吞熱鐵丸。
及大流猛火。經百千劫。終不以此破戒之口。食信
心檀越百味飲食。
三結問。
諸大德。我已說四波羅夷法。
釋　律攝云。已說四波羅夷法者。謂彰其四事。了
了說竟。欲令比丘重審其罪。暫舒息故。故曰我已
說四波羅夷法也。
若比丘犯一一法。不得與諸比丘共住。如前。後亦如
是。
釋　律攝問曰。前是俗人。無比丘分。後時犯戒。與
前俗人。體有別不。答如前在俗。不是比丘。後犯戒
時。與前俗人。體無有異。故曰如前後亦如是。薩婆
多論云。初犯一戒已。毀破受道器。名波羅夷。後更
殺人。得突吉羅。實罪雖重。無波羅夷名。以更無道
器可破故。
是比丘得波羅夷罪。不應共住。
釋　薩婆多論云。不共住者。不共作一切羯磨。同
於僧事。所以不共住者。有四義。一為生四部天龍
<pb n="572"/>
鬼神信敬心故。若行惡之人與共同事。則無由信
敬。二以顯佛法無私無愛憎。若清淨者共住。不清
淨者不共住。三者為止誹謗故。若與惡人同事。外
道邪見及以世人咸生誹謗。當言佛法有何可貴。
不問善惡一切共事。四者以持戒者得安樂住。增
上善根故。破戒者生慚愧心。折伏惡心故。有此四
義。所以不共住也。
今問諸大德。是中清淨不（三問）。
四勸持。
諸大德。是中清淨默然故。是事如是持。

毗尼關要卷第三

<sarticle>毗尼關要卷第四</sarticle>

清金陵寶華山律學沙門　德基　輯
○二僧伽婆尸沙法。分四。初總標。二別列戒相。
三結問。四勸持。
今初。
諸大德。是十三僧伽婆尸沙法。半月半月說。戒經中
來。
釋　十誦云。僧伽婆尸沙者。是罪屬僧。僧中有殘。
因眾僧前。悔過得滅。是名僧伽婆尸沙。
根本云。僧伽者。若犯此罪。應依僧伽而行其法。及
依僧伽而得出罪。伐尸沙者。是餘殘義。若於四事。
隨犯其一。無有餘殘。不得共住。此十三法有餘殘
可治。故名僧殘。律攝云。由奉眾教。罪方除滅。
毗尼母云。如人為他所斫。殘有咽喉。名之為殘。如
二人共入陣間。一為他所害命絕。二為他所害。命
根少在不斷。若得好醫良藥。可得除瘥。若無者不
可瘥也。犯僧殘者。亦復如是。有少可懺悔之理。若
得清淨大眾。為如法說懺悔除罪之法。此罪可除。
若無清淨大眾不可除滅。是名僧殘。善見云。僧
伽者為僧。婆者為初。謂僧中初與覆藏羯磨也。尸
沙者云殘。謂未後與出罪羯磨也。此罪一一從僧
作法除。故以境為名。薩婆多論。問四篇皆是有
殘。何獨此戒名僧殘。答四篇雖是有殘。不一切盡
因僧滅。此十三事一切因僧。三十事中三事因僧。
餘則不因。九十事中七事因僧。餘則不因。故云僧
殘也（三事因僧者。第二離衣羯磨。第十四減六年臥具羯磨。第二十二行盋法。餘則不因故。律
云。若僧若眾多人若一人。九十事七事因僧者。第七差說粗罪法。第十二餘語法觸惱法。第二十二差教
尼師法。第六十八諫惡邪法。第七十諫惡邪。沙彌出二法。餘則不因）。
二別列戒相。有十三。初弄陰失精。乃至十三惡
性不受諫。
○第一弄陰失精戒
總釋。
此無女境事。雖無其境。而得受樂。此是不共戒。尼
結不同。大乘同制。梵網經云。寧以利斧斬斫其
身。終不以此破戒之心貪著好觸。菩薩戒經云。
起五葢心。不開覺者。是名為犯。眾多犯是犯染汙
起。律攝云。由癡無智故。依婬事及婬煩惱。制斯
學處。此戒二緣合結。
緣起處。
爾時佛遊舍衛國（律攝云。遊者有四。何謂為四。一者行。二者住。三者坐。四者臥。以
此四法。是名遊。譬如世人言。王出遊。若到戲處。或行住坐臥。佛遊舍衛。亦復如是。舍衛者。是道士名也。昔
有道士。居住此地。往古有王。見此地好。就此道士。乞立為國。以道士名。號為舍衛也。如王舍城。昔有轉輪
王。更相代謝。止住此城。以其名故。號王舍城。舍衛亦復如是　名義集云。梵語舍衛。華言聞物。亦云豐德。
以其具四德故也　一具財寶德。謂舍衛國中多出一切珍寶。勝於餘國。是名財寶德　二妙五欲德。謂
舍衛國中五欲勝妙。非餘國所及。是名妙五欲德　三饒多聞德。饒益也。謂舍衛國中財寶具足。五欲勝
妙。聞於四方。是名饒多聞德　四豐解脫。德。豐盛也。謂舍衛國中之人。多修道行。而得解脫。是名豐解脫
德也　善見云。此舍衛國邑內人民。有五十七萬戶。邑外屬舍衛國者。有八萬聚落。國土縱廣一百由旬
　偈云。舍衛甚微妙　觀者無厭足　以十音樂聲　音中喚飲食　豐饒多珍寶　猶如帝釋宮）。
起緣人。
<pb n="573"/>
時迦留陀夷（亦名烏陀夷。此翻黑光。又名粗黑。由其面黑眼赤故。乃婆羅門種。與佛同
日生。本是王大臣。因世尊出家成道。父王思見。遂命黑光。往迎既至佛所。佛為說法。喚善來比丘。鬚髮自
落。成比丘性。而情多欲。後於舍衛國。有婆羅門女。逼為非法。而尊者不從。彼懷瞋恨。自破其身形。反誣尊
者。告其父。知父集五百婆羅門眾。其曳尊者。不能移足。由尊者力大。時佛觀知。此是最後教誡。佛衰其力。
時眾共打幾死。將曳王所。王雖審知事虗。猶三反訶責。尊者極生慚愧。遂至舍利弗所。頂禮具陳上事。舍
利弗與其說法教誡。發勇猛心。結惑皆除。證呵羅漢果。既得果已。念報佛恩。而行教化。佛言。我聲聞弟子
中。教化有情。令得聖果者。迦留陀夷而為第一。於舍衛國。教化八十億家。令得聖果。欲意熾
盛。顏色憔悴。身體損瘦。隨念憶想。弄失不淨。諸根
悅豫。顏色光澤。諸親友比丘見已。問言。汝先時顏
色憔悴。身形損瘦。如今顏色。和悅光澤。為是住止
安樂不。以飲食為苦耶。如是問知其故。諸比丘往
白世尊。佛以此因緣。訶責迦留陀夷。云何於我清
淨法中出家。作穢汙行。汝愚癡人。舒手受人信施。
復以此手。弄陰墮精。世尊以無數方便。訶責已。與
諸比丘結戒。不得弄陰失精。結戒已。有一比丘。亂
意睡眠。於夢中失精。有憶念。覺已。向同意比丘說。
時諸比丘具白世尊。佛言。亂意眠有五過失。一者
惡夢。二者諸天不護。三者心不入法。四者不思惟
明相。五者夢中失精。善意睡眠有五功德。反上者。
是欲說戒者。當如是說。
所立戒相。
若比丘故弄陰失精。除夢中。僧伽婆尸沙。
釋義　故弄者（有六種境）。實心故作失精者（大論云。以妄想邪憶
念風吹婬欲火故。肉髓膏流。熱變為精）。精有七種。青黃赤白黑酪色
酪漿色。何者精青色。轉輪聖王精也。何者精黃色。
轉輪聖王太子精也。何者精赤色。犯女色多也。何
者精白色。負重人精也。何者精黑色。轉輪聖王第
一大臣精也。何者精酪色。須陀洹人精也。何者酪
漿色。斯陀含人精也。失者（律攝云。精離本處。以腰為處。又言不然。舉
體有精。惟除髮爪及燥乃無精。若精離本處。至道不至道及出。乃至飽一蠅。便得本罪）。除夢
中者（律攝云。謂除於夢。餘皆得罪。夢中雖有情識。然無楷定。實事可求　僧祗云。夢虗妄不實。
若夢真實。於我法中。修梵行者。無有解脫。以一切夢皆不真實。是故諸脩梵行者。於我法中。得盡苦際）。
犯緣　此戒具足三緣。方成本罪。一舉心弄陰。二
作弄陰想。三精離本處。
定罪　此中犯者。若為樂故。為自試故（為樂者。謂貪其觸樂
也。自試者。為七種精中是何種色也）。為福德故。為祠天故（福德者。謂弄陰失精。
得大福德。祠天者以精祠天。此俱屬外道婆羅門法）。為生天故（爾時有一婆羅門。居閒靜
處。誦持呪術。彼經所記。若故墮精者。命終生天。彼欲求天道。常弄陰失精。時有一婆羅門。出家為道者。聞
此言。為生天故。即便弄陰失精。彼疑白佛。佛言。僧伽婆尸沙）。為施故。為種子故
（施者。或有人來乞求出精而施。種子者。或無子息。以出精。續其種故）。為憍恣故。為自
試力故。為好顏色故（憍恣者。即縱恣心情。不思佛教。自試力者。謂自試力。能出
多少。為好顏色者。為欲火所逼。顏色憔悴。如前因緣可知）。為如是事弄失精。一
切僧殘。若於內色外色內外色水風空內色者。
受色外色者。不受色內外色者。受不受色（內謂屬內身。即
手及餘身分。覺知冷煖澁滑。故名內色受色也。外謂屬無情。即君持泥團等。既無覺知。故云不受色也。內
外色者。謂受不受色。如前准知）。水者。若順水。若逆水。若以水洒。風
者。若順風。若逆風。或口吹空者。自空動身（問此非內色外
色內外色。何故得罪。答由自動身。故得罪耳）。如上憶念弄失不淨。皆僧
殘。不失。偷蘭遮。若比丘教比丘方便弄失不
淨。若失。偷蘭遮。不失。突吉羅。若比丘尼教比
丘方便弄失不淨。若失。偷蘭遮。不失。突吉羅。
除比丘比丘尼教餘人弄失。不失。一切突吉羅（餘人
即三小眾也）。第四分云。若女人捉比丘。前彼動身失
精。僧殘。不動身失不淨。突吉羅。捉後亦如是。捉
足禮時亦如是。五分云。眠時出不淨。覺時發心
動身。偷蘭遮。眠時身動。覺時發出不淨。突吉羅。
憶行婬事。突吉羅。律攝云。覺作方便。夢中流
泄。或復翻此。作心受樂。或前興方便。後乃息心。
或作方便。其精欲動。即便攝念。皆得麤罪。言欲
動者。謂精未離本處。根本云。若苾芻量生支作
心受樂因而泄精者。得窣吐羅底。若不泄者。得
惡作罪。寧以手執可畏黑蛇。不以染心捉生支
比丘尼波逸提（薩婆多云比丘尼波逸提者。為令二眾有差別故。又女人煩惱深重。
<pb n="574"/>
難拘難制。若與制重。則罪惱眾生。又女人要在私屏處。多緣多力。苦乃出精。男子不爾。隨事能出。故不同
也）。三小眾突吉羅。是謂為犯。
開緣　不犯者。夢中失覺已。恐汙身污衣汙牀褥。
若以弊物樹葉器物盛棄。若以手捺棄。若欲
想出不淨。若見好色不觸失不淨。若行時自
觸兩䏶。若觸衣觸涅槃僧失不淨。若大小便時。
若冷水煖水洗浴時。若在浴室中。用樹皮細末藥
泥土浴。若手揩摩。若大啼哭。若用力作時。一切不
作出不淨意。無犯。不犯者最初未制戒等。
會詳　薩婆多論云。佛制此故出精戒。為令法久
住故。又欲止誹謗故。若作此事。世人外道當言。沙
門釋子作不淨行。與俗無異。又欲生天龍善神信
敬心故。若作此事。雖復私屏。天龍善神一切見之。
又諸佛法爾婬是惡行法。應制之也。大涅槃經
云。應於婬欲生臭穢想。乃至不生一念淨想。若夢
行婬。寤應生悔。
○第二與女身相觸戒
總釋。
此是不共戒。尼結第五重。大乘同制。律攝云。隨
意取樂。事由癡覆故。因婬煩惱。制斯學處。
緣起處。
佛在舍衛國。
起緣人。
時迦留陀夷。聞佛制戒。不得弄陰墮精。便手執戶
鑰。在門外立。伺諸婦女來。語言。大妹。可來入房看
將至房中。捉捫摸嗚口。樂者便笑其所作。不樂者
便瞋恚罵詈出房（薩婆多云。諸女人何故來入寺看。此有三義。一以世間人多諸
忽務。出家人所住處寂靜安樂故。二親近善知識聞法故。三眾僧房中種種嚴餝。彩畵房舍。牀榻臥具。觸
目可樂。是故來看。問諸女人何故隨比丘入房舍中。答謂出家之人斷欲清淨信敬故隨入無疑。問何故
有默有不默者。有云。欲心多者默然。欲心少者不默然。有云。無有父母兄弟夫主兒女無畏者默然。有父
母兄弟失主兒女有畏者不默然。是故有默然者。有不默然者）。諸比丘白佛。世尊
以無數方便。訶責已。與諸比丘結戒。
所立戒相。
若比丘婬欲意與女人身相觸。若捉手。若捉髮。若觸
一一身分者。僧伽婆尸沙。
釋義　婬欲意者。愛染污心（善見云。婬亂變心者。婬欲入身。如夜叉鬼
入心無異。亦如老象溺泥。不能自出。婬亂變心。隨處而著。無有慚愧。或心變欲。或欲變心。婬亂變心。心即
染著）。女人者（堪行欲境。有智未命終）。身者。從髮至足。身相觸者。
若捉摩重摩。或牽。或推。或逆摩。或順摩。或舉。或下。
或捉。或捺。若捉摩者。摩身前後（善見云。捉者不摩。觸者不捉不
摩。是名觸也。捉者捻置一處。是名捉）。牽者牽前。推者推却。逆摩者從
下至上。順摩者從上至下。舉者捉舉。上下者若立
捉令坐。捉者若捉前若捉後。捉乳捉髀。捺者捺前
捺後。若捺乳捺髀（善見云。捉手者臂肘為初。乃至爪甲）一一身分者
（從髮至足。一切身分）。
犯緣　此戒具足五緣。方成本罪。一有婬染心。二
是人女。三人女想。四身身相觸。五動身受觸樂。
定罪　此中犯者。若比丘與女人身相觸。若捉摩
重摩。或牽。或推。或逆摩。或順摩。或舉。或下。或捉。或
捺。隨觸多少。乃至隨捺多少。一一皆僧殘。若女
人觸比丘。隨觸多少。乃至隨捺多少。一一皆僧殘。
若天女阿脩羅女龍女餓鬼女畜生女能變形
者。身相觸。偷蘭遮。畜生不能變形者。突吉羅。
若與男子相觸。突吉羅。若與二根身相觸者。偷
蘭遮。若女人作禮捉足。覺觸樂不動身。突吉羅。
若有欲心觸衣盋。尼師壇。針筒草秸。乃至自觸
身。一切突吉羅。人女人女想。僧殘。人女疑。偷
蘭遮。人女非人女想。偷蘭遮。非人女人女想。
偷蘭遮。非人女疑。偷蘭遮。第四分云。作女想
與男身相觸。作男想與女身相觸。皆偷蘭遮。此
女餘女想餘女此女想身相觸。皆僧殘。與死女
身未壞者相觸。僧殘。半分壞多分。壞者相觸。偷
蘭遮。女人為水所漂。愛念接出。不受觸樂。不犯。
<pb n="575"/>
僧祇云。若比丘坐時。有女人來禮足。若起欲心。
當正身住。應語言。小遠住禮。若女人篤信。卒來
接足者。應自嚙舌令痛。不令覺女人細滑。若女
人從比丘索水者。不應自捉鑵澆女人手。應以器
盛與。若無器令淨人與。若無淨人。應持鑵著牀凡
上。令其自取。若女人落水求救者。比丘作地想
捉出。不犯。若授竹木繩牽出。不犯。若言知汝
雖苦當任宿命者。無罪。根本云。凡觸女身。若是
堪行婬者。無衣隔時。僧殘。有衣。粗罪。若不堪
者無衣。粗罪。有衣。惡作。若見女人被水所漂。
或自縊噉毒等。為救濟時觸。皆無犯。十誦云。若
救火難水難刀難惡蟲難惡鬼難高處墮難。一切
不犯。若無染心誤觸。不犯。女人為水所漂。應
救。雖婬心起。但捉一處。莫放。到岸不應更觸。更觸。
得罪。若繡女畵女故觸。突吉羅。善見云。若摩
觸女人粗厚衣。偷蘭遮。若人女細薄衣。手出摩
觸。僧殘。若比丘與女人髮髮相著。毛毛相著。爪
爪相著。偷蘭遮。何以故。無覺觸故。若女人打比
丘。比丘以欲心喜受。突吉羅。若女人作男子裝
束。比丘不知捉者。無罪。戒因緣經云。阿難為摩
鄧伽呪所惑。不犯罪。律攝云。若母來抱。若女坐
懷中。不犯。比丘尼波羅夷。三小眾突吉羅。是謂
為犯。
開緣　不犯者。若有所取與相觸。戲笑相觸。若
相解時相觸。不犯。不犯者最初未制戒等。
會詳　阿含經云。時佛在人間遊行。見火聚熾然。
告諸比丘。若有人捉彼火捫摸。及四姓女捫摸嗚
之。此二事何者為善。諸比丘言。捉彼等女嗚之。是
事為善。若捉火嗚即燒爛。皮骨消盡。得大苦痛。不
可堪耐。佛言。寧捉火嗚。乃至筋骨消盡。何以故。不
以此因緣墮三惡道。若非沙門。自言沙門。乃至覆
處作罪。內空腐爛。外現完淨。不消信施。墮三惡道。
長夜受苦。是故當持淨戒。受人信施。一切所須。能
令施主得大果報所為。出家作沙門。亦得成就。薩
婆多論云。佛所以結此摩捉女人戒。一以出家之
人飄然無所依止。今結此戒。與之作伴。令有所依
怙。二欲止鬬諍故。此是諍競根本。若捉女人則生
諍亂。三息嫌疑故。若比丘設捉女人。人見不謂直
捉而已。謂作大惡。是故止之。四謂斷大惡之源。欲
是眾禍之先。若捉摩女人。則開眾惡門。禁微防著。
五為護正念故。若親近女人。則失正念。六為增上
法故。比丘出家。跡絕欲穢。栖心事外。為世楷範。若
摩捉女人。與惡人無別。則喪世人宗敬之心。
○第三麤惡語戒
總釋。
此是不共戒。尼結方便。大乘同制。律攝云。共為
鄙語。染心調弄。因招譏醜事。由疑無智。故依婬事
及婬煩惱。制斯學處。
緣起處。
佛在舍衛國。
起緣人。
時迦留陀夷聞世尊制戒。不得弄陰墮精。不得身
相觸。便持戶鑰。在門外立。伺諸婦女入房中。向彼
以欲心粗惡語。諸比丘聞白佛。訶責結戒。
所立戒相。
若比丘婬欲意與女人麤惡婬欲語。隨所說粗惡婬
欲語。僧伽婆尸沙。
釋義　麤惡語者。非梵行（根本云。鄙惡語者。有二。一波羅市迦因起。二是
僧殘因起。有自性鄙故。有因起鄙故。自性謂本性。婬習深厚強勝。因起謂新熏。外緣強勝）。婬欲
語者。稱說二道好惡。
犯緣　此戒具足五緣。方成本罪。一婬欲意。二粗
惡語。三是人女。四人女想。五了了領解。
定罪　此中犯者。若比丘與女人。一反作粗惡語。
<pb n="576"/>
一僧殘。隨粗惡語多少。說而了了者。一一僧殘。
不了了者。一一偷蘭遮。若與指印書。遣使作相。
令彼女人知者。僧殘。不知者。偷蘭遮。除此大
小便道說餘處好惡。偷蘭遮。天女阿修羅女夜
叉女龍女畜生女能變形者。黃門有一形粗惡語。
令彼知者。偷蘭遮。不知者。突吉羅。若指印。若
書。若遣使。若現知相。令彼知者。偷蘭遮。不知者。
突吉羅。向畜生不能變形說麤惡語。突吉羅。
若向男子粗惡語。突吉羅。粗惡語粗惡語想。僧
殘。粗惡語疑。偷蘭遮。非粗惡語。粗惡語想。偷
蘭遮。人女人女想。僧殘。人女疑。偷蘭遮。人
女非人女想。偷蘭遮。非人女人女想。偷蘭遮。
非人女疑。偷蘭遮。第四分云。女作男想。男作女
想。粗惡語。偷蘭遮。此女作餘女想。餘女作此女
想。僧殘。性好粗惡語非欲心。突吉羅。律攝云。
若有女人說鄙惡語。以言領受。情歡其事。雖不自
說鄙惡之言。亦得本罪。善見云。若比丘以欲心。
方便欲樂此事。假說旁事。若女人解此語。突吉羅。
比丘尼偷蘭遮。三小眾突吉羅。是謂為犯。
開緣　不犯者。若為女人。說不淨惡露觀。大妹。當
知此身九瘡九孔九漏九流。九孔者。二眼二耳二
鼻口大小便道。當說此不淨時。彼女人謂說麤惡
語。若說毗尼時。言次及此。彼謂麤惡語。若從受經。
若二人同受。若同誦。若戲笑語。若獨語。若疾疾語。
若夢中語。欲說此錯說彼。一切無犯。不犯者最初
未制戒等。
會詳　薩婆多云。結戒者。一為法久住故。二為止
誹謗故。三不惱害眾生令信敬增長故。四為少欲
知足行善法故。
○第四歎身索欲戒
總釋。
謂設異方便。希求欲樂。此是不共戒。尼結方便。大
乘同制。律攝云。由癡無知。故因婬事及婬煩惱。
制斯學處。
緣起處。
佛在舍衛國。
起緣人。
時迦留陀夷聞佛制戒。不得弄陰墮精。不得與女
人身相觸。及粗惡語。便向女人。歎身索欲。諸比丘
聞。白佛訶責結戒。
所立戒相。
若比丘婬欲意。於女人前。自歎身言。大妹。我修梵行。
持戒精進。修集善法。可持是婬欲法供養我。如是供
養第一最。僧伽婆尸沙。
釋義　自歎身者。歎身端正好顏色。我是剎帝利
長者居士婆羅門種。大妹者（乃女弟之稱）。我修梵行
者。勤修離穢濁（謂離汙穢。不清淨法。故名離穢濁也）。持戒精進者。不
缺不穿不漏無染汙（言不缺者。對四重而言。若犯棄罪。即是破器。今既無違犯。
故云不缺也。不穿者。對僧殘言也。若犯此篇戒者。雖不名破道器。而有穿孔。亦不能增長勝法資財。故曰
不穿也。不漏者。漏謂滲漏也。對後三篇而言之。後三有違。雖道器不缺不穿。而有滲漏也。即無違犯。故云
不漏。無染汙。總結五篇也）。修集善法者（善法即十二頭陀行。梵語頭陀。此云抖擻。謂抖
擻。三界煩惱業報故也）。樂閒靜處（謂離眾閙。居阿蘭若。身遠離故。心得清淨。離於欲葢。
益諸善故）。時到乞食（即常乞食也。謂依法乞食。當制六根不著六塵。亦不分別男女等相。
得與不得。若好若惡不生憎愛。若受請食者。或得不得。貪恨易生。若同僧食。處分使人。心則散亂。不入道
法故）。著糞掃衣（謂拾糞掃物衲作衣故。以此覆障。寒暑離貪。遠賊無奪命難故）。作餘
食法不食（謂作餘食法。妨修道業。復長貪心。即不知止足也）。一坐食（謂若重食
者。失半口功。斷數數食也）。一摶食（又云。節量食。謂念身中八萬戶蟲。蟲得此食。皆悉安隱。我
今以食攝此諸蟲。後得道時。以法攝彼。又雖一食。恣貪極噉。腹脹氣塞。妨廢行道。隨所得食。三分食二。身
則輕安。是名一摶食）。塚間坐（謂塚間常有悲哭聲。死屍狼藉。無常不淨。觀道易成故）。樹
下坐（謂順法故。如佛成道。轉法輪。入涅槃。皆在樹下。既無房舍之貪。易入道故）。露地坐
（謂樹下如半屋。愛著猶生。烏喧汙穢不淨。若露地處。光明徧照。令心明利空觀易成故）。常坐
不臥（謂若行若立。心動難攝。然亦不久應受常坐。若欲睡時。脇不著席也）。隨坐（謂隨心所
得。而坐其上。離所愛著。不惱他人故也）。持三衣（謂白衣好畜種種衣。外道苦行裸形而已。
<pb n="577"/>
今佛弟子應捨二邊但持三衣也。又離多求及守護故也。唄匿（此翻為靜。又翻止斷。又云止息。
由是外緣已止已斷。爾時寂靜任為法事也。法苑云。尋西方之有唄。猶東國之有讚。讚者從文以結章。唄
者短偈以流頌。比其事義。名異實同。毗尼母云。佛告諸比丘。聽汝等唄。唄者言說之辭。聽引十二部經中
要言妙辭。直顯其義。故曰唄匿也。多聞能說法。持毗尼坐禪（具三學故
也）。如是供養第一最者（善見云。或讚其所須婬事。此第一供養。我等出家人。
餘供養易可得耳。此婬欲供養難得。故名第一供養）。
犯緣　此戒具足五緣。方成本罪。一有婬欲意。二
歎身索欲。三是人女。四人女想。五了了領解。
定罪　此中犯者。若比丘作如是自歎譽已。供養
我來。不說婬欲者。偷蘭遮。若說婬欲。僧殘。若
在女人前。一自歎譽身。一僧殘。隨自歎多少了
了者。一一僧殘。說而不了了者。一一偷蘭遮。
若手印。若書信。若遣使。若現知相。令知者。僧殘。
不知者。偷蘭遮。除二道。更為索餘處供養。偷蘭遮。
天女阿修羅女夜叉女餓鬼女畜生女能變形
者。向自歎譽身。說而了了者。偷蘭遮。不了了者。
突吉羅。若遣使。若現知相歎說身。令彼知者。偷
蘭遮。不知者。突吉羅。畜生女不能變形。向彼
自稱歎譽身者。突吉羅。向男子自歎譽身。突吉
羅。人女人女想。僧殘。人女疑。偷蘭遮。人女
非人女想。偷蘭遮。非人女人女想。偷蘭遮。非
人女疑。偷蘭遮。律攝云。若對堪行婬女。得本罪。
若不堪者。得窣吐羅。比丘尼偷蘭遮。三小眾
突吉羅。是謂為犯。
開緣　不犯者。若比丘語女人言。此處妙尊最上
（謂讚歎如來清淨法門。最為尊上無與等者）。此比丘精進持戒修善法。
汝等應以身業慈（鞠躬合掌。低頭禮拜）口業慈（出柔軟言。讚歎其德）意
業慈（心存恭敬。常懷戀慕）供養。彼諸女意謂。比丘為我故自
歎身。若為說毗尼時。言說相似。而彼自謂讚歎
身。若從受經誦經。若二人共受誦。若夢中語。若
欲說此錯說彼。不犯。不犯者最初未制戒等。
○第五媒嫁戒
總釋。
乃為他婬事而作方便。此是共戒。尼結罪同。大乘
同制。梵網經云。應生孝順心。救度一切眾生。淨
法與人。而反更起一切人婬等。此是制罪。律攝
云。因鄙惡事。制斯學處。
緣起處。
佛在羅閱祗耆闍崛山中（羅閱祗即王舍城也）。
起緣人。
有一比丘。名迦羅。本是王大臣。善知俗法。羅閱城
中諸有嫁娶。盡問迦羅。與作婚娶。時諸男女得適
意者。便歡喜讚歎。不適意者。便作是言。當令迦羅
常受苦惱。諸比丘聞白佛。訶責結戒。
所立戒相。
若比丘往來彼此媒嫁。持男意語女。持女意語男。若
為成婦事。若為私通。乃至須臾頃。僧伽婆尸沙。
釋義　往來彼此媒嫁者。使所應可和合者是（律攝
云。媒嫁者往來通信也）。女人有二十種。母護者。母所保（善見律云。
母禁制不聽出入。恐慮他事。又云。檢斂看視。不與餘處遊戲。亦不聽行來出入）。父護。父
母護。兄護。姊護。兄姊護（根本云。若女人父母及夫主。並皆亡
沒。或時散失。至兄弟家。而為住止。兄弟衛護）。自護身得自在（謂父母夫主兄弟皆
亡失。身自獨居）。法護。謂修行梵行（謂女心貞潔。歸依三寶。受五學處。清淨梵行。以
佛法守護）。姓護。不與卑下姓。宗親護。為宗親所保
自樂為婢。樂為他作婢。與衣婢與衣為價。與
財婢乃至與一錢為價。同業婢同供作業。若未
成夫婦。水所漂婢水中救得。不輸稅婢。若不
取輸稅（謂物應輸稅直。今不取其稅直。而為作婢也）。若放去婢。若買得。
若家生。客作婢僱錢使作。如家使人。他護婢
受華鬘為要（謂聘以華鬘。既受他禮。即屬他人。故云他護）。邊方得婢。謂
抄劫得（謂軍將征伐異國。或賊主破壞村城獲得。故名抄劫得）。是為二十種
男子亦如是。母護男。母護女。遣比丘為使。語彼
言。汝為我作婦。若與我私通。乃至須臾頃（揀非
<pb n="578"/>
終身為婦也。時既非多故云須臾頃。一日一夜。有三十須臾也）。
犯緣　此戒具足五緣。方成本罪。一媒嫁人女。二
人女想。三受語。四往說。五還報。
定罪　此中犯者。隨媒嫁多少。說而了了還報。一
一僧殘。說而不了了。一一偷蘭遮。若比丘受
語往彼說。不還報。不受語往。彼說還報。皆偷蘭
遮。若比丘受語不往。彼說不還報。不受語往。
彼說不還報。皆突吉羅。若書指印。若現相令知
彼知。僧殘。不知。偷蘭遮。天女阿修羅女龍女
夜叉女餓鬼女畜生女能變形者。黃門二根媒嫁。
說而了了。偷蘭遮。不了了。突吉羅。若書指印
現相令彼知。偷蘭遮。不知。突吉羅。若畜生不
能變形媒嫁。突吉羅。媒嫁男。突吉羅。媒嫁媒
嫁想。僧殘。媒嫁疑。偷蘭遮。媒嫁不媒嫁想。偷
蘭遮。不媒嫁媒嫁想。偷蘭遮。不媒嫁癡。偷蘭
遮。人女人女想。僧殘。人女疑。偷蘭遮。人女
非人女想。偷蘭遮。非人女人女想。偷蘭遮。非
人女疑。偷蘭遮。若比丘持他書往不看。突吉羅。
若為白衣作餘使。突吉羅。僧祇云。若男子有
眾多婦。有念者。有不念者。比丘語言。當等看視。務
令均平。答言。當如師教。比丘爾時得偷蘭遮罪。
若夫婦鬬諍。比丘勸喻和合。得偷蘭遮。若彼夫
婦不和。或於佛事僧事有缺。為福事故。勸令和合。
無罪。若有婦還家。勸其早還夫舍。得偷蘭遮。
有二摩訶羅比丘。一有子。一有女。即自為婚配。二
俱僧殘。十誦云。媒事已成。比丘後來佐助。偷蘭
遮。根本云。若比丘至施主家。作是語。此女長成。
何不出適。此男既大。何不娶妻。若言此女何不往
夫家。此男何不向婦舍。皆惡作罪。律攝云。若指
腹媒嫁。若生男女。若俱男。若俱女。若半擇迦（即不能男
女人）。窣吐羅。若告云。彼家有女。何不求之。意為媒
合。便得粗罪。但有片言。與媒事相應。皆得惡作
罪。若弟子語師。我欲為他作媒事。師聞此語。默
而許者。得窣吐羅（謂師應止其惡事。而師不閑律法。默而許者。得窣吐羅）。
善見云。若眾多女遣一比丘傳語。語眾多男子受
語往。彼說還報。眾多僧殘。此戒不問知與不知。
但受語往。語還報。悉僧殘。戒因緣經云。解放畜
生合其牝牡。僧殘（問諸部媒嫁畜生不結本罪。戒因緣經解放畜生。合其牝牡。獨
結僧殘。何耶。答但作媒嫁。則婬機尚遠。解放令合。則目覩非法。故雖畜生。亦得本罪也）比丘
尼僧殘。三小眾突吉羅。是謂為犯。
開緣　不犯者。若男女先已通。而後離別還和合。
若為父母疾患。若繫閉在獄。看書持往。若為
信心精進優婆塞病。若繫在獄。看書持往。若為
佛為法為僧為塔。若為病比丘。看書持往。一切無
犯。不犯者最初未制戒等。
○第六小房過量戒
總釋。
此是不共戒。尼不同犯。大乘同制。梵網所謂惡
求多求。菩薩戒本所謂多欲不知足也（薩婆多云。與少不足。
名為多欲。得一求一。名不知足。又復得內供養無厭。名為多欲。得外利養無厭。名不知足也）。律
攝云。由住處事鄙業煩惱。制斯學處。
緣起處。
佛在羅閱祗耆闍崛山中。聽諸比丘作私房舍。
起緣人。
有曠野國比丘。即私作大房舍。功力繁多（根本云。時摩竭
陀憍薩羅二國中間。大曠野處。有五百羣賊。殺害商旅。人行路絕。時影勝王命大將往彼。屏除羣賊。方便
降伏。即於二界中間。築一新城。總集諸人。共住於此。名曠野城）。常行求索。居士畏
避。有一比丘。欲起房舍。自斫樹。樹神念打比丘。恐
違道理。乃往白佛。佛讚慰之。時尊者大迦葉乞食
曠野城中。諸居士遙見。避入里巷（五家為鄰。五鄰為里。直曰街。曲
曰巷）。迦葉問知其故白佛。訶責結戒。
所立戒相。
若比丘自求作屋無主。自為己當應量作。是中量者。
<pb n="579"/>
長佛十二磔手。內廣七磔手。當將比丘指授處所。彼
比丘當指授處所。無難處。無妨處。若比丘有難處妨
處。自求作屋無主。自為己。不將比丘指授處所。若過
量作者。僧伽婆尸沙。
釋義　自求者。彼處處乞索。屋者房也。無主者。彼
無有人。若一若兩若眾多。自為己者。自求索自為
作也。應量者。長佛十二磔手。內廣七磔手（磔手者。謂舒指
一跨也。又云張手。周尺人一尺佛二尺。唐於周一寸上增二分。一尺上增二寸。葢周尺八寸也。佛一磔手
准唐尺。即該一尺六寸也。長佛十二磔手者。乃房進深之量。正有一丈九尺二寸也。內廣七磔手者。乃是
橫量寬有一丈一尺二寸也。若太大則功力煩多。太小則難容四儀。今佛制量正處於中也）。難
處者。有虎狼獅子諸惡獸。下至蟻子。比丘若不為
此諸蟲獸所惱。應修治平地。若有石樹株荊棘。當
使人掘出。若有陷溝坑陂池處。使人填滿。若畏水
淹漬。當預設隄防。若地為人所認。當共斷。當無使
他有語。是謂難處妨處者。不通草車迴轉往來。是
謂妨處。彼比丘看無難處無妨處已。到僧中脫革
屣。偏露右肩。右膝著地。合掌作如是白。大德僧。
聽我某甲比丘自乞作屋無主。自為己。我今從僧
乞知無難處無妨處。如是三乞時。眾僧當觀察。此
比丘為可信不。若可信。即當聽使作。若不可信。眾
僧應到彼處看。若眾僧不去。遣僧中可信者看。若
彼處有難有妨。若無難有妨。若有難無妨。皆不應
與處分。若無難無妨。應與處分。故云。當將比丘
指授處所。彼比丘當指授處所無難處無妨處（此戒
當知緣起兩事故。戒制二途。應量從多。求索處分。則伐樹神瞋故罪結二重也）。作房應知
初安。若石若土墼泥團。乃至最後泥治訖是。若
比丘有難處下（違制成犯也）。
犯緣　此戒具足四緣。方成本罪。一過量作。二不
處分。三作過量不處分想。四作屋已成。
定罪　此中犯者。若不被僧處分過量。有難有妨
處。二僧殘。二突吉羅。僧不處分過量。有難無妨。
無難有妨。二僧殘。一突吉羅。僧不處分。不過量。
一僧殘。有難有妨。二突吉羅。有難無妨。無難有
妨。皆一突吉羅。僧處分過量。一僧殘。有難有妨。
二突吉羅。有難無妨。無難有妨。皆一突吉羅。
僧處分不過量。有難有妨。二突吉羅。有難無妨。
無難有妨。皆一突吉羅。僧處分過量。無難無妨。
一僧殘。若比丘僧不處分過量。有難有妨。自作
屋成者。二僧殘。二突吉羅。作而不成。二偷蘭遮。
二突吉羅。若使他作成。二僧殘。二突吉羅。作
而不成。二偷蘭遮。二突吉羅。若為他作屋成。二
偷蘭遮。二突吉羅。作而不成。四突吉羅。若作
屋以繩拼地。應量作者。過量作者。犯。若比丘教
人案繩墨作。彼受教者言。如法作而過量。彼受教
者犯。彼教人案繩墨作。即如法作。不還報。作者
犯。若教人案繩墨作。即如法作。教者不問如法
作不教者犯。若僧不處分作。不處分想。僧殘。
若僧不處分疑。僧不處分作處分想。僧處分
作不處分想。僧處分疑。悉偷蘭遮。過量過量
想。僧殘。過量疑。過量不過量想。不過量過
量想。不過量疑。皆偷蘭遮。有難有難想。有難
疑。若有難無難想。若無難有難想。若無難
疑。咸得突吉羅。妨處亦如是。僧祇云。作房時。
若授甎泥團。及壘甎等。悉得越毗尼罪。若戶牖
已成時。偷蘭遮。乃至作成時。僧殘。一切受用得。
越毗尼罪。十誦云。若比丘語餘比丘。為我作舍。
語已便去。後作未成。行還自成。是舍不如法作犯。
若得先成舍無犯。善見云。若二三人共作屋。
若一比丘一沙彌。悉不犯。何以故。人無一屋分故。
若段段分人得一屋分。僧殘。薩婆多云。從平地
印封作相。二團泥未竟。已還盡輕偷蘭。一團泥未
竟重偷蘭。作房竟僧殘。比丘尼偷蘭遮。三小眾
突吉羅。是謂為犯（尼偷蘭者。謂比丘尼不住蘭若故也）。
<pb n="580"/>
開緣　不犯者。如量作減量作。僧處分作。無難處
無妨處作。如法拼作。若為僧作為佛圖（是佛塔廟也）。講
堂草菴葉菴。若作小容身屋。若作多人住處（即為眾作）。
無犯。不犯者最初未制戒等。
會詳　薩婆多云。一為正法久住故。二為止誹謗
故。三不惱害眾生令信敬增長故。四為少欲知足
行善法故。有此四義。而結戒也。
○第七作大房戒
總釋。
此是不共戒。尼結同前。大乘同制。梵網云。頭陀
行道乃至夏坐安居。是諸難處。皆不得入。律攝
云。妨修善業。因起違諍。為防譏過。制斯學處。
緣起處。
時佛在拘睒彌國瞿師羅園（拘睒彌者。西域記云。憍賞彌國。舊曰拘睒
彌國。譌也。中印度境。周六千餘里。國大都城。周三十里。土稱沃壤。地利豐植。杭稻多。甘蔗茂。氣序暑熱。風
俗剛強。好學典藝。崇樹福善　瞿師羅者。是長者名也。華言美音。由過去世時。作狗子。以聲吠。請辟支佛。
至家供養。故生生中。報得好音。是長者身長三尺。佛亦化身為三尺。以化彼令歸正法　西域記云。城東
南不遠。有故伽藍。如來於此數年說法）。
起緣人。
時優填王。與闡陀尊者。親友知識（優填王者。或云優陀延。又云鄔
陀衍那。唐言出愛。佛初降誕時。大地震動。普放光明。時憍閃毗國。百軍大王初誕一子。見此光明。便作念
言。我子福力。有大光明。宜與名曰光明　闡陀者。又云闡那　薩婆多云。是佛異母弟。優填王妹兒。生大
豪族。出家為道。多住拘睒彌國。性悷自用。作種種過惡。又以此中利益眾生多故。多住此國。後因惡性不
捨。眾僧與作梵罰。悶絕於地。阿難為說法要。即得開悟證果）。語言欲為汝作屋。
隨意所好。何處有好地。任意作。報言。大王近城有
尼拘律神樹。多人往反。象馬車乘。止息其下。闡陀
往伐此樹（尼拘律。又云尼拘盧陀。此云無節。又云縱廣。阿含云。其身圓正。其葉青滑長廣。
子似枇杷子。承蒂如柿。然其種類耐老。諸樹中最能高大者也）居士譏嫌。世尊訶
責結戒。
所立戒相。
若比丘欲作大房。有主為己作。當將餘比丘往。指授
處所。彼比丘應指授處所。無難處。無妨處。若比丘有
難處妨處。作大房有主。為己作。不將餘比丘往看指
授處所。僧伽婆尸沙。
釋義　大房者。多用財物。有主者。若一若二若眾
多人（唯除過量。餘並同前）。
○第八無根謗戒
總釋。
此是共戒。尼結亦同。大乘同制。梵網云。若佛子
以惡心故。無事謗他良人善人法師師僧國王貴
人言。犯七逆十重等。若向外人說犯重。若向同法
者說犯輕垢。此屬性罪。律攝云。由同梵行事及
不忍煩惱。制斯學處。
緣起處。
佛在耆闍崛山。尊者沓婆摩羅子得阿羅漢。自念
此身不牢固。我今當以何方便求牢固法耶。我今
宜可以力供養。分僧臥具。差次受請飯食。即往白
佛。佛即聽許羯磨差之。時有一比丘。向暮上山。尊
者手出光明。與分臥具（沓婆摩羅子者。沓婆是比丘名。摩羅子是王名。此是
摩羅王之子。出家故名沓婆摩羅子也。尊者七歲出家。剃髮落地。即成羅漢　善見曰。過去有佛。號波頭
勿多羅。此沓婆摩羅子。生一居士家。國邑人民共作大會。請佛入國。有六萬八千比丘圍繞。大會供養。七
日布施。有阿羅漢。於大眾中。以神通力。處分牀席。及諸飲食。沓婆摩羅子見已。心大歡喜。往至佛所。頂禮
白言。願我當來佛時。出家學道。速成羅漢。為諸眾僧。分布房舍。及諸飲食。如今羅漢神力無異。佛言。汝從
此百千劫已。有佛號釋迦牟尼。汝年七歲得出家。剃髮落地。即成羅漢。名沓婆摩羅子。必得此願。今從世
尊。乞此二願。為滿本願也　薩婆多論問曰。陀驃何故常放光明。自顯功德。答曰。自顯功德有二種。一為
利養名聞。二為佛法眾生故。若為佛法眾生。隨時自在。無所障礙。陀驃所以放光明者。正為止誹謗段。如
佛為婆羅門女孫陀利所謗故。作師子吼。自說我有十力四無所畏十八不共法。以表清淨。如舍利弗目
連為瞿迦離所謗。作師子吼。我有七覺意寶。如長者家庫藏中有種種衣服種種器杖。自在取用。我有七
覺意寶。亦隨意取用。以表清淨。目連亦作師子吼。自說我生已。盡不復當生。所作已辦。梵行已成。以表清
淨。阿那律為人所謗自說。我入智慧樓觀。自在遊戲。以表清淨。如莎伽陀。為人所謗。言其飲酒自言。我禪
定能令從阿鼻地獸。上至有頂。滿其中火以表清淨。如輸毗陀為人所謗自說。一念能知五百劫事。以表
清淨。陀驃為慈地所謗故。常放光明。以表清淨也。
起緣人。
<pb n="581"/>
有慈地比丘。來隨次得惡房惡臥具。便生瞋恚。明
日差次受請。檀越聞是慈地。便於門外。敷弊坐具。
施粗惡食。慈地倍生瞋恚。乃倩其妹。慈比丘尼誣
謗。尊者相犯（慈地比丘常得粗惡食者。先業力故。又此人日夜無清淨心。天龍鬼神等
與作因緣。令所作事悉不隨意故）。尊者去佛不遠。世尊知而故問。
汝聞不。答言聞。唯世尊當知之。佛言。今不應作如
是報我。若實當言實。不實當言不實。尊者白佛言。
我從生已來。未曾憶夢中行不淨。況於覺悟而行
不淨耶（言世尊知之者。薩婆多云。以實清淨。故不得言爾。以本業力故。不得言不。佛何故不
說陀驃清淨。一以佛平等心無親無愛。故不即言一是一非。二以陀驃本業果熟故。過去迦葉佛時。作知
食人。有一塚間比丘。是阿羅漢。儀容端正。在路而行。有一女人。見生染愛。隨觀不捨。時主食人見其如是。
謂先與交通。尋作是言。是比丘必與此女人。共作惡法。以謗賢聖。故墮地獄。罪畢得出。以本善業。值佛得
道。殘業力故。受此惡報）。世尊以此因緣訶責慈地比丘。有二
種人。一向入地獄。若非梵行。自稱梵行。若真梵行。
以無根非梵行謗之。是謂二一向入地獄。訶責已
結戒。
所立戒相。
若比丘瞋恚所覆故。非波羅夷。比丘以無根波羅夷
法謗。欲壞彼清淨行。若於異時。若問若不問。知此事
無根。說我瞋恚。故作是語。若比丘作是語者。僧伽婆
尸沙。
釋義　瞋恚所覆者。有十惡法因緣故。瞋十事中
一一生瞋（法數云。恚恨讒誑憍忿怒慳癡妬。瞋恚所覆者。轉善心也。南山鈔云。比丘以六
和表用。以慈心為體。今言瞋恚所覆。正覆。此體。違背六和。致興謗毀也）。以無根波羅
夷法謗者。根有三根。見聞疑。見根者。實見犯梵行。
見偷五錢過五錢。見斷人命。若他見從彼聞。是謂
見根。聞根者。若聞犯梵行。聞偷五錢過五錢。聞斷
人命。聞自歎譽得上人法。若彼說從彼聞。是謂聞
根。疑根者。有二種生疑。從見生疑。從聞生疑。從見
生疑者。若與婦女入林出林。無衣裸形。男根不淨
污身手。捉刀血污。與惡知識伴。是謂從見生疑。從
聞生疑者。若在暗地。聞牀聲。草褥轉側聲。動身聲。
共語聲。交會聲。若聞我犯梵行聲。聞言偷五錢過
五錢聲。聞言我殺人我得上人法。是謂從聞生疑。
除此三根已。更以餘法謗者。是謂無根（薩婆多云。眼根者。必
清淨無病。見事審諦。可依可信。唯聽肉眼。不聽天眼。天眼無往不見。人誰無過。但有大小。若聽天眼說者。
則妨亂事多。耳根者必清淨無謬。審諦可信。亦不聽天耳。事同天眼。疑不可依。疑者非是決定。或謂犯罪。
或謂不犯。不可依故）。欲壞彼清淨行者（謂壞彼人清淨之行德。於諸勝法。不復增
修。及同一處布薩羯磨）。若於異時（謂過後之時也）。若問若不問（僧祗云。若
檢校。若不檢校。問言。汝見何事婬耶。盜五錢耶。故殺人耶。不實稱過人法耶。云何見。何因見。何處見。是名
檢校。若不如是問者。是名不檢校也）。知此事無根。說我瞋恚。故作是
語（此謂過後悔過。自責發露虗謗之事。蕩洗愆尤。欲求戒身清淨。作是語下結成所犯）。
犯緣　此戒具足四緣。方成本罪。一心有瞋恚。二
實無三根。三所謗非比丘事。四說而了了。
定罪　此中犯者。彼人若清淨。若不清淨。無見聞
疑三根。以無根波羅夷法謗。說而了了。僧殘。不
了了。偷蘭遮。除四波羅夷。更以餘非比丘法謗
言。汝犯邊罪。乃至二根說而了了。僧殘。不了了。
偷蘭遮。若指印書使作知相了了。僧殘。不了
了。偷蘭遮。除此非比丘法。更以無根法謗比丘
（即下四篇二百四十六法也。及輕遮等法。謂隨謗前人所犯之事。而自招愆。若以僧殘。謗波逸提。若以波
逸提。謗突吉羅。若以突吉羅。謗亦突吉羅）。若以八無根波羅夷法謗。比
丘尼說而了了。僧殘。不了了。偷蘭遮。若指印
書使作知相了了。僧殘。不了了。偷蘭遮。除八
波羅夷。更以餘無根非比丘尼法謗。說而了了。僧
殘。不了了。偷蘭遮（餘非比丘尼法者。即十三重難）。除非比丘尼
法。更以餘無根法謗比丘尼者。隨前所犯。除比
丘。比丘尼以無根法謗。餘人者。突吉羅（餘人即三小眾）。
薩婆多云。若欲以無根法謗他。先向同意說。某甲
比丘犯如是罪。與我相助。重偷蘭。比丘尼僧殘。
三小眾突吉羅。律攝云若鄔波索迦（即優婆塞）謗苾
芻者。應與作覆鉢羯磨。是謂為犯。
開緣　不犯者。有見聞疑三根說實。戲笑說。疾疾
<pb n="582"/>
說。獨說。夢中說。若說此錯說彼。不犯。不犯者最初
未制戒等。
會詳　華嚴云。一念瞋心起八萬障門開。成論
云。瞋恚者。非出家人法。出家人法忍辱是也。又若
比丘形服異俗。瞋恚心同。則非所宜。若行忍者。則
為自具慈悲功德。又修忍者。能成自利。所以者何。
謂瞋恚者。欲惱害人。而返自害所有身口。加惡於
人。自所得惡。過百千倍。故知瞋為大自損減。是故
智者欲令自利。得免大苦及大罪者。應當行忍也。
什師曰。若能行忍。則內不自累。外不傷物。是自護
護彼也。無著禪師遊五臺。遇文殊化作老翁。并
均提童子。童子為無著說偈云。
 面上無瞋供養具  口裏無瞋吐妙香 
 心裏無瞋是珍寶  無染無垢是真常 

<sarticle>毗尼關要卷第五</sarticle>

清金陵寶華山律學沙門　德基　輯
○第九異分取片謗戒
總釋同前。
緣起處。
佛在耆闍崛山。
起緣人。
慈地比丘從耆闍崛山下。見大羝羊（即牡羊也）。共母羊
行婬。即將羝羊比沓婆摩羅子。母羊比慈比丘尼。
語諸比丘。我先以聞無根法謗沓婆摩羅子。我今
親自眼見沓婆摩羅子與慈比丘尼行不淨行。諸
比丘問知其故白佛。訶責結戒。
所立戒相。
若比丘以瞋恚故。於異分事中取片。非波羅夷比丘。
以無根波羅夷法謗。欲壞彼清淨行。彼於異時。若問
若不問。知是異分事中取片。是比丘自言。我瞋恚故
作是語。作是語者。僧伽婆尸沙。
釋義　異分事中取片（十誦云。異分者。四波羅夷是。若犯者非沙門。非釋子
失比丘法。故名異分。不異分者。十三事乃至七止諍法。若犯是事。故名比丘。故名釋子。不失比丘法。是名
不異分。片者。諸威儀中事。（文）謂沓婆摩羅子在耆闍崛山下。與女人共立而語。此是威儀中細小之事。慈
地見之。將非比丘法而謗。故云諸威儀中事　善見云。餘分者。沓婆是人。羊是非人。以羊當沓婆。是名餘
分。或云餘分。餘即非波羅夷事。以餘事而當波羅夷也。非波羅夷下。前已釋明。
犯緣同前。
定罪　此中犯者。若比丘不犯波羅夷。言犯波羅
夷。以異分無根法謗。僧殘。若比丘不犯波羅夷。
謂犯僧殘。乃至惡說。以異分無根波羅夷法謗。僧
殘。若比丘犯僧殘。彼謂犯波逸提。乃至惡說。以
異分無根波羅夷法謗。僧殘。若不清淨人與不
清淨人相似。若不清淨人與清淨人相似。若
清淨人與不清淨人相似。若清淨人與清淨人
相似名同姓同相同。以此人事謗。彼以異分無根
波羅夷法謗。皆僧殘。若見本在家時。犯婬盜五
錢若過五錢。若殺人。便語人言。見比丘犯婬盜若
殺。若聞本在家時。犯婬盜殺。自稱得上人法。如
是以異分無根波羅夷法謗。說而了了。僧殘。不
了了。偷蘭遮（餘並同前。故不繁出）。
○第十破僧戒
總釋。
此是共戒。尼結罪同。大乘同制。若僧輪未破。即惡
心瞋心。僻教戒攝。若僧輪破。則成逆罪。律攝云。
由僧伽事及邪智煩惱。制斯學處。
緣起處。
佛在耆闍崛山。
起緣人。
提婆達多自欲害佛。復教阿闍世王弑父。惡名流
布。利養斷絕。通己五人家家乞食（提婆達多者。又云提婆達兜。此
翻天授。亦云天與。謂父母從天乞故。又翻天熱。以其生時人天等眾心皆驚熱故。略云調達。是佛堂弟。阿
<pb n="583"/>
難親兄。博通內外經書。有三十相。短佛六寸。四月初七日生　阿闍世王。秦言未生怨。母懷妊。未生之日。
已有惡心於瓶沙王。故名未生怨也。舊翻無指。初生時。相師云是王怨。王令升樓撲之。不死。但損一指。故
名無指也　普超經云。阿闍世王從文殊懺悔。得柔順忍。命終入實吒羅地獄。即入即出。生上方佛土。得
無生忍。彌勒出時。復來此界。名不動菩薩。後當作佛。號淨界如來　通己五人者。一三聞達多。此人智慧
才高。即居於首。二騫茶達婆。是調達親友。三拘婆離。是調達弟子。四迦留羅鞮舍。是人姊妹有七人。皆為
比丘尼。有大勢力。調達為主。故云通已五人。諸比丘聞白佛。佛以無數
方便。訶責已。告諸比丘。自今已去。不得別眾食。聽
齊三人食。所以然者。有二事利故。為攝難調故。為
慈愍白衣家故。何以故。恐彼難調人故。自結別眾
以惱眾僧。調達即生此念。未曾有。瞿曇沙門乃斷
人口食。我寧可破彼僧輪。我身滅後。可得名稱。言
沙門瞿曇有大神力。智慧無礙。而調達能破彼僧
輪。我等今有五法。亦是頭陀。少欲知足。樂出離勝
法。我等盡壽乞食。盡壽著糞掃衣。盡壽露坐。盡壽
不食酥鹽。盡壽不食魚肉。以此五法。教諸比丘。令
其信樂。諸比丘聞白佛。佛言。調達今日斷四聖種。
以無數方便訶責。當知破和合僧甚惡。得大重罪。
在泥犂中。一劫受罪。不可救療。告諸比丘。聽僧與
調達訶諫。捨此事故。白四羯磨。為諸比丘結戒。
所立戒相。
若比丘欲壞和合僧。方便受壞和合僧法。堅持不捨。
彼比丘應諫是比丘。大德。莫壞和合僧。莫方便壞和
合僧。莫受壞僧法堅持不捨。大德。應與僧和合。與僧
和合歡喜不諍。同一師學。如水乳合。於佛法中。有增
益安樂住。是比丘如是諫時。堅持不捨。彼比丘應三
諫。捨此事故。乃至三諫捨者善。不捨者。僧迦婆尸沙。
釋義　和合者。同一羯磨。同一說戒。僧者四比丘。
若五若十。乃至無數（壞者即破也）。破有十八事。法非法
（謂八聖道是法。說是非法。五法是非法。而言是法也）。律非律（八聖道是律。說言非律。五法非
律。說言是律）。犯非犯（不剃髮剪爪。佛說犯戒。而言爪髮有命。有剃剪犯　剃髮剪爪。是佛
所制。律云。半月一剃。此是恒式。涅槃經云。頭鬚爪髮。悉皆長利。是破戒之相。非犯說犯者。佛不制心戒。而
說心起三毒。即是犯戒）。若輕若重。有殘無殘（如優盋羅龍王。以摘樹葉故。罪
不可懺。因此便言。殺草木者。一切是重。重說輕者。見須提那達尼吒等。以先作故。不得重罪。便言婬盜等
是輕）。粗惡非粗惡（謂初二篇是粗惡罪。言非粗惡罪。下三篇非粗惡罪。而言是粗惡罪。
上准薩婆多釋）。常所行非常所行（十誦云。常所行事者。單白羯磨。白二羯磨。白四
羯磨。布藏自恣。立十四人羯磨。十四人者。大沙門百一羯磨云。一能作法人。二能分臥具人。三能敷臥具
人。四能分僧餅人。五能處分差請人。六能分處沙彌人。七能分僧粥人。八能處守園人。九能分僧衣人。十
能分雨衣人。十一主分藥人。十二晝夜掌僧物人。十三掌僧粗物人。十四掌守住處人）。制非
制（僧祗云。若比丘於十二事。戒序。四波羅夷。十三僧殘。二不定。三十尼薩耆。九十波夜提。四波羅
提提舍尼。眾學法。七滅諍隨順法。不制者制。制者便開。是名制非制）說非說（八聖道是佛所
說。而言非佛所說。五法非佛所說。而言是佛所說）。是為十八住。破僧法者。
即住此十八事是（是為方便受壞和合僧法）。堅持不捨（正明依事制戒。
律攝云。於破僧事。堅執不捨者。既思眾破。攝化門徒。自守邪宗。多求惡黨。故堅持不捨也）。彼比
丘應諫是比丘。大德莫壞和合僧。乃至堅持不捨
下（乃屏。處諫勸。令除惡見。捨離邪法）。同一師學如水乳合下（顯和合勝
益。同一師者。謂如來是我等大師。種種姓出家。咸稱釋子。同學十分教。教體無別故。善見云。同有二義。一
者心同。二者身同。心同者。心同法。身同者。共一和合。布薩云。何不同身。雖共一處。心行外法。是名身同心
不同也。如水乳合者。謂事理和合也。水乳和合。即同一相一味。事與理一相無差。同得解脫。故云如水乳
合也）。於佛法中有增益安樂住（謂於貪瞋癡。善能調伏。於勝法中。善能精
修。令佛教法得流通故。住於八聖法中。依此法故。能獲勝果。故曰於佛法中增益安樂住也）。是
比丘如是諫時堅持不捨（此謂屏處諫勸也）。彼比丘應三
諫捨此事故（此謂僧中羯磨諫也）。乃至三諫捨者善（謂不犯本罪）。
不捨者（違諫成犯）。
犯緣　此戒具足三緣。方成本罪。一欲破僧心。二
受持破僧法。三僧中如法三諫不捨。
定罪　此中犯者。若比丘方便欲破和合僧。受破
僧法堅持不捨。彼比丘當諫此比丘言。大德莫方
便破和合僧。莫受破僧法堅持不捨。大德當與僧
和合。歡喜不諍。同一水乳。於佛法中。有增益安樂
住。大德可捨此事。莫令僧作訶諫而犯重罪。若用
語者善。若不用語者。復令比丘比丘尼優婆塞
優婆夷。若王若大臣種種異道沙門婆羅門求（異道
沙門者。即外道出家者是。沙門乃出家之總名也。求者即求聽納諫。此謂屏處諫也）。若餘方
<pb n="584"/>
比丘聞知其人。信用言者。應求。若用言者善。若不
用言者。應作白。作白已應更求。大德我已白竟。餘
有羯磨在。汝今可捨此事。莫令僧為汝作羯磨更
犯重罪。若用語者善。不用語者。應作初羯磨。作初
羯磨已。應更求。若用語者善。不用語者。應作第二
羯磨。作第二羯磨已。應更求。若能捨者善。若不捨
者。與說第三羯磨竟。僧殘。作白二羯磨竟捨者。
三偷蘭遮。作白一羯磨竟捨者。二偷蘭遮。作
白竟捨者。一偷蘭遮。若初白未竟捨者。突吉羅。
若一切未白。方便欲破和合僧。受破和合僧法
堅持不捨。一切突吉羅。若僧為破僧人作訶諫
羯磨時。有比丘教言莫捨。此比丘偷蘭遮。若不
訶諫。突吉羅。若比丘尼教言莫捨。尼偷蘭遮。
未作訶諫尼教莫捨。突吉羅。除比丘比丘尼。更
有餘人教莫捨。盡突吉羅（餘人即三小眾）。第三分云。提
婆達多行籌曰。誰諸長老。忍此五事是法是毗尼
是佛所教者捉籌。於是五百新學無智比丘捉籌。
隨調達去。舍利弗目犍連說法。現神通將還。佛令
作偷蘭遮懺悔。又云。有二事破僧。妄語。相似語（妄語
者。非佛所說言佛所說。相似語者。謂制五法。彷<bz>〔佛〕</bz>佛語。復有二事破僧。作羯
磨取籌。若一比丘乃至二人三人。雖求方便。亦不
能破僧。亦非比丘尼等能破僧。若此眾四人若過。
彼眾四人若過。行破僧籌作羯磨。是為破和合僧。
泥犁中受罪一劫不療。能和合者。得梵天福。一劫
受樂。五分云。我不見餘法壞人道意如名聞利
養者。調達所以破僧。為利養故。調達成就八非法
故破僧。利不利。稱無稱。敬不敬。樂惡隨惡知識。有
四事名破僧。說五法。自行籌捉籌。於界內別行僧
事。復次若王若大臣若餘六眾。令僧不和合而非
破。若一比丘乃至七比丘不和合。亦非破。若不問
上座而行僧事。是即不和。亦非僧破。若不共同食。
於食時異坐。鬪諍罵詈。亦不名破。要於界內八比
丘以上。分作二部。別行僧事。乃名為破。是中主者。
一劫墮大地獄。不可救。十誦云。破僧有二種。破
羯磨。破法輪。破羯磨者。一界內別作布薩羯磨。破
法輪者。輪名八聖道分。令人捨八聖道。入邪道中
（言法輪者。能運為義。謂運行人直至涅槃。由八聖道。能得沙門四道果故。又輪者摧壞為義。謂如來以所
證之法。轉度與他心。能壞一切眾生煩惱。名之為輪也。如輪王寶能壞能安。法輪亦爾。壞煩惱怨。安住諦
理。入邪道中者。謂五法非趣涅槃正道。是調達師心制法。攝化門徒。令失正智。增長邪見。故云入邪道中
也）。薩婆多云。破僧輪。破羯磨僧。有何差別。答有種
種差別。破僧輪。破羯磨僧。俱偷蘭遮。而破僧輪犯
逆罪。偷蘭不可悔。破羯磨僧不犯逆罪。偷蘭可悔。
又破僧輪入阿鼻獄。受罪一劫。破羯磨僧不墮阿
鼻獄。破僧輪下至九人。破羯磨僧下至八人。破僧
輪一人自稱作佛。破羯磨僧不自稱作佛。破僧輪
界內界外一切盡破。破羯磨僧要在界內別作羯
磨。破僧輪必男子。破羯磨僧男子女人二俱能破。
破僧輪破俗諦僧。破羯磨僧。俗諦僧第一義諦僧
二俱能破。破僧輪但破閻浮提。破羯磨僧通三天
下。比丘尼僧殘。三小眾突吉羅。是謂為犯。
開緣　不犯者。初諫便捨。若非法別眾。非法和合
眾。法別眾。法相似別眾。法相似和合眾。非法非律
非佛所教。若一切未作訶諫。若破惡友惡知識。若
破方便欲破僧者。遮令不破。若破方便助破僧者。
二三人羯磨。若欲作非法非毗尼羯磨。若為僧。為
塔。為和尚同和尚。為阿闍黎同阿闍梨。為知識作
損減。作無住處。破者不犯。不犯者。最初未制戒等
（善見云。最初犯者。調達是也。問曰。餘戒最初不犯。調達亦應不犯。答曰。以眾僧三諫不捨故。所以犯罪）。
○第十一黨惡破僧戒
總釋。
此是共戒。尼犯亦同。大乘同制。所由之事及起煩
惱如上。
緣起處。
<pb n="585"/>
佛在耆闍崛山。
起緣人。
提婆達多故執此五法。復往教諸比丘。諸比丘諫
調達。時調達伴黨語諸比丘言。汝莫諫提婆達多
（云云）。諸比丘白佛。佛令僧作訶諫白四羯磨已。結
戒。
所立戒相。
若比丘伴黨。若一若二若三。乃至無數。是比丘語彼
比丘言。大德莫諫此比丘。此比丘是法語比丘。律語
比丘。此比丘所說。我等喜樂。此比丘所說。我等忍可。
彼比丘言。大德莫作是說。言此比丘是法語比丘。律
語比丘。此比丘所說。我等喜樂。此比丘所說。我等忍
可。然此比丘非法語比丘。非律語比丘。大德莫欲破
壞和合僧。汝等當樂欲和合僧。大德與僧和合。歡喜
不諍。同一師學。如水乳合。於佛法中。有增益安樂住。
是比丘如是諫時。堅持不捨。彼比丘應三諫。捨是事
故。乃至三諫捨者善。不捨者。僧伽婆尸沙。
釋義　順從有二。一法順從。以法教授。增戒。增心。
增慧。諷誦承受（此名三無漏學。增戒者。戒防身口惡。淨修身口。無法不盡。增心者。心
息於垢。無法不周。增慧者。明見法相。根本除惡。又增戒者學律藏。增心者學契經。增慧者學阿毗曇。經中
有三修。修戒修心修慧。修此三學。得須陀洹果。乃至阿羅漢果。故知學此三學。攝一切學）。二衣
食順從者。給與衣被飲食臥具醫藥。伴黨者。若四
若過四（即乃至無數也）。是比丘語彼比丘言（此非法羣黨。而遮如法者
諫勸）。大德莫諫此比丘。此比丘是法語比丘。律語比
丘（律攝云。法語者。語辭圓足。律語者。合理無差。能引實義。名曰法語。出柔諫言。名曰律語）。此
比丘所說我等喜樂。此比丘所說我等忍可下（明依
事制戒。律攝云。彼所作事。咸稱我心）。彼比丘言（如法比丘）。大德莫作是說。
乃至非法語比丘非律語比丘下（勸隨正部。捨背邪宗也）。大
德莫欲破壞和合僧。乃至增益安樂住下（顯破僧罪。固不
小。和合僧。功德難思。義如前釋）。
犯緣　此戒具足三緣。方成本罪。一作非法羣黨。
二受持非法。三僧中如法三諫不捨。
定罪　此中犯者。若比丘作非法羣黨。語諸比丘
言。大德汝莫諫此比丘。乃至我等忍可。諸比丘應
諫。乃至增益安樂住。可捨此事。勿為僧所訶更犯
重罪。若隨語者善。若不隨語者。當作白。白已當語
彼人言。我已白。餘有羯磨在。汝可捨此事。勿為僧
所訶更犯重罪。若隨語者善。若不隨語者。當作初
羯磨。作初羯磨已。當語言。我已白及初羯磨。餘有
二羯磨在。如是乃至第三羯磨竟。僧殘。餘得罪
輕重。並同前戒。十誦云。若一比丘被擯。而四比
丘隨之。名為破僧。若多知多識多聞大德。明解三
藏義人。不應與作不見擯。若擯。得偷蘭遮罪。近破
僧故。又云。若一人擯一人。突吉羅。一人擯二三四
人。隨二三四突吉羅。二人三人擯二三四一人。得
罪亦爾。若四比丘擯四比丘。得偷蘭遮。以破僧因
緣故（問一比丘被擯。四比丘隨之。名為破僧。此破僧罪屬能擯耶。屬所擯耶。屬隨者耶。答若能
擯者如法。則罪屬所擯及隨擯人。若能擯者非法。則罪屬能擯者及僧。然如法比丘雖枉受擯。決不在界
內別行僧事也。又問若多知多識等。不應與作不見擯。則此等人有過。豈便可容恕耶。答多知識人有過。
雖非可容恕。但須善權誘勸。令其見罪。若輒作羯磨。必致破僧之咎。故得罪爾）。比丘尼僧
殘。三小眾突吉羅。是謂為犯。
開緣　不犯者。初語時捨。非法別眾。非法和合眾。
法別眾。法相似別眾。法相似和合眾。非法非律非
佛所教。若一切未作訶諫捨。無犯。不犯者。最初未
制戒等。
○第十二驅擯不服戒
總釋。
此是共戒。尼犯亦同。大乘同制。即因利求利。經理
白衣等戒名污他家。邪業覺觀邪命自活等戒名
行惡行。言僧有愛恚等。即謗僧戒攝。律攝云。由
受用鄙事故。而行污他家。由家慳煩惱。制斯學處。
緣起處。
佛在給孤獨園（須達多長者。見佛聞法。便獲初果。為佛造寺。欲擇好處。祗陀太子亦
<pb n="586"/>
云逝多太子。有園甚好。長者遍布金錢就買。一處未徧。太子曰。金未徧處還我。當為佛作寺門。世尊到寺
讚歎。欲為呪願。太子作是念。惟願世尊。先說我名。世尊知已。隨太子心。告言。此祗樹給孤獨園。梵語祗陀。
此云戰勝。以戰勝時生。喜以為名也。今單言祗者。取文省故。給孤表德。謂常給施孤獨。本名須達多。葢祗
陀施樹。給孤買園。兼二為名。舉國令遠人知。稱園令近人知。故云舍衛國祗樹給孤獨園也。
起緣人。
時䩭連[郊-父+ㄓ]有二比丘。一名阿濕婆。二名富那婆娑
（䩭連村者。迦尸國之邑名。十誦云。黑山土地。梵語阿濕婆。此云馬師。梵語富那婆娑。此云滿宿　善見云。
馬師滿宿。於六羣中。最為上座。本是田夫。同作田辛苦。共相論言。我等作田辛苦。可共出家。於佛法中。衣
食自然。同伴答言可爾。即就舍利弗目連出家。與受具足。誦波羅提木叉竟。滿五夏。離師異住。常好種華
　薩婆多云。馬宿井宿。恒造惡業。佛常教化。都不信受。佛記二人。命終生龍趣中。彼亦自見。於十指端。有
十道水。將欲流出。便作是念。我等決定當生龍中。佛復記云。此二人已種獨覺菩提。於當來世。定成獨覺
也。在䩭連[郊-父+ㄓ]行惡行污他家。彼作如是非法行。自
種華樹。教人種華樹。自溉灌。教人溉灌。自摘花。教
人摘花。自作華鬘。教人作華鬘。自以線貫若繫。教
人線貫繫。自持華。教人持華。自持華鬘與人。教人
持華鬘與人。與彼村中婦女。共一牀坐起。同一器
飲食。言語戲笑。或自歌舞倡伎。或他作己唱和。或
俳說（俳說即戱也。又俳優雜戱也）。或彈鼓簧吹貝（簧者。乃笙竽管中金葉也。
然笙竽皆以竹管植于匏中。而竅其管底之側。以薄金葉障之。吹則鼓之而出聲。所謂鼓簧也。貝乃海螺
也。吹之有聲）。或嘯乃至受雇戲笑（僱者傭作也。嘯者蹙口而出聲也）。時
眾多比丘乞食䩭連。齊整庠序。低目直前。居士見
之。反以為過。不得飲食。比丘問知其故。具以白佛。
佛遣舍利弗目連。往作擯羯磨。時二比丘謗言。眾
僧有愛恚怖癡。更有餘同罪比丘。有驅者。有不驅
者。舍利弗目連白佛。佛令僧作訶諫白四羯磨已。
結戒。
所立戒相。
若比丘依聚落。若城邑住。污他家。行惡行。污他家亦
見亦聞。行惡行亦見亦聞。諸比丘當語是比丘言。大
德污他家。行惡行。污他家亦見亦聞。行惡行亦見亦
聞。大德汝污他家。行惡行。今可遠此聚落去。不須住
此。是比丘語彼比丘。作是語。大德諸比丘有愛有恚。
有怖有癡。有如是同罪比丘。有驅者。有不驅者。諸比
丘報言。大德莫作是語。有愛有恚。有怖有癡。有如是
同罪比丘。有驅者。有不驅者。而諸比丘不愛不恚。不
怖不癡。大德污他家。行惡行。污他家亦見亦聞。行惡
行亦見亦聞。是比丘如是諫時。堅持不捨者。彼比丘
應三諫。捨此事故。乃至三諫捨者善。不捨者。僧伽婆
尸沙。
釋義　依聚落若城邑住者。[郊-父+ㄓ]有四種如上（律攝云。村
落巷陌街衢住處名為邨。村外遠家名為落）。城邑者屬王（律攝云。君王都處名為城
邑）。家者有男有女。污他家者。有四種事。一依家
污家。二依利養污家。三依親友污家。四依僧伽藍
污家。云何依家污家。從一家得物。與一家。所得
物處聞之不喜。所與物處思當報恩。即作是言。若
有與我者。我當報之。若不與我者。我何故與。是為
依家污家。云何依利養污家。若比丘如法得利。
乃至盋中之餘。或與一居士。不與一居士。彼得者
即生是念。當報其恩。若不與我者。我何故與。是為
依利養污家。云何依親友污家。若比丘依王大
臣。或為一居士。或不為一居士。所為者思當報恩。
不為我者。我不供養。是為依親友污家。云何依
僧伽藍污家。若比丘取僧華果與一居士。不與一
居士。即作是念。其有與我者。我當供養。不與我者。
我不供養。是念依僧伽藍污家。以此四事故污家。
故言污他家（謂污染他人平等淨信。揀別施供也）。行惡行者。自種華
樹。教人種華樹。乃至受雇戲笑等。污他家行惡
行亦見亦聞（此明依事制戒。律攝云。由依污家生眾罪故。見謂眼識。聞謂耳識。此顯見
聞疑性。非為虗妄而說也）。大德汝污他家。行惡行。今可遠此聚
落去。不須住此（是驅擯之辭）。是比丘語彼比丘作是語。
大德諸比丘有愛有恚。有怖有癡。有如是同罪比
丘。有驅者。有不驅者（此是污他家輩。非理謗僧之語。律攝云。愛者於不驅者而
有愛心<bz>〔於〕</bz>所驅者而有恚心。怖者於逃去者不敢治罰。癡者於污家之輩不善分別。應驅而不驅也　僧
<pb n="587"/>
祗云。是六羣比丘。聞尊者與諸比丘來。為我作驅出羯磨。即生恐怖。時三文陀達多摩醯沙達多。走到王
道聚落。長老闡陀迦留陀夷。便一由旬迎尊者懺悔言。長老我所作非善。犯諸過惡。從今已去。不敢復作。
彼二比丘既不懺悔。又復不走。故作羯磨驅出。以非理謗僧。諸比丘報言。大德
莫作是語。乃至堅持不捨者（此屏處諫也）。彼比丘應三
諫下（僧中三諫也）。
犯緣　此戒具足三緣。方成本罪。一污他家行惡
行。二非理謗僧。三僧中如法三諫不捨。
定罪　此中犯者。彼比丘諫此比丘言。大德污他
家亦見亦聞。行惡行亦見亦聞。大德汝污他家。行
惡行。可捨此事。莫為僧所訶更犯重罪。若隨語者
善。若不隨語者應作白。作白已應求。乃至第三羯
磨竟。僧殘（如前二戒不異）。若白二羯磨捨者。三偷蘭遮
若白一羯磨捨者。二偷蘭遮。若白竟捨者。一偷
蘭遮。若初白未竟捨。突吉羅。若未白前言僧
有愛恚怖癡。一切突吉羅。若僧作訶諫時。更有
餘比丘。教莫捨此。比丘偷蘭遮。若未作訶諫。突
吉羅。若僧作訶諫時。有比丘尼教莫捨。尼偷蘭
遮。若未作訶諫教莫捨。尼突吉羅。除比丘比
丘尼。餘人教莫捨。訶與不訶。盡突吉羅（餘人即三小眾）。若
不看書持往。突吉羅。若為白衣作使。突吉羅。
薩婆多云。一切女母女姊妹不問親疎。一切不聽
同坐。以壞威儀故。以香塗身熏衣。四眾得突吉羅。
比丘尼得波逸提。以女人染著深故。五眾盡不聽
啼哭。乃至父母喪亡。一切不聽。四眾得突吉羅。尼
得波逸提。以愛戀心深故。一切五眾不聽大喚。以
壞威儀故。比丘尼僧殘。三小眾突吉羅。是謂為
犯。
開緣　不犯者。初語時捨。一切非法羯磨諫。若未
作訶諫前不犯。若與父母。病人小兒。妊身婦女。牢
獄繫人。寺中客作者。不犯（不犯污他家）。若種華樹。復教
人種。供養佛法僧。自造華鬘教人造。供養佛法僧。
自以線貫華教人貫。供養佛法僧（不犯行惡行）。若人舉
手欲打。若被賊。若象熊罷師子虎狼來。恐難之處。
若擔刺棘。於中走避者。不犯。若渡河溝渠坑跳躑。
若同伴在後。還顧不見。而嘯喚者。不犯（不犯行惡行）。若
父母病。若閉在獄。若為篤信優婆塞病。若閉在獄
者。看書持往（不犯為白衣作使）。若為塔為僧為病比丘事。
持書往反者。一切不犯。不犯者最初未制戒等。
會詳　薩婆多云。若以種種信物。與一切在家人。
皆名污他家。何以故。凡出家人無為無欲。清淨自
守。以修道為心。若與俗人信使往來。廢亂正業。非
出家所宜。又復若以信物（信物者。謂檀越信敬所施之物）。贈遺白
衣。則破前人平等好心。於得物者。歡喜愛敬。不得
物者。縱使賢聖無愛敬心。失他前人深厚福利。又
復倒亂佛法。凡在家人應供養出家人。而出家人
反供養白衣。仰失聖心。又亂正法。凡在家人常於
三寶。求清淨福田。割損血肉。以種善根。以出家人
信物贈遺因緣故。於出家人生希望心。破他前人
清淨信敬。又失一切出家人種種利養。若以少物
贈遺白衣。縱使起七寶塔。種種莊嚴。不如靜坐清
淨持戒。即是供養如來真實法身。若以少物贈遺
白衣。正使得立精舍猶如祇桓。不如靜坐清淨持
戒。即是清淨供養三寶。若以少物贈遺白衣。縱令
四事供養。滿閻浮提一切聖眾。不如靜坐清淨持
戒。即是清淨供養一切聖眾。若有強力。欲破塔
壞像。若以贈遺得全濟者。當賣塔地華果。若塔有
錢。若餘緣得物。隨宜消息。若有強力。欲於僧祇作
破亂損減。若僧祇地中隨有何物。賣以作錢。隨宜
消忍。若僧常臘。若面門臘（常臘即十方常住僧物。面門臘即現前僧物。但
臘字未知何義）。若有強力。欲作損減。隨此地中所可出物。
以消息之。父母是福田。則聽供養。若僧祇役人。則
應與。一切孤窮乞丐。憐愍故應與。一切外道。常於
佛法。作大怨敵。伺求長短。是應與。第三分云。不
<pb n="588"/>
應為白衣剃髮。除欲出家者。第四分云。不應禮
白衣。不應禮白衣塔廟。亦不應故左遶行。不應與
人卜占。不應從人卜占。不應自作伎。若吹貝供養
塔。聽令白衣作。不應畜鸚鵡等。不應畜狗。不應乘
象馬車乘輦輿。捉持刀劍。老病者聽乘步挽車。若
男乘避難。聽乘象馬。白衣持刀劍寄。聽藏舉。不應
向暮至白衣家。除為三寶事病比丘事。或檀越相
喚。常喜往反白衣家。有五過。一數見女人。二漸相
親近。三轉相親厚。四生欲意。五或犯死罪。若次死
罪（如是日親日厚。婬機安得不動。如乾薪觸火。豈不生烟。共相親近。或不能觀九不淨想。制伏婬
心。有犯不淨行。如人斷頭不復活。故云死罪。或弄陰墮精。身相觸。粗惡語等。如人斫傷。殘有咽喉。尚通懺
悔。故云次死罪）。白衣家有九法未作檀越不應作。若至其
家不應坐。何等為九。見比丘不喜起位。不喜作
禮。不喜請比丘坐。不喜比丘坐。設有所說
而不信受。若有衣服飲食之具。輕慢比丘而不
與。若多有而少與。若有精細而與粗惡。或
不恭敬與。是為九。五分云。不應以僧果餉白衣。
若乞應與。學迷人呪起死人呪者。偷蘭遮。十誦
云。比丘有五不應行處。童女家。寡婦。婦。婬女。比丘
尼。又五。賊家。旃陀羅家。酤酒家。婬女家。屠兒家。
根本雜事云。五非處不應住立。唱令家（即優俳戲樂之家。婬
聲美色。能惑亂人道意故）。婬女家。酤酒家。王家。旃陀羅家。善
見云。檀越請比丘送喪。不得去。自念我往看塟。作
無常觀。因此故或得道果。如是去。無罪。尼陀那
云。苾芻不應賣藥。若善醫方者。起慈愍心。應病與
藥。不得受他價直。南海寄歸傳云。死喪之際。不
得與俗同哀。應為亡者。淨飾一房。或可隨時權施
葢幔。讀經念佛。具設香華。冀使亡魂托生善處。方
成孝子。始為報恩。若比丘亡者以火焚之。送者在
邊坐。令一能者誦無常經。半紙一紙。勿令疲久。各
念無常。還歸住處。寺外連衣並浴。皆用故衣。不損
新服。別著乾者。然後歸房。衣服之儀。曾無片別。豈
容號咷數月。麻服三年者哉。緇門警訓云。但以
邪心有涉貪染。為利賣法。禮佛讀經。斷食諸業（即打
餓七水齋。名為惡求多求）。所獲贓賄。皆曰邪命物。正乖佛化（言贓
賄者。乃貪吏所受物名。亦盜賊所偷劫物名。今出家人邪心獲利。亦得此名）。
○第十三不捨惡性戒
總釋。
此是共戒。尼結亦同。大乘同制。若菩薩惡性戾情。
難可共語。四攝虧損。利生無門。障蔽大願。佛果難
期。律攝云。不忍他語。違如法教。由惡性故。遂生
惱恨。自損損他。制斯學處。
緣起處。
佛在拘睒彌國瞿師羅園（釋在前文）。
起緣人。
尊者闡陀惡性不受人語。語諸比丘。汝莫語我若
好若惡。我亦不語諸大德若好若惡。諸大德且止。
莫有所說。何用教我為。我應教諸大德。何以故。我
聖主得正覺故（言我聖主者。何以故。我與勒陟送佛入山學道。不見諸長老一人侍
從佛者。佛得道已。而轉法輪。是故佛是我家佛。法亦是我家法。是故我應教諸長老。諸長老不應反教我。
闡陀何故不言僧是我家僧。為與僧鬪諍。故不言僧是我家僧也。譬如大水初來
漂諸草木。積在一處。亦如大風。吹諸草木。集在一
處。諸大德亦復如是。是故諸大德不應教我。我應
教諸大德。時諸比丘白佛。佛聽僧與闡陀作訶諫
白四羯磨已結戒。
所立戒相。
若比丘惡性不受人語。於戒法中。諸比丘如法諫已。
自身不受諫語。言諸大德莫向我說若好若惡。我亦
不向諸大德說若好若惡。諸大德且止莫諫我。彼比
丘諫是比丘言。大德莫自身不受諫語。大德自身當
受諫語。大德如法諫諸比丘。諸比丘亦如法諫大德。
如是佛弟子眾得增益。展轉相諫。展轉相教。展轉懺
悔。是比丘如是諫時。堅持不捨。彼比丘應三諫。捨是
<pb n="589"/>
事故。乃至三諫捨者善。不捨者。僧伽婆尸沙。
釋義　惡性不受人語者。不忍不受人教誨。於戒
法中。如法諫已（戒法者）。有七犯聚。波羅夷。僧殘。波逸
提。提舍尼。偷蘭遮。突吉羅。惡說。如法諫已者（謂如
法如律如佛所教。謂於五篇七聚中。依實事。如法而說也）。自身不受諫語（謂諸同學
如法諫時。仍守戾情。不納其語）。言諸大德莫向我說若好若惡。我
亦不向諸大德說若好若惡（謂己及他一切好事莫相勸。惡事莫相遮
正顯惡性憍慢不受諫也。大德且止。莫諫我（且止者。謂預相遮止。未說之事。不須
復說。莫諫我者。不喜相聞好惡之言。情不忍可）。彼比丘諫是比丘言。乃至
自身當受諫語（謂勸其納諫。消息戾情也）。大德如法諫諸比丘。
乃至展轉懺悔（正顯相諫獲益之義。由相諫懺悔。佛弟子得增益安樂住。由安樂住。
善法增長。善法增長故聖教不斷。聖教相續故三乘聖果相繼不絕。皆由展轉相教懺悔之功能也　問
曰。後略教誡經說。但自觀身行。若正若不正。此云展轉相教。豈不相違耶。答曰。佛因時制教。言乖趣合。不
相違背。若前人心有愛憎。若鈍根無智。少聞少見。出言無補。若為利養名聞。為現世法樂。若新出家。愛戀
父母兄弟妻子。是故言但自觀身行。若為慈心有益於彼。若智慧利根。若博聞廣見。若為導利眾生。闡揚
佛法。若欲以法化人。使人同己。若久染佛法力能兼人者。則應展轉相諫相教。非為一槩而論之也。是
比丘如是諫時下（屏處諫及僧中三諫如前不異）。
犯緣　此戒具足三緣。方成本罪。一戾情自用。二
遮他人教。三僧中如法三諫不捨。
定罪　此中犯者。若比丘惡性不受人語。乃至可
捨此事。莫為僧所訶更犯重罪（得罪輕重同前不異）。十誦
云。若諸比丘不舉不憶念自身作。不可共語。突吉
羅。是不應約敕（不應約敕者。不必訶諫。即用默擯也。佛言惡性比丘當用梵壇法治
也。所言梵壇法者。謂梵天天子有過。則別立一壇。將有過天子而置壇內。一切天子不共其語。惡性比丘
難可共語。即用此法而治罰之。一切如法比丘。不共語言。故云梵壇法也）。云舉者。比丘
應語。長老汝作某罪。當發露。莫覆藏。當如法除滅。
憶念者。比丘應語長老。汝憶念某時某處作如是
罪不。比丘尼僧殘。三小眾突吉羅。是謂為犯。
開緣　不犯者。初語時捨。一切非法非毗尼非佛
所教。若未作訶諫前。不犯。若為無智人訶諫時。語
彼如是言。汝和尚阿闍黎所行亦如是。汝可更學
問誦經。若戲笑語。若疾疾語。若獨語。若夢中語。欲
說此錯說彼。無犯。不犯者最初未制戒等。
會詳　僧祇云。佛告諸比丘。過去世時。有一婆羅
門。於曠野中。造立義井。放牧行者。皆就井飲。并及
洗浴。日暮有羣野干。來飲殘水。有野干主。不飲地
水。便內頭罐中飲水。飲已戴罐。高舉撲破。瓦罐罐
口。猶貫其項。諸野干輩語野干主。若濕樹葉可用
者。尚當護之。況復此罐利益行人。云何打破。野干
主言。我作是樂。但當快心。那知他事。時有行人。語
婆羅門。汝罐已破。復更著之。如前為野干所破。乃
至十四。諸野干數數諫之。猶不受語。時婆羅門念
言。是誰破罐。當往伺之。正是野干。便作是念。我福
德井而作留難。便作木罐堅固難破。令頭易入出
難。持著井邊。捉杖屏處伺之。行人飲訖。野干主如
前入飲。飲訖撲地。不能令破。時婆羅門捉杖打殺。
空中有天。而說偈言　知識慈心語　狠戾不受
諫　守頑招此禍　自喪其身命　是故痴野干
　遭斯木罐苦。
三結問。
諸大德。我已說十三僧伽婆尸沙法。九戒初犯。四乃
至三諫。若比丘犯一一法。知而覆藏。應強與波利婆
沙。行波利婆沙竟。增上與六夜摩那埵。行摩那埵已。
餘有出罪。當二十僧中。出是比丘罪。若少一人不滿
二十眾。出是比丘罪。是比丘罪不得除。諸比丘亦可
訶。此是時。今問諸大德。是中清淨不（三問）。
釋　言我已說者。謂彰其事了。欲令諸苾芻重審
其罪。故云已說。九戒初犯四乃至三諫者。謂從
弄陰失精至取片謗戒。事成即獲其罪。不從他諫
而生。故云初犯也。從破僧至惡性不受諫。此四戒
本非僧殘。因三諫不捨。方得此罪。故曰四乃至三
諫也。一一法者。謂十三法中隨犯一法。知而覆藏
者。自知所犯僧殘。而作覆藏心。若犯僧殘。謂犯波
<pb n="590"/>
逸提提舍尼偷蘭遮突吉羅。雖作覆藏心。亦不名
覆藏。然覆藏有二種。一謂覆夜。二謂覆心。若作覆
藏心至明相出。是名一夜覆藏。若不知不憶。雖經
明相。無覆藏罪。故云知而覆藏也。問曰。四戒三
諫不捨得罪。僧眾咸知。何覆藏之有。答眾僧雖知。
自無露罪之心。即名覆藏也。十誦云。是比丘入
僧中。自唱。諸長老。我某甲比丘得僧殘罪。若說即
善。若不即說者。從是時來。名覆藏日數。僧祗云。
佛訶覆藏比丘。癡人。此是惡事。犯戒尚不慚羞。悔
過何以慚羞。即說偈言。覆葢者則漏。開者則
不漏。是故諸覆者。當開令不漏。應強與波
利婆沙。強與者。以人從法也。謂如來所被之法。違
犯之人。依從而行其行也。故云強與。波利婆沙是
梵語。此云別住。以何義故名別住。謂別住一房。不
得與僧同處。又不得與同犯者同一房住。設若同
處。須當白僧。在一切大僧下行坐。不得連草食。又
復雖入僧中。不得與僧問答談論。以是義故。名為
別住。次明行法。七五之法。所不應行。所應行法
者。律攝云。謂開門然燈。塗掃寺宇。大小便廁。洗
除糞穢。及供土葉。寒時授火。熱時扇涼。打犍椎。嚴
香火。并讚歎佛。應在近圓下求寂上。僧伽臥具安
盋之具。應為收舉。制底香堂常應塗掃。供給湯水。
應與善苾芻洗足塗油。寺中利養最後應得。如是
行法。盡覆歲日行之。是名波利婆沙行。行波利
婆沙竟。增上與六夜摩那埵。言增上者。謂更加
六夜行法。摩那埵梵語。秦言意喜。前人自意歡喜。
亦生慚愧。亦使眾僧歡喜。前人喜者。與其少日。因
少日故。始得喜名。眾僧喜者。謂觀此人所行行法。
不復還犯。眾僧歎言。此人因此改悔。更不起煩惱。
成清淨人也。是故自喜。亦令眾僧喜耳。善見云。
摩那埵者。漢言折伏貢高。亦言下意。下意者。承事
眾僧。行摩那埵已。餘有出罪。餘者。謂別住摩
那埵。一一如法行竟。止餘出罪一法在。善見云。
阿浮訶那梵語。漢言喚入。亦言拔罪。云何喚入。與
同布薩說戒自恣。法事共同。故名喚入拔罪。摩
得勒伽云。於不善處。舉著善處。名阿浮訶那。毗
尼母云。阿浮訶那者。清淨戒生得清淨解脫。於此
戒中。清淨無犯。曇諦羯磨云。二篇罪重故。須僧
中行調伏法。要有於二。一者治過。二者治罪。初與
覆藏羯磨法。治過非治罪。六夜出罪。此二是出罪
法。正懺僧伽婆尸沙故。當二十僧中。出是比丘
罪。若少一人不滿二十眾。出是比丘罪。是比丘罪
不得除。凡欲除罪。須知五緣。云何為五。一由其
罪。謂所犯罪。二由意樂。謂知而覆藏。三由治罪。謂
隨覆日與別住等。四由行已。謂令眾心喜。五由人
殊。謂滿二十眾。以定其數也。謂此篇罪重。不類餘
法。必借羯磨威勢眾僧大力。方可拔除其罪。若以
行別住人足數。不成滿數。以行摩那埵人足數。不
成足數。若以授學人足數。不成足數。廣如不足數
中。准知名不滿二十眾。必須二十如法清淨僧。是
名滿。若少一人非法。不成羯磨。是比丘罪不得除。
應更作法。諸比丘亦可訶。諸比丘者。謂秉法
之僧也。不善作法應訶作。突吉羅悔過。此是時。
謂說戒發露結問清淨之時也。今問諸大德
等（結問清淨也）。
四勸持。
諸大德。是中清淨默然故。是事如是持。
●三二不定法。分四。初總標。二別列戒相。三結
問。四勸持。
今初。
諸大德。是二不定法。半月半月說。戒經中來。
釋二不定者。此戒有二條。而此罪體無定相。故
容有多罪。不可定言。薩婆多云。佛坐道場時。已
<pb n="591"/>
決定五篇戒輕重通塞。無法不定。此所以言不定
者。直以可信人不識罪相輕重。亦不識罪名字。設
見共女人一處坐。不知為作何事。為共行婬。為作
摩觸。為作粗惡語。為過五六語。故言不定。
二別列戒相有二。
○初三法不定
總釋。
尼有共不共。若與男子入屏處。偷蘭遮。行不淨行。
及身相觸。波羅夷。粗惡語偷蘭遮。過五六語說法
波逸提。大乘同學。此是性罪。律攝云。此因鄔波
斯迦事由婬煩惱。制斯學處。
緣起處。
佛在給孤獨園。
起緣人。
迦留陀夷先白衣時。有親友婦。名齋優婆私。顏貌
端正。迦留陀夷亦顏貌端正。互相繫念。尊者時到。
著衣持盋。詣齋優婆私家。共獨屏覆處坐。時毗舍
佉母有小因緣事。往彼遙聞語聲。作是念言。或能
說法。即倚壁而聽。聞是非法語聲即闚看。見共齋
優婆私共一牀坐（薩婆多論間。毗舍佉聰明利根。大德重人。知比丘與女人屏處
坐。何故往。答曰。是人已入道跡。深樂佛法。佛常自說。聽法有五事利益。一得聞未曾聞法。二已曾聞清淨
堅固。三除邪見。四得正見。五解甚深法。是以毗舍佉樂法情深。不以嫌疑自礙　毗舍佉母此譯為別枝。
即是氐宿。以生日所值宿。為名也。賢愚經云。此是波斯匿王弟曇摩訶羨女也。因罪逃奔得叉尸利國。納
娶而生此女。此女妙才智辨。嫁舍衛國棃耆彌大臣第七兒為婦。波斯匿王聞其智辯。拜為王妹。後生三
十二卵。卵各出一兒。顏貌端正。勇健無雙。一人之力能歒千夫。時毗舍佉信心開解。請佛及僧。佛為說法。
合家得須陀洹道。佛後為說法。即得阿那含道。於優婆夷中。智慧才辨最為第一。往白世
尊。佛以無數方便呵責已。結戒。
所立戒相。
若比丘共女人。獨在屏覆處障處可作婬處坐。說非
法語。有住信優婆夷。於三法中。一一法說。若波羅夷。
若僧伽婆尸沙。若波逸提。是坐比丘自言。我犯是罪。
於三法中。應一一治。若波羅夷。若僧伽婆尸沙。若波
逸提。如住信優婆夷所說。應如法治是比丘。是名不
定法。
釋義　（律攝云。此中由事由處由情由證。以為其體）女人者。人女有智
未命終（是堪行婬境此由事）。獨者一比丘一女人。屏覆者。
有二種。一見屏覆。若塵若霧若黑暗中不相見也。
二聞屏覆。乃至常語不聞聲處。障處者。若樹若
墻壁若籬若衣及餘物障（此由處故也）。可作婬處坐者。
得容行婬處（於一尋內。身相逼近。得為坐臥。然彼女人或相容許。或不隨從）。說非
法語者。說婬欲法（此由情故也）。有住信優婆夷者。信佛
法僧。歸依佛法僧。不殺。不盜。不邪婬。不妄語。不飲
酒。善憶持事不錯所說真實。而不虗妄（薩婆多云。住信優婆
夷者。終不為身為財利而作妄語。若人語言。汝若妄語。不害汝命。若不妄語。當害汝命。即自思惟。我不妄
語。害此肉身。滅此一身。若妄語者。滅無量身。兼害法身。誓不妄語　又復語言。汝若妄語。活汝父母兄弟
姊妹一切親族。若不妄語。一切所親盡皆殺之。尋復思惟。我不妄語。害此一世生死親族。我若妄語。流轉
三惡。永失人天累世親族眷屬。又失賢聖出世眷屬。誓不作妄語　又復語言。汝若妄語。與汝珍寶種種
財利。若不妄語。則不與汝。即便思惟。我不妄語。失此俗財。我若妄語。失聖法財。誓不妄語　律攝云。設是
異生有忠信者。言行無濫。亦依其語。是名住信優婆夷。此由證也）。是坐比丘自言。
我犯是罪。於三法中。應一一治（善見云。是比丘自言。我犯是罪者。即
隨比丘語治。不隨優婆夷語治。何以故。見聞或不審諦故　有一愛盡比丘。一日往檀越家。入屋中坐。優
婆夷對比丘。別倚牀而立外。凡夫比丘入檀越家乞食。遙見比丘與優婆夷相對。謂言共牀坐。諦視不已。
愛盡比丘自念言。此比丘當言。我與女人共牀坐也。各還所住。乞食比丘欲舉其罪。至愛盡比丘房求聽。
打戶欲入。愛盡比丘逆知其心。即以神力。從屋棟出。在虗空中坐。此比丘入已。徧求而不得。見在虗空中
坐。語愛盡比丘言。大德。有神力如此。何以入白衣家。獨與女人共牀坐。愛盡比丘答言。長老。此是獨入白
衣家罪。長老。護我善。（文）此謂見而不諦。當隨比丘語而治也。若不實說。即依優婆夷語而治也。以法不定
故不立緣。
定罪　此中犯者。若比丘自言所趣向處。自言所
到處。自言坐。自言臥。自言作。即應如比丘所語治。
若比丘自言所趣向處。自言所到處。自言坐。自
言臥。不自言作。應如優婆夷語治。若不自言臥。
不自言作。乃至不自言所趣向處。皆如優婆夷語
治。善見云。若比丘欲入聚落。樂與女人屏處坐。
<pb n="592"/>
著衣持鉢時。突吉羅。若發去時。步步突吉羅。
若至檀越家。入屏處坐。波逸提。若出已還坐。一
一波逸提。若眾多女人共坐。眾多波逸提。若
比丘先入在屏處。女人來禮拜問訊。不犯。十誦
云。隨優婆夷所說事。應善急問（謂急急而問不得遲也）。是比
丘善急問已。若言我不往。無有是罪。應隨可信優
婆夷語故。與是比丘。作實覓毗尼。白四羯磨。作羯
磨已。應隨順行。不與他受大戒等（於滅諍法覓罪相中明）。若
不如法行者。盡形壽不得出是羯磨（出者解也）。薩婆
多云。若比丘初言爾。後言不爾。或言我不往。不作
是罪。應隨可信人語。與實覓毗尼。所以爾者。欲令
罪人折伏惡心。又令苦惱不覆藏罪。又令梵行者
得安樂住。又肅將來令惡法不起。與作羯磨已。若
說先罪。應解羯磨。隨事輕重治。若不說者。盡形壽
不解羯磨。
會詳　論又云。與諸比丘結戒者。一為止誹謗故。
二為除鬬諍故。三為增上法故。比丘出家。迹絕俗
穢。為人天所宗。以道化物。而與女人屏處。私曲鄙
碎。上違聖意。下失人天宗向信敬。四為斷惡業次
第法故。初既屏處。漸染纏綿。無所不至。是故防之。
○次二法不定
所立戒相。
若比丘共女人。在露現處。不可作婬處坐。作粗惡語。
有住信優婆夷。於二法中。一一法說。若僧伽婆尸沙。
若波逸提。是坐比丘自言。我犯是罪。於二法中。應一
一治。若僧伽婆尸沙。若波逸提。如住信優婆夷所說。
應如法治是比丘。是名不定法（義並同前故不重釋）。
三結問。
諸大德。我已說二不定法。今問諸大德。是中清淨不
（三問）。
四勸持。
諸大德。是中清淨默然故。是事如是持。

<other>毗尼關要卷五</other>

<sarticle>毗尼關要卷第六</sarticle>

清金陵寶華山律學沙門　德基　輯
●四三十尼薩耆波逸提法。分四。初總標。二別
列戒相。三結問。四勸持。
初總標。
諸大德。是三十尼薩耆波逸提法。半月半月說。戒經
中來。
釋　尼薩耆波逸提者。波逸提義翻為墮。根
本律云。波逸底迦者。是燒煑墮落義。謂犯此罪者。
墮在地獄傍生餓鬼惡道之中。受燒煑苦。又此罪
若不殷勤說除。便能障礙。所有善法此有說義。故
名波逸底迦。此戒僧有一百二十條。前列三十。因
財事生犯故。加尼薩耆也。聲論云。尼翻為盡。薩
耆翻為捨。因貪慢財事故。強制捨入僧中故。名尼
薩耆波逸提。亦名捨墮。此乃華言。從略言之。
二別列戒相。共有三十條。初名畜長衣。乃至第
三十自求僧物入己。
○第一長衣十日不淨施戒
總釋。
薩婆多論云。一以為俗利。則道利不成。又失檀越
信敬淨心。比丘無厭。與俗無別。有違佛教四聖種
法。此是共戒。尼亦同結。大乘不同。學菩薩普利有
情。以檀度為首。雖不同學。然亦同須說淨。律攝
云。此由長衣事。多貪煩惱。制斯學處。此戒二緣合
結。
緣起處。
佛在舍衛國祗樹給孤獨園。聽諸比丘持三衣不
<pb n="593"/>
得長（此但遮止。未曾結戒　衣犍度云。佛見諸比丘在道行。多擔衣物。作是念。可為制衣多少。
不得過畜。時佛初夜在露地在。著一衣。中夜覺寒。即著第二衣。後夜覺寒。復著第三衣。便安隱住。乃聽比
丘畜三衣。不得過）。
起緣人。
時六羣比丘（薩婆多論云。六羣者。一難陀。二䟦難陀。三迦留陀夷。四闡陀。五馬宿。六滿
宿。二人得漏盡。入無餘涅槃。一迦留陀夷。二闡陀。二得生天。一難陀。二䟦難陀。二墮惡道生龍中。一馬宿。
二滿宿。難陀䟦難陀善解算數陰陽。又善能說法論義。又多欲。馬宿滿宿善於音樂。種種戲笑。事事皆能。
亦善巧說法論議。亦解阿毗曇。迦留陀夷闡陀深通射道。深解阿毗曇。然此六人無法不通。善達三藏十
二部經。內為佛法之棟梁。外為佛法之大護。五人皆是釋種子。王種。唯迦留陀夷一人是婆羅門種。六人
俱是豪族。共相影響。相與為友。宣通佛教。故名六羣比丘也）。畜長衣。或早起衣。
或中時衣。或晡時衣。彼常經營莊嚴。如是衣藏舉
（薩婆多論云。問曰。何由得如是種種衣服。答曰。既是貴姓。又多知識。兼復多欲。是故衣多。何故如是畜積
多衣。答本是豪族。先在家時。愛著瓔珞種種服。餝雖樂法出家。以本習故。樂好衣鉢。又多欲故多畜積）。
諸比丘見已。往白佛。佛以無數方便訶責已。結戒。
若比丘畜長衣者。捨墮。時阿難從人得一貴價糞
掃衣。欲以奉大迦葉。大迦葉常行頭陀。着此衣故。
大迦葉不在。不知云何。即往白佛。佛問大迦葉。何
時當還。阿難言。却後十日當還（問曰。長老阿難何由得知大迦葉十
日當還。答曰。所以知者。大迦葉欲遊行諸國時。至阿難所言。我欲遊行某國。某日當還。迦葉或遣信問訊。
世尊及阿難我某日當還。所以知十日當還也　問曰。如來何故隨阿難語結戒。答曰。此是制罪。非是性
罪。是故隨阿難語制）。佛告諸比丘。自今已去。聽畜長衣。齊十
日。欲說戒者。當如是說。
所立戒相。
若比丘衣已竟。迦絺那衣已出。畜長衣經十日。不淨
施得畜。若過十日。尼薩耆波逸提。
釋義　衣已竟者。三衣（謂三衣已足。或作衣已竟。故名衣已竟。迦絺
那衣已出（梵語迦絺那衣。此翻功德衣。以坐夏有功五利賞德也。五利者。一畜長衣。二離
衣宿。三別眾食。四展轉食。五前食後食不囑入聚落。此五開聽不犯　律鈔引明了論。本翻為堅實。能感
實。能感多衣故。又翻難活。以貧人取活為難捨少財。入此衣功德勝。如以須彌大衣聚施也。已言出者捨
也。前安居者。五月謂從七月十六日至十二月十五日。而出此衣。後安居者。不受迦絺那衣。但開一月。出
者餘七月十一月是。畜長衣者（長者三衣之外。更有餘長。晉書云。平生無長物是也）。衣
者。有十種。一憍賖耶衣（應師譯為蚕衣。謂野蚕絲綿作故。又云高世耶衣。東
天竺有烏陀國。杭米熟時。葉變為蚕。蚕則食杭米。人取烝以為綿）。三劫貝衣（此云木棉
花。是細棉布衣）。三欽婆羅衣（是毛織成之衣。即如絨褐之類）。四芻摩衣（此云
麻衣。西域記云。即麻之類。彼土麻少。多用草羊毛織成）。五讖摩衣（此云粗布衣）。六
扇那衣（或云奢那衣。乃樹名也。此樹高共人等。皮似麻。取以織衣。體如粗布。此方無有）。七
麻衣（西域麻有多種。自然青黃赤色）。八翅夷羅衣（此云細布）。九鳩夷羅
衣（亦云細布衣）。十讖摩羅半尼衣（未見翻譯）長衣者。若長
如來八指。廣四指是（如來八指者。謂佛指面闊二寸。八指則長一尺六寸。廣四
指則橫有八寸堪作衣隔。是名長衣）。不淨施等（淨施有二種。一真實淨。二展轉淨。於後波
逸提五十九中明。不作如是二種淨。名不淨施）。薩婆多論云。九十六種
無淨施法。佛大慈悲方便力故。教令淨施。令諸弟
子得畜長財。而不犯戒。問曰。佛何不直聽畜長財。
而強與結戒。設此方便。答曰。佛法以少欲為本。是
故結戒不畜長財。而眾生根性不同。或有多預畜
積。而後行道。得證聖法。是故如來先為結戒。而後
設方便。於佛法無礙。眾生得益。既作淨施。得畜長
財。而不犯戒。問曰。淨主比丘不犯長財戒耶。答曰。
無犯。此是方便施是他物故。
犯緣　此戒具足三緣。方成本罪。若緣有缺罪結
方便。一心有貪慢。二畜衣應量。三不施過期。
定罪　此中犯者。若比丘一日得衣。乃至十日中
所得衣。十一日明相出盡。捨墮（言一日得衣者。謂衣入手日。非謂月
初一也）。若比丘一日得衣不淨施。二日乃至十日得
衣若淨施。若不淨施。至十一日明相出。皆捨墮（此中
從第一日得衣已。乃至第十日於其中間。或有日得。或有日不得。就所得者。或有淨施。或不淨施。其淨施
者無犯。其不淨施者。以第一日衣勢力故。至十一日明相出。盡犯捨墮。如是若遣與
人（遣者送也。即送與人也。有言遣與人。即是展轉淨非也）。若失衣（謂盜去）。若故
壞（謂弊爛等）。若作非衣（謂作餘衣用）。若作親厚意取（謂親厚者取去）。
若忘去（謂衣置此處。有緣他往忘去）亦爾。若捨墮衣不捨持。
更貿餘衣。一捨墮。一突吉羅。此捨墮衣應捨與僧。
若眾多人。若一人不得別眾捨（謂界內僧盡集不來囑授。方成如法。
反上。即名別眾也）。若捨不成捨。突吉羅。捨與僧時將至。僧
<pb n="594"/>
中偏露右肩。向上座禮。胡跪合掌。作如是語。大得
僧聽。我某甲比丘故畜爾所長衣。過十日。犯捨墮。
我今捨與僧捨衣已。懺罪竟。僧應還此比丘衣。白
二羯磨（懺罪法及白二羯磨還法。如律廣明）。是比丘僧中捨衣竟。
不還者。突吉羅。若還時有人教莫還。突吉羅。若作
淨施。若遣與人。若持作三衣。若作波利迦羅衣（善見
云。朱羅波利迦羅衣。漢言雜碎衣）。若故壞（謂故意壞彼衣）。若燒（謂以火燒之）。若
作非衣（謂作餘衣受用）。若數數著壞者。盡突吉羅（此謂能作法僧。
應還不還。乃是違法。突吉羅罪）。僧祗云。一日得衣。即日作淨。乃
至十日得衣。十日作淨。十一日得衣。十一日作淨。
犯越毗尼罪。以無間故。間者一日得衣。更停九日。
二日得衣。更停八日。三日得衣。更停七日。至九日
更停一日。十日得衣。即十日作淨。十一日得衣。不
應受。是名間也。若為佛為僧供養。故求物集在
一處。雖久未用。不犯。律攝云。若為三寶畜衣。非
犯。或施主作如是言。此是我物。仁當受用。雖不
分別用之。無犯（根本部分別即是淨施也）。根本云。若犯捨墮。
不捨或雖捨不說悔。或雖說悔不經宿。隨有所得。
並成捨墮。由前染故。若捨衣說悔。經宿已得。皆無
犯。五分云。不得捨與餘人及非人。捨已然後悔
過（餘人者。是三小眾也）。若不捨而悔者。罪益深。除長三衣。若
長餘衣。乃至手巾過十日。皆突吉羅。若淨施不犯
（言長餘衣者。謂非三衣數）。薩婆多云。若初日得衣。即不見擯
（不見罪舉）。不作擯（不懺悔舉也）。惡邪不除擯（不捨惡見舉）。若狂心
亂心病壞心。若不解擯不得本心。乃至命終不犯
此戒。後若解擯。若得本心。還計日成罪。若初日
得衣。上入天宮。北至[鬱-山+止]單越住。若至命終。不犯此
戒。後歸本處計日。成罪。若初日得衣至五日。若
不見擯。不作擯惡邪。不除擯。若狂心亂心病壞心。
上入天宮。北至[鬱-山+止]單越。後若解擯。若得本心。若還
本處。取前五日。數後五日。然後成罪。西拘耶尼東
弗婆提盡有比丘戒法。亦同龍宮物皆有主。是三
處不同天上觸物自然。[鬱-山+止]單越物皆無主。二處兼
無比丘戒法（三擯之人不共僧事。故亦無犯）。比丘尼捨墮。三小
眾突吉羅。是謂為犯。
開緣　不犯者。齊十日內若轉淨施。若遣與人。若
賊奪想。若失想。若燒想。若漂想不淨施。不遣與人。
不犯。若奪失燒漂取著。若他與著。若與作彼。不犯
（謂他與我衣實。作彼人物想過畜。無犯）。彼受付囑衣者命終。若遠出
去。若休道。若為賊強將去。若為惡獸所害。若為水
漂溺。如此不作淨施。不遣與人。不犯。不犯者最初
未制戒等。
會詳　緇門警訓引地持論云。菩薩先於一切所
畜資具。為非淨故。以清淨心。捨與十方諸佛菩薩。
如比丘將現前衣物。捨與和尚阿闍黎等。涅槃
經云。雖聽受畜。要須淨施篤信檀越是也。今時禪
宗及與講學。耑務名利。不恥五邪。多畜八穢。但隨
浮俗。豈念聖言。自下壇場。經多夏臘。至於淨法。一
未霑身。寧知日用所資。無非穢物箱囊所積。並是
犯財。慢法欺心。自貽伊戚（謂憂戚皆自造而成。猶云天作孽。猶可違自作
孽不可活。此之謂也）。學律者知而故犯。餘宗者固不足言。誰
知報逐心成。豈信果由因結。現前袈裟離體。當來
鐵葉纏身。為人則生處貧窮。衣裳垢穢。為畜則墮
於不淨。毛羽腥臊。況大小兩乘通名淨法。儻懷深
信。豈憚奉行（憚者畏也）。荊谿輔行記云。有人言。凡諸
所有非己物想。有益便用。說淨何為。今問等非己
財。何不任於四海。有益便用。何不直付兩田（悲敬二田）。
而閉之深房。封於囊篋。實懷他想。用必招愆（犯盜）。忽
謂己財。仍違說淨。說淨而施。於理何妨。任己執心。
後生倣傚。故知不說淨人。深乖佛制。兩乘不攝。三
根不收。若此出家豈非虗喪。
○第二離衣宿戒
總釋。
<pb n="595"/>
此是共戒。尼犯亦同。大乘同制。梵網經云。菩薩
行頭陁時。及遊方時。行來百里千里。此十八種物
常隨其身。此是制罪。律攝云。由離衣故。制斯學
處。此戒二緣合結。
緣起處。
佛在給孤獨園。
起緣人。
時六羣比丘持衣付親友比丘。往人間遊行。受囑
比丘數數出衣。日中曬。諸比丘問知其故白佛。佛
以無數方便。呵責已結戒。不得離衣異處宿。結戒
已。有一乾痟病比丘。糞掃僧伽黎患重。有因緣事。
欲遊行人間。不堪持行。即語同伴。比丘白佛。佛言。
與不失衣。白二羯磨。當如是說戒。
所立戒相。
若比丘衣已竟。迦絺那衣已出。三衣中離一一衣。異
處宿。除僧羯磨。尼薩耆波逸提。
釋義　三衣者。僧伽黎（靈感傳云。每轉法輪。披僧伽黎。南山云。此三衣名諸
部無正翻。今以義翻大衣。亦名雜碎衣。以條數多故）。[鬱-山+止]多羅僧（此云上著衣。即七條衣也。
南山云。七條名中價衣）。安陀會（此云中宿衣。謂近身住也。南山云。五條名下衣。華嚴云。著
袈裟者。捨離三毒。本律云。懷抱於結使。不應著袈裟）。離一一衣異處宿（言一一衣
者。謂受持三衣中。隨離其一。異處宿者。謂人衣各異其處。而經明相　律攝云。有三種離衣。一舉處離。謂
在障難處。而舉其衣。不得重觀。或因失落。二失念離。於安衣處。更不重憶。三受用離。謂暫安衣。即遇緣隔。
不得受用也）。除僧羯磨僧者。一羯磨一說戒（善見云。與不離衣羯
磨者。雖離衣宿。而不犯尼薩耆罪。問曰。齊几時離衣宿。答曰。隨病未差得離宿。若病比丘僧為羯磨離衣
宿。已往餘方。若病差欲還。道路險難不得還。恒作還意。雖病差不失衣。若決定作不還意。失衣若過十日。
犯長衣罪。若往餘方病差。還來至衣。所病復發。更欲往餘方。承先羯磨。更不須羯磨。不失衣
者。僧伽藍裏有一界（謂通結一大界已。復結不失衣界。界內攝衣。失衣
者。僧伽藍裏有若干界（但結大界。未結不失衣界。隨有隔障。俱名失衣）。不
失衣者。樹有一界（謂五月午日正中時。日光所照。枝葉徧覆。日影無穿。是為一界）。
失衣者。樹有若干界（謂枝葉不相交接。隨日影及處。即名若干界）。不失
衣者。場有一界（謂此場中有一主。兄弟不分。此之勢分中間總是。外有一尋。名為一
界）。失衣者。場有若干界（謂塲中兄弟。各各分別。即名多勢分也）。不失
衣者。車有一界（謂此車有一主不分別。是名一勢分）。失衣者。車有若
干界（車屬多主。各有分齊。是名若干界）。不失衣者。船有一界（謂船屬一
主。名一勢分）。失衣者。船有若干界（謂船屬多主。各有勢分。故名若干界）。不
失衣者。[郊-父+ㄓ]有一界（云何一邨有一勢分。謂於此邨有一園林一神廟眾集之處。是
謂一邨有一勢分）。失衣者。村有若干界（云何一村有多勢分。謂此村有多園
林多神廟眾集之處。是謂一村有多勢分。云何為勢分。答此無勢分。但齊室中）。不失衣者。
舍有一界（謂此舍中惟一家長。更無分別。名為一勢分）。失衣者。舍有若
干界（謂此舍中有多家長分別。或九十六種外道所居。為彼各執異見。見既不同。勢分各別。是
名若干界）。不失衣者。堂有一界（但屬一主無有分別）。失衣者。堂有
若干界（謂屬多主。各有分別。名若干界）。不失衣者。庫藏有一界
失衣者。庫藏有若干界。不失衣者。倉有一界。
失衣者。倉有若干界（如前）。僧伽藍者。有四種如上。樹
者。與人等足蔭覆。跏趺坐。場者。於中治五穀處。車
者。若車迴轉處。船者。船迴轉處。[郊-父+ㄓ]者。有四種如上。
堂者。多敞露。庫者。儲積藏諸車乘輦輿販賣之物。
倉者。儲積米穀。此僧伽藍界非彼僧伽藍界。此
僧伽藍界非彼樹界。乃至此僧伽藍界非彼庫藏
界。亦如是。此樹界非彼樹界。乃至此樹界非彼
庫藏界。及僧伽藍界。餘界作句准知。僧伽藍界
者。在僧伽藍邊。以中人若用石。若甎擲所及處。是
名界（言中人者。以力處中。為離遠近故）。乃至庫藏界倉界亦如是
（言擲石所及處。是名界。此謂自然界之勢分。或界與僧伽藍等。或界小於伽藍。但結攝僧界。而缺攝衣界。
其義可通。若界大於伽藍。二界並結。隨界攝衣。故云攝衣界。攝衣以屬人。令無離宿罪。何用復言。擲石所
及處名界思之）。
犯緣　此戒具足四緣。方成本罪。一心有慢教。二
受持三衣。三不心念捨。四已經明相。
定罪　此中犯者。若比丘置衣在僧伽藍內。乃在
樹下宿（明相未出。若捨衣。若手捉衣。若至擲石所及處。若不捨衣。若不手捉衣。若不至擲石
所及處）。明相出隨所離衣宿。捨墮（言明相出者。有三種色。若日照閻浮
提樹則有黑色。若照樹葉。則有青色。若過樹照閻浮提界。則有白色。於三色中。白色為正）。除三
衣。若離餘衣。突吉羅。若比丘留衣著僧伽藍內。
<pb n="596"/>
往場處宿。乃至庫藏倉處宿（亦如是）。若比丘留衣樹
下。往場處宿。乃至倉處僧伽藍處宿（亦如是）。若阿蘭
若處無界。八樹中間。一樹七弓。遮摩黎國作弓法。
長中人肘四肘（言肘者。臂至指端。中人肘量一尺八寸為一肘。四肘為一弓。有七尺
二寸也。七弓則有五丈零四寸也。西國種樹之法。以七弓方植一樹。八樹七間。共該三十五丈二尺八寸。
是阿蘭若自然界之勢分）。若比丘無村阿蘭若處留衣著。此八
樹間異處宿。明相未出。若捨衣。若手捉衣。若至擲
石所及處。若不捨衣不手捉衣。若不至擲石所及
處。明相出。捨墮。除三衣離餘衣。突吉羅。僧中
捨已。不還等。得罪同前。雜事云。若暫向餘處。即
擬還者。任不將去。復有暫出擬還。至彼日暮。即侵
夜歸。被蟲賊害。當於彼宿。不應夜行。所受持衣應
心念捨。可於同梵行邊。借餘三衣。守持充事。僧
祗云。隨所住處。常隨三衣。持鉢乞食。譬如鳥之兩
翼。恒與身俱。比丘尼捨墮。三小眾突吉羅。是謂
為犯。
開緣　不犯者。僧與作羯磨。明相未出。手捉衣。若
捨衣（謂作心念捨避重。而就輕故。離衣捨墮。缺衣突吉羅）。若至擲石所及處。
若劫奪想。若失想燒想漂想壞想。若水道斷路險
難。若賊難惡獸。若渠水漲。若強力者所執。若繫縛。
或命難梵行難。若不捨衣。不手捉衣。不至擲石所
及處。無犯。不犯者最初未制戒等。
會詳　業疏云。所以衣鉢常隨身者。由出家人虗
懷為本。無有住著。有益便停。故制隨身。若任留者。
更增餘習。於彼道分。曾無思擇。故有由也。唐無著
禪師遊五臺。因往金剛窟隨喜。遇文殊化為老翁。
引入般若寺。寺地盡是瑠璃。堂舍皆輝金色。翁居
白牙牀。指金墩。令著坐之對談。著欲求寓一宿。翁
曰。持三衣不。答曰。受戒已來持之。翁曰。此是封執
處。著曰。亦有聖教在。若許住宿心念捨之。或有強
緣。佛故聽許。翁曰。無難不得捨衣。宜從急護。又清
涼大師願中云。臥不離衣鉢之側。今時禪講兩宗
離衣。不以為咎。不思佛語。亦可慨矣。
○第三過一月衣戒
總釋。
此是共戒。尼犯亦同。大乘不同。制此是制罪。律
攝云。廢修正業。制斯學處。
緣起處。
佛在給孤獨園。有一比丘。僧伽黎故爛弊壞。自念
言。世尊結戒。聽十日內畜長衣。過者犯捨墮。十日
中間更不能辦。我當云何。即告同意比丘白佛。佛
言。自今已去。聽比丘畜衣。乃至滿足故。
起緣人。
時六羣比丘聞世尊聽畜衣。乃至滿足故。彼有糞
掃衣及餘同者。不足取中糞掃衣。浣染四角。頭點
作淨。持寄親友比丘已人間遊行。時受寄比丘以
其行久不還。出衣晒之。諸比丘問知其故白佛。佛
呵責結戒。
所立戒相。
若比丘衣已竟。迦絺那衣已出。若比丘得非時衣。欲
須便受。受已疾疾成衣。若足者善。若不足者。得畜一
月。為滿足故。若過畜。尼薩耆波逸提。
釋義　得非時衣者。無迦絺那衣。自恣後一月有
迦絺那衣。自恣後五月。非時者過此限（得者從在家出家。若
男若女及黃門邊得）。受已疾疾成衣（既得衣已。應速速作成三衣守持。衣財既足。更
無開畜。若足者善（足者同樣衣財滿足。謂體色量。體即粗細等。色謂青黃等。量即長短
濶狹等）。若不足者。得畜一月。為滿足故（僧祗律云。阿那律得一小
段衣。以水酒。引令長廣。佛知而故問。阿那律汝作何等。答言。得一小段衣。尺量不足。欲引令長廣。佛語尊
者。汝頗有更得衣。望處不。答言有。佛言。何時當得。答言一月。佛言。從今日聽不足衣有望處者。停一月為
滿足。故一月聽畜不犯）。若過下（違制成犯）。
犯緣　此戒具足四緣。方成本罪。一心有貪慢。二
衣財應量。三同衣足滿。四畜過制限。
定罪　此中犯者。若十日中同衣足者應裁割。若
<pb n="597"/>
線拼。若縫作衣。若淨施。若遣與人。若不裁割縫作
衣。若不線拼。不淨施。不遣與人。十一日明相出。隨
衣多少。捨墮。若同衣不足。至十一日同衣足。即
十一日應裁割縫作衣。若線拼。若淨施。若遣與人。
若不裁割等。至十二日明相出。隨衣多少。盡捨墮。
乃至二十九日亦如是。若同衣不足。三十日
若足若不足。若同衣若不同衣。應即日裁割縫作
衣。若線拼。若淨施。若遣與人。若不裁割等。至三十
一日明相出。捨墮。僧中捨懺。及不還等。得罪同
前。善見云。若二十九日得所望衣。細先衣。粗先
衣。說淨新得衣。復得一月。為望同故。若望得衣粗。
復得停一月。如是展轉隨意所樂。為欲同故。莫過
一月（律攝云。有望處者。謂於親友及阿遮利耶等。或五年大會等。我當得衣）。比丘
尼捨墮。三小眾突吉羅。是謂為犯。
開緣　不犯者。若十日同衣足。若裁割。若線拼。若
縫作衣。若淨施。若遣與人。如是乃至三十日。若足
若不足。若同衣若不同衣。即日應裁割。若線拼。若
縫作衣。若淨施。若遣與人。不犯。若奪想失想燒想
漂想不裁割。乃至不遣與人。不犯。若奪失燒漂而
取著。若他與著。若作彼。不犯。若受奇比丘命終遠
行休道賊獸難等。不裁割。不線拼。不縫作衣。不淨
施。不遣與人。不犯。不犯者最初未制戒等。
○第四取非親里尼衣戒
總釋。
此是不共戒。尼不同犯。大乘不同制。謂不論親里
非親里。但觀可取不可取。然在末法。尤宜護世譏
嫌。此是制罪。律攝云。由貪著心。制斯學處。此戒
三緣合結。
緣起處。
佛在耆闍崛山。
起緣人。
時有一比丘。著弊故僧伽黎。蓮花色比丘尼見已。
發慈愍心。即脫身所著貴價僧伽黎與之。易彼弊
故僧伽黎（蓮花色尼者。謂容貌作優鉢羅華色。此人前世久遠劫時。作婆羅門女。父母家
人入海採寶。是女在後。不能自活。便與諸婬女。共在一處。賣色自供。此女色貌不豐。無人往來。常自咎責。
何以獨爾。時有辟支佛。一切敬仰。有人語言。汝能供養辟支佛者。隨心所欲。世世如願。時彼女人即隨其
語。辦美飲食。以優鉢羅花覆上。奉辟支佛。即發願言。令我世世常作女人。端正無雙。為人所敬。無能過者。
又願得如沙門所得功德。令我得之。是故今世得作女人。顏貌第一。以本願故。今得漏盡）。後著
此衣見佛。世尊知而故問。彼以因緣白佛。佛言。不
應如是聽汝畜持五衣完堅者。餘衣隨意與人。何
以故。婦人著上衣服。猶尚不好。何況弊衣。世尊以
此因緣結戒。從比丘尼取衣。捨墮。是後諸比丘皆
畏慎。不敢從親里尼取衣。佛言。聽從親里尼取衣。
何以故。若是親里籌量知有無可取不可取故聽。
時祗洹中。二部僧得施衣共分。比丘尼衣。比丘錯
得。比丘衣。尼錯得（今時人言。僧衣是陽邊。尼衣是陰邊。此乃不閑律教。律制尼畜
五衣完堅者。不聽受持上妙衣服。今謂尼得上服。僧得粗者。故云錯得僧尼衣。制無有差殊也）。時
比丘尼持衣至僧伽藍中。與諸比丘貿易。諸比丘
不聽。白佛。佛言。自今已去。聽貿易。當如是說戒。
所立戒相。
若比丘從非親里比丘尼取衣。除貿易。尼薩耆波逸
提。
釋義　非親里者。非父母親里。乃至七世非親也。
親里者。父母親里。乃至七世有親（父有六親。母有六親。父六親者。
謂伯叔兄弟子孫。母六親者。謂舅姨兄弟兒孫。言七世者。謂曾祖祖父己身子孫曾孫。名七世也。除
貿易者。以衣貿衣。以衣易非衣。或以非衣貿衣。若
以針。若筒。若刀。若線。若小段物。乃至一丸藥貿衣
（薩婆多論云。除貿易者。令行者得安樂住故。又使弟子無苦惱故。若比丘得比丘尼所宜衣。比丘尼得比
丘所宜衣。不貿易者。以衣因緣故。種種馳求。廢行道故。得諸苦惱。是故聽之）。
犯緣　此戒具足四緣。方成本罪。一貪心為己。二
尼非親里。三是應量衣。四取衣入手。
定罪　此中犯者。從非親里比丘尼取衣除貿易。
捨墮。捨懺不還等。得罪同前。根本云。若尼將
<pb n="598"/>
衣施僧。或為說法故施。或為受具時施。或見被賊
故施。或尼多獲利養。持衣物到苾芻所。置地求受。
棄之而去。取亦無犯。薩婆多云。取應量衣。捨墮。
取不應量衣。突吉羅。若取一切鍵鎡器物。突吉
羅。五分云。從非親里式叉摩那沙彌尼取衣。突
吉羅。若親里犯戒邪見從取衣。突吉羅。比丘
尼突吉羅。三小眾亦突吉羅（若沙彌從非親里比丘尼式叉摩那沙彌
尼取衣。突吉羅。若比丘尼式叉摩那沙彌尼從非親里比丘沙彌取衣。皆突吉羅）。是謂為
犯。
開緣　不犯者。從親里比丘尼邊取衣。若貿易。為
僧為佛圖取者。無犯。不犯者最初未制戒等。
○第五使非親尼浣衣戒
總釋。
此是不共戒。尼犯不同。大乘同制。時在未運。尤宜
護世譏嫌。律攝云。此為除婬染煩惱故。復為廢
彼正業故。又為防其譏嫌過故。亦為數數親近女
人令自煩惱轉增盛故。為斯眾過。制斯學處。此戒
二緣合結。
緣起處。
佛在給孤獨園。
起緣人。
迦留陀夷顏貌端正。偷蘭難陀比丘尼亦復端正
（偷蘭是大。亦名粗。粗即大義。難陀此云歡喜。是比丘尼解通三藏。善閑說法。六羣尼中之最者。是釋種女。
分別功德論云。是阿難妹）。互相繫念。露形而坐。欲心相視。尋失
不淨。污安陀會。尼即為浣。即於屏處取不淨。著口
中及小便道中。後遂有身。諸尼問知其故。白諸比
丘。諸比丘轉白世尊。呵責結戒。若比丘令比丘尼
浣故衣。若染若打。捨墮。後諸比丘各各畏慎。不敢
令親里尼浣故衣染打。佛言。聽令親里尼浣故衣
染打。當如是說戒。
所立戒相。
若比丘使非親里比丘尼浣故衣若染若打。尼薩耆
波逸提。
釋義　浣者。下至以水一浸。即名為浣。故衣者。乃
至一經身著（五分云。經體有垢膩。名故衣）。染者。乃至一入染汁。
打者。下至將手一拍（善見云。得使出家女乃至孫女浣。不得使出家婦兒婦浣。
何以故。非親故）。
犯緣　此戒具足四緣。方成本罪。一是非親里尼。
二是故衣。三是為己。四浣染打竟。
定罪　此中犯者。令非親里尼浣故衣。若染。若打。
三捨墮。若使浣染打。彼浣染不打。或浣不染而
打。或不浣而染打。皆二捨墮。一突吉羅。使浣染
打而不浣染打。三突吉羅（衣一捨即淨。墮罪有三。二一須悔過）捨懺
不還等同前。善見云。若比丘教尼浣衣。若作竈
煖水。覓樵鑽火。隨所作。比丘一一得突吉羅罪。浣
竟捨墮。若浣竟欲還比丘。尼自言未淨。更為重
浣。比丘得突吉羅罪。十誦云。先自小浣。更令尼
浣等。皆突吉羅。薩婆多云。此戒應量不應量衣。
一切犯。摩得勒伽云。使非親里尼浣。尼師壇捨
墮。浣褥枕。突吉羅。僧祇云。若為二師持衣使
尼浣。越毗尼罪。為塔為僧使尼浣染打。無罪。
比丘尼及三小眾。皆突吉羅。是謂為犯。
開緣　不犯者。與親里尼故衣浣染打。若病浣染
打。若為僧為佛圖浣染打。若借他衣著浣染打者
不犯（借他衣者。謂比丘衣尼借著。後浣染打。還比丘者。不犯）。不犯者最初未
制戒等。
會詳　律攝云。凡洗浣衣有五種利。除臭穢氣。蟣
虱不生。身無瘙癢。能受染色。堪久受用。不浣衣者。
翻成五失。著色衣亦有五利。順聖形儀故。令離
傲慢故。不受塵垢故。不生蟣虱故。觸時柔輭易將
護故。過分浣衣有五種失。能令疾破故。不堪苦
用故。受用勞心故。無益煩勞故。障諸善品故。著
好染衣亦有五失。自長驕恣生他嫉心故。令他知
<pb n="599"/>
是治容好色故。能令求時多勞苦故。能障善品事
故。過染損衣用不牢故。若過打時亦有五失。四過
同前。五過打損衣用不牢故。
○第六從非親乞衣戒
總釋。
此是共戒。尼得罪同。大乘不同制。為眾生故。然亦
須籌量施主堪與不堪。律攝云。強從索衣。因生
煩惱。令他不樂。長自貪求。因譏嫌事。制斯學處。此
戒六緣合結。
緣起處。
佛在給孤獨園。
起緣人。
時舍衛城中有長者。晨朝嚴駕。詣園遊觀。迴車詣
祇洹精舍。見䟦難陀釋子。禮敬聽法。䟦難陀辯才
智慧。善能說法開化。勸令歡喜（薩婆多或云。初說布施。中說持戒。後
說生天福報。或云前後說法。但說布施福報）長者問何所須。報言無所
須。長者故問。報言止止。即使我有所須。不能見與
長者復言。但見告語。我當隨所須給與。長者身著
廣長㲲白衣。䟦難陀言。汝所著者可與我。報言。明
日來至我家中。我當相與。尊者言。我先語汝。正使
所須不能與我。長者言。非為不與。但明日來。若與
此衣。或更與好者。此衣與汝。我不能無衣入城。長
者不悅。脫衣與之。乘車著一衣入城。守門者疑被
賊劫。長者說其因緣。居士譏嫌。諸比丘聞白佛。呵
責結戒。不聽從居士索衣。諸比丘皆畏慎。不敢從
親里居士索衣。故更結非親里之言。後有眾多比
丘在拘薩羅國安居竟。執持衣鉢。往世尊所。晝日
熱不可行。夜行失正道。為賊所劫。露形立祇洹門
外。諸比丘疑為尼犍子。報優波離。問知其故。即借
衣著。見佛。佛慰勞問。具白因緣。世尊呵責裸形行。
突吉羅。爾時當以輭草若樹葉覆形。應往寺邊。若
先有長衣應取著。若無者。知友比丘有長衣應取
著。若知友無應問。僧中有何等衣應分。若有者當
與。若無者應問。有臥具不。若有者當與。若不與者
應自開庫看。若有褥若地敷。若㲲。若被。應摘解取
裁作衣。以自覆形。出外乞衣。諸比丘畏慎。不敢持
此處物往彼處。佛言聽。時諸比丘奪衣失衣燒衣
漂衣。畏慎不敢著僧衣。佛言聽。彼得衣已。不還本
處。佛言。不應爾。得衣已應還。浣染縫治。安著本處。
若不安本處如法治。有比丘奪衣失衣燒衣漂衣。
畏慎不敢從非親里居士居士婦乞衣。佛言。聽從
乞衣。當如是說戒。
所立戒相。
若比丘從非親里居士若居士婦乞衣。除餘時。尼薩
耆波逸提。餘時者。若比丘奪衣失衣燒衣漂衣。是謂
餘時。
釋義　從非親里居士若居士婦者（親里非親里如前。居士者。
楞嚴云。愛談名言。清淨自居。普門疏云。以多積財貨。居業豐盈。謂之居士。律攝云。居士者。簡餘黃門。謂是
男子。女人方得重罪。若是不男二根外道之類。但得惡作。乞者若自乞。若教他乞。餘時者
（創制之外開聽之時）。若比丘奪衣（若王奪。若賊奪。若女人起欲心奪。若父母親里欲令
罷道故奪。或他與衣。後還奪去。是名奪）。失衣（或失落或忘處）。燒衣（被火所燒）。漂衣
（水所漂也）。是謂餘時（總結前文）。
犯緣　此戒具足四緣。方成本罪。一貪心為己。二
是非親里。三衣財應量。四得衣入手。
定罪　此中犯者。從非親里居士。若居士婦乞衣。
除餘時。捨墮。捨懺不還等。得罪同前。僧祇云。
若自乞。若使人乞。若作寒熱相乞。云何寒相。若比
丘冬分寒雨雪時。著弊故衣。詣檀越家。現寒顫相。
爾時檀越禮足。問言。阿闍黎無時衣耶。何以寒凍。
報言無有。汝父母在時。恒為我作時衣。汝父母去
世。誰當為我作者。非但汝父母死。亦是我父母無
常。檀越即言。莫怨恨。我當為作時衣。是名寒相乞。
若得衣者。捨墮。云何熱相。若比丘五六月大熱
<pb n="600"/>
時。著厚衲衣。流汗詣檀越家。現熱相如上。若說
法乞。云何說法。比丘為衣故。與檀越說偈言。得
生最勝處。若人以衣施。以樂布施者。人天
受福報。生天得好色。天寶冠莊嚴。衣施比
丘故。生生自然衣。是名說法乞。得衣者。捨墮。
若乞漉水囊。若小補衣物。若繫頭物。若褁瘡物。
若衣褋。若衣中一條。皆不犯。若為和尚阿闍黎
乞。越毗尼罪。若為塔為僧。不犯。根本云。乞時
得惡作罪。所得衣物若價若色若量。與所乞相應
者捨墮（價者。一迦利沙波拏乃至十五迦利沙波拏。色者。青黃等色。量者。五肘乃至十五肘
等）。不相應者。無犯。薩婆多云。二人共乞一衣。突
吉羅。為他索。突吉羅。得應量衣。捨墮。得不應量衣。
突吉羅。從親里貧乏者索。突吉羅。與少更索多。突
吉羅。若非親里先請與之。後貧乏從索。突吉羅。若
與少更索多。突吉羅。若為他索。亦突吉羅。摩得
勒伽云。從非人畜生天邊乞衣。不犯（問四分為他乞不犯。僧祗
薩婆多皆結突吉羅。此義何從。答念他窮乏。生慈愍心。為他乞衣。四分開其無犯。心欲望報而為乞者。僧
祗薩婆多而結吉羅。事一心殊。故結不同）。比丘尼捨墮。三小眾突吉
羅。是謂為犯。
開緣　不犯者。奪衣失衣燒衣漂衣。從非親里乞。
若同出家人乞。或為他乞。他為己乞。不求而得。不
犯。不犯者最初未制戒等。

<other>毗尼關要卷第六</other>

<sarticle>毗尼關要卷第七</sarticle>

清金陵寶華山律學沙門　德基　輯
○第七過受衣戒
總釋。
此是共戒。尼結亦同。大乘不同制。隨施應受。此是
制罪。煩惱同前。制斯學處。
緣起處。
佛在舍衛國給孤獨園。
起緣人。
時有眾多比丘。遇賊失衣。來到祇桓精舍。時有優
婆塞。聞諸比丘遇賊失衣。多持好衣來。隨諸比丘
意取。諸比丘報言。止止。便為供養已。我等自有三
衣。不須也。六羣比丘語言。何不取與我等。若與餘
人耶。而諸比丘三衣具足。取居士衣。與六羣及與
餘人。少欲比丘嫌責白佛。呵責已結戒。
所立戒相。
若比丘奪衣。失衣。燒衣。漂衣。若非親里居士居士婦
自恣請。多與衣。是比丘當知足受衣。若過者。尼薩耆
波逸提。
釋義　若失一衣不應取。若失二衣。餘一衣若二
重三重四重應擿作。若僧伽黎。若[鬱-山+止]多羅僧。若安
陀會。若三衣都失。彼比丘應知足受衣。知足有二
種。在家人知足。出家人知足。在家人知足者。隨白
衣所與衣受之（謂隨俗人所施衣應受。縱少不足。不應更從乞索也）。出家人
知足者。三衣也（謂三衣既足。不應更受。故云出家人知足）。若居士自恣
請多與比丘衣（自恣請者。善見律云。檀越語比丘言。若有所須隨意取。是名自恣請）。
若衣細。若衣薄。若不牢。應取作二重三重四重。當
安緣。當肩上應貼障垢膩處（律攝云。若三衣肩上垢膩污者。於著肩處。
應以物替。長一肘半。廣一張手。四邊縫著。污即拆洗也。（文）律制本貼在內。今人以障肩外。謂是須彌山。譌
也）。應安鈎紐。若有餘殘。語居士言。此餘殘衣裁作
何等。若檀越言。我不以失衣故與。我自欲與大德
耳。彼若欲受者便受（作衣之餘。告主令知。即名知足受）。若過下（成犯）。
犯緣　此戒具足三緣。方成本罪。一為失衣故施
二貪心過受。三衣財入手。
定罪　此中犯者。若比丘過知足受衣。捨墮。捨
懺不還等。得罪同前。善見云。若比丘尼失五衣。
得受二衣。若失四衣得受一衣。若失三衣不得受。
<pb n="601"/>
若親友檀越自恣請。若自己物隨意受。比丘尼
捨墮。三小眾突吉羅。是謂為犯。
開緣　不犯者。若知足取。若減知足取。若居士多
與衣。若細薄不牢。若兩重三重四重作衣。安緣貼
障垢膩處。安鈎紐。若有餘殘衣。語居士言。作何等。
若居士言。我不以失衣故與。自欲與大德。若欲受
便受。無犯。不犯者最初未制戒等。
○第八求益衣價戒
總釋。
此是共戒。尼犯亦同。大乘同制。即是惡求多求。而
不知足。此是制罪。律攝云。因相觸惱。制斯學處。
此戒二緣合結。
緣起處。
佛在舍衛國。一乞食比丘入城乞食。聞居士夫婦
共議。䟦難陀是我知舊。當持如是衣價。買如是衣
與。彼乞食比丘。還見䟦難陀。即告上事。問知其家。
起緣人。
䟦難施明日往語言。若欲與我衣者。當如是廣大
作。新好堅緻。中我受持。若不中我受持。何用是為。
居士譏嫌。比丘白佛。訶責結戒。戒文如後。唯無先
不受自恣請。後居士自恣請比丘言。大德。須何等
衣。比丘意疑。不敢答。又有居士。欲作貴價衣。比丘
知足。欲須不如者。亦意疑。不敢隨意索。佛言。受自
恣請者不犯。當如是說戒。
所立戒相。
若比丘。居士居士婦為比丘辦衣價。買如是衣。與某
甲比丘。是比丘先不受自恣請。到居士家。如是說。善
哉居士。為我買如是如是衣。與我為好故。若得衣者。
尼薩耆波逸提。
釋義　辦如是衣價者。若金銀錢。真珠瑠璃。貝玉
瓔珞。生像金。持如是衣價。買如是衣。與某甲比丘
（如是衣價者。一錢乃至百千錢。買如是衣者。色謂青黑等。量或五肘乃至十五肘。體乃粗細等）。是
比丘先不受自恣請（未受居士恣意之請）。到居士家。如是說
善哉居士（善哉居士者。善哉讚歎之詞。居士稱呼之語。欲令所施愈加妙好）。乃至
為好故。求有二種。一者求價。二者求衣。求價者。檀
越與作大價衣。求乃至增一錢十六分之一分（西國
以十六升為斗。猶如此方以十六兩為觔）。求衣者。語居士言。作如是廣
長衣。乃至增一錢（如是如是衣為好故者。律攝云。更求新好堅緻。謂價色及量。悉
皆精妙也）。若得衣者（謂要待衣入手成犯）。
犯緣　此戒具足四緣。方成本罪。一有貪好心。二
未受自恣請。三自為己索。四衣物入手。
定罪　此中犯者。先不受自恣請。而往求貴價廣
大衣。若得衣者。捨墮。求而不得。突吉羅。捨懺
不還等。得罪同前。五分云。從親里索好者。惡作
罪。薩婆多云。若親里豐財。多貨從索。無過。若貧
者。突吉羅。律攝云。若從天等乞。或乞縷𦆠。及小
帛片等。無犯。比丘尼捨墮。三小眾突吉羅。是謂
為犯。
開緣　不犯者。先受自恣請而往求索。知足減少
求。從親里求。從出家人求。或為他求。他為己求。或
不求自得。無罪。不犯者最初未制戒等。
○第九求合作衣戒
並如前緣。故不重出。合作為異。
若比丘。二居士居士婦。與比丘辦衣價。持如是衣價。
買如是衣。與某甲比丘。是比丘先不受居士自恣請。
到二居士家。作如是言。善哉辦如是如是衣價。與我
共作一衣。為好故。若得衣者。尼薩耆波逸提。
○第十過六反索衣戒
總釋。
此是共戒。尼犯亦同。大乘同制。息世譏嫌。長他淨
信。此是制罪。律攝云。取不淨財。不護他意。致生
惱亂。制斯學處。
緣起處。
<pb n="602"/>
佛在給孤獨園。
起緣人。
羅閱城中有一大臣。與䟦難陀親友。遣使持衣價。
與䟦難陀。䟦難陀將此使入城。持衣價與親舊長
者掌之。異時大臣問使人言。䟦難陀著我衣不。報
言不著。即遣使索還衣價。䟦難陀乃疾疾至長者
家。語言。我今須衣。時城中諸長者集會。先有制。其
有不至者。罰錢五百。長者報言。大德。小待我赴會
還。䟦難陀不允。長者為作衣竟。會坐已罷。眾人以
其不到。即輸錢五百。長者盡共譏嫌。比丘白佛。呵
責結戒。
所立戒相。
若比丘。若王若大臣。若婆羅門。若居士居士婦。遣使
為比丘送衣價。持如是衣價。與某甲比丘。彼使人至
比丘所。語比丘言。大德。今為汝故送是衣價。受取。是
比丘應語彼使如是言。我不應受此衣價。我若須衣
合時。清淨當受。彼使語比丘言。大德。有執事人不。須
衣比丘應語言有。若僧伽藍民。若優婆塞。此是比丘
執事人。常為諸比丘執事。時彼使往至執事人所。與
衣價已。還比丘所。如是言。大德。所示某甲執事人。我
已與衣價。大德。知時往彼當得衣。須衣比丘當往執
事人所。若二反三反。為作憶念。應語言我須衣。若二
反三反為作憶念。若得衣者善。若不得衣。四反五反
六反在前默然立。若四反五反六反。在前默然住。得
衣者善。若不得衣。過是求得衣者。尼薩耆波逸提。若
不得衣。從所得衣價處。若自往。若遣使往語言。汝先
遣使持衣價。與某甲比丘。是比丘竟不得衣。汝還取。
莫使失。此是時。
釋義　若王。若大臣。乃至婆羅門。居士。居士婦（此明
能施之主）。遣使為比丘送衣價（衣價者。即金銀錢寶。及生像金等）。持如
是衣價。與某甲比丘（此明受施之人。如是衣價者。或百錢乃至千錢等）。
彼使人至比丘所。乃至我不應受此衣價（謂比丘法不應
自為受畜金銀七寶等。是不淨物。非比丘法。故不應受）。我若須衣合時。清淨
當受（謂順比丘須用之時。或順比丘開畜之時。故曰合時。清淨者。謂駝毛緂等。由體不淨。不堪
為衣。受持必須如法清淨也）。彼使語比丘言。大德有執事人不。
乃至常為諸比丘執事（言僧伽藍民者。謂充僧給使也。此有二別。一曰淨人。
二曰守園人。云何淨人。苾芻告淨人曰。清淨之業應可作之。不清淨事皆不應作。由作淨業。故曰淨人。若
但防護住處。名守僧園人。緣從波斯匿王所施。為僧給使。常事比丘。言優婆塞者。義名信士男。亦云清淨
士。正翻近事男。近事者。親近承事諸佛法故。又翻為近住。言受持戒行。堪近僧住。為比丘執作眾事。故云
常為諸比丘執事也。此謂比丘指示執事人。處。謂在某城某邨某處名某甲。是我執事人）。時彼
使往至執事人所與衣價已。乃至大德知時往彼
當得衣（謂彼使人付衣價已。還報比丘。我已與衣價。大德。當自知時。或須用之時。或合畜之
時。應往彼執事人所。當得如是清淨衣。須衣比丘當往執事人所。若
執事人。若在家。若在市。若在作處。二反三反語言。
我今須衣與我作衣。為作憶念者是（謂告彼令知。憶念不忘。故
云憶念也）。若二反三反為作憶念。得衣者善（謂隨求即獲。不假六
反默然而得。故云善也）。若不得衣。四反五反六反在前默然
立（此戒體正在三反往索。六反默然住。得衣無過。過此則犯　僧祗云。三反往索。六反默然住時。
或緩期。或急期。若比丘至檀越所索衣時。答言。尊者更一月來。比丘滿一月往索。若復言更一月來。比丘
滿一月復往索。若復言更一月來。比丘又滿一月復往索過三月已。不得復索。若言半月來。過三半月不
得復索。若言十日五日四日三日二日一日。乃至三須臾。過三須臾。不得復索。六反往默然住時。檀越言。
我知尊者來意。更一月來。如是過六月。乃至六須臾。不得復往默然　善見云。云何默然。口不語。立不坐。
檀越教坐。不得坐。若與飲食。不得受。若請說法呪願。悉不為說。若檀越問言。何因緣來至此。答居士自當
知。是為默然　僧祗云。齊幾名默然住時。如人入庫取物。著店上頃。又如褁襆物頃即應去。若
比丘作一語破二反默然。作二語破四反默然。作
三語破六反默然（善見云。若不口語索。得十二默然求。若一語索破二默然。乃至
六語索破十二默然）。
犯緣　此戒具足三緣。方成本罪。一貪心希取。二
違制過索。三衣物入手。
定罪　此中犯者。過三反語索。過六反默然住。若
得衣者。捨墮。不得。突吉羅。捨懺不還等。得罪
同前。十誦云。是比丘語衣主已。有餘因緣。到執
事處。若問何故來。答言。我有餘事故來。若言持衣
<pb n="603"/>
去。答言。我已語衣主。汝可往自分了。若言但持去。
我自解語。衣主爾時受衣持去。不犯。根本云。若
苾芻遣使報已。執事人來。作是語。聖者可受此衣。
應報言。此衣我已捨訖。汝當還彼送衣來處。如是
報者善。若受衣者。捨墮。若執事人言。聖者可受此
衣。彼之施主我共平章。令其心喜。若如是者。取衣
不犯。比丘尼捨墮。三小眾突吉羅。是謂為犯。
開緣　不犯者。三反語索得衣。六反默然立得衣。
若不得衣。從所得衣價處。若自往。若遣使往語言。
汝先遣使。與某甲衣。是比丘竟不得衣。可還取。莫
使失。若彼言。我不須即相布施。是比丘應以時輭
語方便索衣（僧祗云。若語物主時。物主言。我先施比丘。隨方便更索。爾時得如前三反
語索六反默然住）。若為作波利迦羅衣故與。以時索。輭語
索。方便索得者。不犯。不犯者最初未制戒等。
○第十一蠶綿作臥具戒
總釋。
此是不共戒。尼制不同。大乘為眾生故得受。但不
得受用。以慈悲為體。律攝云。殺諸生命。增長貪
求。廢自善品。損他正信。制斯學處。
緣起處。
佛在曠野國界。
起緣人。
六羣作新雜野蠶綿臥具。至養蠶家語言。我等須
綿。報言。小待。須蠶熟時來。六羣在邊住待。看彼曝
繭時蠶蛹作聲（蛹者。蠶所化為蛹。蛹化為蛾也）。居士譏嫌。無有慚
愧。害眾生命。諸比丘聞白佛。呵責結戒。
所立戒相。
若比丘雜野蠶綿作新臥具。尼薩耆波逸提。
釋義　雜者。若毳。若劫貝拘遮羅乳葉草。若芻摩。
若麻（毳者。乃獸毛細者是。拘遮羅乳葉草。未見翻譯也）。野蠶綿者（薩婆多云。此國
養蠶如秦地人法。蠶熟得綿。名憍奢耶　僧祗云。憍奢耶有二種。一者生。二者作。生者細絲。作者紡絲
善見云。雜者乃至若經若緯。雜憍賒耶一毛。尼薩耆。憍賒耶一毛者。絲中微細者是也）。作新
臥具（律攝云。新者有二種。一謂新造。二謂新得。此據新造　薩婆多論云。此國以綿作衣法有
二種。一擘綿布貯。如作氈法。二以綿作縷織以成衣。此二衣名作敷具。敷具者。衣之都名也。作者。若自作。
若使他作。故名作新臥具）。
犯緣　此戒具足三緣。方成本罪。一貪慢心。二為
己求。三臥具已成。
定罪　此中犯者。自用雜野蠶綿作臥具。成者。捨
墮。作而不成。突吉羅。若語他人作成者。捨墮。
作而不成。突吉羅。為他作。成不成。突吉羅。
此應捨。是中捨者。若以斤斧細剉斬和泥。若塗壁。
若塗埵。五分云。雖不自作。不使他作。他施而受。
亦捨墮。律攝云。或他告言。我為仁作高世耶衣。
意欲得故而不止。遂貪心故。亦得本罪。尼等四
眾突吉羅。是謂為犯。
開緣　不犯者。若得已成者。以斤斧剉斬和泥。塗
壁塗埵。無犯。不犯者最初未制戒等。
會詳　緇門警訓引央掘經云。繒綿皮物。若展轉
來。離殺者手。施持戒人。不應受者。是比丘法。若受
者非悲。不名破戒。涅槃經云。皮革履屣。憍奢耶
衣。如是衣服。悉皆不畜。是正經律。楞嚴經云。若
諸比丘。不服東方絲綿絹帛。及此土靴履裘毳。乳
酪醍醐。如是比丘於世真脫。酬還宿債。不遊三界。
何以故。服其身分。皆彼緣故（東方者。此東震旦國也。震旦。東方屬震。是
日出之方。故云震旦。樓炭經云。[葸-十+夕]河以東。名為震旦。以日初出。耀於東隅。故得名也。此土者。西竺五印土
也。印度梵語。唐言月。月有多名。斯其一稱。良以聖賢繼軌。導凡御物。如月照臨。由是義故。謂之印度。東方
不無裘毳。西土不無絲綿。各以多分言之也。眾生身分。身既不服。真解脫者。酬還宿債。不遊三界。經語甚
倒知之。服其身分。皆彼緣故。如人食其地中百穀。足不離地。眾生身分。況食況服。豈能出離三界乎）。
高僧傳載南岳道休二師不衣綿。並服艾絮。故
南山云。佛法東漸。幾六百載。惟斯衡岳慈行可歸
（南岳慧思禪師。少以慈恕。聞於閭里。常夢梵僧勸出俗。乃辭親入道。及稟具。常習坐禪。得宿命通。後悟法
華三昧最上乘門。於陳光大六年。將四十僧。徑趣南岳。乃告曰吾寄此山。止期十載。心事遠遊。師習慈忍。
奉菩薩三聚淨戒。衣服率布。寒加之以艾絮　道休禪師。恒以頭陀為業。住雍州新豐福祿寺南囇山幽
<pb n="604"/>
谷。結草為庵。一坐七日。乃出之。出山乞食。施說禁戒。誨人慈善。如是積四十年。貞觀三年夏內。依期不出。
端拱而卒。然休師出家以來。常但三衣。不服繒纊。以傷生也。所著布衣。積有年稔。塵朽零破。見者心寒。故
知休之慈救。與衡岳同風）。薩婆多云。為止誹謗故。長信敬故。
行道安樂故。不害眾生故。而結此戒。
○第十二黑羊毛作具戒
總釋。
此是不共戒。尼犯不同。大乘同制。律攝云。由愛
上色。復求細輭。廢業長貪。遮無益故。制斯學處。
緣起處。
佛在毗舍離獼猴江邊。住樓閣。諸梨車子多行邪
婬。作純黑羺羊毛氈被體夜行。使人不見（言梨車子者。善
見云。往昔波羅奈國王夫人。懷妊月滿。生一肉段。無有手足。恐王見必生惡賤。即取盛。則器中打金作薄。
以朱砂書題云。是波羅奈國王夫人所生。葢覆器頂以王印印之。使人送放江中。諸鬼神營護。使無風浪
驅沒。爾時有一道士。清朝往江邊澡面。遙見此器。近已而取。又見金薄朱字。復見王印印上。便開器看。唯
見一肉段。而作是念。若是死肉。久應臭爛。必有異相。即取將去。安於好處。過半月已。而成＆CB18322;片。復經半月。
二片各有五胞。又過半月。一片成男。一片成女。男作黃金色。女作白銀色。道士見已。心生愛重。如自生子。
以慈心力故。兩手拇指自然出乳。而養二子。乳入子腹。譬如清水入摩尼珠。內外明徹。道士號兒。名離車
子。後牧牛人見道士養子疲勞。即從乞此二子供養。後此二子打牧牛人子。諸子告父母言。此無父母人
打我。父母報言。他若打汝。即應避去。梵語離車。此云避去。亦翻薄皮。又翻同皮。後年十六歲。見地平博。縱
廣一百由旬。起立舍宅。以男立為王。女為王夫人。後時王子漸多。各立舍宅。故號毗舍離城。離車子所居。
離車是其種姓。正音云栗呫婆。此云仙施王種。
起緣人。
六羣便效而作。梨車言。大德。我等在於愛欲。為婬
欲故作。汝等作此。何所為耶。諸比丘聞白佛。訶責
結戒。
所立戒相。
若比丘以新純黑羺羊毛。作新臥具者。尼薩耆波逸
提。
釋義　新者（薩婆多論云。言新者非故。若得朽壞黑羊毛作敷具。無犯　純黑毛者。或
生黑。或染黑。純者不雜也）。羺羊毛（羺䍲乃胡羊之名。通俗文云。羊卷毛謂之羺䍲　僧祗云。
此毛大貴。或一錢得一兩。乃至二三四金錢得一兩。然此毛極細輭。觸眼睛不淚出。甚為難得。故不聽純
黑羊毛也）。作新臥具者（薩婆多云。黑羊毛作衣法。亦二種。一以黑毛擇治布。貯作細氈。
二作縷織成衣。此二種衣盡名敷具。敷具衣之總名也。此毛作三衣。盡中受持）。
犯緣　此戒具作三緣。方成本罪。一貪心自為。二
純黑無雜。三作具已成。
定罪　此中犯者。自以純黑羺羊毛。作新臥具。成
者。捨墮。作而不成。突吉羅。教他作成。捨墮。
不成。突吉羅。為他作成不成。突吉羅。捨懺不
還等。得罪同前。薩婆多云。若以駝毛羖羊毛牛
毛。若芻麻劫貝褐衣欽婆羅合作者。皆突吉羅。
十誦云。不犯者。為塔為僧作。尼等四眾突吉羅。
是謂為犯。
開緣　不犯者。若得已成者。若割截壞。若細薄揲
作兩重（細薄摺作雙重。即是小坐具。故不犯）。若褥。若作枕。若作方小
坐具。若作臥氈。或作襯鉢內氈。或剃刀囊。或作帽。
或作襪。或作鑷熱巾。或作褁革屣巾。盡無犯。不犯
者。最初未制戒等。
○第十三不雜色作臥具戒
總釋。
此是不共戒。尼犯不同。大乘同制。內尊僧制。外護
譏嫌。惱事同前。
緣起處。
佛在給孤獨園。
起緣人。
六羣以純白羊毛。作新臥具。諸居士譏嫌。似王大
臣（西域以白為上色。王與大臣方著。故言似王大臣也）。諸比丘聞白佛。訶責
結戒。
所立戒相。
若比丘作新臥具。應用二分純黑羊毛。三分白。四分
牻。若比丘不用二分黑。三分白。四分牻。作新臥具者。
尼薩耆波逸提。
釋義　（黑義如上）白者。或生白。或染令白。牻者。頭上毛。
耳毛。若脚毛。若餘牻色毛（牻者雜色毛也　律攝云。粗惡者。謂頭足腹毛。
<pb n="605"/>
由頭足腹。是行動處。毛粗惡也）。若欲作四十鉢羅羊毛臥具者。二
十鉢羅純黑。十鉢羅白。十鉢羅牻。若欲作三十鉢
羅臥具者。十五鉢羅黑。七鉢羅半白。七鉢羅半牻。
若作二十鉢羅臥具者。十鉢羅純黑。五鉢羅白。五
鉢羅牻（十誦云。一鉢羅。四兩　律攝云。若作十斤毛褥。五斤純黑二斤半白二斤半粗。若更
增減。准此文。謂以十斤毛。分作四分。純黑者應用二分。故云二分黑。白者用一分。即四分中第三分。故曰
三分白。牻者亦用一分。即第四分。故曰四分牻。依制而作）。若比丘不用下（違制成犯）。
犯緣　此戒具足三緣。方成本罪。一貪心自為。二
黑白過分。三作具已成。
定罪　此中犯者。不以二分黑三分白四分牻。自
作新臥具。成。捨墮。不成。突吉羅。若使他作成。
捨墮。不成。突吉羅。若為他作。成不成。突吉羅。
捨懺不還等。得罪同前。十誦云。用黑乃至多
一兩。捨墮。用白乃至多一兩。突吉羅。用牻乃
至減一兩。捨墮。僧祇云。二分者。多用黑毛。而作
等想。等用作減想而更益。第三分多用白毛。而
作等想。等用作減想而更益。四分者。少用下毛。
而作等想。若自作教他作。成捨墮。受用越毗尼罪。
律攝云。或黑者易得。餘色難求。斤數減增並成。
無犯。比丘尼及三小眾突吉羅。是謂為犯。
開緣　不犯者。若二分黑三分白四分牻作。若白
不足。以牻足之。若作純牻者。若得已成者。割截壞。
若作壞色者。作枕。若作氈。若褥。若作臥氈。若作小
方坐具。若作襯鉢氈。若作剃刀囊。若作襪。作鑷熱
巾。作褁革屣巾。一切無犯。不犯者最初未制戒等。
○十四減六年臥具戒
總釋。
此是不共戒。尼犯不同。大乘同制。菩薩少欲知足
心無多求。律攝云。為遮不樂用故。受新好者。制
斯學處。此戒二緣合結。
緣起處。
佛在給孤獨園。
起緣人。
六羣嫌臥具或重或輕。或薄或厚。不捨故臥具。更
作新者。如是常營求臥具。藏積眾多。諸比丘聞白
佛。呵責結戒。唯無除僧羯磨。有比丘得乾痟病。糞
掃臥具極重。有小因緣。欲人間遊行。不堪持行。告
同意比丘白佛。佛言。聽僧與彼作白二羯磨。自今
已去。當如是說戒。
所立戒相。
若比丘作新臥具。持至六年。若減六年。不捨故。更作
新者。除僧羯磨。尼薩耆波逸提。
釋義　作新臥具持至六年（僧祗云。作者。若自作。若使人作。新者。初成
　律攝云。六年持者。縱不樂畜。亦須六年滿）。除僧羯磨（薩婆多云。僧羯磨已。得從檀越
乞衣具作衣。此戒體。斷多貪多畜。
犯緣　此戒具足四緣。方成本罪。一貪心自為。二
減六年。三不捨故作新。四作具已成。
定罪　此中犯者。減六年不捨故。更作新臥具。成。
捨墮。作而不成。突吉羅。若使他作成。捨墮。
不成。突吉羅。若為他作。成不成。突吉羅。捨懺
不還等。得罪同前。此戒體。若作衣已。六年內不
得從檀越乞羊毛縷種種衣具。作應量衣。隨織成
已。捨墮。薩婆多云。此戒體自有衣財作。若買得
衣財作。皆不犯。僧祇云。應當自疏記。失受持故。
氈年月日數病差已。還受持此。故氈從前滿六年。
若病差不還。補六年。捨墮。比丘尼及三小眾突
吉羅。是謂為犯。
開緣　不犯者。僧聽及滿六年。減六年捨故。更作
新者。若復無故者。自作。若他作與。若得已成者。無
犯。不犯者最初未制戒等。
○第十五坐具不貼故者戒
總釋。
此是不共戒。尼犯不同。大乘同學。律攝云。為欲
<pb n="606"/>
遮其輕賤心故。制斯學處。
緣起處。
佛在給孤獨園。遣人請食。諸佛常法。諸比丘受請
後。徧行諸房（僧祗云。世尊以五事利益故。五日一按行僧房。一者聲聞弟子不著有為
事不。二者不著世俗言論不。三者不著睡眠妨行道不。四者觀病比丘不。五者為年少新出家比丘。見如
來威儀庠序。起歡喜心）。見故坐具處處狼藉。無人收攝。聽諸
比丘作新坐具。取故者縱廣一磔手。貼著新者上。
壞色故。
起緣人。
六羣不遵佛誨。諸比丘白佛。訶責結戒。
所立戒相。
若比丘作新坐具。當取故者縱廣一磔手。貼著新者
上。壞色故。若作新坐具。不取故者縱廣一磔手。貼著
新者上。用壞色故。尼薩耆波逸提。
釋義　作新坐具時。若故坐具未壞。未有穿孔。當
取浣染治。牽挽令舒。裁割取縱廣一磔手。貼新者
上。若貼邊。若中央壞色（縱者豎也。廣者橫也。謂橫豎一磔手　善見云。若不
能貼細擗雜新者作亦得　五分云。佛一磔手方二尺。壞色者。隨意覆新者上。文言二尺者。即今時一尺
六寸也）。若作新坐具。不取故者下（違制成犯）。
犯緣　此戒具足三緣。方成本罪。一貪好自為。二
有故不貼。三作新已成。
定罪　此中犯者。不取故者。貼新者上。捨墮。不
成。突吉羅。若令他作成。捨墮。不成。突吉羅。
若為他作。成與不成。突吉羅。捨懺不還等。得罪
如上。十誦云。若減取作。乃至半寸。突吉羅。摩
得勒伽云。若離宿不須捨。但作突吉羅悔過。比
丘尼及三小眾突吉羅。是謂為犯。
開緣　不犯者。截取故者。貼新者上。壞色故。彼自
無得更作新者。若他為作。若得已成者。若純故者
作。不犯。不犯者最初未制戒等。
○第十六持羊毛過三由旬戒
總釋。
此是不共戒。尼犯不同。大乘同學。應息世譏嫌。長
他淨信。律攝云。因譏嫌故。制斯學處。
緣起處。
佛在給孤獨園。
起緣人。
䟦難陀得羊毛。貫杖頭。擔在道行。居士譏嫌。沙門
釋子云何販賣羊毛。諸比丘聞白佛。訶責結戒。
所立戒相。
若比丘道路行。得羊毛。若無人持。得自持乃至三由
旬。若無人持。自持過三由旬。尼薩耆波逸提。
釋義　若比丘在道行。若在住處得羊毛。須者應
取。若無人持（謂無淨人及優婆塞等）。自持至三由旬（僧祗云。三由延
者五肘弓。二千弓名一拘盧舍。四千弓半由延。八千弓一由延。十六千弓二由延。二十四千弓為三由延。
自擔齊三由旬）。若有人持。應語彼人言。我今有此物。當助
我持。乃至彼處。比丘於此中間。不得助持。若無
人持下（違制成犯）。
犯緣　此戒具足三緣。方成本罪。一貪心多擔。二
所擔羊毛。三持過限齊。
定罪　此中犯者。持過三由旬。捨墮。若有人持。
助持過三由旬。突吉羅。若令餘四眾持過三由
旬。突吉羅。除羊毛。若持餘拘遮羅。若乳葉草等。
過三由旬。突吉羅。若復擔餘物。著杖頭行者。亦
突吉羅。捨懺不還等。得罪同前。善見云。至三
由旬已放地。若以杖撥。或以脚轉。過三由旬。皆捨
墮。至二三由旬。若虎狼賊難。擔出三由旬。悉捨
墮。若三由旬內為賊劫奪。劫奪已。復還比丘。比
丘復得擔三由旬。不犯。五分云。應使淨人擔。若
無淨人。乃聽自持。不得擔擔頭戴背負。犯者突吉
羅。摩得勒伽云。比丘空中持羊毛去。與化人持
去。皆突吉羅。比丘尼及三小眾突吉羅。是謂為
犯。
<pb n="607"/>
開緣　不犯者。若持至三由旬。若減三由旬。若有
人與持者。語使持。乃至某處。中間更不助擔。若使
尼等四眾擔三由旬。若毳裝（獸毛褥也）毳繩。若擔頭毛
項毛脚毛。若作帽。若作鑷熱巾。若褁革屣物。盡無
犯。不犯者最初未制戒等。
○第十七使尼染羊毛戒
總釋。
此是不共戒。尼制不同。大乘同學。法運像末。宜當
護世譏嫌。迹絕尼寺之塵。律攝云。因廢正修。制
斯學處。此戒二緣合結。
緣起處。
佛在釋翅搜迦維羅衛尼拘律園（釋翅搜者釋種也。此云能仁住
處。迦維羅衛譌也。應云迦毗羅皤窣都。迦毗羅此云黃色。皤窣都此云所依處。上古有仙。名曰黃頭。依此
修道。西域記云。劫比羅伐窣堵。劫比羅亦仙人之名也。因劫比羅仙洒水為界。以立城。故曰劫比羅伐。伐
者梵音。此云城也。或云迦毗羅衛。或名迦夷。此云赤澤。竺法蘭對漢明帝云。迦毗羅衛者。大千之中也。此
土夏至之日。猶有餘陰。天竺則無。故云大千之中也。尼拘律。西域尼拘律陀樹。即東夏楊柳。名雖不同。樹
體是一。西僧指楊柳。始體言意。其後東僧往彼。識尼拘律。是東夏之楊柳。兩土方言一時洞曉了焉。此園
在赤澤城南三四里。如來成道還國。遣信語父王。如來不住王宮。即於此園造大精舍。一十六所。其諸小
者。總六十四。諸院之中皆有重閣。如祗陀林。等無有異。佛於中住。度八王子及五百釋迦種。以樹彰名。故曰
尼拘律園）。
起緣人。
六群取羊毛。作新坐具。使摩訶波闍波提比丘尼
染。染色污手（或云瞿曇彌。是姓也。或云憍曇彌。或云瞿夷。皆女聲呼也。若男聲呼。云瞿
答摩。此云地最勝）。往禮世尊。佛問知其故。訶責六羣結戒。
不得使比丘尼浣染擘羊毛。諸比丘疑不敢使親
里尼浣染擘。佛言。聽親里者得浣染擘。當如是說
戒。
所立戒相。
若比丘使非親里比丘尼浣染擘羊毛者。尼薩耆波
逸提。
釋義　浣染擘羊毛（浣者。下至以水一漬。染者。下至一人染汁。擘者。下至擘一
片）。
犯緣　此戒具足三緣。方成本罪。一貪心自為。二
尼非親里。三如教而作。
定罪　此中犯者。使非親里比丘尼浣染擘羊毛
者。三捨墮。若使浣染擘。彼浣染而不擘。或浣不
染而擘。或不浣而染擘。皆二捨墮。一突吉羅。使
浣染擘。彼不浣染擘。三突吉羅。使非親里式叉
摩那沙彌尼浣染擘者。突吉羅。捨懺不還等。得
罪同前。薩婆多云。使浣染僧物。突吉羅。比丘
尼及三小眾突吉羅。是謂為犯。
開緣　不犯者。使親里尼浣染擘。若為病人浣染
擘。若為眾僧為佛為塔浣染擘。無犯。不犯者最初
未制戒等（問使尼浣染僧物。論中結罪。四分無犯。二義何從。答若假托浣染僧物。往反當
依論結罪。若心實為僧。應准四分開聽）。
會詳　薩婆多云。結戒者為增上法故。若諸比丘
尼眾執作浣染。廢息正業。則無威德。破增上法故。
又為止惡法。次第因緣故。又為二部眾。各有清淨
故。結此戒也。
○第十八受金銀戒
總釋。
此是共戒。尼制亦同。大乘不同制。為眾生故聽受。
然須淨人掌舉。設無淨人者。心不染著。亦得自捉。
若貪心自畜。即是多欲。不知足。是名染污犯。此是
制罪。律攝云。因起譏嫌。制斯學處。
緣起處。
佛在耆闍崛山。城中有一大臣。與䟦難陀親舊知
識。彼大得猪肉。即勅其婦。留分與之。時城中節會
日。作眾伎樂。竟夜不眠。大臣兒亦在其中。竟夜不
眠。譏乏。問母有殘肉不。母言。唯有䟦難陀分在。兒
與母錢。持此錢更市肉。與䟦難陀。此肉與我。母即
取錢與肉。
起緣人。
<pb n="608"/>
䟦難陀晨朝詣大臣家。大臣婦具告上事。䟦難陀
言。若為我故與錢。我不須肉。即置地與。跋難陀得
錢。持寄市去。諸居士譏嫌。時王及諸大臣集會。共
作是言。沙門釋子得捉金銀錢。沙門釋子不捨金
銀錢珍寶珠瓔。有一大臣。名曰珠髻。即語諸大臣
言。莫作是言。沙門釋子得捉金銀錢。不捨珍寶珠
瓔。何以故。我自從如來聞。沙門釋子。不得捉金銀
錢。捨離珍寶珠瓔。珠髻大臣有威勢。能善說。令諸
大臣歡喜信解。往白世尊。世尊讚其所說。多有所
益。大臣當知。日月有四患。不明。不淨。不能有所照。
亦無威神。云何為四。阿修羅烟雲塵霧。是日月大
患（阿修羅與天鬪時。天用日月。以為旗幟。由日月威。天常勝彼。阿修羅心常忿日月。欲摧滅之。由諸有
情業增上力。盡其智術。不能摧壞。遂以手障。令暫隱沒）。沙門婆羅門亦有四
患。不明。不淨。不能有所照。亦無威神。云何為四。不
捨飲酒。不捨婬欲。不捨手持金銀。不捨邪命自活。
是為四大患。少欲比丘白佛。呵責結戒。
所立戒相。
若比丘自手捉錢。若金銀。若教人捉。若置地受者。尼
薩耆波逸提。
釋義　自手捉錢（僧祇云。自手者。若身。若身分。若身相續。身者一切身。身分者。若
手若脚若肘若膝。身相續者。若僧伽黎。[鬱-山+止]多羅僧。安陀會。覆瘡衣。僧伽支。雨浴衣。若鉢下鉢鍵鎡中。此名
身相續。咸名自手）。錢者。上有文像（外圓像天。內方像地。國號居中。以天地人三才。
合為像。故云上有文像。隨國土所用者是）。若金銀（翻譯集云。梵語蘇伐羅。或云修跋拏。此云
金。大論云。出山石沙赤銅中。許慎云。金有五色。黃金為長。久埋不變。百陶不輕。謂之曰金也。梵語阿路巴。
或云惹多。此云銀。大論云。銀出燒石中。爾雅云。白金謂之銀。其美者謂之鐐）若教人捉。
若置地受者（謂不從手受。如前因緣中以錢置地與也）。薩婆多云。此戒
體。正以畜寶制戒。不為捉故。若捉他寶。若捉自說
淨寶。但捉故得波逸提。非此戒體。是九十事捉寶
戒。非此戒攝也。
犯緣　此戒具足三緣。方成本罪。一貪心自畜。二
無難輒開。三捉國所用錢寶。
定罪　此中犯者。自手捉金銀若錢。教人捉。若置
地受。捨墮。此應捨。是中捨者。若彼有信樂守園
人。若優婆塞。當語言。此是我所不應。汝當知之（此是
對俗捨寶法墮罪。向一清淨比丘悔）。若彼人取還與比丘者。比丘當
為彼人物故受。勅淨人使掌之。若得淨衣鉢針筒
尼師壇。應貿易受持之。若彼優婆塞取已。與比
丘淨衣鉢尼師壇若針筒。應取持之。若彼取已
不還者。令餘比丘語言。佛有教。為淨故與汝。應還
彼比丘物。若彼取已不還。餘比丘不語者。當自
往語言。佛有教為淨故與汝。汝今可與僧與塔。與
和尚同和尚。與阿闍黎同阿闍黎。與諸親舊知識。
若還本主。何以故。不欲使失彼信施故。若不語彼
人知是看是者。突吉羅（即是淨語）。第三分云。有比丘
在塚間得錢。自持來。佛言。不應取。彼比丘須銅。佛
言。打破壞相。然後得自持去。根本云。若為修營
房舍等事。應求草木車乘人工。不應求金銀錢等。
若捉方國共所用錢。犯捨墮。若捉非方國所用
錢。得惡作罪。若捉赤銅鍮石銅鐵鉛錫者。不犯。
律攝云。若安居時。施主持衣價。與苾芻眾。即作
委寄此施主心。而受取之。應可信敬淨人居士。為
淨施主。作施主物想。執捉無犯。若無施主可得。應
持金銀等物。對一苾芻說言。具壽存念。我某甲
得此不淨財。當持此不淨財。換取淨財。如是三說。
應自持舉。或令餘人舉之（今時末運。此法易行。古今咸採取之。斷宜遵奉
矣）。若苾芻於行路中得金銀等。為道糧故。應自持
去。或令淨人及求寂持去。應知求寂於金銀等。但
制自畜。不遮捉持。比丘尼捨墮。三小眾突吉羅。
是謂為犯。
開緣　不犯者。若語言知是看是（即是淨語）。若彼有信
樂優婆塞守園人。當語彼人言。此物我所不應。汝
當知之。若彼人受已。還與比丘者。比丘當為彼人
物故受。與淨人掌之。後若得淨衣鉢針筒尼師壇。
<pb n="609"/>
得貿易持之。若彼人取已。與淨衣鉢若坐具針
筒尼師檀。應取持之。若彼人不肯與者。餘比丘
當語其人言。佛有教為淨故與汝。應還彼比丘物。
若彼人不與。自往語言。佛教比丘。作淨故與汝。當
與塔與僧。與和尚同和尚。與阿闍黎同阿闍黎。與
諸親屬知識。若教使與本施主。不欲令失彼信施
故。如是一切不犯。不犯者最初未制戒等。
會詳　警訓引鈔云。一田宅園林。二種植生種。三
貯積穀帛。四畜養人僕。五養繫禽獸。六錢寶貴物。
七氈褥釜鑊。八象金餝床及諸重物。此之八名。經
論及律。盛列通數。顯過不應。又律經言。若有畜者。
非我弟子。五分亦云。必定不信我之法律。由此八
種。皆長貪壞道。污染梵行。有得穢果。故名不淨也。
乃至云。律中在事。小機意狹。故多開畜。涅槃經
云。若諸弟子無人供須。時世饑饉。飲食難得。為欲
護持建立正法。我聽弟子受畜金銀車乘田宅穀
米。貿易所須。雖聽受畜如是等物。要須淨施篤信
檀越。會正記云。上明大乘機教俱急。下明小乘
機教俱緩。律在事者違事故輕。則顯經宗於理違
理故重。小機意狹。不堪故開。反上大乘堪任故重。
世人反謂小乘須戒。大乘通方。幾許悞哉。
○第十九貨寶戒
總釋。
此是共戒。尼犯亦同。大乘同制。菩薩應息世譏嫌。
即是以利求利。多欲不知足。律攝云。因非法貪。
制斯學處。
緣起處。
佛在耆闍崛山。
起緣人。
䟦難陀往市肆上。以錢易錢持去。諸居士譏嫌。沙
門釋子善能賣買。諸比丘聞白佛。呵責結戒。
所立戒相。
若比丘種種賣買寶物者。尼薩耆波逸提。
釋義　種種賣買者。以成金。未成金。成未成金。成
銀。未成銀。成未成銀。及錢互相貿易等（已成金者。謂已作成
瓔珞具。一切器皿。錢有八種。金錢。銀錢。鐵錢。銅錢。白鑞錢。
鉛錫錢。木錢。胡膠錢。
犯緣　此戒具足三緣。方成本罪。一自貪息利。二
是重寶。三轉易已成。
定罪　此中犯者。種種賣買寶物。以成金易成金。
乃至易錢。捨墮。捨法。同前不異。薩婆多云。此
戒體以重寶與人。求息利。當與時。捨墮。此戒直
一往成罪。不同販賣戒。販賣戒為利故買已還賣。
成罪。律攝云。若為三寶出納。或施主作無盡藏。
設有馳求。並成非犯。然此等物出利之時。應一倍
納質。求好保證。明作契書。年終之日。應告上座及
授事人。皆使同知。或復告彼信心鄔波索迦。比
丘尼捨墮。三小眾突吉羅。是謂為犯。
開緣　不犯者如前。若以錢貿瓔珞具。為佛法僧。
若以瓔珞具易錢。為佛法僧。無犯。不犯者最初未
制戒等。

毗尼關要卷第七

<sarticle>毗尼關要卷第八</sarticle>

清金陵寶華山律學沙門　德基　輯
○第二十販賣戒
總釋。
此是共戒。尼犯亦同。大乘同制如前。律攝云。因
販賣事。制斯學處。
緣起處。
佛在給孤獨園。
<pb n="610"/>
起緣人。
䟦難陀在拘薩羅國道路行。往一無住處[郊-父+ㄓ]。以生
薑易食。食已去。時舍利弗亦在此國乞食。至賣飯
家。默然住。賣飯人見已。問言。大德。何所求欲。報言。
居士。我須食。彼人言。持價來。報言。居士。勿作此言。
我等所不應。彼人言。向者跋難陀以生薑易食。食
已去。大德何故不應。舍利弗慚愧無言。又舍衛城
中有外道。得一貴價衣。持至僧伽藍貿易。䟦難陀
語言。明日來。即其夜浣故衣。擣治光澤如新。晨朝
易之。外道得衣還。所止園中。示諸外道。中有智慧
者。語言。汝為他所欺。此外道即持衣欲相還。䟦難
陀不允。外道譏嫌。諸比丘聞白佛。呵責結戒。
所立戒相。
若比丘種種販賣。尼薩耆波逸提。
釋義　種種販賣者。以時易時。以時易非時。以時
易七日。以時易盡形壽。以時易波利迦羅。以非
時易非時。以非時易七日。以非時易盡形壽。以非
時易波利迦羅。以非時易時（如是互相貿易准知）。賣者。價直
一錢。數數上下。增賣者。價直一錢言直三錢。重增
賣者。價直一錢言直五錢。買亦如是（律攝云。言種種者。謂作多
種販賣。或賤處賤時多聚財貨。貴時貴處轉賣規求。或瞻相時宜。預知豐儉。乘時射利。以求活命。故曰種
種販賣也）。
犯緣　此戒具足三緣。方成本罪。一有販賣心。二
決作販賣。三賣已得利。
定罪　此中犯者。種種販賣得者。捨墮。不得。突
吉羅。捨懺不還等。得罪同前。僧祇云。若肆上
物先有定價。比丘持直來。買置地時。應語物主言。
此直知是。若不語默持去。越毗尼罪。若彼物應
直五十。而索百錢。比丘言。我以五十知是。不名為
下。若比丘知前人欲買物。不得抄買。買者越毗
尼罪。若作是念。此後穀當貴。糴時越毗尼罪。糶
時捨墮。若恐某時糓貴。我今糴此糓。依是得誦
經坐禪行道。到時。穀大貴。食長與二師。或作功德。
餘者糶得利。無罪。買鉢買藥等亦爾。五分云。若
欲貿易。應使淨人語言。為我以此物易彼物。又應
心念。寧使彼得我利。我不得彼利。若自貿易。應於
五眾中。若與白衣貿易。突吉羅。根本云。若為利
買。不為利賣。買時惡作。賣時無犯。若不為利買。
為利故賣。買時無犯。賣時捨墮。若向餘方買物
而去。元不求利。到處賣時。雖得利無犯。律攝云。
若賣買時。不依實說。或以偽濫斗秤。欺誑於他。得
妄語罪。獲物之時犯盜。凡持財物。欲賣買時。先須
定意。無求利心。隨處獲利。悉皆無犯。尼陀那云。
苾芻不應為他俗人斷價。不應酬價高下。若無俗
人代酬。應可二三得自酬價。過此得惡作罪。薩
婆多云。此販賣罪。於一切波逸提中。最是重者。寧
作屠兒。不為販賣。何以故。屠兒正害畜生。販賣一
切欺害。不問道俗賢愚持戒毀戒。無住不欺。又懷
惡心。設若居穀。心恒悕望天下荒餓霜雹災疫。若
居鹽。貯積餘物。意常企望四遠反亂王路隔塞。夫
販賣者。有如是惡。此販賣物。設與眾僧作食。眾僧
不應食。若作四方僧房。不得住中。若作塔作像。不
應向禮。又云。但佛作意禮。凡持戒比丘不應受用
此物。若此比丘死。此物僧應羯磨分。問曰。不死時
不受用此物。何故死便羯磨。答曰。此販賣業。罪過
深重。若生在時。眾僧食用此物者。雖復犯戒。有僧
福田中。故與受用。以受用故。續作不斷。故僧福田
中不聽受用。今世無福。後得重罪。以此因緣。不敢
更作。比丘既死。更無販賣因故。是故聽羯磨取物。
若販賣物。作食噉。口口波逸提。若作衣。著著波逸
提。若作蓐敷臥上。轉轉波逸提。比丘尼捨墮。三
小眾突吉羅。是謂為犯。
開緣　不犯者。與五眾出家人貿易。自審定不相
<pb n="611"/>
高下。如市易法。不與餘人貿易。若使淨人貿易。若
悔者應還。若以酥易油。以油易酥。無犯。不犯者最
初未制戒等。
會詳　薩婆多論云。為佛法增上故。為止鬬諍故。
為成聖種故。為長信敬故。而結此戒。
○第二十一畜長鉢戒
總釋。
此是共不共戒。僧十尼一。大乘為利益眾生故。不
同制。律攝云。情貪積聚。既不自用。復不施人。增
長煩惱。妨修正業。為遮斷故。制斯學處。此戒二緣
合結。
緣起處。
佛在給孤獨園。
起緣人。
六群畜鉢。好者持。不好者置。畜鉢遂多。諸居士譏
嫌。沙門釋子求欲無厭。諸比丘聞白佛。呵責結戒。
不得畜長鉢。時阿難得蘇摩國貴價鉢。欲奉大迦
葉。以大迦葉常畜此鉢。而迦葉不在。白佛。佛問大
迦葉。何時當還。答言。却後十日當還。佛言。自今以
去。當如是說戒。
所立戒相。
若比丘畜長鉢。不淨施。得齊十日。過者。尼薩耆波逸
提。
釋義　鉢者。六種鐵鉢。蘇摩國鉢。烏伽羅國鉢。優
伽賒國鉢。黑鉢。赤鉢。大要有二種。鐵鉢。瓦鉢。大鉢
三斗。小者斗半（斗字恐傳寫之譌。或是升字也　薩婆多云。鉢者三種。上中下。上鉢
受秦升三升。下鉢受秦升一升半。上下兩間是名中鉢。若大於大鉢。小於小鉢。不名為鉢也　根本云。上
鉢受二升米飯。中鉢升半。下鉢一升）。此是鉢量。如是應持。應淨施（謂是
應量鉢。應受持。若有餘。應作淨施也）。畜長鉢者（律攝云。謂除受持之外所有鉢也。鉢者此
異外道。縫葉為器。或手內立拱而食。難養難供。非福田相。世尊許一。非多非少。異俗人外道故。俗人多有
畜積。外道無器而食。比丘惟持一鉢。善順中道。資身修業也）。不淨施下（違制成犯）。
犯緣　此戒具足三緣。方成本罪。一有心貪畜。二
鉢是應量。三過十日不淨施。
定罪　此中犯者。一日得鉢。乃至十日得鉢。畜至
十一日明相出。十日中所得鉢。盡犯捨墮（餘如長衣戒中
不異）。若犯捨墮。鉢不捨。更貿餘鉢。一捨墮。二突吉羅。
捨懺不還等。得罪同前。律攝云。若減量。若過
量。若擬與餘人出家近圓。濟其所用。雖不分別。無
犯。第三分云。鍵𨩲小鉢。次鉢聽不作淨施畜。
薩婆多云。若畜長白鐵鉢瓦鉢。未燒一切。不應量
鉢。突吉羅。比丘尼捨墮。小三眾突吉羅。是謂為
犯。
開緣　不犯者。十日內淨施。若遣與人。若劫奪想
失想。若破想漂想。若奪鉢。失鉢。燒鉢。漂鉢取用。
若他與用。若受寄鉢。比丘死遠行休道。被賊惡獸
害等。不遣與人。無犯。不犯者最初未制戒等。
○第二十二畜鉢求好戒
總釋。
此是共戒。尼犯亦同。大乘同制。少欲知足。息世譏
嫌。律攝云。情貪好故。增長煩惱。招物譏嫌。制斯
學處。
緣起處。
佛在給孤獨園。
起緣人。
䟦難陀鉢破入城。從諸居士乞鉢。彼破一鉢。求眾
多鉢畜。諸居士於異時一處集。各自言。我今獲福
無量。各各相問。皆共譏嫌。少欲比丘白佛。訶責結
戒。
所立戒相。
若比丘畜鉢減五綴不漏。更求新鉢。為好故。尼薩耆
波逸提。彼比丘應往僧中捨。展轉取最下鉢。與之令
持。乃至破應持。此是時。
釋義　五綴者。相去兩指間。一綴（綴者聯絡也。僧祗云。減五綴者。
<pb n="612"/>
若有一綴量減五。是名減。若有二綴。乃至有五綴量減五。是名減。滿五綴者。已有五綴量亦滿。是名滿。若
四三二一綴。若無綴量滿五。是名滿五。綴量者。破處綴間。相去足一大指。不漏者。謂綴量不滿。又無滲漏
也　十誦云。聽用若鐵若銅綴　根本云。若鉢難得。隨意修理。若易得處可棄之。更覓好者。更求
新鉢為好故（僧祇云。或嫌此鉢太大太小太重太輕。若粗若澁。故云為好故）。
犯緣　此戒具足四緣。方成本罪。一有心貪好。二
從非親居士乞。二減量不漏。四乞求已得。
定罪　此中犯者。鉢破減五綴不漏。更求新鉢。捨
墮。若滿五綴不漏。更求新鉢。突吉羅。此應捨
是中捨者。於此住處僧中捨。摩得勒伽云。若乞
得眾多鉢。應捨一意所貪樂者。餘者應與同意（捨已
懺罪竟。僧應還彼比丘鉢。此鉢若貴價。好者應留置。取最下不
如者與之。捨懺不還等。得罪同前。僧祇云。是
比丘應請持律。知羯磨者。乃至五法成就。僧當羯
磨作行鉢人。何等五。不愛。不恚。不怖。不癡。知與不
與。是名五。應羯磨差。作如是說。大德僧聽。某甲
比丘五法成就。若僧時到。僧差某甲比丘。作行鉢
人。如是白。羯磨准此。羯磨者。應僧中唱。大德僧
聽。所受持鉢。一切持來。若不唱者。犯越毗尼罪。諸
比丘應各各賷己所受持鉢來。若有比丘捨先所
受持鉢。更受下鉢持來者。得越毗尼罪。律云。彼
比丘鉢應作白已問僧。作如是白。大德僧聽。若
僧時到。僧忍聽。以此鉢次第問上座。白如是。作此
白已。當持與上座。若上座欲取此鉢與之。應取上
座鉢與次座。若與彼比丘。彼比丘應取。不應護眾
僧故不取。亦不應以此因緣。受持最下鉢。若受突
吉羅。若第二上座取此鉢。應取第二上座鉢與第
三上座。若與彼比丘。彼比丘應受。不應護眾僧故
不受。亦不應以此因緣。受持最下鉢。若受突吉羅。
如是展轉乃至下座若持此比丘鉢。還此比丘。
若持最下座鉢與。與時應作白二羯磨。如是與。
大德僧聽。若僧時到。僧忍聽。僧今以此最下座鉢。
與某甲比丘受持。乃至破。白如是。羯磨准此。彼
比丘守護此鉢。不得著瓦石落處。不得著倚杖下。
及著倚刀下。不得著懸物下。不得著道中。不得著
石上。不得著果樹下。不得著不平地。不得一手捉
兩鉢。除指隔中央。不得一手捉鉢兩開戶。除用心。
不得著戶閾內戶扉下。不得持鉢著繩牀木牀下。
除暫著。不得著繩牀木牀間。不得著繩牀木牀角
頭。除暫著。不得立蕩鉢。乃至足令鉢破。彼比丘不
應故壞鉢。不應故令失。若故壞。不應作非鉢用。
根本云。此鉢不應守持。不應分別。亦不與人應畜
二鉢帒。好者安長鉢。不好者安舊鉢。乞食時應將
二鉢。得乾飯著長鉢中。得濕飯著舊鉢中。應於舊
鉢中食。先洗長鉢。晒曝安置。皆以長鉢為先。安龕
及火熏時。皆於好處。先安長鉢。若道行時。舊鉢遣
人持。長鉢自持。無人為擎者。長鉢安左畔。舊鉢安
右畔。自持而去。此之治罰。乃至盡形或破來。應好
護持。違者得越法罪。僧祇云。是持綴鉢比丘若
故打破。波逸提。或二師知識等憫其洗鉢。妨道藏
去。不見已。更乞。無罪。比丘尼捨墮。小三眾突吉
羅。是謂為犯。
開緣　不犯者。五綴漏。若減五綴漏。更求新鉢。若
從親里索。若從出家人索。若為他索。他為己索。若
不求而得。若施僧得鉢時當次得。若自有價買畜。
一切無犯。不犯者最初未制戒等。
○第二十三使非親織衣戒
總釋。
此是共戒。尼結亦同。大乘為眾生故。不同學。律
攝云。惱物生譏。制斯學處。
緣起處。
佛在給孤獨園。
䟦難陀欲縫僧伽黎。入城至諸居士家。乞得線遂
多。作是念言。我可更於異處索線縫僧伽黎。比丘
<pb n="613"/>
云。衣服難得。應辦三衣。我今寧可織作三衣。即持
線往。與織師。彼手自作繀。自看織。諸居士譏嫌。少
欲比丘聞白佛。訶責結戒。
所立戒相。
若比丘自乞縷線。使非親里織師。織作三衣者。尼薩
耆波逸提。
釋義　自乞者。在在處處自乞。縷線者。有十種。
如上十種衣線也。織師非親里。與線者非親里
犯。織師非親里。與線者是親里。或織師是親里。與
線者非親里。或與線者非親里。織師是親里。皆犯。
犯緣　此戒具足三緣。方成本罪。一貪心自乞。二
非親與織。三織衣已成。
定罪　此中犯者。自乞縷線。使織師織作衣。捨墮。
若看織。若自手作繀。盡突吉羅。捨懺不還等。
得罪同前。僧祇云。自行乞縷。越毗尼心悔。得
者。越毗尼罪。織成者。捨墮。根本云。若酬價織
者。無犯。薩婆多云。若自織。令五眾織。皆突吉羅。
若為無衣故。從非親里乞縷。欲作衣。亦突吉羅。
若少衣正應乞衣。不應乞縷作衣。若須縷縫作
帶。無犯。比丘尼捨墮。三小眾突吉羅。是謂為犯。
開緣　不犯者。織師是親里。與線者是親里。若自
織作鉢囊針氈。若作禪帶（十誦云。佛聽腰病比丘畜禪帶。如為舍利弗故。
聽畜三種帶。繩織帶。辮帶。毳繩帶。五分云。廣作不聽過人八指。狹作不應減五指。應一種色作。不應雜色
作。母論云。除錦上色白皮革。餘一切得用作帶。坐時當用。自束作帶法。廣一磔手。長短隨身量。亦名倚帶）。
若作腰帶。若作帽。若作襪。若作鑷熟巾褁革屣巾。
無犯。不犯者最初未制戒等。
會詳　薩婆多論云。為除惡法故。為止誹謗故。為
成聖種故。而結此戒。
○第二十四求織好衣戒
總釋。
此是共戒。尼犯亦同。大乘同制。即是惡求多求。
律攝云。招世譏嫌。制斯學處。此戒二緣合結。
緣起處。
佛在給孤獨園。有一居士。是䟦難陀知識。出好線
令織師織。作如是衣與。
起緣人。
織師語䟦難陀。䟦難陀言。若與我織者。廣大極好。
堅緻。中我受持。織師言線少。䟦難陀至居士家。更
乞線。居士婦出線箱。恣意擇取好者。持與織師。織
師言價少。報言。但與我織。我當更與價。居士從他
處還。見非我先所勅織衣。問知其故。便生譏嫌。少
欲比丘聞白佛。訶責結戒（戒文如後。唯無自恣請之句）。有居士
自恣請。與比丘衣。疑不敢答。居士欲與比丘貴價
衣。比丘少欲知足。欲得不如者。疑不敢索。佛言。先
受自恣請者不犯。當如是說戒。
所立戒相。
若比丘居士居士婦使織師。為比丘織作衣。彼比丘
先不受自恣請。便往織師所。語言。此衣為我作。與我
極好織。令廣大堅緻。我當少多與汝價。是比丘與價。
乃至一食直。若得衣。尼薩耆波逸提。
釋義　居士居士婦使織作衣下（明施主背後發心）。彼比
丘先不受自恣請下（明愛好多欲）。此衣為我作。與我極
好織。令廣大堅緻（極好織者。謂更要精細。光澤廣大。織時極打。令其堅緻牢密也。
極好織是總標。廣大堅緻是別釋）。我當少多與汝價（少多者。一錢乃至十百。價
者謂金銀錢寶等）。乃至一食直（是極少之義。乃至最少。與其一餐之工價也）。
犯緣　此戒具足四緣。方成本罪。一多欲貪好。二
非親居士。三勸織許直。四得衣入手。
定罪　此中犯者。先不受自恣請。便往求衣。若得
者。捨墮。不得者。突吉羅。捨懺不還等。得罪同
前。僧祇云。若但往勸不許價得衣者。越毗尼罪。
比丘尼捨墮。三小眾突吉羅。是謂為犯。
開緣　不犯者。先受自恣請往求。知足減少求。若
從親里索。從出家人索。或為他。或他為己。或不索
<pb n="614"/>
而得。無犯。不犯者最初未制戒等。
○第二十五瞋奪衣戒
總釋。
此是共戒。尼亦同犯。大乘同制。三賢以捨心為首。
十地以檀度為先。律攝云。因取衣事。不忍廢闕。
譏嫌煩惱。制斯學處。
緣起處。
佛在給孤獨園。
起緣人。
難陀弟子善能勸化（難陀是跋難陀之兄。有一共住弟子。名曰達摩。常懷慚恥。
追悔為心。於諸學處。愛樂尊重。善能勸化）。䟦難陀欲共人間遊行。即先
與彼衣。餘比丘語言。䟦難陀痴人。不知誦戒。不知
說戒。不知布薩羯磨。後餘時䟦難陀欲共人間行。
即不隨行。乃索先所與衣。不復相還。䟦難陀瞋恚。
強奪取衣。比丘高聲言。莫爾。比房比丘聞來集。問
知其故白佛。呵責結戒。
所立戒相。
若比丘先與比丘衣。後瞋恚。若自奪。若教人奪取。還
我衣來。不與汝。若比丘還衣。彼取衣。尼薩耆波逸提。
釋義　瞋恚者（僧祇云。瞋恚不喜。九惱事也）。若自奪。若教人奪
取。還我衣來。不與汝（奪者強取也。或手奪。或口奪。或手口俱奪。謂本有希望。而
與衣。情既不遂。而返奪之也）。若比丘還衣。彼取衣（衣入手成犯）。
犯緣　此戒具足三緣。方成本罪。一情非折伏。二
瞋恚奪取。三衣離彼身藏舉已。
定罪　此中犯者。若自奪。若教人奪。取藏舉者。捨
墮。若奪而不藏舉者。突吉羅。若著樹上。墻下。
籬上。橛上。龍牙杙上。衣架上。繩牀上。木牀上。若小
褥大褥上。若机上。若地上。敷取離處。捨墮。不離
處者。突吉羅。捨懺不還等。得罪同前。僧祇云。
合與別奪。別與合奪。合與合奪。別與別奪。別奪者。
得眾多波夜提。合奪者。得一波夜提。若比丘
與比丘衣時。作是言。汝住我邊者與。若不住者奪。
若汝適我意者與。不適意者還奪。為受經者與。不
受經者還奪。一切無犯。若比丘賣衣未取直。若
錢直未畢。還取衣者。無罪。若奪俗人衣者。越毗
尼心悔。薩婆多論云。奪四眾衣。突吉羅。此戒
體。比丘先根本與他衣。後為惱故。暫還奪取。捨墮。
衣捨還他。波逸提懺。若先根本與他衣。後根本
奪。應計錢。成罪（根本與者。謂實意與彼衣。非有希望而與也。根本奪者。表非折伏暫
奪也。計錢成罪者。謂直滿五錢。成盜罪也）。若先暫與他衣。後便奪取。無
罪。若和尚為折伏弟子。令離惡法故。暫奪衣。無
罪。比丘尼捨墮。餘三眾突吉羅。是謂為犯。
開緣　不犯者。不瞋恚言。我悔不與汝衣。還我衣
來。若彼人亦知其人心悔。即還衣。若餘人語言。此
比丘欲悔還他衣。若借他衣著。無道理還奪取。若
恐失衣。若恐壞。若彼破戒破見破威儀。若被舉。若
滅擯。若應滅擯。若命難梵行難。如是一切奪取。不
藏舉。不犯。不犯者最初未制戒等。
○第二十六過七日藥戒
總釋。
此是共戒。尼亦同犯。大乘比丘同學。此是制罪。
律攝云。因病藥事。貪煩惱故。制斯學處。
緣起處。
佛在給孤獨園。諸比丘秋月風病動。形體枯燥。又
生惡瘡。世尊聽諸比丘時與非時服五種藥。當食
當藥。不令粗現。
起緣人。
畢陵伽婆蹉（此云餘習。大論云。是長老常患眼痛。乞食常度恒水。到恒水邊。彈指言。小
婢駐流。水即兩斷。得過乞食。是恒水神往白佛。佛弟子常罵我。言小婢駐流。佛言。畢陵伽婆蹉懺謝恒神。
彼即合掌。語恒神言。小婢懺謝。是時大眾笑之。云何懺謝而復罵耶。佛語恒神。汝見彼合掌懺謝不。懺謝
無慢。而有此言。當知非惡。此人五百世來。常生婆羅門家。常自憍貴。輕賤餘人。本來所習口言而已。非心
憍也。具德經云能苦中善行悲行。畢陵伽婆蹉是。在羅閱城。多有所識。亦
多徒眾。大得酥油生酥蜜石蜜。諸弟子積聚藏舉。
<pb n="615"/>
處處流漫。房舍臭穢。諸長者譏嫌。比丘白佛。訶責
結戒。
所立戒相。
若比丘有病。殘藥酥油生酥蜜石蜜。齊七日得服。若
過七日服者。尼薩耆波逸提。
釋義　病者（僧祇云。病有二種。一主病。謂饑渴二種。二客病。有四百四病。風大不調有
一百一病。火大不調有一百一病。水大不調有一百一病。雜症有一百一病。若風病當油脂治。熱病當用
酥治。水病當用蜜治。雜病當盡和諸藥治）。殘藥酥油生酥蜜石蜜。齊七
口得服（薩婆多云。此戒體。若病比丘須七日藥。自無淨人求倩難得。應從淨人手受。從比丘
口。受已隨著一處。七日內自取而食。若病重口不受。亦得服。設看病比丘手受口受。亦成受法。如是受已。
聽共殘宿隨意而食。故云殘藥也。酥者。是牛羊等。酥油者。是苣蕂蔓菁及木蜜等。并五種脂。如法澄漉而
服。蜜謂蜂蜜。石蜜謂蔗糖中攝。齊七日者。謂聖制數極齊七日。過此成犯。
犯緣　此戒具足三緣。方成本罪。一有貪味心。二
是七日藥。三過限不捨。
定罪　此中犯者。一日得藥畜。乃至七日得藥畜。
八日明相出。七日所得藥。盡捨墮（如長衣戒中不異。唯七日之別
爾）。若犯捨墮。藥不捨。更貿餘藥。一捨墮一突吉羅。
捨已懺罪竟。僧當還彼比丘藥。彼比丘所有過
七日。酥油塗戶響蜜石蜜。與守園人。若至七日。所
捨與比丘食之。若減七日。應還此比丘。作白二羯
磨。此比丘取已。當用塗脚若然燈。捨懺不還等。
得罪同前（此五長戒中一事）。根本律云。應在午前當淨洗
手。受取其藥。一同梵行邊。作如是說。具壽存念。
我苾芻某甲有此病緣。清淨醫藥我今守持。於七
日內自服。及同梵行者。如是三說。若服一日。即告
同梵行者云。此病藥已服一日。餘有六日在。我當
服之。乃至七日皆應告知。過七日已。尚有餘藥。應
捨與淨人。或與求寂。律攝云。為好容儀。或著滋
味。或求肥盛。或詐偽心服食諸藥。皆惡作罪。五
分云。應捨與僧。僧捨與白衣沙彌。若用然燈塗足
捨藥。比丘不得用。一切皆不得噉。比丘尼捨墮。
三小眾突吉羅。是謂為犯。
開緣　不犯者（本律如前捨懺中明）。十誦律云。若重病不犯。
食四含消藥時。應作是念。我以治病故。含不為美
味（四含消藥。酥油蜜石蜜）。善見云。若酥未滿七日。布施沙彌。
至第八日。若有急須用。得就沙彌乞食。無罪。不犯
者最初未制戒等。
○第二十七雨浴衣求用非時戒
總釋。
此是不共戒。尼犯不同。大乘同制。律攝云。貪求
利養。多乞雨衣。違出離行故。制斯學處。
緣起處。
佛在給孤獨園。毗舍佉母請佛及僧。明日食時至。
遣婢至僧伽藍中。白時到。時天大雨。諸比丘盡雨
中浴。婢至遙見比丘盡裸形浴。謂是裸形外道。還
白主母。母復遣。往白佛及比丘。至受供訖。母請八
願。願與客比丘食。遠行比丘食。病比丘食。病比丘
藥。瞻病人食。供給比丘粥。供給比丘雨浴衣。與比
丘尼浴衣。佛皆聽許。
起緣人。
六羣比丘聞佛聽畜雨浴衣。即一切時春夏冬常
求雨浴衣。不捨雨衣。便持餘用。現有雨衣。猶裸形
浴。諸比丘白佛。訶責結戒。
所立戒相。
若比丘春殘一月在。當求雨浴衣。半月應用浴。若比
丘過一月前求雨浴衣。過半月前用浴。尼薩耆波逸
提。
釋義　春殘一月者（謂西域國風。以四月為一際。以十二月十六日至四月十
五日為春四月。四月十六日至八月十五日為夏四月。八月十六日至十二月十五日為冬四月。而無秋
分。今云春殘一月在。謂春際已過三月。餘有一月在。故云殘也。一月者。即三月後十五日。四月前十五日。
是名春殘一月也。常求雨浴衣（當求者。世尊聽許乞索勸化。求時不應從小家處處
來一尺二尺。應從殷有大家中求。若一人邊得。眾多人邊得。是名求　雨浴衣者。薩婆多云。畜雨浴衣。凡
有二事。天雨時以障四邊。於中澡浴。若天熱時。亦以自障。於中浴。二以夏月多雨。常褁三衣。擔持行來）。
<pb n="616"/>
半月應用浴（謂三月十六日以去。應求應作。四月一日以去。當用澡浴。擔持行來）。若
比丘過一月前求雨浴衣。過半月前用浴（過一月前求者。
即三月十六日以前求索。過半月前用浴者。謂四月一日以前浴。是名前求前用也）。
犯緣　此戒具足二緣。方成本罪。一心貪過求。二
慢教過用。
定罪　此中犯者。三月十六前求。四月一日前用。
捨墮。捨懺不還等。得罪同前。僧祇云。此衣不
得受當三衣。不得淨施。不得著入河中池中浴。不
得小小雨時著浴。當大雨時被浴。若雨卒止。垢液
者著入餘水中浴。無罪。餘時亦不得裸身浴。當
著舍勒（即短裙也）或餘故衣。不得著雨衣種種作事。若
食欲以油塗身。若病時。若多人行處。得繫兩頭作
障。至八月十五日當捨。一比丘僧中唱。大德僧
聽。今日僧捨雨浴衣。如是三說。若至十六日捨者。
越毗尼罪。捨己得用作三衣。亦得說淨。亦得入
餘水中浴。種種著作。無罪。薩婆多云。比丘尼得
畜浴衣。不得畜雨浴衣。以尼弱劣擔持為難。是故
不聽。若閏三月不應前三月求作雨衣。應後三月
十六日求作雨衣。比丘不畜雨浴衣。無罪。善見
云。雨時四月合春末十五日。一百三十五日用。若
有雨浴衣不用。裸形洗浴。突吉羅。比丘尼等四
眾突吉羅。是謂為犯。
開緣　不犯者。三月十六日。求四月一日用。若捨
雨衣已。乃更作餘用。若著浴衣浴。若無浴衣。若作
浴衣。若浣染。若舉處染（該是深字。誤寫染字）。無犯。不犯者最
初未制戒等。
○第二十八過時受畜急施衣戒
總釋。
此是共戒。尼結同罪。大乘為眾生故。不同制。亦須
如法淨施。律攝云。於安居中。共分衣利。因生違
惱。為求衣事。過限廢闕。譏嫌煩惱。制斯學處。
緣起處。
佛在毗蘭若。受婆羅門請。夏安居竟（五分云。毗蘭若邑有婆羅
門。名毗蘭若。波斯匿王以此邑封之　十誦云。字阿耆達。是婆羅門王　薩婆多云。阿耆達者。以供養火
故）。佛告阿難。汝往語婆羅門。我受汝夏安居訖。今
欲人間遊行。阿難往告。時婆羅門自責。九十日中
竟不供養佛僧（佛九十日唯食馬麥。佛言。過去世時。有比婆葉如來。在槃頭摩跋㨔
中。與大比丘眾俱。有槃頭王。與諸臣民。請佛供養。及比丘僧。爾時城中有婆羅門。名山王。教五百童子。王
設會先請。佛默然許之。王還具饌已畢。即執香爐。啟曰。惟願屈尊。來受我供。佛勅大眾。往詣王宮。食畢各
還。時為病比丘。請食而歸。過婆羅門所。時婆羅門見食香美。便起妬意。此髠頭沙門正應食馬麥。不應食
甘饌。亦教童子言。此等師主皆食馬麥。時婆羅門者則我身是。五百童子者五百阿羅漢是。我時言他食
馬麥。故受諸苦報。經歷地獄。無數千歲。今雖得佛。由此殘緣。我及眾等。於毗蘭若邑。食馬麥九十日。以償
殘報也。往世尊所。禮佛足已。却坐一面（善見云。却者。猶如日轉。一
面者。在一邊。智慧之人。到宿德所。坐避六法。何謂六法。一者極遠。若欲共語。言聲不及故。二者太近。觸忤
宿德故。三者上風。身氣臭故。四者高處。不恭敬故。五者當眼前。瞻視難故。六者在後。宿德共語。迴轉難故。
言却坐一面。離此六法也）。世尊為說妙法。令心歡喜。婆羅門設
供。并施衣。佛聽比丘受夏衣。
起緣人。
六羣即一切時常乞衣。安居未竟。亦乞衣。亦受衣。
䟦難陀在一處安居竟。聞異處安居比丘大得利
養。即往彼處。處分衣分。大得衣。持來入祇洹精舍。
諸比丘聞。嫌責白佛。佛以無數方便訶責。時舍衛
國波斯匿王境內人民反叛（波斯匿王。晉言和悅。西域記云。正名鉢邏
斯那。唐言勝軍。淨法師譯為勝光。仁王經云。是波斯匿王已於過去十千劫龍光佛法中。王為四地菩薩。
梨師達多富那羅二大臣（梨師達多。此云仙授。又云仙施又云仙與。謂從
仙人邊。求得子故。富那羅或云富蘭那。此云故舊。又翻宿舊。是仙授之兄。此兄弟二人是波斯匿王大臣。
於拘薩羅國。錢財巨富。無與等者。而能於佛及四部眾。等共受用。不計我所。雜阿含經彼自說言。波斯匿
王欲入園觀。令我乘於大象。載第一宮女。一在我前。一在我後。我坐其中。象下坂時。前者抱我頸。後者攀
我背。象上坂時。後者抱我頸。前者攀我矜。彼諸婇女為娛樂王故。衣繒綵衣。著眾妙香瓔珞莊嚴。我與同
遊。常護三事。一者御象恐失正道。二者自護心恐生染著。三者自護持恐其顛墜。我於爾時。於王婇女。無
一剎那不正思惟。佛讚長者。善哉善哉。能善護心。然富蘭那耑修梵行。離欲清淨。不著香華。遠離凡鄙。持
戒為勝。梨師達不耑修梵行。然其知足達四聖諦。智慧為勝。後時二俱命終。佛記二人。一持戒勝。一智慧
勝。二俱同生一趣。同一受生。同於後世。得斯陀含果。生兜率天。一來世間。盡苦邊際）。王勅使
<pb n="617"/>
征。二大臣作是念。我等往征。未知得還否。欲為僧
設食并施衣。諸比丘以安居未竟。不敢受衣白佛。
佛言。聽諸比丘受急施衣。結戒。
所立戒相。
若比丘十日未竟夏三月。諸比丘得急施衣。比丘知
是急施衣當受。受已乃至衣時應畜。若過畜者。尼薩
耆波逸提。
釋義　十日未竟夏三月者（謂自恣猶有十日在。即七月初六日未至
七月十五日。故云十日未竟夏三月也）。急施衣者受便得。不受便失
（薩婆多云。若王施。若王夫人施。若王子施。大官鬪將施。以諸貴人善心難得。又難可數見。若女欲嫁時。以
至壻家。不得自在故。今得自在。以物施僧。若病人施以善心故。以物施僧。令存亡有益。因急事施。故名急
施衣也）。衣時者自恣竟。不受迦絺那衣一月。受迦絺
那衣五月。自恣十日在。若比丘得急施衣。比丘
知是急施衣應受。受已即十日應畜。到自恣竟。不
受迦絺那衣一月。受迦絺那衣五月。若自恣九
日在得急施衣。比丘知是急施衣應受。受已即九
日應畜。到自恣竟。不受迦絺那衣一月。受迦絺那
衣五月。更增一日（如是自恣八日七日六日五日四日三日二日若自恣一日在
後。更增九日准知）。若過畜（謂過一月五月成犯）。
犯緣　此戒具足三緣。方成本罪。一有貪畜心。二
非急施衣。三過前過後畜。
定罪　此中犯者。得急施衣。若過前過後。捨墮（過前
者謂七月初五日已前而輒受衣。過後者。謂一月五月竟不淨施等而仍畜。捨懺不還
等。得罪同前（五長中一事也）。薩婆多云。除十日。急施衣。一
切安居衣。必待自恣時分。若安居中分。突吉羅。
根本云。若在夏中。或施主欲自手行施。取亦無犯。
若差得藏衣。苾芻或施主作是語。我行還自手
當施。雖過時分畜。亦無犯。比丘尼捨墮。三小眾
突吉羅。是謂為犯。
開緣　不犯者。得急施衣。不過前。不過後。不犯。若
奪衣失衣燒衣漂衣過前。不犯。奪失燒漂想。若險
難道路不通。乃至命難梵行難。若彼受寄比丘。或
死。或出行。捨戒。賊劫惡獸害等過後。無犯。不犯者
最初未制戒等。
○第二十九後月離衣過六夜戒
總釋。
此是不共戒。大乘比丘同學。律攝云。因不善護
身離衣事故。及慢教煩惱。制斯學處。
緣起處。
佛在給孤獨園。諸比丘夏安居訖。後迦提一月滿
在阿蘭若處住。多有賊難。劫奪衣鉢。又打撲比丘。
比丘皆趨祇桓精舍聚住。佛問知其故。聽留一一
衣置舍內。
起緣人。
六羣聞佛聽留衣置舍內。便留衣置舍內。囑親友
比丘已。出行。受囑比丘出衣晒之。諸比丘問知其
故。白佛。訶責結戒。
所立戒相。
若比丘夏三月竟。後迦提一月滿在阿蘭若。有疑恐
怖處住。比丘在如是處住。三衣中欲留一一衣置舍
內。諸比丘有因緣。離衣宿。乃至六夜若過者。尼薩耆
波逸提。
釋義　夏三月竟（謂前安居者。坐夏三月已竟。至七月十五日。故云夏三月竟。
後迦提一月滿在阿蘭若（按迦提翻功德。又翻昴星。昴星。直此月故。謂七
月十六日至八月十五日。是夏安居最後一月。故云後迦提一月也。言滿在阿蘭若者。謂受後安居者。雖
同前安居者。七月十五日自恣。仍須住滿三月為期。以終後安居之局。故云滿在阿蘭若處也）。阿
蘭若去村五百弓。遮摩羅國弓長四肘。用中肘量
（如離衣戒中釋）。有疑者。疑有賊盜。恐怖者。中有恐怖賊盜。
留一一衣（僧祇云。一一衣者。僧伽黎。[鬱-山+止]多羅僧。安陀會。不得寄僧伽黎安陀會。得寄
[鬱-山+止]多羅僧。（文）無僧伽黎。不得入聚落乞食。安陀會以著身故。不得單著僧伽黎）舍內者。[郊-父+ㄓ]
聚也。有因緣者（五分云。若塔事和尚阿闍黎事及以他事）。六夜者（薩婆多云。
從七月十六日次第六夜聽阿蘭若安居。比丘離衣宿所以聽者。外國此六夜中間是賊發時。是故聽也）。
彼六夜竟。第七夜明相未出前。若捨衣。若手捉衣。
<pb n="618"/>
若至擲石所及處（言擲石所及處者。非蘭若界限。乃是寄衣聚落之勢分也。過者
犯）。
犯緣　此戒具足三緣。方成本罪。一有慢教心。二
是離三衣。三違制過限。
定罪　此中犯者。離衣六夜竟。第七夜明相未出
前不捨衣。不手捉衣。不至擲石所及處住。第七夜
明相出。犯捨墮。除三衣已。離餘衣。突吉羅。捨
懺不還等。得罪同前。五分云。若一宿二宿乃至
五宿事訖不還。突吉羅。律攝云。至第七夜明相
未出。得惡作罪（此謂故不作捨衣。乃至擲石所及處。心懷慢教。是故先得惡作。明相
出時。便得捨墮）。善見云。寄衣已六夜一往看。見衣已還
阿蘭若處（如是相續六夜往看不犯）。餘四眾突吉羅。是謂為犯。
開緣　不犯者。已經六夜。第七夜明相未出到衣
所。若捨衣。若手捉衣。若至擲石所及處。不犯。若奪
失燒漂。不捨衣。不手捉衣。不至擲石所及處。不犯。
若船濟不通。道路險難。一切難緣等不捨衣。不手
捉衣。不至擲石所及處。一切不犯。不犯者最初未
制戒等。
○第三十迴僧物入己戒
總釋。
此是共戒。尼犯亦同。大乘同制。即取十方僧物入
己。律攝云。由貪煩惱。制斯學處。此戒二緣合結。
緣起處。
佛在給孤獨園。
起緣人。
有一居士。欲飯佛及僧。布施好衣。䟦難陀聞即往
語言。居士眾僧有大善利威力福德。施僧者多。汝
今食施眾僧衣可施我。居士聽之。次日請僧至舍。
居士見長老比丘威儀具足。發大聲悔。比丘問知
其故。白佛。呵責結戒。斷僧物入己捨墮。諸比丘不
知是僧物。非僧物。為許僧。不許僧。後乃知是僧物。
已許僧。或有作捨墮懺悔者。或慚愧者。佛言不知
無犯。當如是說戒。
所立戒相。
若比丘知是僧物。自求入己者。尼薩耆波逸提。
釋義　僧物者。為僧故作。未許僧。已許僧。已捨與
僧（僧祇云。僧有八種。比丘僧。比丘尼僧。客僧。去僧。舊住僧。安居僧。和合僧。不和合僧）。物者。
衣鉢坐具針筒。下至飲水器（僧祗云。有八種物。時分。夜分。七日。終身。隨
物。重物。不淨物。淨不淨物）。自求入己者（自往來索。以僧物攝歸入己。
犯緣　此戒具足四緣。方成本罪。一心貪取。二是
僧物。三作僧物想。四物已入手。
定罪　此中犯者。知是僧物。自求入己。捨墮。若
物許僧轉與塔。若許塔轉與僧。許四方僧轉
與現前僧。許現前僧轉與四方僧。許比丘僧
轉與比丘尼僧。許比丘尼僧轉與比丘僧。許
異處與異處。皆突吉羅。已許作許想。捨墮。已
許疑。突吉羅。未許作許想。突吉羅。未許疑。突
吉羅。捨懺不還等。得罪同前。僧祇云。若有人
欲布施。問比丘言。應施何處。答言。隨汝心所敬處。
復問何處果報多。答言。施僧果報多。復問何等清
淨持戒有功德僧。答言。僧無犯戒。不清淨者。若持
物來施比丘。應語言。施僧得大果報。若言我已曾
施僧。今正欲施尊者。受之。無罪。若知物向僧。迴
令向己。捨墮。是物僧不應還。僧應受用。若迴與餘
人。波逸提。知物向此畜生。迴與餘畜生。越毗尼
心悔。五分云。若施主自迴欲與僧物與己。不犯。
薩婆多云。若物向僧。與前人說法。令物自入己。
捨墮。物則還僧。向三二一比丘。突吉羅。以物施
此塔。迴向彼塔。物即入彼塔。不須還以福同故。比
丘作突吉羅懺。以物施此僧祇。迴向餘僧祇。物
入餘僧祇。不須還。以僧祇同故。比丘作突吉羅懺。
以自恣臘與此眾僧。迴向餘僧。自恣物應還。與
此眾僧。以自恣物所屬異故。比丘作突吉羅懺。若
<pb n="619"/>
不還。計錢成罪。面門臘亦如是。知物向一人。
迴向餘人。應還取此物。已歸此物主。作突吉羅懺。
若不還彼物。計錢成罪。律攝云。見他將物施無
恥眾。自觀己。身福勝施彼。為益施主。便迴入己者。
無犯。比丘尼捨墮。三小眾突吉羅。是謂為犯。
開緣　不犯者。若不知。若已許作不許想。若許少
勸令與多。若許少人勸與多人。欲許惡。勸與好者。
或戲笑語。若誤語。獨處語。或眠中語。欲說此乃錯
說彼。一切無犯。不犯者最初未制戒等。
會詳　法苑云。貪有二種報。一者多欲。謂因前世
縱恣貪欲心無止息。故感今生。業習不忘。倍復增
勝。而生貪著也。二者無厭。謂因前世貪求不已展
轉馳逐。故感今生。業習不忘。欲心轉盛。用之無度。
求之無厭也。
三結問。
諸大德。我已說三十尼薩耆波逸提法。今問諸大德。
是中清淨不（三問）。
四勸持。
諸大德。是中清淨默然故。是事如是持。

毗尼關要卷第八

<sarticle>毗尼關要卷第九</sarticle>

清金陵寶華山律學沙門　德基　輯
●五九十波逸提法。分四。初總標。二別列戒相。
三結問。四勸持。
初總標。
諸大德。是九十波逸提法。半月半月說。戒經中來。
（若論篇聚。俱屬第三。前三十事因財生犯。此九十事無因而犯。貪染雖輕。慢教無減。唯無財事為異。縱有
過量。作牀衣等。但違教而作。不類三十唯截壞而後懺悔也　又斯波逸提法。性該六聚。凡屬故作。若輕
若重。於方便位。皆有不敬聖教波逸提罪。此篇於諸篇中。獨得墮稱。所謂墮落燒煮覆障不如意處也。如
佛告目連曰。若無慚愧輕慢佛語。犯波逸提。如夜摩天壽二千歲墮泥犁中。於人間數二十四億四十千
歲。覩此聖說。自當誡勗身心。慎思言行。則無非而不除。無戒而不淨者也）。
二別列戒相。有九十條。初知而妄語。乃至九十
與佛等量作衣戒。
○第一知而妄語戒
總釋。
此是共戒。尼犯亦同。大乘同制。救眾生故得開。此
是性罪。律攝云。由詐妄事覆藏煩惱。制斯學處。
緣起處。
佛在釋翅搜迦維羅衛國尼拘類園中。
起緣人。
有釋迦子。字象力（按舍夷國有聚落名象力。因聚落以稱名也。後於舍衛國命終。
雜阿含經佛記云。此人犯三種非法。所謂慳貪愚癡瞋恚。當墮地獄中。偈云　若生不善心　成就貪瞋
癡　此身自作惡　還復害於己　如芭蕉生實　自害於其身　若無貪瞋癡　是名為智慧　不害
於己身　是名勝丈夫　是以應除斷　貪瞋癡大患。善能談論。常於外道
梵志論義。若不如時。便違反前語。若僧中問是語
時。即復違反前語。於眾中知而妄語。諸梵志譏嫌。
諸比丘聞白佛。呵責結戒。
所立戒相。
若比丘知而妄語者。波逸提。
釋義　知而妄語者（律攝云。是決定心表非錯誤。妄語者。謂對了知人。違心異
說。作詭誑言。名為妄語也）。不見言見。不聞言聞。不觸言觸。不知
言知。見言不見。聞言不聞。觸言不觸。知言不知。見
者眼識。聞者耳識。觸者鼻舌身三識。知者意識（薩婆
多論云。見聞覺知。以三根性利。力用偏多。各分為名。三根性鈍。力用處少。總名為覺。又復三根能取遠境
界。各分為名。三根近取境界。故合為名也）。
犯緣　此戒具足三緣。方成本罪。一有妄語心。二
正說時知是妄語。三說聽了了。
定罪　此中犯者。若不見不聞。不觸不知。言我見
聞觸知等。知而妄語。波逸提。本不作妄語意。妄
語時。知是妄語。妄語已。不憶是妄語。故妄語。波逸
<pb n="620"/>
提。於大眾中。知而妄語。說而了了。波逸提。說
而不了了。突吉羅。說戒時。乃至三問憶念罪。而
不說者。突吉羅。薩婆多論云。若遣使妄語。若書
信妄語。盡突吉羅。根本律云。違心而說。皆得墮
罪。若不違心而說者。無犯。比丘尼波逸提。小
三眾突吉羅。是謂為犯。
開緣　不犯者。不見言不見。不聞言不聞。不觸言
不觸。不知言不知。見言見。聞言聞。觸言觸。知言知。
意有見想。便說者無犯。不犯者最初未制戒等。
會詳　律攝云。佛之弟子言常說實。不應為盟自
雪。表他不信故。設被誣謗。亦不應作誓（雪者洗也。謂自洗清
白也）。十誦律云。不得自呪呪他。不得以物自誓誓他。
不得自投竄。令他投竄。呪與投竄一種故（即今投狀訴神
等事）。法死珠林云。妄語二報。一多誹謗。謂因前世不
務誠實妄語無信。故感今生多被他人誹謗也。二
為他人所誑。謂因前世專以妄語欺誑於人。故感
今生為人之所誑惑也。
○第二毀呰語戒
總釋。
此是共戒。尼犯亦同。大乘同制。若但毀呰。梵網
云。若佛子無事。謗他良人善人。罪結輕垢。若合自
讚。即自讚毀他戒攝結重。若增上煩惱犯者。失菩
薩戒。此是性罪。律攝云。由出家人事不忍煩惱。
制斯學處。
緣起處。
佛在給孤獨園。
起緣人。
六羣比丘斷諍事。以種類罵比丘。比丘慚愧。忘失
前後。不得語。諸比丘聞白佛。訶責結戒。
所立戒相。
若比丘種類毀呰語者。波逸提。
釋義　種類毀呰者。卑姓家生。行業亦卑。伎術工
巧亦卑。或言汝是犯過人。或言汝多結使人。或言
汝禿盲人。或言汝禿瞎人。卑者旃陀羅種（此云屠者。
應法師云。此云嚴幟。一云主殺人。乃是西方屠殺之輩。以惡業自嚴。行時搖鈴持竹。以為幖幟。故以為名。
若不爾者。王必罪之。或翻可畏。法顯傳云。名為惡人。與人別居。若入城市。則擊竹以自異。人則識而避之。
不相搪𠊲）。除糞種。竹師種。車師種。卑姓者拘湊（此是天竺
[(白-日+田)/廾]小之姓也）。拘尸婆蘇晝（此是天竺[(白-日+田)/廾]小種族）。迦葉（此翻龜氏。其先代學道。有
靈龜負圖而出。因以為姓。是天竺諸婆羅門之一姓。而非首族也）。阿提棃夜（或云阿支
羅。北天竺多此姓也）。婆羅墮（此云[拈-口+(足-口+(雪-雨))]疾。或云利根。本行集翻重幢。此是婆羅門十八姓中之
一姓。元居[(白-日+田)/廾]末也）若非卑姓。習卑伎術。即是卑姓。卑業
者。販賣猪羊。殺牛。放鷹[(采-木+(工/山))*鳥]。獵人網魚。作賊捕賊者。
守城知刑獄。卑伎術工巧者。鍛作。木作。瓦陶作。
皮韋作。剃髮作。簱箕作。犯者波羅夷。僧殘。波逸
提。波羅提提舍尼。偷蘭遮。突吉羅。惡說。結者。從
瞋恚乃至五百結。盲瞎者。盲瞎禿躄跛聾瘂及
餘眾患所加。若比丘罵餘比丘言。汝生卑賤家。
汝業卑。伎術卑。汝犯。汝結使。汝瞎禿。如是等。若面
罵。若喻罵。若自比罵。面罵者。言汝是旃陀羅家生。
除糞家生。乃至眾患所加。喻罵者。汝似旃陀羅。汝
似除糞種等。自比罵者。我非旃陀羅種。我非除糞
種。我非眾患所加（毀呰者。欲令前人羞愧。此有二。一由瞋忿。二因傲慢）。
犯緣　此戒具足三緣。方成本罪。一有毀呰心。二
作毀呰語。三說而了了。
定罪　此中犯者。若比丘種類毀呰。語了了者。波
逸提。不了了者。突吉羅。若以善法而面罵。若
喻罵。若自比罵善法者。阿蘭若乞食補衲衣。乃至
坐禪人。面罵者。汝是阿蘭若。乃至坐禪人。喻
罵者。汝似阿蘭若。乃至坐禪人。自比罵者。我非
阿蘭若。乃至坐禪人。若說了了不了了。皆突吉
羅。五分云。毀呰餘四眾。突吉羅。比丘尼毀呰
比丘比丘尼。波逸提。毀呰餘三眾。突吉羅。律
攝云。毀呰俗人。亦得惡作。若求寂等。於苾芻等
<pb n="621"/>
而毀呰。得惡作罪。對中方人作邊地語。對邊地
人作中方語。若他解者得根本罪。若不解者得惡
作罪。薩婆多論云。若輕毀狂心。亂心。病壞心。在
家無師僧越濟人。一切在家人。聾人。六罪人（犯四根本。
破和合僧。出佛身血）。盡突吉羅。若遣使書信。突吉羅。設
有先出家。而後癩病者。一切僧事得共作。若食時
莫令坐眾中。比丘尼波逸提。三小眾突吉羅。是
謂為犯。
開緣　不犯者。相利故說。為法故說。為律故說。為
教授故說。為親厚故說。或戲笑說。或因語次失口
說。或獨說。夢中說。欲說此錯說彼。無犯。不犯者最
初未制戒等。
會詳　法苑珠林云。惡罵二報。一常聞惡音。謂因
前世口無禁忌。發言粗惡。令不忍聞。故感今生常
聞穢惡之音也。二恒有諍訟。謂因前世恃力怙勢。
好諍健訟。惡逆無德。故感今生常致諍訟而不和
也。
○第三兩舌戒
總釋。
此是共戒。尼犯亦同。大乘同制。梵網經云。見持
戒比丘。手捉香爐。行菩薩道。而鬬遘兩頭。謗欺賢
人。無惡不造等。此是性罪。律攝云。依門徒事由
畜眾煩惱。制斯學處。
緣起處。
佛在給孤獨園。
起緣人。
六羣傳彼此屏語。遂至眾中未有鬬事而生鬪。已
有鬪事而不滅。諸比丘白佛。呵責結戒。
所立戒相。
若比丘兩舌語者。波逸提。
釋義　兩舌者（律攝云。為離間事。謂離間恩義。挑唆鬪諍）。比丘鬪亂比
丘比丘尼式叉摩那沙彌沙彌尼優婆塞優婆夷
國王大臣外道異學沙門婆羅門（如是互相鬬亂）。鬬亂者。
某甲說是言。汝是旃陀羅種。除糞種（乃至眾患所加。如前毀呰
戒中不異。是名兩舌也）。
犯緣　此戒具足三緣。方成本罪。一有心鬬亂。二
傳彼此屏語。三說聽了了。
定罪　此中犯者。比丘鬬亂。說而了了者。波逸提。
不了了者。突吉羅。薩婆多云。若以八事傳向
四眾。突吉羅（八事者。一種。二伎。三作。四犯。五病。六相。七煩惱。八罵）。傳向在家
無師僧。若遣使書信。狂心。亂心。病壞心。聾瘂。越濟
人。六罪人。一切在家人。盡突吉羅。除此八事。更
以餘事者。云汝是多眠多食人。戲笑人。若言汝欺
誑人。多情詐人。如是向比丘說者。聞與不聞。盡突
吉羅。若不傳彼此語。但二邊說。令離散者。突吉
羅。律攝云。為離間意。他不了時。但得惡罪。比
丘尼波逸提。三小眾突吉羅。是謂為犯。
開緣　不犯者。破惡知識。破惡伴黨。破方便壞僧
者。破助破僧者。破作非法非律羯磨者。破若為僧
為塔廟若和尚同和尚阿闍黎同阿闍黎。若知識
親友。若數數語者。無義無利。欲方便作無利義。破
如是等人。無犯。不犯者最初未制戒等。
會詳　法苑珠林云。兩舌語二報。一得蔽惡眷屬。
謂因前世兩舌使人朋儔分離乖間。皆生怨惡。故
感今生得蔽惡眷屬也。二得不和合眷屬。謂因前
世兩舌離間人之親愛。使不和合。故感今生得不
和合眷屬也。
○第四與婦女同室宿戒
總釋。
此是共戒。尼犯亦同。大乘同制。避世譏嫌。及護梵
行。律攝云。由女人事婬染煩惱。制斯學處。
緣起處。
佛在給孤獨園。
<pb n="622"/>
起緣人。
尊者阿那律（或云阿那律陀。此云無滅。昔施食福。人天受樂。於今不滅。淨名疏云。或云
阿泥盧豆。或云阿㝹樓䭾。梵音楚夏不同耳。此云如意。或云無貧。過去饑世。曾以稗飯。施辟支佛。九十一
劫天人之中。受如意樂。故名如意。爾來無所乏斷。故名無貧。佛之從弟。斛飯王子。西域記云。阿泥𢫫陀。舊
曰阿那律者譌也　根本云。昔迦羅村䭾佛制底之處。興大供養。時有羣賊欲行竊盜。入制底中。見其燈
闍。遂便挑舉。覩佛尊容。情生歡喜。即發大願。願我來世得遇大師。承事無倦。得妙天眼。人中第一。由彼願
力。今獲天眼最為第一）。從舍衛國。向拘薩羅中路。至無比丘
住處[郊-父+ㄓ]。聞一婬女家。常止賓客。即往借宿門下。結
跏趺坐。繫念在前。時拘薩羅國諸長者。亦來投宿
門屋下。坐相逼近。婬女生愍念心。令入舍內。尊者
結跏趺坐。繫念在前。婬女室中然燭。竟夕不絕。婬
女於初夜來。求作夫。尊者默然不答不視。到後夜
復求作夫。尊者復不答不視。何以故。由尊者得無
上二俱解脫故（成實論云。二俱解脫者。一慧解脫。二心解脫。慧解脫者。謂以智慧斷
無明惑業之縛。而得解脫也。二心解脫者。謂因此心離於貪愛之縛。而得解脫。今尊者見思斷盡。不染情
欲。故不答不視）。此婬女即脫衣前捉。尊者以神通力。湧身
在空。婬女慚愧。著衣合掌。懺悔至三。尊者即下本
處。說微妙法。婬女得法眼淨。受三歸五戒。為優婆
夷。次日尊者受其供養而去。還僧伽藍。向諸比丘
說。少欲者嫌責。白佛結戒。
所立戒相。
若比丘與婦女同室宿者。波逸提。
釋義　婦女者。人女有知命根不斷。室者。有四周
墻壁。障上有覆。或前敞而無壁。或有雖覆而不徧。
或雖覆徧而有開處（室者實也。人物實滿其中。是謂曰室）。
犯緣　此戒具足四緣。方成本罪。一知有婦女。二
堪行婬境。三同室無隔。四脇臥著地。
定罪　此中犯者。若比丘先宿。婦女後至。或婦女
先至。比丘後到。或二人俱至。若欹臥（欹音谿不正臥）隨脇
著地。波逸提。隨轉側。波逸提。若天女阿脩羅
女龍女夜叉女餓鬼女同室宿。突吉羅。若黃門
二根人同室宿。突吉羅。晝日婦女立比丘臥。突
吉羅。薩婆多云。此戒亦身教成罪。亦人上成罪。
一臥一波逸提。十臥十波逸提。是名身教成罪。若
一臥有一女人。一墮罪。有十女人。十墮罪。是名人
上得罪。若白衣舍內房舍各異。若比丘在一房
中。女人在餘房。比丘不閉房戶。突吉羅。閉戶。無
犯。若樹下。突吉羅。五分云。若同覆異隔。若大
會說法。若母姊妹近親疾患。有知男子自伴不臥。
皆不犯。律攝云。若天龍女可見形者。及傍生女
同處宿。咸得惡作。小傍生女不堪行婬者。不犯。
若有父母夫主等守護者。同宿無犯。比丘尼
波逸提。小三眾突吉羅。是謂為犯。
開緣　不犯者。比丘不知彼室內有婦女而宿。若
比丘先至。而婦女後至。比丘不知。若屋有覆而四
邊無障。或盡覆而半障。或盡覆而少障。或盡障而
不覆。或盡障而少覆。或半覆半障。或少覆少障。或
不覆不障露地。無犯。此室中若行若坐。無犯。若頭
眩倒地。若病臥。無犯。或為強力所捉。若為人所縛。
若命難。淨行難。無犯。不犯者最初未制戒等。
○第五同未受大戒人三宿戒
總釋。
此是共戒。尼犯亦同。大乘比丘同學。律攝云。由
眠宿事不寂靜煩惱。制斯學處。此戒二緣合結。
緣起處。
佛在曠野城。
起緣人。
六羣與諸長者共在講堂宿。六羣中有一人。亂心
睡眠。轉側形露。有比丘以衣覆已。復更轉側露形。
第二比丘復以衣覆。尋復轉側形起（善見云。臨欲眠時。應先念
佛念法念僧念戒念天念無常。不先作念。心即散亂。是故露身形也）。長者譏笑調弄。
時眠比丘慚愧無顏。餘比丘亦慚愧無顏。少欲比
丘白佛。訶責結戒。不得與未受大戒人共宿。佛在
<pb n="623"/>
拘睒毗國。諸比丘言。佛不聽與未受大戒人共宿。
當遣羅云去。時羅云無屋住。往佛廁上宿（善見云。羅云入
佛廁。以袈裟敷地而眠。所以入佛廁者。以淨潔故。多人以香花供養）。佛知往廁所作
謦欬。羅云亦作謦欬聲。世尊知而故問。此中有誰。
答言。我是羅云。問汝作何等。答諸比丘言。不得與
未受具戒人共宿。驅我出。佛授指令捉將入自房
共宿。明日集比丘告言。汝等無慈心。乃驅出小兒。
是佛之子。不護我意耶。自今聽比丘與未受大戒
人共二宿。若至三宿。明相未出時。應起避去。若至
第四宿。應自去。或使彼去。當如是說戒。
所立戒相。
若比丘與未受大戒人共宿。過二宿至三宿。波逸提。
釋義　未受大戒人者。除比丘比丘尼。餘未受戒
人是（謂三小眾及白衣也）。過二宿至三宿者（薩婆多論云。所以聽二宿者。若
都不聽。或有失命因緣。以憐愍故。得共二宿。以護佛法故。不聽三宿）。
犯緣　此戒具足四緣。方成本罪。一未受具人。二
共房無隔。三過限不遣。四脇臥著地。
定罪　此中犯者。本律得罪。同前戒。僧祇云。若
與未受具人同屋宿。第三宿時當異房。若露地。露
地風雨雪寒時。當還入房坐至地了。若老病不堪
坐者。當以縵障。若齊項。若齊掖。縵下至地。不得容
猫子過。若道行時。無帳縵者。若未受具人可信者。
應語言。汝眠我當坐。比丘欲眠時。當喚使覺。我眠
汝坐。若眠。汝無福德。薩婆多云。若共宿過二夜
已。第三夜更共異人宿。波逸提。以前人相續故。若
共宿二夜已。移在餘處。過一宿已。還共宿無過。
十誦云。有病比丘。使沙彌供給。雖臥無犯。是中有
不病比丘。不應臥。根本云。如在行路過二宿。通
夜應眠。勿生疑惑。目得迦云。不合與俗人求寂
授學人（即學悔人）別住人同坐。必有難緣。無犯。比丘
尼波逸提。三小眾突吉羅。是謂為犯。
開緣　不犯者同前。
會詳　薩婆多云。結戒者。為佛法尊重故。為息誹
謗故。
○第六與未受戒人共誦戒
總釋。
此是共戒。尼犯亦同。大乘比丘同學。律攝云。由
教授事。制斯學處。
緣起處。
佛在曠野城。
起緣人。
六羣與諸長者。共在講堂誦佛經。語聲高大。如婆
羅門誦書聲無異。亂諸坐禪者。諸比丘聞白佛。訶
責結戒。
所立戒相。
若比丘與未受戒人共誦者。波逸提。
釋義　未受戒者。除比丘比丘尼。餘者是。共誦者
（五分云。並誦者俱時誦。或授聲未絕。彼已誦。或彼誦未竟。此復授。句義非句義。句
味非句味。字義非字義。句義者。與人同誦。不前
不後。諸惡莫作。眾善奉行。自淨其義。是諸佛教（句義
者。偈中一句。是名句。又云。有字義昧。是名為句。句足義足。是名句義）。非句義者。如一
人說諸惡莫作未竟。第二人抄前言諸惡莫作（非句
義者。如一人說句未了。第二人復抄前而言者。句既未了。其義有缺。名非句義）。句味者。二
人共誦。不前不後。眼無常。耳無常。乃至意無常（句味
者。謂字雖同。其義有別。故云句味也）。非句味者。如人未稱眼無常。第
二人抄前言眼無常（非句味准前知）。字義者。二人共誦。不
前不後。阿羅波遮那。非字義者。一人未稱言阿。
第二人抄前言阿（義味等同前　文殊菩薩法一品云。阿羅跛者那者。是滿一切
願義。何以故。阿字樂欲菩提義。羅字染著不捨眾生義。跛字第一義諦義。者字妙行義。那字無自性義。樂
欲菩提。不捨眾生染。第一義諦中。行行修習。諸法無有自性。纔說此陀羅尼。一切如來所說法。攝入五字
中。能令利益眾生。般若波羅蜜多成就）。法者。佛所說。聲聞所說。仙人
所說。諸天所說。
犯緣　此戒具足四緣。方成本罪。一未受具人。二
<pb n="624"/>
是三藏文句。三不先教誨。四同誦了了。
定罪　此中犯者。與未受戒人共誦。一說二說三
說。若口授。若書授了了。波逸提。不了了。突吉羅。
天子。阿脩羅子。夜叉子。龍子。乾闥婆子。畜生能
變形者同誦。說而了了。突吉羅。若師不教言。我
說竟。汝可說者。師突吉羅。若授弟子經。應教言。
待我誦斷。汝當誦。若不受語者。不復得教。僧祗
云。雖比丘尼受具戒。亦不得教。善見云。若長行
同誦者。隨字得罪。若佛涅槃後。迦葉為上座。五百
羅漢所集三藏。若共未受具戒人同誦此法者。得
波逸提。若法師所撰文字。共同誦者。不犯。戒
因緣經云。若比丘向未受戒者。說一句戒。波逸提
（由六羣向沙彌說毗尼故制。葢以五篇之名。唯大僧法。沙彌等。必不可聞。聞則成盜法重難故）。律
攝云。若不請。輙為人說。得越法罪。比丘尼波逸
提。三小眾突吉羅。是謂為犯。
開緣　不犯者。我說竟汝說。一人誦竟一人書。若
二人同業同誦。或戲笑語。疾疾語。獨語。夢中語。欲
說此錯說彼。無犯。不犯者最初未制戒等。
○第七向未具人說他粗罪戒
總釋。
此是共戒。尼犯亦同。大乘同制。義疏云。說過者
有兩。一陷沒心。欲令前人失名利等。二治罰心。欲
令前人被繫縛等。此二心皆是業主。必犯重戒。若
獎勸心說。及被差說罪。皆不犯。又犯七逆十重。前
人失戒。失戒後說。但犯輕垢。律攝云。此由未近
圓事不忍煩惱。制斯學處。此戒三緣合結。
緣起處。
佛在耆闍崛山。有行波利婆沙摩那埵比丘。在下
行坐。
起緣人。
六羣語諸白衣。此等人犯如是如是事。故眾僧罰。
使在下行坐。有過比丘聞之慚愧。餘比丘亦慚愧
白佛。訶責結戒。犯粗惡罪。不得向未受大戒人說。
時諸比丘不知粗惡罪。不粗惡罪。後乃知是粗惡
罪。或有作波逸提懺悔者。或有畏慎者。佛言。不知
不犯。故更加知字。後舍利弗為僧所差。在王眾中。
說調達過。生畏慎心。佛言。僧差無犯。當如是說戒。
所立戒相。
若比丘知他有粗惡罪。向未受大戒人說。除僧羯磨。
波逸提。
釋義　粗惡罪者。波羅夷僧殘。未受大戒人者。
除比丘比丘尼。餘者是。除僧羯磨者（僧白二羯磨差說無
犯）。僧者。同一羯磨同一說戒。
犯緣　此戒具足四緣。方成本罪。一知是粗罪。二
僧不差說。三所對未具戒人。四說而了了。
定罪　此中犯者。知他比丘有粗惡罪。向未受大
戒人說而了了。波逸提。不了了。突吉羅。除粗
罪已。更以餘罪。向未受大戒人說。突吉羅。自犯
粗惡罪。向未受大戒人說。突吉羅。除比丘比丘
尼。以餘人粗惡罪。向未受大戒人說。突吉羅（餘人者。出
家三小眾。及在家二眾也）。粗惡粗惡想。波逸提。粗惡疑。突吉
羅。非粗惡粗惡想。突吉羅。非粗惡疑。突吉羅。
僧祇云。比丘尼雖受具戒。亦不得向說。根本
云。若於不知俗家。作不知想疑。向彼說。得墮罪。
若於知俗家。作不知想疑。向彼說。得突吉羅。若
於不知俗家。作先知想疑。不犯。五分云。教向甲
說而向乙說。教說此罪而說彼罪。皆波逸提。十
誦云。若羯磨此比丘作說罪人。餘比丘說者。突吉
羅。若令向此人說此處說。向餘人餘處說者。突
吉羅。若僧作隨意隨時隨處說罪羯磨者說。無
犯（問五分教向甲說而向乙說等。皆波逸提。十誦向餘人餘處說。突吉羅。此二何從。答既被僧差。
則所向雖或失當。宜從十誦結經。設以惡心欲令陷沒。故向乙說。宜從五分結重也）。薩婆多
云。向未受具戒人說二篇罪名。波逸提。說罪事。
<pb n="625"/>
突吉羅。若說下三篇罪名。突吉羅。說罪事。亦
突吉羅。不問前比丘有罪無罪。向未受具戒人
說其粗罪。盡波逸提。若遣使書信印。亦突吉羅。
若說出佛身血。壞僧輪對首。偷蘭。若說四事
邊十三事邊。一切偷蘭遮。突吉羅。比丘尼波逸
提。三小眾突吉羅。是謂為犯。
開緣　不犯者。若不知。若眾僧差。粗惡非粗惡想。
若白衣先已聞。無犯。不犯者最初未制戒等。
會詳　薩婆多云。結戒者。為大護佛法故。若向白
衣說比丘罪惡者。則前人於佛法中。無信敬心。故
寧破塔壞像。不得向未受具戒人說比丘過惡。若
說罪過。則破法身故（可不慎之）。
○第八向外人說證法戒
總釋。
此是共戒。尼犯亦同。大乘同制。律攝云。因未近
圓人。似求名利。似有貪故。制斯學處（戒因緣經中乃向沙彌說
故制）。
緣起處。
佛在毗舍離獼猴江邊樓閣精舍。
起緣人。
知而故問婆裘園比丘。頗實爾耶。答言實爾。佛言。
汝等癡人。真實猶不得向人說。况不實。呵責結戒
（准此義。即前大妄語戒因緣並起。不實者結重。實者從輕。結集之時。輕重各列）。
所立戒相。
若比丘向未受戒人。說過人法。言我見是。我知是。實
者波逸提。
釋義　如初篇第四戒中。更無異故不出。
犯緣　此戒具足三緣。方成本罪。一實得上人法。
二舉意向未受具人說。三說而了了。
定罪　此中犯者。若彼真實有此事。向未受大戒
人。說而了了者。波逸提。不了了。突吉羅。若手
印書。若作知相遣人。了了波逸提。不了了。突吉
羅。若天子。阿脩羅子。夜叉子。乾闥婆子。龍子。餓
鬼子。畜生能變化者。向說得上人法。了了不了了。
盡突吉羅。向受大戒人。非同意者。說突吉羅。
自稱言。我得根力覺道禪定解脫三昧。向人說者。
波逸提。五分云。受大戒人不問而向說。語語突
吉羅。不犯者。泥洹時說。律攝云。對俗人現神
通。得惡作罪（神者。如比丘有大神力。能無量變化。震動大地。以一為多。以多為一。若近
物遠物。是神非通。通者。若墻壁高山。徹過無礙。如行虗空凌虗如鳥。入地如水。履水如地。身出烟燄。如大
火聚。日月威光。以手捫摸。乃至梵天身得自在。是名通也。今云神通。二法合說）。不犯者。為
顯聖教。現希有事。或欲令彼所化有情心調伏故。
雖現無犯。言我清淨持戒。突吉羅。若說天龍
鬼神來至我所。為名利故。波逸提。若言旋風土
鬼來至我所。為名利故。突吉羅。若實誦三藏。隨
所誦經。隨所解義。隨所問答。為名利故。向人說者。
突吉羅。摩得勒伽云。向狂人散亂心人重病人
說。突吉羅。比丘尼波逸提。小三眾突吉羅。是謂
為犯。
開緣　不犯者。若實得上人法。自言是業報。不言
是脩得。向同意比丘說。若說根力覺道解脫三昧。
不向人說我得。或戲笑語。獨語。夢中語。欲說此錯
說彼。無犯。不犯者最初未制戒等。
會詳　薩婆多云。結戒者。為大人法故。若自稱德
行。覆藏過罪。是小人法。為平等法故。若自種聖德。
則賢愚各異。前人於眾僧。無平等心故。
○第九與女人過說法戒
總釋。
此是共戒。尼犯亦同。大乘同學。須護譏嫌。必若不
起譏嫌。隨機廣略為說無犯。此是制罪。律攝云。
因說法事婬染過限譏嫌煩惱。制斯學處。此戒三
緣合結。
緣起處。
<pb n="626"/>
佛在給孤獨園。
起緣人。
迦留陀夷詣一大長者家。在姑前。與兒婦耳語說
法。姑見問婦。說何等事。婦言。與我說法。姑言。若說
法者當高聲。令我等聞。云何乃耳中獨說耶。乞食
比丘聞白佛。訶責結戒。與女人說法。波逸提。時有
女人請比丘說法。比丘畏慎白佛。佛言。聽比丘與
女人說法。不得過五六語。諸比丘復以畏慎心。以
無有知男子便休。不與女人說法。佛言。自今已去。
除有知男子。聽過五六語。與女人說法。如是請授
五戒。說五戒法。受八戒。說八戒。法說八聖道法。十
不善法。十善法。諸女問義。以無知男子。皆不敢為
受。為說答義。佛言。自今已去。聽無知男子。乃至問
義。若不解。當廣說（起緣雖多。唯三緣制戒。故云三緣合結也）。
所立戒相。
若比丘與女人說法。過五六語。除有知男子。波逸提。
釋義　女人者（人女有知。未命斷。能解知善惡言義）。法者（律攝云。謂是如來所
說。或聲聞所說）。五語者。色無我。受想行識無我（受戒揵度云。世尊食
後。告五比丘色無我。若色是我者。色不增益。而我不受苦。若色是我者。應得自在。欲得如是色。不用如是
色。以色無我故。而色增長。故受諸苦。亦復不能得隨意。欲得如是色便得。不用如是色便不得。受想行識
亦復如是）。六語者。眼無常。耳無常。鼻舌身意無常（無常經云。
假使妙高山。劫盡皆散壞。大海深無底。亦復有枯竭。大地及日月。時至皆歸盡。未曾有一法。不被無常吞
　淨名疏云。身無常等者。決擇記云。約生老病死配之。緣初起名生。本無有故無常也。老奪盛色故無強
也。病為疾苦所侵故無力也。死來滅壞故無堅也。此約粗事無常。亦云一期無常。言速朽之法。不可住也。
此約細無常。亦云剎那無常。若悟此生滅無常。得四沙門果故。即藏教義也）。過者（律攝云。過
五至六。過六至七。是名過也）。有知男子者。解粗惡不粗惡事（僧祗
云。若盲若聾若眠。亦名無知男子。若減七歲。若過七歲。不解好惡語義味。不名有知男子。若七歲若過七
歲。解好惡義味。是名有知男子　薩婆多云。有知男子者。謂解人情語言。意趣可作證明者。要是相解言
語。若方類不同者。一切不聽。男子必是白衣。一切出家人亦不得以事同。故。正使眾僧集會。若有女人若
多若少。無有知男子。不得為說。得為尼說法。一切尼眾以教誡法故無過）。
犯緣　此戒具足四緣。方成本罪。一人女有知解。
二所說佛法。三無知男子。四過說了了。
定罪　此中犯者。為女人說法。過五六語。徐有知
男子。說而了了。波逸提。不了了。突吉羅。若天
女。阿脩羅女。龍女。夜又女。乾闥婆女。餓鬼女。畜生
女能變化不能變化者。為說過五六語。了了不了
了。盡突吉羅。五分云。為女人說五六語竟。語言
法正。齊此從坐起去。更有因緣。復來坐為說。不犯。
若說五六語竟。更有女人來。為後女人說。如是
相續為無量女人說。皆不犯。若自誦經。女人來
聽。若女人問義。要使得解。過五六語。皆不犯。薩
婆多云。女者能受婬欲者。若石女若小女未堪任
作淫欲者。突吉羅。若說世間常事。突吉羅。比
丘尼波逸提。三小眾突吉羅。是謂為犯。
開緣　不犯者。若五六語有知男子前過說。若無
知男子前授優婆夷五戒。及說五戒法。與八關齋。
說八關齋法。說八聖道。及十不善。十善法。及女人
問義。若不解廣為說。若戲笑語。疾疾語。獨語。夢中
語。欲說此錯說彼。無犯。不犯者最初未制戒等。
會詳　法華云。不應於女人身。取能生欲想相。而
為說法。亦不樂見。若入他家。不與小女處女寡女
等共語。亦復不近五種不男之人以為親厚。不獨
入他家。若有因緣。須獨入時。但一心念佛。若為女
人說法。不露齒笑。不現胸臆。乃至為法猶不親厚。
况復餘事。
○第十掘地戒
總釋。
此是共戒。尼犯亦同。大乘同學。此是制罪。律攝
云。由作鄙業妨廢正脩。因壞地事。制斯學處。此戒
二緣合結。
緣起處。
佛在曠野城。
起緣人。
<pb n="627"/>
六群與佛脩治講堂。自手掘地。諸長者譏嫌。斷他
命根。諸比丘聞白佛。呵責結戒。不聽自手掘地。六
群復教人掘言。掘是置是。諸長者復譏嫌。佛言。當
如是說戒。
所立戒相。
若比丘自手掘地。若教人掘者。波逸提。
釋義　自手掘地者。已掘地未掘地。若已掘地。經
四月被雨漬。還如本（十誦云。地有二種。生地。不生地。多雨國土。八月地生。少雨
國土。四月地生。除是名不生地。文八月謂驚蟄後立冬前。四月謂夏四月　律攝云。生地者。謂未曾掘。若
曾經掘。被天雨濕。或餘水霑時經三月。是名生地。若無雨濕及餘水霑潤時經六月。亦名生地。異此非生。
自作教他。成犯）。
犯緣　此戒具足四緣。方成本罪。一是生地。二生
地想。三故掘。四要傷土。
定罪　此中犯者。若用鋤。或以钁斵。或以椎。或以
鎌刀刺。乃至指爪掐傷地。一切波逸提。打栓入
地。波逸提。地上然火。波逸提。有地想。波逸提
（謂地作地想。非是砂石想）。若不教言看是知是。突吉羅（此是淨語。令彼
淨人自知所應掘應置。比丘法不得直言掘是置是也）。僧祇云。若河邊坎上。
以脚蹋墮。蹋蹋波夜提。坎岸邊行土崩。無犯。
若營事比丘多塔物僧物。欲藏地中。若在露處生
地。不得自掘。當使淨人知。若在覆處死地。得自掘
藏。釘栓拔栓亦爾。若死土被雨已。不得自取。使
淨人取盡。雨所洽際。然後自取。無罪。掘地。波夜
提。半沙。越毗尼罪。純沙。無罪。若石薑石糞
亦如是。薩婆多云。不生地觸上乾土。突吉羅。
下侵濕地。犯墮。墻根齊築處。不犯。以異於地。
故雖築治。若濕相淹發。犯墮。凡欲取菜草土。當
遙言。某處有好者淨來。若到邊指示。犯也。蟻封
雨時。犯突吉羅。以非根本實地故。若中生草觸草
犯墮。封土犯突吉羅者。有少相連分故。屋下地犯
墮。通覆處處地若土起。犯突吉羅。及下地犯墮。
十誦云。掘不生地。一掘一突吉羅。掘生地。一掘
一波逸提。若比丘作師匠。欲新起佛圖僧坊畫
地作模。不犯。餘比丘畫者。犯罪。若金銀等鑛。若
雌黃赭土白墡處。生石處。黑石處。沙處。鹽處掘者。
不犯。根本律云。若營作比丘欲定基時。得好星。
候吉辰。無有淨人。應自以栓釘地。記疆界深四指
者。無犯。比丘尼波逸提。小三眾突吉羅。是謂為
犯。
開緣　不犯者。若語言知是看是。若曳材木曳竹。
若離倒地扶正。若反甎石。取牛糞。取崩岸土。若鼠
壤土。若除經行處土。若除屋內土。若來往經行。若
掃地。若杖築地。若不故掘。一切不犯。無犯者最初
未制戒等。
○第十一壞鬼神村戒
總釋。
此是共戒。尼犯亦同。大乘同學。此是制罪。律攝
云。因種子及鬼神邨事以譏嫌無悲煩惱。制斯學
處。
緣起處。
佛在曠野城。
起緣人。
告諸比丘。有一曠野比丘。脩治房舍。自斫樹耶。答
言實斫。呵責結戒。
所立戒相。
若比丘壞鬼神村。波逸提。
釋義　鬼神者。非人是（婆沙云。鬼者畏也。謂虗怯多畏。又云威也。能令他畏
其威也。又希求名之為鬼。謂彼餓鬼恒從他人。希求飲食。以活性命　光明疏云。神者能也。大力者。能移
山填海。小力者。能隱顯變化。故曰神也）。村者。一切草木是。村有五種。
一根種呵棃陀（即黃薑也）。憂尸羅（即香莩也。此云茅香根。正法念處經云。是
冷藥草名。根本云。香附子）。貿他致吒（是雀頭香）。盧犍（即黃連也）。及根餘所
生者是（因根生故。名根種也）。枝種者。柳舍摩（是菩提樹也）。婆羅醯
陀（謂貝多羅樹也。此二種樹。見交廣有。餘方不見）。及餘枝種等是（因枝發生。故云
<pb n="628"/>
枝種）。節生種者。蘇蔓那華（又云須曼那。此云善攝意。亦名蘇摩那華。其色黃白
極香。樹不至大高三四尺。下垂如葢。其華香氣與末利華相似）。蘇羅婆（未詳）。蒲醯那
（是外國草名也）。勒蓼（即是蓼草。其味苦辣。類有多種。天蓼亦云水紅草。多生水傍。苗莖尺餘。葉
大色赤白。馬蓼葉大同前。卑濕之地亦生。水蓼生淺水中。葉大有黑點。毛蓼冬根不死。葉上有毛。白蓼紅
蓼香蓼禾蓼等）。及餘節生種者是。覆羅種者（是虗中種也）。甘
蔗。竹葦。藕根。及餘覆羅生種者是（覆羅未知何義。諸部節種）。子
種者。子還生子者是（即如稻麥蔴豆粟等子。還生子故）。若斫截墮
故。名壞鬼神村也（律攝云。村者聚義。謂是林薄諸鬼神鳥獸等稟生命者託之而
住。猶若人村。壞者。是拗拉拔掘斬截摧傷之總名也）。
犯緣　此戒具足四緣。方成本罪。一是生草木。二
草木想。三故壞。四斫截斷。
定罪　此中犯者。於五生種中。若生生想。自斷。若
教他斷。若自炒。教他炒。自煑。教他煑。波逸提。若
生疑。突吉羅。生非生想。突吉羅。非生生想。突
吉羅。非生疑。突吉羅。草木七種色。青。黃。赤。白。
黑。縹（青白色即淺青色也）。紫色。生草木作生草木想。若自
斷。教他斷。若自炒。教他炒。自煑。教他煑。波逸提。
生草木疑。突吉羅。生草木非生草木想。突吉羅。
非生草木生草木想。突吉羅。非生草木疑。突
吉羅。若打栓著樹上。波逸提。若以火著生草
木上。波逸提。若斷多分生草木。波逸提。若斷
半乾半生草木。突吉羅。若不言看是知是。突吉
羅。五分律云。若比丘一一所須語淨人言。汝知
是。若不解。復語言汝看是。若不解。復語言與我是。
若為火燒。若折。若斫。知必不生。不犯。住處庭
中生草。聽使淨人知。摩得勒伽云。以土沙覆
生草。突吉羅。語餘人言。取是果。我欲食。突吉羅。
生果未淨。全咽。突吉羅。取木耳。突吉羅。打
熟果落。突吉羅。打生果落。波逸提。善見云。木
倒笮比丘而不死。雖手中有刀斧等。寧守死不斫
木掘土以脫命。何以故。掘土斫木得墮。智慧人寧
守戒而死。不犯戒而生。若人放火燒寺。為護住
處。得剗草掘土以斷火。不犯。若水中翻蓮花浮
萍。突吉羅。若離水。波逸提。若須花果。得舉樹
枝下。使淨人取。不犯。不得令枝折。若樹高淨人不
及。比丘得抱淨人取。不犯。若樹押人。比丘得斫
樹掘地以救其命。不犯（問上云木倒笮。比丘不得斫木掘土以脫命。下云若
樹押人。比丘得斫樹掘地以救其命。此二義何從。答木笮比丘不得斫木掘土。正謂自利。寧守戒而死。不
犯戒而生也。樹押於人。得斫樹掘地。務當救人。不犯禁戒。自他俱利。正與大乘教意相符也）。薩
婆多云。不問有種子無種子。要須淨而食不淨果。
若合子吞咽。突吉羅。若嚙破。波逸提。第三分
云。不應不淨果便食。應作五種淨法食。一火淨。二
刀淨。三瘡淨。四鳥⿰口豕淨。五不中種淨。是中初後兩
種淨已都食。餘三種淨。應去子食。不應噉不淨果
菜。不應自作淨。不應自手捉令人作淨。應置地使
人作淨。作淨已不應不受而食。律攝云。若蒲桃
瓜果總為一聚。於三四處以火拄之。此便為淨。若
刀爪一一皆須別淨。僧祇云。有國土作穀聚。畏
非人偷。以火燒上作識。即此為淨。如摩摩帝有
倉穀未淨。畏年少比丘不知法。使淨人火淨。至倉
糓盡。比丘恒得語言舂去。不犯。比丘尼波逸提。
小三眾突吉羅。是謂為犯。五分云。餘三眾無故。
殺生草木。突吉羅。薩婆多云。三眾是淨人。不犯
（問今此二律其義何從。答若無故殺生草木。必從五分結罪。若為三寶營作。即依薩婆多無犯。開遮得所。
義無乖謬也）。
開緣　不犯者。言看是知是。若斷枯乾草木。若於
生草木上。曳木曳竹。若生草覆道。以杖披遮令開。
若以瓦石拄之。而斷傷草木。若除經行地土。及掃
經行來往處地。誤撥斷生草木。若以杖築地。撥生
草木斷。無犯。不犯者最初未制戒等。
會詳　根本云。凡授事人為營作故。將伐樹時。於
七日前。在彼樹下。設諸祭食。誦經呪願。說十善道。
讚歎善業。復應告言。若於此樹。舊住天神應別求
<pb n="629"/>
居止此樹。今為三寶有所營作。過七日已。當斬伐
之。若伐樹時。有異相現者。應為讚歎。施捨功德。說
慳貪過。若仍現異相。即不應伐。若無別相。應可伐
之。薩婆多云。結戒者。為不惱眾生故。為止誹謗
故。為大護佛法故。凡有三戒。大利益佛法。一不得
擔。二不得殺草木。三不得掘地。若不制三戒。一切
國王當使比丘種種作役。有此三戒。帝主一切息
心。根本雜事云。得义尸羅國有醫鉢羅龍王。化
身為摩納婆形（此云儒童）。持滿篋金。徧遊諸處。說偈問
言　何處王為上　於染而染著　無染而有染
　何者是愚夫　何處愚者憂　何處智者喜
　誰和合別離　說名為安樂　若有解者。即以金
篋供養。然無有人能解釋者。漸行至婆羅痆斯國。
復如是唱。有人報言。有上智人。住阿蘭若。名那剌
陀。當解斯義。未幾那剌陀至。龍以偈問。彼聞記憶。
告言。十二年後當為汝解釋。龍言。太長久。漸求減
至七日。時那剌陀即往告五比丘。五比丘答言。汝
可問佛。即詣鹿林。禮足而坐。佛為說法。證預流果。
願求出家。佛言。先為摩納婆解釋頌義。然後出家。
應如是答。第六王為上。染處即生著。無染
而起染。說此是愚夫。愚者於此憂。智人於
此喜。愛處能別離。此則名安樂。彼若不解。
更為說頌。若人聞妙語。解已脩勝定。若聞
不了義。彼人由放逸。彼若更疑。汝可對彼。
以爪截葉。若問世尊出世。報言已出。若問何處。報
言在施鹿林。時那剌陀受佛教已。至龍王所。具答
如上。彼龍化作轉輪聖王。往世尊所。佛言。汝愚癡
人。於迦攝波佛時。受佛禁戒。不能護持。感此下劣
長壽龍身。今者何故還起詐心。汝今可復本形。龍
言。世尊。我是龍身。多諸怨惡。恐有眾生共相損害。
佛勅金手神。為之守護。龍王別至一處。遂復本形。
身有七頭。頭尾相去有二百驛。一一頭上各生一
醫羅大樹。被風搖動。膿血皆流。霑污形骸。臭穢可
惡。常有蠅蛆。諸蟲徧其身上。晝夜𠯗食。是時龍王
即以本身。詣世尊所。禮足却住。白言。唯願世尊。為
我授記。當於何日。捨此龍身。佛言。當來人壽八萬
歲時有佛出世。號曰慈氏。為汝授記。當免龍身。龍
王悲哭。諸頭眼中一時淚出。成十四河。駛流驚注。
佛令裁止。勿致損國。龍禮佛足。忽然不現。大眾問
其往因。佛言。迦攝波佛時。此龍於佛法中。出家脩
行。善閑三藏。具習定門。經行醫羅樹下。以自䇿勵。
樹葉打頭。即便忍受。後時繫心疲倦。從定而起。䇿
念經行。葉還打頭極痛。發瞋怒心。即以兩手。折其
樹葉投地。作如是語。迦攝波佛於無情物上。見何
過咎。而制學處。令受斯苦。由彼猛毒瞋心毀戒。命
終墮此龍中。
○第十二異語惱他戒
總釋。
此是共戒。尼犯亦同。大乘同學。此是性罪。律攝
云。由違惱事瞋恚煩惱。制斯學處。此戒二緣合結。
緣起處。
佛在拘睒毗國瞿師羅園中。
起緣人。
尊者闡陀犯罪。諸比丘問言。汝自知犯罪耶。即以
餘事報言。汝向誰語。為說何事。為論何理。為語我。
為語誰耶。是誰犯罪。罪由何生。我不見罪。云何言
我有罪。諸比丘白佛。佛以無數方便呵責。聽僧與
作餘語。羯磨結戒。餘語者波逸提。後便觸惱眾僧。
喚來不來。不喚來便來。應起不起。不應起便起。應
語不語。不應語便語。諸比丘白佛呵責已。聽僧與
闡陀作觸惱羯磨。當如是說戒。
所立戒相。
若比丘妄作異語惱他者。波逸提。
<pb n="630"/>
釋義　妄作異語者（善見云。若比丘見闡那捉銀錢。比丘語言。何以捉銀錢。答
言。我捉錫錢非銀錢。或見飲酒語言。汝何以飲酒。答言。我飲水。語言。汝何以與女人獨坐屏處。答言。有智
男子。是名餘語。或時默然不答　律攝云。如有苾芻問苾芻言。爾見如是相貌苾芻。及俗人男女不。便作
惱心。而答之曰。如此之人我不曾見。但見兩脚從此而去。或時默然。是謂異語惱他）。
犯緣　此戒具足三緣。方成本罪。一有心惱他。二
餘語觸惱。三僧與作羯磨已。
定罪　此中犯者。僧未作白。作餘語。汝向誰說。為
說何事。為論何理。為我說。為餘人說。我不見此罪。
如是語者。盡突吉羅。若作白已。如是語者。盡波
逸提。若未白。喚來不來。不喚來便來。應起不起。
不應起便起。應語不語。不應語便語。一切突吉羅。
若作白竟。一切波逸提。若上座喚來不來。突
吉羅（違逆眾僧結重。違逆上座結輕）。僧祇云。若僧中問異答異。得
波夜提。若多人中和尚阿闍黎諸長老前問異
答異。越毗尼罪。律攝云。若於僧伽及尊重類。稱
理之教。垢心違惱。亦得墮罪。非稱理教。作違惱
言。得惡作。若向不解人。而作違惱。亦惡作罪。
若差知眾事。以垢惡心。應作不作。不應作而作。皆
得墮罪。若無惡心。得惡作罪。五分云。若輕戒
波逸提。師令掃地不掃。教順掃而逆掃。皆突吉
羅。根本云。若苾芻見獵人逐麞鹿等入寺內。彼
問頗見有鹿從此過不。不應答言見。若是寒時。報
言。可入溫室向火。若是熱時。報言。可入涼室飲水。
若彼云。我不疲倦。我問走鹿。應自觀指甲。報言。我
見指甲。若更問者。應觀太虗。報言。我見太虗。若彼
云。我不問指甲及太虗。然問可殺有情於此過不。
即應徧觀四方。作如是念。於勝義諦一切諸行。本
無有情。報言。我不見有情。此皆無犯。若餘問時。不
如實答。皆得墮罪。比丘尼波逸提。小三眾突吉
羅。是謂為犯。
開緣　不犯者。重聽不解。前語有參差。汝向誰說。
乃至我不見此罪。若欲作非法非毗尼羯磨。若僧
若塔寺。若和尚阿闍黎親舊知識。欲為作無利益
羯磨。不與和合。喚來不來。教莫來便來。不犯。若一
坐食。若不作餘食法食。若病喚起不起。不犯。或舍
崩壞。或燒。或毒蛇入舍。乃至命難。梵行難。教莫起
便起。不犯。若惡心問上人法汝說是。不與說。不犯。
若作非法非毗尼羯磨。若僧塔寺和尚阿闍黎親
舊知識為作無利益。教莫語便語。不犯。若小語。疾
疾語。夢中語。若獨語。欲說此錯說彼。不犯。律攝
云。若口有病。含藥不言。無犯。不犯者。最初未制
戒等。

<other>毗尼關要卷第九</other>

<sarticle>毗尼關要卷第十</sarticle>

清金陵寶華山律學沙門　德基　輯
○第十三嫌罵戒
總釋。
此是共戒。尼犯亦同。大乘同學。此是性罪。律攝
云。由謗讟事瞋恨煩惱。制斯學處。此戒二緣合結。
緣起處。
佛在耆闍崛山。尊者沓婆摩羅子為眾僧所差。知
僧臥具及僧食。
起緣人。
慈地比丘相去眼見耳不聞處。自相謂言。此沓婆
摩羅子有愛恚怖癡。餘比丘語言。汝等莫說彼有
愛恚怖癡。報言。我等不面說。在屏處譏嫌耳。諸比
丘白佛。呵責結戒。譏嫌波逸提。慈地復齊沓婆摩
羅子聞而不見處言。有愛恚怖癡。諸比丘言佛。制
戒譏嫌波逸提。報言。我等不嫌。是罵耳。佛言。當如
是說戒。
<pb n="631"/>
所立戒相。
若比丘嫌罵。波逸提。
釋義　嫌罵者。若面見譏嫌。背面罵面見嫌者。齊
眼見耳不聞處言。有愛恚怖癡。背面罵者。齊耳聞
不見處言。有愛恚怖癡。
犯緣　此戒具足三緣。方成本罪。一有心嫌罵。二
前人羯磨所差。三言說了了。
定罪　此中犯者。嫌罵比丘。說而了了。波逸提。
不了了。突吉羅。若上座教汝嫌罵。若受教嫌罵。
突吉羅。薩婆多云。此戒體僧先差十四人。瞋譏
是人者。波逸提。若捨羯磨。瞋譏是人。突吉羅。
若遣使書信。突吉羅。善見云。譏嫌被僧差人。波
逸提。嫌餘人。突吉羅。比丘尼波逸提。小三眾
突吉羅。是謂為犯。
開緣　不犯者。其人實有愛恚怖癡。恐後有悔恨。
語令發露。若戲笑語。獨語。夢中語。欲說此錯說彼。
不犯。不犯者最初未制戒等。
○第十四敷僧臥具不舉戒
總釋。
此是共戒。尼犯亦同。大乘同學。此是制罪。律攝
云。因臥具事由輕慢煩惱。制斯學處。
緣起處。
佛在給孤獨園城中。有一長者。欲請眾僧飲食。
起緣人。
十七羣取僧坐具。在露地敷。經行望食。時到不收
攝。便赴彼食。僧坐具即為風塵土坌蟲鳥啄壞。污
穢不淨。諸比丘還白佛。呵責結戒。
所立戒相。
若比丘取僧繩牀木牀。若臥具坐褥露地敷。若教人
敷。捨去不自舉。不教人舉。波逸提。
釋義　僧者（律攝云。有六種僧。一者四人僧。二者過四人僧。三者現前僧。四者四方僧
五者主僧。六者客僧。此中僧者。謂四方僧物也）。繩牀有五種。旋脚繩牀。直
脚繩牀。曲脚繩牀。入陛繩牀。無脚繩牀　木牀亦
如是。臥具坐褥者。或用坐。或用臥。褥者用坐也
（律攝云。臥褥長四肘。濶三肘。四邊縫合。貯以毛絮。毛謂羊毛。絮謂木棉。荻苕劫貝。蒲臺雜絮。并故破物。或
糞掃衣。以如是物。內在褥中。拍令平正。於中橫豎以線交絡。勿使棉絮聚在一邊。或扜毛為褥。復安表裏。
坐褥謂小方坐褥也）。露地敷（謂無蔭覆處也）。若自敷。若教人敷（敷者謂施
張安布也）。去後若彼有舊住比丘。若摩摩帝。若經營人
當語言。我今付授汝。汝守護看（此謂教人舉也）。若都無人
者。當舉著屏處而去。若無屏處自知此處。必無有
破壞。當安隱持粗者。覆好者上而去（即自舉也）。若即時
得還。便應去。若疾雨疾還。若中雨中行得還。若少
雨少行及得還。不壞坐具者應往。比丘應次第作
如是方便去（雖不自舉不教人舉。但觀時境。不壞具褥得去）。
犯緣　此戒具足三緣。方成本罪。一是四方僧物。
二故心不舉。三兩脚過限。
定罪　此中犯者。若不作如是方便而行。初出門。
波逸提。若一足在門內。意欲去而不去。還悔。一
切突吉羅。若二人共一牀坐。下座應收而去。下
座作如是意。謂上座當收。而上座不收。下座犯波
逸提。復以非威儀故。突吉羅。上座意謂。下座
當收。而下座不收。上座犯波逸提。若二人不前
不後俱不收。二俱波逸提。及餘空繩牀木牀。若
凡浴牀臥具。表裏地敷。繩索毳紵。放在露地。不收
便去。突吉羅。若敷僧臥具。在露地不收。入房坐
思惟。突吉羅。薩婆多云。若露地敷僧臥具已。不
囑人遊行諸房。突吉羅。若自臥具不隨時舉。突
吉羅。所以時舉者。一畏雨濕。二畏日暴。三畏風吹。
若雖有覆障。而日雨所及處。皆墮罪。善見云。他
人私物不舉。突吉羅。比丘尼波逸提。小三眾突
吉羅。是謂為犯。
開緣　不犯者。若取僧繩牀木牀踞牀。若凡臥具
坐褥在露地自敷。若教人敷去時。應語舊住人。乃
<pb n="632"/>
至次第作方便去。無犯（如文中說）。二人共一牀坐。下座
應收。諸餘空繩牀木牀。若凡浴牀。若臥具表裏。若
地敷繩索毳紵。敷在露地。收取而去。若在露地。敷
僧坐具。收攝已入房。思惟無犯。不犯者最初未制
戒等。
會詳　律攝云。凡是僧伽所有衣服。不將餘物襯
替。不合受用其所替物。亦非疎破。若僧敷具有破
穿處。應須縫補。若斷壞者應為連接。若不堪脩補
者用充燈炷。或為拂箒。或斬和泥。用塗墻壁。填孔
隙。令施主增福。凡聽法時。不應與比丘尼及俗人
求寂。授學人相近而坐。有難緣者。非犯。無夏者
不應共三夏者同坐。一夏者不得與四夏者同坐。
二夏以去得共大三夏者同坐。若白衣舍處所迮
時。雖鄔波䭾耶同坐。非犯。不應一牀二人同臥。
有慚愧者。無犯。若在行途。得大帔中間衣隔同
臥。無犯。薩婆多云。結戒者為行道安樂故。為長
養信敬故。為令檀越善根成就故。
○第十五僧房不舉臥具戒
總釋。
此是共戒。尼犯亦同。大乘同學。此是制罪。律攝
云。由敷具事不敬煩惱。制斯學處。
緣起處。
佛在給孤獨園。
起緣人。
有客比丘。語舊住比丘。我在邊房中。敷臥具宿。異
時不語。舊比丘便去。僧臥具爛壞。蟲嚙色變。時舊
住比丘不見客比丘。謂是命過遠行等。到房觀看。
乃見臥具爛壞。白佛呵責結戒。
所立戒相。
若比丘於僧房中。敷僧臥具。若自敷。若教人敷。若坐
若臥去時。不自舉。不教人舉。波逸提。
釋義　僧房者（謂四方僧房。房者於四威儀。得為受用也）。若僧房中敷
僧臥具。若坐若臥去時。若有舊住比丘經營人。若
摩摩帝當語言。與我掌護牢舉（此謂教人舉也）。於中若無
人付授。不失當移牀離壁高支牀脚。持枕褥臥具
置裏。以餘臥具覆上而去。若恐壞敗。當取臥具氈
褥枕置衣架上。豎牀而去（此是自舉也）。
犯緣　同上。
定罪　此中犯者。不作如是方便而去。出界外波
逸提。一脚出界外。還悔而不去。突吉羅。若期去
而不去。突吉羅。若即還不久。二宿在界外。至第
三宿明相未出。若自往。若遣使往。若語摩摩帝。若
知事人汝掌護此物。若不爾者。波逸提。比丘尼
波逸提。小三眾突吉羅。是謂為犯。
開緣　不犯者。敷僧臥具。若坐若臥去時。有舊住
人。若摩摩帝。若知事人語言。汝守護是物。若無知
事人。如上收舉而去。若房舍崩落。火燒毒蛇。在內
盜賊虎狼師子強力所執。若被繫。若命難。梵行難。
若時還不久。若二宿界外。第三宿明相未出自去。
若遣使語舊住人。汝掌此物。若水陸道斷。一切難
緣。第三宿不得遣使語。掌護此物者。無犯。不犯者
最初未制戒等。
○第十六強奪止宿戒
總釋。
此是共戒。尼犯亦同。大乘同學。此是性罪。律攝
云。自恃凌他因生觸惱。由臥具事情生不忍。制斯
學處。此戒二緣合結。
緣起處。
佛在給孤獨園。
起緣人。
六羣及十七羣在拘薩羅道路行。至無比丘住處
邨。十七羣語六羣言。汝等是我上座。應先求住處。
我等後當求。六羣報言。汝等去求我不求住處。十
<pb n="633"/>
七羣即往求。得宿止處。敷臥具竟。六羣知已。往語
言。汝等當起以大小次第止宿。十七羣不允。六羣
強在座間。敷坐具宿。十七羣高聲言。諸尊莫爾。諸
比丘聞白佛。呵責結戒（戒文如後。唯無知字）。時諸比丘不知
是先住處非先住處。後乃知是先住處。或有作波
逸提。懺悔者。或有畏慎者。佛言。不知不犯。當如是
說戒。
所立戒相。
若比丘知先比丘住處。後來強於中間敷臥具止宿。
念言。彼若嫌迮者。自當避我去。作如是因緣。非餘非
威儀。波逸提。
釋義　知先比丘住處者（先比丘者。是最初敷具者。是住處者。是房舍於
四威儀。得受用者是）。後來強於中間敷臥具止宿（後來者。後至比丘也。
強者不從人意欺凌於他）。中間者。若頭邊。若脚邊。若兩脇邊
臥具者。草敷。葉敷。下至地敷。念言（意中作念非是口言）。彼
若嫌迮者。自當避我去（於其中間。縱肆坐臥。逼迮他人。令彼生惱。彼若嫌迮。
當自避去。不必言語相遣也）。作如是因緣非餘者（謂作強逼迮惱亂因緣。非
為餘事也）。非威儀（縱橫坐臥。惱亂於他。皆是非威儀中事）。
犯緣　此戒具足三緣。方成本罪。一知他先住。二
有逼惱心。三強敷已竟。
定罪　此中犯者。知他先得住處後來強。於中間
敷臥具。止宿隨轉。側脇著牀。波逸提。僧祇云。後
來眠他牀。是上座者。應語長老。不知世尊制戒耶。
若眠比丘是下座者。應呵責。汝不善知戒相。云何
後來眠他牀上。若比丘在他處經行。見先比丘
來應避去。若夜眠時。雖振動寱語。不作擾亂意。
無罪。薩婆多云。若自敷。若使人敷。能敷者。波逸
提。不能敷者。突吉羅。此戒體。不得強違前人
意。有所為作。若為惱他故。閉戶開戶。閉向開向。然
火滅火。然燈滅燈。若唄呪願。讀經說法。問難隨他
所。不樂事作。一一波逸提。必以惱他心故。成罪。
比丘尼波逸提。小三眾突吉羅。是謂為犯。
開緣　不犯者。先不知。若語已住。若先與開門。若
門寬廣不相妨礙。若有親舊人言。但於中敷。我自
當為語其主。若倒地。若病轉側墮上。若為勢力所
持。若被繫閉。若命難。梵行難。無犯。不犯者最初未
制戒等。
○第十七牽他出房戒
總釋。
此是共戒。尼犯亦同。大乘同學。律攝云。由瞋忿
故。於四方僧住處。牽他令出。因臥具事及攝養煩
惱。制斯學處。
緣起處。
佛在給孤獨園。
起緣人。
六羣及十七羣在拘薩羅道中行。至小住處。十七
羣言長老。去敷臥具。六羣報言。汝自去我。何豫汝
事。十七羣自喜。淨潔入寺。掃酒房舍。令淨敷好臥
具止宿。六群知已。即入語言。長老。起隨次第坐。十
七群未允。六群瞋不喜。強牽驅出房。十七群高聲
言。莫爾莫爾。比房比丘問知其故。白佛訶責結戒。
所立戒相。
若比丘瞋他比丘不喜僧房舍中。若自牽出。教他牽
出。波逸提。
釋義　瞋他不喜者（謂心懷忿恚不喜。前人同房止宿也）。牽出者（或以
口牽。或以手牽。或手口俱牽。自作教他是也）。
犯緣　此戒具足四緣。方成本罪。一是守戒比丘。
二瞋恚牽出。三是僧房中。四前人出戶。
定罪　此中犯者。若自牽。若教人牽。隨所牽。多少
隨出戶多少。一一波逸提。若閉他著戶外。突吉
羅。若持物擲著戶外。突吉羅。若持他物出。突
吉羅。五分云。若將其所不喜人來共房住。欲令
自出。若出若不出。皆突吉羅。牽餘四眾出。突吉
<pb n="634"/>
羅。尼牽比丘比丘尼出。波逸提。牽餘三眾出。
突吉羅。若牽無慚愧人。若欲降伏弟子。而牽出
者。無犯。薩婆多云。若先作殺心。強牽出死者。波
羅夷。不死者。偷蘭遮。若牽比丘尼婬亂心。牽
摩捉者。僧殘。僧祇云。若牽比丘出時。彼比丘若
抱柱。若捉戶。若倚壁。如是牽離一一處。一一波夜
提。若口呵叱。遣彼比丘。隨語離一一處者。一一
波夜提。若方便驅直出門去。得一波夜提。律
攝云。舍欲崩倒。牽出病人。不犯。若有苾芻。是鬬
諍者。戒見軌式。多有虧違。如此之人瞋而曳出。若
無善心。亦得惡作。若於非僧房處。曳出清淨苾
芻。得惡作罪。若破戒人眾共驅出。若倚門。若抱
柱。咸應斫去。并推出之。事殄息後。所斫截處。僧應
修補。或門徒等冀其懲惡。牽出房時。無犯。然
不應令出其住處。比丘尼波逸提。小三眾突吉
羅。是謂為犯。
開緣　不犯者。無恚恨心隨次第出。若共宿二夜
至三夜。遣未受戒人出。若破戒破見破威儀。若為
他所舉。若為他所擯。若應擯有命難梵行難。驅逐
如此等人。無犯。不犯者最初未制戒等。
會詳　律攝云。若於住處。龍蛇忽至。應彈指語曰。
賢首。汝應遠去。勿惱苾芻。若不去者。應持輭物而
羂去之。勿以毛繩等繫。勿令傷損。於草藂處。安詳
解放。待入穴已。然後捨去。若棄蚤虱等。應於故布
帛上。觀時冷熱而安置之。此若無者。應安壁隙柱
孔中。任其自活。薩婆多云。為不苦惱眾生故。為
滅鬬諍故。而結此戒。
○第十八重閣坐脫脚床戒
總釋。
此是共戒。尼犯亦同。大乘同學。律攝云。由臥具
事瞋恚煩惱。制斯學處。
緣起處。
佛在給孤獨園。
起緣人。
諸比丘在重閣坐脫。脚牀上坐不安。庠閣下有比
丘止宿。閣薄牀脚脫。墮下比丘上。壞身血出。仰向
恚罵。諸比丘聞白佛。呵責結戒。
所立戒相。
若比丘若房若重閣上脫脚繩牀木牀。若坐若臥。波
逸提。
釋義　房者。若僧房。若私房。重閣上者。立頭不
至上者是。脫脚牀者。脚入陛（脚者不堅牢也。謂尖脚如栓形。插入
陛中。即插脚牀。名脫脚牀也）。若坐臥下（結成所犯）。
犯緣　此戒具足四緣。方成本罪。一是重閣。二牀
是脫脚。三閣下有人。四坐臥著牀。
定罪　此中犯者。在重閣上。坐脫脚牀。若坐若臥。
隨脇著牀隨轉側。波逸提。除脫脚牀已。若在獨
坐牀。或一板牀。或浴牀。一切突吉羅。僧祇云閣
下無人坐。無犯。薩婆多云。若牀脚不尖者。不犯。
設尖不用力坐臥。不犯。此戒體必是重閣尖脚。
坐牀安牀處。底薄用力坐臥。波逸提。凡比丘坐
法。一切審詳不審詳必有所傷。兼壞威儀。突吉羅。
比丘尼波逸提。三小眾突吉羅。是謂為犯。
開緣　不犯者。若坐旋脚繩牀。直脚繩牀。曲脚繩
牀。無脚繩牀。若牀支大。若脫脚牀安細腰（即橫桄也）。若
彼重閣上有板覆。若重厚覆。若反牀坐。若脫牀脚
坐。無犯。不犯者最初未制戒等。
○第十九蟲水澆泥草戒
總釋。
此是共戒。尼犯亦同。大乘同制。此是性罪。律攝
云。由用水事無慈悲煩惱。制斯學處。此戒二緣合
結。
緣起處。
<pb n="635"/>
佛在拘睒彌國。
起緣人。
尊者闡陀起大屋。以蟲水和泥。教人和。諸長者嫌
責。沙門釋子無有慈心。害眾生命。諸比丘聞白佛。
呵責結戒。諸比丘未知有蟲水無蟲水。後乃知有
蟲水或有。作波逸提懺者。或有畏慎者。佛言。不知
無犯。當如是說戒。
所立戒相。
若比丘知水有蟲。若自澆泥若草。若教人澆者。波逸
提。
釋義　水者（謂池河井水。釋名云。水者準也。準平物也其德能潤萬物澄之則。清混之
則。濁堰之則。止決之則。流俱八種功德）。有蟲（律攝云。或自觀有蟲。或他觀有蟲。不觀有蟲。客
來蟲俱生。蟲總有二種蟲。一謂眼見。二是濾得。乃至微細有命者。言水亦收漿醋等物。有蟲俱不得用）。
若自澆泥若草（泥者。草泥。𦮽泥。象屎泥。牛屎泥等。草者。百卉之總名。即茆芒等草。澆
者沃也。即溉灌者。是自作教他。並皆成犯）。
犯緣　此戒具足三緣。方成本罪。一水有蟲。二有
蟲想。三自教澆用。
定罪　此中犯者。若知水有蟲。以草若土擲中者。
波逸提。除水已。若有蟲酪漿若醋若漬麥漿以
澆泥若草。若教人。波逸提。若以土若草。著有蟲
清酪漿中醋中。若漬麥漿中。若教人。波逸提。有
蟲水有蟲想。波逸提。蟲水疑。突吉羅。無蟲水
有蟲想。突吉羅。無蟲水疑。突吉羅。善見云。自
澆者隨息。一一波逸提。若教他澆者隨語。語得
波逸提。十誦云。隨蟲死。一一波逸提。比丘尼
波逸提。小三眾突吉羅。是謂為犯。
開緣　不犯者。不知有蟲。作無蟲想。若蟲大以手
觸水令蟲去。若漉水洒地。一切無犯。不犯者最初
未制戒等。
會詳　僧祇云。若比丘營作房舍。須水。若池若河
若井。漉取滿器。看無蟲。然後用。若故有蟲。當重囊
漉。諦觀之。若故有蟲。至三重。若故有蟲。當更作井
如前諦觀。若故有蟲。當捨所營事。至餘處。去蟲生
無常。或先無今有。或今有後無。是故比丘日日諦
觀。無蟲便用。薩婆多云。若欲作住止處法。先應
看水。用上細氎。一肘作漉囊。令持戒審悉者。漉水
竟看。器中向日諦看。若故有蟲者。應三重作漉水
囊。若三重作漉水囊。故有蟲者。此處不應住。
○第二十覆房過三節戒
總釋。
此是共戒。尼犯亦同。大乘同學。此是制罪。律攝
云。由房舍事貪慢煩惱。制斯學處。
緣起處。
佛在拘睒毗國瞿師羅園中。
起緣人。
闡陀起大房。覆有餘草。更重覆。故有餘草。第三覆。
猶餘草在。念求索為難。更覆不止。屋便摧破。居士
譏嫌。諸比丘聞白佛。呵責結戒。
所立戒相。
若比丘作大房舍戶扉窓牖及餘莊飾具。指授覆苫。
齊二三節。若過。波逸提。
釋義　作大房舍者。多用物（薩婆多云。用三十萬錢。功用甚大　律攝
云。大住處有二種大。一形量大。二施物大。此據形大）。戶扉窓牖（戶者通人出入處。一門曰
戶。又曰內門為戶。扉者戶扇也。窓牖者通光明處。在墻曰牖。在屋曰窓）。及餘莊飾者。
刻鏤彩畵。指授覆苫者。覆有二種。縱覆橫覆（苫者
葢也。編茅草覆物也。按西國所造屋宇臺觀。板屋平頭。壁泥石。覆以甎墼。或苫茅苫草。及以板木。戶牖
垣墻。圖畵雕鏤。種種奇製嚴飾非一。今云及餘莊飾具。乃總標一句也）。齊二三節者
（節者重也。但齊二三重覆則止。過即成犯。故曰二三節也。本律釋文稍有參差。恐譯文之誤也。五分義明。
五分云。若至第四重。若草若瓦。若板覆。一一波逸
提（若觀斯義三節無違。至四成犯）。
犯緣　此戒具足三緣。方成本罪。一作屋疾成。二
三覆不止。三指授覆竟。
定罪　此中犯者。二節覆已。第三節未竟。不去至
<pb n="636"/>
不見不聞處。第三節竟。波逸提。若捨聞處至見
處。捨見處至聞處。一切突吉羅。根本云。若是熟
甎及以木石。或可施主。欲得疾成。雖過重數。並皆
無犯。薩婆多云。凡作房法有三品。上中下。覆房
法各自有限。若下房以中上房覆法者。以鎮重故。
兼頓成故。若用草覆。草草波逸提。若中房以上
房覆法者。亦鎮重故。若用草覆。草草波逸提。若
隨上中下覆法者。以頓成故。一波逸提。若不頓
壘墻成。無犯。比丘尼波逸提。三小眾突吉羅。是
謂為犯。
開緣　不犯者。指授覆苫二節竟。至第三節覆未
竟。至不見不聞處。水陸道斷。及一切難緣等。不去
至不見不聞處。無犯。不犯者最初未制戒等。
○第二十一自往教尼戒
總釋。
此是不共戒。尼結不同。大乘比丘同學。必若觀機
知有大益。不犯。然在末運。尤宜慎重。清凉大師願
言。足不履尼寺之塵。必有切緣方許。無事不聽。此
是制罪。律攝云。此由尼事貪心希望。招世譏嫌。
待緣煩惱。制斯學處。
緣起處。
佛在給孤獨園。與大比丘眾五百人。夏安居盡。是
眾所知識。如舍利弗等五百比丘尼。大愛道為首。
於舍衛國王園中安居。時大愛道往世尊所。白言。
唯願聽。諸比丘與比丘尼教誡說法。世尊聽許隨
次差上座大比丘教誡尼。為說法時。般陀尊者當
往（般陀或云莎伽陀。或云槃陀伽。此云小路邊生。又翻繼道）。而所誦惟一偈
入寂者歡喜。見法得安樂。世無恚最樂。不
害於眾生。世間無欲樂。出離於愛欲。若調
伏我慢。是為第一樂。三說已。三入四禪。諸羅
漢比丘尼皆大歡喜。六群尼調戲譏嫌。於是尊者
現通而去。
起緣人。
時六群自往教誡。不說正法。惟說一切世俗論。乃
至笑舞跛行等。六群尼大歡喜。羅漢尼以恭敬心
故。默然無語。大愛道白佛乃制。僧中差教授尼人。
時六群作是言。僧不差我等。教授尼即出界外。更
互相差往教誡。諸比丘聞。嫌責白佛。佛乃制成就
十法者。然後得教授尼。戒律具足（一）。多聞（二）。誦二
部戒利（三）。決斷無疑（四）。善能說法（五）。族姓出家（六）。
顏貌端正。尼眾見便歡喜（七）。堪任與尼眾說法。勸
令歡喜（八）。不為佛出家。而被法服。犯重法（九）。滿二
十歲若過（十）。如是等可教戒尼。與比丘結戒。
所立戒相。
若比丘僧不差。教誡比丘尼者。波逸提。
釋義　僧者。一說戒。一羯磨。不差者（僧祗云。僧不作羯磨
名不差。十法不成就不名為差眾。不成就白。不成就作羯磨。不成就亦不名為差　根本云。具七法者。眾
應差教授尼。一持戒。二多聞。三住耆宿位。四善都城語。五不曾以身污尼。六於八他勝法。善能分別。七於
八尊重法。能善解釋）。教授者。八不可違法。何等八百臘比丘尼
見初受戒比丘。當起迎逆。問訊禮拜。請令坐（一）。比
丘尼不得罵比丘。不得誹謗言破戒破見破威儀
（二）。比丘尼不得舉比丘罪言汝所作爾汝所作不
爾。不得作自言不得遮他。覔罪不得遮他說戒自
恣。比丘尼不得說比丘過失。比丘得說比丘尼過
失（三）。已學於學式叉摩那。從眾僧求受大戒（四）。若
比丘尼犯重法。應半月在二部僧中行摩那埵（五）。
比丘尼於半月。當從眾僧中求索教授人（六）。比丘
尼不應無比丘處夏安居（七）。比丘尼夏安居訖。當
詣眾僧中求三事。見聞疑自恣（八）。如此八法應尊
重恭敬讚歎。盡形壽不應違（教誡何故說此八不可違法。謂佛姨母及
五百舍夷女人從佛三請出家。佛未允。以疾滅正法故。後阿難啟請。再三方許。佛說八敬。阿難依制宣傳。
諸女奉行。名為八敬。比丘尼尊行八法。正法無減所以半月教誡。仍宣八敬。令正法久住故　薩婆多論
云。教誡教授有何差別。答曰。遮無利益。故名教誡。與有利益。故名教授。又教住正念。故名教誡。教住正知。
<pb n="637"/>
故名教授。乃至令修世間善法。故名教誡令修出世間善法。故名教授。此是差別耳）。
犯緣　此戒具足三緣。方成本罪。一心有貪求。二
不差輒往。三教誡出語了了。
定罪　此中犯者。比丘應剋時到。尼亦剋時迎。若
此丘剋時不至。突吉羅。尼至時不迎。突吉羅。
若聞教授師來。比丘尼當出半由旬迎。供給所須。
辦洗浴具。為作粥種種飯食。不作如是供給者。突
吉羅。若僧不差。或非教授日而往。與說八不可
違法。突吉羅。若僧不差而往。與說法者。波逸提。
若比丘僧病。應遣人禮拜問訊。若比丘僧不和
合眾不滿足。應遣人禮拜問訊。若不。突吉羅。若
比丘尼僧病。及不和合眾不滿足者。亦當遣人禮
拜問訊。若不。突吉羅。五分云。若不差教誡尼。語
語波逸提。教誡餘二女眾。突吉羅。若比丘僧
不差。為教授故入尼住處。除因緣。波逸提。因緣
者。尼病是名因緣。若僧不差。為教授故入尼住
處。隨入多少步步。波逸提。若一脚入門。突吉羅。
善見云。若不說八敬。先說餘法。突吉羅。若先
說八敬。已後說餘法。不犯。十誦云。比丘應誦尼
戒。莫令忘失。何以故。諸女人喜忘。智慧散亂。我泥
洹後。諸尼當從大僧問戒法。四眾突吉羅。是謂
為犯。
開緣　不犯者。比丘剋時至。尼剋時迎。乃至辦種
種供具。若僧所差與說八不可違法。若眾僧病僧
眾不滿。別部不和合。遺信禮拜。若尼病眾不滿不
和合。亦遣信禮拜問訊眾僧。若水道留難。一切難
緣等。不遣人禮拜問訊。如是等無犯。不犯者最初
未制戒等。
會詳　僧祇云。教誡尼不得從日沒至明相出。不
得深猥處。不得露現處。當在不深不露處。若講堂。
若樹下。不得十四日十五日月一日二日三日。應
從四日至十三日往教誡。不得教誡不和合尼眾。
到已應問尼僧和合不。若言不和合。應遣使呼來。
若不得來者。應與教誡。欲不得偏教誡。不得長語
教誡。
○第二十二教尼至暮戒
總釋。
此是不共戒。尼不同制。大乘同學。息世譏嫌。律
攝云。因譏嫌事。制斯學處。
緣起處。
佛在給孤獨園。
起緣人。
尊者難陀（增一阿含云。爾時牧牛難陀憑杖而立。遙聞佛所說法。即得解悟。求佛出家。受
具足戒。是時彼在閒靜處。而自修克。成阿羅漢果。此非佛弟難陀）。為僧所差教授
比丘尼已。默然而住。大愛道言。我等欲得聞法。願
更與我等說。尊者與說法已。默然而住。復更重請
說法。難陀好音聲為說法。聽者樂聞。遂至日暮（根本
云。難鐸迦尊者。佛遣彼為尼眾說法教誡。時五百苾芻尼聞法。得阿羅漢果　薩婆多云。維衛佛滅後有
王。起牛頭旃檀塔。種種莊嚴。此王有五百夫人。供養此塔。各發願言。我等將來從此王邊。而得解脫。爾時
王者。今難陀是。五百夫人者。今五百尼是。以本願因緣故。應從難陀。而得解脫）。尼出祗桓
城。門已閉。即依城壍中宿。晨旦在前入城。諸長者
譏嫌。沙門釋子無清淨行。諸比丘聞白佛。呵責結
戒。
所立戒相。
若比丘為僧差教授比丘尼。乃至日暮者。波逸提。
釋義　為僧差者（僧祗云。十法成就。眾成就。白成就。羯磨成就。故云為僧差　律
攝云。其教授尼人。一被差已。盡壽教授。更不須差。教授比丘尼者（為說八不可違
法及餘法是也）。乃至日暮者（律攝云指其分齊。日既沒已。名非時。雖在時中。若諸尼眾
立而不坐。或復營務。紛擾未息。或身有拘礙。而為說法。亦曰非時也。
犯緣　此戒具足三緣。方成本罪。一是大尼。二教
說八敬。三日已暮。
定罪　此中犯者。若教授比丘尼。乃至日暮。波逸
提。除教授。若受經誦經問義。若以餘事。乃至日
<pb n="638"/>
暮。突吉羅。除比丘尼。若為餘婦女受誦經。若問
義。若以餘事至日暮。突吉羅。律攝云。日暮日暮
想等。二重二輕。二無犯。若通夜說法。或寺門相
近。或城門不閉。或同在城中。或尼眾在白衣舍。此
皆無犯。尼等四眾突吉羅。是謂為犯。
開緣　不犯者。教授尼日未暮便休。除婦女已。若
為餘人教誦受經問義。及以餘事。不犯。若船濟處
說法。尼聽與賈客共行夜說法。若至尼寺中說法。
若來寺中請教授人值說法聽。無犯。不犯者最初
未制戒等。
○第二十三譏謗教尼戒
總釋。
此是不共戒。尼制不同。大乘同學。律攝云。由懷
嫉心。制斯學處。
緣起處。
佛在給孤獨園。尼聞教授師來。半由旬迎。安處房
舍。飲食牀座。具洗浴處。
起經人。
六羣僧不差。故生嫉妬心言。諸比丘教授尼。無有
真實心。但為飲食故。諸比丘聞白佛。呵責結戒。
所立戒相。
若比丘語諸比丘。作如是語。比丘為飲食故。教授比
丘尼者。波逸提。
釋義　為飲食故（僧祇云。食者。麨麫飯魚肉。復次有食。名色聲香味觸。教授者。若
阿毗曇。若毗尼）。
犯緣　此戒具足三緣。方成本罪。一生嫉妬心。二
言為飲食教授。三說而了了。
定罪　此中犯者。作是言。諸比丘為飲食故教授
尼。乃至誦受經若問。說而了了。波逸提。不了了。
突吉羅。五分云。若言為供養故。教誡比丘及餘
三眾。突吉羅。若言比丘行十二頭陀行。坐禪誦
經作諸功德。皆為供養利故語語。突吉羅。僧祇
云。若言為醫藥者。得越毗尼罪。若語比丘尼。作
如是語。彼比丘為飲食故。教誡汝等。得越毗尼罪。
若語比丘尼。彼比丘為醫藥故教誡汝等。得越
毗尼心悔。尼等四眾突吉羅。是謂為犯。
開緣　不犯者。其事實爾為飲食。教授尼。為飲食
故。教誦經受經。若問。若戲笑語。獨語。夢中語。欲說
此錯說彼。無犯。不犯者最初未制戒等。
會詳　維摩詰經云。不嫉彼供。不高己利。而於其
中。調伏其心。常省己過。不訟彼短。什師曰。如一
比丘林中坐禪。時至須食。持鉢出林。路逢惡賊。引
弓射之。比丘怒已。自責不生惡心。又指腹語賊。汝
應射此。我為彼出林。故致斯惱。此腹之罪耳。省己
恕物。類如此也。
○第二十四與非親里尼衣戒
總釋。
此是不共戒。尼不同結。大乘不同。學為利眾生故。
然在末法。應須審慎。律攝云。因致譏嫌。制斯學
處。此戒三緣合結。
緣起處。
佛在給孤獨園。
起緣人。
一乞食比丘威儀具足。有比丘尼。見便生善心。數
請彼比丘。比丘不受。異時眾僧分衣物。此比丘持
分出門。見此尼來。即以與之。意彼不收。尼輙受之。
比丘數數向人嫌責彼尼。諸比丘聞白佛。訶責結
戒。不聽與比丘尼衣。諸比丘皆畏慎不敢與親里
尼衣。佛言。聽與親里尼衣。更加非親里三字。祗桓
中二部僧共分衣物。二部錯得尼持衣相換。比丘
未允。佛言。若貿易聽。當如是說戒。
所立戒相。
若比丘與非親里比丘尼衣除貿易。波逸提。
<pb n="639"/>
釋義　（如三十事中）。
犯緣　此戒具足三緣。方成本罪。一尼非親里。二
與非貿易。三彼已取竟。
定罪　此中犯者。與非親里比丘尼衣除貿易。波
逸提。五分云。若與破戒邪見親里尼衣。突吉羅。
與非親里餘二女眾衣。突吉羅。薩婆多云。若
與應量衣。波逸提。與不應量衣物。突吉羅。律
攝云。若尼被賊現闕衣服。設使非親里與之。無犯。
尼等四眾突吉羅。是謂為犯。
開緣　不犯者。與親里衣共相貿易。與塔與佛與
僧。無犯。不犯者最初未制戒等。
○第二十五與非親里尼作衣戒
總釋。
此是不共戒。尼不同制。大乘同學。律攝云。因致
譏嫌。制斯學處。此戒二緣合結。
緣起處。
佛在給孤獨園。
起緣人。
有比丘尼。欲作僧伽黎。至僧伽藍中。語迦留陀夷。
願尊者與我作衣。報言。汝等喜來催促。故不能作。
尼言。我不相催。作竟與我。即與裁之。作男女行欲
像。尼來取衣。即襞與之。語言。不得妄解披著。亦莫
示人。時到當著。在尼僧後行。尼如其教。即著後行。
諸居士見高聲大笑。大愛道問知其故。白諸比丘。
比丘白佛。呵責結戒。不聽與比丘尼作衣。諸比丘
皆畏慎不敢與親里尼作衣。佛言。親里者不犯。當
如是說戒。
所立戒相。
若比丘與非親里比丘尼作衣者。波逸提。
釋義　作衣者（作者謂割刺。浣染衣者。謂僧伽黎。鬱多羅僧。安陀會。
犯緣　此戒具足二緣。方成本罪。一尼非親里。二
自手裁縫。
定罪　此中犯者。若與非親里比丘尼作衣。隨刀
截多少。波逸提。隨縫一針。亦波逸提。若復披
看牽挽熨治。以手摩捫。若捉角頭挽。方正安帖。若
緣。若索線。若續線。一切突吉羅。五分云。取衣。突
吉羅。割截時染時。皆波逸提。縫時。針針波逸
提。尼等四眾突吉羅。是謂為犯。
開緣　不犯者。與親里尼作。若與僧與塔作。若借
他衣著浣染治還主。無犯。不犯者最初未制戒等。
○第二十六與尼屏坐戒
總釋。
此是不共戒。尼犯不同。大乘同學。護世譏嫌。律
攝云。因招譏謗。制斯學處。
緣起處。
佛在給孤獨園。
起緣人。
迦留陀夷與偷蘭難陀比丘尼。各有欲意。在門外
共一處坐。諸居士見。皆共嫌之。各相謂言。汝等觀
此二人共坐。猶如夫婦。亦如鴛鴦。諸比丘聞白佛。
呵責結戒。
所立戒相。
若比丘與比丘尼在屏處坐者。波逸提。
釋義　屏處坐者。一比丘。一比丘尼。屏處者。見屏
處。聞屏處。見屏處者。若塵若霧若烟若雲若黑闇
不見也。聞屏處者。乃至常語不聞聲處。
犯緣　此戒具足三緣。方成本罪。一是屏處。二無
智人。三身相近坐。
定罪　此中犯者。若獨與比丘尼屏處坐。波逸提。
若盲而不聾。聾而不盲。突吉羅。立住。突吉羅。
僧祗云。若尼請一比丘食。一尼共比丘坐。一比
丘尼來往益食。益食尼去時。比丘隨。一一時得波
夜提。五分云。與餘二女眾坐。亦波逸提。薩婆
<pb n="640"/>
多云。經行已還坐。波逸提。隨起還坐。隨得爾所。
波逸提。尼等四眾突吉羅。是謂為犯。
開緣　不犯者。若比丘有伴。若有智人。若行過卒
倒地。若病轉倒。或為力勢所持。若被繫閉。若命難。
梵行難。無犯。不犯者最初未制戒等。
○第二十七與尼同期行
總釋。
此是不共戒。尼不同犯。大乘同學。此是制罪。律
攝云。由譏嫌故。制斯學處。此戒三緣合結。
緣起處。
佛在給孤獨園。
起緣人。
六羣與六羣尼。在拘薩羅人間遊行。諸居士見。皆
共嫌之。諸比丘聞白佛。呵責結戒。不聽與比丘尼
共行。諸比丘不先與尼共期。道路相遇。畏慎不敢
共行。佛言。若不期。無犯。更加共期二字。後眾多比
丘從舍衛欲至毗舍離。時眾多尼亦往。欲得同行。
以佛結戒。故不敢共行。比丘前去。尼在後行。為賊
所劫。失衣鉢。諸比丘白佛。佛言當如是說戒。
所立戒相。
若比丘與比丘尼同期一道行。從一村乃至一村。除
異時。波逸提。異時者。與估客行。若疑畏怖時。是謂異
時。
釋義　期者。言共去至某邨某城某國土（僧祇云。共期者。
若今日。若明日。若半月。若一月）。同期一道行（總標乃至邨間別釋）。道者。村間
有分齊行處是（僧祇云。道行者。三由延。二由延。一由延。一拘盧舍）。除異時
（是遮制中之開聽）。與估客行（估客者。根本作商旅　律攝云。商旅者。若離此伴。無由進
路。為此聖開除餘緣。故此中行法者。苾芻尼食。苾芻應持。若至食時。更相授與。有病苾芻。應共舁去。若人
少者。尼亦助舁。應在頭邊。不應近足。若至邨落。隨病所須。為覓醫藥。若尼有病。准此應知）。是謂
異時。
犯緣　此戒具足三緣。方成本罪。一有心共期。二
發足同行。三至村里分齊。
定罪　此中犯者。與比丘尼同一道行。乃至村間
分齊處。隨眾多少界多少。一一波逸提。非村空
處行。乃至十里。波逸提。若減一村。減十里。突吉
羅。若多村間同一界行。突吉羅。方便欲去。共
期莊嚴。一切突吉羅。僧祇云。若共車伴行。止息
發去時喚尼來。勿使不及伴。作是語者。波逸提。
若言去去。姊妹勿使失伴。無罪。比丘共商人隨
道行。商人先入聚落。比丘不知道行法。見尼問言。
姊妹示我道來。即名共期。若尼來舉一足。得越毗
尼罪。舉二足。波夜提。言去示我道路者。無罪。
若聚落中。請比丘食。不知檀越家處。見尼問言。
知某甲檀越家處。不示我處來。即名為期。若舉一
足。越毗尼罪。舉二足。得波夜提。律攝云。地行
為契。後遂乘空現身。共期隱形而去。皆得惡作。
薩婆多云。不期而偶共同道。當使相去。不聞聲處。
若相聞已還。突吉羅。與餘二女眾期行。同犯（亦波
逸提）。十誦云。若有王夫人共行。不犯。尼等四眾突
吉羅。是謂為犯。
開緣　不犯者。不共期大伴行。疑恐怖處。若為力
勢者所持。若被繫命難梵行難。無犯。不犯者最初
未制戒等。
○第二十八與尼期同船戒
總釋。
此是不共戒。尼犯不同。大乘同學。律攝云。由譏
嫌故。制斯學處。此戒三緣合結。
緣起處。
佛在給孤獨園。
起緣人。
六羣舉六羣尼共乘船。上水下水居士譏嫌。比丘
白佛。呵責結戒。不聽與尼共乘一船。諸比丘不期
而乘一船。皆畏慎。佛言。不期無犯。後眾多比丘欲
<pb n="641"/>
渡恒河。有眾多尼。亦欲渡恒河。以佛結戒。故不敢
與尼共渡。尼讓比丘先渡。船至彼岸。暴雨水漲。未
還之間。日時已暮。諸尼即在岸邊宿。夜偶賊劫奪。
佛言。直渡者無犯。當如是說戒。
所立戒相。
若比丘與比丘尼。共期同乘一船上水下水。除直渡
者。波逸提。
釋義　上水下水（上者逆流而上。下者順流而下。除渡成犯）。
犯緣　此戒具足二緣。成本罪。一有心共期。二兩
脚入船。
定罪　此中犯者。共期同乘一船上水下水。除直
渡。若入船裏。波逸提。若一脚在船。一脚在地。若
方便欲入而不入。若共期莊嚴。一切突吉羅。薩
婆多云。與尼議載船。突吉羅。若一比丘與一尼
共期載一船。一波逸提。乃至與四尼共載一船。
四波逸提。隨尼多少。隨得爾所。波逸提。若四
比丘與一尼共載一船。各得一波逸提。亦隨尼
多少得爾所。波逸提。與式叉摩那沙彌尼共期
同船。同犯（亦波逸提）。若尼與比丘各在異船。共期無白
衣伴。波逸提。若不期。必使語聲不相聞處。若相
聞。突吉羅。尼等四眾突吉羅。是謂為犯。
開緣　不犯者。不共期。若直渡彼岸。船師失濟上
水下水。或為力勢所持。或被繫命難。梵行難。無犯。
根本云。篙棹柁折。隨流而去。或避灘磧。或柁師
不用其語。此皆無犯。十誦云。欲直渡。為水所漂
去。無犯。不犯者最初未制戒等。
會詳　律攝云。若苾芻等將行之時。預先一日。應
白二師。我今有事。詣彼村坊。聽不隨師。不應違逆。
若無二師。應白上座。所有臥具。囑他守護。於同行
伴。普告令知。勿有病人捨棄而去。出門之時。應相
告曰。今日我等不有遺忘事。不應可斟量。所依商
旅善惡進。不無令廢闕。於自同伴。更相顧戀。有讐
隙者。不應共行。若有因緣。須共行者。應懺摩已。與
之同去。凡涉路時。應為法語。勿出惡言。或為聖默
然。勿令心散亂。若至天神祠廟之處。誦佛伽他。彈
指而進。苾芻不應供養天神。若於路次暫止息時。
或至泉池取水之時。皆誦伽他。其止宿處應誦三
啟。自整威儀。問停止處。
○第二十九尼讚得食戒
總釋。
此是不共戒。尼犯不同。大乘同制。是邪命自活故。
律攝云。因不敬事。制斯學處。此戒三緣合結。
緣起處。
佛在給孤獨園。有一居士。請舍利弗目連。於露地
敷好坐具。
起緣人。
偷蘭尼往居士家。見已即問。欲請比丘耶。報言。我
請舍利弗目連。尼言。居士所請。是下賤人。若先語
我。我當為請龍中之龍。問言。何者是龍中之龍。尼
言。尊者提婆達多等是。語頃二尊者至。尼語居士
言。龍中之龍已至。居士言。汝向者言是下賤人。今
云何言龍中之龍耶。自今以去。勿復來往我家。二
尊者食訖。還僧伽藍。佛知而故問。今日受請食。得
充足耶。答曰。食雖充足。我於居士家。亦是下賤人。
亦是龍中之龍。佛問知其故。呵責提婆達多部黨。
已結戒。遣比丘尼。勸化得食者。波逸提。時諸比丘
不知有勸化無勸化。後乃知有勸化。或有作波逸
提懺者。或有疑者。佛言。不知不犯。羅閱城中有大
長者。是黎師達親友。彼作是言。若黎師達來至羅
閱城者。我當為黎師達故。供養眾僧。有尼聞此語。
默然在懷。異時尊者入城。尼聞往語長者。即遣信
請尊者及眾僧食。黎師達問。云何知我來至此耶。
長者言。家所供養。尼見語尊者言。若爾我不應食。
<pb n="642"/>
長者言。我不從此尼語設食。我先有誓願。尊者言。
雖有此語。我亦不應食。即止不食。往白世尊。佛言。
若檀越先有意者。不犯。當如說戒。
所立戒相。
若比丘知比丘尼讚歎教化因緣得食食。除檀越先
有意者。波逸提。
釋義　讚歎教化者。阿練若乞食人著糞掃衣。作
餘食法。不食一坐食一摶食。塚間坐。露地坐。樹下
坐。常坐。隨坐。持三衣讚偈多聞法師。持律坐禪（釋論
云。美其功德。名為讚讚之不足。又稱揚之名為歎也）。得食食者（上食字飲食也。下食字吞
咽也）。從旦至中得食（食有五正食。五不正食。釋於後文）。除檀越先有
意者（律攝云。謂彼施主先生此念。營辦飲食。擬施其人。設令讚歎具戒多聞。此亦非犯。由聞讚
歎。遂便不食。是故復言。除先有意者）。
犯緣　此戒具足三緣。方成本罪。一大尼讚歎。二
有教化想。三食已入咽。
定罪　此中犯者。知比丘尼教化得食。食咽咽波
逸提。除此飲食已。教化得餘襯體衣燈油塗足
油（正法念處經云。此足跟通於眼脉。以油灌鼻。以油塗足。能令眼明淨）。一切突吉羅。
教化教化想。波逸提。教化疑。突吉羅。不教
化教化想。突吉羅。不教化疑。突吉羅。五分云。
以餘四眾讚歎因緣得食食。突吉羅。薩婆多云。
乃至教以少薑著食中比丘食者。突吉羅。此戒
體但偏讚其德。不問凡聖食者。盡波逸提。若不
曲讚功德。但說布施沙門。福德甚大。比丘食者。無
罪。尼等四眾突吉羅。是謂為犯。
開緣　不犯者。若不知。若檀越先有意。若教化無
教化想。若尼自作檀越。若檀越令尼經營。若不故
教化而乞食與。無犯。不犯者最初未制戒等。
○第三十與婦女同行戒
總釋。
此是不共戒。尼犯不同。大乘同學。律攝云。由道
行事譏謗煩惱。制斯學處。此戒二緣合結。
緣起處。
佛在給孤獨園。毗舍離女嫁舍衛人。與姑共諍。還
詣本國。
起緣人。
阿那律從舍衛往毗舍離。婦欲同行。答言可爾。即
與同行。時夫主不在。後日還家。即問母。婦何所在。
母言。與我鬬競逃去。不知所在。夫主逐之。於道路
得婦。語尊者言。何故將我婦逃走耶。答言。止止。莫
作此語。我等不爾。長者言。云何言不爾。汝今現與
我婦同道行。其人即打阿那律。幾斷命根。尊者於
下道。在一靜處。結跏趺坐。入火光三昧。長者見即
懺悔（謂四姓中。豪族望重。世禮自居。有德者自稱。淨名疏云。國內勝人稱為長者。原西國與此
方所稱不同。彼以貴姓豪族。富商大賈。積財鉅萬。咸稱長者。此方乃有德之稱。謂年耆德艾。事長於人。稱
為長者。法華文句云。具十德名長者。一姓貴。二位高。三大富。四威猛。五智深。六年耆。七行淨。八禮備。九上
歎。十下歸）。尊者還僧伽藍。向諸比丘說。有少欲者白佛。
呵責結戒（戒文如後唯無共期）。時諸比丘不共期。道路相遇。
畏慎不敢共行。佛言。不共期不犯。當如是說戒。
所立戒相。
若比丘與婦女共期同一道行。乃至邨間波逸提。
釋義　並同前與尼期行。戒中無異。
犯緣　此戒具足三緣。方成本罪。一有心共期二
人女堪行欲境。三至邨齊限。
定罪　此中犯者。共尼斯行不異。律攝云。若化
女。天女。龍女。半釋迦女。二根。若未堪行婬女同路
行。咸得惡作。尼等四眾突吉羅。是謂為犯。
開緣　不犯者。亦同前戒。根本云。若他遣女人
引道。或迷於道路。女人指授。無犯。不犯者最初未
制戒等。

毗尼關要卷第十

<pb n="643"/>
<sarticle>毗尼關要卷第十一</sarticle>

清金陵寶華山律學沙門　德基　輯
○第三十一過受一食戒
總釋。
此是共戒。尼制亦同。大乘同學。律攝云。因過宿
食事招世譏嫌。制斯學處。此戒二緣合結。
緣起處。
佛在給孤獨園。時拘薩羅國有無住處邨。有居士
為比丘作住處。常供給飲食。在此住者聽一食。
起緣人。
六羣往彼住處。經一宿。得好美飲食故。復住第二
宿。復得美食。彼於此住處。數數食。居士譏嫌。諸比
丘聞白佛。呵責結戒。時舍利弗詣此一宿。明旦得
好食。於彼得病。念世尊制戒。即扶病而去。病遂增
劇。諸比丘白佛。佛言。聽病比丘過受食。當如是說
戒。
所立戒相。
若比丘施一食處。無病比丘應一食。若過受者。波逸
提。
釋義　施一食處者。在中一宿食者。乃至時食。
病者。離彼村增劇者是（十誦云。病者下至竹葉所傷。無病過受。成犯）。
犯緣　此戒具足三緣。方成本罪。一無病緣。二過
受食。三食入咽已。
定罪　此中犯者。若無病比丘於彼一食處。過受
食。咽咽波逸提。除食已。更受餘襯身衣燈油塗
脚油。盡突吉羅。十誦云。過一宿不食。突吉羅。
律攝云。於此宿在餘處食。得惡作罪。若餘處宿
於此處食。得波逸底迦。比丘尼波逸提。小三眾
突吉羅。是謂為犯。
開緣　不犯者。一宿受食。病過受食。若居士請住。
我當與食。我等為沙門釋子故。設此宿處。供給飲
食。若不得沙門釋子。亦當與餘人耳。若檀越次第
請食。若兒女姊妹兒婦次第請食。或一切難緣等
過食者。無犯。不犯者最初未制戒等。
○第三十二展轉食戒
總釋。
此是不共戒。尼不同犯。大乘同制。此是制罪。律
攝云。此由食事過分。廢闕不寂靜譏嫌煩惱。制斯
學處。此戒三緣合結。
緣起處。
佛從羅閱城出。遊行人間。持世穀貴。乞食難得。有
沙㝹婆羅門。以五百乘車。載滿飲食。經冬涉夏。隨
逐世尊。伺候空缺設供。而無空日。阿難為其白佛。
佛告阿難。汝可往語婆羅門。明旦以此食具作粥。
與諸比丘。食後當受時食。時婆羅門觀諸供養。皆
無餅。即辦種種粥及餅。供養佛及僧。佛言。食粥有
五事。善除饑。除渴。消宿食。大小便調適。除風患。居
士聞佛聽僧食粥及餅。皆大歡喜。
起緣人。
有一少信大臣。見佛及僧。大得供養。如是言。此非
少福田者。辦肥美飲食請僧。時阿那頻頭諸居士。
即於其夜。辦種種粥。送至僧伽藍中。僧先食濃粥。
後往大臣家。不能多食。大臣嫌之。我為眾僧。作種
種好食。云何先食濃粥。方受我食。瞋恨白佛。佛為
說法。得法眼淨。羅閱城中有少信樂師。其事亦爾。
世尊呵責諸比丘已結戒。不聽展轉食。諸病比丘
所請食處。無有隨病食及藥。若有隨病食及藥。畏
慎不敢食。恐犯展轉食。佛言。聽病比丘展轉食。後
一居士請佛及僧。設食供養。復一居士亦請佛及
僧。設食及衣供養。諸比丘畏慎白佛。佛言。布施衣
時不犯。當如是說戒。
所立戒相。
<pb n="644"/>
若比丘展轉食。除餘時。波逸提。餘時者。病時。施衣時。
是謂餘時。
釋義　展轉食者。請也。請有二種。若僧次請。別請
也。食者。飯麨乾餅魚及肉（展轉者。謂此家食已。餘處復食。病者不
能一坐食。好食令足。施衣者。自恣竟。無迦絺那
衣一月。有迦絺那衣五月。若復有餘時施食及衣。
若今日得多請食。應自受一請。餘者當施與人。
如是言。長老。我應往彼。今布施汝（此謂但施食無衣也。
根本云。餘時者。病時。作時。道行時。施衣時。此是時
（此創制中分外別開時也）。
犯緣　此戒具足三緣。方成本罪。一多請不捨。二
是正食。三食入咽。
定罪　此中犯者。若不捨前請。受後請食者。咽咽
波逸提。不捨後請。受前請食者。咽咽突吉羅。
十誦云。病比丘若一請處不能飽。應受二請。第二
處不能飽足。應受第三請。第三處不能飽。應受已
漸漸食。乃至日中不應受第四請。聽節日數數
食。十誦毗尼序云。阿難先受他請。忘不憶。復同
佛受波斯匿王請。以食著口。乃憶知有二請。不與
他一請。不敢吐食。為恭敬佛故。又不敢咽食。為持
戒故。佛知阿難心悔。告令心念與他便食。優波離
問佛餘人亦得爾不。佛言。除五人。一坐禪人（專心禪定
故）。二獨處（無人對說故）。三遠行人（造次就路。容有多忘。對說恐難故）。四
長病（久疾患者。形體羸弱故）。五饑時依親里住（現前無比丘故）。餘悉
不聽。摩得勒伽云。若先受無衣請。後受有衣請。
不犯。語比丘言。就此食當為汝覓衣。食食不犯。
語比丘言。此間食餘處隨意。食食不犯。律攝云。
若一舍。或寺中。或阿蘭若。若為求肥悅。或樂美食
而數食者。得惡作罪。若輕賤心。或懷矯詐而不
食者。亦得惡作。尼等四眾突吉羅。是謂為犯。
開緣　不犯者。病時施衣時。若一日有多請。自受
一請。餘者施於人。若請與非食。或食不足。或無請
食者。或食已更得食。或一處有前食後食。無犯。不
犯者最初未制戒等。
○第三十三別眾食戒
總釋。
此是共戒。尼犯亦同。大乘同制。此是制罪。律攝
云。因提婆達多。制斯學處。此戒八緣合結。
緣起處。
佛在耆闍崛山。
起緣人。
提婆達多教人害佛。復教阿闍世王殺父。惡名流
布。利養斷絕。通己五人。家家乞食。時諸比丘聞白
佛。呵責結戒。不聽別眾食。時諸病比丘有請處。不
得隨病食及藥。有好隨病食及藥。畏慎不敢受。恐
犯別眾食。佛言。聽病比丘受別眾食。諸比丘自恣
已。迦提月中作衣。諸優婆塞恐比丘不得食疲苦。
請與比丘食。比丘言。但請三人。我等不得別眾。佛
言。聽作衣時受別眾食。有居士欲施食及衣。請諸
比丘食。比丘恐犯別眾。佛言。聽施衣時別眾食。有
眾多比丘。與諸居士往拘薩羅同道行。乞食時到。
欲詣村乞食。居士言。我當與食。比丘畏犯別眾。即
入村乞食。伴便前去。比丘在後不及。為賊所劫。佛
言。聽險道中受別眾食。更結道行時。後有眾多比
丘。與諸居士。乘船順流而去。乞食時到。欲入邨乞
食。居士言。但去。我等當供給飲食。比丘恐犯別眾。
上岸入邨乞食。船伴前去。諸比丘後來。為賊劫奪
衣服。佛言。聽比丘乘船時別眾食。有眾多比丘。從
拘薩羅國遊行。詣一小邨。諸居士念。眾僧多而村
落少。我等寧與眾僧作食。勿令疲苦。即請比丘明
日食。比丘畏慎白佛。佛言。聽大眾集時別眾食。瓶
沙王姊子。名曰迦羅。為諸沙門施食。欲於外道沙
門中出家。往白瓶沙王。王問。欲於何處出家。答言
<pb n="645"/>
欲於尼犍子中出家。王問言。與我曹沙門設食不。
迦羅言。大王。何者是沙門耶。王言。沙門釋子是也。
迦羅言。我竟不與設食。王言。汝今往與沙門釋子
設食。即往僧伽藍中。請諸比丘食。諸比丘畏慎白
佛。佛言。聽沙門施食時得別眾食。當如是說戒。
所立戒相。
若比丘別眾食。除餘時。波逸提。餘時者。病時。作衣時。
施衣時。道行時。乘船時。大眾集時。沙門施食時。此是
時。
釋義　別眾者。若四人。若過四人（五分云。若於界內。別請四人以
上。名別眾食。若次請不犯　根本云。別眾食者。別別而食　律攝云。別眾食者。謂不同處食。若四苾芻同
一界內。下至一人不同食。並名別眾食　十誦云。以二利故。遮別眾食。一者隨護檀越。以憐愍故。二者破
諸惡欲比丘力勢故　凡別眾有其二義。一者別為眾而成僧。即如四分。調達通己五人。家家乞食。二者
別於眾。即如根本一界同居。別別而食。五分受請必須僧次。薩婆多僧祗淨食必打楗槌。請食私房。無緣
不聽。聖制分明。不可違越。食者。飯麨乾餅魚及肉（謂是正食。簡非餘食）。病
時者。下至脚跟躄。作衣時者。自恣竟。無迦絺那
衣一月。有迦絺那衣五月。乃至衣上作馬齒一縫。
施衣時者。亦一月五月及餘時施食及衣（餘時者。七
月十一月。設有施食及衣。亦名衣時）。道行時者。下至半由旬。來者去
者。乘船時者。下至半由旬內上下。大眾集時
者。食足四人長一人為患。五人十人乃至百人長
一人為患（食少人多故　薩婆多云。眾僧集會。或以餘緣。或以法事。極少舊比丘四人。客
比丘四人。名為大眾集　律攝云。大眾食時者。謂作世尊頂髻大會。若五年大會。若六年大會。此大會日
隨施主心。各處設食。若四若五。隨意分食　頂髻大會者。世尊為菩薩時。五歲而除頂髻。給孤長者為佛
作五年大會。於六歲時。重立頂髻。長者為佛作六年大會。俱云大會時也）。沙門施食者。
在此沙門釋子外諸出家者。及從外道出家者是。
若比丘。無別眾食因緣。彼比丘即當起白言。我
於此別眾食中。無因緣。欲求出聽出。若餘人無因
緣。亦聽使出。若二人三人隨意食。若四人若過四
人。應分作二部。更互入食。若比丘有別眾食因
緣。欲求入。尋即當起白言。我有別眾食因緣。欲求
入。當聽隨上座次入（有因緣者。即前七緣是也）。此是時者（即開別眾
之時也）。
犯緣　此戒具足三緣。方成本罪。一無緣別眾。二
是正食。三食入咽已。
定罪　此中犯者。別眾食。咽咽波逸提。若有因
緣不說。突吉羅。僧祇云。若三人食。一人不食。若
三圓具。一未圓具。皆無犯。若以食送彼。乃至鹽一
匕與彼眾處食。皆無犯（謂檀越在布薩界中。請僧食。或以食乃至鹽一匕。送
本界僧中。即非別眾食也）或施主言。但來入者。我皆與食（此謂不遮
客來比丘）。或施主別造房施。住我房者。我皆與食。斯亦
無過。十誦云。若三比丘。別共一處食。第四人取
食分。不犯。若道行乘船。咋日來今日食。明日行
今日食。皆波逸提。薩婆多云。若僧祇食時。應作
四種相。一打楗槌。二吹貝。三打皷。四唱令。令界內
聞知此四種相。隨定作一。勿使雜亂。不成僧法。若
不作相而食僧伽食者。食不清淨。名為盜僧祇食。
不名別眾食（乃上品獨頭偷蘭）。若作相食者。設使內有比
丘無比丘。若多若少。若來不來。但使不遮一切無
咎。若使有遮。雖打楗椎。食不清淨。名盜僧祇食（為遮
外來客比丘也。得罪如前）若大界內有二處三處。各有始終僧
祇。但一布薩。若食時。但各打楗椎。一切無遮。清淨
無過（此謂法同食別。界中布薩等法共同。飲食各別。然必打楗椎。名為如法也）若檀越
請四人以上。在布薩界內食。應布薩處請僧次一
人。若送一分食。不爾犯墮。若二處三處亦如是。
若聚落內雖無僧界。設二檀越請四人以上。於
二處食。應打楗椎。二處互請一人。若送食一分。若
更有異比丘。應如法入。乃至一人。若不互請。及送
食分者。墮罪。根本云。有五因緣。早請食來。在房
中食。一是客新到。二將欲行去。三身嬰病苦。四是
看病人。五身充知事。目得迦云。若檢校人應於
齋食先取自分。食之無過。比丘尼波逸提。小三
眾突吉羅。是謂為犯。
<pb n="646"/>
開緣　不犯者。病時。作衣時。施衣時。道路行時。乘
船時。大眾集時。沙門施食時。若三人四人更互食。
若有因緣去。無犯。不犯者最初未制戒等。
會詳　雜阿含云。如來何故制別眾食。而聽三人
共一處食。如是之意。為欲擁護於諸人故。使不損
減。復為制伏惡欲比丘。斷除於人多眷屬故。稱僧
名字。多有所求。減損諸家。破壞眾僧。使作二部。故
令如法。比丘不得供養衣服飲食。非法比丘多獲
利養。惡欲比丘既得供養。與淨行者而共諍訟故。
十誦云。以二利故。遮別眾食。一者隨護檀越以憐
愍故。二者破諸惡欲比丘力勢故。
○第三十四過三鉢受請戒
總釋。
此是共戒。尼犯亦同。大乘同學。此是制罪。律攝
云。此由食事多貪煩惱。制斯學處。此戒二緣合結。
緣起處。
佛在給孤獨園。有一女人。名伽若那。是大邨女。來
[鬱-山+止]禪國。與人作婦。經歷數月。遂便有身。還父母家。
起緣人。
有比丘來乞食者。自持食施。後其夫遣使呼還。因
諸比丘盡取其食。方更辦具。其夫已更取婦。又波
羅柰城外。眾商賈車伴共宿。有一乞食比丘。入此
賈客營中乞食。一信樂賈客。取鉢盛滿美食與比
丘。出營未遠。復有比丘來乞食。如是展轉他食都
盡。更市糴糧。後不及伴。為賊所劫。諸比丘聞白佛。
呵責結戒。諸病比丘畏慎不敢過受食。佛言聽。當
如是說戒。
所立戒相。
若比丘至白衣家。請比丘與餅麨飯。若比丘欲須者。
當二三鉢受。還至僧伽藍中。應分與餘比丘食。若比
丘無病。過兩三鉢受。持還至僧伽藍中。不分與餘比
丘食者。波逸提。
釋義　白衣家者。有男有女（僧祗云。剎利婆羅門毗舍首陀羅家）。請
比丘與餅麨飯（餅麨飯者。所謂大小麥米豆。如是等種種餅麨飯也）。當問其
主言。為是歸婦食。為是商賈道路糧。若言歸婦食
賈客道路糧者。食已。出還僧伽藍中。白諸比丘。某
甲家有歸婦食。有賈客道路糧。若欲食者。食已應
出。若欲持食還者。齊二三鉢。我今不持食來。若
持一鉢食來。還與諸比丘。共分食之。當語餘比丘
言。某甲家有歸婦食商賈道路糧。若至彼家食者。
即於彼食。若持食還。應兩鉢。我已持一鉢還。若
持兩鉢還。應共餘比丘分食之。語諸比丘。乃至欲
食者。即彼家食欲持來者。應取一鉢。我已持兩鉢
還。若盡持三鉢還。分與諸比丘食。白餘比丘。乃
至欲食者。於彼家食。慎勿持還。我已持三鉢來。
若比丘欲須者。當二三鉢受（律攝云。鉢有三種。謂大小中。大者可受摩
揭陀國二升米飯。於上得安豆并⿱卄釆茹。以大拇指一節鉤緣。不觸其食。斯為大鉢量。小者。受一升米飯。二
內名中。言二三鉢者。若取大鉢一中鉢一小鉢一。或唯大鉢二。或大鉢一小鉢二。或中鉢三小鉢一。或中
鉢一小鉢二。或中鉢三小鉢三。三鉢者。謂極多受三鉢也）。持還至僧伽藍中。應
分與餘比丘食（善見云。若取二鉢。一鉢自食。一鉢與比丘僧。若取三鉢。一鉢自食。二
鉢與比丘僧。不得與知識白衣）。無病過兩三鉢受者（有病不限其數。無病佛制
當遵　律攝云。過受者。謂大鉢三。或大鉢二。兼處中鉢一。或大鉢二。兼小鉢一。或大鉢一。兼處中鉢二
根本云。要而言之。取他食時。過四升半。米飯分量以上。當得墮罪。若施主任取多少者。無犯）。
犯緣　此戒具足三緣。方成本罪。一歸婦食商賈
道路糧。二無病過三鉢受。三兩足過限。
定罪　此中犯者。無病過兩三鉢。受出彼門。波逸
提。若一足在門內。一足在門外。方便欲去還住
者。突吉羅。若不問歸婦食賈客道路糧。而取食。
突吉羅。若持至僧伽藍中。不分與餘比丘食者。
若不語餘比丘。突吉羅。律攝云。若即此座過三
鉢食。或除餅麨。但將餘物。或施主歡喜。隨意將去。
並無犯。比丘尼波逸提。小三眾突吉羅。是謂為
犯。
<pb n="647"/>
開緣　不犯者。兩三鉢受食。病者過受食。問歸婦
食商客道路糧。還僧伽藍中。分與餘比丘共食。白
餘比丘。使知邨處。若彼自送至僧伽藍中得受。若
彼送至比丘尼寺中。亦得受。無犯。不犯者最初未
制戒等。
會詳　律攝云。有三種虗損信施。一施主信心施
持戒者。受已與犯戒人。二信心施正見者。受已與
邪見人。三過量而受。不自噉食。乃至長受一掬之
食。除其施主先有隨意。如斯三事並名虗損信施。
當招惡報。
○第三十五不作餘食法戒
總釋。
此是不共戒。尼犯不同。大乘同制。此是制罪。律
攝云。因食飽更食。貪餮無厭。制斯學處。
緣起處。
佛在給孤獨園。與諸比丘。說一食法。讚歎一食法。
諸比丘食佉闍尼食。若飲漿服藥。便當一食。形體
枯燥。顏色憔悴。佛問阿難。白諸上事。佛言。聽諸比
丘一座上食飽滿。諸比丘或食佉闍尼食。若飲漿
服藥。便令飽足。更不復食。形色枯悴。佛又聽食五
種食。若飯麨乾餅魚及肉。得令飽足。諸病比丘雖
得好食。不能一坐食。形體枯悴。又聽病比丘數數
食。病人無足食法。時病比丘得好美食。食不能盡。
與瞻病人足食已。不敢食。便棄之。眾鳥來爭食鳴
喚。佛言聽瞻病者食病人殘食。無餘食法。諸比丘
清旦受食。舉已入邨乞食。食已。還取所舉食。與諸
比丘。諸比丘已足食。不敢食。便棄之。眾鳥爭食鳴
喚。佛聽取所受食。作餘食法食之。有一長老多知
識比丘。入村乞食。大得積聚。一處共食。持餘食來。
與諸比丘。諸比丘足食已。不敢食。遂棄之。眾鳥爭
喚。又聽比丘從彼持食還。當作餘食法而食之。當
如是作餘食法言。大德。我足食已。知是看是。此作
餘食法。彼應取少許食已。當語彼比丘言。我止汝
取食之。
起緣人。
有一比丘。貪餮不知足食不足食。不知餘食不餘
食。得便食之。諸比丘聞白佛。呵責結戒。
所立戒相。
若比丘足食竟。或時受請。不作餘食法而食者。波逸
提。
釋義　足食者。五種食。飯麨乾餅魚及肉。於五種
食中。若食一一食令飽足。有五種足食。知是飯
（謂知食體是正食。若非正食。不名足食）。知持來（謂知男女等持食來授與）。知威儀
（謂行住坐臥四威儀中。知是行受食。非住坐臥也）。知捨威儀（謂行受食。今已住坐臥。故
云捨。律攝云。食飽足者。作遮止言。心生棄捨。若心未
棄捨。縱出遮言。未成遮足。若更食時。但得惡作。若
作了心。唱言休足。此便成遮足。不作餘食法而
食者得墮（十誦云。以二利故。聽受殘食法。一者看病比丘因緣故。二者比丘有因緣食不
足故。十誦殘食。即本律餘食。凡足食已得食。須作法而食。今謂得而便食。故云不作餘食法食也。
犯緣　此戒具足三緣。方成本罪。一足食已捨威
儀。二不作餘食法。三食已入咽。
定罪　此中犯者。足食已捨威儀。不作餘食法。得
而食之。咽咽波逸提。佉闍尼食者。根枝葉華果
油胡麻黑石蜜磨細末食。足食已。不作餘食法。得
而食之。咽咽波逸提。若足食已。為他作餘食法。
不成餘食法。突吉羅。若知他足食已。作餘食法。
若自手捉食。作餘食法。若持食置地。作餘食
法。若使淨人持食。作餘食法。若淨人前作餘
食法。以不好食。覆好食上。作餘食法。若受他
餘食法。盡持去。如是一切不成餘食法。突吉羅。
足食足食想。波逸提。足食疑。突吉羅。不足食
足食想。突吉羅。不足食疑。突吉羅。僧祗云。聽
一人作殘食。餘人盡得食。若比丘持食來。欲作
<pb n="648"/>
殘食。即於鉢上椀中作殘食者。正得椀中。名作殘
食。鉢中食不名作。若椀中食汁。流入鉢中。得俱名
殘食。若並兩鉢作殘食。若前人正一鉢中食者。
正一鉢得名作殘食。若二鉢上。若餅若菜。通覆橫
上者。二俱得名作殘食。餘種種器亦爾。若國土
少比丘處比丘食已。有大檀越。持種種飲食至。比
丘已起去。當云何。若彼間有直月維那。諸知事人。
未食足者。當從彼人邊作殘食。若彼已食足。若上
座未足。當於上座邊作殘食。若上座羞不能人中
作者。當合座舉。上座至屏處作殘食。若上座已足
者。有客比丘來者當問。長老。今日自恣足未。若客
比丘言。我未得夏安居。云何得自恣足。當知是人
不知律相。更問汝食未。若言已食。復問檀越自恣
與不。若言。長老。何處自恣食。水菜不足。況餘食。當
知不足。應從彼作殘食。若言已足者。僧應作方便。
不應破檀越善心。若眾中有大沙彌。將至戒場。與
受具足。教作殘食法已。然後當食（五分亦用此義）。若一切
粥新出釜。畫不成字。一切果一切菜。非別眾食。非
處處食。非足食。律攝云。有五蒲膳尼。即可噉食。
一飯。二麥豆飯。三麨。四肉。五餅。又五珂但尼。即可
嚼食。謂根莖葉華果。若先食五嚼食及乳酪菜
等。後受五噉食。無犯。若先食五噉食。更食五嚼
食及乳酪菜等。名犯。應知有五未足之言。謂授
食時。未即須者。應報言。且待。且去。且有。且待我食。
且待我盡。若兼且言。名曰未足。若無且聲。便是遮
足。若未為足意。設作足言。亦不成足。得惡作罪。由
言不稱法故。若得餘食作法食者。自身樂住。施住
得福。欲作法時。洗手受食。持就一未足苾芻。或雖
已足。未離座者。對彼作法。彼若未遮足。應取兩三
口食。若自足已。便不合食。應以手按而告之言。斯
是汝物。隨意食之。有五不成作餘食法。一身在
界內對界外人。二不相及處（善見云。二肘外半）。三在傍邊。
四在背後。五前人離座。翻此便成。比丘尼等四
眾突吉羅。是謂為犯。
開緣　不犯者。食作非食想。不受作餘食法。非食
不作餘食法。自取作餘食法。不置地作餘食法。乃
至手及處作餘食法。若與他他與己作餘食法。若
病不作餘食法。病人殘食不作餘食法。若已作餘
食法。無犯。律攝云。若北方果及天神藕。斯等難
得之物。或復饑年飲食難得。不作餘食法食之。無
犯。不犯者最初未制戒等。
會詳　毗尼母云。比丘受人施不如法。為施所墮。
有二種。一者食他人施。不如法修道。放心縱逸。無
善可記。二者與施轉施。施不如法。因此二處。當墮
三塗。應施者。若父母貧苦。應先受三歸五戒十善。
然後施與。若不貧。雖受歸戒。不中施與。復有施處。
治塔人。奉僧人。治僧房人。計其功勞。當酬作價。若
過分與。為施所墮。施病者食。當作慈心。隨宜與之。
若錯誤與食。為施所墮。嬰兒牢獄繫人懷妊者。當
以慈心施之。勿望出入得報。詣僧坊乞者。當自有
糧。不須施與。若無糧食。施之無咎。若比丘不坐禪。
不誦經。不營佛法僧事。受人施。為施所墮。若前人
無此三業。知而轉施。與者受者皆為施所墮。寧吞
鐵丸而死。不以無戒食人信施。若足食已。更強食
者。不加色力。但增其患。是故不應無度食也。
○第三十六使他犯餘食法戒
總釋。
此是不共戒。尼犯不同。大乘同學。律攝云。欲令
他犯返詰過故。制斯學處。此戒二緣合結。
緣起處。
佛在給孤獨園。
起緣人。
一比丘貪餮。不知足食不足食。不知餘食不餘食。
<pb n="649"/>
得而食之。異比丘語言。未曾有。如汝貪餮嗜食者。
不知足食不足食。不知餘食不餘食。得而食之。彼
聞心懷恚恨。於異時見彼比丘食已。不作餘食法。
殷勤請與食。即受食之。貪餮比丘語言。未曾有。如
汝貪餮。不知足食不足食。不知餘食不餘食。得而
食之。不知厭足。報言。我雖食而未足。彼比丘言。汝
食先已飽足。彼言。知我足食耶。答言知。諸比丘聞
白佛。呵責結戒。時諸比丘未知足食不足食。後乃
知已足食。或有作波逸提懺悔者。或有畏慎者。佛
言不知不犯。當如是說戒。
所立戒相。
若比丘知他比丘足食已。若受請不作餘食法。殷勤
請與食。長老取是食。以是因緣非餘。欲使他犯。波逸
提。
釋義　知者（若自知。或從他聞知。或彼自言我已足食故知。食者（謂正食簡餘非
食。足者。如前釋）。殷勤請與食。長老取是食（長老稱呼之辭。內懷瞋恚。外現
殷勤。欲報先讐。強勸令食）。以是因緣非餘。欲使他犯（欲使他犯戒。生惱因
緣。非為餘事）。
犯緣　此戒具足四緣。方成本罪。一心懷瞋恨。二
知他足食。三不作法與。四食已入咽。
定罪　此中犯者。若彼即受食之。咽咽二俱波逸
提。若與令食。彼不食棄之。與者突吉羅。若與
令食。彼不食舉置。若與令食。彼轉與餘人。若
不作餘食法與。彼作餘食法而食之。若與病人
食。欲令他犯。持病人殘食與他。欲令他犯。若
作餘食法已與他。欲使他犯。與者。皆突吉羅。足
食足食想。波逸提。足食疑。突吉羅。不足食足
食想。突吉羅。不足食疑。突吉羅。尼等四眾突
吉羅。是謂為犯。
開緣　不犯者。先不知足食。不足食想。若與令棄
而食之。若與舉置而食之。若令遣與人取而食之。
若未作餘食法與。令作餘食法食。彼不作餘食法
而食之。若持病人殘食與。不令他犯。作餘食法與。
不令他犯。無犯。不犯者最初未制戒等。
○第三十七非時食戒
總釋。
此是共戒。尼亦同結。大乘同制。律攝云。因長貪
招譏。制斯學處。
緣起處。
佛在耆闍崛山。
起緣人。
難陀䟦難陀入城觀看伎樂。向暮方還。迦留陀夷。
日暮入城乞食。至一懷妊婦女家。婦女持食出門。
值天雷電。暫見其面。怖稱言鬼鬼。即墮身。迦留陀
夷言。大妹。我非鬼。我是沙門釋子。婦女恚言。沙門
釋子寧自破腹。不應夜行乞食。尊者還向諸比丘
說。少欲者白佛。呵責結戒。
所立戒相。
若比丘非時受食食者。波逸提。
釋義　時者。明相出乃至日中。按此時為法。四天
下亦爾（謂比丘依四洲住。即准彼處。日出至日中。為受食之時也。若東洲日出。北洲日中。南
洲半夜。西洲日沒　東洲日午。南洲日出。西洲半夜。北洲日沒　東洲日沒。南洲日中。西洲日出。北洲半
夜　東洲半夜。南洲日沒。西洲日中。北洲日出　贍部洲僧向餘三洲住。但依彼處時而食。莫過日中也。
故云四天下亦爾也非時者。從日中乃至明相未出（薩婆多云。從晨
至日中。世人營事。作飲食故。名為時。從中至後夜分。燕會嬉戲。自娛樂時。比丘遊行。有所觸惱。故名非時。
又比丘從晨至中。是乞食時。應入聚落往來遊行。故名為時。從中至後夜分。應靜拱端坐誦經坐禪。各當
所業。非是行來入聚落時。故名非時也）。食者有二種。佉闍尼食（五不正食）。
蒱闍尼食（五正食）。
犯緣　此戒具足三緣。方成本罪。一非時受食。二
非時想。三食已入咽。
定罪　此中犯者。非時受食食。咽咽波逸提。若
非時過非時。波逸提。七日過七日。波逸提。盡
形壽藥無因緣服者。突吉羅。非時非時想。波逸
<pb n="650"/>
提。非時疑。突吉羅。非時時想。突吉羅。時非
時想。突吉羅。時疑。突吉羅。比丘尼波逸提。三
小眾突吉羅。是謂為犯。
開緣　不犯者。時有乞食比丘。見他作黑石蜜中
有罽尼。畏慎不敢非時噉。佛言。聽噉無犯。作法應
爾（此無正翻。義當雜物。律云。諸比丘入邨乞食。見作石蜜。以雜物和之。皆有疑。不敢非時食。佛言。
聽非時食。作法應爾。五分云。作石蜜時。擣米著中。本草云。西戎用水牛乳汁米粉和沙糖。煎煉而作石蜜。
根本羯磨云。然西國造沙糖時。皆安米屑。如造石蜜安乳及油。佛許非時開其噉食。而為防粗相。長道資
身）時有病比丘。服吐下藥。比煑粥熟頃。日時已過。
應煑麥。令皮不破。漉汁飲之。無犯。若喉中哯出還
咽。無犯。不犯者最初未制戒等。
會詳　婆沙論云。如來自誕生王宮。以至涅槃。於
中曾無非時之餐。謂諸佛性恒處中道。不著二邊
故。離非時食。以表中道。故制中食。而中前得食者。
表前方便。得有證義。亦令身心獲現利故。中後不
食。則少眠睡。無宿食患。身輕安隱。易得入定。有如
是義。故令中食。舍利弗問經云。舍利弗白佛言。
有諸檀越。造僧伽藍。厚置資給。供來世僧。有似出
家人。非時就典食者索食。與者食者得何等罪。其
本檀越得何等福。佛言。非時食者。是破戒人。是犯
盜人。非時與者。亦破戒人。亦犯盜人。盜檀越物。非
施主意。施主無福。以失物故。但有發心置立之善。
舍利弗言。時受時食。時不盡者。非時復食。或有時
受。至非時食。復得福不。佛言。時食淨者。是即福田。
是即出家。是即僧伽。是即天人良友。是即天人導
師。其不淨者。猶為破戒劫盜餓鬼。為罪窟宅。非時
索者。以時非時。非時輒與。是典食者。是名退道惡
魔。名三惡道破器。是癩病人。壞善果故。諸婆羅門
不非時食。外道梵志亦不邪食。況我弟子知法行
法。而當爾耶。凡如此者。非我弟子。非法之人。盜與
盜受。一團一撮。片鹽片醋。死墮燋腸地獄。吞熱鐵
丸。從地獄出。生猪狗中。食諸不淨。又生惡鳥。人恠
其聲。後生餓鬼。還僧伽藍中處都圊內。噉食糞穢。
並百千萬歲。更生人中貧窮下賤。所可言說。人不
信用。不如盜一人物。其罪尚輕。割奪多人福田故。
斷出世道故。毗尼序云。病比丘服吐下藥。中後
心悶。佛令與熬稻華汁飲。與竟悶猶不止。佛令與
竹笋汁。與竟不瘥。佛令囊盛米粥絞汁與飲。病猶
不瘥。佛令將至屏處與米粥。根本百一羯磨云。
有五種果。若時非時。若病無病。並隨意食。一訶黎
勒。此云天主持來（其味苦溫無毒。固腸洩痢咸安。斂肺而喘嗽俱止。利咽喉。下食
積。除脹滿）。二毗醯勒。三菴摩勒。即嶺南餘甘子。形似梹
榔。食之除風。四末粟者。即胡椒（味辛大熱。下氣溫中。除風去痰）。五
畢茇利。即蒟醬。內法傳云。牙中食在。舌上膩存。
未將淨水重漱已來。涎唾必須外棄。若日時過。更
犯非時。觀水觀時。是曰律師。
○第三十八殘宿食戒
總釋。
此是共戒。尼犯亦同。大乘同制。此是制罪。律攝
云。由此非法。制斯學處。
緣起處。
佛在耆闍崛山。
起緣人。
尊者迦羅常坐禪思惟。時到入城乞食。自念日日
乞食疲苦。我寧可食先得者。後得食當持還。即如
所念為之。諸比丘於小食大食上。不見迦羅。疑命
終遠行等。後見問知其故白佛。訶責結戒。
所立戒相。
若比丘殘宿食者。波逸提。
釋義　殘宿者。今日受已至明日。於一切沙門釋
子受大戒者。皆不清淨（十誦云。大比丘未手受。而共宿者。名曰內宿。噉者突
吉羅。若已手受。舉共宿者。名殘宿食。噉者波逸提。食者有二種。正食。非正
食。
<pb n="651"/>
犯緣　此戒具足三緣。方成本罪。一殘宿食。二作
殘宿想。三食已入咽。
定罪　此中犯者。若舉宿食而食。咽咽波逸提。
非時過非時食者。波逸提。七日藥過七日食者。
波逸提。盡形壽藥無因緣而服者。突吉羅。宿
作宿想。波逸提。宿疑。突吉羅。非宿宿想。突吉
羅。非宿疑。突吉羅。薩婆多云。共食宿有三種。
若受食已。作己有想。若共宿若不共宿經宿。突吉
羅。食則波逸提。若自手捉食名惡捉。捉時突
吉羅。作己有想經宿。亦突吉羅。食亦爾。若食
不受不捉。作己有想經宿。突吉羅。食亦突吉羅。
不問共宿不共宿。但作己有想。名內宿。若他比丘
食。共宿無過。十誦云。先自取果。後淨人受而食。
突吉羅。有二種觸食。食無罪。一清淨比丘誤觸。
二破戒比丘無慚愧觸。天食過中可食（以無實體故也）。可
七日受。尼陀那云。所餘餅果持與求寂。明旦還
得食之。若有希望心。與時惡作。食時犯墮。若總
無希望心。不犯。目得迦云。若病者貧。設是殘觸
酥油。服之無罪。善見云。若眾多比丘共行。唯一
沙彌。比丘各自擔糧。至食時。各自分分。沙彌得分
已。語比丘言。今持沙彌分與大德易。得已。復與第
二座易。展轉乃至眾多食。皆無犯。若沙彌不解法。
比丘自持食分。與沙彌展轉易得食。不犯。比丘
尼波逸提。小三眾突吉羅。是謂為犯。
開緣　不犯者。宿受食有餘。與父母。塔作人。作房
舍人。計價與。異時乞食。從彼人得。鉢有孔罅。食入
中。彼摘洗穿壞如法洗。餘不出者。無犯。若宿受酥
油脂用灌鼻。若縮鼻時。酥油隨唾出。應棄之。餘無
犯。不犯者最初未制戒等。
○第三十九自取食戒
總釋。
此是共戒。尼犯亦同。大乘比丘同制。此是制罪。
律攝云。因其非法。制斯學處。此戒二緣合結。
緣起處。
佛在給孤獨園。
起緣人。
有一比丘常乞食。著糞掃衣。時城中諸居士。為命
過父母兄弟姊妹夫婦男女。於四衢道頭。或於門
下。河邊樹下。祭祀供養。彼比丘自取食之。諸居士
譏嫌。諸比丘白佛。呵責結戒。諸比丘疑不敢自取
水及楊枝。佛言聽。當如是說戒。
所立戒相。
若比丘不受食。若藥著口中。除水及楊枝。波逸提。
釋義　不受者（律攝云。謂不從授學人苾芻尼式叉摩那求寂男女并諸俗類而受
得也）。受有五種受。手與手受。或手與持物受。或持物
授手受。若持物授持物受。若遙過物與。與者受者
俱知。中無觸礙。得墮手中。是謂五種受。復有五
種受食。若身與身受。若衣與衣受。若曲肘與曲肘
受。若器與器受。若有因緣置地與。是謂五種受。
食者。佉闍尼食。及五正食。藥者。奢耶尼食（此無正翻。意取
含消為義　根本羯磨云。奢耶尼者。徧檢梵本。全無此名）謂酥油生酥蜜石蜜。
犯緣　此戒具足三緣。方成本罪。一不從人受。二
作不受想。三食已入咽。
定罪　此中犯者。不與食自取著口中。除水及楊
枝咽咽波逸提。非時過非時食者。波逸提。七
日藥過七日食者。波逸提。盡形壽藥無因緣不
受而食者。突吉羅。不受不受想。波逸提。不受
疑。突吉羅。受不受想。突吉羅。受疑。突吉羅。
五分云。除當食。但不得咽。聽從龍受食。天受食。鬼
受食。獼猴受食。以施主語受食。不得受擲食食。
律攝云。時有施主。持諸供養。列在眾前。本心擬施。
家中火起。棄食往救。無人授食。時欲將過。佛言。應
作北洲想自取而食。若受得食。有不受食墮中。若
<pb n="652"/>
有淨人。更令其授。必無授者。撥去食之。若汁墮中。
多却方食。若先受得。小兒來觸。更受方食。若是病
人。無人可受。不受無犯（問四分遙擲物與便成受。五分不得受擲食。此義何
從。答四分謂有因緣遙擲與。心非輕慢。故成受食。五分既無因緣擲過而與。心既無敬。故制不食）。比
丘尼波逸提。小三眾突吉羅。是謂為犯。
開緣　不犯者。取水及楊枝。若乞食比丘。鳥[啣-止+山]食
墮鉢中。若風吹墮鉢中。除去此食。乃至一指爪。餘
者無犯。不犯者最初未制戒等。
會詳　薩婆多云。有四人得從受食。男女黃門二
根。非人畜生亦成受食。凡受食者。一為斷竊盜因
緣故。二為作證明故。從非人受食。得成受食。不成
證明。所以聽非人邊受食者。曠絕之處無人受食。
是故聽之。若在人中非人畜生及無智小兒。一切
不聽也。又為止誹謗故。為少欲知足故。生他信敬
心故。如昔有一比丘。與外道共行。止一樹下。樹上
有果。外道語比丘。上樹取果。比丘言。我比丘法。樹
過人不應上。又言。搖樹取果。比丘言。我法不得搖
樹落果。外道上樹取果。擲地與之。語取果食。比丘
言。我法不得不受而食。外道生信敬心。知佛法清
淨。即隨比丘。於佛法中出家。尋得漏盡。
○第四十無病索好食戒
總釋。
此是不共戒。尼制不同。大乘同制。菩薩縱使有病。
不得食魚肉。梵網云。夫食肉者。斷大慈悲佛性
種子。是故一切菩薩不得食一切眾生肉等。律
攝云。因生譏嫌。制斯學處。此戒二緣合結。
緣起處。
佛在給孤獨園。
起緣人。
䟦難陀有一商主為檀越。詣彼言。我今欲得雜食。
商賈問言。有何患乃思此食。報言無所患。但意欲
得耳。商賈言。我曹常賣買生活。猶尚不能得雜食。
況出家人。諸比丘聞白佛。呵責結戒。諸病比丘皆
畏慎不敢乞。得已不敢食。佛言聽。當如是說戒。
所立戒相。
若比丘若得好美飲食乳酪魚及肉。若比丘如此美
飲食。無病自為己索者。波逸提。
釋義　若比丘得好美飲食下（不索而得。無有過罪。下文故索而成
犯）。好美食者。乳酪魚及肉（薩婆多云。所以名美食者。以價貴故。以難得故。
以愈病故。或美食非美藥。乳酪酥等是。或美藥非美食。生酥油是。亦美食亦美藥。酥肉魚脯是。非美食亦
非美藥。訶梨勒等是）。無病自為己索者（病者。黃爛癰痤。痔病不禁。黃病瘧病。咳嗽
消羸。風腫水腫。如是種種病。必須美飲食。病可除瘥。是故聽乞聽食也。自為者。二種。若自索。若使他為己
身索也。
犯緣　此戒具足三緣。方成本罪。一無病緣。二是
美飲食。三得食入咽。
定罪　此中犯者。無病自為身。乞如此美飲食。咽
咽波逸提。律攝云。無病而乞。無病而食。得波逸
底迦及惡作罪。無病從乞。有病而食。乞得小罪。
食時無犯。有病從乞。無病而食。乞時無犯。食時
墮罪。有病從乞。有病而食。無犯。若乞時欲得
餘物者。他持食與。報言。姊妹。我飯已足。若問更何
所須。即便隨情所欲。從乞無犯。若施主言。有所
須者。隨意可索。隨乞無犯。或從天龍藥叉毗舍
乞求。皆無犯。比丘尼及三小眾突吉羅。是謂為
犯。
開緣　不犯者。病人自乞。為病人乞。若不乞而得。
無犯。不犯者最初未制戒等。
○第四十一自手與外道食戒
總釋。
此是共戒。尼犯亦同。大乘同制。然觀機宜。可與不
可。律攝云。由外道事長物譏嫌。制斯學處。此戒
二緣合結。
緣起處。
<pb n="653"/>
佛將千二百五十弟子。從拘薩羅。至舍衛國（薩婆多云。
千二百五十人者。優樓頻螺迦葉兄弟門徒千人。舍利弗目犍連等二百五十人。皆是善來。所以常偏稱
千二百五十人者。是諸人同是婆羅門中出家故。又以門徒師眾大故。又俱是善來故。又皆是阿羅漢故
是佛常隨眾也）。
起緣人。
諸檀越供養大得餅食。佛勅阿難。與僧分餅。分已
有餘。勅與乞人。有一躶形外道女。顏貌端正。阿難
付餅。餅黏相著。謂是一餅與此女。女問傍人。得幾
餅。彼言。我得一餅。彼即復問。汝得幾餅。報言。我得
二餅。彼婦女言。彼與汝私通。何得與汝二餅。阿難
聞即懷愁憂。諸比丘聞亦復不樂。有一梵志。在此
食已。向拘薩羅。逢一篤信瞻相婆羅門。問從何來。
報言。我從舍衛國來。復問乞食可得不。報言可得。
問從誰得。報言。禿頭居士邊得。問言。何者禿頭居
士。報言。沙門瞿曇是。婆羅門言。汝是何人。食他食
已。發此惡言。諸比丘以此二緣。白佛結戒。諸外道
等皆怨言。一二外道有過。我曹復有何過。而不得
食耶。比丘白佛。佛言。欲與食者。當置地與。若使人
與。當如是說戒。
所立戒相。
若比丘。外道男外道女。自手與食者。波逸提。
釋義　外道男女者。躶形異學人。在此外道出家
者是（心不達理。心遊理外。故名外道　薩婆多云。佛言除佛五眾。餘殘出家人。皆名外道。此躶
形發起。因人制戒。及餘外道皆不<bz>〔德〕</bz>自手與食也。外道有九十六種。不出六師門徒。一師有十五種教。以
授弟子為教各異。弟子受行各成異見。如是一師出十五種異見。師別有法。與弟子不同。師與弟子。通為
十六種。如是六師有九十六種。師所用法。及其將終。必授一弟子。如是師師相傳。常有六師　央掘經云。
無量阿僧祗劫有佛。號拘孫陀羅跋陀羅。法欲滅時。有一蘭若比丘。名佛慧。檀越施無價衣。因賊劫打破。
其身裸形。懸手繫于樹而去。採花婆羅門見之。起妄執云。沙門必知袈裟非解脫因。[托-七+友]髮裸形外道因是
而起。其比丘後得脫。取樹皮赤石塗以自障。結草作拂。用拂蛟蟲。出家外道從見是而起。比丘暮入水浴。
以牧牛人所棄弊衣障身。即弊衣三日浴外道。從見是起。比丘以身瘡蟲等唼食。以塗身。塗外。道因
見此起。比丘以火炙瘡。瘡痛難忍。遂投巖而死。因此事火投巖外道起也。如是九十六種外道。皆因是比
丘種種形而起。效而行之。食者。五正食。五不正食
犯緣。此戒具足三緣。方成本罪。一是外道。二自
手與食。三授受已竟。
定罪　此中犯者。裸形外道。若男若女。自手與食
者。波逸提。若與而受。波逸提。與而不受。突吉
羅。方便欲與而不與。還悔者。一切突吉羅。薩
婆多云。若自手與一切九十六種異見人食。不問
在家出家裸形有衣。悉波逸提。若眾僧與外道
食無過。正不得自手與。五分云。若外道來乞。應
己分一摶別一處。使其自取。不應持僧分與。尼
等四眾突吉羅。是謂為犯。
開緣　不犯者。若捨著地與。若使人與。若與父母。
與塔作人別房作人。計作食價與。若力勢強奪。無
犯。根本云。或欲以食因緣。除彼惡見。與亦無犯。
十誦云。不犯者。若彼有病。若親里。若求出家時
與（謂四月與波利婆沙之時也）。未受食。不應與他。先受已。後當
與彼。若繫閉人。急須食人。妊身女人。應正觀多少
與之。畜生應與一口。不犯者。最初未制戒等。
會詳　賢愚經云。目連擕福增比丘。入海行次。見
一大樹。多蟲圍唼其身。乃至技葉。無有空處如針
頭許。大呌震動。如地獄聲。比丘問目連。目連告曰。
是瀨利吒營事比丘。用僧祇物。華果飲食。送與白
衣。受此華報。後墮地獄。唼樹諸蟲。即是得物之人
也。
○第四十二詣餘家不囑授戒
總釋。
此是共戒。尼犯亦同。大乘同學。律攝云。由俗家
事過限廢闕煩惱。制斯學處。此戒六緣合結。
緣起處。
佛在給孤獨園。有一長者。與䟦難陀親友。作是念。
若䟦難陀來入城者。當為彼故飯食眾僧。
起緣人。
<pb n="654"/>
異時䟦難陀入城。長者聞即請比丘食。諸比丘到
長者家。待䟦難陀。䟦難陀小食時詣餘家。時垂欲
過乃來。使諸比丘食不滿足。諸比丘白佛結戒。不
聽先受請小食。時至餘家。有一大臣。是䟦難陀親
友。大得甘果。勅人持果。語䟦難陀分與僧。䟦難陀
後食已。詣餘家。時過乃還。使眾僧不得食新果。佛
呵責結戒。不聽前食後食詣餘家。城中大有請處。
諸比丘皆畏慎不敢入城。佛言。聽相囑授入城。諸
比丘不知當囑授誰。佛言。囑授比丘。若獨處一房
中。當囑授比近住者。更加不囑授之句。病比丘先
語檀越家作羮作粥作飯。畏慎不敢入城。佛言。聽
病比丘不囑授。復結除病時。作衣比丘或有所須。
皆畏慎不敢入城。佛言。聽作衣時不囑授。復加作
衣時。後施衣時到。或有已得施衣處。或有方當求
索。彼畏慎不敢入城。佛言。聽布施衣時。不囑授入
城。當如是說戒。
所立戒相。
若比丘先受請已。前食後食詣餘家。不囑授餘比丘。
除餘時。波逸提。餘時者。病時。作衣時。施衣時。是謂時。
釋義　先受請者（謂先受四姓家請食已。前食者。明相出至
食時是。後食者。從食時至日中是。家者。有男
有女所居也（餘家者。謂非所請之家）。不囑授者。若比丘囑授
欲詣村。而中道還。失前囑授。後若欲去者。當更囑
授。若比丘囑授欲詣[郊-父+ㄓ]。不至所囑授處。乃更詣餘
家。失前囑授。若欲往。應更囑授而去。若囑授至白
衣家。乃更至庫藏處聚落邊房。若比丘尼僧伽藍
中。若即白衣家還出。失前囑授。應更囑授而往。
餘比丘者。同一界共住也。作衣時者。如上一月
五月。乃至衣上作馬齒一縫。施衣時者。亦如上
一月五月。及餘時。勸化作食并施衣者是也。
犯緣　此戒具足三緣。方成本罪。一同眾受請。二
詣餘家不囑。三兩足過限。
定罪　此中犯者。先受請已。前食後食詣餘家不
囑授比丘入村。除餘時。波逸提。若一脚在門內。
一脚在門外。方便莊嚴。欲去而不去。一切突吉羅。
薩婆多云。雖大界內近寺白衣家。不白亦犯墮。
若白而還晚。令僧生惱者。突吉羅。比丘尼波
逸提。三小眾突吉羅。是謂為犯。
開緣　不犯者。病時。作衣時。施衣時。不囑授比丘。
若無比丘不囑授。至庫藏聚落邊房。若至比丘尼
僧伽藍。至所囑白衣家。若為力勢所持。或命難。梵
行難。無犯。律攝云。若語施主。我設不來。應與僧
食。勿廢闕。若施主不以此人而為先首。並無犯。不
犯者最初未制戒等。

毗尼關要卷第十一

<sarticle>毗尼關要卷第十二</sarticle>

清金陵寶華山律學沙門　德基　輯
○第四十三食家強坐戒
總釋。
此是共戒。尼結亦同。大乘同學。律攝云。由向俗
家事為婬煩惱。制斯學處。
緣起處。
佛在給孤獨園。
起緣人。
迦留陀夷與齋優婆私。互相繫意乞食。至其家。就
座而坐。時齋優婆私。洗浴莊嚴。夫主心極愛敬。夫
主問言。欲須何等。報言須食。即使婦出食與之。食
已。坐住不去。其夫瞋言。猶故不去。欲作何等。我今
捨汝。出去隨汝。在後欲何所作乞食比丘聞白佛。
訶責結戒。
<pb n="655"/>
所立戒相。
若比丘在食家中。有寶強安坐者。波逸提。
釋義　食者。男以女為食。女以男為食（律攝云。謂男女交會。
更相受用。故名食也）。寶者。硨磲碼碯真珠琥珀金銀（此戒在食家。強
坐妨他男女交會。而得罪。不從有寶。而犯過）。強安坐者（律攝云。不問舍主。自縱己心。不
隨他意。故云強也。違制成犯。
犯緣　此戒具足三緣。方成本罪。一有食之家。二
非顯露處。三獨身安坐。
定罪　此中犯者。在食家中。有寶強安坐者。波逸
提。盲而不聾。突吉羅。聾而不盲。突吉羅。立
而不坐。突吉羅。十誦云。若女人受一日戒。男子
不受。若男子受一日戒。女人不受。是家中坐。突吉
羅。若二俱受者不犯。律攝云。若天女及半擇
迦等。咸得惡罪。比丘尼波逸提。小三眾突吉羅。
是謂為犯。
開緣　不犯者。若入食家中。有寶舒手。及戶處坐。
若有二比丘為伴。若有識別人。或有客人在一處。
不盲不聾。或從前過不住。或卒病發倒地。或為力
勢所持。或繫閉。或命難。梵行難。無犯。十誦云。不
犯者。若斷婬家。若受齋家。若更有所尊人在坐。若
是舍多人出入。無犯。不犯者最初未制戒等。
○第四十四食家屏坐戒
總釋。
此是共戒。尼結亦同。大乘同制。律攝云。由詣他
家事及婬煩惱。制斯學處。
緣起處。
佛在給孤獨園。
起緣人。
亦由前人與優婆私在戶扇後坐共語。乞食比丘
至彼家。聞迦留陀夷語聲。嫌責白佛。訶責結戒。
所立戒相。
若比丘食家中。有寶在屏處坐者。波逸提。
釋義　屏處者。若樹墻壁籬柵。若衣障及餘物障。
犯緣　此戒具足三緣。方成本罪。一有食家中。二
獨與女人。三屏處共坐。
定罪開緣。如前故不重出。
○第四十五與女人露地坐戒
總釋。
此是共戒。尼亦同結。大乘同制。煩惱如前。制斯學
處。
緣起處。
佛在給孤獨園。
起緣人。
亦由前人與齋優婆私在露地共一處坐。乞食比
丘白佛。呵責結戒。
所立戒相。
若比丘獨與女人露地坐。波逸提。
釋義　女人者。有智命根不斷。獨者。一女人。一
比丘（僧祇云。獨一女人。更無餘人。設有餘人。若眠癡狂心亂苦痛嬰兒非人畜生。亦名獨也）。
犯緣　此戒具足三緣。方成本罪。一是女人堪行
欲境。二獨無伴侶。三身相近坐。
定罪　此中犯者。罪相如前。十誦云。相去一丈
坐。波逸提。相去丈五坐。突吉羅。過二丈。不犯。
律攝云。若與非人女。半擇迦女。及未堪行婬境。
若聾騃等共坐。咸得惡作。餘不犯等同前。
○第四十六使他不得食戒
總釋。
此是共戒。尼犯亦同。大乘同學。律攝云。由伴屬
事不忍煩惱。制斯學處。
緣起處。
佛在給孤獨園。
起緣人。
䟦難陀與餘比丘共鬬。結恨在心。異時語彼比丘。
<pb n="656"/>
隨我到邨。當與汝食。時到與彼入舍衛城。將至無
食處。周迴徧行。餘有少時。䟦難陀念言。至祇桓中。
日時已過。語彼言。未曾有。汝是大惡人。比丘問言。
我作何等過。今由汝故。并使我不得食。長老速去。
我共汝若坐若語不樂。我獨坐獨語樂。語已便至
有食家而食。時彼比丘至祇桓中。日時已過。不得
食乏極。諸比丘知白佛。呵責結戒。
所立戒相。
若比丘語餘比丘。如是語。大德。共至聚落。當與汝食。
彼比丘竟不教。與是比丘食語言。汝去。我與汝一處。
若坐若語不樂。獨坐獨語樂。以此因緣。非餘方便遣
去。波逸提。
釋義　大德（稱呼之詞）共至聚落。當與汝食（誘誑之語）。食者。
有五種飯。麨乾餅魚及肉。語言汝去（此是總標一句。下文
別出驅遣之語）。我與汝一處。若坐若語不樂。獨坐獨語樂
（根本云。語謂讀誦。坐謂禪思）。以此因緣非餘（正謂令其絕食而生憂惱因緣。非為
餘事。而驅遣空還也）。方便遣去（假設言詞驅遣言。今由汝是大惡人。使我不得食。設此方
便而遣去。豈是實事耶）。
犯緣　此戒具足三緣。方成本罪。一心有嫌恨。二
許食同往。三遣離見聞。
定罪　此中犯者。若方便遣去。捨見聞處。波逸提。
捨見處至聞處。突吉羅。捨聞處至見處。突吉
羅。方便遣去。自捨見聞處。波逸提。捨見處至
聞處。捨聞處至見處。皆突吉羅。五分云。作此惱
餘四眾。突吉羅。尼作此惱。二眾波逸提。惱餘
三眾。突吉羅。十誦云。未入城令還。突吉羅。若
入城門令還。突吉羅。若未入白衣家。外門中門
內門令還。突吉羅。若入內門。未至聞處令還。突
吉羅。若至聞處令還者。波逸提。比丘尼波逸
提。小三眾突吉羅。是謂為犯。
開緣　不犯者。與食遣去。若病。若無威儀人見不
喜者。語言。汝去。我當送食。至僧伽藍中。彼若破戒
見威儀。若被舉。若被擯。若應擯。若見命難。梵行難。
方便遣去。不以嫌恨故。無犯。律攝云。若隨。醫教。
為病令斷食者。無犯。不犯者最初未制戒等。
○第四十七過受藥戒
總釋。
此是共戒。尼亦同制。大乘同學。若為眾生故索。不
犯。律攝云。由他施事多求煩惱。制斯學處。此戒
六緣合結。
緣起處。
佛在釋翅搜迦維羅衛尼拘律園中。摩訶男釋種
（摩訶男此云大名。是佛叔之子。大佛一月得斯陀含道）。請眾僧供給藥。恭敬
上座。施與好者。
起緣人。
六群自相謂言。彼恭敬上座。與好者於我等。無恭
敬心。我等當往其家求索難得。所無有藥。即往語
言。我等須如是如是藥。摩訶男報言。家中有者當
與。若無者詣市買給。六羣言。汝家中可無如是如
是藥。而請眾僧與藥。汝有愛。又復妄語。摩訶男言。
我先有誓要。請眾僧家中。所有供給。若無者當詣
市買與汝。今云何言。我有愛是妄語人耶。長老去。
我今已往。不復供給眾僧藥也。諸比丘聞白佛。訶
責結戒。受四月請與藥不得過。諸病比丘畏慎不
敢過受。佛言。聽病比丘過受藥。諸居士常請比丘
與藥。諸比丘畏慎不敢受。佛言。聽諸比丘受常請
供給藥。後摩訶男復作是念。不可以一二人故斷
眾僧藥。更請眾僧供給藥。諸比丘各各畏慎不敢
受。佛言。聽受更請與藥。諸比丘便計前日數。佛言。
不應計前日數。應從斷藥。還與已來。日從此為數。
時諸居士請比丘與分藥。比丘畏慎不敢受。佛言。
聽諸比丘受分藥。又有居士。請比丘與盡形壽藥。
比丘不敢受。佛言。聽受盡形壽藥。當如是說戒。
<pb n="657"/>
所立戒相。
若比丘受四月請與藥。無病比丘應受。若過受。除常
請。更請分請。盡形壽請。波逸提。
釋義　四月者。夏四月。請與藥（僧祇云。或夏四月或冬四月。或春四
月檀越請不必定。或四月。或一月半月期滿已。不得更索。若請前食。不得索後食。請後食不得索前食。藥
及餘物亦爾。若言盡壽受我四事供養。爾時隨意索　律鈔云。報命支持。勿過於藥。藥名乃通。要分為四。
一時藥從旦至中。聖教聽服事順法。應不生罪累。二非時藥諸雜漿等。對病而設時外開服。限分無違。三
七日藥約能就法。盡其分齊。從以日限。用療深益。四盡形壽藥。勢力既微。故聽久服。方能除患。形有三種。
一盡藥形。二盡病形。三盡報形。無病比丘應受者（謂病者不局。請限病瘥。方止無
病過則成犯）。病者。醫所教服藥也。常請者。其人作如
是言。我常與藥。更請者。斷已後更請與藥。分請
者。持藥至僧伽藍中分與。盡形壽請者。其人言。
我當盡形壽與藥。請者有四種。或有請夜有限
齊。藥無限齊。或有請藥有限齊。夜無限齊。或有請
藥有眼齊。夜有限齊。或有請夜無限齊。藥無限齊。
云何夜有限齊。藥無限齊。彼作夜分齊。不作藥
分齊。我與如許夜藥。云何藥有分齊。夜無分齊。
彼作藥分齊。不作夜分齊。作如是言。我與如是藥。
云何夜有分齊。藥有分齊。彼作夜分齊。藥分齊。
如是言。爾許夜與如是藥。云何夜無分齊。藥無
分齊。彼不作夜分齊。藥分齊。如是言。我請汝與藥。
是中夜有分齊。藥無分齊。夜有分齊。藥有分齊。
應夏四月受請（謂夏必有定期。不改移故。不言日而言夜者。夜必該日故）。是中
藥有分齊。夜無分齊。夜無分齊。藥無分齊。應隨時
受（既無限齊。但隨施意。不須定於期限也）。
犯緣　此戒具足三緣。方成本罪。一受請藥。二過
限更受。三索得入咽。
定罪　此中犯者。若過受。咽咽波逸提。十誦云。
索得。波逸提。不得。突吉羅。索訶梨勒等苦藥
得不得。盡突吉羅。律攝云。四月未竟。請粗食。更
求好者。惡作罪。食便得墮。請好食更索粗者。
索時惡作。食時無犯。善見云。檀越施藥。應作
藥用。不得作食用。與油乞酥。犯突吉羅。五分云。
若人施僧藥。執事比丘應問。為留聚落中。為著僧
坊內。若言留聚落中。須時應語。我須如是藥為我
辦。勿使乏。若言留僧坊內。應白二羯磨。差五法比
丘不隨愛恚癡畏。知藥非藥者。作守僧藥人。比
丘尼波逸提。小三眾突吉羅。是謂為犯。
開緣　不犯者。受四月請。與藥病者。過受常請。更
請分請。盡形壽請。不犯。無犯者最初未制戒等。
○第四十八觀軍陣戒
總釋。
此是共戒。尼亦同犯。大乘同制。律攝云。由觀軍
事情亂煩惱。制斯學處。此戒二緣合結。
緣起處。
佛在給孤獨園。波斯匿王土境人民反叛時。王自
領六軍征伐（謂萬二千五百人為軍。周制天子六軍。諸侯大國三軍。次國三軍。小國一
軍）。
起緣人。
六群往至軍中。觀看波斯匿王言。諸尊在此。欲何
所為。六群報言。我無所作。來看軍陣耳。王聞不悅。
復問言。今欲何所至耶。報言。欲詣舍衛見佛。王言。
若至舍衛。持我名。禮拜問訊世尊。持此一褁石蜜
奉上。以此因緣。具白世尊。時六羣即往。見佛具白
上事。佛呵責已。結戒。往觀軍陣。婆逸提。有大臣兄
弟二人。兄名黎師達。弟名富羅那。王使領軍征伐。
此二人渴仰欲見。比丘即遣使往請。諸比丘畏慎。
佛言。有請喚者聽往。當如是說戒。
所立戒相。
若比丘往觀軍陣。除時因緣。波逸提。
釋義　陣者。若戲若鬪（律攝云。陣有四種。一槊刃勢。二車轅勢。三半月勢。四
鵬翼勢）。軍者。象軍馬軍車軍步軍（西域記云。西國戰士驍雄畢選子父
傳業。遂窮兵衛。居則宮廬周衛。征則奮旅前鋒。象則披以堅甲。牙施利距。一將安乘。授其節度。兩卒左右
<pb n="658"/>
為之駕馭。車乃駕以駟馬。兵帥車乘。列卒周衛。扶輪挾穀。馬軍散禦。逐北奔命。步軍輕捍。敢勇克選。負大
摑。執長戟。或持刀劍。前奮行陣。凡諸戎器。莫不鋒鏡所謂矛盾弓矢。刀劍鋮斧。戈殳長矟。輪索之屬。皆世
習矣）。除時因緣（薩婆多云。因緣者。若王王夫人太子大臣諸將。如是等遣使喚往者。不犯。
為止誹謗故。若喚不往。當言比丘有所求時。不喚自來。無所求時。故喚不來。為沙門果故。若往說法。或得
須陀洹。乃至阿那含。又長信敬善根故。又以道俗相須。長養佛法故。是以聽往。以歡喜心故。得沙門果故）。
犯緣　此戒具足三緣。方成本罪。一是軍陣。二有
心往觀。三見境分明。
定罪　此中犯者。往而見者。波逸提。不見者。突
吉羅。方便莊嚴。欲觀而不去。一切突吉羅。若
先在道行軍陣。後至比丘。應下道避。不避者。突吉
羅。薩婆多云。若不故往。以行來因緣。道由中過。
不犯。若住立看壞威儀。突吉羅。若左右顧看。
突吉羅。僧祇云。軍來詣精舍。不作意看。無罪。作
意看越毗尼罪。不至看人口諍。越毗尼罪。律
攝云。若觀天龍阿蘇羅等軍。亦得惡作。乃至故心
觀鶉等鬪。並惡作罪。若賊軍欲至。須往觀望。知
其遠近。不犯。根本云。若見軍時。不應說其好惡。
尼陀那云。有打鬬者。不應往看。若見諍者。急捨
而去。比丘尼波逸提。小三眾突吉羅。是謂為犯。
開緣　不犯者。若有事往。若彼請去。或力勢者將
去。若先前行軍陣。後至下道避。若水陸道斷。及難
緣等不避。無犯。不犯者最初未制戒等。
會詳　薩婆多云。為佛法尊重故。為滅誹謗故。為
息諸惡法增長善法故。而結此戒。
○第四十九軍中過三宿戒
總釋。
此是共戒。尼亦同結。大乘同學。律攝云。由觀軍
事及掉亂心。制斯學處。
緣起處。
佛在給孤獨園。
起緣人。
六群有因緣。至軍中宿。諸居士見自相謂言。我等
為恩愛故。在此宿耳。此沙門復在此何為耶。諸比
丘白佛。呵責結戒。
所立戒相。
若比丘有因緣。聽至軍中二宿三宿。過者。波逸提。
釋義　有因緣者（若王王夫人太子大臣諸將等請。若為僧事塔事私己事。有所
啟白。有因緣至軍中得二宿住。第三宿明相未出時。
應離見聞處（謂極止齊三不經明相也）。
犯緣　此戒具足二緣。方成本罪。一自至軍中。二
無緣過宿。
定罪　此中犯者。軍中二宿已。至第三宿明相未
出。不離見聞處。明相出。波逸提。若離見處至聞
處。離聞處至見處。皆突吉羅。五分云。雖有因緣。
若書信得了。應遣書信。若須自往。然後往事訖。便
還勿經宿。若不了應一宿。一宿不了應再宿。復不
了應三宿。若了不了過三宿。波逸提。若事即了
不應宿而宿。突吉羅。僧祇云。若為塔為僧營事
不訖。應離軍一宿。已得更宿。若城邑遠不能往者。
應離軍見聞處宿。宿時應語軍外邏人言。我暮欲
在其處宿。勿謂是異人。若軍人來到僧伽藍中住。
不應捨去。雖多宿無罪。比丘尼波逸提。小三眾
突吉羅。是謂為犯。
開緣　不犯者。得二宿已。第三宿明相未出。離見
聞處。若水陸道斷。及難緣等。不離聞見處不犯。無
犯者最初未制戒等。
○第五十觀軍陣鬬戰戒
總釋。
此是共戒。尼結亦同。大乘同制。梵網云。若佛子
不得以惡心故觀一切男女等鬬軍陣兵。將劫賊
等鬬也。律攝云。令軍慴怖及掉亂心。制斯學處。
緣起處。
佛在給孤獨園。
<pb n="659"/>
起緣人。
六群有因緣。二宿三宿軍中住。彼在軍中。觀軍陣
鬬戰。六群中一人為箭所射。同伴比丘以衣褁之。
輿還。諸居士問言。此人何所患耶。報言。無患。向觀
軍陣鬪戰。為箭所射。居士譏嫌。諸比丘白佛呵。
結戒。
所立戒相。
若比丘二宿三宿軍中住。或時觀軍陣鬪戰。若觀遊
軍象馬力勢者。波逸提。
釋義　軍者一種軍。乃至四種軍。或有王軍居士
軍。或時觀軍陣鬪戰者。若戲鬪。若真實鬪陣者。四
方陣圓陣。或半月形陣。或張甄陣。或函相陣。若
觀遊軍象馬力勢者。第一象力。第一馬力。第一車
力。第一步力（僧祇云。強弱相傾。觀其事勢。是名力勢）。
犯緣　此戒具足三緣。方成本罪。一兩陣合戰。二
有心往觀。三見其形勢。
定罪　此中犯者。往而見者。波逸提。不見。突吉
羅。方便莊嚴。欲往而不往者。突吉羅。若先在
道行軍陣。後至應避不避者。突吉羅。薩婆多云。
此戒體。比丘在軍中二宿時故。往看軍著器杖牙
旗幢旛。兩陣合戰。波逸提。設不在軍二宿住。時
故往看。乃至軍陣合戰。亦波逸提。若坐不見。故
立看者。突吉羅。乃至見軍幢旛。波逸提。五分
云。觀鳥獸鬪。突吉羅。比丘尼波逸提。小三眾突
吉羅。是謂為犯。
開緣　不犯者。有因緣。若有所白。若請喚。若為力
勢所持去。或命難。梵行難。若先前行軍陣。後至下
道避。若水陸道斷。及諸難緣不避。無犯。不犯者最
初未制戒等。
○第五十一飲酒戒
總釋。
此是共戒。尼亦同結。大乘同制。律攝云。由乞求
事譏嫌煩惱。制斯學處。
緣起處。
佛在支陀國（或云支提。又云制地）。
起緣人。
尊者娑伽陀（娑伽陀此云善來。根本云。初生之日容儀可愛。父母歡喜。唱言善來。因與
立名。號曰善來。具德經云。聲聞中能具火界神通。修伽陀是）為佛作供養人。借
宿辮髮。梵志家毒龍室中結跏趺坐。龍放火烟。尊
者亦放火烟。龍恚復放身火。尊者亦放身火即滅
龍火使無光色。降此毒龍。盛著鉢中。時拘睒彌主
（是優填王也）亦在此宿。見是神力。更增篤信。欲興供養。
問尊者何所須。報言。止止。此即為供養我已。復白
言。願說所須。六群為索黑酒。尊者醉飽。中路倒地
而吐。眾鳥亂鳴。佛知而故問。阿難具白。佛呵言。癡
人如今不能降伏小龍。況能降伏大龍。佛言。飲酒
有十過失。一者顏色惡。二者少力。三者眼視不明。
四者現瞋恚相。五者壞田業資生法。六者增致疾
病。七者益鬪訟。八者惡名流布。九者智慧減少。十
者身壞命終。墮三惡道。自今已去。以我為師者。乃
至不得以草木頭內著酒中而入口。呵責已結戒。
所立戒相。
若比丘飲酒者。波逸提。
釋義　酒者。木酒。秔米酒。餘米酒。大麥酒。若有餘
酒法作酒者是。木酒者。梨汁酒。閻浮菓酒（善見云。其
形如沉苽大。紫色酸甜）。甘蔗酒。舍樓伽菓酒（藕根是也）。蕤汁酒（＆CB18321;音
橤。莖間有刺。實如耳璫。紫赤色。本草＆CB18321;于啖之。止鼻＆CB18319;。久服輕身。益氣不饑。葡萄酒
梨汁酒者。若以蜜石蜜雜作。乃至葡萄酒亦如是。
犯緣　此戒具足二緣。方成本罪。一是酒。二貪飲
入咽。
定罪　此中犯者。若酒酒煑酒和合。若食若飲者。
波逸提。若飲甜味酒。突吉羅。若飲酸味酒。突
吉羅。若食麴。若酒糟。突吉羅（薩婆多云。噉麴犯者。此麴以麥及藥
<pb n="660"/>
草。以酒和臥之。後乾持行。和水飲之。令人醉也。餘麴無犯）。酒作酒想。酒疑
酒無酒想。皆波逸提。無酒有酒想。無酒疑。並
突吉羅。律攝云。凡作酒色酒香酒味。或闕一闕
二而飲。能令人醉。皆得墮罪。若不醉人飲。得惡
作。若體非酒。而有酒色。飲之無犯。摩得勒伽
云。若以酒熏。時藥。非時藥。七日藥。無酒性得服。
善見云。若酒煑食煑藥故。有酒香味。突吉羅。無
酒香味得食。比丘尼波逸提。小三眾突吉羅。是
謂為犯。
開緣　不犯者。若如是病餘藥治不差。以酒為藥。
若以酒塗瘡。一切無犯。不犯者最初未制戒等。
會詳　薩婆多云。若過是罪者。此酒極重飲之者。
能作四逆。除破僧。逆以破僧。要自稱佛故。亦能破
一切戒及餘眾惡也。婆沙論云。若不防護。離飲
酒戒。則總毀犯。諸餘律儀曾聞有一鄔波索迦。稟
性仁賢。受持五戒。專精不犯。後於一時。家屬大小。
當為賓客。彼獨不往。留食供之。時至取食。鹹味多
故。須臾增渴。見一器中有酒如水。為渴所逼。遂取
飲之。爾時便犯離飲酒戒。時有鄰鷄來入其舍。盜
心捕。殺烹煑而食。於此復犯離殺盜戒。鄰女尋鷄。
來入其室。復以威力強逼交通。緣此更犯離邪行
戒。鄰家憤怒。將至官司。時斷事者。訊問所以。彼皆
拒諱。因斯又犯離誑語戒。如是五戒皆因酒犯。故
遮罪中獨制飲酒。又酒令失念。增無慚愧。其過深
重。故偏制立。
○第五十二水中嬉戲戒
總釋。
此是共戒。尼犯亦同。大乘同學。律攝云。因生譏
嫌。制斯學處。
緣起處。
佛在給孤獨園。
起緣人。
十七群在阿耆羅婆提河（唐言無勝）。水中嬉戲。波斯匿
王與末利夫人（此云勝鬘。又花名。此夫人本守末利園。善結花鬘故名　增一阿含
經云。我聲聞中第一得證優婆斯篤信堅固。所謂末利夫人是）。在樓觀上。遙見。語
末利夫人言。看汝所事者。夫人言。此諸比丘。是年
少始出家者。在佛法未久。或是長老癡無所知。夫
人即遣使白佛。呵責結戒。
所立戒相。
若比丘水中嬉戲者。波逸提。
釋義　水中戲者。放意自恣。從此岸至彼岸。或順
流。或逆流。或此沒彼出。或以手畫水。或水相澆灒。
乃至以鉢盛水戲弄。
犯緣　此戒具二緣。方成本罪。一是水中。二有心
戲弄。
定罪　此中犯者。水中嬉戲。波逸提。除水已。若
酪漿。若清酪漿。若苦酒。若麥汁器中嬉戲。突吉羅。
律攝云。若以指彈。作聲為戲。謂心皆得惡作。若
學浮者無犯。如世尊說。苾芻應習浮。恐有難緣。不
能浮渡。若以水酒弄。他時隨滴多少。咸得墮罪。
為取涼冷水洒。無犯。五分云。摶雪弄草頭露。突
吉羅。十誦云。槃上有水。若坐牀上有水。以指畫
之。突吉羅。善見云。水深沒脚。背於中戲。波逸提
若。搖船弄水。突吉羅。比丘尼波逸提。小三眾
突吉羅。是謂為犯。
開緣　不犯者。若道路行渡水。從此岸至彼岸。或
水中牽材木。若竹若[簿-尃+卑]。順流上下。若取石取砂。若
失物沈入水底。此沒彼出。或欲學知浮法。擢臂畫
水灒水。一切無犯。不犯者最初未制戒等。
會詳　薩婆多云。為佛法尊重故。為長養敬信故。
不廢正業故。為修正念故。而結此戒。
○第五十三相擊攊戒
總釋。
<pb n="661"/>
此是共戒。尼結亦同。大乘同學。律攝云。以指擊
攊。因笑過分。遂致於死。制斯學處。
緣起處。
佛在給孤獨園。
起緣人。
六群中一人擊櫪。十七群中一人乃令命終（薩婆多云。
十七羣擊攊死者。是年少小比丘也）。諸比丘白佛。呵責結戒。
所立戒相。
若比丘以指相擊攊者。波逸提。
釋義　指者。手有十。脚有十（言擊攊者。以手指或脚指及以餘物。觸彼
身癢。而取笑故也）。
犯緣　此戒具足三緣。方成本罪。一有心擊攊。二
是手足指。三觸彼人身。
定罪　此中犯者。以手脚指相擊攊者。一切波逸
提。除手指脚指已。若杖。若戶𨷲。若拂柄。及一切
餘物相擊攊者。一切突吉羅。律攝云。若苾芻以
一二指乃至十指。擊攊他時。各獲墮罪。若二人
身俱頑痺。而擊攊者。得惡作罪。薩婆多云。擊攊
比丘尼三眾六罪人五法人（行調達五法）。狂心亂心病
壞心。在家無師僧。如是等。盡突吉羅。盲瞎聾瘂。
波利婆沙摩那埵。得戒沙彌。不見不作。惡邪不除。
依止等四羯磨人。盡波逸提。若教人擊攊。突吉
羅。五分云。擊攊沙彌。乃至畜生。突吉羅。摩得
勒伽云。若身根壞指挃。突吉羅。比丘尼波逸提。
小三眾突吉羅。是謂為犯。
開緣　不犯者。不故擊攊。若眠觸令覺。若出入行
來。若掃地。若杖頭誤觸。無犯。不犯者最初未制戒
等。
○第五十四不受諫戒
總釋。
此是共戒。尼犯亦同。大乘同學。律攝云。由不忍
煩惱。制斯學處。
緣起處。
佛在拘睒彌國瞿師羅園中。
起緣人。
闡陀欲犯戒。諸比丘諫言。汝莫作此意。不應爾。闡
陀不從即便犯。諸比丘白佛。訶責結戒。
所立戒相。
若比丘不受諫者。波逸提。
釋義　不受諫者（作攝云。若尊人所說。不應遮止。有所言教。不應違逆。但嘿然恭
敬而住。不嫉不恚。除罪惡心。恒為敬仰）。
犯緣　此戒具足三緣。方成本罪。一自知所為非
法。二智人呵諫。三諫而不納。
定罪　此中犯者。若他遮言莫作。是不應爾。若自
知所作是然。故作犯。根本不從語。突吉羅。若自
知所作非然。故作犯。根本不從語。波逸提。比丘
尼波逸提。小三眾突吉羅。是謂為犯。
開緣　不犯者。若無智人來諫。報言。汝可問汝二
師學問誦經。知諫法。然後可諫。若戲笑語。若獨處
語。若夢中語。欲說此錯說。彼一切無犯。不犯者最
初未制戒等。
會詳　毗尼母云。不應受五種人諫。一無慚愧。二
不廣學。三常覓人過。四喜鬬諍。五欲捨服還俗。
○第五十五恐怖他戒
總釋。
此是共戒。尼結亦同。大乘同學。或觀機折伏。不犯。
律攝云。由戲弄事不寂靜煩惱。制斯學處。
緣起處。
佛在波羅棃毗國。
起緣人。
時尊者那迦波羅比丘（此云龍護。亦云象護。此比丘於現生中。亦證淨法
增一云我聲聞中第一比丘。曉了星宿。預知吉凶。那伽波羅是）。侍佛。供給所須。世
尊在經行處。經行諸佛常法。若經行時。供養人在
<pb n="662"/>
經行道頭立。初夜已過。請佛入房。世尊默然。中夜
後夜過。復請世尊入房。時佛默然。那迦波羅欲恐
怖佛。使令入房。即反被拘執。作非人聲。恐怖沙門
我是鬼。佛言。當知此愚人。心亦是惡。訶責結戒。
所立戒相。
若比丘恐怖他比丘者。波逸提。
釋義　恐怖者。若以色聲香味觸法。恐怖人。云何
色恐怖。或作象形馬形鬼形鳥獸形。如是等色恐
怖人（問此是常所見事。何以為怖。答以非時故。令人怖也　僧祇云。色者在闇地。悚耳皺面。反
眼吐舌。乃至曲一指。喂喂作恐怖相）。聲者。象聲。馬聲。驢聲。鬼呌聲。恠
鳥聲。如是種種聲作恐怖。香者。若根香。薩羅樹
香（此云出生。若云薩羅計。則青膠香也）樹膠香（梵語村魯。此云薰陸。狀如桃膠。西域記云。
南印度阿吒[釐-未+牙]國有薰陸香樹。葉似棠梨。本草云。出天竺邯鄲南方。草物狀曰。出大秦國。樹生海邊沙中。
盛夏樹膠流沙上。形似白膠。類如松脂。黃白色。天竺者色白。邯鄲者夾綠。色香不甚。又云乳香。亦其類也。
凡是樹脂不作香者。皆名膠香）。皮香。膚香。葉香。華香。果香。美香。臭
氣。以此諸香恐怖人。味者。若酸。若甜。若苦。若澁。
若鹹。若袈裟味。如是種種味令恐怖。觸者若以熱
（若以火炙戶鑰。便熱觸彼身。言火起）。若冷（若以扇風衣。若水酒言雨雪）。若輕（若以輕細衣覆
上。言雲墮）。若重（持重氈壓上言壁倒）。若細。若粗。若滑（若優鉢羅華莖。若戶鈎觸
彼身。言是蛇）。若澁（若鉢頭摩華莖觸彼身。言是百足）。若輭。若堅。如是觸
恐怖人。法者。語前人言。我見汝相。夢汝當死。若
失衣鉢。若罷道。汝和尚阿闍黎亦爾。若父母得重
病。若命終。以如是法恐怖人（薩婆多云。若比丘語餘比丘。汝莫於生草
⿱卄釆中大小便。當墮地獄餓鬼畜生。是名法恐怖相）。
犯緣　此戒具足三緣。方成本罪。一有心恐怖。二
用色等六法。三說而了了。
定罪　此中犯者。若比丘以色聲香味觸法恐怖
人。若說而了了。波逸提。不了了。突吉羅。薩婆
多云。若比丘自以六事怖。若教他怖。餘比丘若能
令怖。若不能令怖。皆波逸提。除此六事。更以餘
事怖比丘者。突吉羅。所謂若以多眠多食多言語。
當墮地獄餓鬼畜生。若怖比丘尼三眾。乃至一
切在家人。盡突吉羅。律攝云。若以可惡事。令人
畏惱。有怖無怖。解其言義。便得本罪。若以可愛
色聲等事畏惱。得惡作罪。若說地獄傍生餓鬼。
情存化導。彼雖生怖者。無犯。比丘尼波逸提。小
三眾突吉羅。是謂為犯。
開緣　不犯者。或闇地坐無燈火。或大小便處。遙
見謂言。象若賊若惡獸便恐怖。若至暗室中。無燈
火處。大小便處。聞行聲。若觸草木聲。若謦欬聲。而
怖畏。若以色示人。不作恐怖。意若實有是事。若見
如是相。或夢中見。若當死。或罷道。若失衣鉢。二師
亦爾。若父母重病當死。若戲笑語。疾疾語。獨語。夢
中語。欲說此錯說彼。一切無犯。不犯者最初未制
戒等。
○第五十六過洗浴戒
總釋。
此是共戒。尼犯亦同。大乘同學。律攝云。由洗浴
事過分煩惱。制斯學處。此戒六緣合結。
緣起處。
佛在羅閱祇迦蘭陀竹園中。有池水瓶沙王。聽諸
比丘浴。
起緣人。
六羣於後夜入池浴。王與婇女亦至。聞洗浴聲。問
左右。知是比丘。王言。莫大作聲。勿使不及浴而去。
時六羣以種種細末藥。更相洗。乃至明相出。王竟
不得浴而去。諸臣譏嫌。比丘白佛。訶責結戒。半月
應洗浴。諸比丘盛熱時。身體汗垢臭穢。畏甚不敢
浴。佛言。聽熱時數數浴。諸病比丘身垢臭穢。或大
小便污。畏甚不敢浴。佛言。聽病時數數浴。諸比丘
作時汗垢臭穢。佛言。聽作時數數浴。諸比丘風雨
中行。塵坌污穢。佛言。聽風雨時數數浴。諸比丘道
行身熱。汗垢塵坌。佛言。聽道行時數數浴。當如是
<pb n="663"/>
說戒。
所立戒相。
若比丘半月洗浴。無病比丘應受不得過。除餘時。波
逸提。餘時者。熱時。病時。作時。風雨時。道行時。此是時。
釋義　半月洗浴者（僧祇云。若十日浴。數滿十五日。復應浴。若十四日乃至一
日浴。應從浴日數。要滿十五日乃更浴。是名半月洗浴。非謂初一日至十五日。名為半月也）。熱
時者。春四十五日夏初一月是熱時（薩婆多云。春殘一月半。夏
初一月。是二月半名熱時。以天竺早熱。是名天竺熱時。如是隨處熱時。早晚數取二月半。於中浴無犯）。
病時者。下至身體臭穢。是謂病時（僧祇云。病時者。癬疥瘙癰痤。如
是種種病須浴。得適意聽浴）。作時者。下至掃屋前地（僧祇云。作時者。作泥
作治房舍。若通水溝。若抒井。若泥房舍。若掃地。若洗浴和尚阿闍黎。乃至掃塔院僧院。下至五六動掃帚。
得名作時）。風雨時者。下至旋風一滴雨著身（薩婆多云。風時必有
塵土坌身體。雨時必使雨水濕衣。污染身體。或風雨二俱是為風雨時也）。道行時者。下
至半由旬。若來若往者是。如上不得取前後。當
取現在。
犯緣　此戒具足三緣。方成本罪。一非開緣。二有
心洗浴。三水已澆身。
定罪　此中犯者。半月洗浴。除餘時。若過一遍澆
身。波逸提。若水澆半身。亦波逸提。若方便莊
嚴。欲洗浴不去。一切突吉羅。薩婆多云。若比丘
昨日來今日浴。明日去今日浴。波逸提。比丘尼
波逸提。小三眾突吉羅。是謂為犯。
開緣　不犯者。半月洗浴。熱時病時作時風雨時
道行時數數浴。若為力勢持強使洗浴。無犯。律
攝云。若有要緣。須渡河㵎。若繞灘磧。若過橋堤。脚
跌墮水。或時悶絕。他以水澆。若為學浮。若遇天雨。
並皆無犯。若在時內。須數洗者。應守持心。方為洗
浴。五分云。若洗師及病人身體已濕因浴。不犯。
僧祇云。若無上諸時。當作陶家浴法。先浴兩䏶
兩脚。後洗頭面腰背臂肘[(曷-曰)/月]腋。無犯。不犯者最初
未制戒等（若禮懺結壇日。須洗浴。斯出聖言。非犯。叢林大眾。普浴亦應。非犯）。
○第五十七露地然火戒
總釋。
此是共戒。尼犯亦同。大乘同學。律攝云。因掉戲
煩惱。制斯學處。此戒三緣合結。
緣起處。
佛在曠野城。
起緣人。
六羣自相謂言。我等在上座前。不得隨意言語。即
出房外。在露地。拾諸柴草樹株。然火向炙。空樹株
中有毒蛇。火氣熱逼。從樹孔出。比丘皆驚取所燒
薪。散擲東西。迸火燒佛講堂。世尊訶責結戒。不聽
露地然火。病比丘畏慎。佛言聽病比丘露地然火。
諸比丘欲為病比丘煑粥羮飯。若熏鉢。若染衣。若
然燈。若燒香。皆畏慎不敢作。佛言。如此等事聽作。
當如是說戒。
所立戒相。
若比丘無病自為炙身。故在露地然火。若教人然。除
時因緣。波逸提。
釋義　病者（若癬疥瘙癢。黃爛風病。知是種種病須火得安樂。故開無犯）。自謂
炙身故。在露地然火（謂戒體必在無覆障處。若在溫室厨屋浴堂中然不制。若
吹令發燄。若翻轉柴薪令火熾盛。故曰然也）。除時因緣者（若為病人煮粥羮飯。若直
月。若監知食事。若次直然火然燈。若在厨屋中溫室中浴堂中然火。若為和尚阿闍黎然火。若熏鉢。煖水
染衣然火。如是等因緣皆聽。故曰除時因緣）。
犯緣　此戒具足三緣。方成本罪。一處無覆障。二
柴薪𦦨火。三自然教他。
定罪　此中犯者。無病為自炙故。在露地然火。若
然草木枝葉紵麻芻摩。若牛糞糠[麩-夫+弋]。一切波逸提。
若以火置草木枝葉紵麻牛糞糠[麩-夫+弋]中然者。一
切波逸提。若被燒半燋者。擲著火中。突吉羅。
若然炭。突吉羅。若不語前人言汝看是知是者。
突吉羅。五分云。為炙然火。𦦨高至四指。波逸提。
僧祇云。持炬行欲抖擻。不得在未燒地。當在
<pb n="664"/>
上。若瓦上。若炬火自落地。即在上抖擻。無罪。律
攝云。若放野火。得窣吐羅罪。比丘尼波逸提。小
三眾突吉羅。是謂為犯。
開緣　不犯者。語前人言。看是知是。若病人自然
教人。然有時因緣。看病人。為病者煑粥羮飯。若在
厨屋中溫室中浴堂中。若熏鉢。若煑染衣汁。然燈
燒香。一切無犯。薩婆多云。若行路盛寒不犯。無
犯者最初未制戒。
會詳　第四分云。向火有五過。一令人無顏色。二
無力。三眼暗。四令多人閙集。五多說俗事。僧祇
云。然火有七事無利益。一壞眼。二壞色。三身羸。四
衣垢壞。五壞牀褥。六生犯戒因緣。七增世俗言論。
○第五十八戲藏衣鉢戒
總釋。
此是共戒。尼犯亦同。大乘同學。律攝云。由調戲
事不寂靜煩惱。制斯學處。
緣起處。
佛在給孤獨園。有居士請眾僧明日食。十七羣持
衣鉢坐具針筒。著一面經行。望食時到。
起緣人。
六羣伺彼背向時。取而藏舉。時到尋覓。六羣在前
調弄。餘比丘觀察知彼藏舉。白佛呵責結戒。
所立戒相。
若比丘藏比丘衣鉢坐具針筒。若自藏教人藏。下至
戲笑者。波逸提。
釋義　藏比丘衣鉢坐具針筒者（此之六物。乃沙門要具。合畜之
物。故得本罪。不合畜者。但得惡作）。若自藏。若教他藏（或自或他咸制不應）。下
至戲笑者（或為惱他而藏。乃至嬉戲取笑而藏。並同制斷）。
犯緣　此戒具足三緣。方成本罪。一有心調弄。二
所藏六物。三藏舉已竟。
定罪　此中犯者。若自藏教他人藏。下至戲笑。波
逸提。僧祇云。三衣中若藏一一衣。波夜提。若
僧祇支及餘衣等。越毗尼（或云僧却崎。唐言掩腋衣。用覆左肩。右開左合
少年。比丘乞食。露現胸腋。為女所愛。佛制此衣掩其胸腋）。三種鉢一一藏。波夜
提。若鍵鎡及餘器。越毗尼。藏尼師壇。波夜提。
藏餘敷具。越毗尼。若有針合藏。波夜提。無
針。越毗尼。薩婆多云。若覓不得。波逸提。若不
覓得。突吉羅。若藏石鉢金銀瑠璃一切諸寶鉢。
若覓得。不得。盡突吉羅。若藏五大上色衣及餘
雜毛衣。盡突吉羅。五分云。藏餘四眾乃至畜生
物。突吉羅。尼藏二眾物。波逸提。藏三眾物。皆
突吉羅。比丘尼波逸提。小三眾突吉羅。是謂為
犯。
開緣　不犯者。相體惜而取舉。若在露地。為風雨
所飄漬取舉。若物主為性慢。藏所有衣鉢坐具針
筒。放散狼藉。為欲戒勅彼故。而取藏之。若借彼衣。
著而不收攝。恐失。便取舉之。若以此衣鉢諸物故。
有命難。梵行難。取藏之。一切無犯。不犯者最初未
制戒等。
○第五十九不問主輒著淨施衣戒
總釋。
此是共戒。尼結亦同。大乘同學。律攝云。此由衣
事及廢闕煩惱。制斯學處。
緣起處。
佛在給孤獨園。
起緣人。
六羣真實施親厚比丘衣已。後不語主。還取著。諸
比丘聞白佛。訶責結戒。
所立戒相。
若比丘與比丘比丘尼式叉摩那沙彌沙彌尼衣。後
不語主。還取著。波逸提。
釋義　與衣者。淨施衣也。淨施衣有二種。一者真
實淨施。二者展轉淨施。真實淨施者。言此是我長
<pb n="665"/>
衣未作淨。今為淨故與長老。作真實淨（作此真實淨者。善見
云。正得掌護不得用。云何得用。若施主語言。此是我衣。隨長老用。若作是語。得用無罪）。展轉
淨施者。此是我長衣未作淨。今為淨故與長老。彼
應如是語。長老聽。長老有如是長衣未作淨。今與
我為淨。故我便受。受已當問言。欲與誰耶。應報言
與某甲。彼應作如是語。長老有是長衣未作淨。今
與我為淨。故我便受。受已與某甲此衣。是某甲所
有。汝為某甲故。守護持隨意用。是中真實淨施
者。應問主然後取著。展轉淨施者。語以不語。隨意
取著　式叉摩那（此云學戒女　律云。十八童女二歲學戒。又云小年。曾嫁十歲
者與六法　十誦云。六法練心。能持六法。方與受具。二年練身。可知有胎無胎　事鈔云。式叉尼具學三
法。一學根本。謂四重是。二學六法。所謂染心相觸。盜四錢。斷畜生命。小妄語。非時食飲酒也。三學行法。一
切大尼戒。並須學之。若六法中隨一犯者。更與二年羯磨。僧祇云。在大尼下沙彌尼上坐）。沙彌
沙彌尼（南山別行篇云。沙彌此翻息慈。謂息世染之情。以慈濟羣生也。又云。初入佛法。多存
俗情。故須息惡行慈也）。後不語主還取著（此謂真實淨施衣。著用必須問主。不
同展轉淨施隨意著用也）。
犯緣　此戒具足二緣。方成本罪。一真實淨施衣。
二不語主取著。
定罪　此中犯者。真實施衣。不語主而取著。波逸
提。薩婆多云。此戒體本與他衣作誑心。與欲使
役故。令作己有想。作已便奪。波逸提。所以不與重
者。不根本與故。比丘尼波逸提。小三眾突吉羅。
是謂為犯。
開緣　不犯者。若真實淨施語主取著。展轉淨施
語以不語取著。無犯。不犯者最初未制戒等。
○第六十著不壞色衣戒
總釋。
比是共戒。尼犯亦同。大乘同制。梵網云。應教身
所著袈裟。皆使壞色等。律攝云。由衣服事譏嫌
煩惱。制斯學處。
緣起處。
佛在給孤獨園。
起緣人。
六羣著白色衣。居士譏嫌。似王大臣。諸比丘聞白
佛。呵責結戒。
所立戒相。
若比丘得新衣。應三種壞色。一一色中隨意壞。若青。
若黑。若木蘭。若不壞色。著餘新衣。波逸提。
釋義　新者。若是新衣。若初從人得壞色者。染作
青黑木蘭也（青。律攝云。取訶黎勒。或研或擣。和水成泥。塗鐵器中停經一宿。和以煖水。
染物成青。非真青也　黑。僧祇云。名字泥。不名字泥。名字泥者。呵黎勒𨡕醯勒阿摩勒合鐵一器中。不名
字泥者。實泥若池井泥。如是一切泥。即染物成皂色也　木蘭僧祇云。若呵黎勒𨡕醯勒阿摩勒。如是比
生鐵上。磨取汁染衣。是名木蘭。即紫絳色）。十誦云。若得青衣。應泥茜
淨（泥謂黑色。茜乃草名。亦作蒨。即木蘭色也）。得泥衣應青。茜淨得茜衣。
應青泥淨。得黃赤白衣。應青泥茜三種淨（此謂如法壞色）。
若不壞色下（違制成犯）。
犯緣　此戒具足二緣。方成本罪。一堪守持衣。二
不壞色著用。
定罪　此中犯者。若比丘不壞色。著餘新衣。波逸
提。若重衣若輕衣不作淨而畜。突吉羅。若非
衣鉢囊革屣囊針線囊禪帶帽襪鑷熱巾褁革屣
巾不作淨畜。突吉羅。若以未染衣。寄白衣家。突
吉羅。僧祇云。僧伽黎[鬱-山+止]多羅僧安陀會雨浴衣
覆瘡衣尼師壇作淨者善。不作淨者彼夜提。薩
婆多云。凡五大色若自染。突吉羅。若作衣不成受
應量不應量。一切不得著。若先得五大色衣。後
更改作如法色。則成受持。若先作如法色。後以
五大色壞者。不成受持。若作三點淨者。得一切
處著。若非純青淺青及碧作點淨。得作衣裏。舍
勒（應法師譯為內衣。似今短裙也）。外若不現得著。若作現處。衣盡
不得著。若亦黃白色色不純大者。亦如是。除富
羅革屣。餘一切衣臥具物。乃至腰帶。盡應三點淨。
一切如法色衣不如法色衣。不作淨著者。皆波
<pb n="666"/>
逸提。若衣故點滅。猶是淨衣。不須更點淨。若先
點淨衣。更以新物段。補十處五處。但一處作淨。不
須一一淨也。若革屣。若得靴。應令白衣著行五
六七步。即是作淨。若先衣財時作點淨。後染作
色成已。若更不點淨無咎。以先淨故。僧祇云。作
淨時不得大不得小。極大齊四指。極小如豌豆。或
一或三或五或七或九不得。如華形。若浣㲲時。
有泥墮上。若烏鳥泥足蹈上。即名為淨。若作僧
伽黎。趣一角作淨。若一條若半條補者。亦作淨[鬱-山+止]
多羅僧。安陀會亦爾。五分云。應三種色作誌。若
不作誌。著著波逸提。若不著。宿宿波逸提。比
丘尼波逸提。小三眾突吉羅。是謂為犯。
開緣　不犯者。若得白色衣。染作青黑木蘭。若重
衣若輕衣亦作淨畜。若非衣鉢囊。乃至褁革屣巾
皆作淨畜。若衣染已。寄白衣家。若衣色脫更染。無
犯。不犯者最初未制戒等。
辯譌。今人不閑律典。或點淨已。更不說淨。謂點
淨即說淨也。不知二種淨法戒制。各別罪結。兩途
說淨。乃離畜長之愆。點淨而免新衣之過。烏可混
淆。即如一切漿。以水作淨。得飲一切果菜。作淨已
聽食。一切新衣作淨聽著。何得點淨而為說淨耶。
達者詳之。
○第六十一殺畜生命戒
總釋。
此是共戒。尼犯亦同。大乘同制犯重。梵網云。乃
至一切有命者。不得故殺。此是性罪。律攝云。由
生命事。無悲煩惱。制斯學處。此戒二緣合結。
緣起處。
佛在給孤獨園。
起緣人。
迦留陀夷不喜。見烏竹弓射之。遂成大𧂐。居士譏
嫌。諸比丘白佛。訶責結戒。不聽斷畜生命。諸比丘
坐起行來。多殺細蟲。或有作波逸提懺者。或有畏
慎者。佛言。不知不犯。當如是說戒。
所立戒相。
若比丘故殺畜生命者。波逸提。
釋義　故者（有心行殺表非錯悞）。畜生者。不能變化者（梵語底栗
車。此云畜生。由因諂曲業故。於中受生。又梵云帝利耶瞿榆泥伽。此云旁行。又云旁生。其形旁故。因行不
正受果報。旁負天而行。故曰旁行。徧於五趣。皆有地獄。有無足者如娘矩吒蟲等。有二足者如鐵嘴鳥等。
有四足者如黑狡狗等。有多足者如百足等　鬼趣中。有無足者如毒蛇等。有二足者如鳥鴟等。有四足
者如狐狸象馬等。有多足者如六足百足等　人趣三洲中。有無足者如一切腹行蟲等。有二足者如鴻
雁等。有四足者如象馬等。有多足者如百足等　北洲中有二足者如鴻雁等。有四足者如象馬等。餘者
無　四王及三十三天中有二足者如妙色鳥等。有四足者如象馬等。有多足者如寶蜂等。餘皆無也。上
四天中唯有二足如色鳥等。餘皆無也。有水陸空行三類。具胎卵濕化四生）。殺法如波
羅夷戒中。此不繁錄。
犯緣　此戒具足三緣。方成本罪。一有心故殺。二
命根已斷。三是旁生不能變形者。
定罪　此中犯者。故殺畜生命。波逸提。方便欲
殺而不殺。突吉羅。律攝云。使癲狂者行殺害時。
彼雖無犯。教者本罪。五分云。畜生者。除龍餘畜
生。是龍雖是畜。而能變化。具神力。守護國土。保綏
正法。其功用與諸天相類。故殺者犯偷蘭遮。摩
得勒伽云。欲斫藤誤斫蛇。不犯。欲斫蛇誤斫藤。惡
作罪。欲斫蟲誤斫地。欲搦蟲而搦土。皆得惡作
罪。比丘尼波逸提。小三眾突吉羅。是謂為犯。
開緣　不犯者。不故殺。或以瓦石刀杖擲餘處。而
誤斷生命。若經勞作房舍。手失瓦石而誤殺。若土
墼杖木。若柱櫨棟椽。如是手捉不禁墮而殺者。作
如是眾事。無有害心而死者。無犯。不犯者最初未
制戒等。
會詳　地持經云。殺生之罪能令眾生墮三惡道。
若生人中得二種果報。一者短命。二者多病。如是
十惡一一皆備。一者殺生何故受地獄苦。以其殺
<pb n="667"/>
生。苦眾生故。所以身壞命終。地獄眾苦皆來切己。
二者殺生何故出為畜生。以其殺生無有慈惻行。
乖人倫故。地獄罪畢。受畜生身。三者殺生何故復
為餓鬼。以其殺生。必緣慳心貪著滋味故。復為餓
鬼。四者殺生何故生人而得短壽。以其殺生。殘害
物命。故得短壽。五者殺生何故兼得多病。以殺生
違適。眾患競集。故得多病。當知殺生過惡如是。
薩婆多云。為憐愍故。為斷罪惡故。為長敬信心故。
而結此戒。

毗尼關要卷第十二

<sarticle>毗尼關要卷第十三</sarticle>

清金陵寶華山律學沙門　德基　輯
○第六十二飲蟲水戒
總釋。
此是共戒。尼結亦同。大乘同制。此是性罪。律攝
云。由害眾生命故。制斯學處。此戒二緣合結。
緣起處。
佛在給孤獨園。
起緣人。
六羣取雜蟲水飲用。居士譏嫌。比丘白佛。訶責結
戒。諸比丘不知有蟲無蟲。後乃知有蟲。或有作波
逸提懺。或有畏慎者。佛言。不知不犯。當如是說戒。
所立戒相。
若比丘知水有蟲飲用。波逸提。
釋義　蟲者（僧祇云。非魚鱉等。謂小小倒孑諸蟲。乃至極細微形眼所見者　薩婆多
云。蟲水者。若眼所見。若漉囊所得。一時舍利弗以淨天眼。見空中蟲。如水邊沙。如器中粟。無邊無量。見已
斷食。經二三日。佛勅令食。凡制有蟲水。齊肉眼所見。漉囊所得耳。不制天眼見也。飲用者
（前制澆泥草等。此制一切不得用。用有二種。內用謂身所須飲者。入口至腹。此局內用。外用者。謂澆灌浣
衣等　用字乃通於內外。飲字唯局於內。隨何所用。皆名曰用也）。
犯緣　此戒具足三緣。方成本罪。一有蟲水。二有
蟲想。三飲用。
定罪　此中犯者。知是雜蟲水飲用。波逸提。若
雜漿苦酒清酪漿漬麥汁飲用。波逸提。有蟲水
有蟲想。波逸提。有蟲水疑。突吉羅。無蟲有蟲
想。突吉羅。無蟲疑。突吉羅。僧祇云。比丘受具
已。要當畜漉水囊。應法澡灌。行時應持漉水囊。看
水時不應天眼看。亦不得使闇眼人看。下至能見
掌中細文者。得使看水。看水時不得厭課。當志心
看。不得太速。不得太久。當如大象一迴頃。若載竹
車一迴頃。無蟲應用。若有蟲者應漉用。若水中蟲
極微細者。不得就用洗手面。及大小行。若檀越
家請比丘食。應問汝漉水未。若言未漉。應看前人
是可信者。應教漉水。若不可信者。不得語令漉。莫
傷殺蟲。比丘應自漉用。問從何處取水。隨來處還
送蟲水瀉中。若先取水處遠者。若有池水七日內
不消盡者。得以蟲水著中。若無池水者。當著器中
盛水持來養之。若天大雨有暴水。以蟲水瀉中。作
是言。汝入大海去。律攝云。有五種眼不應觀水。
一患瘡眼。二睛醫眼。三狂亂眼。四老病眼。五天眼。
不觀不漉。咸不合用。若苾芻無濾水羅。不應往餘
邨餘寺。所到之處知無闕乏。不持去。無犯。若順
河流。一度觀水。無有蟲者。齊一拘盧舍。隨意飲用
（五里是也）。然須中間無別河入。若不流水。及逆流水。一
度觀時。齊一尋內得用（或云八尺。或云六尺）。若知彼人是持
戒者。存護生命。縱不觀察。得彼水時。飲用無犯。凡
一觀水。始從日出。迄至明相未出已來。咸隨受用。
薩婆多云。凡用水法。應取上好細㲲。縱廣一肘。
作漉水囊。令比丘持戒多聞。深信罪福。安詳審悉。
肉眼清淨者。令其知水法漉水。置一器中。足一日
用。明日更看。若有蟲者。應更好漉。以淨器盛水。向
<pb n="668"/>
日諦視。若故有蟲。應作二重。故有蟲者。應三重作。
若故有蟲。不應此處住。應急移去。若用有蟲木。隨
爾所蟲死。一一波逸提。根本云。以絹繫君持口。
細繩繫項。沉放水中。擡口出半。待滿引出。仍須察
蟲。但是綽口瓶瓨。無問大小。以絹縵口。隨時取水。
極是省事。比丘尼波逸提。小三眾突吉羅。是謂
為犯。
開緣　不犯者。先不知有蟲無蟲想。若有粗蟲觸
水使去。若漉水飲。無犯。不犯者最初未制戒等。
會詳　僧祇云。波羅脂國有二比丘。共伴來詣舍
衛。問訊世尊。中路渴乏無水。前到一井。一比丘汲
水便飲。一比丘看水見蟲。不飲。飲水比丘問言。汝
何不飲。答言。世尊制戒不得飲蟲水。彼復勸言。長
老但飲。勿令渴死不得見佛。答言。我寧喪身。不毀
佛戒。遂便渴死。飲水比丘漸到佛所。佛問汝從何
來。又問汝有伴不。彼即具以上事答。佛言。癡人。汝
不見我。謂得見我。彼死比丘已先見我（十誦云。彼持戒者。不
飲水便死。即生三十三天。得天身具足。先到佛所。禮足聞法。得法眼淨。故曰先見我也）。若比
丘放逸懈怠。不攝諸根。雖共我一處。彼離我遠。彼
雖見我。我不見彼。若有比丘。在海彼岸。能不放逸。
精進不懈。斂攝諸根。雖去我遠。我常見彼。彼常見
我（放逸之人雖生聖世。不異末法。不放逸者雖生末世。不異正法。佛身真常。本無出世。及與滅度。
願有智之士莫起像法法滅盡想。而自委棄。誓當精進不懈斂攝諸根。嚴淨毗尼。勿輕小罪。常如面奉慈
顏。親承妙旨。當見靈山一會。儼然未散也。緇門警訓云。漉囊乃行慈之
具。濟物之緣。大行由是而生。至道因茲而剋。
○第六十三故惱他戒
總釋。
此是共戒。尼犯亦同。大乘同學。律攝云。由戲弄
事掉舉煩惱。制斯學處。此戒二緣合結。
緣起處。
佛在給孤獨園。十七羣往語六群。長老。云何入初
禪。乃至第四禪（若自尸羅皎潔。志在禪門。專修五法。則色界清淨四大。自現身中。緣
是次第。獲得根本四禪種種勝妙支林功德。爾乃因超欲網。果居色界。從初禪至四禪。通名禪者。禪是西
土音。此翻棄惡。能棄欲界五葢等一切諸惡故。或翻功德叢林。或翻思惟修。又翻為定。今不具釋。言根本
者。以無量心背捨勝處一切處。神通變化及無漏觀慧等種種諸禪三昧。從四禪中出。故稱根本。初禪五
支。一覺支。二觀支。三喜支。四樂支。五一心支。二禪四支。一內淨支。二喜支。三樂支。四一心支。三禪五支。一
捨支。二念支。三慧支。四樂支。五一心支。四禪四支。一不苦不樂支。二捨支。三念清淨支。四一心支）。云
何入空無相無願。云何得須陀洹果。乃至阿羅漢
果耶。
起緣人。
六群報言。如汝等所說者。則犯波羅夷法。非比丘。
十七群往問上座。若有作如是問。云何入初禪。乃
至阿羅漢。為犯何罪。上座報言無犯。十七羣言。我
向如是問六羣。彼言。我等自稱得上人法。犯波羅
夷非比丘。即知為作疑惱。諸比丘聞白佛。訶責結
戒。時眾多比丘集在一處。共論法律。有一比丘退
去。心疑作是言。彼諸比丘與我作疑惱。諸比丘白
佛。佛言。不故作者無犯。當如是說戒。
所立戒相。
若比丘故惱他比丘。令須臾間不樂。波逸提。
釋義　疑惱者。若為生。若為年歲。若為受戒。若為
羯磨。若為犯。若為法也。為生時疑者。問言。汝生
來幾時耶。報言。我生來爾所時。語言。汝不爾所時
生。汝如餘人生。是謂生時疑。云何年歲時疑。問
言。汝幾歲。報言。我爾所歲。語言。汝非爾所歲。如餘
受戒者。汝未爾所歲。是謂年歲生疑。云何受戒
生疑。問言。汝受戒既年不滿二十。又界內別眾。是
謂受戒生疑。云何羯磨生疑。問言。汝受戒時白
不成。羯磨不成。非法別眾。是謂羯磨生疑。云何
於犯生疑。語言。汝犯波羅夷。乃至惡說。是謂於犯
生疑。云何於法生疑。汝等所謂法者。則犯波羅
夷非比丘。是謂於法生疑。令須臾間不樂者（三十
須臾為一晝夜。非謂多時令他疑惱。乃至令須臾間不樂。亦成犯也）。
<pb n="669"/>
犯緣　此戒具足三緣。方成本罪。一有心故惱。二
其事虗偽。三言說了了。
定罪　此中犯者。故惱他比丘。以生時乃至法時。
說而了了。波逸提。不了了。突吉羅。五分云。令
餘四眾疑悔。突吉羅。尼令二眾疑悔。波逸提。
令餘三眾疑悔。突吉羅。薩婆多云。更以餘事欲
令疑悔。突吉羅。所謂語比丘言。汝多眠多食多語
等。是人非比丘。非沙門。非釋子。若以此六事。令餘
人疑悔者。突吉羅。若以此六事。遣使教人。突吉
羅。僧祇云。若有人來欲受具足。若不滿者語言。
且住待滿二十。若彼便於餘處受具足來者。不得
語令疑悔。若比丘臨受具足時。若羯磨不成就。
應彈指語。長老。汝羯磨不成就。若臨時不語者。後
不得語令疑悔。若瞎眼瘻脊脚跛身體不成就。
來受具足者應語言。但爾住。彼若於餘處受具足
來者。不應語。令疑悔（此謂身根不具也。但爾住者。但得沙彌戒而已。若病
人來欲受具足。應語言。但爾住。若彼便於餘處受
具足來者。不得語令疑悔（病者即白㿗乾痟等病）。語者皆得
越毗尼罪。若俗人越毗尼心悔。比丘尼波逸
提。小三眾突吉羅。是謂為犯。
開緣　不犯者。其事實爾。彼非爾許時生。實無爾
許歲。實年不滿二十。界內別眾羯磨不成就。非法
別眾。實犯波羅夷乃至惡說。若彼為性粗疎。不知
言語。便言。如汝所說。自稱上人法。犯波羅夷。或戲
笑語。疾疾語。獨語。夢中語。欲說此錯說彼。無犯。不
犯者最初未制戒等。
○第六十四覆他麤罪戒
總釋。
此是共戒。少分不共。尼覆波羅夷得波羅夷。尼覆
僧殘得波逸提。大乘同制。梵網經云。一切犯戒
罪。應教懺悔等。問設舉他罪。不犯說四眾過耶。
答佛制不得向外人說。不制僧中如法舉過也。儻
姑息縱容。養成巨慝。令彼罪惡日深有玷法門。慈
悲之士。豈甘坐視也哉。此是性罪。律攝云。由舊
伴屬事覆藏煩惱。制斯學處。此戒二緣合結。
緣起處。
佛在給孤獨園。
起緣人。
䟦難陀數數犯罪。向一親厚比丘說。汝勿語人。後
二人共鬬。彼比丘向餘比丘說。䟦難陀犯如是如
是罪。我先忍不說。今不忍故說。諸比丘聞白佛。訶
責結戒。彼比丘不知粗罪不粗罪。後乃知粗罪。或
有作波逸提懺者。或疑者。佛言。不知不犯。當如是
說戒。
所立戒相。
若比丘知他比丘犯粗罪覆藏者。波逸提。
釋義　他比丘者（律攝云。若持戒若破戒有苾芻相。皆曰苾芻也）。粗惡罪
者。四波羅夷十三僧殘是（律攝云。初二部及此方便　根本云。何故此二
名為粗惡。自體及因皆粗弊可惡。故言粗惡方便者　母經云。如人欲作四波罪夷事。身所作及口所說
無慚愧。因此二處。必成波羅夷事。是名粗惡。又復一處濁重。僧殘邊成僧殘方便是也。是二偷蘭名濁重。
何者非濁重。波逸提提舍尼。自性偷蘭突吉羅。如是等亦是不善身口所作。但非大事方便。以是義故。非
粗惡濁重也。覆藏者（覆心覆夜成犯）。
犯緣　此戒具足三緣。方成本罪。一是粗惡罪。二
知而覆藏。三已經明相。
定罪　此中犯者。知他比丘犯粗罪。小食知食後
說。突吉羅。食後知至初夜說。突吉羅。初夜知
至中夜說。突吉羅。中夜知至後夜欲說而未說。
明相出。波逸提。除粗罪覆餘罪者。突吉羅。自
覆藏粗罪。突吉羅。除比丘比丘尼。覆餘人罪。突
吉羅。粗罪粗罪想。波逸提。粗罪疑。突吉羅。
非粗罪粗罪想。突吉羅。非粗罪疑。突吉羅。善
見云。若比丘知他比丘粗罪覆藏。第二比丘復覆
藏。如是百千人共覆藏。皆犯波逸提。十誦云。見
<pb n="670"/>
他犯罪。向一人說便止。若聞若疑不須說。薩婆
多云。覆藏粗罪有三種。覆藏波羅夷。僧殘。波逸提。
覆藏出佛身血。壞僧輪得對首。偷蘭遮。下三
篇得突吉羅。僧祇云。說時不得趣向人說。當向
善比丘說。若彼罪比丘兇暴。若依王力大臣力兇
惡人力。或起奪命因緣。傷梵行者。應作是念。彼罪
行業必自有報。彼自應知。喻如失火。但自救身。焉
知餘事。爾時但護根應無犯。下至俗人五戒。若一
一覆藏者。越毗尼心悔。摩得勒伽云。天眼舉他
罪。突吉羅。天耳亦如是。比丘尼波逸提。小三眾
突吉羅。是謂為犯。
開緣　不犯者。先不知粗罪。不粗罪想。若向人說。
或無人可說。發心言我當說。未說之間。明相已出。
若說或命難梵行難。不說無犯。不犯者最初未制
戒等。
○第六十五減歲與授具戒
總釋。
此是共戒。尼少分不共。曾嫁女十二歲受具。大乘
同學。律攝云。由近圓事攝眾煩惱。制斯學處。此
戒二緣合結。
緣起處。
佛在羅閱城迦蘭陀竹園。城中有十七羣童子。先
為親友。最大者年十七。最小者年十二。來求出家。
起緣人。
諸比丘度令出家。受大戒。不堪一食。夜半患饑。高
聲啼哭。與我食來。世尊靜處思惟。聞小兒啼聲。知
而故問。阿難具白。佛言。不應授年未滿二十者大
戒。若年未滿二十。不堪忍寒熱饑渴暴風蚊䖟毒
蟲。及不忍惡言。種種苦痛不能堪忍。又復不堪持
戒。不堪一食。年滿二十。堪如上事。與比丘結戒。彼
比丘不知年滿不滿。後乃知不滿二十。或有作波
逸提懺者。或有疑者。佛言。不知者無犯。當如是說
戒。
所立戒相。
若比丘年滿二十。應受大戒。若比丘知年不滿二十。
與受大戒。此人不得戒。彼比丘可訶。癡故。波逸提。
釋義　若比丘年滿二十。應受大戒（文此戒相中二句。若比丘
俱是能授之師。滿與不滿乃是求具之人。年滿授受。如法如律。師無過犯。資無賊住。否則弟子與師俱招
大罪）。律攝云。能授者。謂鄔波駄耶阿遮利耶。并餘僧
伽。滿足十夏。方住師位。復須成就五法。一知有犯。
二知無犯。三知輕。四知重。五於別解脫經。廣能開
解。於諸學處。創結隨開。若遇難緣。善知通塞。常誦
戒本。能決他疑。戒見多聞。自他俱利。威儀行法無
有虧犯。具如是德。名親教師。由其親能教出離法
故。若苾芻雖近圓已。於諸學處。不識重輕。設六十
夏。仍須仗託明德依止而住。若師小者。唯除禮拜。
自餘咸作。此即名為老小苾芻。不得與他出家。及
受近圓也。阿遮利耶有其五種。一求寂阿遮利耶。
謂授三歸五十學處。二屏教阿遮利耶。謂於屏處
問其障法。三羯磨阿遮利耶。謂近圓時秉白四法。
四依止阿遮利耶。乃至一夜依之而住。五教讀阿
遮利耶。下至授彼四句伽他。此之五人並當師位。
能生軌範。總名軌範師也。此人不得戒。彼比丘
可訶癡故（非但所受之人。不成受具。復應呵能授之師。不審根器。好攝門徒。好為人師。皆
癡無所知故。癡之一字。出呵責之詞。
犯緣　此戒具足三緣。方成本罪。一為秉具和尚。
二知年未滿。三羯磨已竟。
定罪　此中犯者。和尚若知若疑未滿二十。與受
具戒。三羯磨竟。波逸提。二羯磨竟。三突吉羅。
一羯磨竟。二突吉羅。白竟。一突吉羅。為作方
便乃至集僧。盡突吉羅。若僧知若疑。一切突吉
羅（即九師也）。薩婆多云。年未滿二十不聽者。以其輕躁
不耐寒苦。若受大戒。人多訶責。若是沙彌。人則不
<pb n="671"/>
訶故也。尼十二得者。為夫家所使。任忍眾苦。加猒
本事也。僧祇云。若前人不知者。當問其父母親
里。若復不知者。當看生年板。若復無是者。當觀其
顏狀。觀時不得直觀形體。或貴樂家子。形大年小
當觀其手足成就不。若如是復不知者。當問何王
何歲國土豐儉旱澇時節。受戒犍度云。若得阿
羅漢。即名受具足。比丘尼波逸提。小三眾突吉
羅。是謂為犯。
開緣　不犯者。先不知信受戒人語。若傍人證。若
信父母。若受戒已疑。佛言。聽數胎中年月數閏月。
若一切十四日說戒。以為年數者。無犯。律攝云。
若近圓時。年實未滿。而作滿想。後有親友。報云不
滿。應數胎月閏月。若滿者善。若不滿者退為求寂。
更受近圓。不爾則成賊住。若年十九。作二十心。而
受近圓。後經一年。親友來見。報云不滿。或自憶知
不滿。或年十八。而受近圓。後經二歲。同前憶知期
等。皆名善受。正教難逢。是開聽故（開聽者。謂數胎中月及以閏月
十四日布薩。而得足滿二十故也）。不犯者最初未制戒等。
劈邪辯譌。
近聞有說戒之師。知沙彌年不滿歲。輒與受具曰。
和尚借一歲。或闍黎教授各借一歲。或於七僧中
借一歲。而為善受具足。律為本受具人。忘却年歲。
言滿二十。和尚諸師信彼語故。與受具已。方自憶
知生年未滿。或是親族言未滿。即以本人胎中月
數足之。如或不滿。以閏月足之。又或不滿。以僧一
年十八十五日布薩六十四日布薩俱作十四日
布薩足之。再若不滿。退為求寂。若經布薩。便成賊
住。豈有師知而故授。律有大訶。不成具足。律藏未
曾見有借歲受具者也。倘若有幾十未滿歲人。欲
求具足。師俱借年補他歲者。豈不自招短壽之報
耶。如曰吾已悟性明心。律己師人。予乃禪律並行。
躬操實踐。律有借歲授具之法。強作是說者。即法
中大魔。破壞正法故。復招謗佛謗法之愆。是一顛
迦。沉三苦海。無解脫期。或云。我不怖墮三途。捨身
為人。我以身命布施。有何不可。即如金剛經云初
日分以恒河沙等身布施。中日分復以恒河沙等
身布施。後日分亦以恒河沙等身布施。乃至無量
百千萬億劫以身布施。不如聞此經典。信心不逆。
其福勝彼。何不聞此律典。信心不逆。遵制奉行。其
福亦爾。安得將此生身而行布施。報墮三塗。甘心
受苦耶。真是愚癡。呵呵。
○第六十六發起諍事戒
總釋。
此是共戒。尼犯亦同。大乘同制。梵網經云。應生
慈心善和鬪諍。而反亂眾鬪諍等。律攝云。由起
諍事不忍煩惱。制斯學處。此戒二緣合結。
緣起處。
佛在給孤獨園。
起緣人。
六群鬪諍如法滅已。後更發起。作是言。汝不善觀
不成觀。不善解不成解。不善滅不成滅。令僧未有
諍事。而有諍事起。已有諍事而不滅。諸比丘白佛。
呵責結戒。時諸比丘不知諍事如法滅不如法滅。
後乃知如法滅。或有作波逸提懺者。或有疑者。佛
言。不知者無犯。當如是說戒。
所立戒相。
若比丘知諍事如法懺悔已。後更發起者。波逸提。
釋義　諍者有四種。言諍。覓諍。犯諍。事諍。如法
者。如法。如毗尼。如佛所教。後更發起。作如是言。不
善觀不成觀。不善解不成解。不善滅不成滅（不善觀不
成觀者。謂不善觀察稱量現前諍事也。不善解不成解者。謂不善解諍事之根源。及四諍中是何等諍事
根源。未諳施法。與事相違。故云不成滅也）。
犯緣　此戒具足三緣。方成本罪。一是四諍之事。
<pb n="672"/>
二知如法滅已。三說而了了。
定罪　此中犯者。說而了了。波逸提。不了了。突
吉羅。除此諍已。若餘鬬諍罵詈。後更發起。一切
突吉羅。若自發起已鬬事者。突吉羅。除比丘
比丘尼已。共餘人鬬諍罵詈。後更發起者。突吉羅。
觀作觀想。波逸提。觀疑。突吉羅。不成觀有
觀想。突吉羅。不成觀疑。突吉羅。薩婆多云。此
戒體不問羯磨不羯磨。但僧和合如法作已。後還
發起。不問眾中屏處。盡波逸提。若是僧制不入
佛法。還更發起。突吉羅。若非佛法非僧法人和
合作已。作非法心。還更發起。無罪。比丘尼波逸
提。小三眾突吉羅。是謂為犯。
開緣　不犯者。若先不知。若觀作不觀想。若事實
爾不善觀。乃至不成滅。若戲笑語。疾疾語。夢中語。
欲說此錯說彼。無犯。不犯者最初未制戒等。
○第六十七同賊伴共行戒
總釋。
此是共戒。尼犯亦同。大乘同制。此是制罪。律攝
云。由行路事譏嫌煩惱。制斯學處。此戒三緣合結。
緣起處。
佛在給孤獨園。
起緣人。
有眾多比丘。從舍衛欲至毗舍離。時賈客伴欲私
度關。不輸王稅。問諸比丘欲至何所。比丘報言。欲
至毗舍離。賈客言。我等可得與諸尊共伴不。報言。
可爾。即與共行。私度關。守關人捉得。將至王所。王
即問言。此賈客私度關。沙門復有何事。守關人報
言。與此人為伴。王問言。諸尊知此人不輸王稅不。
報言知。王言。若實知者法應死。王念言。豈當殺沙
門釋子。但訶責放去。諸臣不服。諸比丘聞白佛。呵
責結戒。諸比丘不知共伴行。後乃知是賊。或有作
波逸提懺者。或有疑者。佛言。不知者無犯。彼比丘
不結要疑。佛言。不結要不犯。當如是說戒。
所立戒相。
若比丘知賊伴。結要共同道行。乃至一村間。波逸提。
釋義　賊伴者。若作賊還。若方欲去（梵語株利。此言賊。賊者害
也。凡偷盜劫殺。皆曰賊　律攝云。賊者。若竊盜。若強奪。若偷稅人曲路而過　僧祇云。賊相貌有三種可
知。香。色。莊嚴。香者。在曠野中。食熟肉生肉氣。色者。常恐怖色。莊嚴者。終日結束。面黑髮黃。凶惡似閻羅人。
是三種名為賊相。不應共行）。結要者。共要至城。若至邨。道行
者。邨間處處道行。
犯緣　此戒具足三緣。方成本罪。一知是賊伴。二
結要同行。三至村間分齊。
定罪　此中犯者。如前婦女同行戒不異。五分
云。共惡心比丘期行。突吉羅。若諸難緣。不犯。
十誦云。若險難處賊送度者。不犯。根本云。若迷
失道。彼來指示。雖同行不犯。僧祇云。與女賊共
行。波逸提。與叛負債人共行。越毗尼罪。比丘
尼波逸提。小三眾突吉羅。是謂為犯。
開緣　不犯者。若先不知。不共結伴。逐行安隱。若
力勢所持。若被繫縛將去。若命難梵行難。無犯。不
犯者最初未制戒等。
○第六十八不捨邪見戒
總釋。
此是共戒。尼犯亦同。大乘同制。即謗三寶戒攝。則
犯重。律攝云。由邪思事僻執煩惱。制斯學處。
緣起處。
佛在給孤獨園。
起緣人。
有比丘。字阿黎吒（此言無相）。有如是惡見生。我知佛說
法。其有犯婬欲。非障道法。諸比丘欲除彼惡見。諫
而不捨。白佛。佛訶責已。聽僧為作訶諫白四羯磨。
結戒。
所立戒相。
<pb n="673"/>
若比丘作如是說。我知佛所說法。行婬欲非障道法。
彼比丘諫此比丘言。大德。莫作是語。莫謗世尊。謗世
尊者不善。世尊不作是語。世尊無數方便。說犯婬欲
是障道法。彼比丘諫此比丘時。堅持不捨。彼比丘乃
至三諫。捨此事故。若再三諫捨者善。不捨者波逸提。
釋義　我知佛所說法行婬欲非障道法下（正明依事
結戒。此有二義。一者謂邪見深沉。謬解佛語。由佛制居家五戒。唯制邪婬。又維摩居士給孤長者現有妻
室。而證聖果。遂生邪見。二者阿黎吒比丘。先是外道子弟。外道邪師遣入佛法中。倒亂佛法。其人聰明利
根。不經少時。通達三藏。即便倒說佛法　非障道法者。習行其事。不障聖道。謂不障初禪二禪三禪四禪
空無相無願三解脫門須陀洹道乃至阿羅漢果。故云行婬欲非障道法也）。彼比丘諫
此比丘言。大德莫作是語（大德稱呼之詞。莫作是語。遮止惡言。此總標一
句。以下諫辭也）。謗世尊者不善（謂佛凡所說法。離欲清淨。寂滅無為。汝言非障道者。
非理謗佛。此非善事。乃是惡因。必招惡果。故名不善也）。世尊無數方便說犯
婬欲障道法（無數方便者。如前婬戒種種呵欲過惡。能障聖道。則初禪乃至阿羅漢果
也）。堅持不捨乃至三諫（屏處諫。若再三諫。僧中白羯磨諫）。
犯緣　此戒具足三緣。方成本罪。一心執惡見。二
非理謗法。三僧中如法三諫不捨。
定罪　此中犯者。唱三羯磨竟。波逸提。作白已
二羯磨竟捨。三突吉羅。作白已一羯磨竟捨。二
突吉羅。白已捨者。一突吉羅。若白未竟捨者。
突吉羅。若未白作是語。我知佛所說法。行婬欲
非障道法。一切突吉羅。彼比丘諫此比丘時。餘
比丘遮。若比丘尼遮。若有餘人遮（餘人即小三眾）。汝莫捨
此事。眾僧諫以不諫。一切突吉羅。比丘尼波逸
提。小三眾突吉羅。是謂為犯。
開緣　不犯者。初語時捨。若非法別眾諫。若非法
和合諫。法別眾。法相似別眾。法相似和合。非法非
毗尼。非佛所教。若無諫者無犯。不犯者最初未制
戒等。
會詳　大般若經云。若染色欲。於生梵天尚能為
障。況得無上正等菩提。是故菩薩斷欲出家。能得
無上菩提。非不斷者。菩薩摩訶薩於五欲中。深生
厭患。不為五欲過失所染。以無量門。訶毀諸欲。欲
為熾火。燒身心故。欲為穢惡。染自他故。欲為魁膾。
於去來今常為害故。欲為怨敵。長夜伺作衰損故。
欲如草炬。欲如苦果。欲如利劍。欲如火聚。欲如毒
器。欲如幻惑。欲如闇井。欲如詐親旃陀羅等。菩薩
摩訶薩以如是等無量過門。訶毀諸欲。法苑珠
林云。二種邪見報。一者生邪見家。謂因前世邪僻
覆心起諸妄見。故感今世不具正信之心。而生邪
見之家也。二者其心諂曲。謂因前世邪見心不正
直。故感今生心常諂曲也。
○第六十九黨惡見人戒
總釋。
此是共戒。尼犯亦同。大乘同制。事及煩惱如上。此
戒二緣合結。
緣起處。
佛在給孤獨園。阿黎吒惡見。眾僧呵諫而不捨。諸
比丘白佛。佛呵責已。聽僧與阿吒黎作惡見不捨
舉白四羯磨。作羯磨已。
起緣人。
六羣共給所須。共同羯磨。止宿言語。諸比丘白佛。
訶責結戒。諸比丘不知有如是語。不如是語。後乃
知有如是語。或作波逸提懺者。或有疑者。佛言。不
知者無犯。當如是說戒。
所立戒相。
若比丘知如是語人。未作法。如是邪是而不捨。供給
所須。共同羯磨。止宿言語者。波逸提。
釋義　知如是語人者。我聞世尊說法。行婬欲者
非障道法。未作法者。若被舉未為解（謂未解羯磨也）。不捨
者。眾僧訶諫而不捨惡見。供給所須者。有二種。
若法若財。法者。教修習增上戒。增上意。增上智。學
問誦經。財者。供給衣服飲食臥具醫藥。共同羯
<pb n="674"/>
磨者（薩婆多云。作白白二白四羯磨。布薩說戒自恣。差十四人羯磨也）。止宿者。屋
有四壁一切覆。或一切覆不一切障。或一切障不
一切覆。或不盡覆不盡障。言語者（謂評論一切善惡法事也）。
犯緣　此戒具足三緣。方成本罪。一知如是語人。
二為僧所舉。三脇臥著地。
定罪　此中犯者。若知是語人先入。比丘後來。比
丘先入。如是語人後至。若二人俱入。隨脇著地轉
側。一切波逸提。五分云。共語。語語波逸提。共
坐。坐坐波逸提。共宿。宿宿波逸提。共事。事事
波逸提。雖捨惡見。僧未解羯磨。亦波逸提。若
作惡見。僧未羯磨。突吉羅。十誦云。若教他法。若
從他受法。若與他財。若取他財。若共宿。一切突吉
羅。薩婆多云。起已還臥。隨起還臥。一一波逸提。
若通夜坐不臥。突吉羅。僧祇云。若有比丘。為
和尚阿闍黎所嫌。比丘不得誘引。言我與汝衣鉢
疾病醫藥牀褥臥具。汝當在我邊住。受經誦經。若
觀彼比丘因緣。必當捨戒就俗者。得誘取已。當教
言。汝當知和尚闍棃其恩甚重難報。汝應還彼目
下住。無罪。舉不舉想。共住共食。無罪。不舉舉
想。共住共食。越毗尼罪。舉舉想。波夜提。不舉
不舉想。無罪。比丘尼波逸提。三小眾突吉羅。是
謂為犯。
開緣　不犯者（共女人同室宿不異。故不重出）。根本云。若彼身病
看侍。無犯。或共同居。令捨惡見。亦無犯。不犯者。
最初未制戒等。
會詳　薩婆多云。為滅惡法故。為佛法清淨故。而
結此戒。
○第七十畜被擯沙彌戒
總釋。
此是共戒。尼犯亦同。大乘同制。律攝云。與共住
事畜養煩惱。制斯學處。此戒二緣合結。
緣起處。
佛在給孤獨園。䟦難陀有二沙彌。一名羯那。二名
摩睺迦。自相謂言。我從佛聞法。其有行婬欲。非障
道法。諸比丘聞白佛。佛訶責此二沙彌已。聽僧與
作訶諫白四羯磨。立二沙彌眼見耳不聞處。彼二
沙彌眾僧呵諫。而故不捨。聽僧與此二沙彌作惡
見不捨滅擯白四羯磨。
起緣人。
六羣便誘將畜養共止宿。諸比丘聞白佛。呵責結
戒。彼二沙彌城中擯出。便往外邨。城外擯出。還入
城中。諸比丘不知是滅擯不滅擯。後乃知是滅擯。
或有作波逸提懺者。或有疑者。佛言不知不犯。當
如是說戒。
所立戒相。
若比丘。知沙彌作如是言。我從佛聞法。行婬欲非障
道法。彼比丘諫此沙彌。如是言。汝莫誹謗世尊。謗世
尊者不善。世尊不作是語。沙彌。世尊無數方便。說婬
欲是障道法。彼比丘諫此沙彌時。堅持不捨。彼比丘
應乃再三訶諫。令捨此事故。乃至三諫而捨者善。不
捨者。彼比丘應語彼沙彌言。汝自今已去。不得言佛
是我世尊。不得隨逐餘比丘。如諸沙彌得與餘比丘
二三宿。汝今無是事。汝出去滅去不應住此。若比丘
知如是眾中被擯沙彌。而誘將畜養共止宿者。波逸
提。
釋義　知沙彌作如是言乃至三諫而捨者善（並如
前釋）。彼比丘應語彼沙彌言汝自今已去不得言佛
是我世尊（披緇離俗。稱佛為師。惡見深沉。誹謗佛法。非佛弟子。故不得言佛是我世尊）。
不得隨逐餘比丘（謂沙彌二利悉皆隨僧法。憑僧受食從僧分。既擯之後。一切無
分故也）。如諸沙彌得與餘比丘二三宿汝今無是事
（不捨惡見。擯出僧坊。不得效諸如法沙彌二三宿共住）。汝出去滅去不應住
此（謂絕其踪跡。不容與清眾同居。攪亂佛法）。誘者。若自誘將。若教人誘
（誘者以言語相勸。引動其心也）。畜者。若自畜。若與人。共止宿者
<pb n="675"/>
（釋在前文）。
犯緣　此戒具足三緣。方成本罪。一知僧已擯。二
有心畜養。三共同止宿。
定罪　此中犯者。若比丘先入宿。滅擯者後至。若
滅擯者先入。比丘後至。或二人俱至。隨脇著地轉
側。波逸提。薩婆多云。若教擯沙彌經法若偈說。
偈偈波逸提。若經說。事事波逸提。若別句說。
句句波逸提。若與衣鉢乃至終身藥。皆波逸提。
若通夜坐不臥。亦波逸提。與滅擯羯磨。若還
俗作白衣。後還作沙彌。即先羯磨。若受具戒。亦即
先羯磨。若根變作沙彌尼。亦即先羯磨。僧祇云。
若沙彌為二師所嫌。比丘不得誘呼共住。我當與
汝衣鉢醫藥。教汝經。若比丘知是沙彌因此還俗
者。得輭語誘取已。語言。和尚阿闍黎恩重難報。汝
當還彼目下住。若驅不驅想。無罪。不驅驅想。
越毗尼罪。驅驅想。波逸提。不驅不驅想。無罪。
比丘尼波逸提。小三眾突吉羅。是謂為犯。
開緣　不犯者。同女人共宿戒。此不重出。
○第七十一拒諫難問戒
總釋。
此是共戒。尼犯亦同。大乘同制。梵網經云。若佛
子應學十二部經誦戒。日日六時持菩薩戒。解其
義理佛性之性等。律攝云。由遮止事嫉妬煩惱。
制斯學處。
緣起人。
佛在拘睒彌國瞿師羅園中。
起緣人。
闡陀比丘。餘比丘如法諫時。作是言。我不學此戒。
當問餘智慧持律比丘。諸比丘聞白佛。呵責結戒。
所立戒相。
若比丘。餘比丘如法諫時。如是語。我今不學此戒。當
難問餘智慧持律比丘者波逸提。若為知為學故應
難問。
釋義　如法者。如法如律如佛所教。我今不學
此戒（此乃拒諫之言。我不用汝語。而學毗尼）。當難問餘智慧持律比
丘者（難問者。謂以巧言語問　智慧持律者。謂嚴淨毗尼。輕重開遮。通達無礙。此乃反叱能諫
之人。況汝愚癡。自無智慧。而不閑法律。欲諫我耶）。為知為學故應難問者
（知者欲知毗尼差別義理。學者博學開遮成壞二持通曉故聽）。
犯緣　此戒具足三緣。方成本罪。一如法諫勸。二
違拒不納。三說而了了。
定罪　此中犯者。說而了了。波逸提。不了了。突
吉羅。比丘尼波逸提。小三眾突吉羅。是謂為犯。
開緣　不犯者。彼比丘癡不解故。語言。汝還問汝
和尚阿闍黎。汝可更學問誦經。或戲笑語。疾疾語。
獨語。夢中語。欲說此錯說彼。無犯。不犯者最初未
制戒等。
會詳　律攝云。有五種人。不應為說毗柰耶藏。謂
性無所知。強生異問。或不為除疑而問。或試弄故
問。或惱他故問。或求過失故問。
○第七十二輕呵戒
總釋。
此是共戒。尼犯亦同。大乘同制。菩薩戒本經云。
若菩薩如是見。如是說言。菩薩不應聽聲聞經法。
不應受。不應學。菩薩何用聲聞法為。是名為犯眾
多犯。是犯染污起。此是性罪。律攝云。因輕毀事
心不忍可。制斯學處。
緣起處。
佛在給孤獨園。眾多比丘集一處誦毗尼。
起緣人。
六羣恐彼誦律通利。必當數數舉我罪。往語言。長
老。何用此雜碎戒為。若欲誦者。當誦四事十三事。
餘者不應誦。若誦者使人懷疑憂惱。餘比丘觀察
六羣。欲滅法故作是語耳。白佛訶責結戒。
<pb n="676"/>
所立戒相。
若比丘說戒時。作是語。大德。何用說是雜碎戒為。說
是戒時。令人惱愧懷疑。輕訶戒故。波逸提。
釋義　說戒時者。若自說戒。若他說戒時。若誦時。
雜碎戒者（薩婆多云。以十二年前佛常說一偈。今說五篇。名為雜碎　僧祇云。除四
事十三事。餘者是也）。令人惱愧懷疑（此乃具述實情。由多犯眾戒。聞誦說時。其心不
喜曰惱。憶所犯罪。愧於他人。隱惡在心。情懷憂感。罪愆未曾露悔。猶豫在心曰疑。故云惱愧懷疑也）。輕
訶下（結成所犯）。
犯緣　此戒具足三緣。方成本罪。一欲令他廢學
毗尼。二所訶是具足戒。三言說了了。
定罪　此中犯者。說而了了。波逸提。不了了。突
吉羅。毀呰毗尼。波逸提。毀呰阿毗曇及餘契
經。突吉羅。僧祇云。未說時訶。越毗尼罪。說時
訶。波逸提。說已呵。越毗尼心悔。五分云。若欲
令人遠離毗尼。不讀不誦而毀呰者。波逸提。若
欲令波羅提木叉不得久住。而毀呰者。偷蘭遮。
毀呰經亦如是（若欲令經法不久住。亦得偷蘭）。毀呰餘四眾及在
家二眾戒。突吉羅。比丘尼毀呰二部戒。波逸提。
毀餘五眾戒。突吉羅。新受戒人生疑廢退心。
教未可誦戒。不犯。薩婆多云。凡經中有隨律經。
說時呵者。盡波逸提。除隨律經。說餘經時。隨多隨
少呵者。盡突吉羅。何以訶戒經罪重。餘經罪輕。戒
是佛法平地。萬善由之而生。又佛弟子皆依而住。
若無戒則無所依。又入佛法之初門。若無戒者。無
由入泥洹城。又是佛法瓔珞。莊嚴佛法。是故呵毀
罪重。比丘尼波逸提。小三眾突吉羅。是謂為犯。
開緣　不犯者。若語言先誦阿毗曇。然後誦律。先
誦餘契經。後誦律。若有病者須差。然後誦律。當勤
求方便。於佛法中得沙門果。然後誦律。不欲滅法。
故作是語。或戲笑語。疾疾語。夢中語。獨語。欲說此
錯說彼。無犯。不犯者最初未制戒等。
會詳　善見云。學毗尼有五德。一身自護戒。二能
斷他疑。三入眾無畏。四能伏怨家。五令正法久住。
云何身自護戒。持戒清淨無有缺漏。云何能斷他
疑。有比丘犯罪。狐疑不能決判。若來諮問。依律為
判。云何入眾無畏。以知律故。隨事能作。云何能伏
怨家。如離車子起十非法。能依律除滅。云何令正
法久住。一身自隨法。二令他得法。因法故正心持
律。因持律故得入禪定。因禪定故而得道果。我滅
度後毗尼即是汝大師。下至五人解律在。能令正
法久住。若中天竺佛法滅。邊地有五人受戒。滿十
人。住中天竺。得與人受具足戒。是名令正法久住。
乃至二十人得出罪。是名令正法久住。以律師持
律故。佛法住世五千年。五百問云。佛言。吾滅度
後。若有比丘比丘尼。誹謗如是毗尼者。當知是人
是魔朋侶。非吾弟子。如是人輩世世學道不成。不
出三界。薩婆多云。為尊重波羅提木叉故。為長
養戒故。為滅惡法故。而結此戒。
○第七十三無知戒
總釋。
此是共戒。尼亦同犯。大乘同制。律攝云。由不敬
事亂心煩惱。制斯學處。
緣起處。
佛在給孤獨園。
起緣人。
六羣中一人當說戒時。自知罪障。恐清淨比丘發
舉。便先詣清淨比丘所語言。我今始知是法戒經
所載。半月半月說戒經中來。諸比丘察知白佛。呵
責結戒。
所立戒相。
若比丘說戒時。作如是語。我今始知此法戒經所載。
半月半月說戒經中來。餘比丘知是比丘。若二若三
說戒中坐。何況多。彼比丘無知無解。若犯罪。應如法
<pb n="677"/>
治。更重增無知罪。語言。長老。汝無利不善得。汝說戒
時。不用心念。不一心攝耳聽法。彼無知故。波逸提。
釋義　說戒時者。若自說戒時。若他說戒時。若誦
戒時。作如是語。我今始知此法戒經所載（我一向謂
長老等集誦戒律。乃臆說耳。今日始知戒經中來。謂我不閑戒律。或當無過咎也　薩婆多云。實先知。言
始知。犯妄語墮罪。此中正結不專心聽罪也）。餘比丘知是比丘若二若
三說戒中坐。何况多（餘比丘乃清淨者是。察知其人已曾經二三次布薩。應知
持犯。何況多經布薩。而不知也。若犯罪應如法治。更重增無知罪
（不以不知故無罪。隨其所犯。如法如毗尼治。復更增無知解。波逸提也）。汝無利不善
得（此句總呵。毗尼不諳。於佛法中出家近圓。不善得其中利益故也）。不用心念不
一心攝耳聽法（餘覺餘思也　律攝云。有六過失。謂無信心失。無敬心失。無樂欲失。
緣外境失。心惛沉失。生勞倦失）。彼無知故（由不聽學故爾無知。由不知故。多犯眾戒。結成
所犯）。
犯緣　此戒具足三緣。方成本罪。一心不敬教。二
布薩曾經。三無所知解。
定罪　此中犯者。若說戒不善用意思惟。一心聽
法。無知故。重與波逸提。若不與者。突吉羅。僧
祇云。受具足已。應誦二部毗尼。若不能者。當誦一
部。乃至若復不能者。當誦五眾戒。乃至四三二一
眾戒及偈。布薩時。當廣誦五眾戒。若復不能。乃
至四眾三二一眾戒及偈。餘者僧常聞。不誦者。越
毗尼罪。僧中應使利者說。餘人專心聽。不得坐
禪。及作餘業。若於四事。乃至七滅諍法。中間隨不
聽。隨得越毗尼罪。一切不聽。波逸提。此罪不
得趨向人悔。當眾中持戒有威德人所敬難者。於
前悔。前人應訶言。長老。汝失善利。半月說波羅提
木叉時。汝不尊重。不一心念。不攝耳聽法。訶已波
夜提悔過。律攝云。若聞苾芻尼不共學處。作如
是語。得惡作罪。若共學處。便得本罪。若老耄
無所識知。依實說者。無犯（耄音[幌-光+月]。惛忘也。八十九十曰耄）。比丘尼
波逸提。小三眾突吉羅。是謂為犯。
開緣　不犯者。未曾聞說戒。今始聞。若未曾聞廣
說。今始聞。若戲笑語。疾疾語。獨語。夢中語。欲說此
錯說彼。無犯。不犯者最初未制戒等。
○第七十四謗迴僧物戒
總釋。
此是共戒。尼犯亦同。大乘同學。律攝云。因鬬亂
事不忍煩惱。制斯學處。
緣起處。
佛在耆闍崛山。沓婆摩羅子典僧牀座臥具。及分
飲食。彼以僧事塔事故。外人有為初立寺初立房
作池井。而設會布施。不得往。衣服破壞。垢膩不淨。
異時有人。施僧貴價衣。僧共議。以此衣與之。白二
羯磨與。
起緣人。
六羣亦在中。既與衣已。作是語。諸比丘隨所親。以
眾僧衣與之。諸比丘聞白佛。呵責結戒。
所立戒相。
若比丘共同羯磨已。後如是言。諸比丘隨親厚。以眾
僧物與者。波逸提。
釋義　共同羯磨者（謂同集情和秉法已。親厚者。同和尚同
阿闍黎坐起言語親厚者是。物者。衣鉢針筒尼
師壇。下至飲水器。
犯緣　此戒具足三緣。方成本罪。一同和秉法。二
謗隨親與物。三說而了了。
定罪　此中犯者。說而了了。波逸提。不了了。突
吉羅。薩婆多云。此戒體。若僧和合作羯磨。不作
羯磨。與知事執勞苦人。若僧祇物。若自恣物。和合
已。後便訶言隨親厚與。波逸提。凡眾僧中。若為
僧執勞苦人。若大德及貧匱者。若僧和合與。盡得
與之。若與欲和合後呵者。波逸提。若在外來訶
者。突吉羅。此戒不必言隨親厚與。但言不應與。
盡犯。僧祇云。遮有三種。與已遮。波夜提。與時
<pb n="678"/>
遮。越毗尼罪。未與時遮。越毗尼心悔。比丘尼
波逸提。小三眾突吉羅。是謂為犯。
開緣　不犯者。其事實爾。隨親厚以眾僧物與之。
或戲笑語。疾疾語。獨語。夢中語。欲說此錯說彼。一
切無犯。不犯者最初未制戒等。
會詳　薩婆多云。為滅鬬諍故。為滅苦惱故。為得
安樂行道故。而結此戒。法苑珠林云。無義語有
二種報。一者謂因前世語言無義。即是虗妄。故感
今生雖有言說。人亦不信用也。二者不能明了。謂
因前世語言無義。皆因暗昧。故感今生有所言說。
而亦不明了也。
○第七十五不與欲戒
總釋。
此是共戒。尼犯亦同。大乘同學。律攝云。由評論
事不寂靜煩惱。制斯學處。此戒二緣合結。
緣起處。
佛在給孤獨園。眾多比丘集一處。共論法毗尼。
起緣人。
六羣恐為我等作羯磨。即從坐而去。諸比丘白佛。
呵責結戒。諸比丘或營僧事塔事及瞻病事疑。佛
言聽與欲。當如是說戒。
所立戒相。
若比丘。眾僧斷事未竟。不與欲而起去者。波逸提。
釋義　僧者。一說戒一羯磨。事者。十八破僧事。法
非法乃至說不說等（是名事。斷事者。謂斷當評論　僧祇云。斷事有二種。一者
說法毗尼。二者作折伏羯磨。乃至別住羯磨事也）。不與欲者（身既來集。有緣聽白僧與
欲而去。故不與欲。令僧不成辦事）。
犯緣　此戒具足三緣。方成本罪。一同僧法事。二
不與他欲。三兩脚出戶。
定罪　此中犯者。僧斷事未竟。不與欲而起去。動
足出戶外。波逸提。一足在戶外。一足在戶內。方
便欲去而不去。一切突吉羅。僧祇云。若欲大小
便。須臾還不廢僧事。無罪。若說法毗尼。應白去。
不白去者。越毗尼罪。若眾多比丘聽誦經。應白
去。不白去者。越毗尼罪。若誦經止者作餘語。去
者無犯。五分云。若屋下羯磨。隨幾過出。一一波
逸提。若露地羯磨出去。僧面一尋。波逸提。若
神通人離地四指。波逸提。若僧不羯磨。斷事出
去。突吉羅。若私房斷事來而去者。突吉羅。若
僧不羯磨斷事。及私房斷事。沙彌得在其中。起去
突吉羅。式叉摩那沙彌尼亦如是。比丘尼波
逸提。小三眾突吉羅。是謂為犯。
開緣　不犯者。有僧事塔事瞻病事與欲。若口噤
不能與欲。若非法非毗尼羯磨。或為僧為塔寺為
二師親厚知識。方便作損減無利。作無住處羯磨。
如是不與欲去。一切無犯。不犯者最初未制戒等。
○第七十六與欲後悔戒
總釋。
此是共戒。尼犯亦同。大乘同學。律攝云。由悔恨
煩惱制斯學處。
緣起處。
佛在給孤獨園。
起緣人。
六羣中有犯事者。恐眾僧彈舉。六人共相隨不相
離。使諸比丘無由得與作羯磨。異時六羣作衣。眾
僧得便。遣使喚來。眾僧有事。六群言。我等作衣。不
得往。僧報言。不得來者。可令一人持欲來。六群即
令一人受欲來。僧即與此一人作羯磨。六群悔言。
羯磨不成。我以彼事故與欲。不以此事。諸比丘聞
白佛。呵責結戒。
所立戒相。
若比丘與欲已後悔者。波逸提。
釋義　與欲已（欲有通局。局者。半月布薩與清淨欲。自恣言與自恣欲。不通餘法。通
<pb n="679"/>
者。但言與欲羯磨。則通一切法盡得作。唯除說戒自恣）。後悔者（謂欲令彼羯磨不成作辨
　律攝云。此戒與前學處有差別者。前望羯磨事已先知。此據不知。但遮其欲。
犯緣　此戒具足三緣。方成本罪。一如法羯磨。二
與欲後悔。三說而了了。
定罪　此中犯者。與欲已後悔。作如是言。汝等羯
磨不成。我以彼事故與欲。不以此事。說而了了。波
逸提。不了了。突吉羅。五分云。僧不作羯磨斷
事後呵。突吉羅。薩婆多云。若僧如法作一切羯
磨事已。後呵言不可。波逸提。若僧作一切羯磨
事。作不如法。當時力不能有所轉易故。默然不呵。
後言不可。無罪。除僧羯磨。一切非羯磨事。眾僧
和合。共斷決之。後更呵者。若順法順毗尼者。波逸
提。若是王制僧制不順法毗尼。突吉羅。比丘
尼波逸提。小三眾突吉羅。是謂為犯。
開緣　不犯者。其事實爾。非法羯磨不成。若戲笑
語。疾疾語。獨語。夢中語。欲說此錯說彼。一切無犯。
不犯者最初未制戒等。
○第七十七屏聽鬬諍戒
總釋。
此是共戒。尼亦同犯。大乘同制。鬬遘兩頭。此是性
罪。律攝云。由鬬諍事不忍煩惱。制斯學處。
緣起處。
佛在給孤獨園。
起緣人。
六群聽諸比丘鬬諍言語。向彼人說。未有諍事而
有諍。已有諍事而不滅。諸比丘察知白佛。呵責結
戒。
所立戒相。
若比丘。比丘共鬬諍已。聽此語。向彼說。波逸提。
釋義　鬬諍者有四種。言諍。覓諍。犯諍。事諍。聽
此語向彼說者（聽者。屏聽他語。耳根發識。亦用意識分別好惡言詞。若隔壁隔籬。若
戶邊。若隔幔。若隔石。若隔草默然而聽。語者。評論彼人好惡。而相傳彼此）。薩婆多云。以
能破佛法。令僧為二部。是故制。
犯緣　此戒具足三緣。方成本罪。一知是鬬諍。二
故往屏聽。三至聞其聲。
定罪　此中犯者。往聽他諍比丘語。往而聞。波逸
提。不聞。突吉羅。若方便欲去而不去。一切突
吉羅。若二人在闇地語。若隱處語。當彈指。若謦
欬驚之。若不爾者。突吉羅。若道行有二人在前
共語。亦當彈指謦欬。若不。突吉羅。律攝云。若情
無向背。若忽遇聞。若聽其言。欲令消殄。無犯。薩
婆多云。此中諍人及餘不諍來聽。及向人說不說。
皆犯。五分云。默聽餘四眾語。突吉羅。善見云。
往步步突吉羅。至聞處。波逸提。為欲自改往
聽。不犯。比丘尼波逸提。小三眾突吉羅。是謂為
犯。
開緣　不犯者。若二人在闇處共語。彈指謦欬。二
人在屏處語。彈指謦欬。在道行。二人在前行共語。
若後來。謦欬彈指。若欲作非法非毗尼羯磨。若為
僧為塔寺。為二師親友知識。欲作損減無利無住
處等羯磨。欲得知之而往聽。無犯。不犯者最初未
制戒等。
會詳　僧祗云。若比丘共餘比丘。鬬諍結恨。作是
罵詈。我要當殺此惡人。然後捨去。比丘聞已。得語
彼人。長老。好自警備。我聞有惡聲。有諸客比丘來。
知事比丘聞客比丘作是言。我等當盜某庫藏某
塔物某僧淨廚某比丘衣鉢。聞是語已。默然應還。
應眾僧中唱言。諸大德。某庫藏某塔物某僧淨廚
某比丘衣鉢當警備。我聞惡聲。應使前人知。若
比丘多有弟子。日暮案行諸房。知如法不。若聞說
世俗語。不得便入訶責。待自來已。然後誨責曰。汝
等信心出家。食人信施。應坐禪誦經。云何論說世
俗非法事。此非出家隨順善法。若聞論經說義問
<pb n="680"/>
難答對。不得便入讚歎。待自來已。然後讚美。汝等
能共論經說義。講佛法事。如世尊說。比丘集時。當
行二法。一者賢聖默然。二者講論法義。

毗尼關要卷第十三

<sarticle>毗尼關要卷第十四</sarticle>

清金陵寶華山律學沙門　德基　輯
○第七十八瞋打比丘戒
總釋。
此是共戒。尼犯亦同。大乘同制。若以怨報怨。以打
報打。罪結輕垢。若無端起瞋。及忿恨增上。不受懺
謝。犯重。律攝云。由伴屬事不忍煩惱。制斯學處。
緣起處。
佛在給孤獨園。
起緣人。
六羣一人瞋打十七羣比丘。其被打人高聲大喚。
比房比丘聞白佛。訶責結戒。
所立戒相。
若比丘瞋恚故不喜。打比丘者。波逸提。
釋義　瞋恚不喜者（瞋名九惱及非處起瞋。恚者忿恨也。學人凡夫有。乃至阿
羅漢亦有。不喜心在）。打者（擊也。若身身分身方便。身者一切身是。身分者。若手若脚。若肘若膝。
若齒若爪甲。是名身分。身方便者。若捉杖瓦石等打。若遙擲。是名身方便）。
犯緣　此戒具足三緣。方成本罪。一心生瞋恚。二
身器行打。三已著彼身。
定罪　此中犯者。以手石杖打比丘者。一切波逸
提。除杖手石。若以餘戶𨷲曲鈎拂柄香爐柄桎
者。一切突吉羅。菩婆多云。若打三眾。突吉羅。
若打得戒沙彌盲瞎聾瘂波利婆沙摩那埵比丘。
悉波逸提。若打他。或波羅夷。或僧殘。或偷蘭遮。
或波逸提。或突吉羅。若殺心打他。死者波羅夷。
不死。偷蘭遮。若婬亂心打比丘尼式叉摩那
沙彌尼白衣女人。悉僧殘。若無殺意。但瞋心打
比丘。波逸提。打不滿。突吉羅。摩得勒伽云。打
三種人。突吉羅。謂賊住本不和合本。犯戒。若以把
沙把豆等。擲眾比丘。隨所著得爾所。波逸提。不
著突吉羅。僧祇云。打比丘尼。偷蘭遮（重於吉羅。輕於墮罪）。
若惡象馬牛羊狗來。不得打。得捉。杖木瓦石等打
地。作恐怖相。若畜生來入塔寺中。觸突形像。壞
華果樹。亦得以杖木瓦石打地。恐怖令去。五分
云。打畜生。突吉羅。比丘尼波逸提。小三眾突吉
羅。是謂為犯。
開緣　不犯者。若有病須人椎打。若食噎須椎脊。
若共語不聞。而觸令聞。若睡時以轉側妥上。若往
來經行時共相觸。若掃地時。杖頭誤觸。一切無犯。
不犯者最初未制戒等。
○第七十九瞋搏戒
總釋。
此是共戒。尼犯亦同。大乘同制。煩惱緣起處起緣
人如前不異。但此戒以手搏十七羣。故制。
所立戒相。
若比丘瞋恚不喜。以手搏比丘者。波逸提。
釋義　搏者（謂作打勢而擬其手。名之為搏。餘部名擬。擬者像也。為作打相　善見云。
手不著身。名手搏也　薩婆多云。此與前戒打擬為異。餘義盡同前戒。若打波逸提。舉擬欲打便止。突吉
羅。以打不滿故。此戒本意。不規打直欲掌擬令其惱怖。但擬波逸提。如本意欲女人身上出精。若遂意。僧
殘。若不出精。直摩捉便止。偷蘭遮。若本心直規摩捉樂意。僧殘。此二戒亦爾。
犯緣　此戒具足三緣。方成本罪。一心有瞋恚。二
所舉手足。三欲令惱怖。
定罪　此中犯者。瞋恚以手搏比丘。波逸提。除
手已。若戶𨷲拂柄香爐柄桎。一切突吉羅。十誦
云。以手掌脚掌向他。波逸提。舉餘身分向他。突
吉羅。五分云。手擬及。波逸提。不及。突吉羅。
<pb n="681"/>
律攝云。作打心而擬其手。初舉手時。便得本罪。
若一舉手向多苾芻。隨其多少。准人得罪。僧祇
云。擬比丘尼。偷蘭遮（對首輕偷蘭也）。擬式叉摩尼沙彌沙
彌尼。越毗尼。比丘尼波逸提。小三眾突吉羅。是
謂為犯。
開緣　不犯者。若他打舉手遮。若惡象來。若盜賊
來。若惡獸來。若持刺來。舉手遮。無犯。若渡水。若欲
從溝瀆泥水處過。相近舉手招喚餘比丘觸彼。若
彼不聞語。手挃令聞。若眠時。若行入出觸彼。若掃
地。若以杖誤觸。一切不故作。無犯。不犯者最初未
制戒等。
○第八十無根僧殘瞋謗戒
總釋。
此是共戒。尼犯亦同。大乘同制。即無事謗他良人
善人。向同法者說結輕垢。若向外人說犯重。律
攝云。由同梵行事不忍煩惱。制斯學處。
餘並同前。不出。
所立戒相。
若比丘瞋恚故。以無根僧伽婆尸沙謗者。波逸提。
釋義　根者。見根。聞根。疑根。見根者。實見弄墮精
見。與女身相觸。見粗惡語。見自歎身。或見媒嫁。若
餘人見從彼聞。是謂見根。聞疑准知。除此三根
已。以餘謗者。是為無根。
犯緣　此戒具足三緣。方成本罪。一心懷恚忿。二
實無三根。三言說了了。
定罪　此中犯者。瞋恚故以無根僧殘謗。說而了
了。波逸提。不了了。突吉羅。僧祇云。謗比丘尼。
偷蘭遮。謗式叉摩尼沙彌沙彌尼。越毗尼罪。
謗俗人。越毗尼心悔。律攝云。若窣吐羅罪謗。若
前人不領解語。咸得惡作。比丘尼波逸提。小三
眾突吉羅。是謂為犯。
開緣　不犯者。有見聞疑根。若說其實。欲令改悔。
而不誹謗。若戲笑語。疾疾語。獨語。夢中語。欲說此
錯說彼。無犯。不犯者最初未制戒等。
會詳　法苑云。瞋有二種報。一者常為他人求其
長短。謂因前世不能容物。稍不如意。即興嗔恨。故
感今生。被人伺求長短動輒得咎也。二者常為眾
人之所惱害。謂因前世瞋惱眾人。令不安隱。故感
今生。常被多人之所惱害也。
○第八十一輒入王宮閾戒
總釋。
此是共戒。尼亦同犯。大乘同制。末運尤所當慎。設
令喚請。亦不應輒入。若具大神力威德任從。不犯。
律攝云。由詣王宮事。并譏染煩惱。制斯學處。
緣起處。
佛在給孤獨園。末利夫人見佛聞法。得法眼淨。為
優婆私。還至宮中。勸波斯匿王。令得信樂。聽諸比
丘入出宮閤。無有障礙。
起緣人。
迦留陀夷往入王宮。時王與夫人晝日共眠。夫人
遙見尊者來。即起披衣。拂座令坐。夫人失衣墮地
形露。慚愧而蹲。尊者尋還。語諸比丘。波斯匿王第
一寶。我今悉見。諸比丘問知。白佛訶責結戒。
所立戒相。
若比丘剎利水澆頭王種。王未出。未藏寶而入。若過
宮門閾者。波逸提。
釋義　剎利水澆頭王種者。取四大海水。取白牛
右角。收拾一切種子。盛滿其中。置金輦上。使諸小
王輿王。與第一夫人共坐輦上。大婆羅門以水灌
王頂上。若是剎利種。水灌頂上。作如是立王。名為
剎利王。水澆頭種。若是婆羅門種。毗舍首陀羅種。
以水灌頂。作如是立王。亦名為剎利王。水澆頭種。
未出者。王未出婇女。未還本處。未藏寶者。金
<pb n="682"/>
銀真珠硨磲碼碯水精瑠璃貝玉。一切眾寶瓔珞
而未藏舉（薩婆多云。未藏寶者。王已出外。夫人未起。其進御時。所著寶衣。輕明照徹。內身
外現。以發欲意未藏。此衣名未藏寶　五分云。寶者所重之物。及諸女色。皆名為寶。若過宮
門閾者（閾者門限也。門下橫木為內外之分限）。
犯緣　此戒具足三緣。方成本罪。一是王宮。二無
緣輙入。三兩足過限。
定罪　此中犯者。若過宮門閾者。波逸提。若一
足在門外。一足在門內。發意欲去。若共期而不去。
一切突吉羅。除剎利種。若入餘粟散小王豪貴
長者家。入過門閾者。一切突吉羅。薩婆多云。王
及夫人大臣太子勢力強將入。不犯。入天龍鬼
神宮門。突吉羅。入空宮門。不犯。比丘尼波逸
提。三小眾突吉羅。是謂為犯。
開緣　不犯者。若王已出。若婇女還本處。所有金
寶瓔珞已藏舉。若有所奏白。若被請喚。或為力勢
所執持去。若命難。梵行難。一切無犯。不犯者最初
未制戒等。
會詳　律攝云。入王宮有十過失。一宮人有娠。便
疑苾芻行不淨行。二宮中失物。三密言出外。四王
子有損。五王身有損。六舉大臣。七黜國相。八國人
苦害。九往征餘國。十輒聚軍師。如是等事咸疑苾
芻。
○第八十二捉寶物戒
總釋。
此是共戒。尼犯亦同。大乘為眾生故。不問處所。但
酌機緣。此是制罪。律攝云。由珍寶事多貪煩惱。
制斯學處。此戒三緣合結。
緣起處。
佛在給孤獨園。有外道弟子道行止息。忘千兩金
囊而去。
起緣人。
眾多比丘從後來。見此金囊。自相謂言。且持去。若
有主識者當還。即持去。時彼居士前行數里。乃憶
疾還。諸比丘遙見。必是金主。即問言。欲何所至。報
言。我於某處止息。忘千兩金囊。今往取之。諸比丘
即出金囊示之言。是汝物非耶。報言是。但此中物
何故少。比丘言。正得爾許耳。居士即詣官了之王。
波斯匿問諸比丘。比丘言。我等所得止有此耳。居
士言。我所有物者乃至若干。王即勅人。如彼所說
斤兩。取庫中金來著囊中。其囊不受。王言。此非汝
物。汝更自求去。即治其罪。更稅家財物并此金。一
切入官。諸比丘聞白佛。呵責結戒。不得捉寶。舍衛
城中諸女人節會日。毗舍佉母。莊嚴瓔珞。從祇桓
邊過念言。不宜著瓔珞具見佛。脫身寶衣。積置樹
下見佛。佛為說法。甚大歡喜。心存於法。忘取還家。
比丘見不敢取白佛。佛言。聽在僧伽藍內。見有遺
物。為不失堅牢。故取舉之。更結除僧伽藍中。有眾
多比丘。從拘薩羅國。至一無住處村止宿。巧師家
巧師以金銀置舍內而去。比丘為守護。故竟夜不
眠。還以白佛。佛言。在他家止宿時。若屋中有物。為
堅牢不失。故應收舉。又開及寄宿處。當如是說戒。
所立戒相。
若比丘若寶及寶莊餝自捉。若教人捉。除僧伽藍中
及寄宿處。波逸提。若比丘在僧伽藍中若寄宿處捉
寶。若以寶莊飾自捉教人捉。當作是意。若有主識者
當取。作如是因緣。非餘。
釋義　寶者。金銀。真珠。琥珀。硨磲。碼碯。瑠璃。貝玉。
生像金。寶莊餝者。銅鐵鉛鍚白鑞以諸寶莊餝
也。自捉教人捉。除僧伽藍中。及寄宿處（謂開此二處自
捉教他。此為非犯。外捉不開故也　薩婆多云。若僧籬墻外。復非白衣住處不應取）。　若比丘
在僧伽藍內若舍內。若寶若寶莊餝自捉若教人
捉。當識囊器相。識褁相。識繫相。應解囊器看知。幾
連綴。幾未連綴。幾方幾圓。幾故幾新。若有求索者。
<pb n="683"/>
應問言。汝物何似。若相應應還。若不相應語言。我
不見如是物。若有二人俱來索。應問言。汝物其形
何似。若言相應還。若不相應當語言。我不見如是
物。若二人語俱相應。應持物著前語言。是汝等物。
各取。若有主識者當取。作如是因緣非餘（此謂雖開
聽自他舉捉未取之間。當作是念。此非我物。有主識者當還之。為彼藏舉堅牢。作如是因緣。非為餘事也）。
犯緣　此戒具足三緣。方成本罪。一是寶物。二非
伽藍及舍內。三自捉教他。
定罪　此中犯者。在僧伽藍內若舍內。若寶若寶
莊餝若自捉若教人捉。若不識囊相褁相繫相。突
吉羅。若不解囊。不看幾連綴。幾未連綴。幾方幾
圓。幾新幾故。一切突吉羅。十誦云。捉偽珠。突吉
羅。人間金銀寶地牀器。比丘不應行坐。用天上
金銀寶地牀器。比丘應行坐用。根本雜事云。不
應於寶器中食。或往天上。或至龍宮。無餘雜器者。
設金寶器亦應取食。律攝云。若觸輪王七寶。隨
其所應。得輕重罪。一得眾教（觸女寶得僧殘）。二得墮罪（觸珠
寶及輪寶也）。餘四無犯（謂主丘主藏馬象四寶是）。比丘尼波逸提。小
三眾突吉羅。是謂為犯。
開緣　不犯者。若至僧伽藍內若寄宿處。若寶若
寶莊餝若自捉若教人捉。識囊相褁相繫相。解看
知幾連綴幾未連綴。及方圓故新。乃至來索。語相
應者令持去。若是供養塔寺莊嚴具為堅牢故收
舉。如是一切無犯。不犯者最初未制戒等。
會詳　根本云。時諸苾芻咸皆有疑。以何因緣毗
舍佉母不失錢財。佛告諸苾芻。乃往古昔迦葉波
佛涅槃之後。有一老母。奉持戒行時訖。栗王宮人
遊戲園中遺瓔珞具。時彼老母得此瓔珞。繫竹竿
頭上。欲求本主。時王遣人尋此瓔珞。於老母處得
已奉王。王見物喜。恠其奇異。嗟歎老母。問曰。既有
好心。理合嘉賞。今何所欲。老母白王。更無所欲。不
求現利。願以此緣。於未來世所生之處。得不失財
報。由昔淨心。今受斯果。往時老母者。即毗舍佉母
是。由於往時不藏他物發願力故。於生生中。雖失
珍寶。終還獲得。是故苾芻得他物時。勿盜藏舉。如
是應學。
○第八十三非時入聚落戒
總釋。
此是共戒。尼犯亦同。大乘同學。息世譏嫌故。律
攝云。由入村事招俗譏謗。制斯學處。此戒二緣合
結。
緣起處。
佛在給孤獨園。
起緣人。
䟦難陀非時入村。與諸居士摴蒱。比丘勝。居士不
如。以慳嫉故便言。比丘晨朝入村為乞食故。非時
入村。為何事耶。諸比丘聞白佛。訶責結戒。比丘或
有僧事塔寺事瞻病人事。佛言。聽有因緣囑授已
入聚落。不知囑授何人。佛言。當還囑比丘。若獨處
一房。當囑授比房者。當如是說戒。
所立戒相。
若比丘非時入聚落。不囑比丘者。波逸提。
釋義　時者。從明相出至中。非時者。從中後至
明相未出（廣釋如非時食戒）。囑者（薩婆多云。入聚落時。若總白入聚落。隨意所至
也。若別相白。若先不白隨見異寺。比丘白不犯應云）。大德一心念。我某甲比
丘非時入聚落。至某城邑聚落。某甲舍前人答言。
可爾（此別相白）。僧祇云。應言長老我非時入聚落。前人
答言可爾（此謂總白也）。
犯緣　此戒具足三緣。方成本罪。一是非時。二有
緣不囑。三已入邨門。
定罪　此中犯者。非時不囑授。動足初入邨門波
逸提。一脚在門內。一脚在門外。方便欲去而不
去。一切突吉羅。十誦云。若白已入聚落。還所住
<pb n="684"/>
處。即以先白。復至聚落。波逸提。若不白入聚落。
隨經過大小巷。隨得爾所。突吉羅。隨入白衣家。一
一波逸提。若八難中一一難起。不犯。僧祇云。
二比丘在阿練若住。欲俱行。展轉相白。若一人說
已行。後人復欲行。應白餘比丘。若無餘比丘應作
是念。若道中邨門。若聚落邊見比丘當白。白已然
後入。摩得勒伽云。若無比丘。應白餘四眾。比
丘尼波逸提。小三眾突吉羅。是謂為犯。
開緣　不犯者。營僧事塔寺事瞻病人事。囑授比
丘道由村過。若有所啟白。若為請喚。或為力勢所
執。或被繫縛將去。或命難。梵行難。無犯。律攝云。
若阿蘭若苾芻須入邨中。或路在兩村中間。若乘
空入。若無苾芻囑餘俗人者。無犯。不犯者最初
未制戒等。
○第八十四作高牀戒
總釋。
此是共戒。尼犯亦同。大乘同學。律攝云。由臥具
事憍恣煩惱。制斯學處。
緣起處。
佛在給孤獨園。
起緣人。
迦留陀夷預知。世尊必從此道來。即於道中。敷高
好牀座。佛言。當知此癡人。內懷弊惡。訶責結戒。
所立戒相。
若比丘作繩牀木牀。足應高如來八指。除入陛孔上。
截竟若過者。波逸提。
釋義　足應高如來八指（律攝云。謂中人一肘　薩婆多云。一指二寸也
　八指該有一尺六寸。不得過）。除入陛孔上（陛孔者。即卯眼。是謂除入卯孔準頭已還。
餘外牀脚有一尺六寸。為定量。截竟過者（截竟即是作竟過量。犯墮。作而未竟。罪得方便
　薩婆多云。所以不入捨墮者。以截斷故。截使應量。入僧中悔）。
犯緣　此戒具足三緣。方成本罪。一自為作牀。二
作不應量。三過作已成。
定罪　此中犯者。自作繩牀木牀。足應高八指。截
竟過者。波逸提。作而不成。突吉羅。若為他作
成不成。一切突吉羅。十誦云。應截己悔過。若未
截僧應勅令截。不勅不聽。盡突吉羅。五分云。得
高牀施。應作是念。此牀不如法。我更截。不作是念
受。波逸提。僧祇云。若自作終日坐上。一波夜提。
起已還坐。一一波夜提。他牀而坐上者。越毗
尼罪。支牀脚亦應量。當使堅牢。若客比丘來次
第付牀。得過量牀。應語知事者言。借我鋸來。問作
何等。答言。此牀過量。欲截令如法。若知事者言莫
截。檀越見者或能不喜。若不久住者。鑿地埋脚。齊
量止。若久住。應齊埋處。木筒盛脚勿使壞。若檀越
家坐牀脚高。不應懸脚坐。應索承机。或索摶木承
足。若福德舍中牀高坐者。無犯。薩婆多云。若下
濕處。聽八指支脚。過八指盡犯也。比丘尼波逸
提。小三眾突吉羅。是謂為犯。
開緣　不犯者。若作足高八指。若減八指。若他施
已成者。截而用之。若脫却脚。無犯。不犯者最初未
制戒等。
○第八十五兜羅綿貯褥戒
總釋。
此是共戒。尼犯亦同。大乘同學。律攝云。由惱他
事。制斯學處。
緣起處。
佛在給孤獨園。
起緣人。
六羣作兜羅綿貯繩牀木牀大小褥。居士譏嫌。無
有慈心。斷眾生命。似王大臣。諸比丘聞。白佛訶責
結戒。
所立戒相。
若比丘作兜羅綿貯繩牀木牀大小褥成者。波逸提。
<pb n="685"/>
釋義　兜羅綿者。白楊樹華。楊柳華。蒲臺華（名義集云。
兜羅綿或云妬羅綿。妬羅是樹名。綿從樹生。因而立名。即如柳絮蘆荻等花也　薩婆多云。兜羅者。草木
花綿之總稱也）。貯者（律攝云。謂於牀上散布其綿。便用布禪。隨時掩覆）。大褥者為
坐臥故。小褥者為坐故（大小雙遮。俱不聽也　薩婆多云。以世人所畜故。又
人所嫌故。喜生蟲故。又若臥輭煖上後得寒。及粗鞕時。不堪忍故）。成者。波逸提
犯緣。此戒具足三緣。方成本罪。一是兜羅綿。二
貯牀褥。三作已成。
定罪　此中犯者。若自作。教他作成者。波逸提。
不成。突吉羅。若為他作成不成。一切突吉羅。
五分云。若坐。坐坐波逸提。若臥。臥臥波逸提。
若他與受。波逸提。要先棄然後悔過。若不爾。罪
益深。僧祇云。若貯枕。枕頭支足。越毗尼罪。若
病枕頭支足。無罪。若兜羅貯皮枕得。二越毗尼
罪。若為律師法師敷尼師壇及坐具。散華著上。
不得坐拂却而坐。無罪。根本云。絮應撤去。罪應
說悔。對說罪者。應問言。絮撤去未。若不問者。得惡
作罪。比丘尼波逸提。小三眾突吉羅。是謂為犯。
開緣　不犯者。若鳩羅草（未見翻譯）。文若草（十誦文闍草。五分文
柔草。未見翻譯）。娑婆草（此草甚為柔輭翻云膩草）。若以毳（獸毛也）劫貝（木棉
花也）碎弊物。若用作支肩物。作輿上枕。無犯。不犯者
最初未制戒等。
○第八十六作骨牙角針筒戒
總釋。
此是不共戒。尼不同犯。大乘同學。律攝云。由針
筒事譏嫌煩惱。制斯學處。
緣起處。
佛在耆闍崛山。
起緣人。
有信樂工師。為比丘作骨牙角針筒。廢其家業。財
物竭盡。無復衣食。世人譏嫌。求福得殃。諸比丘聞
白佛。呵責結戒。
所立戒相。
若比丘作骨牙角針筒刳刮。成者。波逸提。
釋義　骨者（僧祇云。象馬牛駝龍等骨及餘骨等）。牙者（象牙魚牙摩伽羅牙猪牙
及餘牙等）。角者（牛角水牛角犀角鹿角羊角等）。針筒者（律攝云。有二種應畜。一葦。二鐵。
又有四種針筒。應畜銅鐵鍮石及赤銅。不應用金銀瑠璃等寶作。畜針筒者。應密藏舉）。刳刮
者（刳者剖盧其中。刮者刮削摩治。使令光澤　薩婆多云。針筒者。以是小物故。所以不入三十事
中。又應破故。若還主。主不受。若與他則生惱。施僧則非法。唯毀棄貪好故。不淨故犯也）。
犯緣　此戒具足四緣。方成本罪。一心存貪好。二
用骨牙角。三是作針筒。四自作已成。
定罪　此中犯者。若作骨牙角針筒。自作教他刳
刮成者。波逸提。不成。突吉羅。若為他作成不
成。一切突吉羅。律攝云。若得先成者受用。無犯。
若對苾芻說悔罪時。彼應問曰。所作針筒已打碎
未。若不問。得惡作罪。僧祇云。不破悔過者。越毗
尼罪。尼等四眾突吉羅。是謂為犯。
開緣　不犯者。若鐵。若銅。若鉛錫。若白鑞。若竹。若
木。若葦。若舍羅草（即是甘蔗草）用作針筒。不犯。若作錫
杖頭鏢𨰭。若作傘葢子（今時穿絨為嚴餝。作子連綴如瓔珞）。及斗頭
鏢（即傘頂也。如今時作銀頂）。若作曲鈎。若作刮污刀。若作如意。
若作玦㺲。若作匙。若作杓。若作鈎衣⿰金刮（用刮衣令光直。或用
刻為痕。使針行之。以直也）。若作眼藥篦。若作刮舌刀。若作擿齒
物。若作桃耳篦。若作禪鎮（比丘坐禪。時聽作禪。鎮置額上。以自警覺　十
誦云。禪鎮作孔已。以繩貫孔中。繩頭施粈。挂耳上。去額前四指。著禪鎮。禪鎮一墮聽一舒。脚二墮二舒。脚
三墮應起行。若作熏鼻筒（律攝云。吸烟鼻筒。此筒法長十二指。以鐵作。或一嘴雙嘴。
吸烟入鼻。可治諸疾）。如是一切無犯。不犯者最初未制戒等。
○第八十七過量作具戒
總釋。
此是不共戒。尼制不同。大乘同學。律攝云。由不
依量。制斯學處。此戒二緣合結。
緣起處。
佛在給孤獨園。時世尊不受請檀越送食。諸佛常
法若不受請。徧行諸房舍。見眾僧臥具。敷在露地。
<pb n="686"/>
不淨所污。時天大暴雨。佛以神力。令臥具不為雨
漬。諸比丘還以此因緣告言。乃至不為雨漬。當知
此污。是有欲人非是無欲人。是有瞋恚人非是無
瞋恚人。是癡人非是無癡人也。若外道仙人離欲
者。無有此事。況阿羅漢。若比丘念不散亂而睡眠
者。無有此事。況阿羅漢。自今已去。聽比丘為障身
障衣障臥具故。作尼師壇（事鈔云。為身者。恐坐地上。有所損故。為衣者。恐
無所替。三衣易壞故。為臥具者。恐身不淨污僧牀榻故。不將餘用。今時持用禮佛及僧。反為恭敬。此非聖
意）。
起緣人。
六羣便多作廣長尼師壇。訶責結戒。迦留陀夷體
大。尼師壇小。不得坐。知佛從此道過。便在道邊。手
挽欲令廣大。世尊知而故問。答言。欲令廣大。是故
挽耳。佛告諸比丘。聽更益廣長各半磔手。當如是
說戒。
所立戒相。
若比丘作尼師壇。當應量作。是中量者。長佛二磔手。
廣一磔手半。更增廣長各半磔手。若過截竟。波逸提。
釋義　尼師壇者。敷下坐（根本云。尼師但那。唐言敷具。謂敷僧臥具上隨
時坐臥也。長佛二磔手。廣一磔手半（此明本制數量）。更增廣長
各半磔手（則橫量有三尺二寸。豎量該四尺也。義淨律師云。然其大量與自身等。頂上餘
有一磔手。在斯乃與臥具相當。若其量小不堪替臥）。律攝云。尼師但那應量
重。作疊為三分。在下一分應截斷作葉。與三衣葉
同（所以南山律祖錯裁坐具。天人指授。乃作如法。以垂後式）。
犯緣　此戒具足三緣。方成本罪。一為己作。二違
教過量。三造作已成。
定罪　此中犯者。作尼師壇。若長過量。廣不過量。
廣過量。長不過量。廣長俱過量。若自作。若教他作。
成。波逸提。不成。突吉羅。若為他作成不成。突
吉羅。僧祇云。尼師壇是隨坐衣。不得作三衣。不
得淨施。及取薪草盛巨磨。唯得敷坐。若道路行得
長。疊著衣囊上肩上擔。十誦云。應截斷已悔過。
若未截。僧應勅令截。尼等四眾突吉羅。是謂為
犯。
開緣　不犯者。應量作。或減量作。若從他得。已成
者裁割如量。若疊作兩重。無犯。不犯者最初未制
戒等（犯緣定罪開緣後三戒並同）。
會詳　戒壇經云。尼師壇如塔之有基也。汝今受
戒。即五分法身基也。良以五分由戒而成。若無坐
具。以坐汝身。則五分定慧無所從生。
○第八十八過量作覆瘡衣戒
總釋。
此是不共戒。尼不同制。大乘同學。律攝云。由諸
苾芻過量而作。制斯學處。
緣起處。
佛在給孤獨園。諸比丘患瘡疥。膿血流出。污衣污
臥具。佛言。聽畜覆瘡衣。諸比丘覆瘡。衣粗。多毛著
瘡。舉衣患痛。佛言。聽大價細輭衣覆瘡上。著涅槃
僧。若至白衣家請坐時。應語言。我有患。若主人言。
但坐。當褰上涅槃僧。以此衣覆瘡而坐。
起緣人。
六羣便多作廣長覆瘡衣。諸比丘問。佛制三衣不
得過。此是何衣。六羣言。是覆瘡衣。諸比丘嫌責。白
佛呵責結戒。
所立戒相。
若比丘作覆瘡衣。當應量作。是中量者。長佛四磔手。
廣二磔手。裁竟過者。波逸提。
釋義　覆瘡衣者。有種種瘡病。持用覆身。長佛
四磔手。廣二磔手者（長有六尺四寸。廣則三尺二寸。此為定量）。裁竟過
者（成犯）。
犯緣　（如上過量作具戒）。
定罪　此中犯者（如前不異）。十誦云。乃至瘡瘥後十日
若過。是畜。波逸提（應同長衣犯捨墮）。僧祇云。若屈量縮量。
<pb n="687"/>
水洒量欲令乾已長大作成。波夜提。受用。越毗
尼罪。尼等四眾突吉羅。是謂為犯。
開緣　不犯者（亦如前同）。
○第八十九過量作雨衣戒
總釋。
此是不共戒。尼不同制。大乘同學。律攝云。由諸
苾芻過量而作。制斯學處。
緣起處。
佛在給孤獨園。毗舍佉母作雨浴衣。遣人持詣僧
伽藍中。與諸比丘。
起緣人。
六羣聞聽作雨浴衣。便多作廣大雨浴衣。諸比丘
白佛。訶責結戒。
所立戒相。
若比丘作雨浴衣。應量作。是中量者。長佛六磔手。廣
二磔手半。過者裁竟。波逸提。
釋義　雨浴衣者。諸比丘著在雨中洗浴。長佛六
磔手。廣二磔手半（長有九尺六寸。廣有四尺。是為應量。若過量裁竟。悔罪）。
犯緣定罪開緣並如前。
會詳　薩婆多云。凡比丘浴。若露覆室。要不共白
衣。及覆上身。要當著竭支（即僧祇支是掩腋衣也）。一當有羞
愧。二喜生他欲想故。昔有羅漢比丘洗浴。有一比
丘見其身體鮮淨細輭。便生欲心。後不久男根墮
落。即有女根。休道為俗生子。後遇見。便識知本所。
因羅漢教令悔過。用心純至。還得男根故。宜不露
形也。婬持戒大比丘及沙彌罪同破七寶塔。勸人
令出家精進。斯福同塔也。
○第九十與佛等量作衣戒
總釋。
此是不共戒。尼不同制。大乘同學。律攝云。由招
譏過。制斯學處。
緣起處。
佛在釋翅搜尼拘類園中。尊者難陀短佛四指（此云
歡喜。是佛親弟。姨母大愛道生。與佛身相似。有三十相。唯少白毫相千輻輪相。身長一丈五尺四寸。四月
九日生。佛後度令出家。為說胎經。獲阿羅漢果。於佛聲聞弟子中。善護諸根。能防外境。最為第一）。諸
比丘遙見彼來。謂是佛來。即起奉迎。至乃知是難
陀。彼此慚愧。諸比丘白佛。佛制難陀比丘著黑衣。
起緣人。
六羣與如來等量作衣。或過量作。諸比丘白佛。訶
責結戒。
所立戒相。
若比丘與如來等量作衣。或過量作者。波逸提。是中
如來衣量者。長佛十磔手。廣六磔手。是謂如來衣量。
釋義　等量過量下（明制戒法。以下明定衣量）。如來衣量者長
佛十磔手廣六磔手（薩婆多云。佛身丈六。常人半之。衣量廣長皆應半也。佛弟
難陀短佛四指。衣應減長中一尺廣中四寸。難陀先著上衣。佛著中衣。今不聽過等。聽著下衣。常人則下
中下也。又佛衣如金詰。施加毛㲲。色亦爾故。難陀衣宜當覆沙。令同比丘衣色。文覆沙者。此云壞色。准量
則佛衣長一丈六尺。廣有九尺六寸。謂以長短壞色。用別如來衣之色量也）。
犯緣定罪開緣亦如前戒。
會詳　僧祇云。作時或減量。不得過量。當隨自身
量。是僧伽黎有三種。上者長五肘廣三肘。中者長
五肘一不舒手。廣三肘一不舒手。下者長四肘半
廣三舒一不舒手。[鬱-山+止]多羅僧亦爾。安陀會上中二
種亦爾。下者長四肘半。廣二肘一不舒手。律攝
云。若減此量不得罪。若過五肘已上。皆得惡作。
五分云。肘量長短不定。佛令隨身分量。律云。度
身而衣故也。
三結問。
諸大德。我已說九十波逸提法。今問諸大德。是中清
淨不（三問）。
四勸持。
諸大德。是中清淨默然。故是事如是持。
●六四悔過法。分四。初總標。二別列戒相。三結
<pb n="688"/>
問。四勸持。
初總標。
諸大德。是四波羅提提舍尼法。半月半月說。戒經中
來。
釋　波羅提提舍尼者。此無正翻。事鈔准義翻。向
彼悔從對治境以立名。律攝問曰。自餘諸罪亦
聽對說。云何於此得對說名。答曰。謂於住處。現有
苾芻。皆須一一別對陳說。不同餘罪。故受別名。又
犯罪已。即須陳說。不得停息。亦異餘罪（詳斯四法。事同貪惱。
由生二過故佛禁之。一以飲食長自煩惱。二由無厭退他信敬。今此悔篇雖次墮章。然其罪事逾於逸提）。
二別列戒相。分四。初從非親尼受食。乃至第四
恐怖處取食也。
○第一受非親尼食戒
總釋。
此是不共戒。尼不同制。大乘但觀可受不可受。不
問親里非親里。然在末世。與尼疎絕為是。律攝
云。由苾芻尼事譏嫌煩惱。制斯學處。此戒四緣合
結。
緣起處。
佛在給孤獨園。時世穀貴。人民譏餓。乞求難得。
起緣人。
蓮華色比丘尼乞食。所得盡持與比丘。如是三日
不得食。有長者乘車覲王。驅人避道。尼因避道。墮
深泥中。面掩地而臥。長者慈愍。勅人扶起。問知其
故譏嫌。比丘不知義讓。諸比丘聞。白佛訶責結戒。
諸比丘不敢受親里尼食。佛言。聽受病比丘疑。不
敢受非親尼食。佛言聽受。非親尼持食。置地不敢
取。或使人授與。亦不敢取。佛言聽受。當如是說戒。
所立戒相。
若比丘入村中。從非親里比丘尼。若無病。自手取食
食者。是比丘應向餘比丘悔過言。大德。我犯可訶法
所。不應為我。今向大德悔過。是法名悔過法。
釋義　邨中者（必以村中成犯　薩婆多云。若天祠中多人聚中與。若沙門住處與。
聚落外與。比丘尼坊舍中與。不犯　非親如前）。病者（僧祇云。不謂小小病。謂疥癩黃爛。瘡病癰
痤。人所惡賤。是名為病）。自手取食食者（自手取食者。顯非置地與。使人持與。謂手
從尼授受食者。必須入咽而得罪。故曰自手取食食也）。是比丘應向餘比丘
悔過言（此犯罪比丘應向餘清淨持戒者對說悔罪悔。過言者。即自陳首所犯事。下文乃是
悔詞）。大德。我犯可訶法（正陳罪體）。所不應為（世尊所遮。非比丘所應。為
事自責之詞也）。我今向大德悔過（不敢覆匿而陳露也）。僧祇云。前人
應問汝見罪不。答云見罪。語言。慎莫更作。答言。頂
戴持是法。名悔過法（總結上文）。
犯緣　此戒具足四緣。方成本罪。一是村中。二身
無病。三非非親里。四自手取食食。
定罪　此中犯者。入村中從非親里比丘尼若不
病自手受食。食咽咽提舍尼。五分云。若比丘在
邨外。尼在邨內。比丘在村內。尼在村外。若比丘在
空。尼在地。若比丘在地。尼在空。如是受食。皆突吉
羅。僧祇云。非親里尼邊自手受飲食時。越毗尼
罪。食時。犯悔過法。非親里非親想。非親里
疑。皆犯悔過。非親里親里想。親里非親里想。
親里疑。皆越毗尼罪。親里親里想。無犯。為
餘人受。越毗尼罪。為病人受。無罪。尼等四眾
突吉羅。是謂為犯。
開緣　不犯者。受親里尼食。若病。若置地與。使人
與。若在僧伽藍中。若在村外與。若在比丘尼寺內
與。無犯。律攝云。若尼為施主施食。非乞得受取。
無犯。不犯者。最初未制戒等。
○第二不止尼指授食戒
總釋。
此是不共戒。尼不同制。大乘同學。律攝云。由飲
食事譏嫌煩惱。制斯學處。
緣起處。
佛在給孤獨園。
<pb n="689"/>
起緣人。
多比丘與六羣在白衣家內食。六羣尼為六羣索
羮飯。與此羮。與此飯。而捨中間不與。乃越次與。六
羣而食之。諸比丘嫌責。白佛訶責結戒。
所立戒相。
若比丘至白衣家內食。是中有比丘尼。指示與某甲
羮。與某甲飯。比丘應語彼比丘尼。如是言。大姊且止。
須比丘食竟。若無一比丘語彼比丘尼如是言。大姊
且止。須比丘食竟者。是比丘應悔過言。大德。我犯可
訶法所。不應為我。今向諸大德悔過。是法名悔過法。
釋義　白衣家內者。有男女者是。指示與某甲
羮與某甲飯（指示者。即指教檀越。偏與其食）大姊且止。須比丘食
竟（大姊乃稱呼之詞。且止即遮止之語。須待比丘食竟。或言且止少時待諸比丘食竟。或言小住
待諸比丘食竟。或言小却待諸比丘食竟。若止者善。不止者第二。第三語令止也）。若無一
比丘下（結成所犯）。
犯緣　此戒具足四緣。方成本罪。一在白衣家。二
大尼偏指與食。三見聞不止。四受食入咽。
定罪　此中犯者。若無一比丘語言。大姊小止。須
比丘食竟。而食者。咽咽提舍尼。五分云。餘二女
眾教益食不語言小却者。突吉羅。比丘教益食
不平等。突吉羅。僧祇云。若不語受者。越毗尼罪。
食者。犯悔過法。不滿三呵而食者。越毗尼罪。
滿三訶不止食者。無罪。一人訶已一切食。無
罪。不見不聞者食。無罪。律攝云。若在門外食。應
問門內無苾芻尼指授食不。若不問者。得惡作罪。
若見有尼出入。亦應問之。若不問者。亦得惡作
罪。尼等四眾突吉羅。是謂為犯。
開緣　不犯者。若語言。大姊且止。須比丘食竟。若
尼自為檀越。若檀越設食。令尼處分。若不故作
偏為。與此置彼。如是一切無犯。僧祇云。若檀越
未曾請僧。不知儀法。爾時尼得。教安置形像。教益
食法。然後應坐。不犯者最初未制戒等。
○第三學家受食戒
總釋。
此是不共戒。尼不同制。大乘同學。律攝云。由乞
食事譏嫌煩惱。制斯學處。此戒四緣合結。
緣起處。
佛在耆闍崛山中。
起緣人。
有居士家。夫婦俱得。信樂為佛弟子。諸佛見諦。弟
子常法。於諸比丘。無所愛惜。乃至身肉。若諸比丘
至家者。常與飯食。及諸供養。故令貧窮。比居譏嫌。
先大富饒。供養沙門釋子。反得貧弊。諸比丘聞白
佛。聽僧與居士作學家。羯磨結戒。有比丘先受學
家請。疑不敢往。佛言。聽先請者往。病比丘疑不敢
受學家食。佛言。聽受彼置地與。若使人與。疑不敢
取。佛言。聽受當如是說戒。
所立戒相。
若先作學家羯磨。若比丘於如是學家。先不請。無病
自手受食食。是比丘應向餘比丘悔過言。我犯可訶
法所。不應為我。今向大德悔過。是法名悔過法。
釋義　學家羯磨者（謂夫婦俱登聖果。名為。學家。有一居凡。不名學家也。學者
對無學而言。若愛結斷盡。則果證無生。名曰無學。我生已盡。羅漢支佛已斷分段生死。故說我生已盡。梵
行已立。得有餘果證。故說梵行已立所作已辦。凡夫人天所不能辦。七種學人先所未作。虗偽煩惱斷。故
說所作已辦。不受後有。羅漢支佛所斷煩惱更不能受後有。故說不受後有。無法可學。故云無學。若初二
三果俱惑未盡。有法須學。有惑須斷。故曰學也。惟此學人處在居家。故曰學家。謂剎利婆羅毗舍首陀四
姓之家　羯磨者。謂佛聽僧與作遮護法。白二羯磨。一切比丘不聽至其家而受。飲食。護世譏嫌。增長道
意無病自手受食食者（此有三開。若先受請。或病或置地與。使人與聖。咸開
聽外。則成犯）。
犯緣　此戒具足三緣。方成本罪。一作學家羯磨。
二無緣輙受。三食已入咽。
定罪　此中犯者。先不請。又無病。於如是學家中。
自手受食食者。咽咽提舍尼。尼等四眾突吉羅。
<pb n="690"/>
是謂為犯。
開緣　不犯者。若先受請。若有病。若置地與。若從
人受取。若學家施與。後財物還多。無犯。彼學家財
物還多。從僧乞解學家羯磨。佛言。僧應與作白二
羯磨解。十誦云。若居士財物損減不增長。若乞
不乞不應捨學家羯磨。若財物增長。乞不乞皆應
與捨。若不增不減。乞應捨。不乞不應捨。律云。時
諸比丘皆疑不敢受。已解學家羯磨。居士食。佛言。
聽諸比丘受食。無犯。不犯者最初未制戒。
會詳　五分云。若婦是聖。夫是凡。或夫是聖。婦是
凡。皆不應與作學家羯磨。若夫婦俱是聖。無慳貪
心。財物竭盡。乃與作學家羯磨。僧祇云。若僧已
作學家羯磨者。不得如烏鳥遠避射。方絕不往。應
時時往看。為說法論法事。若學家欲布施者。應語。
且置汝邊。我自知時。若先請後作羯磨。不得取大
價重物。得取小小輕物。若學家言。尊者何故不受
是施。謂我貧耶。爾時應語。汝不貧。如世尊說。須陀
洹人成就四法。於聲聞中。為最大富。何等四。一者
於如來應正徧知。生堅固信根。沙門婆羅門諸天
世人所不能壞。二者於法生堅固信根。三者於僧
中生堅固信根。四者於戒生堅固信根。沙門婆羅
門諸天世人所不能壞。是為四法成就。如來聲聞
中不貧。最為大富。如是說令生歡喜。
○第四恐怖處受食戒
總釋。
此是不共戒。尼不同制。大乘同學。律攝云。因生
譏謗。由飲食事譏嫌煩惱。制斯學處。此戒四緣合
結。
緣起處。
佛在釋翅搜尼拘類園中。
起緣人。
舍夷城中諸婦女俱棃諸女人（舍夷是彼姓氏。俱棃是其種姓）。持
飲食。詣僧伽藍中供養。諸盜賊於道路嬈觸。諸比
丘聞白佛。佛言。諸比丘應語諸婦女莫出道路。有
賊恐怖。若已出城。應語言。莫至僧伽藍。有賊恐怖。
與比丘結戒。時諸檀越先知有疑恐怖。而故持食
來。比丘疑不敢受。佛言。先語檀越聽受。諸病比丘
亦疑不敢受。佛言聽受。時有施主。以食置地與。若
教人與。亦不敢受佛言聽受。當如是說戒。
所立戒相。
若比丘在阿蘭若逈遠有疑恐怖處。若比丘在如是
阿蘭若處住。先不語檀越。若僧伽藍外不受食。在僧
伽藍內。無病自手受食。食者應向餘比丘悔過言。大
德。我犯可訶法所。不應為我。今向大德悔過。是法名
悔過法。
釋義　在阿蘭若迴遠有疑恐怖處（阿蘭若者。或名阿練若。大
論翻遠離處。薩婆多翻閒諍處。天台云。不作眾事。名之為閒。無憒故名之為諍。或翻無諍。謂所居不與世
諍。即去聚落。五里處也。肇法師云。忿兢生乎眾聚。無諍出乎空間。故佛讚住阿蘭若也　逈遠者。謂遠離
城邑寂寥處是）。先不語檀越（比丘請檀越言。汝莫出越。道路有賊恐怖。若已出城。應語
言。莫至僧伽藍中。道路有疑恐怖。是曰先語　檀越者。即施主也。常能捨施。自可越渡貧窮苦海也。若
無病自手取食食下（結成所犯）。律攝云。前三學處過
由村舍起。此一學處過在空林也。
犯緣　此戒具足四緣。方成本罪。一恐怖蘭若。二
不語檀越。三無緣開聽。四受食入咽。
定罪　此中犯者。在阿蘭若逈遠處住。若先不語
檀越。於僧伽藍外不受食。僧伽藍內無病自手取
食。食咽咽提舍尼。尼等四眾突吉羅。是謂為犯。
開緣　不犯者。若先語檀越。若有病。若置地與。若
教人與。若來受教勅聽法時。比丘自有私食令授
與。無犯。五分云。若軍行經過與食。若賊自持食
與。不犯。不犯者最初未制戒等。
三結問。
諸大德。我已說四波羅提提舍尼法。今問諸大德是
<pb n="691"/>
中清淨不（三問）。
四勸持。
諸大德。是中清淨默然。故是事如是持。

<other>毗尼關要卷第十四</other>

<sarticle>毗尼關要卷第十五</sarticle>

清金陵寶華山律學沙門　德基　輯
●七眾學戒法。分四。初總標。二別列戒相。三結
問。四勸持。
初總標。
諸大德。是眾學戒法。半月半月說。戒經中來。
釋　律攝云。眾多學法者。謂於廣釋所有眾多惡
作惡說。咸攝在眾學法中。如苾芻不應鼓樂。以鏡
照面等事。是故總言眾多學法也。此篇有違罪。
結突吉羅。善見云。突者惡也。吉羅者作也。聲
論正音突悉吉栗多。律云。式叉迦羅尼。義翻應
當學。胡國譌云尸叉罽賴尼。胡僧翻守戒也。此罪
微細。持之極難。故隨學隨守以立名。薩婆多問
曰。餘篇不言應當學。而此戒獨爾。答曰。餘戒易持
而罪重。犯則成罪。或眾中悔。或對首悔。此戒難持
而罪輕。脫爾有犯。心悔念學。罪即滅也。以戒難持
易犯故。當慎心念學。不結罪名。直言應當學也（此篇
大小雙行。性遮齊護。浮囊不洩。乃是菩薩本心。勿輕小愆。還成最後之唱。於諸戒中。若犯小戒。乃至微細
當受苦報。無有限齊）。
二別列戒相。
此眾學法總為十例。一著衣服事。二入村事。三
坐起事。四食噉事。五護鉢事。六便利事。七說法
事。八佛塔事。九道行事。十觀望事（頌云　齊整著裙袈裟二
　入村十一坐二六　噉嚼事有二十一　護鉢二事便利三　三聚說法軌二十　敬塔房像二
十六　道行二事觀望一　斯皆沙門應學法　諸部每缺佛塔。准本部則十例也）。　僧祇
六十七法　五分一百八法　十誦一百十三
法　解脫戒本七十六法　根本四十三法
　獨於本律有百法。初不齊整著內衣。乃至一百
不與持葢者說法。
○第一不齊整著內衣戒
總釋。
此是共戒。尼犯亦同。大乘同學。律攝云。此等皆
由法式事譏嫌煩惱。制斯學處（以後准知更不重出）。
起緣處。
佛在給孤獨園。
起緣人。
六羣著涅槃僧。或下著。或高著。或作象鼻。或作多
羅葉。或時細襵。居士譏嫌。似王大臣。如似節會戲
笑俳說人著衣。諸比丘聞白佛。訶責結戒。
所立戒相。
當齊整著涅槃僧。應當學。
釋義　涅槃僧者（涅槃譌也。應云泥縛些那。或云泥伐散那。西域記云。唐言裙。既
無帶襻。其將服也。集衣為襵。束帶以絛襵。則諸部各異色。乃黃赤不同。釋名云。裙者羣也。連接羣幅也）
不齊整者。或時下著。繫在臍下（下者齊＆CB18325;骨下）。或時高著。
謂褰齊膝。或作象鼻。垂前一角。或作多羅樹葉。垂
前二角（律攝云。謂捉裙邊細疊成襵。腰邊總擪。形若多羅葉。上聚下散者是也）。或時
細襵。謂繞腰襵皺（律攝云。齊整者。離不齊整著衣過也　僧祇云。齊整著。不得如
婬女賣色法。左右顧視。為好不好。應著令如法齊整著）。
定罪　此中犯者。若故作。犯應懺突吉羅。以故
作故。犯非威儀突吉羅（言應懺吉羅者。故違佛教。則犯戒體罪也。非威儀吉
羅者。威儀不整。罪由事生。故曰非威儀突吉羅。二罪同時而得。懺時但悔戒體吉羅。非威儀罪亦同滅。喻
如伐樹。但伐根本。枝葉亦除也。此罪懺時亦爾。兩悔則非若不故作。突吉羅（此謂
誤犯責心突吉羅也）五分云。若不解不問。而作此著。突吉羅。
若解不慎而作此著。突吉羅。若解輕戒輕人
而作此著。波逸提（諸部俱有不恭敬戒波逸提）比丘尼亦爾
律攝云。若苾芻不依佛教。不顧羞恥。欲為非法。著
<pb n="692"/>
捉衣開張。得責心惡作。若披著身。得對說惡作。
若苾芻有順奉心。而著不如法。或時忘念。或是
無知非法著者。惟犯責心惡作。如是於餘學處。
准此應知。尼等四眾突吉羅。是謂為犯。
開緣　不犯者。或[〦/(刀*ㄚ*(留-刀-田))/肉]中生瘡下著。若脚𨄔有瘡高
著。若僧伽藍內。若村外。若作時。若道行。無犯。薩
婆多云。若比丘沙彌遠行來時。應踝上二磔手上
至膝下。比丘尼式叉摩那沙彌尼一切時踝上二
指。正使行來不得高也。不犯者最初未制戒等。
會詳　事鈔云。世尊處世。深達物機。凡所施為。必
以威儀為主。故此百事大乘悉皆同學。息譏生信。
自護護他。倍應嚴淨。除是諸大菩薩示現逆行。在
處不論。若是學地凡夫。難越準繩。律攝云。爾時
世尊作如是念。過去諸佛云何教聲聞眾著衣服
耶。是時諸天前白佛言。如淨居天所著衣服。世尊
即以天眼觀知。如諸天所說。無有異也。因制苾芻
披著衣法（准諸部文義。此篇制在四篇之前。為佛初成道七日。還本國住尼拘律國時。度
八王子及五百釋種出家。以本是豪貴驕奢。本習氣未除。多犯威儀中事。世尊一一制斷。結集時以罪事
重輕次第。故列於後。不可不知）。
○第二不齊整著三衣戒（緣起處起緣人並如前戒）
所立戒相。
當齊整著三衣。應當學。
釋義　不齊整者。或高著過脚𨄔上。或下著。下垂
過肘露脇。或作象鼻者。下垂一角。或作多羅樹葉
者。垂前兩角。後褰高也。或細襵者。細襵已安緣（齊整
反上者是）。
定罪同前。僧祗云。若泥時作時手得抄舉。若放
恣諸根。不如法被衣者。越毗尼罪。四眾同前。
開緣　不犯者。或肩臂有瘡下著。或脚𨄔有瘡高
著。若道行作時。無犯。
會詳　舍利弗問經云。修供養時應偏袒。以便作
事。作福田時。應覆兩肩。現田文相。云何修供養。如
見佛時。問訊師僧時。應拂牀掃地卷衣裳。乃至種
種供養。云何作福田時。應請乞食。坐禪誦經。經行
樹下。人見端嚴有可觀也。
○第三反抄衣戒（緣起處起緣人同前）
所立戒相。
不得反抄衣入白衣舍。應當學。
釋義　反抄衣者。或左右反抄衣著肩上。律攝
云。不得偏抄一邊露現形體。僧祗云。若乞食。若
取食時。畏污衣故得抄衣。但莫令肘現。無罪。若精
舍中食上。和尚阿闍黎長老比丘前坐。不得抄衣。
若抄者得抄一邊。不得抄兩邊。若偏袒者抄左邊。
若通肩被者得抄右邊。若見長老比丘應還下。若
放恣諸根。反抄衣。坐家內者。越學法。
定罪如前。僧祇云。若風雨時得抄一邊。若偏袒
右肩得抄左邊。若通肩被衣得抄右邊。不得令肘
現無罪。四眾同前。
開緣　不犯者。或時有如是病。脇肋有瘡。若在道
行。若作時。無犯。
○第四反抄衣入家內坐戒
所立戒相。
不得反抄衣入白衣舍坐。應當學（此戒但以坐為異。如前故不出。
會詳　母經云。比丘入檀越家之所行法。不應調
戲。不應自恃憍慢。不應輕躁。不應無忌難所說。不
應雜亂無端緒語。不應坐處遠故低身就他共語。
復不應相逼坐共談。不應偏蹲跪坐。不中大喚而
坐。雖執威儀。不應示現有德相貌而坐。不應累䏶
而坐。不應累膝而坐。不應累脚而坐。不應用手左
右撈摸而坐。不應動脚不住而坐。不中大甕器上
而坐。不中與比丘尼及女人獨靜房內坐。不得下
處坐為高坐人說法。是名入家中比丘坐法。
○第五衣纏頸入家內戒（並如前戒）
<pb n="693"/>
所立戒相。
不得衣纏頸入白衣舍。應當學。
釋義　衣纏頸者。總捉衣兩角。著左右肩上。
定罪同前。
開緣　不犯者。或肩臂有瘡等。
○第六衣纏頸入家內坐戒
不得衣纏頸入白衣舍坐。應當學（以坐為異）。
○第七覆頭入家戒（緣起處同前）
起緣人。
六羣以衣覆頭。入白衣舍。居士譏嫌如盜賊。故制。
所立戒相。
不得覆頭入白衣舍。應當學。
釋義　覆頭者。若以樹葉。若以碎段物。若以衣覆
頭行。律攝云。以衣物覆頭。猶如新嫁女。僧祇
云。全覆頭及兩耳。
定罪同前。
開緣　不犯者。或患寒。或頭上瘡生。命難。梵行難。
覆頭而走。無犯。
○第八覆頭入家坐戒
不得覆頭入白衣舍坐。應當學。
釋義　僧祇云。不得覆頭坐家內。若精舍中食上。
和尚阿闍黎長老比丘前。不得覆頭坐。若風寒雨
時。若病。若頭患風。不得全覆。當覆半頭。令一耳現。
若見長老比丘時。當挽却。若屏處私房。覆頭無罪。
若放恣諸根。覆頭坐家內者。越學法（餘有開遮同前。以坐為異）。
○第九跳行戒（緣起處同前）
起緣人。
六群跳行入白衣舍。居士譏嫌。似鳥⿱少隹。故制。
所立戒相。
不得跳行入白衣舍。應當學。
釋義　跳行者。雙脚跳。僧祇云。不得先下脚指
後下脚跟。當先下脚跟後下脚指。若脚心有瘡。當
側脚行。作蔽瘡物。繫之平脚行。
定罪同前。
開緣　不犯者。若為人所打。若有賊。若惡獸。若有
棘刺。或渡渠。或渡坑塹。或渡泥跳過者。無犯。
會詳　五百問云。昔有優婆塞。請一比丘。欲與作
一領好衣。比丘隨去。中道有一小水。比丘躑渡。優
婆塞便嫌。心念。我謂是好比丘。欲與一領好衣。而
便跳躑溝坑。當與半領衣。以是無著。知其心念。前
行見水。復故跳躑。賢者復念。當與一張粗㲲。前行
見水。復躑過。賢者復念。當與一頓食。無著復知其
念。前行見水。便舉衣涉渡。賢者問。何以不躑渡。比
丘言。卿前與我一領衣。一躑過水正得半領。復一
躑正得一張粗㲲。復一躑正得一頓食。我今所不
躑者。恐復失食。賢者乃知是得道人。便向懺悔。將
歸大供養。以此騐之。知比丘不得躑過坑水。
○第十跳行入家坐戒
不得跳行入白衣舍坐。應當學（如前釋）。
○第十一蹲坐舍內戒（緣起處同）
起緣人。
有居士請眾僧食。六羣蹲坐。比座以手觸之。即倒
露形。居士譏嫌。似裸形婆羅門。故制。
所立戒相。
不得白衣舍內蹲坐。應當學。
釋義　蹲坐者。若在地。若在牀上。尻不至地。
定罪同前。僧祇云。不得抱膝坐交脚坐。若放恣
諸根。抱膝坐家內者。越學法。四眾同前。
開緣　不犯者。若尻邊生瘡。若有所與。若禮。若懺
悔。若受教誡。無犯。
○第十二手叉腰戒（緣起處同前）
起緣人。
六羣手叉腰行。入白衣舍。居士譏嫌。如世人新婚
<pb n="694"/>
娶。得志驕奢。故制。
所立戒相。
不得手叉腰入白衣舍。應當學。
釋義　手叉腰者。以手叉腰匡肘（或一手叉兩手叉）。
定罪同前。
開緣　不犯者。脇下生瘡。若作時。若道行。
○第十三叉腰家坐戒
不得手叉腰入白衣舍坐。應當學。
釋義　手叉腰者。匡肘妨比座。十誦云。不得掌
扶頰坐。僧祗云。若精舍中食。上二師前長老比
丘前。不得叉腰坐。若老病若風動腰痛叉腰。無罪。
臀痤瘡癬。以藥塗之。畏污衣故叉腰。無罪。若
見上座來應下。若放恣諸根叉腰坐家內者。越學
法（餘並同前）。
○第十四搖身行戒（緣起處起緣人同前）
所立戒相。
不得搖身行入白衣舍。應當學。
釋義　搖身者。左右戾身趨行（戾身斜曲也。字從犬出戶。而身曲戾
也。行而張足曰趨。釋名云。疾行曰趨。疾趨曰走）。律攝云。如衒色女。搖身而
行。
定罪同前。比丘尼搖身趨行。犯波逸提。三小眾
突吉羅。
開緣　不犯者。或時為人所打。迴戾身避杖。或被
賊惡獸。或逢擔棘刺人。如是戾身避。或渡坑渠泥
水處。於中搖身過。或時著衣迴身。看衣齊整不。無
犯。僧祇云。若老病身振風雨寒雪搖。無罪。
○第十五搖身入家坐戒
不得搖身行入白衣舍坐。應當學。
○第十六掉臂行戒（緣起處起緣人同前）
所立戒相。
不得掉臂行入白衣舍。應當學。
釋義　掉臂者。垂臂前却也。僧祇云。若先是王
子大臣本習未除。應當教言。汝今出家。當捨此俗
儀。從比丘法。律攝云。猶如小兒及癲狂類（馬勝雍容
行道。感採菽信樂出家。鶖子安詳乞食。攝外道反邪歸正。凡行路非大人相者。皆應遠離）。
定罪同前。
開緣　不犯者。或有如是病。或為人所打舉手遮。
或值惡獸盜賊。或逢擔棘刺人來舉手遮。或渡河
水。或跳渡坑塹泥水。或共伴行不及以手招喚。無
犯。僧祇云。若欲呼人。不得雙舉兩手。當以一手
招。
○第十七掉臂行入家坐
不得掉臂行入白衣舍坐。應當學。
釋義　僧祇云。不得動手足家內坐者。不得動手
動足舞手舞足並折草坐。當安詳靜住。若問四塔
者得指示。是生處。得道處。轉法輪處。般涅槃處。無
罪。檀越欲起精舍。得指地形勢。此中可起講堂。
此中可起溫室。此中可起僧房得指示。無罪（餘並同前。
以坐為具）。
○第十八不好覆身戒（緣起處同前）
起緣人。
六羣不好覆身行入白衣舍。居士譏嫌。似婆羅門。
故制。
所立戒相。
好覆身入白衣舍。應當學。
釋義　不好覆身者。處處露現。僧祇云。好覆身
者。應用緻物作內衣。若用疎物者。應兩重三重。若
內衣疎者。[鬱-山+止]多羅僧應緻物作。若[鬱-山+止]多羅僧疎者。
僧伽黎應用緻物。若僧伽黎疎者。[鬱-山+止]多羅僧應用
緻物。坐時不得坐衣上。當一手褰衣一手按坐具。
然後安詳而坐（謂生世譏嫌壞威儀故也）。
定罪同前。
開緣　不犯者。或時被縛。若風吹衣離體。無犯。
<pb n="695"/>
○第十九
好覆身入白衣舍坐。應當學。
○第二十左右顧視戒（緣起處同）
起緣人。
六羣左右顧視行入白衣舍。居士譏嫌。似盜竊人
左右顧視。故制。
所立戒相。
不得左右顧視行入白衣舍。應當學。
釋義　左右顧視者。處處看。僧祗云。諦視行時。
不得如馬低頭行。當平視行。防惡象馬牛。當如擔
輦人行。不得東西瞻視。若欲看時。迴身向所看處。
律攝云。不高視者。舉目視前一踰伽地。是為視
量。踰伽量者長四肘也。不應傍視。亦不迴顧。端形
直視。徐行而進。
定罪同前。
開緣　不犯者。或仰瞻日時節。或命難。梵行難。左
右處處伺求方便道欲逃走。無犯。
○第二十一
不得左右顧視白衣舍坐。應當學。
釋義　根本云。在白衣舍。他不請坐。不應輙坐。不
應不善觀察而坐（因迦留陀夷坐殺小兒故制）。僧祇云。坐時不
得如馬延頸低視。當平視勿令不覺。檀越持熱器。
搪𠊲手面。若精舍中二師前長老比丘前坐時。不
得左右顧視。當平視（餘者同前。以坐為異）。
○第二十二寂靜入家戒（緣起處同前）
起緣人。
六羣高聲大喚。行入白衣舍。居士譏嫌。似婆羅門
眾。故制。
所立戒相。
靜默入白衣舍。應當學。
釋義　不靜默者。高聲不喚。若囑授。若高聲施食。
僧祇云。若欲喚者應彈指。若前人不覺者。當語
近邊人。若精舍中食。上二師前長老比丘前坐。不
得高聲大喚。若欲語時。語比坐。如是展轉第二第
三令彼知。律攝云。不應同俗多作言說。不大呌
呼。如童兒類。設有須喚。他不聞時。應請俗人為其
大喚。
定罪同前。
開緣　不犯者。若聾不聞聲。須高聲喚。或高聲囑
授。若高聲施食。若命難。梵行難。高聲而走。無犯。
○第二十三
靜默白衣舍坐。應當學。
○第二十四戲笑入家戒（緣起處同前）
起緣人。
六羣戲笑。行入白衣舍。居士譏嫌。如獼猴。故制。
所立戒相。
不得戲笑行入白衣舍。應當學。
釋義　戲笑者。露齒而笑。僧祇云。若有可笑事
者。不得出齗現齒呵呵而笑。應制忍之。當起無常
苦空無我想。思惟死想。若不可止。當自齧舌。若復
不能止者。當以衣角遮口。除徐抑制。
定罪同前。摩得勒伽云。欠時不遮口。突吉羅。
開緣　不犯者。或時有如是病。或唇不覆齒。或念
法歡喜而笑。不犯。
○第二十五
不得戲笑白衣舍坐。應當學。
○第二十六不用意受食戒（緣起處同）
起緣人。
有居士請僧食。自手斟酌種種飲食。六羣不用意
受食。捐棄羮飯。居士譏嫌。云何不用意受食。貪心
多受。如穀貴時。故制。
所立戒相。
用意受食。應當學。
<pb n="696"/>
釋義　不用意受食者。棄羮飯食。律攝云。凡受
食時。極須存念。不應寬慢。致令鉢破。五分云。一
心受食者。左手一心持鉢。右手扶緣。
定罪同前。僧祇云。一心受食時。不得兩手按鉢。
在脚前當先淨洗手滌鉢。行食至。當一心受。若直
月監食人後來。得索水洗手滌鉢。無罪。若放恣諸
根。不一心受食者。越學法。
開緣　不犯者。或鉢小故食棄飯。或還墮案上。無
犯。
○第二十七溢鉢受食戒（緣起處同前）
起緣人。
六羣溢鉢受食。捐棄羮飯。居士譏嫌。如饑餓人。故
制。
所立戒相。
當平鉢受食。應當學。
釋義　不平鉢者。溢滿。律攝云。不得滿者。受食
之時。應觀其鉢。勿令流溢。所有羮菜不應多請。後
安飯時。恐溢出故。行食未至。不應遙喚。隨到受之。
勿生貪想。若預申鉢。表有貪心。鉢臨食上（臨者自上臨下
也）。是醜惡相。
定罪同前。
開緣　不犯者。或鉢小。或時還墮案上。無犯。
○第二十八
平鉢受羮。應當學（同前戒中）。
○第二十九不等受食戒（緣起處同）
起緣人。
有居士請眾僧食。自手斟酌飯及羮時。下飯已。入
內取羮。比取羮還。六羣食飯已盡。與羮已。復還取
飯。比取飯還。食羮已盡。居士譏嫌。如饑餓人。故制。
所立戒相。
羮飯等食。應當學。
釋義　不等者。飯至羮未至飯已盡。羮至飯未至
羮已盡。
定罪同前。僧祇云。不得先取羮後取飯。當先取
飯案已。後取半羮。若國俗法。先行羮後行飯者。當
取鍵鎡拘鉢受。若無者當作樹葉椀受。復無葉者
得以鉢受羮。但受飯時。應以手遮徐徐下鉢中。莫
令溢出。若比丘病。宜多須羮者。多取無罪。若放恣
諸根。不羮飯等受者。越學法。四眾同。
開緣　不犯者。或時正須羮不須飯。或時正須飯
不須羮。或日時欲過。或命難。梵行難。疾疾食。無犯。
○第三十不次第食戒（緣起處同前）
起緣人。
六羣比丘不次第取食。居士譏嫌。如猪狗食。亦如
牛驢烏鳥食。故制。
所立戒相。
以次食。應當學。
釋義　不次第者。鉢中處處取食食。僧祇云。刳
食者。刳四邊留中央。當先受飯案著一邊。後受羮
合和而食。當次第取。若欲與人者。得截半與。十誦
云。不得鉢中擇好食。
定罪同前。
開緣　不犯者。或患飯熱。挑取冷處食。若日時欲
過。若命難。梵行難。疾疾食。無犯。
○第三十一挑鉢中食戒（緣起處同）
起緣人。
六羣挑鉢中而食令現空（謂現空相更欲得食）。居士譏嫌。似
牛驢駱駝猪狗。如烏鳥食無異。故制。
所立戒相。
不得挑鉢中而食。應當學。
釋義　挑鉢中者。置四邊。挑中央。至鉢底。
定罪同前。
開緣　不犯者。若患飯熱。開中令冷。若日時欲過。
<pb n="697"/>
若命難。梵行難。疾疾刮鉢中食者。無犯。
○第三十二自為索食戒
此戒二緣合結（緣起處同）。
起緣人。
六群自為己索食。如饑餓時。居士譏嫌。故制。諸病
比丘皆有疑。不敢自為索食。亦不敢為他索。若他
索食與。亦不敢食。佛言皆聽。當如是說戒。
所立戒相。
若比丘不病。不得自為己索羮飯。應當學。
定罪如前。
開緣　不犯者。若病者自索。若為他。他為己索。若
不求而得。無犯。
○第三十三以飯覆羮戒
此戒二緣合結（緣起處同）。
起緣人。
有居士請眾僧食。自手斟酌羮飯。與一六群比丘
羮已。識次更取羮。比丘即以飯覆。居士還問言。羮
在何處。比丘默然。居士譏嫌。似饑餓人。故制不得
以飯覆羮。結戒已。諸比丘請食。羮污手污鉢污衣。
疑不敢以飯覆羮。佛言。聽以飯覆羮。當如是說戒。
所立戒相。
不得以飯覆羮更望得。應當學。
釋義　僧祇云。若比丘迎食慮污衣者。不得盡覆。
當露一邊。若一切覆者。前人問得未。應答已得。
律攝云。羮飯不得互掩者。意欲多求。長貪心故。應
於飲食生厭離想。是為出家所應作事。隨得隨食。
少欲為念。
定罪同前。
開緣　不犯者。若請食。或時正須羮。有時正須飯。
無犯。
○第三十四視比座食戒（緣起處同）
起緣人。
六群中一人得食分少。見比座分多。即語居士言。
汝與食不平等有愛。居士言。我平等相與。何言有
愛耶。故制。
所立戒相。
不得視比座鉢中。應當學。
釋義　視比座鉢中者。誰多誰少耶。
定罪同前。
開緣　不犯者。或時有如是病。若比座病。若眼闇。
看得食不得食。淨不淨。受未受。無犯。僧祇云。若
監食人看食何處得。何處不得。無犯。若共行弟
子。若依止弟子病。看其鉢中。是應病食不。無罪。若
看上座為得食不。無罪。
○第三十五不繫鉢想食戒（緣起處同）
起緣人。
六群受羮飯已。左右顧視。比座取其羮藏之。彼自
看不見羮。問言。我向受羮。今在何處。比座言。汝何
處來耶。答言。我在此置羮在前。左右看視。而今無
爾。諸比丘白佛制戒。
所立戒相。
當繫鉢想食。應當學。
釋義　不繫鉢想者。左右顧視也。僧祇云。不得
放鉢在前共比座語。若有因緣。須共左右語者。左
手撫鉢上。若行食到第三人時。當先滌鉢。豫擎待
至。
定罪同前。
開緣　不犯者。或比座比丘病。若眼闇為受取。瞻
看淨不淨得未得。或看日時。或命難。梵行難。欲逃
避左右看視者。無犯。
會詳　智度論云。思惟此食。工夫甚重。計一鉢之
飯。作夫流汗。合集量之。食少汗多。此食辛苦如是。
入口即成不淨。宿昔之間。變為屎尿。本是美味。惡
<pb n="698"/>
不欲見。行者思之。如是弊食。我若貪著。當墮三塗。
如是觀食。當厭五欲。
○第三十六大摶飯食戒（緣起處同）
起緣人。
六群大博飯食。令口不受。居士譏嫌。似猪狗駱駝
驢牛烏鳥食。故制。
所立戒相。
不得大摶飯食。應當學。
釋義　大摶者。口不容受。僧祇云。不得大不得
小。如婬女人兩粒三粒而食。當可口食。
定罪同前。僧祇云。上座當徐徐食。不得速食竟
住看。令年少狼狽食不飽。
開緣　不犯者。或日時欲過。或命難。梵行難。疾疾
食。無犯。
○第三十七張口待飯食戒（緣起處同）
起緣人。
六群受食。食未至。先大張口。居士譏嫌。如前故制。
所立戒相。
不得大張口待飯食。應當學。
釋義　大張口者。飯摶未至。先大張口待。僧祇
云。比丘食時。當如雪山象王食法。食入口已。以鼻
作後分齊。前食咽已。續內後團。不得張口而待。
律攝云。摶者。謂以手爬飯。非多非少。可口而內。非
是摶令相著。
定罪同前。
開緣　不犯者。或日時欲過。或命難。梵行難。疾疾
食。無犯。僧祇云。若口有瘡。得豫張口。無罪。
○第三十八含食語戒（緣起處同）
起緣人。
六群含飯語。居士如前譏嫌。故制。
所立戒相。
不得含食語。應當學。
釋義　含食語者。飯在口中。語不可了。令人不解。
僧祇云。若食上。和尚阿闍黎長老比丘喚時。咽
未盡。能使聲不異者得應。若不能者。咽已然後應。
若前人嫌者應答言。我口中有食。是故不即應。
律攝云。食在口中。不應言說同白衣法。
定罪同前。
開緣　不犯者。或時噎而索水。或命難。梵行難。無
犯。
○第三十九遙擲食戒（緣起處同）
起緣人。
六羣摶飯。遙擲口中。居士譏嫌。如似幻師。故制。
所立戒相。
不得摶飯遙擲口中。應當學。
定罪同前。
開緣　不犯者。若被繫縛擲口中食者。無犯。僧
祇云。若酸棗。若葡萄。如是種種。乃至熬豆挑擲噉。
無罪。
○第四十遺落飯食戒（緣起處同）
起緣人。
六羣受食不如法。手把飯摶囓半食。居士譏嫌。似
猪狗駱駝驢牛烏鳥。故制。
所立戒相。
不得遺落飯食。應當學。
釋義　遺落者。半入口。半在手中。僧祇云。不得
齧半還著鉢中。當段段可口食。若麨團大。當手中
分令可口。若餅當分作分。齊令可口。
定罪同前。
開緣　不犯者。或噉薄餅燋飯。若瓜甘蔗噉菜及
諸果等。不犯。
○第四十一頰食食戒（緣起處同）
起緣人。
<pb n="699"/>
六羣頰食食。居士譏嫌。如獼猴。故制。
所立戒相。
不得頰食食。應當學。
釋義　頰食者。令兩頰鼓起。似獼猴狀。僧祇云。
從一頰迴至一頰。當一邊嚼。即一邊咽。
定罪同前。
開緣　不犯者。或日時欲過。或命難。梵行難。疾疾
食。無犯。
○第四十二嚼飯作聲食戒（緣起處同）
起緣人。
六羣嚼飯作聲。居士譏嫌。似猪狗駱駝牛驢烏鳥。
故制。
所立戒相。
不得嚼飯作聲食。應當學。
釋義　律攝云。不彈舌食者。施主設食。其食過甜。
故為彈舌。詐現酸相。不㗘㗱食者。其食實酸。故㗘
㗱。脣作聲而現甜相。十誦云。啜粥不得作聲。噉
根莖等勿令大作聲。僧祇云。不得全吞食使嗗
嗗作聲。若咽喉病。無罪。
定罪同前。
開緣　不犯者。嚼乾餅及燋飯甘蔗瓜果等。
○第四十三大噏飯食戒（緣起處同）
起緣人。
六羣大噏飯食。居士如前譏嫌。故制。
所立戒相。
不得大噏飯。應當學。
釋義　大噏飯者。張口遙呼噏（氣出為吹。氣入為吸。謂引食入口也。
老子曰。將欲歙之。必故張之是也）。
定罪同前。
開緣　不犯者。若口痛。若食羮。若食酪酪漿蘇毗
羅漿（此漿作法。先遣淨人擣大大麥器中。盛之著水。經二三日。小小酢也。淨濾飲之）。若苦
酒（即醋也。因有苦味。俗呼為苦酒）。無犯。
○第四十四舌䑛食戒（緣起處同）
起緣人。
六羣吐舌食。居士如前譏嫌。故制。
所立戒相。
不得舌䑛食。應當學。
釋義　舌䑛食者。以舌䑛飯揣食。僧祇云。吐舌
食者。吐出舌。以食著上。然後合口。不得反覆䑛
手食。不得䑛手食。若酥油等著手。當就鉢緣上
摡聚一處。然後取食。
定罪同前。
開緣　不犯者。或時被縛。或手有泥。及垢膩污手。
舌䑛取。無犯。僧祇云。不得𡂡指食。若蜜及鹽等
著指。得𡂡。無罪。若直月及監食人。欲知生熟鹹
淡甜酸。得著掌中。舌䑛。無罪。若病得置鹽掌中
䑛。無罪。
○第四十五振手食戒（緣起處同）
起緣人。
六羣振手而食。居士譏嫌。似王大臣。故制。
所立戒相。
不得振手食。應當學。
釋義　僧祇云。若振手時。不得向比坐振。若食著
手。當向己前振。若鉢中抖擻。律攝云。手有食水。
不振餘人。繫心而食。充軀長道。
定罪同前。
開緣　不犯者。或時有如是病。或食中有草有蟲。
或有不淨。欲振去之。或有未受食。手觸而污。手振
去之。無犯。
○第四十六手把散飯食戒（緣起處同）
起緣人。
六羣手把散飯食。居士譏嫌。似雞鳥。故制。
所立戒相。
<pb n="700"/>
不得手把散飯食。應當學。
釋義　散飯者。散棄飯也。律攝云。不手散食者。
不得如雞＆CB18313;食。
定罪同前。十誦云。食墮所受草葉上者應食。若
有土者吹土却而食。或有多土著者水洗得食。
開緣　不犯者。或時食中有草有蟲。或有不淨污。
或有未受食捨棄。無犯。
○第四十七污手捉飲器戒（緣起處同）
起緣人。
六羣以不淨膩手捉飲器。居士譏嫌。似王大臣。故
制。
所立戒相。
不得污手捉飲器。應當學。
釋義　污手者。有膩飯著手。僧祇云。比丘食時。
應護左手。當以左手受飲器。拄脣而飲。不得口深
含器緣。亦不得令緣觸鼻額。不得盡飲。當留少許。
當口處瀉棄之。更以水滌。次行與下。若左手有病
瘡者。右手就鉢緣上。淨摡去膩。淨水洗。若不淨以
葉承取。飲已如上。律攝云。凡欲食噉。皆須土屑
澡豆等淨。洗手已。方捉食器飲器及淨水瓶。
定罪同前。
開緣　不犯者。或草上受。葉上受。洗手受。無犯。
會詳　五百問云。昔有一執事比丘。處分作飲食。
常手拄器言。取是用是。日日常爾不懺。命終墮餓
鬼中。有一比丘。名無著。於夜上廁。聞喚聲。問汝是
誰。答言。我是餓鬼。問本□何行墮餓鬼中。答於此
寺中。為僧執事。問汝本精進。何由墮此。答不淨食
與眾僧。云何不淨。答眾僧有種種甕器盛食。以指
拄器。教取是用。是犯墮罪。三說戒不悔。轉至重。以
是故墮餓鬼中。兩手擘胸裂。皮肉摶喉吹𠹀。問何
以擘胸。答蟲噉身痛故。問何以呻喚。答餓極欲死。
問欲食何物。答意欲食糞。而不能得。以諸餓鬼推
排。不能前。無著言。我知奈何。鬼言。願僧見為呪願。
無著即還向眾具說。眾與呪願。後便得糞食。不復
呻喚。以是證故。知大比丘不得手污觸僧器物。若
非僧器手。受得行與僧。無犯。
○第四十八洗鉢水棄白衣舍戒（緣起處同）
起緣人。
六羣在居士家食已。洗鉢棄水。乃至餘食狼藉在
地。居士譏嫌。多受飲食。如饑餓之人。而捐棄狼藉。
如王大臣。故制。
所立戒相。
不得洗鉢水棄白衣舍內。應當學。
釋義　洗鉢水者。雜飯水。根本云。食時當稱腹
而取。不得多受。若淨人卒與多者。未噉時。應減與
比座。若比座不取。應與沙彌及園民。若洗鉢時。不
得一粒瀉棄地。若有者應取。著板上葉上。若細粒。
若麨不可聚者。無犯。
定罪同前。
開緣　不犯者。或以器若澡槃承。取水持棄外。無
犯。十誦云。問主人棄。不犯。
會詳　律攝云。有諸俗人。從苾芻乞。鉢中水為吉
祥故。為除病故。時鄔波難陀以所食鉢水。和殘飯
持與。令生嫌賤。是故聖制授鉢水法。應先三徧淨
洗鉢已。盛滿清水。誦聖伽陀。可兩三徧方授與伽
陀云。以世五欲樂。或復諸天樂。若比愛盡樂。千分
不及一。由集能生苦。因苦復生集。八聖道能超至
妙涅槃處。所謂布施者必獲其義。若利為樂故施。
後必得安樂。
○第四十九生草菜上便利戒
二緣合結（緣起處同）。
起緣人。
六羣大小便涕唾生草菜上。居士譏嫌。似猪狗駱
<pb n="701"/>
駝牛驢。故制。病比丘不堪避生草菜。疲極。佛言。病
比丘無犯。當如是說戒。
所立戒相。
不得生草菜上大小便涕唾。除病。應當學。
釋義　僧祇云。當在無草地。若夏月生草普茂。無
空缺處。當駱駝牛馬驢羊行處。若復無是者。當在
甎瓦石上。若復無是者。當在乾草葉上。若復無是
者。當以木枝承。令糞先墮木上。後墮地。若比丘經
行時。不得涕唾生草上。經行道頭。當著唾壺瓦石
草葉。以細土。著唾壺中。然後唾上。若大小便涕
唾污手脚。得拭生草。病者。下病。冷病。風病。或足
病不堪行動避生草菜等。
定罪同前。律攝云。若青草上。好樹下。及華果樹。
人所停息者。不應大小便。若棘刺叢處者。無犯。若
大林中行。枝葉交茂。應離人行處。若涉生草田間
無空處。應持乾葉布上便利。若無可得者。無犯。
此丘尼波逸提。三小眾突吉羅。
開緣　不犯者。或病。或在無草菜處大小便流墮。
生草菜上或時風吹鳥[啣-止+山]而墮。生草菜中者。無犯。
○第五十水中便利涕唾戒
二緣合結（緣起處同）。
起緣人。
六羣水中大小便涕唾。居士譏嫌。似猪狗駱駝牛
驢。故制。病比丘避水疲極。佛言。病者無犯。當如是
說戒。
所立戒相。
不得水中大小便涕唾除病。應當學。
釋義　水中者（一切江河池水中）。
定罪同前。僧祇云。不得大小便涕唾水中。當在
陸地。若雨時水平浮滿。當在土塊上。若無是者。當
於瓦石上。若竹木上。先墮木上。然後水中。若大小
便涕唾污手脚。得水中洗。水中洗。大小行。無罪。
若比丘入水浴時。不得唾中。若遠岸者。當唾手中
然後棄。善見云。若水人所不用。或海水。不犯。水
雖中用。曠遠無人用。不犯。
開緣　不犯者。或病。或於岸上大小便流墮水中。
或為風吹鳥[啣-止+山]墮水中。無犯。
○第五十一立大小便戒
二緣合結（緣起處同）。
起緣人。
六羣立大小便。居士譏嫌。似牛馬猪羊駱駝。故制。
病比丘疲極。不堪蹲。佛言。病者無犯。當如是說戒。
所立戒相。
不得立大小便除病。應當學。
釋義　五分云。佛言。雖是我所制。餘方不以為清
淨者。皆不應用。雖非我所。制餘方。必應行者。皆不
得不行（今此方國風男子蹲踞小便者。世所譏嫌。則宜從方為淨。無逆聖情。以順國風。得名
清淨持戒也。不得妄取餘外定禁。雷同斯目。此則非制而制。是制而開。廢教之罪難免）。
定罪同前。
開緣　不犯者。或病。或被繫縛。或脚𨄔有垢膩。若
泥污。無犯。
○第五十二與反抄衣人說法戒
二緣合結（緣起處同）。
起緣人。
六羣與不恭敬。反抄衣人說法。諸比丘嫌責。故制。
諸比丘疑病。反抄衣者。不敢為說法。佛言。病者無
犯。當如是說戒。
所立戒相。
不得與反抄衣。不恭敬人說法。除病。應當學。
釋義　僧祇云。說法者。為前人開解其義。分別演
說。欲令如法修行。法者佛所說。佛印可。佛所說者。
如來自說。佛所印可者。聲聞所說。佛讚善哉。是名
印可。
<pb n="702"/>
定罪同前。
開緣　不犯者。或病。或為王王大臣說。無犯（以下並同）。
○第五十三
不得為衣纏頸者說法。除病。應當學（同前戒中以纏頸為異）。
○第五十四
不得為覆頭者說法。除病。應當學。
釋義　覆頭者（若衣覆。若葉覆。及餘一切物覆。皆名覆頭。西國以露頂跣足而為敬。
東土以衣冠整齊而為恭。然隨國風。必以敬重為心。除冠巾外。餘物覆者。不應為說）。
定罪同前。
開緣　不犯者。僧祇云。若比丘為塔為僧事詣王。
若地主時。乃至邊有淨人者當立。意為彼人說。王
聽。無罪。若比丘在怖畏。險道行時。防衛人言。尊
者為我說法。彼雖覆頭。為說。無罪（以下並同）。
○第五十五
不得為褁頭者說法。除病。應當學。
釋義　（褁者。謂纏褁。與覆別也。餘並同前）。
○第五十六
不得為叉腰者說法。除病。應當學。
釋義　叉腰者（或一手叉。或兩手叉。以自慠慢輕法。故不得為說）。僧祇云。
不得為抱膝。及翹脚人說法。除病。
○第五十七
不得為著革屣者說法。除病。應當學。
釋義　革屣者（即皮鞋也。若一重。若兩重）。
開緣　不犯者。僧祇云。若王地主。及防衛人。雖著
革屣。為說。無犯。五分云。若多人著革屣。不能令
脫。但因不著者。為說。不犯（餘並同前）。
會詳　第三分云。佛在王舍城。時瞻波城有長者
子。字守籠那。其父母唯有此一子。甚愛念之。生來
習樂。未曾躡地而行。足下生毛。時摩竭國王欲見
之。即勅瞻波城主。使諸長者。各將其兒來。時城主
奉勅。與諸長者。將兒到已。乞王以衣敷地。守籠那
詣王所。頭面作禮。王見心甚歡喜。即賜金寶。語言。
我已與汝現世利益。世尊在耆闍崛山中。汝可往
見禮拜。當與汝後世利益。守籠那如教。禮佛聞法。
得法眼淨。受三歸五戒。為優婆塞。時守籠那求佛
出家。因父母不聽。即五百不食。遂聽出家。為道精
進經行血流。污地如屠殺處。佛為說琴絃之喻。故
聽在寺內著一重革屣。若在邊國。多瓦石聽兩重。
為護身護衣護臥具故也。
○第五十八
不得為著木屐者說法。除病。應當學。
釋義　僧祇云。屐者十四種。金屐。銀屐。摩尼屐。牙
屐。木屐。多羅屐。皮屐。欽婆羅屐。綖屐。芒屐。樹皮屐。
婆迦屐。草屐。如是等是名屐（餘並同前）。
○第五十九
不得為騎乘者說法。除病。應當學。
釋義　僧祗云。乘者有八種。象乘。馬乘。牛乘。驢乘。
船乘。車乘。輿乘。輦乘（餘並同前）。
○第六十佛塔中止宿戒
二緣合結（緣起處同）。
起緣人。
六羣止宿佛塔中。比丘白佛制戒。比丘疑不敢為
守護故止宿佛塔中。佛言無犯。當如是說戒。
所立戒相。
不得在佛塔中止宿。除為守護故。應當學。
釋義　佛塔者（梵語窣堵波。又云浮圖。或云偷婆。又曰私偷簸。皆譌也。此翻方墳。亦
翻圓塚。亦翻高顯。義翻靈廟。廟者貌也。先祖形貌所在也　又梵名塔婆。徐鉉新加云。西國浮圖也。言浮
圖者。此翻聚相。戒壇圖經云。塔字此方字書。乃是物聲。本非西土之號。若依梵本。瘞佛骨所。名曰塔婆）。
僧祇云。有舍利名曰制底。無舍利名曰支提（文句云。支
提無骨身者也。今云。佛塔者。用別餘塔也）。除為守護者（即今殿主香燈之類。常在塔中。
洒掃塵穢。然燈燒香守護塔物。故聖開聽在中止宿也）。
定罪同前。根本雜事云。諸香臺殿。旛竿制底。如
來形影。皆誦伽陀。然後足蹈。不爾得越法罪。
<pb n="703"/>
開緣　不犯者。或時有如是病。若為守護故止宿。
或為強者所執。或命難。梵行難。止宿。無犯。
會詳　涅槃後分經云。佛告阿難。佛般涅槃。茶毗
既訖。一切四眾收舍利。置七寶瓶（釋老志云。佛既謝往。香木焚屍。
靈骨粉碎。大小如粒。擊之不壞。焚之不焦。而有光明神騐。謂之舍利）。當於拘尸那城
內。四衢道中。起七寶塔。高十三層。上有輪相（言輪相者。
僧祇云。佛告迦葉。佛塔上施槃葢。長表輪相。經中多云相輪。以人仰望。而瞻相也）。辟支佛
塔應十一層。阿羅漢塔成以四層。亦以眾寶而嚴
餝之。其轉輪王塔亦七寶成。無復層級。何以故。未
脫三界諸有苦故。十二因緣經八種塔並有露槃。
佛塔八層。菩薩塔七重。辟支佛六重。四果五重。三
果四重。二果三重。初果二重。輪王一重。凡僧但蕉
葉火珠而已。
○第六十一藏財物佛塔中戒
二緣合結（緣起處同）。
起緣人。
六羣藏財物。置佛塔中。比丘白佛制戒。比丘疑不
敢為堅牢。故藏財物。著佛塔中。佛言無犯。當如是
說戒。
所立戒相。
不得藏財物置佛塔中。除為堅牢。應當學。
釋義　財物者（或是供塔財物。或復供僧財物。為恐失故。為堅牢故。聖所開許藏佛
塔中。若是私物。未必聽許）。
定罪同前。
開緣　不犯者。或為堅牢故。藏著佛塔中。或為強
者所執。或命難。梵行難。無犯。
○第六十二著革屣入佛塔中戒（緣起處起緣人並同前）
所立戒相。
不得著革屣入佛塔中。應當學。
定罪同前。
開緣　不犯者。或有如是病。或為強者所執。
○第六十三
不得手捉革屣入佛塔中。應當學。
釋義　（前戒著入踐污佛地。此以手捉入。復無敬心。故亦制斷）。
○第六十四
不得著革屣遶佛塔行。應當學。
釋義　（遶有二種。一路由經過繞。二為表敬繞。此言繞佛塔行者。是由經過繞。餘並同前）。
○第六十五
不得著富羅入佛塔中。應當學。
○第六十六
不得手捉富羅入佛塔中。應當學。
釋義　富羅者（是梵語。此云短靿靴）。五分云。不應深作𩍓。聽
至踝上。不得𩍓。如靴應開前斂後。
○第六十七塔下坐食污地戒
二緣合結（緣起處同）。
起緣人。
六羣在塔下坐食已。留草殘食。污地而去。比丘嫌
責。白佛制戒時。作塔已施食。若作房。若作池并施
食。若眾集坐處窄狹。疑佛未聽我等塔下坐食。佛
言。聽坐食。不應留草及食污地。時有一坐食比丘。
若作餘食法不食。比丘若有病比丘。不敢留殘食
草污地。佛言。聽聚著脚邊。出時持棄之。當如是說
戒。
所立戒相。
不得塔下坐食。留草及食污地。應當學。
釋義　（言留草及食。污地者。謂西域受食之時。敷草為座。並無椅凳。古人席地而坐。此方亦
然）。
定罪同前。
開緣　不犯者。或聚一處。出時持棄。無犯。
○第六十八擔死屍塔下過戒（緣起處同）
起緣人。
六羣擔死屍。從塔下過。護塔神瞋。故制。
所立戒相。
<pb n="704"/>
不得擔死屍從塔下過。應當學。
釋義　（死者盡也。氣絕神遊。謂之曰死。在牀曰屍。在棺曰柩）。
定罪同前。
開緣　不犯者。或從此道過。或強力者所將去。無
犯。
○第六十九
不得塔下埋死屍。應當學。
會詳　根本雜事云。苾芻身死。應可焚燒。無柴可
得。可棄河中。若無河者。穿地埋之。地多蟲蟻。可於
叢薄深處。令其北首右脇而臥。以草稕支頭。若草
若葉覆其身上送喪。苾芻可令能者誦三啟無常
經。并說伽陀。為其呪願。事了歸寺。應可洗身。若觸
屍者。連衣俱洗。其不觸者。但洗手足。還至寺中。應
禮制底。
○第七十
不得在塔下燒死屍。應當學。
○第七十一
不得向塔下燒死屍。應當學。
○第七十二
不得佛塔四邊燒死屍使臭氣來入。應當學。
（法華經云。藥王菩薩而自念言。我以神力供養。不如以身供養。即灌香油。焚身供養淨明德佛。此求大法。
情深難行能行。難捨能捨。今死屍佛塔四邊焚燒。臭烟熢㶿。熏穢聖像。故爾制之）。
○第七十三持死人衣及牀塔下過戒
二緣合結（緣起處同）。
起緣人。
六羣持死人衣。及從牀塔下過。彼所住處神瞋。故
制。諸糞掃衣比丘疑不敢持如是衣從塔下過。佛
言。聽浣染香熏已持入。當如是說戒。
所立戒相。
不得持死人衣及牀從塔下過。除浣染香熏。應當學。
釋義　除浣染香熏。毗尼母云。若得糞掃衣者。水
中久漬。用純浣淨。以奚黑伽香塗上。然後得著
入塔。
定罪同前。
開緣　不犯者。若浣染香熏者。無犯。
○第七十四佛塔下便利戒（緣起處起緣人並同前戒不異）
所立戒相。
不得佛塔下大小便。應當學。
罪同定前。
開緣　不犯者。或為強力所執等。
會詳　優鉢祇王經云。伽藍法。界地漫大小行者。
五百世身墮拔波地獄。後經二十小劫。常遣肘手
抱。此大小便處臭穢之地。乃至黃泉。
○第七十五
不得向佛塔大小便。應當學。
○第七十六
不得遶佛塔四邊大小便。使臭氣求入。應當學。
○第七十七
不得持佛像至大小便處。應當學。
定罪同前。
開緣　不犯者。或道由中過。或為強力所持。
○第七十八
不得在佛塔下嚼楊枝。應當學。
○第七十九
不得向佛塔嚼楊枝。應當學。
○第八十佛塔四邊嚼楊枝戒（緣起等同前）
所立戒相。
不得佛塔四邊嚼楊枝。應當學。
釋義　嚼楊枝者（律云。嚼楊枝有五利益。一口無臭氣。二能別味。三不增熱陰。四
能引食。五眼明。不嚼反上五過。藥師經云。晨嚼齒木。澡潄清淨　楊枝者。此方言也。西域不局。或葛藤槐
枝桃條。但有苦味者。俱可用也。
定罪同前。十誦云。佛前。和尚阿闍黎一切上座
前。佛塔前。聲聞塔前。俱不得嚼楊枝。嚼者突吉羅。
<pb n="705"/>
同歲比丘前。不犯。三千威儀云。不得向佛塔及
和尚阿闍黎與背。
開緣　不犯者。或有病。或為強力所執。或被繫縛
等。
○第八十一
不得在佛塔下洟唾。應當學。
○第八十二
不得向佛塔洟唾。應當學。
○第八十三佛塔四邊洟唾戒（緣起等同前）
所立戒相。
不得塔四邊洟唾。應當學。
釋義　洟唾者（謂從鼻出曰洟。從口出曰唾。凡洟唾須在屏處水懺云。洟唾堂房。污
佛僧地。招過非輕。可不慎歎）。根本雜事云。寺中四角柱下各安
唾盆。僧祇云。以細土。著唾壺中。然後唾上。
定罪同前。
開緣　不犯者。或時有如是病。成鳥[啣-止+山]風吹去。無
犯。
○第八十四向塔舒脚坐戒（緣起等同前）
所立戒相。
不得向塔舒脚坐。應當學。
釋義　舒脚者（舒者伸也。或舒一脚。或舒兩脚。無敬信心故）。
定罪同前。
開緣　不犯者。或時有如是病。若中間隔。或為強
者所持。無犯。
○第八十五安佛塔下房戒
緣起處。
佛在拘薩羅國。遊行向都子婆羅門邨（五分云。都夷婆羅門
聚落。案此邨在拘薩羅國舍衛大城西北六十餘里。元是迦葉佛生處也）。
起緣人。
六群安佛塔在下房。己在上房住。故制。
所立戒相。
不得安佛塔在下房。己在上房住。應當學。
釋義　第四分云。六群共如來塔同室宿。佛言。不
應爾。有比丘為守護堅牢故。而畏慎不敢共宿。佛
言。聽安杙上。若頭邊而眠。六群安如來塔。置不好
房中。己在上好房中宿。佛言。不應爾。應安如來塔
置上好房中。己在不好房中宿（此以好惡為上下）。彼安如
來塔置下房。己在上房宿。佛言。不應爾。應安如來
塔在上房。己在下房中宿（此以高下為上下）。
定罪同前。
開緣　不犯者。或命難。梵行難。
○第八十六立為說法戒
二緣合結（緣起等並同前）。
所立戒相。
人坐己立。不得為說法。除病。應當學。
釋義　（人坐己立。前人無敬法心。比丘不尊聖教。自[(白-日+田)/廾]於他非法而說也。
會詳　梵網經云。若佛子常行教化。起大悲心。入
檀越貴人家一切眾中。不得立為白衣說法。應在
白衣眾前高座上坐。法師比丘不得地立為四眾
白衣說法。若說法時。法師高坐。香華供養。四眾聽
者下坐。如孝順父母敬順師教。如事火婆羅門。其
說法者。若不如法說。犯輕垢罪。
○第八十七為臥人說法戒（身心慢法故佛制斷）
人臥己坐。不得為說法。除病。應當學。
釋義　除病者（時毗舍佉母道獲三果。染疾比丘往看。樂法情深。請為說法。以佛制
戒。不敢為說。白佛故爾開聽）。
○第八十八在非座為人說法戒
人在座。己在非座。不得為說法。除病。應當學。
○第八十九為高座人說法戒
所立戒相。
人在高座。己在下座。不得為說法。除病。應當學。
釋義　僧祇云。卑牀有二種。一者下牀名卑。二者
粗弊名卑。高有二種。一高大名高。二妙好者亦名
<pb n="706"/>
高。
會詳　善見云。佛告諸比丘。往昔於波羅柰國。有
一居士。名車波迦。其婦懷妊。思菴羅果（菴羅果正云菴沒羅。
肇法師注云。其果似桃而非桃。略疏云。柰樹定非柰也。又翻難分別。其果似桃而非桃。似柰而非柰。又生
熟難分。其形似梨）。語其壻覓其。夫答言。此非菴羅果。時我
云何得。婦言。君若不得。我必當死矣。夫自念言。惟
王園中有非時菴羅果。我往偷取。即夜入王園偷
果。取果未得。明相已出。不得出園。於是樹上藏住。
時王與婆羅門入園。欲食菴羅果。婆羅門在下。王
在高座。婆羅門為王說法。偷果人在樹上。心自念
言。我今偷果。事應死。因王聽婆羅門說法故。我今
得脫。我無法。王亦無法。婆羅門亦無法。何以故。我
為女人故。而偷王果。王由憍慢故。師在下。自在高
座而聽法。婆羅門為貪利養故。自在下座。為王說
法。我與王婆羅門相與無法。我今得脫。作是念已。
即便下樹。往至王前而說偈言。一人不知法。
一人不見法。教者不依法。聽者不解法。為
食秔米飯。及諸餘餚饍。為是飲食故。我言
是無法。為以名利故。毀碎汝家法。我為凡
夫時。見人在上說。法者在下。言其非法。何況
我今汝諸弟子為在高。人自在下。而為說法時。偷
果人者。我身是也。
○第九十為在前人說法戒
人在前行。己在後行。不應為說法。除病。應當學。
開緣　僧祗云。若比丘眼患前人捉杖牽前為說。
無罪（餘同前戒）。
○第九十一為高經行人說法戒
人在高經行處。己在下經行處。不應為說法。除病。應
當學。
○第九十二為在道人說法戒
人在道。己在非道。不應為說法。除病。應當學。
○第九十三擕手道行戒
緣起處。
佛在給孤獨園。
起緣人。
六羣擕手在道行。或遮他男女。居士譏嫌。似王大
臣豪貴長者。故制。
所立戒相。
不得擕手在道行。應當學。
釋義　擕手者（謂手手相持並行也）。
定罪同前。
開緣　不犯者。或時有如是病。或患眼闇須扶接
等。
○第九十四上樹過人戒
二緣合結（緣起處同）。
起緣人。
有一比丘。在大樹上。受夏安居。於樹上大小便。樹
神瞋。伺其便。欲斷其命根。故制。有比丘向拘薩羅
國。道中值惡獸。恐怖不敢上樹過人。即為惡獸所
害。諸比丘白佛。佛言。若命難。梵行難。得上樹。當如
是說戒。
別立戒相。
不得上樹過人。除時因緣。應當學。
開緣　不犯者。或命難。梵行難。上樹過人。無犯。
沙彌小眾等為僧取枝葉華果上樹。無罪。第二
分安居犍度云。欲取樹上乾薪。聽作鈎鈎取。作梯
取。若繩羂取。若樹通身乾聽上。
○第九十五杖絡囊戒（緣起處同）
起緣人。
䟦難陀絡囊中盛鉢。貫著杖頭肩上擔。諸居士見
謂。是官人皆下道。避於屏處看之。乃知是䟦難陀。
譏嫌。故制。
所立戒相。
<pb n="707"/>
不得絡囊盛鉢貫杖頭著肩上而行。應當學。
開緣　不犯者。或為強力者所逼。或被縛。若命難。
梵行難。無犯。
○第九十六為持杖人說法戒
二緣合結（緣起等並同前）。
人持杖不恭敬。不應為說法。除病。應當學。
開緣　不犯者。或時有如是病。或王大臣為說。無
犯。僧祇云。若比丘在怖畏險道行時。防衛人言。
尊者為我說法。彼雖捉杖。為說無罪。
○第九十七為持劍人說法戒
人持劍。不應為說法。除病。應當學。
釋義　劍者（檢也。所以防檢非常也。顯無敬法心。故制）。除病者（或病人心生恐
怖。以劍防身去邪。是以開聽。以下三戒。義亦同此）。
○第九十八為持鉾人說法戒
人持鉾。不應為說法。除病。應當學。
○第九十九為持刀人說法戒
人持刀。不應為說法。除病。應當學。
○第一百為持葢人說法戒
人持葢。不應為說法。除病。應當學。
釋義　僧祗云。葢者。樹皮葢。多羅葉葢。多黎葉葢。
竹傘葢。疊傘葢。孔⿱少隹尾葢。如是種種能遮雨日者。
皆名傘葢。除病者（或頭上患瘡長日曬。或身因病苦畏雨畏熱。必須傘葢）。
三結問。
諸大德。我已說眾學戒法。今問諸大德。是中清淨不
（三問）。
四勸持。
諸大德。是中清淨。默然故。是事如是持。

<other>毗尼關要卷第十五</other>

<sarticle>毗尼關要卷第十六</sarticle>

清金陵寶華山律學沙門　德基　輯
●八七滅諍法。分四。初總標。二別列戒相。三結
問。四勸持。
今初。
諸大德。是七滅諍法。半月半月說。戒經中來。若比丘
有諍事起。即應除滅。
釋　諍有四種。一言諍。二覓諍。三犯諍。四事諍。
言諍者。謂辯法相是非邪正。即引十八事。法非法。
乃至說不說。各執己見而生其諍。諍由言起。故曰
言諍。覓諍者。比丘犯過。理須為除。制有三根五
德。舉彼破戒破見破威儀。同來詣僧。伺覓前罪。令
其除殄。因彼舉覓前罪。遂生於諍。諍由覓生。故曰
覓諍。犯諍者。由犯七聚過慝在懷。宜須懺蕩。罪
相難識。詞各紛紜。遂生諍競。由犯生諍。故曰犯諍。
事諍者。由前三諍中事而生諍。名為事諍。是中
言諍。以二毗尼滅。謂現前多人語。或但一毗尼滅。
謂現前。覓諍共四毗尼滅。謂現前。憶念。或現前不
癡。或現前罪處所。犯諍共三毗尼滅。謂現前。自言
治。或現前草覆地。事諍以一切毗尼滅。隨所犯故。
律云。有犯毗尼。有諍毗尼。謂所滅之病是其四諍。
能滅之法是七毗尼。謂現前等七毗尼。能滅四諍。
故曰七滅諍也。律云。比丘有十法者。應差別平
斷事。一持戒具足。二多聞。三誦二部毗尼極利。四
廣解其義。五善巧言語。辭辯了了。堪任問答。令彼
歡喜。六諍事起能滅。七不愛。八不恚。九不怖。十不
癡。第四分云。佛告比丘。以二十二種行。知是平
斷事人。具持二百五十戒（一）。多聞善解阿毗曇毗
尼（二三）。不與人諍（四）。亦不堅住此事（五）。應呵者呵然
後住（六）。應教者教然後住（七）。應滅擯者滅擯然後
住（八）。不愛（九）。不恚（十）。不怖（十一）。不癡（十二）。不受此部飲
食（十三）。亦不受彼部飲食（十四）。不受此部衣鉢坐具針
<pb n="708"/>
筒（十五）。亦不受彼部衣鉢坐具針筒（十六）。不供給此部
（十七）。亦不供給彼部（十八）。不共此部入邨（十九）。亦不共彼
部入邨（二十）。不與作期要（二十一）。亦不至彼後來後坐
（二十二）。僧祇云。比丘成就五法。能滅諍事。知是實非
是不實。是利益非不利益。得伴非不得伴。得平等
伴非不得平等伴。得時非不得時。有二他邏他。
一者自護心。見他是非。作是念。業行作者自知。譬
如失火。但自救身。焉知他事。二者待時。見他諍訟
相言作是念。此諍訟相言。時到自當判斷。是名二
他邏他。共此眾法食味食。亦共彼眾法食味食。或
請斷當事。或不請而斷當事（亦作闥賴吒。薩婆多云。闥賴名地。吒利名
住。智勝自在。於正法不動。如人住地。無傾覆也）。十誦云。闥利吒比丘取諍
時。應以五事觀。此中誰先來持戒清淨。誰多聞智
慧善誦阿含。誰於師如法。誰信佛法僧。誰不輕佛
戒。烏迴鳩羅比丘有十事僧應差（薩婆多云。烏迴名二。鳩羅
名平等心無二。其平加秤也）。知諍來往處根本。善知諍。能分別
諍。知諍起因緣。知諍義。善滅諍。滅諍已更不令起。
持戒清淨。多聞。多智。闥利吒比丘行有二十二
法。當知是利根多聞。一善知事起根本。二善分別
事相。三善知事差別。四善知事本末。五善知事輕
重。六善知除滅事。七善知滅事更不起。八善知作
事人有事人。九有教勅力。十能使人受力。十一有
方便輭語力。十二亦能使人受。十三有自折伏力。
十四亦能使人受。十五知慚愧。十六心不憍慢。十
七無憍慢語。十八身口意無偏著。十九不隨愛行。
二十不隨瞋行。二十一不隨怖行。二十二不隨癡
行（此謂能滅諍者是也）。十誦云。有六諍本（律云六諍為根也）。一瞋恨
不語。二惡性欲害。三貪嫉。四諂曲。五無慚愧。六惡
欲邪見（此之六事能生諍。故曰諍根本也）。律攝云。若有諍事起。當
以七法順大師教。如法如律而除滅之（是謂諍事起。即應除
滅也）。
二別列戒相。分七。初現前毗尼至七草覆地法。
○第一現前滅諍
總釋。
此是共戒。尼犯亦同。大乘比丘同學。梵網經云。
應生慈心善和鬪諍。律攝云。此等皆由他詰問
事不忍他詰譏嫌煩惱。制斯學處（自下六戒咸同不復重出）。
緣起處。
佛在舍衛國。
起緣人。
迦留陀夷與六群。往阿夷羅䟦提河中浴。迦留陀
夷浴竟上岸。著六群衣。謂是己衣。不看而去。六羣
洗浴已上岸。不見己衣。正見迦留陀夷衣。即言。迦
留陀夷偷我衣。人不現前。便作滅擯羯磨。迦留陀
夷聞已。有疑。即往白佛。佛問言。汝以何心取。答言。
謂是我衣。不以賊心。佛言不犯。不應不看衣而著。
不應人不現前而作羯磨及訶責羯磨等。若作羯
磨不成。得突吉羅。自今已去。為諸比丘。結現前毗
尼滅諍。
所立戒相。
應與現前毗尼。當與現前毗尼。
釋義　現前者。法毗尼人僧界。云何法現前。所持
法滅諍者是（持者受持也。謂持修多羅藏）。云何毗尼現前。所持
毗尼滅諍者是（謂受持毗尼藏）。云何人現前。言義往返者
是（謂起諍者二俱現前）。云何僧現前。同羯磨和合集一處。不
來者囑授。在現前得訶而不訶者是（和合同集。名之為僧。滅諍
須僧現前秉法。故云僧現前）。云何界現前。在界內羯磨作制限
者是（謂豎標唱相所結之界。凡欲秉法。盡齊限集僧。令無別眾之咎。今滅諍必須現前界內集
僧作法。故曰界現前也）。言諍以二毗尼滅。謂現前多人語。或
但一毗尼滅。謂現前。若一比丘在一比丘前。好
言教語。如法如毗尼如佛所教。汝當受是忍可。若
作如是諍事得滅。是為言諍。以一滅滅。現前毗尼。
不用多人語也。若一比丘為二比丘三比丘為僧
<pb n="709"/>
亦如是。乃至僧為一比丘二比丘三比丘為僧亦
如是（是中現前義。若能滅者。四人以上。其法毗尼人僧界五種。一不現前。則不名現前毗尼也。
若能滅者。或但二三比丘。一比丘唯以法毗尼人三種現前僧界二種不現前。亦名現前毗尼也。十
誦云。現前滅諍有二種非法。若非法者。約勅非法
者令折伏。與現前毗尼。若非法者。約勅如法者令
折伏。與現前毗尼。有二種如法。若如法者。約勅
如法者令折伏。與現前毗尼。若如法者。約勅非法
者令折伏。與現前毗尼。
定罪　若諍事如法滅已。後更發起。波逸提（若應與不
與。不應與而與。突吉羅）。
會詳　摩得勒伽云。十種不現前作羯磨。一覆鉢。
二捨覆鉢（謂白衣罵謗比丘等。僧為作覆鉢羯磨。不共往返受食。若自見過。須詣僧中。乞
求捨者。僧為解不現前羯磨。為治罰俗人。但遙作不令現前也。三學家。四捨學家
（前第三悔過法。中所明）。五作房（謂以故房與居士修理。僧應作白二法與之。此亦不現前
作）。六沙彌（謂擯惡邪沙彌。令眼見耳不聞處立。亦不現前）。七狂（作癡狂羯磨。謂由彼
失本心故。無所識知。不須現前）。八不禮拜。九不共語。十不供養（此三
羯磨。謂比丘觸惱比丘尼。聽尼為比丘作此三種羯磨。亦聽遙作。勿得令比丘現前而治罰也。律中又有
四法不現前。剃髮。出家外道共住。授式叉尼戒。剃髮是最初入僧伽中。欲作單白。為彼剃髮。令彼至眼見
耳不聞處立之故。與出家作單白亦爾。與外道四月共住。亦遣至眼見耳不聞處與之故。與式叉摩那授
戒。亦應遣至眼見耳不聞處受之故。此法在尼部中作。合前論中。共有十四種不現前。餘一切羯磨並須
現前）。現前毗尼竟（此滅言諍）。
○第二憶念滅諍法
緣起處。
佛在王舍城。
起緣人。
沓婆摩羅子不犯重罪波羅夷僧殘偷蘭遮。時諸
比丘皆言犯重罪。即問言。汝憶犯重罪不。彼不憶
犯重罪。答言。我不憶犯如是重罪。諸比丘故問不
止。彼作是念。我當云何。白佛。佛言。自今已去。聽為
沓婆摩羅子作憶念毗尼白四羯磨。
所立戒相。
應與憶念毗尼。當與憶念毗尼。
釋義　憶念毗尼者。彼比丘此罪更不應舉。不應
作憶念者是（謂諸比丘數數詰問其罪。彼不憶犯。固問不止。佛令僧為作憶念毗尼。令
彼憶念。使諸比丘。更莫令憶念。故曰憶念毗尼）。是為覓諍。以二毗尼滅。謂
現前憶念。或現前不癡。或現前罪處所。薩婆多
云。此是守護毗尼。五眾盡與憶念毗尼。五篇戒盡
與憶念毗尼。必白四羯磨與。比丘比丘尼現前。三
眾不現前。十誦云。有三非法。與憶念毗尼。有比
丘犯無殘罪。自言犯有殘罪。是比丘從僧乞憶念
毗尼。若僧與憶念毗尼。是名非法。何以故。是人應
與滅擯故。又如施越比丘。癡狂心故。多作不清
淨非法。還得本心。先所作罪。若僧等常說是事。是
人從僧乞憶念毗尼。若僧與憶念毗尼。是名非法。
何以故。是人應與不癡毗尼故。又如訶多比丘。
無慚無愧破戒。有見聞疑罪。是人自言我有是罪。
後言我無是罪。若僧與憶念毗尼。是名非法。何以
故。應與實覓毗尼故。是名三非法與憶念毗尼。
有三如法。與憶念毗尼。如陀驃比丘。為慈地比丘
尼。無根波羅夷謗故。若僧等常說是事。是比丘從
僧乞憶念毗尼。若僧與憶念毗尼。是名如法。何以
故。是人應與憶念毗尼故。又如一比丘犯罪發
露如法悔過。若僧等猶說是事。是比丘從僧乞憶
念毗尼。若僧與憶念毗尼。是名如法。何以故。應與
憶念毗尼故。又如比丘未犯。將必當犯。以是事
故若僧等說是犯罪。是比丘從僧乞憶念毗尼。若
僧與是人憶念毗尼。是名如法。何以故。是人應與
憶念毗尼故。是名三如法與憶念毗尼（覓諍以二毗尼滅。現
前毗尼。憶念毗尼。不用不癡及罪處所）。
定罪　薩婆多云。憶念毗尼行法者。餘比丘不應
出其罪過。不應令憶念。不應乞聽。亦不應受餘比
丘乞聽。若彼從乞聽。突吉羅。若受他乞聽。亦突吉
羅。若彼不聽。若出過罪。若令憶念。得波逸提（此覓覓諍
<pb n="710"/>
為舉人過罪須令憶念。既為作憶念已。不復更令憶念也。若應與不與。不應與而與。法事乖違。施法不當。
得突吉羅。此滅覓諍。
○第三不癡滅諍法
緣起處。
佛在王舍城。
起緣人。
有比丘名難提。癲狂心亂。多犯眾罪。非沙門法。言
無齊限。行來出入不順威儀。後還得本心。諸比丘
問言。難提。汝憶犯重罪不。答言。我先癲狂心亂時。
多犯眾罪。非我故作。是癲狂故耳。諸長老不須數
見難詰。諸比丘故難詰不止。彼比丘作如是念。我
當云何。白佛。佛言。聽僧與難提不癡毗尼。白四羯
磨。結不癡毗尼滅諍法。
所立戒相。
應與不癡毗尼。當與不癡毗尼。
釋義　不癡毗尼者。彼比丘此罪更不應舉。不應
作憶念者是。僧祇云。佛言。云何名不癡毗尼。有
比丘本癡今不癡。諸梵行人說前癡行。爾時應疾
疾集僧。集僧已。如修多羅。如毗尼。隨此比丘事實。
與不癡毗尼。以不癡毗尼。滅誹謗事。薩婆多云。
此是守護毗尼。五眾盡與不癡毗尼。或現前或不
現前（如前所明）。十誦云。有四種非法與不癡毗尼。有比
丘不癡狂現癡狂相貌。諸比丘僧中問。汝狂癡時
有所作。今憶念不。答言。長老。我憶念癡故作。他人
教我使作（一）。憶夢中作（二）。憶裸形東西走（三）。立大
小便（四）。是人從僧乞不癡毗尼。若僧與是人不癡
毗尼。是名四非法。四如法者。有比丘實狂癡。心
顛倒。現狂癡相貌。諸比丘問。汝憶念狂癡時所作
不。答言。不憶念他不教我作（一）。不憶念夢中作（二）。
不憶裸形東西走（三）。不憶立大小便（四）。是人從僧
乞不癡毗尼。若僧與不癡毗尼。是名四如法（行法同前）。
律云。若如是諍事滅者。是為覓諍。以二滅滅。現前
毗尼不癡毗尼。不用憶念毗尼罪處所。阿難又問。
頗有覓諍。以二滅滅。現前毗尼罪處所。不用憶念
毗尼不癡毗尼耶。佛言有。若比丘好論議。與外道
論時。得一切難。便前後語言相違。若在眾僧中問
時。亦前後語言相違。眾中故妄語。僧應與此比丘
罪處所白四羯磨。若如是諍事滅。是為覓諍。以二
滅滅。現前罪處所。不用憶念毗尼不癡毗尼。云何
罪處所。彼比丘此罪與作舉作憶念者是（施法不當者。突
吉羅）。不癡毗尼竟（此滅亦是覓諍）。
○第四自言滅諍法
緣起處。
佛在瞻波城伽渠池邊時。世尊十五日布薩。白月
滿時。前後圍繞。在眾前於露地坐。阿難初夜過已。
白佛言。初夜已過。願世尊說戒。世尊默然。阿難即
還復坐。中夜亦如是。至後夜過。明相已出。眾僧坐
久。惟願說戒。佛告阿難。眾僧不清淨。欲令如來於
不清淨眾中羯磨說戒。無有是處。
起緣人。
長老目連觀察眾中。以天眼清淨。見彼比丘坐。去
佛不遠。往彼語言。汝今可起。世尊知汝見汝。出去
滅去。不應此住。目連捉彼比丘臂。牽著門外。還白
佛言。眾已清淨。願世尊說戒。佛告目連。不應如是。
若於異時。亦不應如是。目連令彼伏罪。然後與罪。
不應不自伏罪而與罪。自今已去。為諸比丘。結自
言治滅諍法。
所立戒相。
應與自言治。當與自言治。
釋義　云何自言。說罪名說罪種懺悔者是。云何
治。自責汝心。生厭離也。五分云。慈地比丘尼以
無根波羅夷法謗陀婆比丘。自言陀婆污我。即與
自言滅擯。律云。犯諍共三毗尼滅。謂現前自言
<pb n="711"/>
治或現前草覆地。若比丘犯罪。若欲在一比丘
前懺悔。應至一清淨比丘所。偏露右肩。若上座禮
足。右膝著地合掌說罪名罪種（名者。篇聚差別。種者。戒相各異。隨機
羯磨云。畜長離衣三十事異也）。作如是言。長老一心念。我某甲
比丘犯某罪。今從長老懺悔。不敢覆藏。懺悔則安
樂。不懺悔不安樂。憶念犯發露。知而不敢覆藏。長
老憶我。清淨戒身具足。清淨布薩。第二第三說。彼
應語言。自責汝心生厭離。答言爾。若作如是諍事
滅者。是為犯諍。以二滅滅。現前毗尼自言治。不用
草覆地。若二人三人僧中懺悔亦如是。薩婆
多云。自言滅諍法。五眾有事。及五篇戒有犯不犯
事。盡自言滅諍法滅也。有十種非法。若犯波羅夷
僧殘波逸提提舍尼突吉羅。自言不犯。又不犯五
篇。自言我犯。是名十非法。十如法者。有比丘犯
五篇。自言我犯。若不犯五篇。自言我不犯。是名十
如法（此滅犯諍違越得罪如上）。
○第五覓罪滅諍法
緣起處。
佛在釋翅瘦。
起緣人。
有比丘字象力。喜論議。共外道論。得切問時。前後
言語相違。於僧中問時。亦復如是。前後言語相違。
在眾中故作妄語。外道譏嫌。諸比丘聞白佛。佛呵
責已。告諸比丘。應與彼比丘罪處所白四羯磨。應
如是與。集僧。集僧已為作舉。作舉已為作憶念。作
憶念已與罪。應差堪能羯磨者作。自今已去。為諸
比丘。結罪處所滅諍法。
所立戒相。
應與覓罪相。當與覓罪相（根本律作求罪自性。十誦律作實覓罪。五分律作本
言治）。
釋義　云何罪處所。彼比丘此罪與作舉作憶念
者是。勒伽論云。實覓罪者。先犯罪已發露。後覆
藏。薩婆多云。此是折伏毗尼。一切五篇戒盡與
實覓毗尼。一切五眾盡與此毗尼。有五種非法。有
比丘犯波羅夷。先言不犯。後言犯。若僧與是人實
覓毗尼。是名非法。何以故。是人應與滅擯故。有比
丘犯僧殘波逸提提舍尼突吉羅。先言不犯。後言
犯。若僧與是人實覓毗尼。是名非法。何以故。是人
隨所犯應治故。有五種如法者。有比丘犯波羅
夷。先言犯。後言不犯。若僧與是人實覓毗尼。是名
如法。何以故。是人應與實覓故。若比丘犯僧殘乃
至突吉羅。先言犯。後言不犯。若僧與是人實覓毗
尼。是名如法。何以故。是人應與實覓毗尼故。實
覓毗尼行法者。是比丘不應與他受大戒。不得受
他依止。不應畜新舊沙彌。不得教比丘尼法。若僧
羯磨教化比丘尼。不應受。僧所與作實覓毗尼罪。
更不應犯。若似是罪。若過是罪。亦不應作。不應呵
僧羯磨。亦不應呵作羯磨人。不應從他乞聽。不應
遮說戒。不應遮受戒。不應遮自恣。不應出無罪。比
丘過罪。不應共同事。應調伏心行。隨順比丘僧意。
若不如是行者。盡形不得離是羯磨。僧祇云。此
人盡壽應行八事。不得度人。不得與人受具足。不
得與人依止。不得受比丘按摩供給。不得作比丘
使。不得受次第差會。不得為僧作說法人及說毗
尼人。盡壽不應與捨。五分云。本言有二種。一可
悔。二不可悔。若本言犯重。仍覆藏者。應作盡壽不
可悔白四羯磨（此亦滅覓諍。以二滅滅。謂現前及覓罪相。乖違得罪如前）。
○第六多人語滅諍法
緣起處。
佛在舍衛國。
起緣人。
時舍衛諸比丘諍。眾僧如法滅諍。彼諍比丘不忍
可僧滅諍事。佛種種呵責已。告諸比丘。應求多人
<pb n="712"/>
覓罪。用多人知法者語。為諸比丘。結多人語滅諍
法。
所立戒相。
應與多人覓罪。當與多人覓罪。
釋義　用多人知法者語。聽行籌。差行舍羅人白
二羯磨（若諸比丘諍事現前。不能滅者。應多求知法比丘行籌滅。以籌多表語。云何多人語。
用多人持法持毗尼持摩夷者是　薩婆多云。多覓毗尼者。多求因緣斷。多處求斷。從多處斷。故云多覓
毗尼）。有五法。不應差使行舍羅。有愛恚怖癡。不知已
行不行。反上五法應差。有三種行籌。一顯露。二
覆藏。三耳語。云何顯露。若眾中雖非法比丘多。然
彼二師或上座智人。皆如法語。應顯露行籌。作二
種籌。一破。二完。白言。作如是語者捉不破籌。作如
是語者捉破籌。行籌已應別處數。若如法語者多。
應作白。作如是語者諍事滅。若如法語者少。應作
禮便去。遣信往比丘住處。僧中白言。彼住處非法
比丘多。善哉長老能往至彼。若如法比丘多。諍事
滅功德多。此比丘聞應往。若不往。如法治。云何覆
藏行籌。若眾中雖如法者多。而彼二師及上座智
人不如法。恐顯露行籌。諸比丘隨順眾中上座標
首。應覆藏行籌（薩婆多云。覆藏行籌者。行籌人心。為非法人故。望取非法者多。若在
明處。助非法者。羞取非法籌故也）。云何耳語行籌。若眾中雖如法
者多。而彼二師上座智人非法說。應耳語行籌。行
籌時。應稀坐間容一人。身小障翳。彼比丘作耳語。
語言。汝二師親厚知識已捉籌。善哉汝亦當捉籌。
慈愍故。若如法比丘多。諍事得滅功德多。行捉已
在一面數之。薩婆多云。所以行籌者。事既難斷。
若說一是一非。必增其惡心。故行籌於眾人前。好
惡自伏。理亦無偏。僧祇云。行籌訖。若非法籌乃
至多一者。不應唱非法人多。如法人少。當作方便
解坐。或前食欲至者。應唱令前食。或後食時浴時
說法時說毗尼時。隨應唱之。若非法者覺。言我等
勝。為我故解坐。我等今不起。要即此坐決斷是事。
爾時精舍邊。若有小屋無蟲者。應使淨人放火已
唱言。火起火起。即便散起救火。乃往覓如法伴。
律云。行籌斷事時。一切僧集。不得取欲。何以故。或
多比丘說非法故。一切比丘不應取欲。如行鉢法
也。若不能斷。乃至彼處僧坊中。若有三人二人一
比丘持三藏。四眾所重者。應到彼處。應語彼一比
丘。如前次第事。具足向說。是大德比丘應作是語。
不可二人相言俱得勝也。是中必一勝一負。如是
語者。是名如法說。若不如是語者。是名非法說。
定罪　是諸相言比丘。若如法滅已。還更發起。波
逸提。若但訶責言。是斷事不如法。犯突吉羅。
就有德人。眾所歸伏。無不用語。設有不隨者。羞亦
為諸人所笑。必受語。傳事人多說事不說人。大德
比丘亦直說事是非。不說人有事。二人各自內知
而伏。則勝負相現也。還發起波逸提者。以一一罪
印之。令彼此後更無言。故結罪也（此一毗尼亦滅言諍也）。
○第七草覆地滅諍法
緣起處。
佛在舍衛國。
起緣人。
時舍衛比丘共諍。諸比丘多犯眾戒。非沙門法亦
作亦說。出入無限。後諸比丘自作是念。我曹多犯
眾戒。非沙門法亦作亦說。出入無限。若我曹還自
共善問此事。或能令此諍事轉深重。經歷年月。不
得如法如毗尼如佛所教滅除諍事。令僧不得安
樂。時諸比丘白佛。佛言。應滅此諍事。如草覆地。為
諸比丘。結如草覆地滅諍法。
所立戒相。
應與如草覆地。當與如草覆地。
釋義　草覆地。若比丘諍事。是中比丘者多犯眾
罪。非沙門法。言無齊限。出入行來不順威儀。作如
<pb n="713"/>
是念。我等此諍事。多犯眾罪。非沙門法。言無齊限。
出入行來不順威儀。我等若自共尋究此事。恐令
罪深重。不得如法如毗尼如佛所教諍事滅。令諸
比丘住止不安樂。彼一眾中有智慧堪能比丘。從
座起。偏露右肩。右膝著地。合掌作如是言。諸長老。
我等此諍事。多犯眾罪非沙門法。言無齊限。出入
行來不順威儀。若我等尋究此事。恐令罪深重。不
得如法如毗尼如佛所教諍事滅。令諸比丘住止
不安樂。若長老忍者。我今為諸長老。作如草履地
懺悔此罪。第二眾中亦如是說。彼諸比丘應作白。
如草覆地懺。如是白。大德僧聽。若僧時到。僧忍
聽。此諍事作草覆地懺悔。白如是。白已作如草覆
地懺悔。是一眾中有智慧堪能者。從座起。偏露右
肩。右膝著地。合掌作如是白。諸長老。我今此諸諍
事己所犯罪。除重罪遮不至白衣家羯磨（言除重罪者。謂
此草覆地法。一切波逸提突吉羅等輕罪。皆悉除滅。若犯波羅夷。仍須滅擯。僧殘還行別住等法。偷蘭亦
用作法方除。遮不至白衣家。亦非因此而解也）。若諸長老聽者。為諸長老
及己作草覆地懺悔。第二眾亦應作如是說。云何
草覆地。不稱說罪名罪種懺悔者是。十誦云。草
布地有二義。一鬬諍數起。諍人亦多。其事轉眾。推
其原本。難可知處。佛聽草布地除滅。如亂草難可
整理。亂來棄之。二者有德上座勸喻諍者。使向
兩眾羊皮四布悔過（即五分云。皆舒手脚伏地。故如羊皮也）。二眾者
各有所助。故令各在一處。五分云。若有比丘。鬬
諍相罵。作身口意惡業。後欲於僧中除罪。作草覆
地悔過。應三乞已。皆舒手脚伏地。向羯磨師。一心
聽受羯磨。彼為白四羯磨。是名現前毗尼草布地
滅犯罪諍。何謂草布地。彼諸比丘不復說鬬原。僧
亦不更問事根本（此一毗尼滅。犯諍事諍通滅也）。
會詳　目得迦云。有二苾芻。共生瑕隙。種種異言。
互相謗讟。於此二人。應信持戒者。若二俱持戒。應
信多聞者。若二俱多聞。應信少欲者。若二俱少欲。
應信極少欲者。若二俱極少欲。而生瑕隙。無有是
處。十誦云。用瞋恨者。不滅瞋恨。惟忍辱力乃能
滅之。有五事諍難滅。不求僧斷。不順佛語。不如法
白。二眾諍心不息。所犯不求清淨。反上五事者易
滅。
三結問。
諸大德。我已說七滅諍法。今問諸大德是中清淨不
（三問）。
四勸持。
諸大德。是中清淨默然故。是事如是持。
●次總結分二。初總結名目。二勸學餘法。
今初。
諸大德。我已說戒經序。已說四波羅夷法。已說十三
僧伽婆尸沙法。已說二不定法。已說三十尼薩耆波
逸提法。已說九十波逸提法。已說四波羅提提舍尼
法。已說眾學戒法。已說七滅諍法。此是佛所說。半月
半月說。戒經中來。
二勸學餘法。
若更有餘佛法。是中皆共和合。應當學。
釋　若更有餘佛法等者。此有二義。一者毗尼。雙
明止作及僧尼犍度等法。今此戒本惟明大僧二
百五十學處。更有餘法。皆應習學。根本戒經云。
若更有餘法及隨法。律攝釋云。若更有餘者。謂
是十七䟦窣親等（梵云跋窣覩。本律云犍度。正音婆犍圖。此云法聚。以氣類相從
之法。類眾一處也）。所說學法咸應修習。法及隨法者。法
謂涅槃清淨無累正行之法。八聖道等能隨順彼
圓寂之處。故名隨法。佛告諸苾芻。或時有事。我
從先來。非遮非許者。然於此事。若違不清淨。順清
淨者。此即是淨。應可行之。若違清淨。順不清淨者。
此是不清淨。即不應行。與此相應者。皆當修學。仁
等共集。歡喜無諍。一心一說。如水乳合。應勤光顯
<pb n="714"/>
大師教法。令安樂住。勿為放逸。二者謂一切修
多羅及阿毗曇。謂諸佛慧命寄於三藏。學則令佛
法久住。道明德備。無濫僧寶。道由人弘。方可紹隆
佛種。不學則正法潛藏。世間眼滅。亦且招羺羊無
聞之過。不可不勉力勤學。法燈相續。正法久住不
滅矣。
●九述佛略教經。有七。初毗婆尸佛。至七本師
釋迦文。今初分二。初對機所說之法。二能說
之人。後並同此。
律攝云。初毗婆尸佛出現世間。諸聲聞眾多樂
苦身。以為正行。及諸邪師順其邪欲。為說邪法。
對治彼故。為說此頌。
 忍辱第一道  佛說無為最  出家惱他人 
 不名為沙門 
釋　忍辱第一道者。此頌偏讚忍辱者何也。以持
戒者未必能忍辱。而忍辱者決無不持戒故。遺教
經云。忍之為德。持戒苦行所不能及也。梵語羼提。
此云安忍。法界次第云。秦言忍辱。謂內心能安忍
外所辱之境。故曰忍辱。忍有二種。一者生忍。二者
法忍。云何名生忍。生忍亦有二種。一於恭敬供養
中。能忍不著。則不生憍逸。二於瞋罵打害中能忍。
則不生怨惱。是為生忍。云何名法忍。法忍亦有二
種。一者非心法。謂寒熱風雨饑渴病老死等。二者
心法。謂瞋恚憂愁疑婬欲憍慢諸邪見等。於此二
法能忍不動。是名法忍。若見有辱可忍。縱使身口
不行報復。心中決難脫然。只此未得脫然一念。便
與沙門勤息。名義不得相應。惟深觀無為法性。若
生若法俱不可得。尚無有辱。將誰名忍。故稱為忍
辱第一道也。佛說無為最者。云無為法中忍為最
故（無為者即涅槃也）。出家等二句乃反顯之辭。遮彼外道
邪見出家之類。妄說異法。教化他人。無益苦身。令
同己行。自他俱惱。終無果益。何以故。沙門之法。忍
辱無瞋。勤修定慧。了達無為。淨名云。出家者。為無
為法。名真出家。
此是毗婆尸如來無所著等正覺。說是戒經。
釋　梵語多陀阿伽度。亦云怛闥阿竭。後秦翻為
如來。謂凡夫不如而來。二乘如而不來。唯世尊亦
如亦來。若約三身釋。金剛經云。無所從來。亦無所
去。故名如來。此約法身而言也。轉法輪云。第一義
諦名如。正覺名來。此約報身釋。成實論云。乘如實
道。來成正覺。此約應身釋。有異凡夫二乘。故名如
來。梵語阿羅訶。此云無所著。亦言應供。大論云。應
受九界聖凡一切眾生供養故。梵語三藐三佛陀。
亦云三耶三菩。秦言等正覺。亦云正徧知。徧知法
界一切諸法故。什師言。正徧覺也。言法無差故言
正。智無不周故言徧。出生死夢故言覺。妙宗云。此
之三號即名三德。今就所觀。義當三諦。正徧知即
般若真諦也。應供即解脫俗諦也。如來即法身中
諦也。故維摩云。阿難若我廣說此三句義。汝以劫
壽不能盡受。此舉如來十號之三也（下皆准此）。
第二尸棄如來出現世間。諸聲聞眾多為生天
而修梵行。彼佛為對治故。而說斯頌。
 譬如明眼人  能避嶮惡道  世有聰明人 
 能遠離諸惡 
釋　首二句舉喻。如人有眼。能避嶮難。終獲安隱。
此中眼者。謂是慧眼。眼有明照。與慧相應。能見法
得法。明眼避嶮途。能至安隱處。三界之中。無非是
嶮是惡。愚人無智。不思出要之法。而天妙樂報盡。
還墮諸惡趣中。長受輪迴。無有解脫。故總名惡道
也。世有聰明人能遠離諸惡者。聰則能聞道。明
則能見道。信佛妙法。深識苦因。了達三界。宛若水
月空花。自性本空。猶如幻化。一切諸惡不求離而
自遠離。既離諸惡。苦果不招。永絕輪迴。至究竟地。
<pb n="715"/>
安隱常樂也。諸惡者。謂見思塵沙無明三惑。一切
現行及種子也。
此是尸棄如來無所著等正覺。說是戒經。
第三毗葉羅如來出現於世。諸聲聞眾多於持
戒生於喜足。不修餘法。又常見他人過失。惱害
於人。為對治彼。說斯略教。
 不謗亦不嫉  當奉行於戒  飲食知止足 
 常樂在空閑  心定樂精進  是名諸佛教 
釋　首二句。不謗謂此頌意明初遮口過不毀訾
他。不嫉防意業不欲害彼。謗者口出惡言。嫉者心
存惡念。無此二過。奉行於戒。乃三業皆淨。則名真
持淨戒者也。以下明對治之法。飲食知止足二句。
謂衣趣蔽形。食用充饑。謂離愛欲。息世馳求。不同
白衣外道。離二邊過故。常居蘭若。遠避囂塵。知足
遠離。皆是頭陁之勝法。心定樂精進二句。謂息世
馳求。所以心定。以心定。故於勝諸法常樂精進。以
精進故離諸懈怠。順教勤修。方契於道。三世諸佛
所有法要不出於斯。故曰是諸佛教也。
此是毗葉羅如來無所著等正覺。說是戒經。
第四拘留孫佛出現於世。諸聲聞眾多希利養。
慢修善品。為欲遮彼。說斯略教。
 譬如蜂採花  不壞色與香  但取其味去 
 比丘入聚然  不違戾他事  不觀作不作 
 但自觀身行  若正若不正 
釋　譬如蜂採花乃至入聚然等者。聚謂聚落。彼
佛教諸比丘。入邨乞食之時。不應壞彼淨信敬心。
喻遊蜂在於花處。少持輕蘂。無損色香。不應多有
求索。趨得充虗。勿生惱害也。又苾芻之行有二端
嚴。猶如妙華色香具足。持戒喻色。具定如香。乞食
資身。勿虧此二。不違戾他事。乃至若正若不正等。
不違他正。所謂不壞色香也。時彼苾芻由自持戒。
觀他破戒。自談己勝。毀訾於他。常多伺求他人過
失。是應作是不應作令心散亂。乖上人法。為對治
彼。說斯略教。不違戾他。不觀他人作善不作也。當
檢點自身所行之行是善不善。慎勿觀他是邪是
正也。
此是拘留孫如來無所著等正覺。說是戒經。
第五拘那含佛出現世間。諸聲聞眾多樂習定。
心生味著。為對治彼。說斯略教。
 心莫作放逸  聖法當勤學  如是無憂愁 
 心定入涅槃 
釋　不放逸者。攝心正念。勤修聖道。斷煩惱惑。了
無憂愁故。心定既修聖道為因。必會無生。證入涅
槃樂也。若約四諦配釋者。憂愁屬苦。放逸是集。聖
法是道。入涅槃是滅也。
此是拘那含牟尼如來無所著等正覺。說是戒經。
第六迦葉如來亦如第三佛。
 一切惡莫作  當奉行諸善  自淨其志意 
 是則諸佛教 
釋　一切惡莫作者。謂性業遮業五住等諸煩惱
（見一切住地。欲愛住地。色愛住地。有愛住地。無明住地。四住煩惱如前釋　無明者。即根本無明惑也。謂
聲聞緣覺未了此惑。沉滯真空。即住方便土。大乘菩薩方能除斷。由餘惑未盡。住實報土。故名無明住地）
無量不善之業。悉使斷除。勿令造作。故曰一切惡
莫作也。當奉行諸善者。謂諸善功德無量清淨法
門常勤修進。故云當奉行諸善。若終日止惡。而無
能止之相。終日行善。而無能行之相。是名自淨其
志意。不求淨而自淨。是則諸佛聖教不越於斯矣。
此是迦葉如來無所著等正覺。說是戒經。
第七釋迦如來出現於世。諸聲聞眾性多煩惱。
造諸惡業。多行放逸。不修善品。作少善事。便生
喜足。為三事故。說斯略教。
 善護於口言  自淨其志意  身莫作諸惡 
 此三業道淨  能得如是行  是大仙人道 
<pb n="716"/>
釋　善護口言者。謂三業之中。口業最重。抑且口
過易起難防。口有四過。妄言綺語兩舌惡罵。乃至
出言粗獷。所謂夫士處世。斧在口中。所以斬身。由
其惡言。必當善護如瓶也。自淨其志意身莫作諸
惡。謂身有殺盜婬。或眼觀色。耳聽聲。鼻嗅香。舌甞
味。有如是等過。莫令妄動。動則多不饒益。自他俱
損。故應檢束也。意家有貪瞋癡等三毒。乃至無邊
罪咎。莫不皆從意起。如君總䇿其臣。造業招報。罪
固不小。反流歸源。功德難思。當善護心。莫令放逸。
意根若淨。三業齊淨。三業道淨。萬善全彰。若人若
天若聲聞若緣覺若菩薩若諸佛無不依之。若果
能如是行者。則大仙之道不出於斯矣。
此是釋迦牟尼如來無所著等正覺。於十二年中。為
無事僧。說是戒經。從是以後廣分別說。諸比丘自為
樂法樂沙門者。有慚有愧樂學戒者。當於中學。
釋　七佛戒經各逗時機而說。旨趣各有所重。應
病與藥。至於會歸涅槃。理本無二。十二年中稱無
事僧者。如五分中。佛言。我此眾淨。未有未曾有法。
最小者得須陀洹。諸佛如來不以未有漏法而為
弟子結戒。我此眾中未有持多聞人故。不生諸漏。
未有利養名稱故。未有多欲人故。未有現神足。為
天人所知識故。不生諸漏。從是以後廣分別說。謂
從十二年後。因有漏法生。隨宜所結。二百五十學
處。為斷彼有漏法故。一一戒中皆有根本。從生方
便等流。故云廣分別說。下結勸學。如上等法。為比
丘者皆應學之。除非不自樂為比丘者。不樂法者。
樂作非沙門非釋子者。無慚無愧者。不樂學戒者。
可不學之。若自為樂法者。樂作知慚愧者。樂作沙
門釋子者。應一一學之。集要問曰。十二年前學
箇甚麼。答曰。其無事者即是無學。其未登無學者
即學淨三業道。問曰。我今亦但淨三業道。何用學
此煩𤨏戒相為。答曰。汝今為在十二年後。為在十
二年前。又且不論時前時後。且問汝今三業。為同
無事僧。為不同無事僧。既不同無事僧。若不學此
戒。何由知持知犯。若謂戒不必學。即犯輕戒波逸
提。只此輕戒一念為是淨。為是不淨。若謂持犯俱
不可得。汝今何獨不得持戒。却得犯戒。若謂犯即
無犯。則亦可持即無持。何乃捨持取犯。若謂情無
取捨。即不應取略捨廣。若謂淨穢平等。則地獄天
堂亦平等。惡罵美稱亦平等。檀麝糞穢亦平等。甘
露膿血亦平等。天衣刀杖亦平等。汝何不常處地
獄。汝何不名猪狗畜生禿奴禿賊。汝何不常嗅糞
穢。汝何不飡噉膿血。汝何不刀杖打割其身。若汝
實證平等法性。自然不壞俗諦。必將受現法樂。善
化有情。若汝勉強受汝上等事。即魔入汝心。亦非
正道。若汝既未證平等法性。亦未能受如上等事。
而獨隨情逐意。懶惰懈怠。不肯學戒法。即是賊住。
即非沙門。即無慚愧。即獅子身中蟲。即最上大賊。
即惡魔眷屬。即地獄種子。汝何不觀如來證得色
平等故。能使地獄天宮皆為淨土。如來證得聲平
等故。能使天魔惡聲化為讚頌。如來證得香平等
故。能使幻士廁室化為香殿。如來證得味平等故。
能使食中毒藥化成甘露。如來證得觸平等故。能
使魔軍刃箭化成天華。如來證得法平等故。不為
物轉。恒為轉物。具足無量不可思議神通妙用。如
來證得持犯平等故。三業無不隨智慧行。能使破
戒眾生還得清淨。汝既妄稱持犯平等。何乃三業
仍多蕪穢。且於戒法作留難耶。如此欺心但為自
害。嗚呼痛哉。戒經已竟。
第三結勸迴向。分七。初讚持戒勝益。二諸佛明
證。三勸遵佛教。四顯戒利益。五顧命教誡。六勸
行布薩。七總結迴向。
今初。
<pb n="717"/>
 明人能護戒  能得三種樂  名譽及利養 
 死得生天上  當觀如是處  有智勤護戒 
 戒淨有智慧  便得第一道 
釋　明人者。謂曉了開遮成壞兩緣。於毗尼藏通
達無滯。方能護戒。非謂愚癡之人。堪能護戒。故梵
網經云。明人忍慧強。能持如是法也。三種樂者此
總標一句。下別明。名譽及利養死得生天上。謂於
戒守護無缺者。現世即得戒香馚馥。見聞敬仰。無
不稱讚。衣食豐饒。報終生天。受勝妙樂。此以善道
勸誘。乃持戒之華報耳。下明究竟之果報。如是處
者。即指學處而言。有智勤護戒。戒淨有智慧。所謂
因智慧故而戒淨。因戒淨故而生定。因定故而發
慧。三學等持。更相由藉。以成福慧二嚴。便得出世
無上菩提第一之道故。經云。戒為無上菩提本。應
當一心持淨戒。乃護戒之實果也。
二諸佛明證。
 如過去諸佛  及以未來者  現在諸世尊 
 能勝一切憂  皆共尊敬戒  此是諸佛法 
釋　三世諸佛無不尊重於戒。勝一切憂者。謂煩
惱所知二障為因。分段變易二種生死為果（煩惱障者。
謂昏煩之法。惱亂心神。不能願發妙明真性故。名煩惱障。所知障者。亦名智慧障。謂執所證之法。障蔽智
慧之性故。名所知障）。葢六凡而有分段之苦。二乘未免變易
之憂（六凡者。即六道也。分段生死者。分即分限。段即形段。謂三界四生果報。壽命有長短分限。
身有大小。皆不免於生死。時極必終。是名分段生死也。變易生死者。因移果易。名為變易。羅漢支佛菩薩
既離三界生死粗苦。有阿黎耶變易行苦。四相所遷轉易改變。出生方便等土。就其斷惑證果之時。因移
果易。論為生死。故名變易生死）。惟有諸佛。五住究盡。二死永亡。餘
聖咸所不及。故稱能勝一切憂也。皆共尊敬戒者。
謂三世諸佛皆由尊敬於戒。依戒而修。斷諸煩惱。
證寂滅理。當知即是諸佛入道之法門也。
三勸遵佛教。
 若有自為身  欲求於佛道  當尊重正法 
 此是諸佛教 
釋　自為身者。揀非為求名聞利養。亦非為求人
天福報。亦不求權乘小果。本為自求無上菩提。當
尊重正法者。謂如來金口親宣波羅提木叉。惟佛
出世。方有不同。定共道共二戒。及治世五常十善
等法。故云正法也。又有此戒。乃有僧寶。有僧寶故
弘演毗尼。羯磨說戒。能令佛法久住不滅。故云正
法也。所謂道由信發。弘之在人。若自為身求佛道
者。必當尊重此法。如來五分法身以戒為初。諸佛
聖教以戒為首。諸佛教法不出於斯矣。
四顯戒利益。
 七佛為世尊  滅除諸結使  說是七戒經 
 諸縛得解脫  已入於涅槃  諸戲永滅盡 
 尊行大仙說  聖賢稱譽戒  弟子之所行 
 入寂滅涅槃 
釋　七佛世尊為欲滅除眾生諸結使。說是七戒
經。此乃顯戒之功能也。諸結者九結也。謂愛恚慢
無明見取疑嫉慳。一愛結者。為貪愛故。廣行不善。
由此遂招未來生死之苦。流轉三界。不能出離。是
名愛結（廣行不善者。謂廣作殺盜婬妄等惡業也）。二恚結者。謂諸眾生
為瞋恚故。廣行不善。由此遂招未來生死之苦。流
轉三界。不能出離。是名恚結。三慢結者。謂諸眾
生為慢過慢慢過慢我慢增上慢下劣慢邪慢故。
廣行不善。由此遂招未來生死之苦。流轉三界。不
能出離。是名慢結（慢者。同類相傲也。過慢者。相似法中執己為勝也。慢過慢者。他
本勝己。強謂勝他也。我慢者。恃己凌他也。增上慢者。未得之法自謂己得也。下劣慢者。己本無能。反自矜
誇也。邪慢者。執著邪見凌慢他人也。四無明結者。謂諸眾生為無明
所覆。於苦法集法。不能解了。廣行不善。由此遂招
未來生死之苦。流轉三界。不能出離。是名無明結
（苦法者。三界生死眾苦之法也。集法者。積集三界有為之法。即惑業也）。五見結者。謂
諸眾生於身見邊見邪見。妄興執著。廣行不善。由
此遂招未來生死之苦。流轉三界。不能出離。是名
<pb n="718"/>
見結（身見者。謂於五陰身中。強作主宰。計著有我也。邊見者。謂於身見中。計斷計常。各執一邊
也。邪見者。謂執有執無。及撥無因果也）。六取結者。取即取著。謂諸眾
生於見取戒取。妄計執著。廣行不善。由此遂招未
來生死之苦。流轉三界。不能出離。是名取結（見取者即
身見邊見邪見也。外道取著此等邪見。以為正見也。戒取者。謂外道妄計自身前世。從牛狗中來。即便食
草噉穢。取以進身。以為戒也）。七疑結者。謂諸眾生於佛法僧寶。
妄生疑惑。不修正行。廣行不善。由此遂招未來生
死之苦。流轉三界。不能出離。是名疑結。八嫉結
者。謂諸眾生躭著利養。見他榮富。起心嫉妬。廣行
不善。由此遂招未來生死之苦。流轉三界。不能出
離。是名嫉結。九慳結者。謂諸眾生躭著利養。於
資生具。其心悋惜。不能捨施。廣行不善。由此能招
未來生死之苦。流轉三界。不能出離。是名慳結。而
言結者。即繫縛之義。謂一切眾生因此妄惑。造作
諸業。而為眾苦繫縛。流轉三界。不能出離。故云結
也。使者見思。皆名為使（釋在前文）。縛有四種。謂貪瞋戒
取見取。亦名四結。所以說是戒經。普令眾生解脫
諸縛。同入涅槃。滅諸三界種種戲論。尊行大仙說
下結勸也。謂此戒法是大仙之所說（非餘下聖也）。聖賢
之所讚歎。弟子之所行者。凡為佛弟子者。無不修
行此戒法。而入於涅槃者也。
五顧命教誡。
 世尊涅槃時  興起於大悲  集諸比丘眾 
 與如是教誡  莫謂我涅槃  淨行者無護 
 我今說戒經  亦善說毗尼  我雖般涅槃 
 當視如世尊  此經久住世  佛法得熾盛 
 以是熾盛故  得入於涅槃  若不持此戒 
 如所應布薩  喻如日沒時  世界皆闇冥 
釋　此復引世尊最後扶律。勸持此戒也。謂佛在
娑羅雙樹間。入涅槃時。而與教誡。正如父母。顧命
其子。較諸平日。慈心更切。與如是教誡。謂諸比丘
佛臨涅槃時。悲泣懊惱。世尊入滅後。我等無所依
怙故。佛言。莫謂我涅槃淨行者無護。我今說戒經。
亦善說毗尼。言戒經者。略則如前偈。廣即二百五
十學處。及比丘尼三百四十八戒。廣略教誡也。亦
善說毗尼者。通指律藏。及能生善滅惡之法也。言
善說者。佛為一切智。窮盡眾生根性。於二部戒中。
同制別制。事有輕重。制法多少。事法相當。無有乖
違。故曰善說也。我雖般涅槃。當視如世尊。此世尊
自言。我般涅槃有不涅槃者在。即是此戒。汝等當
視此戒。即是如來法身常住世間。故遺教經云。汝
等比丘於我滅後。當尊重珍敬波羅提木叉。如闇
遇明。如貧得寶。當知此戒則是汝等大師。若佛在
世無異此也。教令以戒為師。依戒而住。勿謂我滅
度後無所依也。故云當視如世尊。此經久住世。佛
法得熾盛。有秉羯磨者。有如說行者。因持律故正
法永昌。能使僧寶相繼。化化不絕。教理行果悉皆
具足。故云佛法得熾盛。以是熾盛故。得入於涅槃。
若不持此戒下反顯不持戒之過而誡之。若不持
此戒。如所應布薩。則正法疾滅。既無戒日舒光。法
輪墜地。修證無由。法性界中煩惱陰覆。悉皆闇冥。
喻如日沒時。世界皆闇冥不見道路歸趣無所矣。
六勸行布薩。
 當護持是戒  如𤛆牛愛尾  和合一處坐 
 如佛之所說  我已說戒經  眾僧布薩竟 
釋　此勸持戒。兼行布薩也。𤛆牛其狀如牛。尾有
五色而長。又曰長尾牛。人愛其尾而逐之。彼惜尾
故而亡其身。護戒是法。𤛆牛是喻。喻如持戒之人。
寧捨身命。護持禁戒。亦如𤛆牛忘身護尾也。和合
一處者。來者現前。或三寶事覊身囑授現前。故云
和合。如佛之所說者。謂如法如律如佛所教。法事
無違。人非別眾。故曰如佛之所說也。我已說下總
結一卷經文。謂二百五十戒相若廣若略。一一說
<pb n="719"/>
竟。故云布薩竟。
七總結迴向。
 我今說戒經  所說諸功德  施一切眾生 
 皆共成佛道 
釋　此一偈廣大迴向。謂我今說戒功德。不求人
天福報及權乘小果。普施法界眾生。同成佛道。
問曰。比丘律法本屬小教。今云共成佛道。其義何
從。答曰。圓人受法。無法不圓。既法華開顯之後。一
色一香無非中道。舉手低頭無不成佛。豈有戒法
而不圓頓。故法華玄義云。開粗者毗尼學即大乘
學。式叉式叉即大乘第一義。光非青黃赤白黑。三
歸五戒十善二百五十戒皆是摩訶衍。豈有粗戒
隔於妙戒。戒既即妙。人亦復然。汝實我子。即此義
也。豈有持戒不成佛道者乎。

<other>毗尼關要卷第十六（終）</other>

<article id="n721">毗尼關要事義</article>

No. 721
<sarticle>毗尼關要事義</sarticle>

清金陵寶華山律學沙門　德基　輯
<other>卷第一</other>
姚秦者即東晉安帝時。後主姚秦。以別餘秦也。
揀非周後之嬴秦。亦非西晉武帝時之乞伏秦。亦
非東晉穆帝時之符秦。故言以別餘秦也。言嬴秦
者。因秦祖堯帝時加賜伯益。賜姓嬴氏。故稱鸁秦
　言乞伏秦號曇牟讖者。即乞伏氏。或云乞佛氏
姓也。據金城苑川。金城即陝西臨洮府別號。金城
苑川即陝西鳳翔府寶雞縣別號。苑川自號西秦。
當晉武帝太元十二年。名曇牟讖。亦云曇摩讖。亦
云曇無讖。此云法豐。以道法豐盛故為名。即中印
土人也　言符秦者。姓符。名堅。字永固。自稱大秦。
故曰符秦也。
嗣音寺。繼也。
五明一聲明　聲即教明。即明了。謂世間文章算
數建立之法。皆悉明了通達。故曰聲明。
二因明　因即萬法生起之因。謂世間種種言論
及圖書印璽。地水火風萬法之因。悉皆明達。故曰
因明也。
三醫方明　醫方即醫治之法也。謂世間種種病
患。或癲癎蠱毒。四大不調。鬼神呪詛。寒熱諸病。皆
悉曉了。其因通達對治。故曰醫方明也。
四工巧明　工即工業。巧即巧妙。謂世間文詞讚
詠。乃至營造城邑。農田商賈。種種音樂卜算天文
地理。一切工業巧妙。皆悉明了通達。故曰工巧明。
五內明　內即佛法內教也。謂以持戒治破戒。以
禪定治散亂。以智慧治愚癡。乃至種種染淨邪正。
生死涅槃。對治之法皆悉明了通達。故曰內明。
靡音米。無也。
綜宗去聲。機縷乃織錦之具也。雖錦絲萬億經
緯由之提掇。
閑轄平聲。孟子曰。閑先聖之道也。
薨音轟。公侯卒為之薨。
羇音雞。旅寓也。寄也。羇旅之臣幸。若獲宥寬之
而已。未全放也。
虜音魯。掠也。生得曰虜。斬首曰獲。
徵音征。證也。
微音惟。細也。使微細言義不墜也。
馳音池。疾驅也。車馬曰馳。走馬謂之馳。䇿馬謂
之驅。
脫湍入聲。或然之辭。
<pb n="720"/>
幾音雞。幾者動之微吉之先見者也。
敦喻敦音墩。厚也。喻音于。言語順貌。
趙政為前秦符堅秘書郎時。外國沙門僧伽䟦
澄及曇摩難提入長安。政請䟦澄出婆須蜜經梵
本。於是澄執梵文。竺佛念譯為晉言。
弘始即後秦弘始。後秦姓姚。名萇。字景茂。赤享
羌人。為前秦符堅龍驤將軍。以攻晉。後為司馬。討
慕溶泓等軍。敗。懼奔。時渭北馬牧等糾扇羌豪五
萬餘人。推萇為盟主。晉太元十二年丙戌四月萇
自陝西等路入長安。即帝位。改年建初。國號大秦。
史以後秦別之。晉太元十八年癸巳十二月萇卒。
子興立。改元皇初。凡五年。又改元弘始。故曰後秦
弘始。
弱音若。二十曰弱冠。
通敏通徹也。音閔。聰也。即通徹聰敏也。
詁訓詁音古。詁訓者通古今之言。而明其故也。
尤音由。甚也。
備貫上音避。具足也。下音慣。習也。即具足貫習
風俗。
西河山西省汾州府。別號西河。
洽音狹。合也。
著音注。明也。
質斷質真入聲。考也。證也。斷端去聲。決也。即考
證決斷文義也。
研覈上音延。窮也。究也。下音劾。考之使實也。
遘音姤。遇也。即遇疾。
八風出佛地論。得可意事名利。失可意事名衰。
不現誹撥名毀。不現讚美名譽。現前讚美名稱。現
前誹撥名譏。逼惱身心名苦。適悅身心名樂。
五停心者。修此五法。煩惱止息。心不動散。發諸禪
定。定法持心。入出安隱。故名停心一多貪眾生不
淨觀　謂多貪欲之人於男女身分。互相染著。須
假作九想不淨之觀治之。令其貪著之心不起。故
云多貪眾生不淨觀。
二多瞋眾生慈悲觀　謂多瞋恚之人於諸違情
境。輒生忿怒。當用慈悲觀治之。愛念愍傷。一切眾
生不於彼而起瞋心。故云多瞋慈悲觀。
三散亂眾生數息觀　謂心多散亂之人當用數
息治之。數息者以鼻中出入之息。或數出息。或數
入息。端心正念。從一至十。不多不少。周而復始。令
心不散亂。故云多散眾生數息觀。
四愚癡眾生因緣觀　謂愚癡不了之人當以因
緣觀治之。因緣觀者。即觀十二因緣也。以其迷倒。
撥無因果。執著斷常二見。故令觀此十二因緣。三
世相續不斷不常。以破愚癡之心。故云愚癡眾生
因緣觀。
五多障眾生念佛觀　謂障重之人當用念佛觀
治之。障有三種。一昏沉暗塞障。當想念應身佛三
十二相。相相分明。以治於昏沉也。二惡念思惟障。
當想念報身佛十力四無所畏治之。三境界逼迫
障。當想念法身佛空寂無為治之。故云多障眾生
念佛觀。
別相念即身受心法釋在十一支道中。
總相念者觀身不淨。則受心法亦皆不淨。觀受
是苦。則身心法亦皆是苦。觀心無常。則身受法亦
皆無常。觀法無我。則身受心亦皆無我。總於四境
而修四觀。用破倒令無餘也。
四加行亦名四善根。此四通言加行者。謂此行
人欲求見道。革凡成聖。遂起煖等四心。修四諦觀。
以定資慧。加功用行。故名四加行。見道即初果須
陀洹也。
一煖加行　煖者從喻得名。謂如人以木鑽火。火
雖未出。先得煖相。譬此加行位中以智慧火。燒煩
<pb n="721"/>
惱薪。雖未得無漏之智。已得智火之前相。故名煖。
加行。無漏者。謂不漏落三界生死也。
二頂加行　頂者謂觀行轉明。在煖之上。如登山
頂。觀曯四方。悉皆明了。故名頂加行。觀矚四方者。
謂觀四諦也。
三忍加行　忍有二義。一者印可義。謂於此位中。
即能印可四諦之理。謂苦諦實是苦。乃至道諦實
是道也。二者決定義。謂此善根決定無退。故名忍
加行。
四世第一加行　謂此位中觀四諦理。雖未能證。
而於世間最勝。故名世第一加行。
三乘乘即運載之義。謂聲聞緣覺菩薩各以其
法為乘。運出三界生死。同到真空涅槃。故名三乘
　三界者。欲界色界無色界也。梵語涅槃。華言滅
度。
一聲聞乘　聞佛聲教。而得悟道。故曰聲聞。謂其
知苦斷集慕滅修道。故以此四諦為乘也　四諦
者。苦集滅道也。
二緣覺乘　因觀十二因緣。覺真諦理。故名緣覺。
謂始觀無明緣乃至老死。此是觀十二因緣生。次
觀無明滅乃至老死滅。此是觀十二因緣滅。觀此
因緣滅。即悟非生非滅故。以此十二因緣為乘也
　十二因緣者。一無明。二行。三識。四名色。五六入。
六觸。七受。八愛。九取。十有。十一生。十二老死也。
三菩薩乘　菩薩是梵語。具云菩提薩埵。華言覺
有情。謂覺悟一切有情眾生也。菩薩行六度行。廣
化眾生。出離生死。故以此六度為乘也　六度者。
一布施。二持戒。三忍辱。四精進。五禪定。六智慧也。
三智一一切智　謂於一切內法。內名能知能解。
一切外法。外名亦能知能解。是名一切智。即聲聞
緣覺之智也　內法內名者。謂理內所詮法相及
能詮名字。葢佛教依理而說。故名理內也。外法外
名者。即理外所詮法相及能詮名字。葢外道等違
理橫計。故名理外也。
二道種智　謂能用諸佛一切道法。發起眾生一
切善種。是名道種智。即菩薩之智也。
三一切種智　謂能以一切種智。知一切道。知一
切種。是名一切種智。即佛之智也。
三諦諦者諦審也。謂諦審一切法。即空即假即
中。即空是真諦。即假是俗諦。即中是中諦。此三隔
歷即是次第三諦。三一無礙即是圓融三諦　隔
歷者。三諦不互融也。次第者。前真次俗後中。即別
教三諦也。圓融者。舉一即三。全三是一。即圓教三
諦也。
一真諦　真即真空。泯一切法之謂也。葢諸法本
空。眾生不了。執之為實。而生妄見。若以空觀蕩之。
則謂實之情。自忘情忘。即能離於諸相。若離則真
空之理自然諦了。故名真諦也。
二俗諦　俗即世俗。立一切法之謂也。諸法雖即
本空。皆不可得。若以假觀照之。則能諦了性具。諸
法歷歷宛然。故名俗諦。
三中諦　中即中正。統一切法之謂也。諸法本來
不離二邊。不即二邊。若以中觀觀之。則能諦了諸
法。非真非俗。即真即俗。清淨洞徹。圓融無礙。即一
而三。即三而一。不可思議故名中諦。
四韋陀摩蹬伽經云。初人梵天造一韋陀。次有
僊人名曰淨。變一為四。故名四韋陀。梵語韋陀。華
言智論。即婆羅門所作邪論也。以世間之智。造養
生等書。而有四種不同。故名韋陀典。其書不曾傳
至東土。
一阿由　梵語阿由。華言方命。亦曰壽養。生繕性
之書也。繕者治也。
二殊夜　梵語殊夜。無翻。祭祀祈禱之書也。
<pb n="722"/>
三婆磨　梵語婆磨。無翻。謂禮儀占卜兵法軍陳
之書也。
四阿達婆　梵語阿達婆。無翻。謂異能技數禁呪
醫方之書也。
淼音藐。大水也。
詳悉詳者備也。悉者盡也。知也。豈我備詳盡知
也。
如意珠亦名摩尼。或云踰摩。正云末尼。大品云。
如摩尼寶。若在六中。隨作一色。以青物褁水色即
青。若黃赤白紅縹　褁隨作黃等色。大品阿難問
憍尸迦。是摩尼寶為是天上寶。為是閻浮提實。釋
提桓因言。是天上寶。閻浮提人亦有是寶。但功德
相少不具足。大論云。有人言。此寶珠從龍王腦中
出。人得此珠。毒不能害。入火不燒。輔行曰。亦云如
意。似如唐梵不同。大論華嚴云。如意摩尼似如並
列二名。大莊嚴論有摩尼珠。大如膝葢。大論云。如
意珠狀如芥粟。又云。如意珠出自佛舍利。若法沒
盡時。諸舍利皆變為如意珠。觀經指如意為摩尼。
天台云。摩尼者如意也。
禦音御。止也。拒也。
淩音靈。犯也。
魄音拍。月體黑者謂之魄。又魄者無明也。無明
盡則惑忘。
宜音倪。適理也。即如理之意。
九界破結使比丘中廣明。
欲界六天欲即色欲。四天王以形交為欲。忉利
以風為欲。夜摩以抱持為欲。兜率以執手為欲。化
樂以視笑為欲。他化但以視為欲也。謂之天者。天
然自然樂勝身勝。亦名最勝。亦名光明。以其所欲
不同。故名六欲天。
四天王天離人間地四萬由旬。每由旬四十里。
居須彌山腰七金山頂。與日月齊。有四王天。東方
持國天王。居須彌黃金埵。主乾闥婆眾。南方增長
天王。居須彌山瑠璃埵。主鳩槃茶眾。西方廣目天
王。居須彌山白銀埵。主龍眾。北方多聞天王。居須
彌山水晶埵。主夜叉眾。統御諸惡鬼神。令其不敢
肆虐。故名護世。四王并其眷屬總名四天王也。此
是上品十善所感。或是不殺戒增上功德所感。或
是一日一夜齋戒之力所感。身長七十五丈。以人
間五十年為一晝夜。壽五百歲。計人間數。則是九
百萬年。然亦有中夭者。死時五衰相現　一頭上
花萎。二腋下出汗。三衣裳垢染。四身體臭穢。五不
樂本座。
忉利天離人間地八萬由旬。居須彌山頂。名忉
利天。是梵語。此翻三十三天。謂須彌山頂上四方
各有八天。並列而住。為之三十二。并中間帝釋天
王。共為三十三也。大論云。昔有婆羅門。姓憍尸迦。
與知友三十二人。共修福德。命終皆生須彌山頂。
憍尸迦為天王。各帝釋天。三十二人為輔臣。此亦
上品十善所感。或是不殺不盜兩戒增上功德所
感。或是一日一夜齋力所感。天身皆長百五十丈。
唯帝釋身長三百丈。由其過去徧修恭敬業故。以
人間百年為一晝夜。壽一千歲。計人間數。則是三
千六百萬年。中夭及五哀相現。并如前說。後諸天
中亦皆准知　梵語憍尸迦。又云釋提桓因。華言
能天主。言帝釋者華梵雙舉也。
夜摩天離忉利天八萬由旬。離人間地十六萬
由旬。於虗空中有地如雲。朗然安住。為夜摩天。此
翻時分。謂其時時唱快樂故。以蓮花開合。分其晝
夜。此是上品十善。兼學坐禪所感。或是不殺不盜
不邪婬三戒增上功德所感。或亦八戒十戒等功
德所感。身長二百二十五丈。以人間二百年為一
晝夜壽。彼天二千歲。
<pb n="723"/>
兜率天離夜摩天十六萬由旬。離人間三十二
萬由旬。於虗空中有此如雲。上升精微。不接下界。
諸人天境為兜率天。此翻知足。謂夜摩天極受欲
界妙五欲樂。不知止足。此天能知足也。此是上品
十善。兼得細住所感。或是身三口四七支戒品增
上功德所感。或亦八戒十戒等力所感。身長三百
丈。以人間四百年為一晝夜。壽彼天四千歲　五
欲者。色欲。聲欲。香欲。味欲。觸欲也　細住者。六妙
門四修觀中一法也。自覺身心泯然。入定不見內
外相貌。定法持心。任運不動。於定心中以心眼諦
觀此身中微細出入息相。故名兼得細住。
化樂天離兜率天三十二萬由旬。離人間六十
四萬由旬。於虗空中有地如雲。超越下地。能為變
化。謂自化五塵之欲而娛樂。故名化樂天。此是上
品十善。兼成欲界中定所感身長三百七十五丈。
以人間八百年為一晝夜。壽彼天八千歲　五塵
者。色塵。聲塵。香塵。味塵。觸塵也。
他化自在天離化樂天六十四萬由旬。離人間
一百二十八萬由旬。於虗空中有地如雲。假他所
化。以成己樂。故名他化自在。此是上品十善。兼成
未到地定所感身長四百五十丈。以人間一千六
百年為一晝夜。壽彼天一萬六千歲。
色無色界天色界諸天具有色受想行識五陰。
無色界天唯有受想行識四陰。
梵眾天超六欲天。遠離飲食婬欲睡眠三種過
患。故名為梵。梵者清淨離染之謂也。通而言之。四
禪皆名梵天。皆清淨故。別而言之。初禪創離欲染。
獨得梵名。大佛頂經云。愛染不生。無留欲界。是人
應念身為梵侶。名梵眾天。壽二十小劫身半由旬。
梵輔天大佛頂經云。欲習既除。離欲心現。於諸
律儀。愛樂隨順。是人應時能行梵德。名梵輔天。壽
四十小劫身一由旬。
大梵天大佛頂經云。身心妙圓。威儀不缺。清淨
禁戒加以明悟。是人應時能統梵眾。為大梵王。壽
六十小劫身由旬半。
少光天不論人中天上欲界初禪。但於無覺唯
觀三昧。不住不著。專精求進。創得無覺無觀三昧。
入第二禪。禪力夫深。命終得生少光天中。佛頂經
所謂澄心不動。寂湛生光也。火災不到。壽一大劫。
身二由旬　從二禪去乃至非非想定一切皆名
無覺無觀三昧。
無量光天人中天上數習第二禪力。命終得生
此天。佛頂經所謂光光相然。照耀無盡。映十方界。
徧成瑠璃者也。壽四大劫身四由旬。
光音天人中天上深入第二禪力。兼修四無量
心。命終得生此天。佛頂經所謂吸持圓光。成就教
體。發化清淨。應用無盡者也。壽八大劫身八由旬。
少淨天不論人中天上。梵天光天但於二禪不
住不著。一心精進。創證第三禪者。命終即生此天。
水災不到。壽命十六大劫。身長十六由旬。
無量淨天數修第三禪力。命終得生此天。壽三
十二大劫。身三十二由旬。
徧淨天深入第三禪力。兼修四無量心。命終得
生此天。壽六十四大劫。身六十四由旬。
福生天不論人中天上。初二三禪。但於三禪不
味不著。一心精進。創證第四禪者。命終得生此天。
果報微妙。宮殿隨身。并如雲之地。亦所不須。故他
經中亦名為無雲天也。三災俱不能到。壽一百二
十五大劫。身一百二十五由旬。
福愛天數修第四禪力。命終得生此天。壽二百
五十大劫。身二百五十由旬。
廣果天深入第四禪力。兼修四無量心。命終得
生此天。壽五百大劫。身五百由旬。
<pb n="724"/>
無想天由於人中天上秉外道邪說。厭患粗想。
數修習力。伏除欲界初二三禪貪染。依第四禪滅
除前六識心心所法。令不現行。想滅為首。名無想
定。得此定已。不退不失。命終即生無想天中。壽亦
五百大劫。身亦五百由旬。
無煩天此於第四禪捨念清淨眾同分中。復有
此五。不還天乃三果聖人已斷下四地染。未斷上
地染者所寄居也。初無煩者。乃雜修禪下品所感。
謂行人先入第四禪已。於此定中。先起多念無
漏心相續現前。次起多念有滿心相續現前。又
起多念無漏心相續現前。如是漸漸減至二念無
漏二念有漏。二念無漏時名雜修加行成滿。次起
一念無漏一念有漏。一念無漏名為根本成滿。以
用無漏。夾熏有漏。色定轉明。果報轉勝。由此資於
故業故。命終後得生此天。壽千大劫。身千由旬。但
有升進。永不退轉也。一遇佛字。便出塵界。成阿羅
漢。
無熱天二無熱者。乃雜修禪中品所感。用前下
品根本三心為加行。更引一念無漏一念有漏。一
念無漏三心為根本。資其故業。即生此天。壽二千
大劫。身二千由旬。
善見天三善見者。乃雜修上品所感。用前六心。
皆為加行。更引三心為根本。資其故業。得生此天。
壽四千大劫。身四千由旬。
善現天四善現者。乃雜修上勝品所感。用前九
心。皆為加行。更引三心為根本。資其故業。得生此
天。壽八千大劫。身八千由旬。
色究竟天五色究竟天者。乃雜修禪上極品所
感。用前十二心。皆為加行。更引三心為根本。資其
故業。得生此天。壽一萬六千大劫。身一萬六千由
旬。
空無邊處天不論人中天上初二三四禪中。但
除無想五不還天。餘修空處定者。若得成就則命
終。便生此天。既無色陰。不可說有方隅處所。唯有
微細第六意識所緣無邊虗空。為其處也。壽四萬
大劫。
識無邊處天不論欲界色界空處。但修識處。定
成命終。即生此天。唯以微細第六意識所緣無邊
心識。為其處也。壽四萬大劫。
無所有處天不論欲界免界空處識處。但修無
所有處定成。命終即生此天。唯以微細第六意識
所緣非空非識境界。為其處也。壽六萬大劫。
非想非非想處天不論欲色二界空等三處。但
修非非想處定成。命終即生此天。唯以極微細第
六識所緣非有非無境界。為其處也。壽八萬大劫。
居三有極頂。更無可進。
東勝神洲語梵弗于逮。華言勝身。以其身勝南
洲故也。又翻為初。謂日初從此出也。在須彌山東。
其土東狹西廣。形如半月。從廣九千由旬。人面亦
如半月之形。人身長八肘。壽二百五十歲。梵語須
彌。華言妙高。
南贍部洲梵語閻浮提。華言勝金。閻浮提樹。提
是洲名。因樹立稱。故名閻浮提。在須彌山南。其土
南狹北廣。形如車箱。縱廣七千由旬。人面亦像地
形。壽無定限。劫初成時壽無量歲。減劫極時不滿
十歲。增劫極時八萬餘年。今時人壽不滿百歲。仍
多中夭。故論果報不及東洲。何況西北二洲。然有
三事。尚勝諸天。何況北洲。一能斷婬。二識念力。三
能精進。所以諸佛唯出南洲也。
西牛貨洲梵語瞿。耶尼。華言牛貨。謂彼多牛。以
牛為貨。故名牛貨。在須彌山西。其土形如滿月。縱
廣八千由旬。人面亦如滿月。人身長六十肘。壽五
百歲。然有中夭。此洲能起見思煩惱。造三品惡。雖
<pb n="725"/>
不見佛。而有阿羅漢。往彼說法教化。故得遵修出
世施戒禪慧。
北俱盧洲梵語[鬱-山+止]單越。此翻勝處。亦翻高上。比
餘三洲。地最高上。福最勝故。在須彌山北。其土正
方。猶如池沼。縱廣一萬由旬。人面亦像地形。人身
長三十二肘。人壽一千歲。命無中夭。不執我所。不
造十惡。命終必生天上。但以純樂無苦。不畏無常。
佛法所不能化。故為八難之一。
轄閑入聲。車軸頭鐵也。左傳巾車脂轄。
軸音逐。車持輪者即轂也。
下下等九品思惑謂三界九地思惑。每地各分
九品。合為八十一品。下下九品者。即最後第九品。
斷此下下第九品惑盡。永不退故。
隨順有為無為一有餘涅槃。謂見思煩惱已斷。
尚餘現受色身未滅。是名有餘涅槃　二無餘涅
槃。謂見思二惑與所受五眾之身。俱得滅盡。無有
遺餘。是名無餘涅槃。
<other>第二卷</other>
砥音紙。磨石也。周道如砥。頌周文王之德。公平
如砥也。故言有道。砥直謂有道平直也。
羸音雷。瘦也。
五鈍使一貪欲使　貪即引取無厭也。謂諸眾生
貪著世間色欲財寶。恣縱心情而無厭足。由此貪
惑之所驅役。流轉三界。
二瞋恚使　瞋即忿怒。謂諸眾生於違情境上。起
諸瞋恚。惱亂自他。由此瞋惑之所驅役。流轉三界
三無明使　無明即迷惑不了。乃癡惑也。謂諸眾
生以迷心緣境。於一切法不能明了。由此癡惑之
所驅役。流轉三界。
四慢使　慢即自恃輕他也。謂諸眾生自恃種姓
富貴有德有才。輕蔑於他。由此慢心之所驅役。流
轉三界。
五疑使　疑即猶豫不決也。謂諸眾生迷心乖理。
不能通達法相。由此疑惑之所驅役。流轉三。界故
名為使。
五利使一身見使　身見者。謂諸眾生於名色五
陰十二入十八界中。妄計為身也。由此身見。驅役
心神。流轉不息。
二邊見使　邊見者。謂諸眾生於前之身見。或執
為斷。或執為常。各執一邊也。由此邊見。驅役心神。
流轉不息。
三邪見使　邪見者。謂諸眾生邪心取理。撥無因
果。斷滅一切善根也。由此邪見。驅役心神。流轉不
息　撥者絕也。
四見取使　見取者。謂諸眾生於諸見之中。隨執
一見。於非真勝法中。謬計涅槃。生心取著。於邪見
中。執為正見也。由此見取。驅役心神。流轉不息。
五戒取使　戒取者。謂諸外道於非戒中。謬以為
戒。無利勤苦所依為業。如牛狗鷄等邪戒。及投
拔髮。五熱炙身。斷絕飲食。以為真戒。取以進行也。
乃至雖受佛戒。志求生天。作輪王等。皆屬戒取所
攝。由此戒取驅役。必神流轉不息。故名為使　俱
舍問云下三諦何意無身邊二見。答身邊二見唯
於苦果處。執身為我。名為身見。執身斷常名為邊
見。三諦非身。故無二見。問戒取之人何故迷苦道
二諦耶。答戒體是苦。取以為淨。故述苦諦。邪戒非
道。取以為道。故迷道諦。問何以戒取集滅處無。答
戒取有二。一非因計因。迷苦果起。二非道計道。迷
道起故。集滅無也。集滅離三見者。身邊二見及戒
取身是苦本。見苦諦時。已斷邊見。依身故亦隨斷
集諦。不計道非道為道滅諦。又非修行之位故。皆
無戒取可斷也。
獨音瀆。單也。孤也。老而無子曰獨。無夫無子故
<pb n="726"/>
曰單獨。
伺音四。候也。察也。即伺候察訪。
婬戒楞嚴經云若諸世界六道眾生乃至塵不
可出婬。為生死根本。反之則不續矣。圓覺云。一切
眾生皆因婬欲。而正性命當知輪迴。愛為根本。由
諸欲助發愛性。是故能令生死相續。縱有禪定。乃
至魔女魔不斷婬。而修禪定魔定。順惑易得成就。
功深者為上品。功淺者為中下。雖不斷欲。而修定
修福。隨福優劣。故成三品。以邪定力。報得五通。以
有漏福。生天魔界。隨得少定。不辯邪正。各各自謂
成無上道。犯四禁罪。墮在地獄。今以修禪之功。且
落魔鬼等道。若約未來輪轉。則應備歷三塗。
垣音員。墻也。卑曰垣。高曰墉。
柵音折。編木為之。又音訕。籬也。
絆音半。繫足曰絆。繫首曰覊。
杻械上音丑。手械也。下音解。乃器仗之總名也。
邏羅去聲。巡也。遮也。
躭答平聲。
嵐音婪。
鸜鵒上音渠。下音育。此言八哥。魯昭公二十五
年春。鸜鵒來巢里兒。剔其舌端。教以語言。甚慧。
杙音亦。橛也。樴也。
刳音枯。剖也。
瓠音胡。
鰐音諤。
鼉音陀。水蟲類。魚有足長丈餘。甲如鎧。皮堅厚
可冐鼓。
叡音胃。深明通達。
窣孫入聲。
徙西上聲。遷移也。
弭音米。
稅水去聲。以物遺人曰稅。
儉箝上聲。少也歲歉也。
盜戒楞嚴經云。若諸世界六道眾生。其心不偷。
乃至生死相續不與取。起心即犯。故云其心不偷。
禪智現前。貪盜不除。縱止婬殺。亦落邪道。精靈妖
魅。及諸邪人皆能惑亂。令眾歸附。不惜衣食。盡命
供給。若不修禪。直入地獄。精靈妖魅。豈越塵勞。
而屬五家一水。二火。三盜賊。四惡兒。五官家也。
<other>第三卷</other>
瘀音飫。血雍病也。
黤音黶。青黑色。
泯音閔。滅也。盡也。
三種色一可見有對色　可見有對色者。即一切
色塵也。謂世間之色。眼則可見。有對於眼故也。
二不可見有對色　不可見有對色者。即五根四
塵也。謂眼識不可見。而能對色。耳識不可見。而能
對聲。鼻識不可見。而能對香。舌識不可見。而能對
味。身識不可見。而能對觸。皆言勝義根也。
三不可見無對色　不可見無對色者。即無表色
也。謂意識緣於過去所見之境。名為落謝。五塵雖
於意識分別明了。皆不可見。亦無表對故也。
螫音釋。蟲行毒。
陷咸去聲。墜墮也。
鑿曹入聲。穿孔也。
桁音杭。械也。械夾足及頸皆曰桁。
弶強去聲。設罟於道。以掩鳥獸也。
摾與弶同。
撥般入聲。發也。
龍子梵語那伽。此云龍罵意。經云。是四因緣。一
多布施。二多瞋恚。三輕傷人。四自貢高。海龍王經
云。龍王白佛言。我從劫初。止住大海。從拘樓秦佛。
時大海中妻子甚少。今者龍王眷屬繁多。佛告龍
<pb n="727"/>
王。其於佛法出家者。違犯戒行。不捨破戒者。多生
龍中。直見不墮地獄。拘樓秦佛九十八億。拘那含
牟尼佛八十億。迦葉佛六十億。於我世中九百九
十億。今已有生者。以是之故。在大海中。妻子眷屬
不可稱計。
阿修羅秦言不飲酒。有大勢力。常與天共鬬。舊
翻無端正。謂男醜女端正。新翻非天。此神果報最
勝。鄰次諸天。又名阿素洛。素洛是天。彼非天故名
阿素洛。又素洛名端正。彼非端正。名阿素洛。舊曰
阿修羅。阿須論皆譌也。
犍闥婆此云香陰。亦云凌空之神。不噉酒肉。惟
香資陰天帝樂神也。前生亦少瞋恚。常好布施。今
作此神。
夜叉此云勇健。又云暴惡。什曰。秦言貴人。亦言
輕健。有三種。一地行。二虗空。三天夜叉。亦多瞋狼
戾。好嗜酒肉。而行布施。墮地行夜叉。若人剛愎強
梁。而行布施。車馬代步。墮空行夜叉。若人妬心好
諍。而能以好房舍臥具衣服飲食布施。故生飛行
夜叉。中義翻疾行。其行速疾。一念能百千由旬。有
光迅速。如流世人。謂之流星。口中出烟。世人謂之
箒星。
墼音吉。土墼未燒塼坯也。
殺戒楞嚴經云。又諸世界六道眾生。乃至塵不
可出等。相殺相償。結讐連禍。苟或止之。故不相續。
帶殺修禪。報為神道。功深福厚。為大力鬼。即五嶽
四瀆係祠祀者。功淺福劣。列在中下。八部所管及
大海邊羅剎國類。因修定故。皆有業通。迅疾無礙。
不斷殺故。受此鬼趣。為天驅役。若不修禪及不修
福。但行殺害。直入地獄。無此差降。鬼神多殺。不免
苦輪。殺生食肉。是眾生冤。如何不斷得菩提路。無
有是處　五嶽者。眾山之宗。高而尊也。霍山即天
柱。山為衡山。衡山南嶽也。東嶽泰山在究州。西嶽
華山在弘農　河南省河南府陝州。別號弘農
　北嶽恒山在定州中。嶽嵩山在頴州　四瀆者。江
河淮濟為四瀆也。江水出岷山。河水出積石。山自
乾位來。千里一曲。九曲而入海。淮水出河南汝寧
府信陽縣。至直𨽻淮安府安東縣入海。濟水出常
山。
岷音民。山名岷山。在岷州溢洛南一里。連綿至
蜀。二千里皆曰岷山。
辯才名四無礙智。謂菩薩於此四法。智慧明了。
通達無滯。故名四無礙智。以其辯說融通。亦名四
無礙辯才。
一義無礙智　謂菩薩了知一切諸法義理。通達
無滯。故名義無礙智。
二法無礙智　謂菩薩通達一切諸法名字。分別
無滯。故名法無礙智。
三辭無礙智　謂菩薩於諸法名字義理。隨順一
切眾生。殊方異語。為其演說。能令各各得解。辯說
無礙。故名辭無礙智。
四樂無礙智　謂菩薩隨順一切眾生根性所樂
聞法。而為說之。圓融無滯。故名樂說無礙智。
勵音例。勉力也。
人陰。五陰者色受想行識也。法界次第云。次名
色而辯五蘊者。以迷惑偏重故。大聖教門開名為
四。心對色合為五也。仁王經云。色名色蘊。心名四
蘊。通稱蘊者。以積聚為義。隱覆出世真明性慧。而
增長生死。積聚不絕。故名為五蘊。至漢以來翻經
為陰。陰者葢覆義。吾人心之異名也。眾生由此五
法。積聚成身。復因此身積聚有為煩惱等法。能受
無量生死也。
一色陰　有形質礙之法。名之為色。謂眼耳五根
和合積聚而成。
<pb n="728"/>
二受陰　領納所緣。名之為受。受有六種。從六塵
相觸而有意根。為內受五根。名外受六根。受名內
外。受於一根中有違有順不違不順。受於順生樂
受。於違生苦受。不違不順生不苦不樂受。
三想陰　能所領之緣相應。名之為想。想有六種。
意識與六塵取領相應之相。和合積聚而成六想
也。如意識著色想色。與著聲想聲等。
四行陰　行者遷流造作之義。造作之心能趨於
果。名之為行。行有六種。大品經中說六為思。意識
思想。諸塵造作。善惡諸行。和合積聚故。
五識陰　了別所緣之境。名為識。眼耳六識於識
諸塵境。了了分別。和合積聚。故生從識結。滅從色
除。生者生相無明。滅者滅相無明。金剛後心成佛
方斷。菩薩利生由此未斷。從識結者。由識而想而
行而識也。如人穿衣。自內而外。如人解衣。自外而
內也。三昧經云。五陰本無所有。隨處所著即為陰。
成敗如幻。一切無知。知是者計無所有矣。
人入六入者內六根外六塵。根塵相偶。識入其
中。名入。入以涉入為義。以根塵相對。則有識生識。
依於根塵。則為能入。根境俱為識之。所入又有二
義。一根境互相涉入。二根境俱為識之所入。以是
諸經名十二入。便於初學故。楞嚴經云。以根為入
者。葢根有勝義根。親能生識。又根能受境。故偏名
入。又云。六為賊媒。自劫家寶。法界次第云。以二根
六塵。分內外親疎。二皆名入。謂內六入名根者。此
之六法親故屬內。為識所依故名入。根以能生為
義。眼耳鼻舌身意並有能生識之功故。通名為根。
外六入名塵者。此之六法疎故屬外。為識所遊涉。
故名為入。塵以染污為義。以能染污情識。故通名
塵。又云。青黃赤白方圓長短烟雲塵霧等名色入。
鼓瑟悲喜風雨等名聲入。香花葉果等名香入。酸
甜苦辛為味入。冷煖輕重粗細澁滑為觸入。受想
覺觀貪恚癡生死老病正身正命為法入。三昧經
云。入猶空野。以所受樂。謂云為入。其入虗空無積
處。若知本來身淨。計無所入矣。
人界十八界者界即界分。謂眾生心色俱迷。故
開色為十界。開心為八界。令其觀此色心二法。皆
從虗妄因緣而生。起惑造業。輪轉生死。若達妄源。
無有實體。絕名離相。不為惑染所迷也　開色為
十界者。謂眼耳鼻舌身五根。色聲香味觸五塵。皆
屬於色。故開為十也　開心為八界者。謂眼耳鼻
舌身意識及意根法。塵者屬於心。故開之為八也。
一眼界　謂能見之根名為眼界。
二耳界　謂能聞之根名為耳界。
三鼻界　謂能嗅之根名為鼻界。
四舌界　謂能嘗味之根名為舌界。
五身界　謂能覺觸之根名為身界。
六意界　謂能覺知之根名為意界。
七色界　謂眼所見一切色境名為色界。
八聲界　謂耳所聞一切音聲名為聲界。
九香界　謂鼻所嗅一切香氣名為香界。
十味界　謂舌所嘗一切諸味名為味界。
十一觸界　觸即觸著。謂身所覺冷煖細滑等觸。
名為觸界。
十二法界　謂意所知一切諸法名為法界。
十三眼識界　謂識依眼根而能見色。名為眼識
界。
十四耳識界　謂識依耳根。能聞諸聲。名為耳識
界。
十五鼻識界　謂識依鼻根。能嗅諸香。名鼻識界。
十六舌識界　謂識依舌根。能嘗諸味。名舌識界。
十七身識界　謂識依身根。能覺諸觸。名身識界。
十八意識界　謂識依意根而能了別一切法相。
<pb n="729"/>
名意識界。謂五陰六入十八界皆是凡愚之法。故
云人法也。
十一支道一支道者　謂身念處依身始觀。是名
身念處。如淨眼人。於一門倉。觀見諸穀胡麻米豆
　如是比丘觀此身中。從頂至足。皆是不淨觀。此身
中但有髮毛爪齒乃至骨髓。如是憶念多修習。得
須陀洹果。乃至阿羅漢果。是名一支向涅槃道
　復次比丘觀三根集業。貪根集業。恚根集業。癡根
集業。若貪作業貪。共貪緒貪集貪。因貪緣身口意。
是非聖業。是有漏業。是集非滅。瞋恚愚癡亦如是。
若成就此業。父母具足有漏心。向陰欲受生。彼陰
滅處。母胎初生識有。色共彼識四大所造色。謂色
由意生受想。思觸謂名如是色。共生共起。彼不從
東南西北四維上下來。不從父母出。不從業出。亦
非餘處出。因眾緣和合。因集因業。因業父母出。如
春後月。無有雲霧。日中時有人持火珠。以乾牛糞。
坌上便有火生。有光出。如是觀火不從東方。乃至
不從牛糞中出。如是眾緣和合。火生光出。比丘如
是觀名色。不從東方。乃至不從業出。眾緣和合。因
集因業。因業父母生。便有名色。七日時是胎始膜。
後七日如雲。復七日初肉。復七日始堅。乃至四十
九日身支節具足。若母懷妊。或九月十月愛護重
身。己便生子。母以血養　聖教以母乳為血也
　復便能食。能食已諸根增長。諸根增長已。如是漸漸
髮白面皺。多諸苦患。死命迫促。以如是方便。知法
無常。有為緣生。盡法變法。離法滅法。我所非我。有
我非我。所有我我所皆無有我。如是慧者。正觀不
放逸。勤念正知。若依貪妄想斷。斷己內心正住。正
止獨處。定此念多修習。得須陀洹果乃至阿羅漢
果。是名一支向涅槃道　復次比丘如是思惟人
有眼耳鼻舌身意。假名為人。眼耳鼻舌身意非人。
離眼耳鼻舌身意亦非人。若如是法正生。正成就。
正出。假名為人。如舍有梁椽牆壁非舍。離梁椽牆
壁亦非舍。若如是法正生。正成就。正出。假名為舍。
比丘緣木。緣竹。緣繩索。緣泥。圍繞虗空。假名為舍。
比丘如是緣骨。緣筋。緣血肉。緣皮膚。圍繞虗空。假
名為我人。以如是方便。知此法無常有為緣生。盡
法變法。離法滅法。我所非我。有我非我。所有我我
所皆無有我。如是正慧見。如是不放逸。勤念正智。
寂靜行依貪妄想斷。斷己內心正住正止獨處。定
如實念憶念。此念多修習。得須陀洹果乃至阿羅
漢果。是名身念處。一支向涅槃道　復次比丘如
是思惟。緣有眼假名為我。無眼亦不假名為我眼。
非我離眼。若是我眼。應當有異。以眼非我故。眼無
有異。若無眼亦不假名為我。以眼非我離眼亦非
我。以是故。緣眼假名為我。無眼亦不假名為我。耳
鼻舌身意亦如是。如世尊說眼為我者。此事不然。
耳鼻舌身心亦復如是。如是慧者。正觀不放逸。勤
念正智。若依貪妄斷。斷己內心正住。正止獨處。定
此念多修習。得須陀洹道。乃至何羅漢果。是名一
支向涅槃道　即前文自言。念在身正憶念也。
二支道者。定慧二支道也。何謂定　煩惱未斷者。
欲染斷正斷寂靜瞋恚愚癡煩惱障礙覆葢諸縛
惡行滅。正滅寂靜。如秋時多起塵土雲霧。即時雨
墮滅塵土。雲霧正滅。寂靜定亦如是
　何謂慧　如實人若智分別色。如實分別色。受想
行識亦如是。如明眼人上高山頂。若觀東方如實
分別。南西北方如實分別。如是慧分別色受想行
識。是名慧。是名二支。向涅槃道。
三支道者　三三昧三解脫門已釋本文。故不重
出。
四支道者。一身念處　頭等六分四大五根假合。
故名為身。是中觀身智慧為念。明見內身五種不
<pb n="730"/>
淨。破淨顛倒。即是處也　五種不淨者。一種子不
淨。有二。一者內種。謂觀此身從昔煩惱生。二者外
種。謂攬父母遺體而成此身。以是觀之。此身內外
因種實為不淨。大智度論云。是身種不淨。非餘妙
寶物。不從白淨生。但從穢中出是也　二住處不
淨。謂觀此身。十月在於母胎生藏之下熟藏之上。
臭穢中住實為不淨。大智度論云。是身如臭穢。不
從華間生。不因瞻蔔有。又不出寶山是也　三自
體不淨。謂觀此身。以四大不淨所成。猶如世間飲
食。不可久停。終成不淨。設以四大海水。傾洗此身。
終無香潔。大智度論云。地水火風質能變成不淨。
傾海洗此身。不能令香潔是也　四外相不淨。謂
觀此身。現見外相。皆是不淨。九孔常流種種穢惡。
如眼出眵淚。耳出結矃。鼻出膿涕。口出涎唾。大小
便道不淨常流。如破皮囊。滿盛不淨。大智度論云。
種種不淨物充滿於身中。常流出不止。如漏囊盛
物也　五究竟不淨。謂觀此身。非唯現在不淨。審
實思惟。至於死後。捐棄塜間。爛壞臭穢。尤極不淨。
大智度論云。審諦此身。必歸於死處是也。觀外身
內外身亦如是。是為身念處。
二受念處謂六觸因緣生六受。從六受生三受。
名之為受。是中觀智慧名之為念。明達三受。皆苦
破樂。顛倒即是處。是為受念處。
三心念處六識能識諸塵分別攀緣。謂之為心。
是中觀內心智慧。名之為念。了知心從緣生。剎那
不住。念念生滅。破常顛倒。即是處也。是名心念處
也。
四法念處想行二陰及三無為法名之為法。是
中觀法智慧。名之為念。通達一切法我我所。畢竟
不可得。故無我破我顛倒。即是處也。若聲聞經中
明四念處。但說破四倒為念處。若摩訶衍中明念
處。即說破八倒為念處故。大品經云。若能深觀四
念處。是為坐道場。
四正斷一斷斷　謂起惡不善法斷已復生。更須
精進攝受。令不生起。斷而又斷。是名斷斷。
二律儀斷　謂堅持戒律。慎守威儀。斷一切惡。是
名律儀斷。
三隨護斷　謂於無漏真實三昧相中。隨順守護。
不令退沒。是名隨護斷。
四修斷　謂已起善法。增益修習。令其生長諸不
善法。自然斷除。是名修斷。
四如意足一欲如意足　欲者。希向慕樂。莊嚴彼
法。故名為欲。謂凡所修習一切諸法。若無樂欲之
心。事必不遂。若能樂欲所願。皆得是為欲如意足
　莊嚴彼法者。謂修希即心令四念處身受心法
之觀成就也。
二念如意足　念者。專注彼境。一心正住。故名念。
謂若非一心觀法斷絕。若能一心所願。皆得是為
念如意足。
三精進如意足　精進者。無雜曰精。無間曰進。謂
惟專觀理。使無間雜。故曰精進。凡所修習一切諸
法。若無精進。事必不成。若能精進。所願皆得。是為
精進如意足。
四思惟如意足　思惟者。思惟彼理。心不馳散也。
謂凡所修習。若能思惟。所願皆得。是為思惟如意
足。
四無量心四無量心者。慈悲喜捨也。通名無量
者。謂菩薩利他之心廣大也。所緣眾生既無量。而
能緣之心亦無量也。
一慈無量心　慈名愛念。即與樂之心也。謂菩薩
愛念一切眾生。常求樂事。隨彼所求。而饒益之。故
名慈無量心。
二悲無量　悲名愍傷。即拔苦之心也。謂菩薩愍
<pb n="731"/>
念一切眾生。受種種苦。常懷悲心。拯救濟拔。令其
得脫。故名悲無量心。
三喜無量心　謂菩薩慶他眾生。離苦得樂。其心
悅豫。欣慶無量。故名喜無量心。
四捨無量心　謂菩薩於所緣眾生。無憎愛心。名
之為捨。復念一切眾生同得無憎無愛無瞋無恨
無怨無惱。故名捨無量心。
四禪定初禪天。即色界離生喜樂地也。謂此天
已離欲界欲惡之法。得覺觀禪定。身心凝靜而生
喜樂。住於此定。一切苦惱皆不能逼也。
二禪天。即色界定生喜樂地也　謂此天已離初
禪覺觀動散。攝心在定。淡然凝靜。而生勝定喜樂。
住於此定。如人從暗室中出。見日月光明朗然洞
徹也。
三禪天。即色界離喜妙樂地也　謂此天已離二
禪天喜之踊動。因攝心諦觀泯然入定。而得勝妙
之樂。住於此定。樂法增長。徧滿身中也。
四禪天。即色界捨心清淨地也　謂此天捨二禪
之喜及三禪之樂。心無憎愛。一念平等。清淨無雜。
住於此定。空明寂靜。萬像皆現也。
四空定一空無邊處定。即無色界第一天也　謂
此天厭色界。色質為礙。不得自在。故加功用行。滅
一切色相。而入虗空處定。住於此定。其心明淨無
礙自在也。
二識無邊處定。即無色界第二天也　謂此天厭
空無邊處。轉心緣識。與識相應。心定不動。三世之
識悉現定中。住於此定。清淨寂靜也。
三無所有處定。即無色界第三天也　謂此天厭
空無邊處識無邊處。三世流轉無際。捨此二處而
入無所有處定。住於此定。怡然寂靜。諸想不起也。
四非非想處定。即無色界第四天也　謂此天厭
無所有處。如礙故捨之。而入非非想處定。住於此
定。不見有無相貌。泯然寂絕。清淨無為也。
四向道者謂向苦道難行。向苦道速行。向樂道
難行。向樂道速行也。
何謂向苦道難行　如比丘性多貪欲瞋恚愚癡
故。數受憂苦。以聖五根鈍行故。證無間定。盡諸有
漏。是名向苦道難行。
何謂向苦道速行　如比丘性多貪欲瞋恚愚癡。
行道防欲染瞋恚愚癡。故愛憂苦。以聖五根利行。
速證無間定。盡諸有漏。是名向苦道速行。
何謂向樂道難行　如比丘性少欲染瞋恚愚癡。
　欲染瞋恚。愚癡少故不數受憂苦。以聖五根鈍
行。證無間定。盡諸有漏。是名向樂道難行。
何謂向樂道速行　如比丘性少貪欲瞋恚愚癡。
行道。緣欲少故不數受憂苦。以聖五根最利行。速
證無間定。盡諸有漏。是名向樂道速行。
四諦者此四通言諦者。諦以審實為義。此四諦
法門。正為聲聞人。從聞生解故。必須藉教詮理。今
明教理不虗。故云審實也。若由因感果。則應先因
而後果。今悉先果而後因者。教門引物為便。故皆
先果而後因也。
一苦諦　苦以逼惱為義。一切有為心行常為無
常患累之所逼惱。故名為苦。苦有三種。一苦苦。二
壞苦。三行苦。今明三苦。有別有通。別者三苦。即別
對三受。苦受從苦緣生。情覺是苦。即苦苦也。樂受
樂壞時生苦。即是壞苦也。不苦不樂受常為無常
遷動。即是行苦也。若通論三苦。則三受通有三苦
也。所以然者。三受之心即是苦。通從苦緣生。故通
是苦苦。三受之心通為壞相所壞。故通是壞苦也。
三受之心通是起役運動不停之相。故通是行苦
也。若三受之心。若別若通。無非是苦。當知苦是審
實而有。故名苦諦也。
<pb n="732"/>
二集諦　集以招聚為義。若心與結業相應。未來
定能招聚生死之苦。故名為集。集有三種業。攝一
切業。一不善業。即十不善也。二善業。即十善也。三
不動業。即十二禪門也。煩惱者。二種煩惱攝一切
煩惱。一屬愛煩惱。二屬見煩惱。是二煩惱出一切
三毒五葢十使九十八煩惱等。若此煩惱與前業
合。則未來定能招聚三界生死苦果。即是集諦也。
三滅諦　滅以滅為義。結業既盡。則無生死之患
累。故名為滅。若發見思無漏真明。具三十四心斷
結者。則三界九十八使皆滅。以煩惱結使滅故。三
界業亦滅。若三界業煩惱滅者。即是滅諦有餘涅
槃也。因滅故果滅。捨此報身時。後世苦果永不相
續。名入無餘真滅度也。滅理不虗。故名為滅諦也。
四道諦　道以能通為義。正道及助道是二相扶。
能通至涅槃。故名為道。正道者。實能觀三十七品
三解脫門緣慧行。名為正道。助道者。得解脫觀中
種種諸對治法及諸禪定。皆是助道。復次正道者。
謂見諦八忍八智十六心思惟。九無礙九解脫十
八心真無漏慧。名為正道。其餘方便對治諸禪三
昧及三十七品三解脫等。皆是助道。二道相扶。能
通至涅槃。審實不虗。即名道諦也。
四斷者一戒斷　如比丘眼見色。不應取想。不分
別。令發眼根。常自攝行。莫依希望世憂惡不善法。
慎護眼根戒。耳鼻舌身亦爾。意意知法。不取分別。
令起意根。常自攝行。莫依希望世憂惡不善法。慎
護意根戒。是名戒斷。
二微護斷　如比丘取善相生微護。若膖脹。若青
瘀。若赤黑。若爛壞。若離散。如是觀善相生微護。是
名微護斷。
三修斷　如比丘修念正覺。依離欲。依無染。依滅
愛。擇法精進喜除定正覺。修捨正覺。依離欲。依無
染。依滅愛。是名修斷。
四智緣斷　如比丘或在樹下。或露處。如是思惟。
身不善惡行報。今世後世堪忍。斷身惡行。修身善
行。口意亦爾。是名智緣斷。偈曰　戒護緣修斷
　自性如來說　比丘行是法　盡一切苦際　是
名四斷智。
五支道者。五根謂修行之人。修四念處觀。雖善
萌微發。根猶未生。根未生故善萌易壞。今修五法
使善根生。故以根為名也。
一信根　謂信於正道及助道法○正道者。即四
念處觀也。助道者。即五停心之觀也　則能出生
一切無漏禪定解脫。是名信根○無漏者。因修禪
定不落生死也。
二精進根　謂既信四念處正觀。及諸助道善法。
倍䇿精進。勤求不息。是名精進根。
三念根　謂但念正道及諸助道。一心觀想。不令
邪妄得入。是名念根。
四定根　謂攝心正道及諸助道。一心寂定。相應
不散。是名定根。
五慧根　謂四念處之慧。為定法所攝。內性自照。
不從他知。是名慧根。
五力止觀輔行問云。名何於根何須更立。答善
根雖生。惡猶未破。更須修習。令根增長。根成惡破。
復名為力。
一信力　謂信正道及助道法。若信根增長。則能
遮諸煩惱。不為偏小諸疑所動。故名信力。
二精進力　謂行此正道及助道法時。若精進根
增長。則能除身心懈怠。成辦出世之法。是為精進
力。
三念力　謂念正道及助道法。若念根增長。則能
破諸邪想。成就一切出世正念功德。是為念力。
四定力　謂攝心正道及助道法。若定根增長。則
<pb n="733"/>
能破諸亂想。發諸事理禪定。是為定力○事理禪
定者。事即色界無色界禪定也。理即聲聞等。依理
修習。所發禪定是也。
五慧力　謂四念處之慧。照了一切諸法。若慧根
增長。則能除一切邪妄之執。破一切偏小之慧。故
名慧力。
何謂五解脫處一若世尊為比丘說法。若師說。
若慧淨行者說。若隨順如來說。若師若梵淨行者
說。聽已受法受義。受法受義已生悅生喜。生悅生
喜已受樂。受樂已心定。心定已如實知見。不放逸。
勤念正智。寂靜行。心未解脫得解脫。諸漏未盡得
漏盡。是名初解脫也。
二解脫處者　非世尊非師非慧淨行者說時。如
先所聞法。廣讀誦通利。通利已心定。心定已如實
知見。不放逸。勤念正智。寂靜行。心未解脫者得解
脫。諸漏未盡者得漏盡。是名第二解脫也。
三解脫處者　非世尊非師非慧淨行者說時。非
先所聞法。廣讀誦通利時。廣為他說。如比丘隨彼
所聞法通利。廣為他說。如實知見。不放逸。勤念正
智。寂靜行。心未解脫得解脫。諸漏未盡得漏盡。是
名第三解脫也。
四解脫處者　非世尊非師非梵淨行者說時。非
先所聞法。廣讀誦通利時。非先所聞法通利。廣為
他分別時。先所聞法通利。自心分別隨所聞法通
利。自心分別心定。心定已如實知見。不放逸。勤念
正智。寂靜行。心未解脫得解脫。諸漏未盡得漏盡。
是名第四解脫也。
五解脫處者　非世尊非師非慧淨行者說時。非
先所聞法。廣讀誦通利時。非先所聞法通利。廣為
他分別時。非先所聞法通利。自心分別時。善取定
相。善思惟。善解時心定。心定已如實知見。不放逸。
勤念正智。寂靜行。心未解脫得解脫。諸漏未盡得
漏盡。是名第五解脫處也。
何謂五出界一謂比丘念欲時。心不向欲。不清
不住不解。念出欲心。出欲心向清住解。心善至善
調善修心。若於欲出解起。緣欲生有燋熱。出解離
不受是痛。是名出欲界。
二念瞋恚時。心不向瞋恚。不清不住不解。念不
瞋恚心。不恚心向清住解。心善至善調善修心。若
於瞋恚出解起。緣瞋恚生有漏燋熱。出解離不受
是痛。是名出瞋恚界。
三念害。謂比丘念害時。心不向害。不清不住不
解。念不害。不害心向清住解。心善至善調善修心。
若於害出解起。緣害生有漏燋熱。彼出解離不受
是痛。是名出害界。
四謂比丘念色時。心不向色。不清不住不解。念
無色。無色心向清住解。心善至善調善修心。若於
色出解起。緣色生有漏燋熱。出解離不受是痛。是
名出色界。
五謂比丘念自身時。心不向自身。不清不住不
解。念自身滅。滅自身心。向清住解。心善至善調善
修心。若於自身出解起。緣自身生有漏燋熱。出解
離不受是痛。是名出自身界。名為五出界。
何謂五觀定一如世尊說法入定觀。世尊有此
入定觀。或有沙門婆羅門。勤精進。勇猛。正思惟。多
學行心。如法思惟入定。入定已觀身。從頂至足。乃
至薄皮皆是不淨。是名入初定觀。
二或有沙門婆羅門。勤精進。勇猛。正思惟。多學
行心。如法思惟入定。入定已不觀皮血肉。但觀人
骨。此身中有骨齒爪。是名第二入定觀。
三或有沙門婆羅門。勤精進。勇猛。正思惟。多學
行心。如法思惟入定。入定已不觀皮血肉骨。但觀
人識。識住此世住他世。識未斷。不離二世。是名第
<pb n="734"/>
三入定觀。
四或有沙門婆羅門。勤精進。勇猛。正思惟。多學
行心。如法思惟入定。入定已不觀皮血肉骨。復觀
人識。識不住此世住他世。識斷離此世。未離他世。
是名第四入定觀。
五或有沙門婆羅門。勤精進。勇猛。正思惟。多學
行心。如法思惟入定。入定已不觀皮血肉骨。復觀
人識。識不住此世。不住他世。識善斷離二世。是名
第五入定觀。
何謂五起解脫法如比丘觀身不淨想。觀食不
淨想。觀諸行無常想。觀世不樂想。觀身死想。如是
五法親近多修學。能得解脫。是名五解脫法。
六支道者。六念法也一念佛　謂念佛具足十號
○十號者。一如來。二應供。三正徧知。四明行足。五
善逝。六世間解無上士。七調御丈夫。八天人師。九
佛。十世尊也　大慈大悲智慧光明。神通無量。能
拔眾苦。我以清淨質直之心。得親近佛。心生歡喜。
以歡喜故身得快樂。以快樂故其心得定。以得定
故其心平等。修念佛觀。必趨涅槃。是名念佛。
二念法　謂法是如來所有功德。即十力四無所
畏等○十力者。知是處非處智力。知過去未來業
報智力。知諸禪解脫三昧智力。知諸根勝劣智力。
知種種解智力。知種種界智力。知一切至處道智
力。知天眼無礙智力。知宿命無漏智力。知永斷習
氣智力也。四無所畏者。一切智無所畏。漏盡無所
畏。說障道無所畏。說盡苦道無所畏也　我以清
淨質直之心。得親近法。心生歡喜。以歡喜故身得
快樂。得快樂故其心得定。以得定故其心平等。修
念法觀必趨涅槃。是名念法。
三念僧　謂僧是如來弟子。得無漏法。具戒定慧
○無漏法者。謂修戒定慧之法。則不漏落生死也
　能為世間眾生。作良福田。應當恭敬。我以清淨
質直之心。得親近僧。心生歡喜。以歡喜故身得快
樂。得快樂故其心得定。以得定故其心平等。修念
僧觀。必趨涅槃。是名念僧。
四念戒　謂念諸禁戒。能遮諸惡煩惱。我以清淨
質直之心。得親近戒。心生歡喜。以歡喜故身得快
樂。以快樂故其心得定。以得定故其心平等。修念
戒想。必趨涅槃。是名念戒。
五念施　謂念己所施。獲得善利。一切世間為慳
嫉所覆。我於今者得離如是慳貪之垢。住捨心中。
於一切物。心無恡惜。持用布施。既布施已。我心應
喜。以喜心故身得快樂。以快樂故其心得定。以得
定故其心平等。修念施想。必趨涅槃。是名念施。
六念天　謂念欲界天等悉因往昔戒施善根得
生彼處。受天快樂。我亦見有如是戒施功德。捨命
之時必生彼天。以念天故離於惡法。心生歡喜。心
歡喜故身得快樂。得快樂故其心得定。以得定故
其心平等。修念天想。必趨天道。是名念天。
六出界者第一　如比丘向彼比丘。如是說。我慈
解心親近多修學。作乘作物。謹慎識善進。我為瞋
恚所覆。彼慎比丘責此比丘。比丘莫如是說。莫謗
世尊。謗世尊不善。世尊不如是說。比丘此非希望
處。若慈解心親近多修學已。作乘作物已。謹慎已。
識已。善進已。若瞋恚覆心者。無有是處。世尊說比
丘。出瞋恚心。善慈解心。若多修學無量。
第二　如比丘向彼比丘。如是說。比丘我悲解心
親近多修學。作乘作物。謹慎識善進。我故為害心
所覆。彼慎比丘責此比丘。比丘莫如是說。莫謗世
尊。謗世尊不善。世尊不如是說。比丘此非希望處。
若悲解心親近多修學已。作乘作物已。謹慎已。識
已。善進已。若為害所覆心者。無有是處。世尊說比
丘出為害心。善悲解心。若多修學無量。
<pb n="735"/>
第三　如比丘向彼比丘。如是說。我喜解心親近
多修學。作乘作物。謹慎識善進。我故為不樂心所
覆。彼慎比丘責此比丘。比丘莫作是說。莫謗世尊。
謗世尊不善。世尊不如是說。比丘此非希望處。若
喜解心親近多修學已。作乘作物已。謹慎已。識已。
善進已。若不樂所覆心者。無有是處。世尊說比丘
出不樂心。善喜解心。若多修學無量。
第四　我捨解心。我故為愛恚所覆亦如是。
第五　如比丘向彼比丘。如是說。我無想定心親
近多修學。作乘作物。謹慎識善進。我故有念想識。
彼慎比丘責此比丘。比丘莫如是說。莫謗世尊。謗
世尊不善。世尊不如是說。比丘此非希望處。若無
想定心。親近多修學已。作乘作物已。謹慎已。識已。
善進已。若有念想識者。無有是處。世尊說比丘出
一切想。若無想定心。若多修學無量。
第六　如比丘向彼比丘。如是說。我滅我及我所。
故有疑惑箭覆心。彼比丘責此比丘。比丘莫作如
是說。莫謗世尊。謗世尊不善。世尊不如是說。比丘
此非希望處。若滅我及我所。故有疑惑箭覆心者。
無有是處。世尊說比丘出疑惑箭。若斷我慢。若多
修學無量。是名六出界。
云何六明分法一無常明分法　或在樹下。或露
處作是思惟。色無常。受想行識無常。如是五受陰
觀無常行。如世尊說。有為法三相。生住滅。如是思
惟生住滅。調心修令柔輭。柔輭已。思惟色受想行
識無常想。親近多修學已。生明得明得明分。能令
明廣大。是名無常想明分法。
二無常苦想明分法　或在樹下或露處。如是思
惟色無常。若無常則是苦。受想行識亦如是。若是
五受陰觀苦行。如世尊說。若色生住。即是生苦。有
病有老死。若受想行識生住。即是生苦。有病有老
死及種種諸苦。如是行人若想憶想。是為無常想。
親近多修學已。生明得明得明分。能令明廣大。是
名無常苦明分法。
三苦無我明分法　或樹下露處。如是思惟。色無
常即是苦苦。苦即無我。受想行識無常亦如是。若
於此想五受陰觀無我行。如說色無我。色若是我。
色不應受苦患。色應得自在。如是有。如是非有。受
想行識亦如是。如是調心修令柔輭。柔輭已。思惟
色受想行識無我。如是行人若想憶想。是名苦無
我想。親近多修學已。生明得明得明分。能令明廣
大。是名苦無我明分法。
四食不淨想明分法　食有四種。謂摶食。觸食。思
食。識食。受摶食時。如食子肉。觀不淨想。觸思識食
有解體想。思惟依離欲染。如是行人若想憶想。是
名食不淨想。親近多修學已。生明得明得明分。能
令明廣大。是名食不淨想明分法。
五一切世間不樂想明分法　謂於一切世間。厭
離不樂。地獄世畜生世餓鬼世人世天世眾生世。
厭離不樂。斷離不受。如世行人。若想憶想。是名一
切世間不樂想。親近多修學已。生明得明得明分。
能令明廣大。是名一切世間不樂想明分法。
六死想明分法　或樹下露處。如是思惟。我是死
法。有死過患。若餘眾生亦有死法。有死過患。若地
獄畜生餓鬼天人及一切眾生往來生死。得名眾
生者。皆有死法。有死過患。如是思惟陰捨身。憶念
死思惟死知死解死覺死。如是行人若想憶想。是
名死想。親近多修學已。生明得明得明分。能令明
廣大。是謂死想明分法。
何謂六悅因法如比丘悅已生喜。喜已得身。得
身已除身。除身已受樂。受樂已心定。心定已如實
知見。是名六悅因法。
何謂六無喜正覺念正覺乃至捨正覺。是名六
<pb n="736"/>
無喜正覺。
七支道者。七覺分也覺即覺了。謂覺了所修之
法是真是偽也。分即支分。謂此七種法各有支派
分齊。不相雜亂。故名七覺分。亦名七覺支。擇進喜
三覺分屬慧。除捨定三覺分屬定。念覺分兼屬定
慧。故摩訶止觀云。修此七覺。即得入道是也。
一擇法覺分　擇即揀擇。謂用智慧觀察諸法之
時。善能簡別真偽。而不謬取虗偽之法。故名擇法
覺分。
二精進覺分　不雜名精。無間名進。謂修諸道法
之時。善能覺了。不行無益苦行。而於真正法中。常
能用心。專一無有間歇。故名精進覺分。
三喜覺分　喜即懽喜。謂心契悟真法。得懽喜時。
善能覺了。此喜不從顛倒法生。住真法喜。故名喜
覺分。
四除覺分　除即斷除。謂斷除諸見煩惱之時。善
能覺了。除去虗偽之法。增長真正善根。故名除覺
分。
五捨覺分　捨即捨離。謂捨離所見念著之境。善
能覺了。虗偽不實。永不追憶。故名捨覺分。
六定覺分　定即禪定。謂發禪定之時。善能覺了
諸禪。不生煩惱妄想。是名定覺分。
七念覺分　念即思念。謂修諸道法之時。善能覺
了。常使定慧均平。若心昏沉之時。當念用擇法精
進喜三覺分觀察諸法。令不昏沉。若心浮動之時。
當念用除覺分。除身口之過非。用捨覺分捨於觀
智。用定覺分入正禪定。攝其散心。令不浮動。是名
念覺分。
何謂七想一不淨想　親近多修學。多修學已得
大果報。得大功德。得至甘露。以何因緣故作是說。
心知分別不淨想。令欲心退沒不展。當漸漸除盡。
背捨厭離已正住。如筋。如鳥羽。如頭羅草。投於火
中。燋捲不展。後便消盡。背捨離厭已正住。是名不
淨想。
二如食不淨想　親近多修學。多修學已得大果
報。得大功德。得至甘露。心知分別食不淨想。於摶
食心退沒不進。漸當除盡。背捨厭離已正住。是名
食不淨想。
三一切世間不樂想　親近多修學。多修學已。得
大果報。得大功德。得至甘露。以何因緣故作是說。
心知分別一切世間不樂想。世間種種想心退沒
不進。漸當除盡。背捨厭離已正住。如筋。如鳥羽。如
頭羅草。投於火中。燋捲不展。後便消盡。如是心知
分別一切世間不樂想。令世間種種想心退沒不
進。漸當除盡。背捨厭離已正住。是名一切世間不
樂想。
四死想　親近多修學。多修學已得大果報。得大
功德。得至甘露。以何因緣作是說。心知分別死想。
倚恃命根。而自貢高。以命根定。堪忍常住心。貪著
命根。如是盡斷無餘。是名死想。
五無常想　親近多修學。多修學已得大果報。得
大功德。得至甘露。以何因緣故作是說。心知分別
無常想。於利養名譽恭敬心退沒不進。漸當除盡。
背捨厭離已正住。如筋。如鳥羽。如頭羅草。投於火
中。燋捲不展。後便消盡。如是心知分別無常想。於
利養名譽。恭敬心退沒不進。漸當除盡。背捨厭離
已正住。是名無常想。
六無常苦想　親近多修學。多修學已得大果報。
得大功德。得至甘露。以何因緣作是說。如是心知
分別無常苦想。於懈怠窳墯。不信放逸。不懃不觀。
等生恐怖。大畏切逼。想如臨死。舉力觀無常想。是
名無常苦想。
七苦無我想　親近多修學。多修學已得大果報。
<pb n="737"/>
得大功德。得大甘露。以何因緣故作是說。如是心
分別苦無我想。於諸有識身及諸外物。計我我所。
生憍慢等。俱離寂靜正解脫。是名苦無我想。
何謂七定因緣法正見正覺正語正業正命正
精進正念。是為七定因緣法。
八支道者。八正道也謂此八法不依偏邪而行。
故名為正。復能通至涅槃。故名為道。
一正見　謂人修無漏道○無漏道者。即戒定慧。
修此道者。能斷三界有漏生死也　見四諦分明。
破外道有無等種種邪見。是為正見。
二正思惟　謂人見四諦時。正念思惟。觀察籌量。
令觀增長。是為正思惟。
三正語　謂人以無漏智慧。常攝口業。遠離一切
虗妄不實之語。是為正語。
四正業　謂人以無漏智慧。修攝其心。住於清淨
正業○清淨正業者。謂戒定慧等出世之善業也
　斷除一切邪妄之行。是為正業。
五正命　謂出家之人當離五種邪命利養。常以
乞食。自活其命。是為正命。
六正精進　不雜名精。無間名進。謂人勤修戒定
慧之道。一心專精。無有間歇。是名正精進。
七正念　謂人思念戒定慧正道。及五停心助道
之法。堪能進至涅槃。是名正念。
八正定　謂人攝諸散亂。身心寂靜。正住真空之
理。決定不移。是名正定。
八背捨背謂違背。捨即棄捨。大智度論云。背此
淨潔五欲。捨此著心。故名背捨。修此觀故發無漏
智慧。斷三界見思惑盡。證羅漢果。即轉名八解脫
也　淨潔五欲者。若欲界色聲香味觸。即名粗弊
五欲。名為不淨。若色界無色界色聲香味觸。即名
淨潔五欲也。無漏智慧者。謂二乘等由此智慧。斷
除惑業。不漏落生死也。三界者。欲界色界無色界
也。見思惑者。謂意根對法塵起諸分別。曰見惑。眼
等五根對色等五塵起諸貪愛。曰思惑。梵語阿羅
漢。華言無學。
一內有色相外觀色　謂行人先觀自己色身相
狀。壞爛不淨。不可愛樂。一心靜定。更想皮肉脫落。
但見白骨有八色光明○八色光明者。謂見地色
如黃白淨地。見水色如淵中澄清之水。見火色如
烟薪清淨之火。見風色如無塵清風。見青色如金
精山。見黃色如薝蔔花。見赤色如春朝霞。見白色
如珂雪也○故云內有色相。又為欲界貪欲難斷。
雖已自觀內色不淨。故須復以不淨觀於他人之
色。令生厭惡。以求斷除故。又云外觀色。此即初背
捨位。在初禪天定。
二內無色相外觀色　謂行人為入二禪已。滅內
身色相。故云內無色相。又為欲界貪欲難斷故。猶
觀外不淨之相。令生厭惡。以求斷除故。又云外觀
色。此即第二背捨位。在二禪天定。
三淨背捨身作證　淨即緣於淨相也。謂行人
於第二背捨後。除棄外色不淨之相。但於定中練
習八色光明。清淨皎潔。猶如妙寶之色。故云淨背
捨。心既明淨。樂漸增長。徧滿身中。悉皆怡悅故。又
云身作證。此即第三背捨位。在三禪天定。
四虗空處背捨　謂行人於欲界後。已除棄自身
不淨之色。初背捨後。又除棄內身白骨之色。第二
背捨後。又除棄外身一切不淨之色。尚餘八種淨
色。皆依心住。若心捨色。色即謝滅。一心緣空。與空
相應。即入無邊虗空處定。故云虗空處背捨。此即
第四背捨位。在四禪天定。
五識處背捨　謂行人若捨虗空處。一心緣識入
定時。即觀此定依五陰等。悉皆無常苦空無我○
無常者。謂五陰之身終歸壞滅也。苦者。謂身有生
<pb n="738"/>
死逼迫等苦也。空者。謂身由四大假合而成本來
空也。無我者。謂四大各離。誰是我耶　虗誑不實。
心生厭背。而不受著。故云識處背捨。
六無所有處背捨　謂行人若捨識處。一心緣無
所有處入定時。即觀此定。依五陰等。悉皆無常苦
空無我。虗誑不實。心生厭背。而不受著。故名無所
有處背捨。
七非有想非無想處背捨　謂行人若捨無所有
處。一心緣非有想非無想入定時。即觀此定。依五
陰等。悉皆無常苦空無我。虗誑不實。心生厭背。而
不愛著。故名非有想非無想背捨。
八滅受想背捨　受即領納。想即思想。即五陰中
受想二心也。謂行人厭患此心散亂。欲入定休息
故。背滅受想諸心。是名滅受想背捨。
八勝處八勝處者。謂修八背捨後。觀心純熟。轉
變自在。若淨若不淨隨意能破也。禪波羅蜜云。初
二勝處。位在初禪。第三第四勝處。位在二禪。第五
至第八勝處。位在四禪。三禪不立勝處者。以三禪
天樂多心純。故不立也。
一內有色相。外觀色小。若好若醜。是名勝知勝見
　謂行人先觀自己色身相狀。壞爛不淨。不可愛
樂。一心靜定。更想皮肉脫落。但見有八色光明。故
云內有色相。又以觀道未增。若觀多色。恐難攝持。
故觀少色。是以自觀己身不淨。亦觀所愛之人身
亦不淨。故云外觀色少。若好若醜者。謂觀外諸色
善業果報。故名好。惡業果報。故名醜。或時繫心一
處。觀欲界中色。能生貪欲者。是淨色名為好。能生
瞋恚者。是不淨色名為醜。勝知勝見者。謂觀心純
熟。於好色中。心不貪愛。於醜色中。心不瞋恚也。
二內有色相。外觀色多。若好若醜。是名勝知勝見
　謂行人先觀自己色身相狀。壞爛不淨。不可愛
樂。一心靜定。更想皮肉脫落。但見白骨有八色光
明。故云內有色相。觀於內身。色相既熟。則觀外色
雖多。亦無妨礙。所謂諦觀一死屍。至十百千萬等
死屍。若觀一肨脹時。悉見一切肨脹。乃至壞爛青
瘀剝落亦復如是。故云外觀色多　好醜知見。如
初勝處中釋。
三內無色相。外觀色少。若好若醜。是名勝知勝見
　謂行人入二禪已。滅內心色相。故云內無色相。
又以觀道未增。若觀多色。恐難攝持。故觀少色。是
以自觀己身不淨。亦觀所愛之人身亦不淨。故云
外觀色少　餘如前釋。
四內無色相。外觀色多。若好若醜。是名勝知勝見
　謂行人入二禪已。滅內身色相。故云內無色相。
觀內身色相既無。則外觀色相雖多。亦無妨礙。所
謂諦觀一死屍。至千萬死屍。若觀一肨脹時。悉見
一切肨脹。乃至壞爛剝落亦復如是。好醜勝知勝
見如前。葢行人為欲界煩惱難破故。於第二禪中。
重修第三第四勝處。除滅欲界煩惱。令無遺餘。亦
令觀道增進。牢固不失。工力轉勝也。
五青勝處　謂行人觀青色照耀。勝於背捨八色
光明中所見青相。不起法愛。故名勝處。
六黃勝處　謂行人觀黃色照耀。勝於背捨八色
光明中所見黃相。亦不起法愛。故名勝處。
七赤勝處　謂行人觀赤色照耀。勝於背捨八色
光明中所見赤相。亦不起法愛。故名勝處。
八白勝處　謂行人觀白色照耀。勝於背捨八色
光明中所見白相。亦不起法愛。故名勝處。
九支道者。即九次第定也九者自初禪至滅受
想定。凡九種也。次第者。謂人若入禪時。智慧深利。
能從一禪。又入一禪。如是次第而入。心心相續。不
生異念。無間無雜。定者攝心不亂也。
初禪次第定　謂人修禪定。離欲界惡不善法。有
<pb n="739"/>
覺有觀。離生喜樂。定觀均齊○有覺有觀者。初心
在緣曰覺。細心分別禪味曰觀。即是初禪之定相。
離生喜樂者。慶悅之心名為喜。恬淡之心名為樂。
初禪既離欲界惡不善法故。生此喜樂也。定觀均
齊者。觀即是慧。所謂定慧平等也　其心次第而
入。無有雜念間隔也。
二禪次第定　謂人修禪定。從初禪入二禪時。一
心無覺無觀。定生喜樂○無覺無觀者。既入二禪。
即離初禪覺觀動散也。定生喜樂者。既無覺觀。攝
心在定。則生喜樂。此即二禪之定相也　其心次
第而入。無有雜念間隔也。
三禪次第定　謂人修禪定。從二禪入三禪時。離
喜行捨而受身樂。唯聖人能說而復捨念行樂○
離喜行捨者。謂厭離二禪大喜動散。攝心不受也。
受身樂者。既離二禪之喜。而身受三禪之樂也。聖
人能說者。此樂極勝。超過一切之樂。非凡夫所知
也。捨念行樂者。謂能捨二禪之喜念。而行三禪之
樂也　其心次第而入。無有雜念間隔也。
四禪次第定　謂人修禪定。從三禪入四禪時。斷
喜樂故。不喜不樂○斷喜樂者。謂斷二禪之喜及
三禪之樂也。不喜不樂者。謂心無善惡。寂然平等。
即是四禪之定相也　其心次第而入。無有雜念
間隔也。
五虗空處次第定　謂人修禪定。從色界入無色
界。則滅一切色相。不念種種異相○滅一切色相
者。謂滅根境可見可對一切色相也。既得四禪定
已。猶厭色界。色質為礙。不得自在。於是心求出離。
滅一切色相而修虗空處定。心與虗空之法相應。
則不念種種異相也　入無邊虗空處。其心次第
而入。無有雜念間隔也。
六識處次第定　謂人修禪定。既得虗空處定已。
心緣虗空。虗空無邊。緣多則散。能破於定。即捨虗
空。轉心緣識。心與識法相應。則過一切無邊虗空
處○過一切無邊虗空處者。既入識處。則超過虗
空處也　入一切無邊識處。其心次第而入。無有
雜念間隔也。
七無所有處次第定　無所有處者。即不緣一切
內外境界也○內外境者。內即識處。外即虗空處
也　謂人修禪定。既得識處定已。三世心識○三
世者。過去現在未來也　無量無邊。緣多則散。能
破於定。即捨所緣之識。轉心緣無所有處。其心次
第而入。無有雜念間隔也。
八非想非非想次第定　非想者。非識處之有想
也。非非想者。非無所有處之無想也。謂人修禪定。
既得無所有處定已。深知無想處如癡。有想處如
癰如瘡○如癡者。譬無心想也。如癰如瘡者。有痛
即覺。譬有心想也　即捨無所有處。緣念非有想
非無想之法。其心次第而入。無有雜念間隔也。
九滅受想次第定　滅受想者。即受想心滅。而不
復起也。謂人修禪定。從非有想非無想。入滅受想
定時。其心明利。次第而入。無有雜念間隔。是為滅
受想次第定。若得此定。不久即證阿羅漢果也。
九想觀如前殺戒中明。
十支道者。即十想也前三想為斷見諦惑說。中
四想為斷思惟惑說。後三想為修無漏道者說。是
以壞法之人。修此十想。能斷三界結使。證無漏之
聖果也。
一無常想　觀一切有為法無常智慧相應想。名
無常想。一切有為法有二種。一者眾生。二者國土。
是二皆新新生滅。故無常也。
二苦想　觀一切有為法苦智慧相應想。名苦想。
若有為法無常者即是苦。常為三苦八苦之所遷
逼。故名苦也。
<pb n="740"/>
三無我想　觀一切法等無我智慧相應想。名無
我想。若有為法悉是苦者即無我。以無自在故。亦
以苦從緣生。無有自性。無自性中我不可得。
四食不淨想　觀諸飲食。皆從不淨因緣故有。如
肉從精血水道中生。酥酪等亦皆隨事觀之。悉是
不淨也。
五世間不可樂想　觀一切世間不可樂智慧相
應想。名為世間不可樂想。有二種世間。一者眾生。
二者國土。有過惡不可樂也。
六死想　觀死智慧相應想。名為死想。若一期果
報。常為二種死之所逐者。則出息不保入息也。
七不淨想　觀自他身不淨智慧相應想。名為不
淨想。若觀此身。內有三十六物。外則九孔惡露常
流。從生至終。無一淨也。
八斷想　觀涅槃離生死智慧相應想。名為斷想。
行者思惟。若涅槃清淨無煩惱者。當斷結使。證涅
槃也。
九離想　觀涅槃離生死智慧相應想。名為離想。
行者思惟。若涅槃清淨離生死者。當離生死。證涅
槃也。
十盡想　觀涅槃結使及生死盡智慧相應想。名
為盡想。行者思惟。若涅槃清淨結使及生死永盡。
結使及生死業盡。即證涅槃也。
十直者謂正見正覺正語正業正命正進正念
正定正解脫正智。是名十直。
十一切入亦名十徧處定智度論云。八背捨為
初門。八勝處為中行。徧一切處為成就。謂二種觀
具足。禪體始得成就。此定謂徧一切處者。從所觀
境徧滿得名也。青黃赤白地水火風空識徧一切
處定。前四。謂於定中。還取八背捨八勝處中所見
青色。使徧一切處皆青。餘三定亦爾。後六。謂於中
還取八背捨八勝處中所見地色。使一切處無不
周徧。餘五定亦爾　十一切者。以一想上下縱廣
無二無量。何謂地。謂地界地大是名為地。何謂一
切。若盡無餘方便。是名一切。何謂一。若獨非餘界。
如人入地一切入。是為一。何謂觀心。不分散不相
離一向地想。何謂上下縱廣。上謂虗空。下謂地。縱
廣謂四方。如人若上下縱廣皆思惟地。知解受地。
是名上下縱廣。何謂無二無量。上無二。下無二。縱
廣無二。上無量。下無量。縱廣無量無二。唯有地想。
無量無邊阿僧祇。無邊無際。於無異想。是名無二
無量。餘准知。
十一支道者。十一解脫入也第一　如比丘離欲
惡不善法。有覺有觀。離生喜樂。成就初禪行。如是
思惟此定正學正生。若一切正學正生已。盡知是
無常滅法。如實知見。斷一切諸漏。心得解脫。雖未
斷諸有漏。以法欲法樂故。斷五下分煩惱。於彼化
生而般涅槃。不還此世。是名第一解脫。
第二　如比丘滅覺觀內。正信一心。無覺無觀。定
生喜樂。成就二禪行。如是思惟此定正覺正生。若
一切正學正生已。盡知是無常滅法。如實知見。斷
一切諸漏。心得解脫。雖未斷諸漏。以法欲法樂故。
斷下五分煩惱。於彼化生而般涅槃。不還此世。是
名第二解脫。
第三　如行人離喜捨行。念智正智身受樂。如諸
聖人解。捨念樂行。成就三禪行。如是思惟此定正
學正生。若一切正學正生已。盡知是無常滅法。如
實知見。斷一切諸漏。心得解脫。雖未斷諸漏。以法
欲法樂故。斷五下分煩惱。於彼化生而般涅槃。不
還此世。是名第三解脫。
第四　如行人斷苦樂。先滅憂喜。不苦不樂。捨念
清淨。成就第四禪行。如是思惟此定正覺正生。若
一切正學正生已。盡知是無常滅法。如實知見。斷
<pb n="741"/>
一切諸漏。心得解脫。雖未斷諸漏。以法欲法樂故。
斷五下分結。於彼化生而般涅槃。不還此世。是為
第四解脫。
第五　如行人慈解心徧四維上下。一切慈解心。
廣大尊勝。無二無量。無怨無恚。如是思惟此慈解
心。正學正生。若一切正學正生已盡知。是無常滅
法如實知見。斷一切諸漏。心得解脫。雖未斷諸漏。
以法欲法樂故。斷五下分結。於彼化生而般涅槃。
不還此世。是為第五解脫。
第六　謂行人悲解心徧四維上下。一切悲解心。
廣大尊勝。無二無量。無怨無恚。如是思惟此悲解
心。正學正生。若一切正學正生已盡知。是無常滅
法。如實知見。斷一切諸漏。心得解脫。雖未斷諸漏。
以法欲法樂故。斷五下分結。於彼化生而般涅槃。
不還此世。是名第六解脫。
第七　喜心。
第八　捨心並同前不異。
第九　謂行人離一切色想。滅瞋恚想。不思惟若
干想。何謂若干想。若諸眾生諸物諸境界諸清淨
諸煩惱。是名若干想。成就無邊空處。如是思惟入
此定。正學正生。若一切正學正生已盡。知是無常
滅法如實知見。斷一切諸漏。心得解脫。雖未斷諸
漏。以法欲法樂故。斷五下分結。於彼化生而般涅
槃。不還此世。是名第九解脫。
第十　謂行人離一切空處。成就無邊識處行。如
是思惟入此定。正學正生。若一切正學正生已盡
知。是無常滅法如實知見。斷一切諸漏。心得解脫。
雖未斷諸漏。以法欲法樂故。斷五下分結。於彼化
生而般涅槃。不還此世。是為第十解脫。
第十一　謂行人離一切識處。成就無所有處行。
如是思惟入此定。正學正生。若一切正學正生已
盡知。是無常滅法如實知見。斷一切諸漏。心得解
脫。雖未斷諸漏。以法欲法樂故。斷五下分結。於彼
化生而般涅槃。不還此世。是名第十一解脫。
第十二　謂行人離一切無所有處。成就非非想
處行。如是思惟入此定。正學正生。若一切正覺正
生已盡。知是無常滅法如實知見。斷一切諸漏。心
得解脫。雖未斷諸漏。以法欲法樂故。斷五下分結。
於彼化生而般涅槃。不還此世。是為第十二解脫
也。如人求一寶藏。得十一寶藏。如是求一解脫。入
得十一解脫。入如長者舍。有十一門。為火所燒。猛
𦦨熾盛。長者長者子意欲出。時於諸門中。自在得
出。行者亦如是。於十一法門中所欲出處。隨意得
出。應求一解脫。得十一解脫。故名十一解脫也。於
十一支道中。隨修一法。便得道果。非謂全修諸法。
而得解脫。故云從一支道。乃至十一支道也。
殞音允。歿也。
大妄語戒楞嚴經云。如是世界六道眾生乃至
三摩提不得清淨等。三摩提亦曰三摩底。此云等
持。即方便隨緣。止止於俗諦三摩提。智論云。一切
禪定攝心。皆名三摩提。秦言正心行處。是心從無
始來。常曲不端。得是正心。行處則端直。譬如蛇行
常曲。入竹筒中則直。亦翻等持者。謂離沉掉曰等
心。住一境性曰持。大妄語者。自謂已得上人法。貪
其世間尊勝名利也。內貪名利。欲他重己。則成愛
魔。內起邪見。以己均聖。則成見魔。未得謂得。得謂
得道。指理言也。證謂證果。指位言也。須陀洹果等
阿羅漢道辟支佛乘。蓋小乘理至阿羅漢而極。故
言道也。虗妄稱尊。求彼禮懺。希供養故也。人於果
人前懺悔。必盛陳供養故。是一顛迦此翻極惡。又
名畢竟。以畢竟無涅槃性。即無信闡提。斷滅善根。
如貝多羅樹。以刀斷則不復活。喻大妄語永絕善
根沉三苦海。即三塗也。
<pb n="742"/>
<other>第四卷</other>
五蓋心蓋即蓋覆之義。謂諸眾生由此貪等五
惑。蓋覆心識。而於正道不能明了。沉滯三界。不能
出離也。
一貪欲蓋　貪欲者。引取無厭曰貪。希須樂慕為
欲。謂諸眾生貪愛世間男女色聲香味觸法及財
寶等。物無有厭足。以此貪欲。蓋覆心識。禪定善法
不能發生。沉滯三界。不得出離。故名蓋也。
二瞋恚蓋　瞋恚者。即忿怒之心也。謂諸眾生或
於違情境上。或追憶他人惱我。及惱我親。而生忿
怒。以此瞋恚。蓋覆心識。禪定善法不能發生。沉滯
三界。不得出離。故名蓋也。
三睡眠蓋　睡眠者。意識惛熟曰睡。五情闇冥曰
眠○五情者。即眼耳鼻舌身五根也　謂諸眾生
以此睡眠。蓋覆心識。禪定善法不能發生。沉滯三
界。無有出期。故名蓋也。
四掉悔蓋　掉悔者。掉動也。身無故遊行為掉。掉
已思惟。心中憂惱為悔。謂諸眾生以此掉悔。蓋覆
心識。禪定善法不能發生。沉滯三界。無有出期。故
名蓋也。
五疑蓋　疑者猶豫不決之義。即疑惑也。謂諸眾
生無明暗鈍。不別真偽。猶豫之心常不決斷。以此
疑惑。蓋覆心識。禪定善法不能發生。沉滯三界。無
有出期。故名蓋也。
舍衛國中妙五欲止觀云。五塵非欲。而其中有
味。能起行人須欲之心。故言五欲。常能牽人入諸
魔境故也。
一色欲　謂男女形貌端莊。及世間寶物。玄黃朱
紫種種妙色。能令眾生樂著無厭。故名色欲。
二聲欲　謂絲竹環珮之聲。及男女歌詠等聲。能
令眾生樂著無厭。故名聲欲。
三香欲　謂男女身香及世間一切諸香。能令眾
生樂著無厭。故名香欲。
四味欲　謂種種飲食肴饍等美味。能令眾生樂
著無厭。故名味欲。
五觸欲　謂男女身分柔輭細滑。寒時體溫。熱時
體涼。及衣服等種種好觸。能令眾生樂著無厭。是
名觸欲。
鑰音藥。鎻鑰開鎻之具。
捫摸上音門。撫持也。即捉持也。下音莫。摸𢱢也。
即摸𢱢女人也。
溺音匿。沉沒。
捻音聶。指捻。
髀音彼。股骨也。
秸與稭同音。戞禾稾去其皮。故名草秸。
縊音[匚@矢]。絞也。自經死也。
嚙同齩音。咬齧也。
指印按根本雜事。佛聽比丘畜印。以為記騐。但
不聽著指環及寶莊飾。許用鍮石赤銅白銅牙角
五種物作。又印有二種。一是大眾。二是私物。若大
眾印可刻轉法輪像。兩邊安鹿伏跪而住。其下應
書元本造寺施主名字。若私印刻作骨鎻像。或作
髑髏形。欲令見時生厭離故。凡律中言手印指印
皆如此。
株音諸。木根入土曰根。土上曰株。
睒音閃。
沃壤上音屋。泉之從上溜下者為沃泉。下音攘。
柔土無塊曰壤。壤赤土以萬物自生。即不假溉灌。
萬物自生。故稱沃壤土也。
崇樹崇者。尊也。樹者扶。樹植也。所謂尊敬植種
福善。
誣音無。謗也。以無為有也。
<other>第五卷</other>
<pb n="743"/>
羝音低。牡羊三歲曰羝。性善抵觸。
柔順忍謂文殊與彼說法。懺悔心得柔輭。順忍
者。謂於理於事悉能隨順。諦審忍可。而無違逆也。
賓吒羅地獄此云集欲。適入尋出。雖復在中。而
無苦痛。
得無生忍無生忍者。謂了達諸法。本來無生。亦
無有滅。諦審忍可。而妄念不起也。
十二分教。亦名十二分經一修多羅　華言契經。
契者上契諸佛之理。下契眾生之機。經貫穿所說
義理。令無散失。攝持所化。物機使無顛墜。即經中
長行也。故云契經。
二祇夜　華言應頌。又云重頌。謂長行之文重宣
其義。
三伽陀　華言諷頌。謂不頌長行。直說偈句。
四尼陀羅　華言因緣。如經中有人問。故為說是
事。如律中有人犯是事。故制是戒。如來所說一切
根本緣起之事。皆名因緣。如法華經中化城喻品。
說宿世因緣等是也。
五伊帝目多　華言本事。謂說諸菩薩弟子因地
所行之事。如法華經中本事品云。藥王菩薩於日
月淨明德佛所。得法歡喜。即然身臂以為供養。修
諸苦行。求菩提道等是也。
六闍多伽　華言本生。謂說佛菩薩本地受生之
事。伽涅槃經云。比丘當知。我於過去。作鹿羆麞兔
龍。及作金翅鳥。粟散王轉輪聖王之類是也。
七阿浮達磨　華言未曾有。亦云希有。謂如佛初
生時。即行七步。足迹之處。皆有蓮花。放大光明。徧
照十方世界。而發是言。我是度一切眾生生老病
死者。地大震動。天雨眾花。樹出音聲。作天妓樂。如
是等無量希有之事是也。
八婆陀　具云阿波陀那。華言譬喻。謂如來說法
為鈍根者。假譬喻以曉示之。令其開解。如法華經
中火宅藥草等喻是也。
九優婆提舍　華言論議。謂諸經中問答辯論諸
法之事。如法華經提婆達多品中。智積菩薩與文
殊師判。論說妙法等是也○梵語提婆達多。華言
天熱。梵語文殊師利。華言妙德。
十優陀那　華言自說。謂無有人問。如來以他心
智。觀眾生機。而自宣說。如楞嚴會上說五十種魔
事。不待阿難請問○五十種魔者。謂色受想行識
五陰。各有十種也。梵語阿難。華言慶喜。梵語舍利
弗。華言鶖子　又如彌陀經。無有緣起。自告舍利
弗等是也。
十一毗佛略　華言方廣。方者法也。廣者大也。謂
大乘方等經典其義廣大。猶如虗空也。
十二和伽羅　華言授記。謂如來為諸菩薩辟支
聲聞授作佛記等○辟支。梵語具云辟支迦羅。華
言緣覺。
䩭同羇。音雞。
俳音牌。俳優雜戲。
笙音生。樂器。
竿音干。
匏蒲交切。音庖。瓠也。長而瘦上曰瓠。短頸大腹
曰瓠。
蹙宗入聲。口縮小而吹聲也。
痒音詳。
熊音雄。獸似豕。山居冬蟄。好舉木引氣。謂之熊。
羆音皮。似熊而長頭。似馬有髦高脚。猛憨力能
拔木。
跳躑上音糶。躍也。並足蹷起。下音擲。住足也。跳
躑也。
贈遺上昨亘切。層去聲。送遺也。下音位。餽也。贈
也。
<pb n="744"/>
號咷上音毫。下音陶。大哭也。
贜音臧。吏受賄也。凡非理所得財賄。皆曰贓。
賄上聲。財也。金玉曰貨。布帛曰賄。
四攝法此四通言攝者。攝即攝受也。謂菩薩欲
化導眾生。必須以此四法攝受。使其依附。然後導
以大乘正道。故維摩經云。先以欲鈎牽。後令入佛
智是也。
一布施攝　謂菩薩以財法二種布施。攝眾生也。
若眾生樂財。即以財施攝之。若眾生樂法。即以法
施攝之。眾生既蒙二施利益。因是生親愛心。依附
受道。得住真理。故名布施攝。
二愛語攝　謂菩薩隨順眾生根性。善言慰喻。則
一切眾生樂聞善言。因是生親愛心。依附受道。得
住真理。故名愛語攝。
三利行攝　謂菩薩起身口意善行。利益一切眾
生。因是生親愛心。依附受道。得住真理。故名利行
攝。
四同事攝　謂菩薩以法眼。明見眾生根性。隨其
所樂。即分形示現。同其所作。使其各霑利益。因是
生親愛心。依附受道。得住真理。故名同事攝。
氐都黎切。音低。二十八宿中第三宿之名也。
<other>第六卷</other>
五種邪命謂以此五種邪法。用求利養。而自活
命。為比丘者。當深戒之。
一詐現異相　謂諸比丘違佛正教。於世俗人前。
詐現奇特之相。令其心生敬仰。而求利養。是為邪
命。
二自說功能　謂諸比丘以辯口利詞。抑人揚己。
自逞功能。令所見者心生信敬。而求利養。是為邪
命。
三占相吉凶　謂諸比丘攻學異術。卜命相形。講
談吉凶。而求利養。是為邪命。
四高聲現威　謂諸比丘大語高聲。詐現威儀。令
人畏敬。而求利養。是為邪命。
五說所得利以動人心　謂諸比丘於彼得利。於
此稱說。於此得利。於彼稱說。令人動心而求利養。
是為邪命。
乾痟病乾痟乃渴病也。又云乾枯病。以其肌膚
痟瘦也。僧祇云。消盡病也。有蟲名嚙脂。住在身中
脂脉之內。若食有過。若多睡眠。此蟲則瞋不消飲
食。此為眾病之根源。故乾痟病由之而成。
儲音除。貯也。積聚也。
貿音茂。交易財也。
驕音嬌。逸也。恣也。傲也。自矜也。
冶音野。裝餝也。又妖冶女態也。
<other>第七卷</other>
平章上音屏。正也。下音張。明也。即我為施主。正
明此事。
剉蹉去聲。細細斫斬和泥。
御音遇。統也。統御四海之義。
東漸者潛上聲。潛者來也。謂佛法東來也。
閭里上音廬。五家為比。五比為閭。二十五家也。
里者鄰里也。五家為鄰。五鄰為里。即閭里無不聞
其慈行也。
徑音敬。小路也。論語行不由徑。又直也。
稔忍枕切。音飪。穀熟曰稔。古人謂一年為一稔。
取穀一熟也。
繒音情。帛也。
纊音曠。絮之細者。
呫音帖。
鍮音偷。鍮石銅似金也。
鉛音延。青金也。鍚之類生蜀。有銀坑處有之。
錫音昔。青金。一名鑞。一名鈏。鍚生桂陽。
<pb n="745"/>
羺䍲上耨平聲。下音倪。胡羊之名也。
揲甜入聲。摺揲也。
鑷音捻。
牻莫江切。音厖。白黑雜毛也。
毳吹去聲。獸毛縟細者。
鐐音聊。白金之美者。
<other>第八卷</other>
糴音狄。買糓也。
糶挑去聲。賣米穀。
悕音希。念也。
雹音薄。雨氷也。
疫音域。癘鬼為災。瘟疫也。說文民皆疾也。
企音器。舉踵而望也。
綴音拙。聯也。又音贅。義同。
滲森去聲。漏也。
閾音域。門限也。門下橫木。為內外之限也。
繀音粹。織繀箸絲於筟車。
辮婢免切。便上聲。交也。繆也。
橛音掘。即木樁也。
苣蕂上渠上聲。下音聖。即胡麻也。乃胡國之種。
非芝蔴也。其色如醬。其形如虱。服之能僻穀延年。
木蜜北方地燥。多在土中。故多土蜜。南方地濕。
多在木中。故多木蜜。
髠音坤。𩮜髮也。
矜音京。矜持自餝也。餝音尺。致堅也。謂攀持致
堅。
昴音卯。二十八宿中第十八宿之名也。
<other>第九卷</other>
勗音旭。勉也。
詭音癸。異也。詐也。
竄音㸑。
務音霧。事務。又專力於事也。
瞎香入聲。目盲也。
搪揬上音唐。下音突。搪揬觸也。又搪揬不遜。
鍛端去聲。鍛磨也。椎鍊也。又曰冶金。
簸波去聲。揚米去糠之竹器也。
躄音碧。躄者兩足俱廢。
跛波上聲。跛者行不正足偏廢也。
稗音敗。草似稻而實細。
從从去聲。才仲切。母之姊妹曰從母。叔伯兄弟
曰從弟。
眩音衒。潰亂也。
漬音恣。被雨浸也。
霑音詹。雨淋也。漬也。
钁斵上匡入聲。大鉏也。下音捉。斵削。
鎌音廉。鍥也。鍥音結。刈鉤也。鎌也。
掐苦洽切。嵌入聲。爪刺。
拴古文橛字。木入土也。
鑛古猛切。音礦。
雌黃陽山出曰雄黃。陰山出曰雌黃。
赭音者。赤土也。
墡音善。白土也。
林薄旁入聲。木曰林。草曰薄。
拗於巧切。凹上聲手拉折也。
拉音蠟。折也。摧也。
縹飄上聲。青白色。
剗音產。削平也。
笮音謫。壓也。
醫羅鉢羅醫羅樹名。此云臭氣。鉢羅此云極由。
往昔損此樹葉故。頭上生此臭極之樹也。
婆羅痆斯國舊云波羅柰。河名也。去河不遠。造
立王城。或翻江遶城。
痆乃八切。音捺。
<pb n="746"/>
駛音使。馬疾行也。
<other>第十卷</other>
讟音讀。怨謗也。
荻音敵。蘆屬。
苕音迢。苕陵苕黃。華蔈白華。蔈音表。
拍音珀。拊也。打也。
扞與捍同。抵也。
紵直呂切。除上聲。宿根在地。入春自生。一歲三
收。剝皮緝以織布。
帔音轡。裙屬衣帔。
帚周上聲。帚彗也。彗音遂。埽竹也。
寱音義。睡語也。
懲音呈。止也。戒也。
羂涓上聲。罟也。
水八德一澄淨。二清冷。三甘美。四輕輭。五潤澤。
六安和。七飲時除飢渴等一切過患。八飲已即能
長養諸根四大。淨覺云。清是色入。不臭是香入。輕
冷是觸入。美是味入。調適是法入也。
迮音謫。迫也。
堰音燕。壅水也。
𦮽音谷。禾皮曰𦮽。
䒢音昴。蒲草也。
芒音茫。稻麥芒也。
苫閃平聲。蓋也。編茅。也又草覆屋也。
般陀周陀或云周利。此云大路邊生。佛本行經
云。其母是長者之女。隨夫他國。久而有妊。垂產思
歸。行至中路。即誕其子。如是二度生二子。乃以大
小而區別之。大者即周陀。小者即莎伽陀。其兄後
來出家。不久得阿羅漢果。其弟後厭俗。從兄出家。
兄教一偈。四月不得。忘前失後。兄念於佛法無緣。
即牽令出門。還家。門外啼哭。不欲還家。佛以天眼
觀。見應可度。往至其前。問知。安慰其心。即以少許
白氎與般陀捉。此向日而[暻-京+恭]。當作是言。取垢取垢。
世尊教已。入聚受請。時臨日中。觀般陀。將得道果。
即說偈言　入寂者歡喜　見法得安樂　世無
瞋恚樂　不害於眾生　世間無欲樂　出離於
愛欲　若調伏我慢　是為第一樂　般陀遙聞
此偈。即得阿羅漢果。
壍與塹同。籤去聲。坑塹也。
襞音碧。襞摺疊衣也。
熨音畏。火斗。又持火。所以熨繒也。
舁音于。對舉也。又音預。義同。
篙音高。刺船竿也。
棹與櫂同。巢去聲。進船檝也。在傍撥水。短曰檝。
長曰櫂。
磧音迹。水渚有石者。
斟音針。斟酌也。
黎師達此云仙授。又云仙與。又云仙施。謂從仙
人乞得也。
稱揚即舉其道德也。
擬音蟻。議也。揣度以待也。
火光三昧即第四禪定也。
<other>第十一卷</other>
餮音鐵。貪財曰賄。貪食曰餮。
維那梵語羯磨陀那。此翻知事。又翻悅眾。維那
二字華梵雙舉。維是綱維。華言也。那是梵語。略去
羯磨陀三字。
膳然上聲。美食也。
嗜音示。欲也。好也。
罽音記。
撮竄入聲。六十四黍為圭。四圭為撮。
罅鰕去聲。裂也。
癰音雍。癰疽。
<pb n="747"/>
痤坐平聲。小腫也。一曰癤也。
爛闌去聲。熟也。黃爛病即黃熱病也。
痔池上聲。後病也。
瘧音虐。痁病也。周禮疾醫秋。時有瘧寒疾。疏云。
秋時陽氣漸消。陰氣方盛。惟火沴金。兼寒兼熱。故
有瘧寒之疾。
黏魚占切。音嚴。相著也。
瀨音賴。
<other>第十二卷</other>
槊音朔。矛屬。
驍音囂。武猛也。又健也。
距渠上聲。凡刀鋒倒刺。皆曰距。又鉤距吞之。則
順吐之則逆。
馭音遇。使馬也。
駟音四。駟者。一乘四馬兩服兩驂是也。
轂音谷。車轂輻所凑也。
禦音御。拒也。抵也。
捍音翰。衛也。抵也。
敢勇充選敢音簡。進取也。忍為也。勇容上聲。健
也。猛也。知死不避也。充音冲。長也。高也。謂步兵進
取忍為。知死不避。高長可選也。
樐古文櫓字。音魯。大盾也。
戎冗平聲。五戎弓殳矛戈戟。
銳音兌。矛也。音胃。利也。
矛音謀。兵器。如鋋而三廉也。
盾閏上聲。干櫓之屬。
矢音始。箭也。
戈果平聲。鉤子戟也。如戟而橫。安刃頭嚮下為
鉤。
殳音殊。兵器積竹為之。長一丈二餘而無刃。
矟音朔。矛屬。矛丈八者謂之矟。馬上所持。言其
矟。矟便殺也。
鶉音純。䳺鶉兩種。有丹有白。䳺音菴。
慴怖慴與懾同。簷入聲。心伏也。怯也。下音布。惶
懼也。
甄音真。陶也。察也。又音堅。義同。
傾卿上聲。俄傾少選時也。
秔音耕。稻之不黏也。
苽音姑彫苽即彫胡。今茭苗米是也。
甜音田。味甘也。
酢音措。酸漿也。
啖談上聲。食也。
衄女六切。音朒。鼻出血也。
麴音曲。酒媒。
拒音巨。違也。
諱音誨。隱也。即違反前所行事。隱覆過失。
擢音濁。舉也。用也。
喂音威。恐也。
跌杜結切。音絰。差也。足失據也。
[麩-夫+弋]音弋。麥[麩-夫+戈]。
誌音至。記也。黑子為誌。
𠿘音嘴。鳥喙。俗作𠿘。
狡音攪。少狗也。匈奴地有狡犬。巨口而黑身。
鴟抽知切。音笞。鴟鴞惡鳥。一名隻狐。晝則無見。
夜出飛噉蚊蝱。
搦音諾。按也。
櫨音盧。欂櫨柱上柎也。即今之斗也。
惻初力切。音測。愴也。愴音昌。悽愴悲惻貌。謂無
慈悲悽愴之心也。
<other>第十三卷</other>
孑音結。
課科去聲。試也。探也。
擡音臺。擡舉也。
<pb n="748"/>
綽昌入聲。寬口也。
瓨與缸同。長頸罌受十升。
姑音孤。姑息苟安也。謂苟且之心。安人之心也。
慝惕德切。音忒。惡也。又隱惡也。
暴與＆CB17682;同。猛也。橫也。急也。
匱具位切。音餽。乏也。竭也。
<other>第十四卷</other>
𨷲與鑰同。
妥唾上聲。安也。平也。帖也。
噎音謁。食窒氣不通也。
閤古沓切。音蛤。內中小門出入閨閤。宮中門小
者曰閨。上圓下方如閨。故曰閨門。
黜音出。貶斥也。
鞕同硬。
白楊樹華楊略有四種。白楊葉圓如黎皮。白木
似楊。故曰白楊。青楊葉長。赤楊霜降。則葉赤黃。楊
木性堅難長。
楊柳華是垂條細柳也。
禪音單。衣無裏。
玦音決。環之不周者。名玦。
㺲同鈕。
<other>第十五卷</other>
絛音叨。編絲繩也。
襵質涉切。音摺。衣襵。
襻音盼。衣下絲。
褰音牽。揭衣也。
擪音葉。持也。按也。
⿱亠⿱⿰刀⿰了肉與臍同。
𨄔音傳。腓腸也。
踝華上聲。脛兩旁內外曰踝。廣韻足骨也。
蹲音存。踞也。
跪葵上聲。拜跪也。
䏶皮上聲。䏶胵胃脘也。
尻考平聲。脊梁盡處是也。
臋徒孫切。音豚。腿靨。靨音葉。頰輔也。
緻音智。密也。
齗音銀。齒根肉也。
抑音益。按也。密也。治也。即密治也。
挑他彫切。音祧。挑撥又取也。
五欲一財欲　財即世間一切貲財也。謂人以財
物。為養己之資。故至貪求。戀著不捨。是為財欲。
二色欲　色即世間青黃赤白。及男女等色也。謂
人以色悅情適意故。至貪求戀著。不能出離三界。
是為色欲。
三飲食欲　飲食即世間肴饍眾味也。謂人必假
飲食。資身活命。故至貪求樂著無厭。是為飲食欲。
四名欲　名即世間之聲名也。謂人因聲名。能顯
親榮己。故至貪求樂著。而不知止。是為名欲。
五睡眠欲　睡眠即情識昏昧而睡眠也。謂人之
睡眠。亦有時節。若怠墯放縱。樂著無厭。是為睡眠
欲。
狼狽上音郎。下音輩。狼前二足長。後二足短。狽
前二足短。後二足長。狼無狽不立。狽無狼不行。若
相離則進退不得矣。
㗘㗱上音博。下音集。
嗗鳥八切。音穵。飲聲。又噢嗗啖嚙聲。
䑛時上聲。以舌取物食也。
摡音戲。取也。一曰拭也。又音葢。義同。
䑛同噀。
瘞音意。埋也。藏也。
跣先上聲。徒足履也。
靿於教切。音拗。鞾靿。
靴俗字。
<pb n="749"/>
𩍓音雍。鞾𩍓。
窄音謫。狹也。迫也。
稕朱閨切。肫去聲。束稈也。稈干字上聲。禾莖也。
<other>第十六卷</other>
嶮同險。
訾音咨。毀也。
囂吁驕切。音鴞。喧也。
獷古猛切。音礦。粗惡貌。言無親也。
嗅[(曷-曰)/月]去聲。鼻審氣。又休去聲。義同。
蕪音無。荒也。荒唐污也。
馚音焚。馚馧香氣也。
馥音福。香氣也。
懊烏考切。奧上聲。懊惱也。又音奧。悔恨也。
怙胡上聲。怙恃父亡曰失怙。母亡曰失恃。
犛音茅。

毗尼關要事義（終）

<article id="n722">四分刪定比丘尼戒本</article>

<talk>No. 722-A
 刪定比丘尼戒本序</talk>

按南山祖師撰集錄僧尼並有刪定戒本僧戒見行
于世尼本未流此方今所誦者乃是後人準律抄出
且備時用然以翻傳尚質受誦尤艱致有下壇畢身
不誦或雖誦習鮮克有終故使受若牛毛持如麟角
內懷法體外被佛衣反乃混俗營生恣情造惡招他
譏毀辱我教門徒染法流虗食信施乖出家本志負
生育深恩一墜三塗動經萬劫且夫禪定智慧以戒
為基菩提涅槃以戒為本愛道[虔-文+ㄆ]請深憫沈淪大覺
知機嚴加制約良以無始業種量若塵沙任境彰名
何止八萬四千之數隨犯立法且提三百四十八條
為演說之常儀作持犯之蹊徑五夏不誦盡壽依師
半月不聞違教獲罪由是敢依僧戒重定尼文彼此
俱同則一無改作彼無此有則須至看詳庶令語意
從容誦持便易四明尼眾樂戒者多恊力傾財鏤板
摸印且欲廣流寰海大振律風使中外以同遵令佛
法而久住恣爾來者試聽吾言無上法王萬德慈父
不遺汝等末惡凡流委曲指陳微細過患可謂沒身
苦海垂手迷塗柰何不省身心反生輕笑或懷羞而
棟略或掩耳而懼聞寧知聖制刑科全是自心妄業
故善見論云此戒法語諸聞說者慎勿驚怪生慚愧
心念佛恩德已離愛染得清淨處為我結戒說此惡
言若佛不說云何得知請詳此文深自尅責若誦若
聽宜敬宜遵。
元符己卯祖忌日餘杭沙門元照序

<other>No. 722</other>
<sarticle>四分刪定比丘尼戒本</sarticle>

出曇無德部
 稽首禮諸佛  及法比丘僧  今演毗尼法 
 令正法久住  戒如海無涯  如寶求無猒 
 欲護聖法財  眾集聽我說  欲除八棄法 
 及滅僧殘法  障三十捨墮  眾集聽我說 
 毗婆尸式棄  毗舍拘留孫  拘那含牟尼 
 迦葉釋迦文  諸世尊大德  為我說是事 
 我今欲善說  諸賢咸共聽  譬如人毀足 
 不堪有所涉  毀戒亦如是  不得生天人 
 欲得生天上  若生人中者  常當護戒足 
 勿令有毀損  如御入險道  失轄折軸憂 
 毀戒亦如是  死時懷恐懼  如人自照鏡 
<pb n="750"/>
 好醜生欣戚  說戒亦如是  全毀生憂喜 
 如兩陣共戰  勇怯有進退  說戒亦如是 
 淨穢生安畏  世間王為最  眾流海為最 
 眾星月為最  眾聖佛為最  一切眾律中 
 戒經為上最  如來立禁戒  半月半月說 
僧集否（答云僧已集　和合否（答云和合）　未受具戒者出（若有
即遣出答云未受具戒者已出若無即云此無未受具戒者不來諸比丘尼說欲
及清淨（若有人說欲即云說欲及清淨已若無即云此無說欲及清淨者僧今和合
何所作為（答云說戒羯磨）大姉僧聽今白月十五日（或黑月或十四
日隨時改之）眾僧說戒若僧時到僧忍聽和合說戒白如
是（問云作法成否答成）。
諸大姉我今欲說波羅提木叉諸比丘尼共集在一
處當應諦聽善思念之若有犯者應懺悔無犯者默
然默然故知諸大姉清淨若有他問者即應如實答
如是諸比丘尼在於眾中乃至三問憶念有罪不發
露者得故妄語罪佛說故妄語是障道法彼比丘尼
自憶知有罪欲求清淨者當懺悔懺悔則安樂。
諸大姉我已說戒經序。
今問諸大姉是中清淨否（天說）諸大姉是中清淨默然
故是事如是持。
諸大姉是八波羅夷法半月半月說戒經中來。
若比丘尼共戒同戒不捨戒羸不自悔犯不淨行乃
至共畜生是比丘尼波羅夷不共住。
若比丘尼在村落中若閑靜處不與物盜心取隨不
與取法若為王及大臣所捉若縛若驅出國若殺汝
是賊汝癡汝無所知是比丘尼波羅夷不共住。
若比丘尼故斷人命持刀與人歎譽死快勸死咄人
用此惡活為寧死不生作如是思惟種種方便歎譽
死快勸死是比丘尼波羅夷不共住。
若比丘尼實無所知自稱言我得上人法我已入聖
知勝法我知是我見是後於異時若問若不問欲自
清淨故作是說我實不知不見言知言見虗誑妄語
除增上慢是比丘尼波羅夷不共住。
若比丘尼染心共染心男子從腋已下膝已上身相
摩觸是比丘尼波羅夷不共住。
若比丘尼染心知男子染心受捉手捉衣入屏處共
立共語共行身相倚共期是比丘尼波羅夷不共住。
若比丘尼如比丘尼犯波羅夷不自發露不語眾人
不白大眾後於異時彼比丘尼或命過或眾中舉或
休道或入外道眾乃作是言我先知有如是罪是比
丘尼波羅夷不共住。
若比丘尼知比丘僧為作舉如法如律如佛所教不
順從不懺悔僧未與作共住而便順從諸比丘尼語
言大姊此比丘為僧所舉如法如律如佛所教不順
從不懺悔僧未與作共住汝莫順從是比丘尼如是
諫時堅持不捨彼比丘尼應三諫捨此事故乃至三
諫捨者善不捨者是比丘尼波羅夷不共住。
諸大姊我已說八波羅夷法若比丘尼犯一一法不
得與諸比丘尼共住如前後犯亦爾是比丘尼得波
羅夷罪不應共住。
今問諸大姊是中清淨否（三說）諸大姊是中清淨默然
故是事如是持。
諸大姊是十七僧伽婆尸沙法半月半月說戒經中
來。
若比丘尼往來彼此媒嫁持男意語女持女意語男
若為成婦事及為私通事乃至須臾頃僧伽婆尸沙。
若比丘尼嗔恚所覆故非波羅夷比丘尼以無根波
羅夷法謗欲壞彼清淨行後於異時若問若不問知
此事無根說我嗔恚故作是語者僧伽婆尸沙。
若比丘尼以嗔恚故於異分事中取片非波羅夷比
丘尼以無根波羅夷法謗欲壞彼清淨行後於異時
若問若不問知是異分事中取片便言我嗔恚故作
是語者僧伽婆尸沙。
<pb n="751"/>
若比丘尼詣官言居士若居士子若奴若傭作人若
晝若夜乃至須臾頃僧伽婆尸沙。
若比丘尼先知是賊女罪應至死人所共知不問王
大臣不問種姓便度出家受戒僧伽婆尸沙。
若比丘尼知他比丘尼為僧所舉如法如律如佛所
教不順從未懺悔僧未與作共住羯磨為愛故不問
僧僧不約勑出界外作羯磨與解罪僧伽婆尸沙。
若比丘尼獨渡水獨入村獨宿獨在後行僧伽婆尸
沙。
若比丘尼染心知染心男子從彼受可食者及食并
餘物僧伽婆尸沙。
若比丘尼教比丘尼作如是語大姊彼有染心無染
心能柰汝何汝自無染心於彼若得食者以時清淨
受取僧伽婆尸沙。
若比丘尼欲壞和合僧方便受壞和合僧法堅持不
捨彼比丘尼應諫是比丘尼言大姊莫壞和合僧莫
方便壞和合僧莫受壞僧法堅持不捨大姊應與僧
和合歡喜不諍同一師學如水乳合於佛法中有增
益安樂住是比丘尼如是諫時堅持不捨彼比丘尼
應三諫捨此事故乃至三諫捨者善不捨者僧伽婆
尸沙。
若比丘尼有餘伴黨若一二三乃至無數是比丘尼
語彼比丘尼言大姊莫諫此比丘尼此比丘尼是法
語律語比丘尼此比丘尼所說我等喜樂我等忍可
彼比丘尼應諫是比丘尼言大姊莫作是說言此比
丘尼是法語律語比丘尼此比丘尼所說我等喜樂
我等忍可然此比丘尼非法語律語比丘尼大姊莫
欲壞和合僧汝等當樂欲和合僧大姊與僧和合歡
喜不諍同一師學如水乳合於佛法中有增益安樂
住是比丘尼如是諫時堅持不捨彼比丘尼應三諫
捨此事故乃至三諫捨者善不捨者僧伽婆尸沙。
若比丘尼依聚落若城邑住汙他家行惡行俱有見
聞諸比丘尼當語是比丘尼言大姉汙他家行惡行
俱有見聞今可遠此聚落去不須住此是比丘尼語
彼比丘尼言大姉今僧有愛有恚有怖有癡有如是
同罪比丘尼有駈者有不駈者諸比丘尼諫言大姉
莫作是語言僧有愛有恚有怖有癡有如是同罪比
丘尼有駈者有不駈者而僧不愛不恚不怖不癡大
姉汙他家行惡行俱有見聞是比丘尼如是諫時堅
持不捨彼比丘尼應三諫捨此事故乃至三諫捨者
善不捨者僧伽婆尸沙。
若比丘尼惡性不受人語於戒法中諸比丘尼如法
諫已不受諫語言諸大姉莫向我說若好若惡我亦
不向諸大姉說若好若惡大姉且止莫數諫我彼比
丘尼諫是比丘尼言大姉莫不受諫語大姉當受諫
語大姉如法諫諸比丘尼諸比丘尼亦如法諫大姉
如是佛弟子眾得增益展轉相諫相教懺悔是比丘
尼如是諫時堅持不捨彼比丘尼應三諫捨此事故
乃至三諫捨者善不捨者僧伽婆尸沙。
若比丘尼相親近住共作惡行惡聲流布共相覆罪
彼比丘尼諫是比丘尼言大姉汝等莫相親近共作
惡行惡聲流布共相覆罪若不相親近於佛法中得
增益安樂住是比丘尼如是諫時堅持不捨彼比丘
尼應三諫捨此事故乃至三諫捨者善不捨者僧伽
婆尸沙。
若比丘尼比丘尼僧為作訶諫時餘比丘尼教言汝
等莫別住當共住我亦見餘比丘尼不別住共作惡
行惡聲流布共相覆罪僧以恚故教汝別住彼比丘
尼應諫是比丘尼言大姉莫教此比丘尼言汝等莫
別住我亦見餘比丘尼共住共作惡行惡聲流布共
相覆罪僧以恚故教汝別住今正有此二比丘尼共
住共作惡行惡聲流布共相覆罪更無有餘若比丘
尼別住於佛法中有增益安樂住是比丘尼如是諫
<pb n="752"/>
時堅持不捨彼比丘尼應三諫捨此事故乃至三諫
捨者善不捨者僧伽婆尸沙。
若比丘尼趣以小事嗔恚不喜便作是語我捨佛法
僧不獨有此沙門釋子亦更有餘沙門婆羅門修梵
行者我等亦可於彼修梵行彼比丘尼諫是比丘尼
言大姉汝莫趣以小事嗔恚不喜便作是語我捨佛
法僧不獨有此沙門釋子亦更有餘沙門婆羅門修
梵行者我等亦可於彼修梵行是比丘尼如是諫時
堅持不捨彼比丘尼應三諫捨此事故乃至三諫捨
者善不捨者僧伽婆尸沙。
若比丘尼喜鬪諍不善憶持諍事後嗔恚故便作是
語今僧有愛有恚有怖有癡彼比丘尼應諫是比丘
尼言大姉汝莫喜鬪諍不善憶持諍事後嗔恚故便
作是語言僧有愛有恚有怖有癡而僧不愛不恚不
怖不癡是比丘尼如是諫時堅持不捨彼比丘尼應
二諫捨此事故乃至三諫捨者善不捨者僧伽婆尸
沙。
諸大姉我已說十七僧伽婆尸沙法九戒初犯餘至
三諫若比丘尼犯一一法應半月與二部僧中行摩
那埵行摩那埵已應與出罪當二部僧中出是比丘
尼罪若少一人不滿四十眾是比丘尼罪不得除諸
比丘尼亦可訶此是時。
今問諸大姉是中清淨不（三說）諸大姉是中清淨默然
故是事如是持。
諸大姉是三十尼薩耆波逸提法半月半月說戒經
中來。
若比丘尼衣已竟迦絺那衣已出得長衣經十日不
淨施得畜若過者尼薩耆波逸提。
若比丘尼衣已竟迦絺那衣已出於五衣中若離一
一衣異處宿除僧羯磨尼薩耆波逸提。
若比丘尼衣已竟迦絺那衣已出得非時衣欲須便
受受已疾成衣若足者善若不足者得畜經一月為
滿足故若過者尼薩耆波逸提。
若比丘尼從非親里居士若居士婦乞衣除餘時尼
薩耆波逸提餘時者奪衣失衣燒衣漂衣此是時。
若比丘尼奪衣失衣燒衣漂衣是非親里居士若居
士婦自恣請多與衣是比丘尼當知足受若過者尼
薩耆波逸提。
若比丘尼居士居士婦為比丘尼具衣價是比丘尼
先不受自恣請到居士家作如是說善哉居士辦如
是衣與我為好故若得衣者尼薩耆波逸提。
若比丘尼二居士居士婦與比丘尼辦衣價是比丘
尼先不受自恣請到二居士家作如是說善哉居士
辨如是衣與我共作一衣為好故若得衣者尼薩耆
波逸提。
若比丘尼若王若大臣若婆羅門居士居士婦遣使
為比丘尼送衣價彼使至比丘尼所言大姉今送衣
價可受取之是比丘尼言我所不應須衣合時清淨
當受彼使報言大婦有執事人否比丘尼言有若僧
伽藍民若優婆塞此是比丘尼執事人彼使詣執事
人所與衣價已還到比丘尼所言大姉所示某甲執
事人我已與衣價大姉知時往彼當得衣須衣比丘
尼當往執事人所若一二三反為作憶念得衣者善
若不得衣應四五六反在前默然住令彼憶念得衣
者善若不得衣過是求得衣者尼薩耆波逸提若不
得衣從所來處若自往若遣使往語言汝先遣使送
衣價與某甲比丘尼是比丘尼竟不得衣汝還取莫
使失此是時。
若比丘尼自手受金銀若錢若教人取若口可受者
尼薩耆波逸提。
若比丘尼種種賣買寶物者尼薩耆波逸提。
若比丘尼種種販賣者尼薩耆波逸提。
若比丘尼畜鉢減五綴不漏更求新鉢為好故尼薩
<pb n="753"/>
耆波逸提彼比丘尼是鉢應往僧中捨展轉取最下
鉢與之令持乃至破應持此是時。
若比丘尼自乞縷線使非親里織師織作衣者尼薩
耆波逸提。
若比丘尼居士居士婦使織師為比丘尼織作衣是
比丘尼先不受自恣請往織師所言此衣為我作汝
當極好織令廣長堅緻齊整好我當與汝價是比丘
尼與衣價乃至一食直得衣者尼薩耆波逸提。
若比丘尼先與比丘尼衣後瞋恚故若自奪若使人
奪是比丘尼應還衣若取者尼薩耆波逸提。
若比丘尼有病畜酥油生酥蜜石蜜齊七日得服若
過者尼薩耆波逸提。
若比丘尼十日未滿夏三月若有急施衣應受乃至
衣時應畜若過者尼薩耆波逸提。
若比丘尼知他欲與僧物自迴入己者尼薩耆波逸
提。
若比丘尼欲索是更索彼者尼薩耆波逸提。
若比丘尼知檀越所為僧施物異迴作餘用者尼薩
耆波逸提（檀越施財為僧造說戒堂諸尼回作五衣）。
若比丘尼知檀越所為施物異自求為僧迴作餘用
者尼薩耆波逸提（檀越施財為安隱尼作食舊住尼以財貨衣共分）。
若比丘尼檀越所施物異迴作餘用者尼薩耆波逸
提（檀越施財與安隱尼造造房自迴作五衣）。
若比丘尼檀越所施物異自求為僧迴作餘用者尼
薩耆波逸提（眾尼求乞房財後共分作五衣）。
若比丘尼畜長鉢不淨施尼薩耆波逸提。
若比丘尼多畜好色器者尼薩耆波逸提。
若比丘尼先許比丘尼病衣後不與者尼薩耆波逸提。
若比丘尼以非時衣受作時衣者尼薩耆波逸提。
若比丘尼先與比丘尼貨易衣後瞋恚若自奪若使
人奪是比丘尼應還衣若取者尼薩耆波逸提。
若比丘尼乞重衣齊價直四端氈若過者尼薩耆波
逸提。
若比丘尼乞輕衣齊價直兩端半㲲若過者尼薩耆
波逸提。
諸大姉我已說三十尼薩耆波逸提法。
今問諸大姉是中清淨否（三說）諸大姉是中清淨默然
故是事如是持。
諸大姉是一百七十八波逸提法半月半月說戒經
中來。
若比丘尼故妄語波逸提。
若比丘尼毀呰語者波逸提。
若比丘尼兩舌語者波逸提。
若比丘尼與男子同室宿者波逸提。
若比丘尼與未受大戒女人同室宿若過三宿者波
逸提。
若比丘尼與未受大戒人同誦者波逸提。
若比丘尼知他比丘尼有麤惡罪向未受大戒人說
除僧磨羯波逸提。
若比丘尼向未受大戒人說過人法言我知是我見
是見知實者波逸提。
若比丘尼與男子說法過五六語除有智女人波逸
提。
若比丘尼自手掘地若教人掘者波逸提。
若比丘尼壞鬼神村者波逸提。
若比丘尼妄作異語惱僧者波逸提。
若比丘尼嫌罵僧知事者波逸提。
若比丘尼取僧繩床木床臥具坐褥露地自敷若教
人敷捨去不自舉不教人舉者波逸提。
若比丘尼僧房舍內敷僧臥具坐褥若自敷若教人
敷若坐若臥從彼捨去不自舉不教人舉者波逸提。
若比丘尼先知比丘尼住處後來於其中間強敷臥
具止宿念言彼若嫌迮者自當避我去作如是因緣
<pb n="754"/>
非餘非威儀者波逸提。
若比丘尼瞋他比丘尼不喜僧房舍內若自牽出若
教人牽出者波逸提。
若比丘尼在房重閣上脫脚繩床木床若坐若臥者
波逸提。
若比丘尼知水有蟲自用澆泥澆草若教人澆者波
逸提。
若比丘尼作大房舍戶扉牕牖及諸莊飾具指授䨱
苫齊二三節若過者波逸提。
若比丘尼施一食處無病比丘尼應受若過者波逸
提。
若比丘尼別眾食除餘時波逸提餘時者病時施衣
時作衣時道行時船行時沙門施食時此是時。
若比丘尼至檀越家殷勤請與餅麨飯比丘尼須者
應兩三鉢受持至寺內應分與餘比丘尼食若比丘
尼無病過兩三鉢受者波逸提。
若比丘尼非時食者波逸提。
若比丘尼食殘宿食者波逸提。
若比丘尼不受食若藥著口中除水及楊枝波逸提。
若比丘尼先受請已若前食後食行詣餘家不囑餘
比丘尼除餘時波逸提餘時者病時作衣時施衣時
此是時。
若比丘尼食家中有寶強安坐者波逸提。
若比丘尼食家中有寶在屏處坐者波逸提。
若比丘尼獨與男子露地坐者波逸提。
若比丘尼語諸比丘尼如是語大姉共至聚落當與
汝食彼比丘尼竟不教與是比丘尼食語言汝去我
與汝共坐共語不樂我獨坐獨語樂以是因緣非餘
方便遣者波逸提。
若比丘尼請四月與藥無病比丘尼應受若過受除
常請更請分請盡形請者波逸提。
若比丘尼往觀軍陣除時因緣波逸提。
若比丘尼有因緣至軍中若過二夜至三夜者波逸
提。
若比丘尼軍陣住若二宿三宿或觀軍陣鬪戰或觀
遊軍象馬勢力者波逸提。
若比丘尼飲酒者波逸提。
若比丘尼水中戲者波逸提。
若比丘尼擊攊他者波逸提。
若比丘尼不受諫者波逸提。
若比丘尼恐怖他比丘尼者波逸提。
若比丘尼半月洗浴無病比丘尼應受若過者除餘
時波逸提餘時者熱時病時作時風時雨時遠行來
時此是時。
若比丘尼無病為炙身故露地然火若自然若教人
然除時因緣波逸提。
若比丘尼藏他比丘尼衣鉢坐具針筒若自藏若教
人藏下至戲笑者波逸提。
若比丘尼淨施比丘比丘尼式叉摩那沙彌沙彌尼
衣不問主輙著者波逸提。
若比丘尼得新衣當作三種染壞色青黑木蘭若比
丘尼得新衣不作三種染壞色青黑木蘭新衣持者
波逸提。
若比丘尼故斷畜生命者波逸提。
若比丘尼知水有虫飲用者波逸提。
若比丘尼故惱他比丘尼乃至少時不樂者波逸提。
若比丘尼知比丘尼有麤惡罪䨱藏者波逸提。
若比丘尼知四諍事如法滅已後更發舉者波逸提。
若比丘尼知是賊伴期同道行乃至聚落者波逸提。
若比丘尼作如是語我知佛所說法行婬欲非障道
法彼比丘尼應諫是比丘尼言大姉莫作是語莫謗
世尊謗世尊者不善世尊不作是語世尊無數方便
說行婬欲是障道法是比丘尼如是諫時堅持不捨
<pb n="755"/>
彼比丘尼應三諫捨此事故乃至三諫捨者善不捨
者波逸提。
若比丘尼知如是語人未作法如是惡邪不捨供給
所須共同羯磨止宿言語者波逸提。
若比丘尼知沙彌尼作如是語我知佛所說法行婬
欲非障道法彼比丘尼應語此沙彌尼言汝莫作是
語莫謗世尊謗世尊者不善世尊不作是語沙彌尼
世尊無數方便說行婬欲是障道法是沙彌尼如是
諫時堅持不捨彼比丘尼應三諫捨此事故乃至三
諫捨者善不捨者彼比丘尼應語是沙彌尼言汝自
今已後非佛弟子不得隨餘比丘尼如餘沙彌尼得
與大比丘尼二三宿汝今無此事汝出去滅去不須
住此若比丘尼知是被擯沙彌尼若畜同一止宿者
波逸提。
若比丘尼餘比丘尼如法諫時作如是語我今不學
此戒乃至有智慧持戒律者我當難問波逸提欲求
解者應當難問。
若比丘尼說戒時作如是語大姉何用說此雜碎戒
為說是戒時令人惱媿懷疑輕訶戒故波逸提。
若比丘尼說戒時作如是語大姉我今始知是法是
戒經半月半月說戒經中來若餘比丘尼知是比丘
尼若二若三說戒中坐何況多彼比丘尼無知無解
若犯罪者應如法治更重增無知罪大姉汝無利得
不善汝說戒時不一心思念攝耳聽法彼無知故波
逸提。
若比丘尼共同羯磨已後如是語諸比丘尼隨親友
以僧物與者波逸提。
若比丘尼僧斷事不與欲而起去者波逸提。
若比丘尼與欲已後更訶者波逸提。
若比丘尼知他比丘尼鬪諍聽此語已向彼說者波
逸提。
若比丘尼嗔故不喜打比丘尼者波逸提。
若比丘尼嗔故不喜以手搏比丘尼者波逸提。
若比丘尼嗔故不喜以無根僧伽婆尸沙法謗者波
逸提。
若比丘尼剎利水澆頭王王未出未藏寶若入宮門
過閾者波逸提。
若比丘尼若寶及寶莊飾具若自捉若教人捉除僧
伽藍中及寄宿處波逸提若在僧伽藍中及寄宿處
若寶及寶莊飾具若自捉若教人捉識者當取如是
因緣非餘。
若比丘尼非時入聚落不囑餘比丘尼者波逸提。
若比丘尼作繩床木床足應高如來八指除入陛孔
上截竟過者波逸提。
若比丘尼持兜羅綿貯作繩床木床臥具坐褥者波
逸提。
若比丘尼噉蒜者波逸提。
若比丘尼身三處以刀剃者波逸提。
若比丘尼以水作淨齊兩指各一節若過者波逸提。
若比丘尼以胡膠作男形者波逸提。
若比丘尼共相拍者波逸提。
若比丘尼比丘無病食時輙供給水及以扇者波逸提。
若比丘尼乞生穀者波逸提。
若比丘尼在生草上大小便者波逸提。
若比丘尼夜大小便器晝不著墻外棄者波逸提。
若比丘尼故往觀聽伎樂者波逸提。
若比丘尼入村中與男子在屏處共立語者波逸提。
若比丘尼與男子共入屏䨱障處者波逸提。
若比丘尼入村內巷陌中遣伴遠去在屏處與男子
共立耳語者波逸提。
若比丘尼入白衣家坐不語主人捨去者波逸提。
若比丘尼入白衣家不語主輙坐床者波逸提。
若比丘尼入白衣家不語主輙自敷座止宿者波逸
<pb n="756"/>
提。
若比丘尼與男子共入暗室中者波逸提。
若比丘尼不諦受師語便向人說者波逸提。
若比丘尼有小因緣便呪詛言若我有如是事墮三
惡道不生佛法中若汝有如是事亦墮三惡道不生
佛法中者波逸提。
若比丘尼共鬪諍不善憶持諍事推𦙄啼泣者波逸
提。
若比丘尼無病二人共床臥者波逸提。
若比丘尼同一褥一被共臥除餘時波逸提。
若比丘尼知先住後至知後至先住為惱尼故在前
誦經問義教授者波逸提。
若比丘尼同活比丘尼病不瞻視者波逸提。
若比丘尼夏安居初聽餘比丘尼在房中安床後嗔
恚駈出者波逸提。
若比丘尼春夏冬一切時人間遊行除餘因緣波逸
提。
若比丘尼夏安居竟不去者波逸提。
若比丘尼邊界有疑恐怖處人間遊行者波逸提。
若比丘尼於王界內有疑恐怖處在人間遊行者波
逸提。
若比丘尼親近居士居士子共住作不隨順行餘比
丘尼諫是比丘尼言大姉莫親近居士居士子共住
作不隨順行大姉可別住若別住者於佛法中有增
益安樂住是比丘尼如是諫時堅持不捨彼比丘尼
應三諫捨此事故乃至三諫捨者善不捨者波逸提。
若比丘尼往觀王宮文飾[書-曰+(且-二+人)]堂園林浴池者波逸提。
若比丘尼露身在河水泉水流水中浴者波逸提。
若比丘尼作浴衣當應量作是中量者長佛六磔手
廣二磔手半若過成者波逸提。
若比丘尼縫僧伽梨過五日除求僧伽梨出迦絺那
衣六難事起者波逸提。
若比丘尼過五日不著僧伽梨者波逸提。
若比丘尼檀越與眾僧衣故作留難者波逸提。
若比丘尼不問主輙著他衣者波逸提。
若比丘尼持沙門衣施與外道白衣者波逸提。
若比丘尼作如是意眾僧如法分衣遮令不分恐弟
子不得者波逸提。
若比丘尼作如是意令眾僧今不得出迦絺那衣後
當出欲令五事文得放捨者波逸提。
若比丘尼作如是意遮比丘尼僧不出迦絺那衣欲
令五事文得放捨者波逸提。
若此丘尼餘比丘尼語言為我滅此諍事而不與作
方便令滅者波逸提。
若比丘尼自手持食與白衣外道食者波逸提。
若比丘尼為白衣作使者波逸提。
若比丘尼自手紡績者波逸提。
若比丘尼入白衣舍內在小床大床上若坐若臥者
波逸提。
若比丘尼至白衣舍語主人敷臥具止宿明日不辭
去者波逸提。
若比丘尼誦習世俗呪術者波逸提。
若比丘尼教人誦習世俗呪術者波逸提。
若比丘尼知女人妊身與受大戒者波逸提。
若比丘尼知婦女乳兒與受大戒者波逸提。
若比丘尼知年未滿二十與受大戒者波逸提。
若比丘尼十八童女不與二歲學戒年滿二十便與
受大戒者波逸提。
若比丘尼十八童女與二歲學戒不與六法年滿二
十便與受大戒者波逸提。
若比丘尼十八童女與二歲學戒及六法已年滿二
十眾僧不聽便與受大戒者波逸提。
若比丘尼度小年曾嫁婦女年十歲與二歲學戒年
<pb n="757"/>
滿十二聽與受大戒若減十二與受大戒者波逸提。
若比丘尺度小年曾嫁婦女與二歲學戒年滿十二
不白眾僧便與受大戒者波逸提。
若比丘尼知是婬女與受大戒者波逸提。
若比丘尼多度弟子不教二歲學戒不以二法攝取
者波逸提。
若比丘尼不二歲隨和尚尼者波逸提。
若比丘尼僧不聽而授人大戒者波逸提。
若比丘尼未滿十二歲授人大戒者波逸提。
若比丘尼滿十二歲眾僧不聽便授人大戒者波逸
提。
若比丘尼僧不聽授人大戒便言眾僧有愛有恚有
怖有癡欲者便聽不欲者便不聽波逸提。
若比丘尼父母夫主不聽與授大戒者波逸提。
若比丘尼知女人與男子相敬愛愁憂瞋恚度令出
家受大戒者波逸提。
若比丘尼語式叉摩那言捨是學是當與汝受大戒
若不方便與受者波逸提。
若比丘尼語式叉摩那言持衣來我當與汝受大戒
而不方便與受者波逸提。
若比丘尼不滿一歲授人大戒者波逸提。
若比丘尼與人受本法已經宿方往比丘僧中與受
大戒者波逸提。
若比丘尼教授日無病不往受教授者波逸提。
若比丘尼半月應往比丘僧中求教授若不求者波
逸提。
若比丘尼夏安居竟應往比丘僧中說三事自恣見
聞疑若不往者波逸提。
若比丘尼在無比丘處夏安居者波逸提。
若比丘尼知有比丘僧伽藍不白入者波逸提。
若比丘尼罵比丘者波逸提。
若比丘尼喜鬪諍不善憶持諍事後瞋恚不喜罵比
丘尼眾者波逸提。
若比丘尼身生癕瘡不白眾及餘人輙使男子若破
若裹者波逸提。
若比丘尼先受請若足食已後更食者波逸提。
若比丘尼於檀越家生嫉妬心者波逸提。
若比丘尼以香塗摩身波逸提。
若比丘尼以胡麻涬塗摩身者波逸提。
若比丘尼使比丘尼塗摩身者波逸提。
若比丘尼使式叉摩那塗摩身者波逸提。
若比丘尼使沙彌尼塗摩身者波逸提。
若比丘尼使白衣婦女塗摩身者波逸提。
若比丘尼著用跨衣者波逸提。
若比丘尼畜婦女嚴身具除時因緣波逸提。
若比丘尼著革屣持蓋行除時因緣波逸提。
若比丘尼無病乘乘行除時因緣波逸提。
若比丘尼不著僧祇支入村者波逸提。
若比丘尼向暮至白衣家先不被喚者波逸提。
若比丘尼向暮開僧伽藍門不囑餘比丘尼而出者
波逸提。
若比丘尼日沒開僧伽藍門不囑而出者波逸提。
若比丘尼不前安居不後安居者波逸提。
若比丘尼知女人常漏大小便涕唾常出與受大戒
者波逸提。
若比丘尼知二形人與受大戒者波逸提。
若比丘尼知女人二道合與受大戒者波逸提。
若比丘尼知負債難人及病難人與受大戒者波逸
提。
若比丘尼學世俗伎術以自活命者波逸提。
若比丘尼以世俗伎術教白衣者波逸提。
若比丘尼被擯不去者波逸提。
若比丘尼欲問比丘義先不求而問者波逸提。
<pb n="758"/>
若比丘尼知先住後至知後至先住欲惱彼故在前
經行若立若坐若臥者波逸提。
若比丘尼知有比丘僧伽藍中起塔者波逸提（即墳塔也）。
若比丘尼見新受戒比丘應起迎逆恭敬禮拜問訊
請坐若否者除時因緣波逸提。
若比丘尼為好故搖身趣行者波逸提。
若比丘尼作婦女莊嚴香塗摩身者波逸提。
若比丘尼使外道女香塗摩身者波逸提。
諸大姉我已說一百七十八波逸提法。
今問諸大姉是中清淨否（三說）諸大姉是中清淨默然
故是事如是持。
諸大姉是八波羅提提舍尼法半月半月說戒經中
來。
若比丘尼無病乞酥食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
若比丘尼無病乞油食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
若比丘尼無病乞蜜食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
若比丘尼無病乞黑石蜜食是比丘尼應向餘比丘
尼悔過言大姉我犯可訶法所不應為今向大姉悔
過是名悔過法。
若比丘尼無病乞乳食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
若比丘尼無病乞酪食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
若比丘尼無病乞魚食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
若比丘尼無病乞肉食是比丘尼應向餘比丘尼悔
過言大姉我犯可訶法所不應為今向大姉悔過是
名悔過法。
諸大姉我已說八波羅提提舍尼法。
今問諸大姉是中清淨否（三說）諸大姉是中清淨默然
故是事如是持。
諸大姉是眾學法半月半月說戒經中來。
齊整著內衣應當學。
齊整著五衣應當學。
不得反抄衣入白衣舍應當學。
不得反抄衣白衣舍坐應當學。
不得衣纏頸入白衣舍應當學。
不得衣纏頸白衣舍坐應當學。
不得䨱頭入白衣舍應當學。
不得䨱頭白衣舍坐應當學。
不得跳行入白衣舍應當學。
不得跳行白衣舍坐應當學。
不得蹲坐白衣舍內應當學。
不得叉腰入白衣舍應當學。
不得叉腰白衣舍坐應當學。
不得搖身入白衣舍應當學。
不得搖身白衣舍坐應當學。
不得掉臂入白衣舍應當學。
不得掉臂白衣舍坐應當學。
好䨱身入白衣舍應當學。
好䨱身白衣舍坐應當學。
不得左右顧視入白衣舍應當學。
不得左右顧視白衣舍坐應當學。
靜默入白衣舍應當學。
<pb n="759"/>
靜默白衣舍坐應當學。
不得戲笑入白衣舍應當學。
不得戲笑白衣舍坐應當學。
正意受食應當學。
平鉢受飯應當學。
平鉢受羮應當學。
羮飯俱食應當學。
以次食應當學。
不得挑鉢中央食應當學。
無病不得為己索羮飯應當學。
不得以飯䨱羮更望得應當學。
不得視比座鉢中起嫌心應當學。
當繫鉢想食應當學。
不得大摶飯食應當學。
不得張口待飯食應當學。
不得含食語應當學。
不得摶飯擲口中應當學。
不得遺落飯食應當學。
不得頰飯食應當學。
不得嚼飯作聲應當學。
不得噏飯食應當學。
不得舌䑛食應當學。
不得振手食應當學。
不得手把散飯食應當學。
不得汙手捉食器應當學。
不得洗鉢水棄白衣舍內應當學。
不得生草上大小便涕唾除病應當學。
不得淨水中大小便涕唾除病應當學。
不得立大小便除病應當學。
不得為反抄衣人說法除病應當學。
不得為衣纏頸人說法除病應當學。
不得為䨱頭人說法除病應當學。
不得為裹頭人說法除病應當學。
不得為叉腰人說法除病應當學。
不得為著革屣人說法除病應當學。
不得為著木屐人說法除病應當學。
不得為騎乘人說法除病應當學。
不得佛塔內宿除為守護故應當學。
不得佛塔內藏財物除為堅窂故應當學。
不得著革屣入佛塔中應當學。
不得捉革屣入佛塔中應當學。
不得著革屣遶佛塔應當學。
不得著富羅入佛塔中應當學。
不得捉富羅入佛塔中應當學。
不得塔下食留草及食汙地應當學。
不得擔死屍從塔下過應當學。
不得塔下理死屍應當學。
不得塔下燒死屍應當學。
不得塔前燒死屍應當學。
不得遶塔四邊燒死屍使臭氣來入應當學。
不得持死人衣及床從塔下過除浣染香熏應當學。
不得塔下大小便應當學。
不得向塔大小便應當學。
不得遶塔四邊大小便使臭氣來入應當學。
不得持佛像至大小便處應當學。
不得塔下嚼楊枝應當學。
不得向塔嚼楊枝應當學。
不得遶塔四邊嚼楊枝應當學。
不得塔下涕唾應當學。
不得向塔涕唾應當學。
不得遶塔四邊涕唾應當學。
不得向塔舒脚坐應當學。
不得安佛在下房己在上房住應當學。
<pb n="760"/>
人坐己立不得為說法除病應當學。
人臥己坐不得為說法除病應當學。
人在座己在非座不得為說法除病應當學。
人在高座己在下座不得為說法除病應當學。
人在前行己在後行不得為說法除病應當學。
人在高經行處己在下經行處不得為說法除病應
當學。
人在道己在非道不得為說法除病應當學。
不得携手在道行應當學。
不得上樹過人頭除時因緣應當學。
不得絡囊盛鉢貫杖頭置肩上行應當學。
人持杖不應為說法除病應當學。
人持劒不應為說法除病應當學。
人持矛不應為說法除病應當學。
人持刀不應為說法除病應當學。
人持蓋不應為說法除病應當學。
諸大姉我已說眾學法。
今問諸大姉是中清淨否（三說）諸大姉是中清淨默然
故是事如是持。
諸大姉是七滅諍法半月半月說戒經中來。
若比丘尼有諍事起即應除滅。
應與現前毗尼當與現前毗尼。
應與憶念毗尼當與憶念毗尼。
應與不癡毗尼當與不癡毗尼。
應與自言治當與自言治。
應與多覔罪相當與多覓罪相。
應與覓罪相當與覓罪相。
應與如草䨱地當與如草䨱地。
諸大姉我已說七滅諍法。
今問諸大姉是中清淨否（三說）諸大姉是中清淨默然
故是事如是持。
諸大姉我已說戒經序已說八波羅夷法已說十七
僧伽婆尸沙法已說三十尼薩耆波逸提法已說一
百七十八波逸提法已說八波羅提提舍尼法已說
眾學法已說七滅諍法。
此是佛所說戒經半月半月說戒經中來。
若更有餘佛法是中皆共和合應當學。
 忍辱第一道  佛說無為最  出家惱他人 
 不名為沙門 
此是毗婆尸如來無所著等正覺說是戒經。
 譬如明眼人  能避險惡道  世有聰明人 
 能遠離諸惡 
此是尸棄如來無所著等正覺說是戒經。
 不謗亦不嫉  當奉行於戒  飲食知止足 
 常樂在空閑  心定樂精進  是名諸佛教 
此是毗葉羅如來無所著等正覺說是戒經。
 譬如蜂採花  不壞色與香  俱取其味去 
 比丘入聚然  不違戾他事  不觀作不作 
 但自觀身行  若正若不正 
此是拘留孫如來無所著等正覺說是戒經。
 心莫作放逸  聖法當勤學  如是無憂愁 
 心定入涅槃 
此是拘那含牟尼如來無所著等正覺說是戒經。
 一切惡莫作  當奉行諸善  自淨其志意 
 是則諸佛教 
此是迦葉如來無所著等正覺說是戒經。
 善護於口言  自淨其志意  身莫作諸惡 
 此三業道淨  能得如是行  是大仙人道 
此是釋迦牟尼如來無所著等正覺於十二年中為
無事僧說是戒經從是已後廣分別說諸比丘尼自
為樂法樂沙門者有慚有愧樂學戒者當於中學。
 明人能護戒  能得三種樂  名譽及利養 
 死得生天上  當觀如是處  有智勤護戒 
<pb n="761"/>
 戒淨有智慧  便得第一道  如過去諸佛 
 及以未來者  現在諸世尊  能勝一切憂 
 皆共尊敬戒  此是諸佛法  若有自為身 
 欲求於佛道  當尊重正法  此是諸佛教 
 七佛為世尊  滅除諸結使  說是七戒經 
 諸縛得解脫  已入於涅槃  諸戲永滅盡 
 尊行大仙說  聖賢稱譽戒  弟子之所行 
 入寂滅涅槃  世尊涅槃時  興起於大悲 
 集諸比丘眾  與如是教誡  莫謂我涅槃 
 淨行者無護  我今說戒經  亦善說毗尼 
 我雖般涅槃  當視如世尊  此經久住世 
 佛法得熾盛  以是熾盛故  得入於涅槃 
 若不持此戒  如所應布薩  喻如日沒時 
 世界皆暗冥  當護持是戒  如𤛆牛愛尾 
 和合一處坐  如佛之所說  我已說戒經 
 眾僧布薩竟  我今說戒經  所說諸功德 
 施一切眾生  皆共成佛道 

四分比丘尼戒本

<ps>No. 722-B</ps>

釋迦遺法弟子　受持
四分律云五夏不誦戒羯磨盡形不得離依止十
誦律云不誦廣戒通利盡形依止。
毗尼母論云不誦戒人若故不誦先誦後忘根鈍
誦不得此三人不得離依止。
五百問論云若經十夏不誦戒者飯水食飯坐臥
牀席日日犯盜。
又四分律中五種持律第一誦戒至三十第二誦
至九十第三誦比丘戒本第四誦二部戒本第五
廣誦二部律。
智度論云破戒之人人所不敬其處如塚失諸功
德譬如枯樹惡心可畏譬如羅剎人所不近如大
病人難可共住譬如毒虵雖復剃頭染衣次第捉
籌實非比丘尼若著法衣鉢盂則是熱鐵葉洋銅
器凡所食噉吞熱鐵丸飲洋銅汁則是地獄之人
又常懷怖懼我為佛賊常畏死至如是種種破戒
之相不可稱說行者應當一心持戒目連問罪報
經云若比丘比丘尼無慚愧心輕慢佛語犯突吉
羅眾學戒罪如四天王壽五百歲墮泥犂中於人
間數九百千歲。第二波羅提提舍尼如三十三
天壽千歲墮泥犁中於人間數三億六十千歲。
第三波逸提者如𦦨摩天壽二千歲墮泥犁中於
人間數二十一億四十千歲。第四偷蘭遮如兜
卛天壽四千歲墮泥犁中於人間數五十億六十
千歲（不入戒本）。第五僧伽婆尸沙罪如不憍樂天壽
八千歲墮泥犁中於人間數二百三十億四十千
歲。第六犯波羅夷罪如他化自在天壽十六千
歲墮泥犁中於人間數九百二十一億六十千歲。
<ps>音義</ps>
<ps>前序</ps>鮮（去呼）。混（乎本）。憫（愍）。蹊（奚音）。恊（胡頰）。鏤（漏）。摸（亡胡）。
<ps>戒序</ps>涯（崖音亦通牙）。轄（戶瞎）。怯（去劫）。今問諸大姉（連下三說下同）。
<ps>八夷</ps>羸（力為）。譽（預）。腋（亦）。膝（悉）。
<ps>僧殘</ps>欲壞（胡怪）。柰（奴過又奴帶）。莫數（朔）。
<ps>捨墮</ps>絺（丑飢）。畜（丑六）。販（方願）。綴（陟衛）。縷（力主）。緻（直利）。齊（去呼）。𧵍（哉）。
氎（牒）。
<ps>單提</ps>訾（紫）。壞鬼（上怪）。迮（側格）。避（毗義）。苫（失簾）。麨（尺沼）。箸口（上張
略）。分請（上去呼）。攊（郎擊）。炙（隻）。擯（必刃）。斷事（上丁貫）。搏
（補各）。閾（雨逼泥逼二音）。陛（傍禮）。兜（當侯）。貯（丁呂）。蒜（算）。應齊（下去
呼）。拍（普伯）。伎（渠綺）。詛（莊助）。椎（直追）。磔（陟格）。紡績（上妃兩下則力）。
妊（汝鴆又壬音）。癕（於容）。滓（壯里）。跨（苦化）。屣（所綺）。乘乘（上平下去）。
涕唾（上他計下湯臥）。
<pb n="762"/>
<ps>提舍</ps>酥（桑姑）。酪（洛）。
<ps>眾學</ps>抄（楚交初教二音）。纏（直連）。頸（居郎）。跳（條）。蹲（存）。掉（徒吊）。挑（吐調）。
比座（上毗）。頰（古恊）。噏（許及）。䑛（神紙）。把（愽下）。履（奇逆）。矛（謀）。
<ps>略教</ps>著（直略）。戾（郎計）。後序捀（蒀交）。尊行（平呼）。

<talk>No. 722-C
 佛法東流千有餘載</talk>

尸羅一教萬行樞機（教光）。納具有年。緬思修相。竊聞
毗尼大藏。僧尼戒本各存一焉。今則僧戒固已盛弘。
尼戒頗希受誦（教光）。幸觀
慈訓。敢怠揄揚。普勸同徒。重行鏤板。庶普資於聞見。
俾永遠以流通。戒德彌芳。法身常在。此板捨入洛東
東林常住。永遠印行。旹
永仁五丁酉十一月一日
東林尼寺住持比丘尼（教光）稽首敬題

<article id="n723">四分比丘尼鈔科</article>

No. 723
<sarticle>釋四分律比丘尼鈔科文</sarticle>
天台沙門　允堪　述

鈔科分（二）
初題目（二）
初標鈔題（四分）
二舉述號（終南）
二本文（三）
初序分（三）
初如來在日教興（二）
初約制道敘教興（二）
初顯說處（原夫）
二示被機（二）
初指別益（寫冶）
二指通益（慈風）
二今機別敘教興（三）
初愛道五百初請度緣（時有）
二如來鑑機恐陷正法（蓋大）
三慶喜哀請八敬令傳（阿難）
二末後漸將訛善（洎如）
三今師遂伸撰述（三）
初師承有據濡毫被機（余忝）
二遮煩取要勒成篇卷（若文）
三正立宗本傍取會通（今所）
二正宗（二）
初通列篇目（勸學）
二隨篇別解（三十）
初勸學篇（二）
初牒篇名
二依篇釋（三）
初分門
二別解（三）
初順益（二）
初引大乘經論（二）
初約四經明（第一）
二據二論辨（大智）
二引小乘律論（二）
初明二律（此律）
二引兩論（成實）
二違損（二）
初總引諸經（第二）
二別明律論（二）
初引本宗（此律）
<pb n="763"/>
二引異部（十誦）
三業報（二）
初辨威儀（第三）
二明戒分（佛告）
三結勸（總計）
二釋聚篇至三十雜篇○
三流通○

○二釋聚篇（二）
初牒篇名
二隨篇解（二）
初開章
二列釋（二）
初通列七聚（七）
初八棄（第一）
二僧殘（第二）
三偷蘭（第三）
四二提（第四）
五提舍（第五）
六吉羅（第六）
七惡說（第七）
二別問名義（二）
初問答名異體同（問曰）
二別釋能所名義（二）
初從能治行立名（二）
初合明（言毗）
二雙結（此上）
二就所詮行立名（二）
初釋因果二名（三）
初通標（此下）
二合解（言尸）
三雙結（二）
初對論強弱（雖因）
二互攝理通（若欲）
二示受隨兩義（二）
初結前生後（上明）
二正明受隨（二）
初明受（言受）
二辨隨（二）
初總釋名義（二隨）
二分示二種（三）
初標顯（隨有）
二歷明（二）
初示二持（所言）
二明兩犯（言止）
三雙結（故二）

○三結界篇（二）
初牒篇名
二依篇釋（二）
初分門
二別解（三）
初定量（第一）
二大界（二）
初牒名開章（第二）
二隨章正辨（六）
初簡緣（第一）
二立相（二）
初引文（二）
初示界相（第二）
二辨界形（見論）
二義判（二）
初立相隨時（義云）
<pb n="764"/>
二唱結離過（然須）
三唱形（第三）
四集僧（第四）
五辨欲（第五）
六作法（第六）
三戒場（二）
初牒名分章（第三）
二隨章別釋（二）
初竪標（第一）
二立圖（三）
初敘意示圖（第二）
二覆顯三相（今依）
三結屬宜通（上來）
三擇非（第三）
四唱相（二）
初唱結戒場（二）
初示唱法（第四）
二加羯磨（上座）
二唱結大界（二）
初示唱相（次結）
二加結法（上座）
五解界（二）
初解無場大界（第五）
二解有場大界（二）
初明二解法（若有）
二通示失否（此律）

○四集眾篇（二）
初牒篇名
二隨篇釋（二）
初開章
二列釋（三）
初鳴稚（四）
初引教顯功（第一）
二維那打法（既知）
三翻辨華梵（西傳）
四作相義通（五分）
二集僧（二）
初作法攝（第二）
二自然攝（二）
初明可分別（第二）
二不可分別（二不）
三分齊（二）
初通明四僧（第三）
二結簡淨穢（義云）

○五足數篇（二）
初牒篇名
二依篇釋（二）
初分門
二別解（二）
初釋眾（二）
初通列二部人數（二）
初他部及義加（第一）
二本宗自列相（此律）
三他本共列相（和尚）
二簡辨應法是非（三）
初未言開足（義云十）
二示自言相（義云自）
三避惡離過（義云若）
二簡相（二）
初通簡內外（第二）
二別簡坐立（若欲）
<pb n="765"/>

○六受欲篇（二）
初牒篇名
二隨篇解（二）
初開章
二列釋（二）
初欲緣（二）
初牒釋（第一）
二問答（問無）
二說法（二）
初明屏處受欲（二）
初健者廣說（二）
初別明（二）
初明自說（第二）
二辨轉他（次明）
二通問（問欲）
二病人開略（二）
初通示略法（此律）
二別問現相（問餘）
二辨入眾說儀（二）
初示儀（對眾）
二問答（四）
初問合說成否（問對）
二問多坐多立（問欲）
三問遇緣失否（問睡）
四問事訖不來（問與）

○七十戒篇（二）
初牒篇名
二依篇釋（二）
初分門
二別解（二）
初釋名（第一）
二出家（七）
初推功離苦（第二）
二制聽和合（五百）
三立法請師（次請）
四嚴地施座（清淨）
五辭親革俗（欲出）
六說法披剃（入道）
七禮慶悅情（度人）
三受戒（二）
初集僧和白（第三）
二正明受法（三）
初受前方便（五分）
二正受說相（我某）
三別示餘法（既知）
四受衣（二）
初受捨衣法（第四）
二受捨鉢法（受鉢）
五說淨（第五）
六捨墮（第六）
七說戒（三）
初示通別二說（第二）
二辨五德十數（二）
初明五德（愛道）
二辨十數（僧祇）
三明式叉對首
八安居（第八）
九受日（第九）
十自恣（二）
初就眾別自恣（二）
初五人已下通別法（第十）
<pb n="766"/>
二四人已下對首法（對首）
二示受誦賞罰（母論）

○八學戒篇（二）
初牒篇名
二隨篇解（二）
初開章
二列釋（五）
初翻名（第一）
二乞戒（第二）
三秉法（第三）
四六法（第四）
五行法（二）
初年十八（二）
初明三法（第五）
二十八法（僧祇）
二伸問答（二）
初問授法儀軌（問受）
二問年減開成（三）
初正問成否（問學）
二義斥今非（義云）
三遮其妄引（二）
初正斥妄引（或有）
二辨年十二（三）
初正明（相造）
二問答（問何）
三義解（義云）

○九畜眾篇（二）
初牒篇名
二依篇釋（二）
初分門
二別解（二）
初畜意（二）
初通辨度人（第一）
二別明依止（若受）
二制乞（二）
初明乞示儀（第二）
二問和加法（僧作）

○十具戒篇（二）
初牒篇名
二隨篇解（二）
初開章
二列釋（二）
初由藉（第一）
二本法（二）
初牒章分文（第二）
二隨章正釋（十）
初請師（二）
初通敘請意（第一）
二別示請法（三）
初明請二師（二）
初和尚（先明）
二闍梨（注次請）
二問師名義（問何）
三簡德秉宣（二）
初選德攝人（僧祇）
二詰彼白讀（問諸）
二戒緣（二）
初先陳緣境（第二）
二開彼心懷（知所）
三安置（第三）
<pb n="767"/>
四白差（第四）
五出問（二）
初差問所因（第五）
二威儀出問（三）
初問前方便（今正）
二正問遮難（二）
初問難（一汝）
二問遮（問巳）
三問章示察（又當）
六白喚（第六）
七乞戒（第七）
八和白（第八）
九問難（第九）
十正受（六）
初標結導發上心（第十）
二引論證持優劣（智度）
三示量內外推功（當廣）
四檢校離非從正（正作）
五秉法授體記時（知是）
六緣難開加三二（此律）
三至僧（二）
初牒章敘由（第三）
二別陳問答（二）
初總標（就中）
二別列（二）
初問僧來成受（一問）
二問俗舍結受（二問）
三問本法受名（三問）
四問本法僧寺（四問）
五問俗相開受（三）
初總陳問答（五問）
二雙結得否（二）
初問得受（問云）
二問不得（問云）
三縱奪歸宗（今兩）
六問開別送往（六問）
七問尼須結界（七問）
八問本法安置（八問）
九問請師方法（九問）
十問乞戒儀軌（十問）
四戒相（三）
初示說八四（二）
初說八棄（第四）
二示四依（次當）
二受已告陳（汝已
三義設餘行（義云）
五退捨（三）
初本宗對內眾（第五）
二婆論通餘人（婆論）
三示無知傷歎（今時）

○十一六念篇（二）
初牒篇名
二依篇釋（六）
初日月（第一）
二食處（第二）
三受時（第三）
四衣鉢（第四）
五背別（第五）
六康羸（第六）

○十二受衣篇（二）
初牒篇名
<pb n="768"/>
二隨篇解（二）
初開章
二列釋（十七）
初制聽（第一）
二功能（第二）
三釋名（第三）
四財如（第四）
五體如（第五）
六色如（第六）
七量如（第七）
八條數（第八）
九隄數（第九）
十重數（第十）
十一作法（第十一）
十二受法（第十二）
十三捨法（第十三）
十四得失（第十四）
十五補浣（第十五）
十六敬護（第十六）
十七坐具（第十七）

○十三受鉢篇（二）
初牒篇名
二依篇釋（二）
初分門
二別解（七）
初制意（第一）
二體如（第二）
三色如（第三）
四量如（第四）
五受捨（第五）
六失法（二）
初正明（第六）
二問答（問但）
七護法（第七）

○十四淨施篇（二）
初牒篇名
二隨篇解（二）
初開章
二列釋（五）
初施主（二）
初通標簡略（第一）
二別明展轉（二）
初牒名分列（今且）
二束位對人（前三）
二請法（二）
初對道（第二）
二對俗（次錢）
三說淨（二）
初對首（二）
初對尼說（第三）
二俗對說（婆論）
二心念（五分）
四存亡（第四）
五失法（第五）

○十五說戒篇（二）
初牒篇名
二依篇釋（二）
初分門
二別解（六）
初時節（第一）
<pb n="769"/>
二緣集（第二）
三儀式（二）
初牒章敘意（第三）
二依章列釋（九）
初鋪設召集（此律）
二因辨行籌（十誦）
三入座說偈（初入）
四水湯盥掌（年少）
五唱白行籌（維那）
六請差陞座（彼維）
七散灑供養（香水）
八未受退告（供養）
九審問送心（戒師）
四差使（二）
初明差使往來（三）
初作法差往（第四）
二立囑授人（四分）
三受教歸告（尼明）
二辨尼眾說法（二）
初和白離非（次說）
二說終告散（若說）
五客舊（二）
初問答（二）
初問客來說儀（第五）
二問有緣開起（問說）
二別簡（二）
初說法誦經（若眾）
二識疑發露（若於）
六略說（二）
初明僧法（二）
初難緣開略（第六）
二眾主告示（若眾）
二別人法（次明）

○十六安居篇（二）
初牒篇名
二隨篇解（二）
初開章
二列釋（八）
初制意（第一）
二結時（二）
初定時結罪（第二）
二示過依人（二）
初擇處離過（明了）
二告俗請僧（三）
初正明（僧祇）
二引證（故五）
三例歎（義云）
三夏閏（第三）
四對首（二）
初前安居法（二）
初合明（第四）
二問答（問所）
二後安居法（後安）
五心念（第五）
六忘成（二）
初引律（第六）
二義斷（義云）
七及界（第七）
八移夏（三）
初總明二難（第八）
二移處結成（若至）
三問答除妨（二）
<pb n="770"/>
初問忘不受日（問遇）
二問遇難不還（問遇）

○十七受日篇（二）
初牒篇名
二依篇釋（二）
初分門
二別解（六）
初受緣（二）
初三寶請召（第一）
二私緣通塞（僧祇）
二互用（第二）
三受法（二）
初正明（二）
初受辭（第三）
二彰示（此對）
二問答（二）
初問羯磨開受（問尼）
二原聖意斥非（義云）
四得重（第四）
五逢難（第五）
六五利（三）
初敘名（第六）
二彰利（五利）
三示過（僧祇）

○十八自恣篇（二）
初牒篇名
二隨篇解（二）
初開章
二列釋（十）
初制意（第一）
二時節（第二）
三集僧（第三）
四差使（二）
初明廣法（二）
初差使告僧（第四）
二傳教歸眾（尼說）
二辨略法（若大）
五簡人（二）
初示二種五德（第五）
二顯差二所以（五分）
六秉法（三）
初先定儀軌（第六）
二集欲問宗（問僧）
三正宣羯磨（大姉）
七五德（二）
初五德白和（第七）
二行坐草法（次明）
八自恣（第八）
九略法（四）
初略法如非（第九）
二五人隻差（上明）
三四人對首（若界）
四獨住心念（若依）
十雜法（二）
初別問說辭（第十）
二正明雜相（若僧）

○十九師徒篇（二）
初牒篇名
二依篇釋（二）
初分門
<pb n="771"/>
二別解（十三）
初師徒名（第一）
二依止意（第二）
三免依止（第三）
四合依止（第四）
五通行法（二）
初本宗通行七法（第五）
二他部幾諫二師（僧祇）
六白事法（二）
初白師法（第六）
二隨師法（見論）
七請經法（第七）
八報恩法（二）
初師嚴修敬（二）
初執勞申奉（第八）
二失禮貽殃（若有）
二師過須離
九無師法（第九）
十簡師法（二）
初通示闍梨（第十）
二別簡二師（義云）
十一請師法（第十一）
十二攝師法（二）
初相攝軌儀（第十二）
二料簡去住（十誦）
十三訶懺法（三）
初訶畜如非（第十三）
二懲責離過（義云）
三折攝適時（此律）

○二十致敬篇（二）
初牒篇名
二隨篇解（二）
初開章
二列釋（十）
初敬寺（四）
初內違外失（第一）
二引示名處（古德）
三慢毀招殃（五百）
四翻辨眾號（地持）
二敬佛（三）
初敬造乖方（第二）
二規模應法（又佛）
三王匠如非（二）
初兩如獲福（敬福）
二雙非失祐（問居）
三敬法（二）
初人法變訛（二）
初學習忘本
二抄寫亂真（或有）
二經律彰報（故敬）
四敬僧（二）
初彰過（第四）
二引證（二）
初引多文示非（故大）
二引二典修敬（大悲）
五定尊（二）
初示尊[(白-日+田)/廾]呼召（第五）
二明上下坐儀（僧祇）
六致拜（二）
初翻名（第六）
二釋義（二）
初禮敬合宜（二）
<pb n="772"/>
初三法品式（智度）
二禮繞如非（五分）
二語受離過（僧祇）
七八敬（二）
初求度元由（三）
初曇彌致請（第七）
二慶喜遭謫（母論）
三推不開意（見論）
二申敬方法（三）
初敘別（然法）
二別陳（中含）
三問答（闕何）
八報恩（第八）
九醫藥（四）
初開所乘（第九）
二明醫治（見論）
三辨餘術（五分）
四示藥餌（患吐）
十殯終（二）
初明遣殯（第十）
二示所呼（僧祇）

○二十一隨戒篇（二）
初牒篇名
二依篇釋（二）
初別明（七）
初八棄（二）
初通標（二）
初標簡所釋
二通示戒數（尼總）
二別釋（五）
初大婬戒（二）
初牒名列緣（婬戒）
二隨難別解（二）
初明犯（二）
初明自業（此律）
二辨教他（若比）
二不犯
二盜殺妄（二）
初殺戒委明（二）
初標名列緣
二隨難釋（二）
初明犯（二）
初標列（此中）
二隨明（十三）
初示佛物（第一）
二明法物（二）
初引文（第二）
二義決（義云）
三顯僧物（第三）
四三寶互（二）
初總示（第四）
二別明（二）
初二寶唯塞（寶梁）
二僧物通塞（五百）
五當體互（三）
初他部（第五）
二義判（義云）
三本宗（此律）
六像寶互（第六）
七物自互（第七）
八辨出貸（第八）
九明賓客（二）
<pb n="773"/>
初待道俗法（第九）
二給病僕法（十誦）
十示人物（六）
初掌護損失（第十）
二寄借破損（十誦）
三屬賊成否（有人）
四未抄持出（僧祇）
五自他輸稅（僧祇）
六狂施不得（伽論）
十一非人物（第十一）
十二畜生物（第十二）
十三明盜業（第十三）
二不犯
二殺妄通略
三摩觸戒（二）
初牒名列緣（摩訶）
二隨難別解（二）
初明犯（若尼）
二不犯（二）
初引文（十誦）
二義設（義云）
四八事戒（二）
初標名列緣（八事）
二隨難別釋（二）
初明犯（此律）
二不犯
五覆藏戒（二）
初牒名列緣（覆藏）
二隨文別解（二）
初明犯（二）
初引文義辨相（二）
初引文辨覆藏（十誦）
二約義明發露（義云）
二對異眾不成（十誦）
二不犯
二僧殘○
三捨墮○
四單提○
五提舍○
六眾學○
七滅諍○
二結示○

○二僧殘（二）
初通標簡示
二別指隨明（七）
初媒嫁戒（二）
初標名列緣（媒嫁）
二隨難別釋（此律）
二言人戒（二）
初牒名列緣（言人）
二隨難別解（二）
初明犯（此律）
二通塞（若被）
三度賊女（二）
初標名列緣（度賊）
二別示第一（十誦）
四四獨戒（二）
初牒名顯總（四獨）
二分四別示（二）
初歷明犯相（二）
初獨渡河（二）
初標名舉緣（先明）
<pb n="774"/>
二列相具解（四）（如文）
二獨入村（二）
初牒名標緣（獨入）
二列相具釋（二）
初單示前一（一是）
二合顯後三（二者）
三獨宿戒（獨宿）
四獨後行（獨在）
二別示不犯（三）
初開渡河（次）
二開村宿（入村）
三開獨行（獨行）
五受染心（二）
初標名列緣（受染）
二引文定犯（僧祇）
六勸受染（二）
初牒名標緣（勸受）
二列相略解（一是）
七汙家戒（二）
初標名列緣
二引文委釋（二）
初明犯（二）
初引律（此律）
二引論（婆論）
二不犯

○三捨墮（二）
初通標簡示
二別舉隨明（九）
初離衣戒（二）
初牒名列緣（離衣）
二具辨第三（二）
初合明三礙（人衣）
二別釋界礙（二）
初約當宗解（二）
初通列（四者）
二簡辨（二）
初簡強弱（前中）
二辨勢分（此律）
二據他部明（四）（如文）
二畜寶戒（二）
初標名列緣（畜寶）
二隨難別釋（二）
初列相通制（寶是）
二開畜得否（八）
初田宅（次明）
二園池（第二）
三鹽粟（第三）
四奴婢（第四）
五群畜（第五）
六錢寶（第六）
七牀褥（第七）
八釜護（第八）
三貿寶戒（二）
初牒名列緣（貿寶）
二引文示相（此律）
四販賣戒（二）
初標名列緣（販賣）
二隨難別示（二）
初釋貿（二）
初語易成淨（十誦）
二還使如非（十誦）
二彰損（五百）
<pb n="775"/>
五迴僧僧（二）
初牒名列緣（廻僧）
二別解二物（二）
初明僧物（此律）
二辨餘物（五分）
六乞蘇油（二）
初標名列緣（乞蘇）
二義詳犯否（義云）
七食作衣（二）
初牒名略緣（迴現）
二別顯犯相（若居）
八畜長鉢（二）
初標名列緣（過畜）
二二三別示（十六）
九貿還奪（二）
初牒名列緣（貿衣）
二一四別示（十誦）

○四單提奪（二）
初通標簡示
二別舉隨明（百一）
初小妄語（二）
初標名列緣
二別解犯相
二惡罵戒（二）
初標名列緣
二別解犯相
三兩舌戒（二）
初標名列緣
二別解犯相
四共男宿（二）
初標名列緣
二別解犯相
五未具宿（二）
初標名列緣
二別解犯相
六同誦戒（二）
初標名列緣
二別解犯相
七說麤罪（二）
初標名列緣
二別解犯相
八說法過（二）
初標名列緣
二別解犯相
九掘地戒（二）
初標名列緣
二別解犯相
十壞生種（二）
初牒名列緣
二別示犯否（二）
初論犯（二）
初明種淨（二）
初通列種淨（此律）
二對種分淨（僧祇）
二定輕重（若以）
二示開（見論）
十一露地敷（二）
初牒名列緣
二引文隨釋
十二屏處敷（二）
初舉號（屏處）
二示緣（具六）
<pb n="776"/>
十三強敷戒（二）
初牒名列緣
二引文隨釋
十四用蟲水（二）
初牒名列緣
二引文隨釋
十五別眾食（二）
初牒名列緣
二引文隨釋
十六非時食（二）
初牒名列緣
二引文隨釋
十七殘宿食（二）
初牒名列緣
二引文隨釋
十八不受食（二）
初標名示緣（不受）
二通辨諸相（四）
初能授是非（見論）
二所受通塞（此律除）
三錯誤不成（此律下）
四別明三失（此律受）
十九共屏坐（二）
初標名列緣
二隨相別解
二十共露坐（二）
初標名列緣
二隨相別解
二十一觀軍陣（二）
初標名列緣
二隨相別解
二十二飲酒戒（二）
初標名列緣
二隨相別解
二十三水中戲（二）
初標名列緣
二隨相別解
二十四擊攊他（二）
初標名列緣
二隨相別解
二十五不受諫（二）
初標名列緣
二隨相別解
二十六恐怖尼（二）
初標目
二列緣
二十七減半浴（二）
初標名列緣
二隨相別解
二十八露然火（二）
初標名列緣
二隨相別解
二十九藏衣鉢（二）
初標名列緣
二隨相別解
三十著白衣（二）
初標目
二列緣
三十一斷畜命（二）
初標目
二列緣
三十二飲蟲水（二）
初牒名列緣
<pb n="777"/>
二隨相別解
三十三賊期行（二）
初牒名列緣
二隨相別解
三十四拒勸學（二）
初舉號（拒勸）
二示緣（具五）
三十五毀毗尼（二）
初牒名列緣
二隨相別解
三十六不攝耳（二）
初牒名列緣
二隨相別解
三十七賞後悔（二）
初標名略緣
二隨相別釋
三十八屏聽諍（二）
初標名略緣
二隨相別釋
三十九瞋打尼（二）
初標牒犯緣
二引文隨解
四十手搏尼（二）
初標牒犯緣
二引文隨解
四十一捉遺寶（二）
初標名列緣（捉遺）
二正論犯否（二）
初定犯相（婆論）
二示開緣（二）
初示收舉（此律）
二明捨遺（僧祇）
三顯伏藏（若治）
四彰取受（僧祇）
四十二非入聚（二）
初牒名列緣（非時）
二隨釋犯否（二）
初明犯（二）
初引文示白法（十誦）
二因解聚村名（智論）
二不犯（此律）
四十三過量牀（二）
初標名列緣
二別示犯否
四十四食䔉戒（二）
初牒名列緣（食䔉）
二隨相別解（二）
初推釋重輕（所以）
二彰開離過（僧祇）
四十五剃毛戒（二）
初標名略緣（剃三）
二引文通顯（二）
初簡示（母論）
二雜明（剃髮）
四十六淨過分（二）
初牒名標緣
二隨相別釋
四十七供水扇（二）
初牒名標緣
二隨相別釋
四十八乞五穀（二）
初牒名標緣
二隨相別釋
<pb n="778"/>
四十九觀伎樂（二）
初牒名標緣
二隨相別釋
五十屏共語（二）
初牒名標緣
二隨相別釋
五十一坐不辭（二）
初舉號
二示緣
五十二輒坐牀（二）
初舉號
二示緣
五十三入暗室（二）
初標名簡屏暗（共男）
二文義定制聽（五分）
五十四惡心詛（二）
初牒名列緣
二隨相別解
五十五椎胷哭（二）
初牒名列緣
二隨相別解
五十六覆同牀（二）
初牒名列緣
二隨相別解
五十七惱客舊（二）
初標目（故惱）
二列緣（具四）
五十八同活病（二）
初標名示緣（同活）
二引律通釋（五分）
五十九牽他出（二）
初牒名列緣
二引文通釋
六十無事行（二）
初牒名列緣
二引文通釋
六十一不知請（二）
初牒名列緣
二引文通釋
六十二露洗身（二）
初牒名列緣
二引文通釋
六十三不看衣（二）
初牒名列緣
二引文通釋
六十四障施僧（二）
初舉號
二示緣
六十五輒著衣（二）
初舉號
二示緣
六十六與外衣（二）初標名列犯緣（與俗）二示文義判誡（十誦）
六十七遮分衣（二）初標目二列緣
六十八與外食（二）初牒名列犯緣（與白）二約文義消歎（五分）
六十九為俗使（二）初標目二列緣
七十自妨績（二）
初標名列緣（自手）
二隨相通示（二）初正辨制開（十誦）二義評傷歎（義云）
七十一俗牀臥（二）初舉號二示緣
七十二宿不辭（二）初舉號二示緣
七十三度身女（二）初標名列緣（度妊）二委示聽否（十誦）
七十四度童女（二）初牒名列緣（度童）二引論通解（婆論）
七十五不二歲（二）初標目二列緣
<pb n="779"/>
七十六不說六（二）初標目二列緣
七十七度遮女（二）初標目二列緣
七十八不事攝（二）初標目二列緣
七十九受已離（二）初標目二列緣
八十未滿度（二）初標目二列緣
八十一度人謗（二）初標目二列緣
八十二三不聽（二）初標目二列緣
八十三不與學（二）初標目二列緣
八十四多度人（二）初牒名列緣二隨相別辨
八十五不請教（二）初舉號（不半）二示緣（具三）
八十六不詣恣（二）初牒名列緣二隨相別辨
八十七不依安（二）初標目（不依）二列緣（具三）
八十八不白入（二）初牒名列緣二隨相別辨
八十九罵比丘（二）初牒名列緣二隨相別辨
九十罵尼眾（二）初標目（罵尼）二列緣（具四）
九十一使男治（二）初標名略緣制意（不白）二引律示相指前（五分）
九十二背請戒（二）初標名略緣（背請）二正辨開制（若受）
九十三家生妬（二）初牒名列緣（於家）二二律定犯（十誦）
九十四香塗身（二）初標名略緣二原佛制意
九十五著婦嚴（二）初標名略緣二原佛制意
九十六乘乘行（二）初標名略緣（乘乘）二示相開得（五分）
九十七不著衣（二）初舉號二示緣
九十八不安居（二）初舉號二示緣
九十九呪活命（二）初標名列緣（誦呪）二引文定犯（十誦）
一百輒問義（二）初標名（先不）二制意（制意）
百一尼不敬（二）初標名略緣（百夏）二顯禮原制（若不）

○五提舍

○六眾學

○七滅諍

○二結示（上來）

○二十二匡眾篇（二）
初牒篇名
二隨篇解（二）
初開章
二列釋（五）
初教有興廢（二）
初釋興（第一）
二辨廢（若法）
二簡知事德（三）
初總敘諸德（第二）
二別明知事（寶梁）
三不具成損（若不）
三秉教通塞（二）
初諸義通塞（二）
初依教辨通（二）
初通俗治（第三）
二局道治（涅槃）
二隨情辨塞（二）
初治罰成非（或飲）
二知解離過（有知）
二九種治法（二）
初先歎方時教替（自大）
二結告示於治法（然將）
四僧食通局（二）
初通明僧佛（二）
初正約僧辨（二）
初敘教本通（第四）
二獻佛供饌（二）
<pb n="780"/>
初正明（初獻）
二問答（義問）
二別就僧辨（二）
初述意彰過（今時）
二引教別明（二）
初慳給如非（二）
初別引四經（四）
初僧護（故僧）
二寶梁（寶梁）
三本行（本行）
四佛藏（佛藏）
二合引律論（五分）
二集受離過（二）
初鳴稚各集（若大）
二受食遮偏（僧祇）
二局請成非（注今時）
五入眾服儀（二）
初明入眾（第五）
二辨服儀（二）
初敘意（夫論）
二別示（二）
初外飾非儀（惟佛）
二懷非無咎（見論）

○二十三翻淨篇（二）
初牒篇名
二依篇釋（二）
初分門
二別解（九）
初制意（第一）
二淨處（二）
初牒章總舉（第二）
二隨義別明（四）
初不周淨（一離）
二檀越淨（二檀）
三處分淨（三處）
四白二淨（四白）
三加法（二）
初牒章注簡（第三）
二依位正陳（二）
初結法（三）
初示儀（若欲）
二唱法（上座）
三問和（律師）
二解法（若後）
四辨過（第四）
五翻淨（二）
初總示所翻（第五）
二問答顯過（問比）
六對緣（四）
初惡觸（三）
初食器合示（第六）
二對器以明（盤緣）
三約人雜辨（十誦）
二自煮（二自）
三內宿（三內）
四內煮（四內）
七互墮（第七）
八儉開（第八）
九淨生（三）
初總示淨法（第九）
二淨一通成（僧祇）
三問答種相（問種）
<pb n="781"/>

○二十四受藥篇（二）
初牒篇名
二隨篇解（二）
初開章
二別釋（六）
初藥體（四）
初時藥（第一）
二非時（二非）
三七日（三七）
四盡形（四盡）
二受意（二）
初標分（第二）
二合釋（初手）
三受法（四）
初時食（第三）
二非時（二受）
三七日（三受）
四盡形（四受）
四說淨（二）
初加受通塞（第四）
二開忘非觸（初若）
五通塞（第五）
六重受（第六）

○二十五訃請篇（二）
初牒篇名
二依篇釋（二）
初分門
二別解（十一）
初簡請（二）
初明二請（二）
初牒章總舉（第一）
二隨位別明（二）
初明僧別損益（二）
初正明（二）
初歎僧次福大（雖開）
二受別請過多（比丘）
二簡人（五分）
二對僧別料簡（二）
初標示（十誦）
二離明（二）
初寺上（二）
初約人別分
二別請對別（別請）
二門外（門外）
二作四相（婆論）
二釋非（二）
初明大尼（三）
初請處如非（第二）
二受訃雜相（僧祇）
三佐給請家（僧祇）
二示下眾（見論）
三訃會（第三）
四至家（二）
初檢儀就座（第四）
二擬聖敷陳（二）
初義準（義云）
二引文（二）
初引賓頭盧經（今依）
二引諸文補助（從此）
五就坐（二）
初僧訃坐儀（二）
<pb n="782"/>
初先誡現僧（四）
初引聖為凡（第五）
二隨坐檢校（又往）
三師資表敬（五百）
四戲笑非宜（僧祇）
二次集外客（五分）
二佛陳正軌（長阿）
六淨食（第六）
七香願（二）
初示行香（第七）
二釋呪（十誦）
八受食（五）
初受食作觀（二）
初受食量計（第八）
二立觀通別（伽論）
二佛食所屬（見論）
三歎施幽顯（增一）
四存亡獲益（中阿）
五食時離過（此律）
九食法（第九）
十噠嚫（二）
初因疑開說（第十）
二兩食隨明（二）
初小食（此律粥）
二大食（此律若）
十一還法（第十一）

○二十六屆寺篇（二）
初牒篇名
二隨篇解（二）
初開章
二列釋（二）
初入寺（三）
初迎客問主法（第一）
二禮敬入房法（客受）
三制限安付法（僧祇）
二儀式（二）
初攝護四儀（二）
初總示（第二）
二合明（二）
初向奉行住法（僧祇云頭）
二離非坐臥法（僧祇云不）
二策勤三業（母論）

○二十七懺悔篇（二）
初牒篇名
二依篇釋（二）
初分門
二別解（六）
初八重（二）
初標章（第一波）
二列釋（三）
初示懺儀（二）
初懺已護持（第一懺）
二引緣彰淨（二）
初引小乘（阿毗）
二引大乘（治禪）
二明懺法（二）
初懇露乞求（第二）
二眾詳與法（上座）
三顯行法（三）
初標舉（第三）
二別明（一不）
<pb n="783"/>
三結簡（與波）
二僧殘（二）
初標章分別
二隨位別明（六）
初釋名（第一）
二乞懺（三）
初先請二師（第二）
二折露三乞（懺尼）
三和僧與法（羯磨）
三奪事（二）
初誡勅（第三）
二白行（三）
初初白（既示）
二已行（若已
三告客（若行）
四雜行（二）
初標簡（第四）
二正明（三）
初執勞安置（至布）
二開白捨行（若大）
三互敬失夜（此律）
五出罪（三）
初責謝（第五）
二乞法（後乞）
三與法（羯磨）
六誡勗（第六）
三偷蘭（二）
初牒名分位
二依位別論（二）
初罪輕重（二）
初標分（第一出）
二正辨（二）
初方便（二）
初牒章分敘（第一從）
二隨相委明（二）
初結前生後（上來）
二輕重分途（三）
初上品（初篇）
二中品（若從）
三下品（第二）
二獨頭（二）
初合明三品（第二）
二通會二文（此律）
二懺儀式（二）
初標列
二離明（二）
初具論第一（二）
初標敘（第一）
二別明（七）（如文）
二略辨二三（二）
初小眾懺（第二）
二一人法（第三）
三敘吉罪（此方）
四二提（二）
初牒章標列
二隨位別明（二）
初懺捨墮（二）
初標分敘列
二依位廣陳（七）
初簡財（二）
初約長物簡（一簡）
二就販賣簡（次販）
二捨財（第二）
<pb n="784"/>
三捨罪（六）
初省己應法（第三）
二說相彰報（然後）
三定罪約人（如是）
四別問對罪（問何）
五斥古雷同（比來）
六正明懺罪（四）
初請懺主（若欲）
二辨捨罪（次捨）
三示懺訶（次懺）
四明告誡（懺主）
四還衣（第四）
五忘物（二）
初忘物相染（第五）
二科簡長販（此謂）
六捨寶（第六）
七雜法（二）
初二捨是非（第七）
二權巧離過（若知）
二悔單提（二）
初牒名分列（第二）
二約位隨明（三）
初請悔陳露（今且）
二捨罪方法（如是）
三告誡責護（懺己
五提舍（二）
初標請略餘（第五）
二述悔指誡（大姉）
六吉羅（二）
初牒章分敘（第六）
二約義泛明（二）
初出種相（三）
初從生（如從）
二獨頭（若獨）
三問答（問答）
二示懺儀（二）
初明懺故誤（二）
初懺故作（二）
初請詞（具修）
二捨罪（次捨）
二悔誤犯（次明）
二辨露識疑（二）
初發識（若犯）
二露疑（次發）

○二十八送終篇（二）
初牒篇名
二隨篇解（二）
初開章
二列釋（六）
初制看（第一）
二簡人（第二）
三供侍（第三）
四安置（二）
初供須讚勸（第四）
二立院安形（如西）
五誡法（第五）
六殯終（六）
初哀慟（第六）
二吊敬（若外）
三覆屍（五百）
四殯送（見論）
五葬法（西國）
<pb n="785"/>
六像塔（五百）

○二十九二衣篇（二）
初牒篇名
二依篇釋（二）
初分門
二別解（十）
初制意（第一）
二簡物（第二）
三共財（第三）
四囑授（二）
初牒章標列（第四）
二依章別釋（三）
初囑通善惡（初節）
二囑通前後（二囑）
三囑通成否（三囑）
五輕重（二）
初牒章述過定宗（第五）
二分門隨位別解（三）
初約本科分（今立）
二據義處判（二）
初三支義判（而義）
二七位類分（七）
初絲麻毛綿（三）
初褥氈繡綺（此攝）
二囊廚線袋（僧祇）
三俗色形服（白衣）
二銅鐵瓦木（二）
初受用諸具（第二）
二供養眾具（義準）
三田宅園林（第三）
四皮物（第四）
五畜生（第五）
六奴婢（第六）
七四藥（第七）
三結會異同（上來）
六負債（二）
初牒章總述（六負）
二隨位別明（三）
初辨須索（所以）
二明負貸（二）
初亡寶互負（十誦）
二亡別負貸（十誦）
三判還否（僧祇）
七賞勞（二）
初牒章示德行（第七）
二明人物是非（二）
初引文會釋（二）
初評合否（有二）
二示所與（此律）
二約義料簡（二）
初德物料簡（義準）
二辨人進否（五分）
八時節（第八）
九分法（二）
初牒章分別（第九）
二依位別明（三）
初羯磨（二）
初五人法（二）
初賞勞（四）
初合敘賞分（第一）
二集物普召（今之）
三捨判問答（看病）
<pb n="786"/>
四量德賞勞（三）
初問答離過（具問）
二正加賞法（知此）
三義斷如非（義云）
二分物（二）
初與法（次明）
二分法（二）
初正明與法（五分）
二問答釋疑（二）（如文）
二四人法（母論）
二對首（第二）
三心念（第三）
十雜法（二）
初定僧俗中物（第十）
二判俗舍中物（義云）

○三十雜篇（二）
初牒篇名
二隨篇解（二）
初分章
二列釋（八）
初僧物（二）
初正明（第一）
二引證（五分）
二乞食（第二）
三陞座（第三）
四說法（二）
初觀機簡辨（第四）
二答緣恊時（十誦）
五淨地（第五）
六遇賊（第六）
七濟生（第七）
八雜事（十）
初火燈然滅（第八）
二捨離五慳（成實）
三四恩四輩（阿含）
四大小洗漱（五分）
五明諸過益（又不）
六對彼檀越（母論）
七履用嚴浴（僧祇）
八營主須宜（此律）
九五亂敬式（大五）
十頭陀少欲（見論）

○三流通（三）
初申敬三寶（稽首）
二敘往發今（自惟）
三紀年發願（蠶綠）

釋四分律比丘尼鈔科（終）

門人杭州大中祥符寺講律賜紫比丘（遇誠）安布次第
門人蘇州開元寺長講律賜紫比丘（智肱）制定勾當
門人往蘇州華嚴院傳南山祖教比丘（文捷）勸緣開板
已上不敢沉隱並依舊板重開嘉定改元正月元宵舉工。
臨安府菩提教院比丘（善思　道諫）募財重刊
正德三歲癸巳中秋日東洛乾蘭若密嚴比丘（玅辨）訂考重開板

<article id="n724">四分比丘尼鈔</article>

<talk>No. 724-A
 四分律比丘尼鈔卷上（并序）</talk>

<pb n="787"/>
終南山沙門釋　道宣　述
原夫別解脫戒始制鹿野之初毗尼法藏終被[鴳-女+隹]林
之後窯治七眾藻鏡四依慈風扇於五天德音播於
三界繇是坦羣類之夷途拯含靈之弱喪為四生之
標幟作六趣之舟航者也時有愛道一人舍夷五百
宿樹芳因嘉聲遠著深明業果玅達苦空迺能厭惡
生死訶毀家法憑仗尊親請佛求度葢大聖玄鑒知
有自行之功闕無弘傳之利故逆止於內心恐將生
於外結姨母情樂道門愛重福田之服自毀髮容瞻
戀祇桓之室殷勤三請佛遂許之正法理合千年度
尼減其五百阿難憂泣請度出家佛令遵崇八敬虔
奉三尊愛道聞持正法弗墜洎如來晦跡慧日潛暉
女人戒德漸將訛替逢緣起障解境生迷遂有明暗
異途昇沈殊趣故知浮海棄囊巨壑終為難渡涉途
毀足長路實不易行若非精翫護持戒品理難牢固
余忝預道門早承師訓自慨庸識闇短冥若夜遊竭
愚不已稍染毫藤每一事可觀輒再詳心首施身口
之關鑰識持犯之龜鏡務存至簡逐事省功恐大本
難通勞而寡效故制之以限分遵之以積漸猶天地
二化始合於自然齊魯二變終臻於至道若文義俱
辨復非鈔者所明今輒研覈諸篇撮其樞要立章三
十勒成三卷今所撰者用四分為宗斯文不具更將
諸部補闕易簡為義兼以人語會通餘之不盡文露
可尋。

<other>篇目</other>
卷上之上
勸學篇第一釋聚篇第二
結界篇第三集眾篇第四
足數篇第五受欲篇第六
十戒篇第七學戒篇第八
畜眾篇第九
卷上之下
具戒篇第十六念篇第十一
受衣篇第十二受盋篇第十三
淨施篇第十四說戒篇第十五
卷中之上
安居篇第十六受日篇第十七
自恣篇第十八師徒篇第十九
致敬篇第二十隨戒篇第二十一
卷中之下
隨戒篇之餘（自第二篇）
卷下之上
匡眾篇第二十二翻淨篇第二十三
受藥篇第二十四訃請篇第二十五
屆寺篇第二十六懺悔篇第二十七
卷下之下
懺悔篇之餘（自第三懺偷蘭遮罪）送終篇第二十八
二衣篇第二十九雜要篇第三十

No. 724
<sarticle>四分律比丘尼鈔卷上之上</sarticle>

終南山沙門釋　道宣　述
<other>○勸學篇第一</other>
此篇大門有三一順益二違損三業報。
第一順益者涅槃云欲見佛性證大涅槃必須深心
修持淨戒若持是經而毀淨戒是魔眷屬非我弟子
我亦不聽受持是經月燈三昧云雖有色族及多聞
若無戒智猶禽獸雖處卑下少聞見能持淨戒名勝
士華嚴經云具足受持威儀教法行六和敬善御大
眾心無憂悔順佛正法不違其教是故能令三寶不
斷法得久住又云戒是無上菩提本應當具足持淨
<pb n="788"/>
戒若能堅持於淨戒是則如來所讚歎持法經云持
二百五十戒者現世可得阿羅漢辟支佛涅槃大智
度論云若求大利當堅持戒如惜重寶如護身命以
戒是一切善法住處持戒之人壽終之時風刀解身
筋脈斷絕心不怖畏地持云三十二相無差別因皆
由持戒所得若不持戒尚不得下賤人身況復大人
相報此律云持律之人得五種功德一戒品牢固二
善勝諸怨三眾中決斷無畏四所有疑悔善能開解
五善能持毗尼令正法久住十誦云佛法幾時住世
答隨清淨比丘說戒法不壞名法住世成實論云道
品樓觀以戒為柱禪定心城以戒為郭要佩戒印得
入善眾五百問事云若持戒者即見法身若護法者
便為護佛如半月說戒即見我也。
第二違損者大品經云我若不持戒當墮三惡道中
尚不得下賤人身況得成就眾生淨佛國土一切種
智薩遮尼犍經云若不持戒乃至不得疥癩野干身
何況當得功德之身梵網經云若佛子信心出家受
佛淨戒故起心毀犯其戒者不得受一切檀越供養
亦不得國王地上行不得飲國王水五千大鬼常遮
其前鬼言大賊入房舍城邑宅中鬼復掃其脚跡一
切世人罵言佛法中賊一切眾生眼不欲見犯戒人
畜生無異木頭無別涅槃經云樂好衣服縱逸嬉戲
奴為比丘婢為比丘尼不樂不淨觀毀謗毗尼互用
三寶物等是名法滅盡相佛三昧經云犯四重禁虗
受信施過殺八萬四千父母等罪此律云有五種疾
滅正法一有比丘不誦律喜忘文句復教他人文既
不具其義有闕二為僧中勝人上座一國所宗而多
不持戒但修不善後生倣習放捨戒行三有比丘持
法持律持摩夷不教道俗便即命終令法斷絕四比
丘難可教授不受善語餘善比丘捨置五共相罵詈
互求長短疾滅正法又破戒之人有五過失一自害
二為智者所訶三惡名流布四命終生悔五死墮惡
道又上座不學戒亦不讚歎戒有餘比丘樂學戒者
不能以時勸讚我見如是上座過失故不讚歎恐餘
人習傚長夜受苦十誦云有諸比丘廢學毗尼便讀
修多羅阿毗曇世尊種種訶責五分律諸比丘不誦
羯磨不得受具足戒善見云若不解律但解經論不
得度沙彌作依止師。
第三業報犯罪輕重者經云佛告目連若比丘比丘
尼無慚愧心輕慢佛語犯眾學戒如四天王天壽五
百歲墮泥犂中於人間數九百千歲佛告目連若無
慚愧心輕慢佛語犯波羅提提舍尼戒如三十三天
壽千歲墮泥犂中於人間數三億六十千歲佛告目
連若無慚愧心輕慢佛語犯波逸提如夜摩天壽二
千歲墮泥犂中於人間數二十一億四十千歲佛告
目連若無慚愧心輕慢佛語犯偷蘭遮如兜率天壽
四千歲墮泥犂中於人間數五十億六十千歲佛告
目連若無慚愧心輕慢佛語犯僧伽婆尸沙如不憍
樂天壽八千歲墮泥犂中於人間數二百三十億四
十千歲佛告目連若無慚愧心輕慢佛語犯波羅夷
如大自在天壽十六千歲墮泥犂中於人間數九百
二十一億六十千歲總計僧尼於五篇七聚罪且篇
別單一罪論之如人間日月歲數合有一千二百六
十一億五十千歲墮泥犂中聖教不許特須敬順宜
修方便檢察身口勗志專崇高慕前聖不得自怠輕
慢佛語故經曰正法住正法滅意在茲乎。
<other>○釋聚篇第二</other>
此篇大門有七一波羅夷二僧伽婆尸沙三偷蘭遮
四波逸提五波羅提提舍尼六突吉羅七惡說（上列七聚
名下列五篇者除偷蘭遮惡說便是五篇也）。
第一波羅夷者十誦云謂墮不如意處婆論釋云猶
與魔鬬以犯此戒便墮負處阿毗䟦律云夷者秦言
劫功德也釋云波羅夷者譬如斷人頭不可復起也
<pb n="789"/>
若犯此戒不復成比丘尼此但從行法非用為名又
無餘者此從眾法絕分為名故偈云諸作惡行者猶
如彼死屍眾所不容受以是當持戒。
第二名僧伽婆尸沙者婆論云僧伽者名僧婆尸沙
者名殘若犯此罪垢纏行者非全淨用有殘之罪由
僧除滅故名僧殘母論云如人為他所斫殘有咽喉
故名為殘。
第三偷蘭遮者見論云偷蘭名為大遮言障善道體
是鄙穢此從不善以立名。
第四波逸提者十誦云墮在燒煑覆障地獄故名墮
尼薩耆者出要律儀云尼薩耆者舊翻為捨墮聲論
云尼翻為盡薩耆為捨此云盡捨捨財捨罪捨心具
此三捨故云盡捨。
第五波羅提提舍尼者義翻云向彼悔從對治境以
立其名明了論云翻為各對應說謂對人說所作罪
也。
第六突吉羅者見論云突者惡也吉羅者作也此律
云式叉迦羅尼者翻為應當學見論云式叉者學迦
羅尼應當作名為學應當作也義云西域語例故云
學應當作若依此方應云應當學婆論問曰何故此
篇獨名應當學答餘戒易持而罪重犯懺是難此戒
難持罪輕而易犯當順心學不結罪名故云應當學
又西僧云翻為守戒此罪微細持之極難故隨順當
守以立其名十誦云以天眼見犯戒比丘如駛雨下
豈非精翫在心名為守戒也。
第七惡說者初以身名惡作口名惡說故突吉羅復
加一惡說合有七也。
問曰諸經律中或名尸羅或名戒或名毗尼或名律
或名波羅提木叉或名解脫既有多種云何取別耶
答曰若廢名談體體即是一總不出戒戒是防非止
惡為義所以諸名竝欲防非齊兼止惡故攝別歸總
莫過於戒故經云戒定慧也此據三學行法以立總
也若廢體談名名則有別言毗尼者謂西梵正音此
翻為滅然滅非毗尼謂能滅諸過故名滅此從功行
以立其名言律者法也法有楷模能詮輕重疏染淨
故名為法就能詮之教以立其名此上二種竝從能
治行以立名也此下尸羅及與木叉皆從所詮之行
以立其名言尸羅者智論云秦言性善謂體是善非
惡無記亦名為戒戒有防非之功亦有善因之義此
從善因以立名言波羅提木叉者此云處處解脫謂
身口七支非一名為處處果名為解脫隨分得脫即
是果義此從果善以立名雖因果竝論然防非中要
生善義強故以戒攝別用為宗極由有戒故久助資
成便招世間出世間多種樂果故名戒也若欲互攝
隨以何名皆有互攝之義如戒是防非止惡即是滅
惡義戒有楷模能詮輕重即是法義法義既成便是
性善性善既成便為因義因義招生即攝果義餘名
互起亦皆如此上明因果二名復有受隨兩義言受
戒者謂創發要期納法在心名之為受有懸防之能
又名為戒二隨戒者謂持心後起義順於前名之為
隨隨有防非之功亦名為戒隨有兩種一是精持不
犯二犯已能悔若對精持不犯便具止作二持若對
犯已能悔即辨止作二犯所言止持者如受戒已止
不作惡即名為持持由止生故名止持言作持者謂
動身口戒意離非順本所受不犯前過號之為持持
由作生故名作持言止犯者謂止不修善違本所受
名之為犯犯由止成故名止犯此則止犯翻前作持
也言作犯者謂動身口造作前非違本要期名之為
犯犯由作成故名作犯翻前止持也故二持翻兩犯
二犯翻二持逆順不相妨善惡體相違。
<other>○結界篇第三</other>
此篇大門有三一定量二大界三戒場。
第一定量者婆論云尼大界者唯得一拘盧舍（義準五里
<pb n="790"/>
儻有難緣準四分律僧界一日往還義有百里中間延促任情所結）見論云戒場極小
下至容二十一人便得減則不聽（中間大小任情可知）。
第二大界有六種一簡緣二立相三唱形四集僧五
辨欲六作法。
第一簡緣者問曰界中有河得合結否答常有橋船
得問曰一標得作兩相否答一肘已上作相者得。
第二立相者若依此律界相不定若東方有山稱山
有壍艸𧂐汪水糞聚釘杙空地等竝得作相然空相
一種結竟即須題記令後來尼識知界相行法者無
疑見論云界形有五一方二圓三鼓形四半月五三
角義云若先無相隨前所列者立之亦得今時結者
多是空地四方城邑隨相唱之然須識過後便得唱
結謂前學未達後學未明若唱方相須容舛錯如從
牆外唱云從東南角至西南角乃至一周訖寺南門
外便成別眾以唱界從牆基直過門限外便成界內
儻寺中閉戶作羯磨門限外有人不喚盡集豈非別
眾若從牆內唱復有破夏離衣之過以界隨牆內起
今既傍牆直唱門限內地便成界外寺中作法有人
說欲至門限內須有所作又來入界豈非別眾若破
夏離衣者有人在界安居明相未出至限邊未還之
頃明相已出便是界外豈非破夏離衣既知不易不
得籠通直唱儻有斯謬令他一生虗過。
第三唱形者五分律云不唱方相結不成此律云使
舊住人唱義云未唱之前親自按行識知處所屏處
暗誦勿令對眾致有謇錯先須從東南角為始故律
云東方有山稱山此亦何定隨穩便而唱未要指東
為式僧中差一人唱被差人起禮僧足已至僧中立
唱云。
大姉僧聽。我舊住比丘尼。今為僧唱四方大界相。從
寺院大牆。東南角內角。傍牆西下。至南門東頰北土
楞。從此屈曲。至南門西頰北土楞。從此傍牆西出。至
西南角內角。從此傍牆北出。至西北角內角。從此傍
牆東出。至東北角內角。從此傍牆南出。還至東南角
內角。是為大界相。一周訖（三說亦有牒人者法亦應成也）。
若有俗家侵入寺腹或牆壍尖斜或寺多門竝須一
一屈曲隨地形唱若橫牆隔礙者當須唱穿牆直過
便得。
第四集僧者若標相狹自然寬者應盡自然界六十
三步集若標相寬自然狹者亦盡標內集一則深防
二僧祇有文若標內外有僧界者兩不相妨不須集
僧若有作法界者但令寺尼莫出自然界餘自然界
通結亦得。
第五辨欲者問曰結界何為不得受欲答曰具三義
故不得受欲一結界是眾同之本理宜急制二自然
界弱不勝羯磨故僧祇云非羯磨地不得作僧事三
令知界畔護夏護衣宿食別眾等過。
第六作法者。
上座問僧集和合否答曰僧集和合又問云未受具
戒者出答云已出又問云僧今和合何所作為答云
結大界羯磨（上來問答眾中知解者為之）。
大姉僧聽。此住處比丘尼。唱四方大界相。若僧時到
僧忍聽。僧今於此四方相內結大界。同一住處。同一
說戒。白如是。
大姉僧聽。此住處比丘尼。唱四方大界相。僧今於此
四方相內結大界。同一住處。同一說戒。誰諸大姉忍。
僧今於此四方相內結大界。同一住處。同一說者默
然。誰不忍者說。僧已忍。於此四方相內。同一住處。同
一說戒。結大界竟。僧忍默然故。是事如是持。
第三戒場者別有五節一竪標二立圖三擇非四唱
結五解界。
第一竪標者若安戒場結者應竪三標第一重者戒
場外一肘自然內畔安一標此是戒場相第二重標
者戒場外次一肘自然外畔安一標此是大界內相
<pb n="791"/>
第三重者大界外相周帀安標此是大界外相也若
安石釘橛竝得作相先唱內標為首然後第二第三
次第結之其大界牆基無比寺連者不問寬狹竝得
作相若有寺牆相連或內安戒場者其二界牆基必
須尺八已上方得為相故律云應留中間地恐兩界
涉也（義詳極狹應留一肘計有尺八得標二相更闊彌善）。
第二立圖者上來達法者無疑猶恐新學之徒未能
曉會故略以畫圖冀補規路按圖行事庶免矛盾耳。
<img n="X/X40p0709_01.png"/><rubynote t="【圖】"/>

今依此圖便有三相若唱大界外相必須在外唱之
周帀屈曲一如前說若在牆內唱者西南兩面自然
地邊即與大界內相共合便不分彼此之異若無戒
場者得從內唱大界內相東北二邊有小牆者應傍
小牆東南角外唱穿小牆西入還傍大界南牆內至
西南角還傍大界內西牆直北穿小牆過然後屈曲
唱之戒場外自然地東北兩邊即用小牆為自然空
地西南兩邊即用一肘繩標外為自然地若大界內
先無相者應豎標杙以繩連之當於戒場東南角離
大界南牆尺八傍小牆基下釘一大杙直至西牆離
西大牆內尺八地又釘一杙直北至小牆基下復釘
一杙亦令遠大牆一尺八寸仍以繩連此三標外為
自然地其戒場相者東北兩面即以小牆內畔為戒
場相西南兩邊即用繩標久固不壞者人在自然地
內不妨戒場內得成法事以識知界相故若破壞無
者後客尼來不知界畔客可來去不定恐破僧法事
若大界牆基闊二尺已上者唱此一肘自然地縮入
大界牆內為穩審故以界是色法入實無妨計一肘
自然地尺殘有二寸便是界體足標兩相上來所列
聊寄一物作此界相未必如圖至時稱事任補茲處
於戒場門亦應屈曲唱出恐文繁不述。
第三擇非者若結二界應先結戒場後結大界五分
亦然若先結大界當捨已更前結戒場後結大界母
論云外處不結大界直結小界者亦不得受具。
第四唱結者若欲唱結各當界為之不得彼此遙作
使自然界尼盡集戒場所令一舊住比丘尼起具修
威儀立唱云（坐唱亦得）。
大姉僧聽。我舊住比丘尼。今為僧唱戒場。四方小界
相。從東南角內標。傍繩西下。至西南角內標。從此傍
繩北下。至西北角內標。從此傍小牆東下。至東北角
內標。從此南下。還至東南角內標。此是戒場相。一周
訖（三說）。
上座問。僧集和合否。答云。已集和合。又問。未受具戒
者出。答云。未受具戒者已出。又問。僧今和合。何所作
為。答曰。結戒場羯磨。
大姉僧聽。此住處比丘尼。唱四方小界相。若僧時到
僧忍聽。僧今於此四方小界相內結戒場。白如是。
大姉僧聽。此住處比丘尼。唱四方小界相。僧今於此
四方小界相內結戒場。誰諸大姉忍。僧今於此四方
小界相內。結戒場者默然。誰不忍者說。僧已忍。僧今
於此四方小界相內。結戒場竟。僧忍默然故。是事如
是持。
次結大界者有三重一唱內相二唱外相三唱竟總
結先唱內相云。
大姉僧聽。我舊住比丘尼。今為僧唱四方大界內相。
從小牆東南角。穿小牆西出。傍大牆內。至西南角內
角。從此傍大牆北下。穿小牆直過。至小牆西北角外
角。從此傍小牆東下。至小牆東北角外角。從此傍小
牆南下。還至小牆東南角外角。此是大界內相。一周
訖（三說）。
次唱外相者應從寺院外牆東南角外角為始。
大姉僧聽。我舊住比丘尼。今為僧唱四方大界相。從
寺院外牆東南角外角。傍牆直至南門東頰外土楞。
<pb n="792"/>
隨屈曲西出。至門西頰外土楞。從此西下。至西南角
外角。從此北下。至西北角外角。從此東下。至東北角
外角。從此南下。還至東南角外角。此是大界外相。一
周訖（三說）。
第三唱已總結云此為外相彼為內相此是大界內
外相各三周訖唱已應告僧云已唱大界內外相竟
眾僧應作羯磨唱尼然後復座。
上座問僧集和合否。答云。僧集和合。又問。未受具戒
者出。答云已出。又問僧今和合何所作為。答云結大
界羯磨。
大姉僧聽。此住處比丘尼。唱四方大界相。若僧時到
僧忍聽。僧今於此四方相內結大界。同一住處。同一
說戒。白如是。
大姉僧聽。此住處比丘尼。唱四方大界相。僧今於此
四方相內。結大界。同一住處。同一說戒。誰諸大姉忍。
僧今於此四方相內結大界。同一住處。同一說戒者
默然。誰不忍者說。僧已忍。於此四方相內。同一住處。
同一說戒。結大界竟。僧忍默然故。是事如是持。
第五解界者先解無戒場大界法。
上座問。僧集和合否。答云僧集和合。又問未受具戒
者出。答云已出。又問不來諸比丘尼說欲否。答云說
欲訖。又問僧今和合。何所作為。答解大界羯磨（自下諸羯
磨問緣皆須此四不繁重述準此可知出功德衣犍度文）。
大姉僧聽。此住處比丘尼。同一住處。同一說戒。若僧
時到僧忍聽。今解界白如是。
大姉僧聽。此住處比丘尼。同一住處。同一說戒。今解
界誰說大姉忍。僧同一住處。同一說戒。解界者默然。
誰不忍者說。僧已忍。同一住處。同一說戒。解界竟。僧
忍默然故。是事如是持。
若有戒場先解大界後解戒場上座問答隨事別稱
不同受戒一答得作眾多羯磨次解戒場者正解戒
場時還須在戒場內不得在大界遙解律無解文今
準難事解界但翻結為解理通文順。
問僧今和合何所作為。答解戒場羯磨。
大姉僧聽。僧集此處。解戒場。若僧時到僧忍聽。今解
戒場。白如是。
大姉僧聽。僧集此處解戒場。誰諸大姉忍。僧集此處
解戒場者默然。誰不忍者說。僧已忍。集此處解戒場
竟。僧忍默然故。是事如是持。
此律治故伽藍不失淨地若疑應捨已更結見論云
依相結已後失界相界亦不失小法滅盡經云劫火
起時曾作伽藍所不為火焚乃至金剛界為土臺也
假令惡心解界亦不失。
<other>○集眾篇第四</other>
此篇大門有三一鳴穉二集僧三分齊。
第一鳴穉者五分初打三通後因他請方有長打付
法藏經云長打意存濟苦增一阿含經云若打鐘時
一切惡道諸苦竝停又說二偈除五百億劫生死之
重罪降伏魔力冤除結盡無餘露地擊犍穉比丘聞
當集諸欲聞法人度流生死海聞此玅響音盡當雲
集此既知如此維那將欲鳴穉先具威儀禮十方佛
已至誠為物召集十方賢聖之意然後漸漸生槌令
從微至著不得麤心大打驚動眾心西傳云時至應
臂吒犍穉臂吒者此云打犍穉者此云所打之木或
用檀桐木等彼無鐘磬故多打木集人也五分布薩
不時集妨行道佛言唱時至若打犍穉若打鼓吹螺
使舊住沙彌淨人不得多打應打三通在處多不得
徧聞高處唱之猶不知集應更相語知集若無沙彌
淨人比丘亦得打（尼準同僧）十誦云居士請僧自於寺內
鳴穉乃至白時至及送食女人亦自鳴穉此律若唱
時到亦言沙彌白衣為之（今時諸寺僧尼立制不許沙彌白衣打鐘此迷教甚
矣）。
第二集僧者此有二種第一若作法界攝僧盡須界
<pb n="793"/>
內集除說欲不犯第二若自然界則有二節一可分
別聚落謂城外村坊邊夷城邑人民稀尠可得分別
隨義立名也即準十誦於無僧坊聚落中初作僧坊
未結界相隨聚落界是僧坊界下文齊行來處此內
不得別眾此應是可分別聚落也此律聚落界取其
院相二不可分別聚落者謂中華之處人民繁多不
可分別隨義立名也即準僧祇若城邑聚落界分不
可知者用五肘弓七弓種一樹齊七樹相去使異眾
相見不犯別眾各得成就此應是不可分別聚落也
義準相通計七樹六間總有六十三步（蘭若道行水界此之三種
希故不論）。
第三分齊者此總明僧有四種一四人僧者極少說
戒捨墮者是二五人僧者謂極少邊地受具自恣者
是（若準僧祇捨墮亦入五人僧攝即類自恣亦然）三十人僧者謂極少中國
受戒者是（準尼二眾各十人也）四二十僧者謂極少懺僧殘出
罪者是（尼懺出罪僧尼各須二十同大僧也）義云前之四僧各據自行
為言竝須清淨如已犯小罪不應羯磨故若據眾法
則有二種若為說戒懺罪必須清淨以有犯者不得
說戒不得聞戒不得向犯者懺悔犯者不得受他懺
悔若為受戒生善門者未必取體但使三根相淨令
前人起尊仰心便成受具故律云弟子雖知和尚犯
重而不知向如是人邊受戒不得亦開成受當知但
取相淨。
<other>○足數篇第五</other>
此篇大門有二一擇眾二簡相。
第一擇眾者十誦云有十一人不足僧數謂睡眠比
丘若聞白已睡者得成未白已前不足數亂語人憒
閙人入定人瘂人聾人具二人狂人亂心人病壞心
人樹上比丘等竝不足數伽論云有三人不足數重
病人邊地人癡鈍人等受戒自恣一切不成足數僧
祇云有七人不足數謂和尚足十授戒不成若與欲
人若隔障若半覆半露中間隔障若半覆半露伸手
不相及露地不相及乃至行作羯磨坐則犯別住坐
臥互乖亦爾義加醉尼亦不足數十誦白衣亦不足
數婆論亦不足數（右件諸部及義加總有二十三人竝不足僧數也）此律有
二十八人不足數謂為比丘作羯磨比丘尼及式叉
沙彌沙彌尼十三難三舉已擯應擯等此二十二人
由非類故不足別住戒場上神足在空隱沒離見聞
處此等五人雖是同類由與僧居相中是乖故不足
數為羯磨人由為僧量故不足數和尚一人不足受
戒羯磨為他所量故訶責擯出依止遮不至白衣家
等四人得應一切羯磨摩那埵本日治出罪等三人
及十誦中行本日治竟行摩那埵竟合有五人不足
前摩那埵等三種羯磨得應餘法事用義云十三難
等若未自言已前同僧法事竝得成就若雖自言當
作法時無人知者亦成僧事由相不違辨得前事故
此律云不得以天眼觀他淨穢應以肉眼看也十誦
云若犯重人賊詐作比丘本白衣時破戒人等若言
過後羯磨不成若不言者一切法成乃至亦不聽天
眼看他持犯義云自言者要告前人云我犯淫盜等
令前人了了知解方為自言若雖不自言然眾竝知
是犯重十三難人等舉國知聞眾人共悉此等諸人
不待自言亦不足數假令同界不喚無過若爾何故
律云竝要自言又不應以天眼觀他淨穢耶答律要
自言者據不知者論今既知犯豈待自言又不許天
眼觀應以肉眼看我還以肉眼看不用天眼觀何為
得足數故婆論云犯重比丘眾僧知犯不須自言及
以現前直爾滅擯驅出義云若審知有此犯重人其
人兇惡不可揀出秉法之人若在露地作法必令眾
僧肩膝相拄周帀而坐不得間隔好人單行而坐伸
手之外便成別眾若行此法宜可密為不得向說前
人若知反成礙法若在堂內覆障處作法者雖好惡
相參法成無過今時末法犯者極多恐法難辨故別
<pb n="794"/>
標記。
第二簡相者夫論眾法但取外淨不論內染但令相
順心違便成法事故律云見如法羯磨而心不同得
成如法準此取相不論心非若欲秉法問和待答人
坐竟然後為之為濟被治許立得成若乞受戒懺悔
等坐乞彌善雖無正文義準應得唯有二人立秉得
成一威儀師為僧所使不得輒坐二半月說戒眾大
難聞開立說戒自餘一切竝須坐秉也如律云為眾
大開作轉輪高座說戒未必立說得成舊開立說戒
者良恐不成若依此說但開威儀師一人得立秉法
餘者不成五分云病人背羯磨佛言犯別眾（今時僧尼不閑
戒律徒眾既大多有後生威儀不正背羯磨師非也）。
<other>○受欲篇第六</other>
此篇大門有二一欲緣二說法。
第一欲緣者義云若有犯戒非法緣等以事非故不
合與欲故律云若為佛法僧塔看病病人等是正緣
開也今時尼眾輕慢說戒不敬羯磨聞道眾集作法
則生怠惰心受戲論造作非法則身輕奮勇致令說
欲者多眾集者少又無病稱病不欲言欲不淨言淨
令他傳妄對眾而說隨僧多少一一尼邊皆獲三提
所傳之人知而妄告亦得三罪問無病既不合說欲
得成法事否答成前人自有妄語之罪。
第二說法者此律正說欲文不牒其事今時著者乃
是古人所加不安無失。
大姉一心念。我某甲比丘尼。如法僧事。與欲清淨（此自
說法一說便得）。
次明轉欲兼他法謂受他欲已自有緣事不得往者
須轉與他佛云開之問得幾度轉答依母論得七反
轉。
大姉一心念。我某甲比丘尼。受某甲比丘尼欲清淨。
彼及我身。如法僧事。與欲清淨（一說）。
問欲與清淨同異云何答欲應羯磨清淨應說戒若
說戒之時二俱須牒此律若重病人不能廣說者聽
若言我說欲若言與我說欲若言為我說欲若現身
相等竝成欲（反上不成）問餘說可解若為現相答五分云
病人不能口說聽現身相與清淨欲若舉手舉指搖
頭乃至舉眼得名清淨　對眾法。
大姉僧聽。某甲比丘尼。我受彼欲清淨。彼如法僧事。
與欲清淨（一說）。
若受他欲已不得住者對僧說云。
大姉僧聽。我某甲比丘尼。彼某甲比丘尼。我受彼欲
清淨。彼及我身。如法僧事。與欲清淨（一說）。
若自有緣說付僧者。
大姉僧聽。我某甲比丘尼。如法僧事。與欲清淨（一說）。
問對僧說欲音聲閙亂一時總說者得成以否答若
有難逼定應得成除此良恐非法不成故五分僧祇
令至僧中稱名字說若不如是一一不成問欲人多
坐人少得成法否答此律不了餘部恐不成故僧祇
云與欲人若多作布薩得越毗尼罪五分云聽多人
集持欲人來少問睡眠忘誤不說者得成否答此律
受欲人若睡眠入定忘誤不說皆成若故不說法成
得罪問與欲已前事訖不來犯別眾否答不犯以我
情和至僧不關欲緣事也。
<other>○十戒篇第七</other>
此篇大門有十一釋名二出家三受戒四受衣五說
淨六捨墮七說戒八安居九受日十自恣。
第一釋名者耶舍傳云沙彌者註云勞之小者以修
道勞也又翻為息慈謂息世染之情以慈濟萬物也
又創入佛法俗情猶存故須息惡行慈也。
第二出家者僧祇云一日一夜出家修梵行離六百
六千六十歲三途苦本緣經云一日一夜出家故二
十劫不墮三惡道五百問事云父母王法不聽盜度
犯重見論云求度不得欲燒寺者聽不白父母得度
<pb n="795"/>
出家此律不白父母私度巧師兒出家佛言自今已
去若度出家者應作單白和僧使知為成問答無過
失立出家者眼見耳不聞處作形同單白和僧云。
僧今和合。何所作為。答作形同單白羯磨。
大姉僧聽。是某甲從比丘尼某甲。求剃髮。若僧時到
僧忍聽。某甲從比丘尼某甲剃髮。白如是（若不和白房房語知
亦得）。
次請和尚云。
大姉一心念。我某甲。今請大姉。為和尚。願大姉為我
作和尚。我依大姉故。得剃髮出家。慈愍故（三說）。
次請阿闍棃云。
大姉一心念。我某甲今請大姉。為阿闍棃。願大姉為
我作阿闍棃。我依大姉故。得剃髮出家。慈愍故（三說）。
二師竝答言好。
婆論云若先請和尚受十戒時和尚不現前亦得十
戒若聞知死受戒不得若不聞死受戒得成闍棃應
同清淨士度人經云於落髮處香湯灑地周圍七尺
內四角懸旛安一小座擬出家者坐復施二勝座擬
二師坐欲出家者著本俗服拜辭父母尊親訖口說
偈云流轉三界中恩愛不能脫棄恩入無為真實報
恩者（說偈已脫去俗服也見論云應以香湯洗浴除白衣氣度
人經云仍著出家衣止得著泥洹僧及僧祇支未得
著安陀會入道場時應來至和尚前長跪和尚應生
兒想不得生惡賤心弟子於師應生父想和尚為種
種說法誡其心已來向闍棃前坐善見云以香水灌
頂讚云善哉大丈夫能了世無常捨俗趣泥洹希有
難思議敬禮十方佛竟說偈云歸依大世尊能度三
有苦亦願諸眾生普入無為樂（然後闍梨為剃髮）度人經云
為剃髮時傍人為誦出家唄云毀形守志節割愛無
所親棄家弘聖道願度一切人與剃髮時當頂留三
五周羅髮來至和尚前長跪和尚問言今為汝除去
頂髮許否答云好然後和尚為著袈裟當正著袈裟
時善見論說偈云大哉解脫服無相福田衣披奉如
戒行廣度諸眾生度人經云禮佛訖行道三帀誦自
慶偈云遇哉值佛者何人誰不喜福願與時會我今
獲法利又禮大眾及二師己在下行坐受六親拜賀
出家離俗竟心懷歡喜父母諸親皆為作禮悅其道
意應中前剃髮最好母論云髮剃著袈裟已然後受
三歸五戒等。
第三受戒者先集僧已受戒人著見處離聞已作法
同單白令僧知其得法問僧云。
僧今和合。何所作為。答作法同單白羯磨。
大姉僧聽。是某甲。從比丘尼某甲出家。若僧時到僧
忍聽。某甲從比丘尼某甲出家。白如是。
五分十誦先受五戒然後受十戒（儻不受五戒直受十戒亦得眾僧得
小罪也）善見云當令禮僧足往阿闍棃所禮已長跪合
掌教云汝當隨我語授汝三歸答云爾義云文中不
言在僧前受計理別處為受應得然欲生行者善心
當對僧受最好亦須問其遮難以有難者不得受戒
問難之緣大同下具戒中說。
我某甲。歸依佛。歸依法。歸依僧。我今隨佛出家。某甲
為和尚。如來至真等正覺。是我世尊（三說）。
我某甲。歸依佛竟。歸依法竟。歸依僧竟。我今隨佛出
家已。某甲為和尚。如來至真等正覺。是我世尊（三說）。
既受戒已應為說戒相。
盡形壽不殺生是沙彌尼戒能持否（答能）。
盡形壽不偷盜是沙彌尼戒能持否（答能）。
盡形壽不淫是沙彌尼戒能持否（答能）。
盡形壽不妄語是沙彌尼戒能持否（答能）。
盡形壽不飲酒是沙彌尼戒能持否（答能）。
盡形壽不著華鬘香油塗身是沙彌尼戒能持否（答能）。
盡形壽不歌舞倡伎故往觀聽是沙彌尼戒能持否
（答能）。
<pb n="796"/>
盡形壽不高廣大牀上坐是沙彌尼戒能持否（答能）。
盡形壽不非時食是沙彌尼戒能持否（答能）。
盡形壽不捉生像金銀寶物是沙彌尼戒能持否（答能）。
告云。
是沙彌尼十戒盡形壽不得犯能持否（答能）。
既知戒相已應為說出家功德高於須彌深於巨海
傍若無邊廣於虗空又為說六念等法大同僧尼由
制通沙彌尼至第三念時云。
我今年若干歲。某年某月某日某時。受得沙彌尼十
戒。
此律當以生年為次第若生年等者應以出家年為
次第二俱須知餘所未知當問和尚闍梨。
第四受衣盋者由隨道要務竝加持故法衣被身以
遮外也應器資食以充內也內外不持皆結其犯僧
祇五眾衣盋恒常隨身違者出界結罪婆論云沙彌
尼受十戒已應具上下二衣一當[鬱-山+止]多羅僧二當安
陀會（財體色法同下篇說）手執上衣隨對一大尼式叉沙彌尼
前皆得說云。
大姉一心念。我沙彌尼某甲。此縵[鬱-山+止]多羅僧應量作。
今受持（三說下衣準說）。
大姉一心念。我沙彌尼某甲。此縵[鬱-山+止]多羅僧。先受持
今捨（一說下衣準說）受盋云。
大姉一心念。我沙彌尼某甲。此盋多羅應量器。今受
持（三說捨文反前可解）。
第五說淨者若得長衣盋藥竝同下尼法唯改罪名
為別竝號吉羅。
第六明捨墮通界內外得以無別眾過若犯五篇同
名吉羅初篇四重應當滅𢷤自下四篇懺淨依本。
第七說戒者通別有二通如尼說別則不同沙彌尼
等半月亦合別集一處說戒為末世行希故略而不
述若具說者反成[山/一/虫]弄徒盈卷軸儻有不羣冀詳鈔也
愛道尼經云應為沙彌尼等說五德十數名福田為
良為美依之得福盡可成佛云何為五一者發心離
俗懷佩道故二者毀其形好應法服故三者委棄身
命導崇道故四者永割親愛無適莫故五者志求大
乘為度人故爾時世尊為說偈言毀形守志節割愛
無所親棄家弘聖道願度一切人五德超世務名曰
最福田供養獲永安其福第一尊（此偈出福田經）僧祇十數
云一者一切眾生皆依食故（為破自餓外道）二者名色（為破自然
外道）三者痛痒想（為破執梵天為因外道）四者四諦（為破無因果外道）五
者五陰（為破神我外道）六者六入（為破識外道）七者七覺意（為破不修
外道）八者八正道（為破邪因外道）九者九眾生居（為破色無色天計涅槃外
道）十者十一切入（為破色空外道）　式叉尼對首說戒
大姉一心念。十方眾僧說戒日。式叉摩那某甲清淨
（三準沙彌尼說說）。
第八安居者十誦制五眾安居受日此律遊行戒中
三眾竝結有罪（坐夏法則如下文說）。
第九受日者準尼七日法說不爾直白當眾大尼式
叉尼沙彌等出界亦得。
第十自恣者通行尼自恣已五德尼喚式叉尼沙彌
尼來入僧中五德尼對前受自恣。
大姉一心念。今眾僧自恣日。我式叉摩那亦自恣。若
有見聞疑罪。大姉長老哀愍故語我。我若見罪。當如
法懺悔（三說沙彌尼準說可知）。
若別自恣則不須此對首自恣云。
大姉一心念。今是眾僧自恣日。我式叉摩那尼某甲
清淨（三說）。
沙彌尼類說可知不清淨者發露懺已自恣母論云
沙彌等常逐二師讀誦經一切僧中所有作者皆不
得違婆論云沙彌尼等不為三寶利益緣掘地者犯
罪此律大尼戒後結突吉羅五分云若罰沙彌尼先
語其師師亦不應作非法助沙彌尼若治罰應作種
種苦使掃地除糞摙石治階道等若不為和尚阿闍
<pb n="797"/>
棃及餘人作使應語如法供給和尚眾僧作使次第
應作不應遮不與僧中利養此是施主物應與此律
次第與房舍臥具若不愛護不應與若利養隨次與
自餘法用具如五部律三千威儀說但不得說罪體
輕重師僧指事教持不犯師僧不教竝結有罪不取
師語亦結有犯。
<other>○學戒篇第八</other>
此篇大門有五一翻名二乞戒三秉法四六法五行
法。
第一翻名者式叉義翻為學摩那為法故名為學法
尼也。
第二乞戒者此律云聽十八童女二歲學戒當如是
與沙彌尼應詣僧中具修威儀作如是乞云。
大姉僧聽。我沙彌尼某甲。今從眾僧。乞二歲學戒。和
尚尼某甲。願僧與我二歲學戒。和尚尼某甲。慈愍故
（三說）。
第三秉法者沙彌尼應離聞著見處已尼眾中當作
羯磨和僧云。
僧今和合何所作為答云受二歲學戒羯磨。
大姉僧聽。彼沙彌尼某甲。今從眾僧。乞二歲學戒。和
尚尼某甲。若僧時到僧忍聽。與沙彌尼某甲。二歲學
戒。和尚尼某甲。白如是。
大姉僧聽。彼沙彌尼某甲。今從眾僧。乞二歲學戒。和
尚尼某甲。僧今與沙彌尼某甲。二歲學戒。和尚尼某
甲。誰諸大姉忍。僧與沙彌尼某甲。二歲學戒。和尚尼
某甲者默然。誰不忍者說（三說）。
僧已忍。與沙彌尼某甲。二歲學戒竟。和尚尼某甲。僧
忍默然故。是事如是持。
第四六法者此律云次當喚來入眾為說六法名字
某甲諦聽如來無所著等正覺說六法不得犯。
一不得淫欲法若式叉摩那行淫欲法非式叉摩那
非釋種女若與染心男子身相觸缺戒應更與戒汝
是中盡形壽不得犯能持否（答能）。
二不得偷盜乃至艸葉若式叉摩那取人五錢若過
五錢若自取教人取若自斫若教人斫若埋壞色非
式叉摩那非釋種女若取減五錢缺戒應更與戒汝
是中盡形壽不得犯能持否（答能）。
三不得故斷人命乃至蟻子若式叉摩那故自手斷
人命求刀授與人教死讚死若非藥墮胎厭禱呪術
自作教人作非式叉摩那非釋種女若斷畜生不能
變化命者缺戒應更與戒汝是中盡形壽不得犯能
持否（答能）。
四不得妄語乃至戲笑若式叉摩那不真實非己有
自稱言我得上人法得禪解脫得三昧正受得須陀
洹果乃至阿羅漢果言天來龍來鬼來供養我非式
叉摩那非釋種女若於眾中故作妄語缺戒應更與
戒汝是中盡形壽不得犯能持否（答能）。
五不得非時食若式叉摩那非時食缺戒應更與戒
汝是中盡形壽不得犯能持否（答能）。
六不得飲酒若式叉摩那飲酒缺戒應更與戒汝是
中盡形壽不得犯能持否（答能）。
第五行法者式叉摩那具學三法一學根本謂前四
重是二學法謂染心男子相觸盜人四錢斷畜生命
小妄語非時食飲酒此是六法體三學行法謂一切
大尼戒行竝須具學若於學法中犯者更與二年羯
磨犯根本滅擯犯餘行但名缺行於教不制直令改
悔若滿二年已犯學法者更與二年此律式叉摩那
一切大尼戒法應學除自手取食無沙彌尼者不犯
得授食與他僧祇云式叉尼應學十八法一在大尼
下沙彌上坐二式叉尼不淨食大尼淨大尼不淨食
式叉尼亦不淨三大尼得與式叉尼二宿式叉尼得
與沙彌尼二宿四式叉尼得與大尼授食除火淨五
生種取金銀自從沙彌尼受食五大尼不得為說七
<pb n="798"/>
聚罪名六得語云不淫殺妄語如是等憶持七式叉
尼布薩日八至自恣日入僧中長跪合掌云。
阿闍棃耶僧我某甲清淨僧憶持。
三說已而去第九第十第十一第十二謂後四波羅
夷犯者更從始學第十三十七僧殘已下若犯一一
作吉羅悔餘如彼說（此十七僧殘等作六句通十二為十八句）。
問受法為對面遙授耶答諸部不同今依四分令此
沙彌尼入眾從僧三乞已應往離聞處著見處已比
丘尼為羯磨授準此四分遙者得若依十誦入眾對
面為授乃諸部不同弗可互用當部自行不得捨此
就彼問學戒不滿二年得戒否答不得何意得知如
持六法垂滿二年隨缺一戒更與二年故知不得又
僧祇云若尼受學不滿與受具得提學戒要滿二歲
十誦云六法者練心地試看大戒受緣二年者練身
也試知有胎無胎故臨受對眾問云二歲學六法否
五分等羯磨文中皆言二歲學戒滿義云今時多有
無識之人公然許他不滿便與授具若不滿得戒何
故僧祇十五律等皆結師罪又五分等皆羯磨文中
言滿今時師眾俱知不滿輒違聖教妄言道滿便事
不應法法豈得成若勒年滿定知得戒若凡情妄授
儻不得戒豈非誤他一生虗過罪資累劫既非難逼
有何忽迫強違聖意抑令早受或有妄引文解言不
受十戒尚自得成準此不滿二歲何容不許今解不
同彼是開通律有誠文此是制法聖教便禁開制不
同何得相準六法是制不得不行十戒開法逆順無
違斯則開制矛盾陞沈有隔非直妄判之過偏顯無
知亦乃冐授之失殃及自他耳此律云不知得戒相
造非法與學制法若已曾嫁者年十歲已上與二歲
學不須十八也問何意小年曾嫁便與六法耶答婆
論云年十二者得受具戒為夫家所使經忍眾苦加
厭本事意志成就僧祇亦然義云式叉尼不得與大
尼為伴以戒未滿故自不得與沙彌為伴以非同類
故若一大尼兼一式叉尼若二式叉尼兼一沙彌尼
得共為伴餘人不合沙彌尼雜戒文云不得共優婆
夷相看形體大笑又不得僻處倮形自弄身體亦不
得照鏡摩面畫眉受經時當與長老尼共行去座六
尺長跪問義時當識句逗師若訶責即自悔過不得
覆藏不得自理不得惡眼視師等。
<other>○畜眾篇第九</other>
此篇大門有二一畜意二制乞。
第一畜意者此律云尼十二歲欲度人受具足戒者
應白二羯磨請僧聽許已然後得度否者犯提若受
他依止式叉尼等犯吉羅若和尚尼無德僧止其度
人捨畜眾羯磨若得羯磨已一年中得一大尼一六
法尼一沙彌尼一依止人更不得多隔一年已更欲
度者還如前法與衣食及法更不須重與羯磨。
第二制乞者其度沙彌尼式叉尼大尼戒竝須乞以
年年度弟子犯罪故捨畜眾法等乞比丘尼度尼應
具修威儀禮僧足長跪合掌乞云。
大姉僧聽。我比丘尼某甲。今求眾僧乞度人受具足
戒。願僧聽我度人受具足戒。慈愍故（三說）。
僧作法時。問僧今和合。何所作為。答云與畜眾羯磨。
大姉僧聽。此比丘尼某甲。今從眾僧。乞授人具足戒。
若僧時到僧忍聽。僧今與比丘尼某甲。授人具足戒。
白如是。
大姉僧聽。此比丘尼某甲。今從眾僧。乞授人具足戒。
僧今與比丘尼某甲。授人具足戒。誰諸大姉忍。僧與
比丘尼某甲。授人具足戒者默然。誰不忍者說。僧已
忍與比丘尼某甲。授人具足戒竟。僧忍默然故。是事
如是持（若受依止阿闍黎等準理亦合乞畜眾羯磨竝同前說）。
四分律比丘尼鈔卷上之上

<sarticle>四分律比丘尼鈔卷上之下</sarticle>
<pb n="799"/>

<other>○具戒篇第十</other>
此篇大門有五一由藉二本法三至僧四戒相五退
捨。
第一由藉者義云若欲受具先受十戒六法然後受
具故律云若不受十戒得戒而眾僧得罪故十誦云
若未度出家便與受大戒得戒不佛答言得戒而眾
僧得罪（未度者謂未受十戒）婆論云所以佛制受十戒者為染
習佛法故六法制意如別。
第二本法者此有十種一請師二戒緣三安置四白
＆CB18336;五出問六白喚七乞戒八白和九問難十正受。
第一請師者若欲受具三師七證要請方得故佛阿
毗曇中二阿闍棃竝有請文七證義況先明請和尚
法所以須請者以和尚得戒根本若無此人闕於教
授進道莫由理必須請見論云以不請故多造非法
師訶責之反云誰請大德為我和尚佛因制之若不
請不得與受此律請師不云僧屏計此三師得戒根
本預前三兩月請何傷大理今時多在眾中請者此
依十誦僧祇也當具威儀至和尚前長跪住阿闍棃
教云所以須請者此師是發戒根本若不請者無由
得戒汝當段重心請計此請文出自汝口由汝不解
故我教汝當一心承我教答言爾。
大姉一心念。我某甲。今請阿姨。為和尚。願阿姨為我
作和尚。我依阿姨故。得受具足戒。慈愍故（三說）。
僧祇云次第眾中三請已和尚應語言發汝喜心此
律答云可爾或云教授汝或云汝莫放逸答云頂戴
持（次請二闍黎律無正文佛毗曇中文不順巧今義出之）若欲請者至戒師前
和尚教云羯磨阿闍棃者是受戒正緣若無此人秉
法則大地塵沙法無由得生故須起殷重心於戒師
所如是種種教化已然後請云。
大姉一心念。我某甲。今請阿姨。為羯磨阿闍棃。願阿
姨為我。作羯磨阿闍棃。我依阿姨故。得受具足戒。慈
愍故（三說）。
次請威儀師阿闍棃云由此威儀師為汝引導今至
僧中發汝具戒緣起竝由此師故須起段重意請。
大姉一心念。我某甲。今請阿姨。為威儀阿闍棃。願阿
姨為我。作威儀阿闍棃。我依阿姨故。得受具足戒。慈
愍故（三說）。
問何故律中喚和尚等為阿姨答佛在世時大愛道
尼是佛姨母諸尼因是得戒遂學佛語皆喚阿姨尼
阿摩等善見云尼女也摩者母也義準重尼故稱之
然阿非梵語漢地所稱女通大小母者耆年如世人
喚其阿母義亦相類僧祇云和尚尼欲授人具戒應
先求比丘尼不得臨時選眾若不可者當求半許若
過半許而作法（不犯重者秉法自餘可可足數而已義云若和尚犯重
羯磨師知不成受戒以所牒非比丘尼用十師互相
知亦不成受了了知非則不應羯磨下至知有四人
清淨者得成僧用故伽論云邊地五人持律者授（當知
中國理則妄言）若十人處五人受戒得比丘得可訶罪受戒
人不知和尚是賊住依彼出家受具足得戒否答得
戒僧犯吉羅（既云不知者開知者應不得）此律大僧和尚十夏尼
和尚十二夏（此據極小者必須限定）大僧和尚開九夏而得小
罪（尼和諸十一夏準此應開）二種闍棃大僧五夏已上尼六夏已
上方得成授餘師隨夏大小竝得五百問事云比丘
五臘不滿度弟子知非而度犯提弟子不知是非得
戒（尼不滿六臘義亦應開）問緒方僧尼情識闇鈍不間戒律貪
求徒弟白讀羯磨為人受戒得成已否答不成反結
無知不學之罪故此律遣上座誦羯磨或報云誦或
云先誦後忘遂稽留受戒事故須要誦方得五分諸
比丘不誦羯磨不得受具戒義云末法時訛多有斯
謬故引文證願依時誦。
第二發戒緣者義云所發之戒乃有無量隨境總論
要而言之不過情與非情依正兩報有無二諦滅理
<pb n="800"/>
涅槃佛說聖教文字經卷形像塔廟地水火風虗空
識等六塵萬境法界等緣不可具陳何以故由不受
故則於一一眾生莫問凡聖起塵沙等惡今翻為善
則成塵沙等戒故善生經云眾生無邊戒亦無邊婆
論云於非眾生上亦得無量戒善功德如十方世界
所有大地下至水際空界已來若傷如微塵竝得其
罪由受戒故成善且如壞一艸葉始從萌芽一一華
葉得爾罪今翻爾罪得若干戒故善生經云大地無
量戒亦無量乃至虗空有盜損之義故善生經虗空
無邊戒亦無邊婆論云新受戒人與佛齊功以此推
之出家之士真是善法功德之聚位尊人天良由於
此不論持者假令毀戒亦得無邊戒利何以知之故
十輪云破戒比丘雖是死人是戒餘力能大利益人
天道俗猶如牛黃麝香等佛即說偈云薝蔔華雖萎
勝於一切華破戒諸比丘猶勝諸外道是故行者受
戒毀禁尚得功德況當清淨於法奉持則難思議汝
當緣念如上諸境知所緣境已次為廣開心懷令彼
受者增益道志應語云族姓女諦聽當發上品心得
上品戒若發中下心得中下戒假令道成四果是戒
猶是中下何名上品若言為正向泥洹故為趣三解
脫門故為成三聚戒故為令法久住故為救眾生諸
苦惱故為求佛道度眾生故如是如是真佛弟子得
佛淨戒必須知者於受戒前一一提授使心心相續
了法明淨方得為受。
第三安置者此律云當安欲受戒人置眼見耳不聞
處立若安見聞俱離處及界外者不名受戒故五分
云以起過聽安戒場外眼見處。
第四單白者此應差威儀師屏問遮難此律由界外
脫衣看故令受者慚耻稽留受戒佛言不得露形看
當差人屏問遮難伽論云受具戒時不問遮道法得
戒僧得吉羅此律云戒師當問眾中誰為某甲作教
授師答云某甲能戒師問僧云僧今和合何所作為
答差教授師單白羯磨作此答止得作一法若答云
受大戒羯磨者後不須和僧縱更受亦不須和以一
答通多人故。
大姉僧聽。彼某甲。從和尚尼某甲。求受具足戒。若僧
時到僧忍聽。某甲為教授師。白如是。
第五出眾問難者所以須問耶恐其覩眾生怖有無
差互言辭舛錯答容不實屏處怖微令得審定然此
十三難不問不得戒若有而不問亦不成受故律文
自制後不問不得戒又問難之體必須分析文句令
識相輕重不得直問言汝不犯邊罪否不知邊罪意
是何罪等自非明律灼然何能達此若不委問恐是
十三難沙彌尼式叉尼是白衣時曾受八戒隨破一
重皆不發戒自非懇惻重懺得證何得輒授既有斯
謬委具問之今正出眾問難威儀師當起禮僧足已
至行者所坐語受者汝坐令大敷坐具為舒張已在
伸手內若依五分云應安慰云汝莫怖畏須臾持汝
著高勝處應取衣鉢種種誘訓執五條已語云此是
安陀會指身所著此是[鬱-山+止]多羅僧執大衣已此是僧
伽棃汝身著者僧祇支汝所披者此是覆肩衣一切
九十六種外道無此衣名今故示汝并執鉢已語云
此是鉢多羅此衣鉢是汝有否答云是威儀師為襆
衣鉢已語言善女人諦聽今是至誠時實語時我今
問汝隨問答我若不實者當言不實若實當言實所
以如此者由無始已來多有妄語欺誑凡聖致使沈
溺生死今欲捨虗妄證真實故令汝實答我今問遮
難答若不實徒自費功浪受無益一汝不犯邊罪否
應語云計汝應不識何謂邊罪以曾受戒行淫盜五
錢殺人自稱得聖犯此罪者必不得戒或曾受五戒
八戒十戒犯四重已或受大戒犯八重已還俗訖今
重來者名邊罪人等或白衣沙彌尼時造重業竝十
三難攝汝不犯此否答言不二汝不白衣時汙他淨
<pb n="801"/>
戒比丘否答言不三汝不白衣時及沙彌時盜聽他
說戒羯磨眾僧法事否答言不四汝不破內外道否
謂曾作外道來求受戒還作外道今復重來否答言
不五汝不是黃門否答言不（女黃門者謂石女是）六汝不殺父
否答言不七汝不殺母否答言不八汝不殺阿羅漢
否答言不九汝不破僧否答言不十汝不惡心出佛
身血不答言不十一汝非非人否答言不（非人謂天女阿脩羅
女諸鬼等變為女形為人而來受戒否）十二汝非畜生否答言不（謂諸龍能
變化者厭此惡趣而變形來受戒否）十三汝非身挾男女二形否答言
不問已應語言女妹汝已道無今更問汝諸遮妨義
而遮事非一文中略問十六自餘受法廣明皆言不
應不論得否今以義準有得不得若不自稱字不稱
和尚尼字年歲不滿衣盋不具等定不得戒自外可
知汝字何等答言某甲和尚尼字誰答言某甲年歲
滿否答言滿衣盋具否答言具汝父母聽夫主聽否
答言聽汝非負債否答言不汝非婢否答言不汝是
女人否答言是女人有如是病癩癰疽白癩乾消顛
狂二形二道小大常漏大小便涕唾常流汝有如是
諸病否答言無伽論云聾人不聞羯磨不得戒聞者
得何以故由無遮難故又當語言如我今問汝事僧
中亦當如是問如汝向者答我眾僧中亦如是答更
莫改變應教起立為正著七條令威儀齊整著履揲
坐具安臂上襆衣置手中已語言我僧中為汝通信
若大眾許可我當舉手招汝汝可即來答言爾若依
五分教著衣時密如法觀看無病不如是種種方便
看之若不相識人不應雲霧暗中受五百問事云要
須燈燭照之。
第六單白喚入眾者彼教授師還攝威儀來至僧中
如常威儀相去伸手及處立當作白云。
大姉僧聽。彼某甲。從和尚尼某甲。求受具足戒。若僧
時到僧忍聽我已問竟聽將來。白如是。
白已勿出僧中於堂門限內立待舉手喚言某甲來
彼來已至僧中時常為捉衣盋教正衣服四面禮僧
竟。
第七正乞戒威儀師教至羯磨師前兩膝著地合掌
衣盋付戒師已安慰其心懇惻至誠仰憑清眾求哀
乞戒戒師語言此之戒法非人不得故六道之中唯
人得受彼天主常作念言何時得受具戒由報障故
不得受戒汝今生人道中無諸遮難當發增上善心
乞戒須臾之間便入三乘聖人僧寶之位難可校量
但乞戒由汝自心發言不從他出既是勝玅之法若
不曉其方軌則階漸無由可證故佛教我為汝引導
汝當一一逐我言教。
大姉僧聽。我某甲。從和尚尼某甲。求受具足戒。我某
甲。今從眾僧。乞受具足戒。和尚尼某甲。願僧拔濟我。
慈愍故（三說）。
威儀師教已依本坐。
第八戒師單白和僧問難者戒師當白云。
大姉僧聽。此某甲。從和尚尼某甲。求受具足戒。此某
甲。今從僧。乞受具足戒。和尚尼某甲。若僧時到僧忍
聽。我問諸難事。白如是。
第九正明對眾問難者應取其衣盋一一提示言此
安陀會[鬱-山+止]多羅僧伽棃衣及盋此衣盋若借來者不
得戒實是汝物否答言是應語言善女人聽今是至
誠時實語時我今問汝當隨實答所以言真實者故
僧祇云汝若不實答欺誑諸天魔梵沙門婆羅門諸
天世人亦欺誑如來及以眾僧自得大罪今問十三
難還同上威儀師所問而眾僧恐屏處有濫故對眾
一一問汝汝還一一依威儀師所問一一答我答云
爾（已下正問遮難一同前威儀師說。
第十正受戒者若答無遮難堪為正受將欲受戒先
勗心懷令生上品意戒師語言善女人汝遮難竝無
眾僧同共隨喜當與汝戒但戒善廣大亘周法界當
<pb n="802"/>
起上品心得上品戒何等上品故前緣起云為趣泥
洹果向三解脫門成就三聚淨戒令正法久住此是
上品智度論云下持戒生人中持戒生六欲天上持
戒生色無色天又下清淨持戒得阿羅漢道中清淨
持戒得辟支佛道上清淨持戒得佛道當廣開汝懷
所以爾者塵沙戒法注汝身中不以報得狹小而得
受也當作虗空器量之身徧周法界一切凡聖依正
兩報無問自他等境皆發塵沙等戒汝當願納此法
又此戒法若是有色者入汝身時如天崩地陷之聲
由是非色法故令汝不覺汝當起驚悚之意勿得懈
慢今為汝作羯磨發此塵沙戒善所以法界善戒而
得用羯磨發者汝不聞外道仙人用呪術之力尚能
移山鎮海迴天轉日豈況如來六道之師所說聖教
法中之上而無此力今白三羯磨世尊口出我傳佛
教發汝戒體汝須知之正作法前白云眾僧慈悲布
施某甲戒作此語已應四向顧望勿令入睡眠亂語
非法別眾等坐若有即須喚令正坐向羯磨師一心
聽說十誦云證他受戒各各入定亂語戲笑不知羯
磨成否佛言不成若作羯磨者應分別之是第一羯
磨第二第三亦如是莫餘覺餘思惟應起敬重憶念
違者吉羅又文殊問經云四眾於何時不得作聲或
身口木石及諸餘聲佛告文殊於六時中不得作聲
一禮佛時二聽法時三眾和合時四乞食時五正食
時六大小便時如是誡已然後白云。
大姉僧聽。此某甲。從和尚尼某甲。求受具足戒。此某
甲。今從僧乞受具足戒。和尚尼某甲。某甲自說清淨。
無諸難事。年歲已滿。五衣盋具。若僧時到僧忍聽。僧
今授某甲具足戒。和尚尼某甲。白如是。
白已問僧成就否乃至三番亦一一問之此僧祇文
準此僧中知法者答云成就次作羯磨云。
大姉僧聽。此某甲。從和尚尼某甲。求受具足戒。此某
甲。今從僧乞受具足戒。和尚尼某甲。某甲自說清淨。
無諸難事。年歲已滿。五衣盋具。僧今授某甲具足戒。
和尚尼某甲。誰諸大姉忍。僧與某甲。受具足戒。和尚
尼某甲者默然。誰不忍者說（如是三說）僧已忍。與某甲受
具足戒竟。和尚尼某甲。僧忍默然故。是事如是持（作羯
磨已即須量影記其時節儗後辨其大小。
此律云若有八難餘緣天陰暗等當二三人一時作
羯磨然不得加四以同別眾故無難者不得授。
第三至僧受者此律作本法已即日應往僧中求受
大戒違者犯罪就中略有十問答。
一問僧至尼寺受戒成否答若依薩婆多師資傳說
此不如法不成受戒如端正女人此是難故猶不許
請僧來至尼寺受戒此既非難何容得開。
二問寄尼寺外俗家結界成受戒否答律亦無文然
容可通仍非法得小罪無妨戒成。
三問本法尼名作何等答律名比丘尼也。
四問尼在僧寺得作本法否答如明了論云僧界內
為尼立界作法理得無過。
五問留髮白衣與受具足得戒否答有得不得問云
何有得答得者謂志求出家厭世俗情王難不聽落
髮出家具此意者得戒不疑故婆論問云不除髮得
戒否答得但非威儀又伽論問云若白衣為和尚與
白衣受具足戒得戒否答得戒僧犯吉羅又十誦波
離問云若男子作女威儀女相女形制已如男子法
受戒得戒否佛言得戒眾僧得罪女人作男子威儀
得戒亦然五百問事云壇上師僧或著俗服或犯禁
戒若受戒人知是非法不得不知者得若弟子著俗
服當時不知者得（若據此文如不知亦得戒也）問云何不得戒答
數見邊方尼妄行戒律見有誠文無問善惡遂即雷
同總與授戒觸事無知專習非法紡績機織俗務是
常長眉高髻綺染恒式師有貪利門徒之心弟子有
偷形避伇之意所以僧不揀弟子好惡得利便授弟
<pb n="803"/>
子不擇師行是非苟求資蔭永惟斯理俗禮尚自不
成況出世清虗何容得就（若據所論定不得戒）故此律宗要出
家相具應剃髮著袈裟與出家人同若著俗服外道
服眾莊嚴具裸形等竝不名出家受具足戒若受戒
人不自稱名不稱和尚名說乞而不乞若眠醉狂瞋
恚無心受戒或心不當境或境不當心或心境俱不
相應竝名非法不名受戒前後無違方名辨事今兩
述宗取捨任從然諸經律竝令落髮同僧出家異俗
輒依論開良恐非然又論非宗要宜就律儀。
六問有人尼中作本法竟將三兩尼送受戒人往僧
寺得否答依此律不得故律云比丘尼僧應將受戒
者至大僧中既言是僧云何許別又受戒已由勸言
二部僧具足滿僧祇亦云尼受大戒合二十眾又五
分彼和尚闍棃須集十尼僧往比丘僧中乞戒故知
僧尼各須十人。
七問尼僧至僧寺受戒須結界否答此之羯磨二眾
所秉非界無以攝人非界無以羯磨各集本部重結
穩審又如尼懺僧殘二眾各須結界亦有諸師不立
者良恐誤也若欲作法尼僧盡集自然界內令本法
尼在自然界外正結作時不得對僧作法須離聞處
遙見無妨故律下文不應對尼作羯磨。
八問尼至僧寺若為安置答應在二部僧中長鋪兩
席使中間空容二三尺許令伸手相及本法尼多者
總在離聞著見處一一喚來入眾乞戒受得戒已在
尼下行坐。
九問若為請師答比丘尼僧令闍棃將引受者入禮
僧已教在戒師前長跪請師言。
大德憶念。我某甲。今請大德。為羯磨阿闍棃。願大德。
為我作羯磨阿闍棃。我依大德故。得受具足戒。慈愍
故（三說）。
十問若為乞戒答威儀師教云。
大德僧聽。我某甲。從和尚尼某甲。求受具足戒。我某
甲。今從眾僧乞受具足戒。和尚尼某甲。願僧救濟我。
慈愍故（三說）。
威儀師復本坐已大僧闍棃然後作法問遮難已又
問汝學戒清淨否答學戒清淨更問餘尼等知此人
學戒清淨否尼和尚答云學戒清淨然後僧作羯磨
（正作法時出在僧鈔非關尼事）。
第四戒相者若據理論當隨師具學何獨此八但為
初受未知輕重遇緣便犯因制八根本若毀不任僧
用餘篇枝條懺便復淨族姓女聽如來無所著至真
等正學說八波羅夷法比丘尼犯一一波羅夷非比
丘尼非釋種女。
一女人一切不得犯婬作不淨行若比丘尼犯不淨
行行婬欲法乃至共畜生彼非比丘尼非釋種女爾
時世尊為說譬喻猶如有人截其頭終不還活比丘
尼亦復如是犯波羅夷已還不成比丘尼行汝是中
盡形壽不得作能持否（答能）。
二一切不得作盜下至艸葉若比丘尼盜人五錢若
過五錢若自取若教人取若自斷若教人斷若自斫
若教人斫若燒若埋若壞色者彼非比丘尼非釋種
女譬如斷多羅樹心終不復更生長比丘尼犯波羅
夷已如是終不還成比丘尼行汝是中盡行壽不得
作能持否（答能）。
三一切不得故斷眾生命下至蟻子若比丘尼故自
手斷人命持刀授與人教死歎死勸死與人非藥若
墮人胎厭禱呪詛殺自作方便若教人作彼非比丘
尼非釋種女譬如鍼鼻缺不堪復用比丘尼亦如是
犯波羅夷已不復還成比丘尼行汝是中盡形壽不
得作能持否（答能）。
四一切不得妄語乃至戲笑若比丘尼非真實非己
有自言我得上人法得禪得解脫得三昧正受得須
陀洹果斯陀含果阿那含果阿羅漢果天來龍來鬼
<pb n="804"/>
神來供養我彼非比丘尼非釋種女譬如大石破為
二分終不還合比丘尼亦如是犯波羅夷已不可還
成比丘尼行汝是中盡形壽不得作能持否（答能）。
五不得身相觸乃至共畜生若比丘尼有染心與染
心男子身相觸從腋已下膝已上若捉若摩若牽若
推若逆摩若順摩若舉若下若捉若捺彼非比丘尼
非釋種女汝是中盡形壽不得作能持否（答能）。
六不得八事乃至共畜生若比丘尼受染汙心男子
捉手捉衣入屏處共立共語共行共期身相近犯此
八事彼非比丘尼非釋種女汝是中盡形壽不得犯
能持否（答能）。
七不得覆藏他重罪乃至突吉羅惡說若比丘尼知
他比丘尼犯波羅夷罪若不自舉不向僧說若不語
眾多人後於異時此比丘尼若罷道滅𢷤若遮不共
事若入外道後便作是說我先知有如是事彼非比
丘尼非釋種女覆藏重罪故汝是中盡形壽不得犯
能持否（答能）。
八不得隨順被舉比丘語乃至守園人及沙彌若比
丘尼知比丘為僧所舉如法如毗尼如佛所制不隨
順不懺悔僧未與作共住而隨順是比丘諸比丘諫
是比丘尼言妹知否今僧舉此比丘如法如律如佛
所制不隨順不懺悔僧未與作共住汝莫隨順是比
丘諸比丘諫是比丘尼時堅持不捨是比丘尼當三
諫捨此事故乃至三諫捨者善不捨者彼非比丘尼
非釋種女由隨順故汝是中盡形壽不得犯能持否
（答能）。
次當為說四依法防外道故說此四應語云族姓女
諦聽如來無所著至真等正覺說四依法比丘尼依
此得出家受具戒成比丘尼法。
一依糞掃衣比丘尼依是得出家受具足戒成比丘
尼汝是中盡形壽能持否（答能）若得長利檀越施衣割
截衣等得受。
二依乞食比丘尼依是得出家受具足戒成比丘尼
汝是中盡形壽能持否（答能）若得長利若僧差食若檀
越送食月八日食十五日食月初日食若僧常食檀
越請食得受。
三樹下坐比丘尼依是得出家受具足戒成比丘尼
汝是中盡形壽能持否（答能）若得長利若別房尖頭屋
小房石室兩房一戶得受。
四依腐爛藥比丘尼依此得出家受具足戒成比丘
尼汝是中盡形壽能持否（答能）若得長利酥油生酥蜜
石蜜得受。
汝已受戒竟白四羯磨如法成就得處所和尚如法
阿闍梨如法二部僧具足滿汝當善受教法應當勸
生作福治塔供養佛法僧和尚阿闍棃若一切如法
教授不得違逆應學問誦經勤求方便於佛法中得
須陀洹果斯陀含果阿那含果阿羅漢果汝始發心
出家功不唐捐果報不絕餘所未知當問和尚阿闍
棃（受戒已若還寺者令受戒尼在前而去義云先教誦六念受持衣盋
坐具等若作式叉尼時說淨長衣鉢者應更請施主
總持說淨若犯長財竝捨作突吉羅懺然後說淨又
二時中請和尚教誡說法具如下章說。
第五遇緣退捨者此律云若不樂淨行者開聽捨戒
去若欲留五戒者應言我作優婆夷若欲留十戒者
應言我作沙彌尼若欲全捨者應言我作在家白衣
願大姉憶知我是白衣（一說成）婆論云若無出家人可
對捨隨對一白衣外道等前但使情相領解一捨便
成不須至三增一阿含經云開比丘七反捨戒過者
非法諸解竝許出家受具然尼開捨戒還家無文得
許重來出家受戒為女人志弱不堪弘道初尚不許
何容輒開後度今時尼眾不學問者多昏於志趣妄
行禪法道言信施難消遂被惡人化令捨戒大僧容
可再歸尼論一捨不還無辜自墜失於大利故律云
<pb n="805"/>
若有捨戒者於佛法為死實由不解致流昏俗也永
言此事深可痛心。
<other>○六念篇第十一</other>
第一念知日月大小法者若是白月應云今朝白月
大一日乃至十五日以白月一向大故不須云小若
是黑月便通大小黑月大者應云今朝黑月大一日
乃至十五日黑月小者今朝黑月小一日乃至十四
日此謂識去布薩日遠近又防俗問故解云若入聚
落先知日月數等。
第二念知食處法者全不受請者應云我今不受請
自食己食或云食僧常食不受請或云乞食不受請
若受請無供養者應云我今自食無請處或云我今
食僧常食無請處或云乞食無請處若受請不背者
應云今有請處念當自往若受請有背緣者應云今
有某緣得背請（緣者謂迦提月施衣等緣）若受多請者應對人捨
云今日有多請處自受一請餘者施與大姉在某處
（隨對五眾出家人邊捨背得）若無人對依十誦依親里住尼心念
捨云我某甲今朝檀越施我五正食迴施比丘尼某
甲檀越於我不計我得自恣食（三說）。
第三念知夏大小法者若初受戒者應云我於某年
歲次在某日月在一尺木若干影時受具足戒我今
無夏後若有夏隨夏多少稱之（西國受戒竟以木影擬後辨大小也）。
第四念知衣盋法者若衣盋具受者應云我五衣盋
具足受持（不具者隨多少稱之）若長衣盋藥等求說者應云念
當說淨犯長者應云今有長財念當說淨。
第五念知別眾食法者若有別眾者云今有某緣得
別眾食或病迦提月等若無緣者應云念不別眾食。
第六念知病之有無法者若有病念當療治無者應
云隨眾行道。
<other>○受衣篇第十二</other>
此篇大門一十有七一制聽二功能三釋名四財如
五體如六色如七量如八條數九隄數十重數十一
作法十二受法十三捨法十四得失十五補浣十六
敬護十七坐具。
第一制聽者所以名制者謂五衣六物佛制令畜違
便得罪所以言聽者謂一切長衣及百一供身具等
隨報開聽違順無過。
第二功能者婆論云欲現未曾有法故一切九十六
種外道無此衣名為異外道故智論云佛聖弟子住
於中道故制著三衣不同外道裸身無恥白衣多貪
故重著也分別功德論云為三時故制有三衣冬則
著重夏則著輕春則著中亦障諸蟲故此律寒故制
著三衣又為三世如來竝著如是衣義云為調三毒
因緣故制三衣華嚴經云著袈裟者捨離三毒也大
悲經云但使性是沙門汙沙門行形是沙門被袈裟
者於彌勒佛乃至樓至佛所得入涅槃無有遺餘悲
華經云如來於寶藏佛所發願成佛時我袈裟有五
功德一者入我法中或犯重邪見等四眾於一念中
敬心尊重必於三乘受記二者天龍人鬼若能恭敬
此人袈裟少分即得三乘不退三者有鬼神諸人得
袈裟乃至四寸飲食充足四者若眾生共相違反念
袈裟力尋生悲心五者若在兵陣持少分恭敬尊重
常得勝他若我袈裟無此五力則欺十方佛僧祇云
僧尼有戒德俗人索破袈裟段欲禳災者得與小者
伽論僧尼等破壞三衣盋犯自性偷蘭遮但是衣盋
不問受持不受皆不得壞滅亦不應破滅補衣賣之
雜用皆犯前罪。
第三釋衣名者此律云聽刀割壞成沙門衣不為怨
賊所劫作安陀會襯身著[鬱-山+止]多羅僧僧伽梨入眾時
著然此衣名諸部竝無正翻今以義推略知指歸慧
上經云五條者名中著衣七條者名上著衣大衣者
名眾集衣義云大衣者名雜衣以條數多故若從用
立名入王宮聚落衣七條者名中價衣從用為名入
<pb n="806"/>
眾衣五條者下著衣從用為名道行作務衣。
第四財如者謂非四邪及自手興生出舉販博得財
竝不如法受亦不成故律云不以邪命激發得現相
得犯捨墮衣等竝不得作三衣。
第五體如者義云要須厚重者得若細薄生疎露體
乃至綾羅綿繡文綺衣等竝不成受僧祇云一切生
疎毛髮樹皮艸衣等不成受五百問云生絹不作三
衣若不現身者得。
第六色如者此律云上色染衣不得畜當壞作袈裟
色（袈裟色者此云不正色也）十誦云一切青黃赤白黑五種純大
色衣不得著除其納衣婆論云五大色衣不成作三
衣又紫艸柰皮地黃紅緋染色黃櫨木等皆不如法
色若五大色衣三點淨得作餘衣著謂紺黑青得早
木蘭一切得受純青淺青碧等點淨得作衣裏用若
赤白黃不純大色者亦得若不如法色染訖更以如
法色覆成受持文殊問經云色衣不太赤不太黃不
太黑不太白清淨如法色三法服及與餘衣皆如是
色義云作淨法者用前紺黑青於四角頭隨意作一
點僧祇云極大如四指極小如豌豆見論如麻子大
僧祇云不得竝作或一三五七九等不得如華形作
若浣褻泥汙即名淨若新僧伽梨趣一角頭作乃至
一切衣新時亦爾若眾多破段衣一處合補者一處
作淨青者謂銅青黑者謂雜泥等染木蘭者謂果汁
等義云蜀地有木蘭樹皮其色赤黑然復鮮明可以
為染微有香氣關東并州亦有木蘭樹子堪為數珠
兼得為染其色稍黑京內諸山亦有求之者希。
第七量如者此律云五條長四肘廣二肘大衣七條
各長五肘廣三肘若極小者長四肘廣二肘半竝名
如法若過此分齊亦得受持以可截故若過量外者
應說淨否者犯捨義云說時應在受持後以法衣外
為長故。
第八條數者此律大衣從九條乃至十九條等若過
是數亦應畜七條五條名自楷定婆論云僧伽梨三
品九條十一十三是下品十五十七十九是中品二
十一二十三二十五名上品。
第九隄數者此律不了今依婆論云大衣下者兩長
一短上者四長一短竝名如法若互增減者成受持
著用得小罪。
第十重數者此律云大衣新者兩重餘二衣一重故
者隨意多少作。
第十一作法者此律云大衣七條要須割截五條得
襵葉作五分云若染縵衣作條又縫葉著衣或襵作
衣葉或半向上半向下作葉一切突吉羅阿難奉教
作衣左條左靡右條右靡中條葉兩向靡若得衣不
足乃至一長一短作猶少者聽帖葉作乃至不足聽
作縵安多會僧祗云作葉極廣四指極狹如⿴麥廣麥不
得橫葉相當縫衣後時宣脫應作馬齒縫衣上下破
應安緣要須却刺十誦云佛教比丘施䩙紐前去緣
四指施䩙後去緣八指施紐應作是法又却刺者是
佛所許如法畜用直縫者不得是世人衣為異俗故
又為防外道故此律但云縫僧伽棃不論却刺用十
誦者好三千威儀云三衣令帖四角此律應安䩙紐
肩上帖障垢膩處。
第十二受法者此律但云三衣應受持而無受文今
依十誦明其受法大衣者隨其條數多少稱之今且
受十五條文餘者準說可知。
大姉一心念。我比丘尼某甲。此僧伽棃十五條衣受。
三長一短割截衣持（三說）　受七條。
人姉一心念。我比丘尼某甲。此[鬱-山+止]多羅僧七條衣受。
兩長一短割截衣持（三說）　受五條。
大姉一心念。我比丘尼某甲。此安陀會五條衣受。一
長一短割截衣持（三說）　受縵條衣文云。
大姉一心念。我比丘尼某甲。此縵僧伽棃受持（三說餘二
<pb n="807"/>
衣可知）。
此律五條開屈葉者應云屈葉衣持若帖葉作者應
云帖葉衣持帖時開一邊刺一邊令似割截衣若兩
邊俱刺者但同縵衣法。
受僧祇支文。
大姉一心念。我比丘尼某甲。是衣厥修羅受。長四肘
廣二肘半。是厥修羅衣持（三說）。
僧祇支者長四磔手廣二磔手半互減互過者提覆
肩衣義準亦然義云僧祇支者此云上狹下廣衣云
厥修羅者此西國方言不同故翻譯有二設互牒二
文於理無乖或量己身大小作之受時但云僧祇支
應量作合受持（此亦應成）尼本為露胸膊行為世人譏慢
故佛制畜祇支覆肩二衣。
受覆肩衣文。
大姉一心念。我比丘尼某甲。此是覆肩衣如法作。今
受持（三說）。
第十三捨衣法者本律無文今依僧祇捨云。
大姉一心念。我比丘尼某甲。此僧伽棃是我五衣數。
先受持今捨（一說餘二類牒可知）。
若一時受捨越毗尼。
大姉一心念。我比丘尼某甲。是衣厥修羅如法作。先
受持今捨（一說）。
大姉一心念。我比丘尼某甲。是覆肩衣如法作。先受
持今捨。
又依五分云。
我比丘尼某甲。此僧伽棃若干條。今捨（一說）。
下二衣類說可解僧祇云若至他家忘不持三衣去
到彼憶已應遙捨之捨竟應權借俗人衣被作淨安
鈎紐受義云知比丘有僧尼長衣借受彌善欲還應
捨到本處已更受舊衣不犯捨墮十誦云借衣離宿
但懺提罪不復須捨。
第十四得失者五分云諸比丘不捨先受持衣更受
餘衣者成受先三衣說淨者亦成由不捨故但犯小
罪此律若失想燒想賊奪想水漂想則失受持得者
還須更受以忘失故無捨罪若道逢難緣不得會衣
者不失受持婆論云三衣不受持有壞威儀缺衣二
罪若本說淨今作三衣即失本淨法又捨此衣更受
餘衣前衣即須說淨否者過十日犯長婆論云若三
衣破不問孔大小但使緣不斷不失受持尼祇支覆
肩衣義準此說。
第十五補浣者十誦云以小段物補衣若却刺者不
須說淨點淨若直縫者段段須說否者段段得二罪
謂不說淨不點淨也見論云若衣欲破未穿壞者或
一條二條應先以物補後割却故者不失受三衣背
處欲破當轉著兩邊先相連著後以刀破開然後却
刺緣不失受持袈裟若大減却若小物裨亦不失受
若浣增色亦不失受此律三衣壞隨孔大小方圓補
治（下二衣亦同）。
第十六敬護者十誦云護三衣如自皮鉢如己眼著
大衣者不得摙木石土艸掃地敷具等又不得脚躡
敷坐臥上及襯身著若不持三衣入聚落俗人處犯
吉羅遺教三昧經云比丘行時僧伽棃袈裟衣鉢鍚
杖等當與身俱不得去身六尺五百問事云不能著
大衣入聚落但持著肩上行無犯僧祇云敬三衣如
塔若入聚落必須帶紐行若無紐者用鍼綴無鍼者
下至手捉若無紐隨入家家得越心悔有而不著亦
越毗尼披時當通肩披齊兩角左手捉時不得手中
出角頭如羊耳律中至佛前上座所竝令偏袒經中
通肩披衣五百世中入鐵甲地獄五分云得四褺大
衣枕之中阿含經多處有文開枕大衣臥七條中三
千威儀經云不著泥洹僧不得著僧祇支如是重重
乃至最上著僧伽棃故知三衣得上下重著也五分
云若出村為艸木鈎衣破裂塵入葉中聽為護衣故
<pb n="808"/>
聚落外反著衣下數壞聽倒著衣上下安鈎紐及帶
雨時不應倒著此律尼不著祇支入白衣舍提（覆肩應同）
毗尼母及此律袈裟不得簾牀及脚躡三千威儀經
云三衣在下地身不得高牀處坐決正二部毗尼論
云若著大衣入村不得禮拜師僧上座等五百問事
云無中衣時得著大衣上講禮拜小衣不近身淨潔
無七條者五條亦得著入眾食及禮拜不著三衣食
犯罪十誦亦然。
第十七坐具法此律長佛二磔手廣一磔手半廣長
更增各半磔手五分云佛一磔手長二尺義云四分
坐具總長五尺廣四尺僧祇云互減過皆提五分云
須帖四角不帖則已此律若減量作若疊作兩重竝
得婆論云今用敷臥具上見論云令受持不合說淨
不出受文今義出之。
大姉一心念。我比丘尼某甲。此尼師壇應量作。今受
持（三說）　捨文。
大姉一心念。我比丘尼某甲。此尼師壇。本受持。今捨
（一說）。
十誦不應受單尼師壇得提離宿犯吉伽論云不須
捨墮亦不須離宿母論云護尼師壇如護身賢愚經
云舍利弗以尼師壇著左肩上入眾降邪道鼻柰耶
經云亦著肩上入眾坐禪義云今時多安左臂上隨
方所宜想亦無過。
<other>○受盋篇第十三</other>
此篇大門有七一制意二體如三色如四量如五受
捨六失法七護法。
第一制意者僧祇云盋是出家人器非俗人所宜十
誦云盋是恒沙諸佛標誌不得惡用中含經云盋名
應器婆論云見一肆上好盋圓正可愛律師云佛初
出世眾僧無盋佛勅帝釋令天工匠作十萬盋在世
間肆上盋者天盋非是人造。
第二體如者此律大意有二一謂泥二謂鐵五分云
用白銅盋及外道木盋等此是外道法若畜得偷蘭
遮十誦云石亦不得作盋義云今時僧尼亦有畜瓷
盋義判同石又畜夾紵盋揩瓦油盋竝是非法毀破
無罪。
第三色如者此律云應熏色僧祇熏作孔⿱少隹咽色鴿
色者如法。
第四量如者此律大盋受三斗小者斗半中器可知
母論云若不滿斗半及過三斗者不成受持義云此
之升斗諸方用各不定未可準定將古類今上盋受
一斗下者五升中者可知然佛初出世人形姝大所
食亦多故限五升以為楷定今經像季人形漸小若
定行斯良恐非用故五分云隨方國土雖是我語不
為清淨者不行無過雖非我語於餘方清淨者不得
不行又盋名應器須應其身大小準食之故下律云
量腹而食度身而衣趣足而已不得見有此判遂畜
小小之者若不滿四升已上定不得受僧盋不滿五
升已上定不成持數見尼等受持四升已下故別標
記。
第五受捨此律無文依十誦受云。
大姉一心念。我比丘尼某甲。此盋多羅應量器。今受
持（三說）　捨云。
大姉一心念。我比丘尼某甲。此盋多羅應量器。先受
持今捨（一說）。
第六失法者五百問事云若一日都不用盋食犯墮
病重者開若出界經宿不失受持見論云若先受持
盋穿如粟米即失受持若以鐵屑塞已更須受之若
買他盋未還直不成受其主雖言但受持亦不成受
若過日亦不犯長若買他盋度價竟盋主熏已報比
丘尼知不往取過日犯捨若餘人知熏竟傅向比丘
尼說聞語不往取過日無犯此律盋盂孔罅食入中
但洗餘食不出無犯（準此雖破不漏猶成受持）問但畜一盋不加
<pb n="809"/>
受法過日犯捨否答不犯由是制畜事同三衣但犯
不受小罪若有二盋一須受持一須說淨不爾犯捨
墮。
第七護法此律所行之處衣盋俱行如飛鳥羽翮隨
身母論云至乞食時各自作盋絡或盋自持之僧祇
云不得用土洗令色脫當取樹葉汁洗三千威儀
云洗盋當用澡豆皁莢二種為淨僧祇云不得臨危
處洗盋先洗師盋後洗己盋不得持己盋中殘水瀉
師盋中乃至浣染衣亦爾勿以師衣共己衣漬之母
論云不應盋內洗手敬之如目五分云護盋如眼睛
洗盋聽去地一尺瓦盋離地五六寸許宜好處安置
僧祇云惡心破盋偷蘭遮五百問事云不得覆壁上
應巾裹懸璧上。
<other>○淨施篇第十四</other>
此篇大門有五一施主二請法三說淨四存亡五失
法。
第一施主者有二一展轉二真實真實希故不論今
且明展轉法於中簡別對施有五一衣二藥三盋四
寶五穀米前三施主依僧祇善見於五眾中隨得一
人作展轉施主後二竝以俗人為淨主涅槃經云雖
聽受畜錢寶等物要須淨施篤信檀越婆論云先求
一知法白衣為淨主五分云有四種人不為展轉淨
施主一不讚歎人二不與人好名稱三應淨施五眾
四不得與白衣婆論云應相前人持戒多聞有德而
作施主後得物時於一比丘尼邊稱施主名說淨僧
祇十誦五分等竝不得對施主而說亦不應令前人
知直別處對一人說。
第二請法者應具修威儀至一五眾大德名聞者前
陳本淨意然後請云。
大姉一心念。我比丘尼某甲。今請大姉。為衣藥盋。展
轉淨施主。願大姉為我。作衣藥盋展轉淨施主。慈愍
故（三說）。
請下三眾不須云大德大姉等直語言。
我今請式叉摩那等。為展轉淨施主。幸願作之（一說便得
此文義立若依五分等似不請亦得成）。
次錢寶施主者婆論云先求一知法白衣語言解知
若不解教令知解至白衣所語云比丘尼法不得畜
錢寶粟等今以檀越為淨施主後得錢寶盡施檀越
前人報云好。
第三說淨者見論云所說之物眾多散落者併束相
著然後說之此律應至比丘尼前手捉衣云。
大姉一心念。此是某甲。長衣未作淨。為淨故。施與大
姉。為展轉淨故（彼受請者語云）。
長老一心念。汝有此長衣未作淨。為淨故與我。我今
受之（彼受者當語云）。汝施與誰（答云）。施與某甲（謂提施主名也）。
長老一心念。汝有是長衣未作淨。為淨故。施與我。我
今受之。汝與某甲。是衣某甲己物。汝為某甲故善護
持。著用隨因緣（藥盋說淨準此可知然尼得長盋當日須淨不同長衣開畜十日）。
婆論云錢寶穀米等竝同長衣十日說淨此律云當
持至優婆夷若守園人所告云。
此是我物所不應。汝當知之。即名說淨。
五分云心念說淨直云如是捨故受新十日一易文
不明了今義準出之有難獨住尼具修威儀手捉衣
云。
我比丘尼某甲。此是長衣。淨施與某甲（於五眾中隨意與之從彼
取用得至十日後如前說）。我比丘尼某甲。從某甲取還（得至十日後如前說）。
我比丘尼某甲。此是長衣。淨施與某甲。隨彼取用（如是
捨故受新十日一易）。
第四存亡者僧祗云施主齊三由旬內知某存亡五
分云施主知在道以否婆論云施主若至異國更求
淨施主（此律無文隨意兩用）。
第五失法者婆論云若死更求施主除錢寶糓米等
自外一切長財盡五眾邊作淨義準錢寶等俗人淨
<pb n="810"/>
主存亡同前此律若忘不說淨或賊奪失想等難多
日不犯長若失五日後時憶得更經五日說淨亦得
若得衣十日至第十日冥忘不說後時憶得即須當
日說淨不爾犯捨墮十誦云忘後五日得所忘衣更
得十日說淨婆論云若說淨財寶及以衣財若人貸
之後時寶還寶錢還錢乃至衣財相當還者不須說
淨不相當者更須說之（以本性同貪心少故也）若補衣物不滿
尺六狹八寸者亦犯長故婆論云若先不應量衣此
衣盡捨作突吉羅懺母論云惡比丘尼不說淨者入
手即犯不須至十日婆論云若得新鞾應令白衣著
行五七步即是淨五分得新履令淨人著行七步。
<other>○說戒篇第十五</other>
此篇大門有六一時節二緣集三儀式四差使五客
舊六略說。
第一時節者有五一十四十五十六日二食後僧祇
云食前亦得布薩而不得晨起布薩得罪以後來比
丘尼不聞故伽論云何布薩謂捨諸惡不善法證得
白法究竟梵行又半月自觀犯與不犯清淨身口名
布薩也三若晝若夜亦得說戒四增減五非時下二
希故不述。
第二緣集者五分云布薩不時集妨行道佛令作時
節使知事維那晨起白僧。
大姉僧聽。今白月某日。黑月某日。眾僧和合。在某時
某處說戒。白僧令知（一說便得今時僧尼輕此戒法多在夜暗說戒致令後生威儀
不善也）。
第三儀式者今此一門此律不足兼取諸部補闕此
律云若至說戒日上座應勅諸尼沙彌尼等使掃灑
佛塔僧院高下處令泥治平正辨諸名華五三槃名
香陽一二銅盂今時多用食器盋等盛湯此非生善
之義冬月無華可得者諸繒綵華亦得說戒當徧布
其席及門限外亦鋪其席擬脫鞾履若鳴鐘集僧不
簡沙彌尼等竝來入堂受籌以此律戒序開沙彌尼
得聽若依餘部不得者多十誦云行籌者為檀越問
僧不知頭數佛今行籌不知沙彌數亦令行籌若人
施布薩物沙彌亦得取分雖不往布薩羯磨處由受
籌故亦得分此律為受供行籌則通沙彌也（尼下二眾準此）
籌極短竝五指極長一肘極麤不過小指細不減筯
初入堂時先偏袒右肩脫去鞾履合掌作禮若恐人
閙不及一一作禮但俛身側入依次坐近數見僧尼
及至俗家齋上僧尼在牀上禮佛尋討一切經律及
問西國諸德竝無此禮直是怠惰安身不存敬意反
招自累何成覓福如臣拜君豈得居牀人王尚自不
許法王寧容輙開故三千威儀經云比丘不得座上
作禮初入堂時說偈云持戒清淨如滿月身口皎潔
無瑕穢大眾和合無違諍爾乃可得同布薩說此偈
已各依次坐年少尼起行香湯淨水眾大時令三五
尼助行行時各須偏袒右肩脫去鞾履具修威儀維
那先取香湯洗手浴籌至打靜處維那自浴亦得今
時多使上座自浴籌此非敬儀當浴籌時僧各說偈
云羅漢聖僧集凡夫眾和合香湯浴淨籌布薩度眾
生說此偈已令年少尼行香湯淨水先行淨水兼行
淨巾拭手令乾正承水時復說偈云八功德水淨諸
塵盥掌去垢心無染執持禁戒無缺犯一切眾生亦
如是行香湯時復說偈云香水熏沐澡諸垢法身具
足五分充般若圓照解脫滿羣生同會法界融承香
湯水時不得漱口吐地數見故別標記維那浴籌已
右手執槌至打靜處立徐緩打一下已安手放槌勿
令作聲然後唱云。
大姉僧聽。眾中誰小。小者收護（三說）。
大姉僧聽。外有清淨大沙門入（三說）。
大姉僧聽。眾中小者。已收護。外清淨大沙門已入。內
外寂靜。無諸難事堪可行籌。廣作布薩。我比丘尼某
甲。為僧行籌。作布薩事。僧當一心念作布薩。願上中
<pb n="811"/>
下座。各次第如法受籌（三說式叉沙彌尼等不須唱出待聽說序已唱出也。
說竟維那來至上座前長跪授籌與上座即鴈行長
跪合掌一切僧亦隨上座儀式正取籌時當說偈云
金剛無礙解脫籌難得難遇如今果我今歡喜頂戴
受一切眾生亦如是欲還籌時復說偈云具足清淨
受此籌具足清淨還此籌堅固喜捨無缺犯一切眾
生亦如是說已即付與他還復本座如是展轉至大
尼訖維那來至打靜處立收籌者付上座數維那自
數亦得數已打靜唱云。
大姉僧聽。次行式叉摩那尼。沙彌尼籌。
三說已往式叉尼等所行訖收取付與上座數竟維
那總取還至打靜處立唱云。
大姉僧聽。此一住處。一說戒。比丘尼若干人。式叉摩
那若干人。沙彌尼若干人。都合若干人。各清淨出家。
和合說戒。上順佛教。中報四恩。下為含識。各誦經中。
清淨玅偈（一說）。
眾僧一時合掌說偈云。
清淨如滿月清淨得布薩身口業清淨爾乃應布薩
（此出僧祇）。
彼維那舉籌已至上座前禮三拜已白上座云。
眾僧和合。請大姉。為眾誦律。
若上座自說者語云此戒法正當某甲說某甲自誦
維那依上座已即須唱之若辭不堪者告云此說戒
任當某甲但為自身老弱言辭濁惡恐延時惱僧更
為請眾中能誦者說維那更禮一拜已當起至第二
上座前還依前問無異（上來問答可宜大語令眾聞知不得竊聲相生不善也）
若第二上座不堪者直請能誦不勞展轉至下故僧
祇云若上座若次座應誦不能者差能誦者說若差
得者打靜唱云。
大姉僧聽。僧差律師某甲。為僧誦戒。梵音某甲。律師
陞高座（一說）。
僧既差已律師應起具修威儀至僧中大鋪坐具四
向禮拜僧已長跪白云。
我比丘尼某甲。稽首和南。敬白眾僧。僧差誦律。恐有
錯誤。願同誦者。弘垂指授。
白已更設一拜然後陞座香水餘殘維那左右灑之
應留中間空處擬人來往香華亦爾令旋旋散散華
時各說偈云。
散華莊嚴淨光明。莊嚴寶華以為帳。散眾寶華徧十
方。供養一切諸如來（此出華嚴經）。
說已維那打靜令小者供養好聲者梵唄作梵時應
誦稽首禮諸佛兩行偈至行香說偈時僧一時合掌
說云。
戒香定香解脫香。光明雲臺徧法界。供養十方無量
佛。見聞普熏證寂滅（此出華嚴）。
供養雖竟維那仍須立住彼戒師誦至未受具者出
則戒師應且住誦令式叉尼沙彌尼出式叉尼等應
具修威儀來至僧前禮三拜已長跪住取上座教勅
上座當告諸式叉摩那沙彌尼等汝等年未充行未
滿不堪進入羯磨僧數同聽說戒待至年充行滿受
具戒竟然後得預說戒汝等各還本處靜念唱誦不
得散亂然後方便更設一拜依次而出若式叉尼等
別說戒堂則不須此戒師唱不來者說欲維那答云
說欲已若無欲人者應答云此處無說欲人（若欲差教授尼
使者戒師且待僧差使然後和問如上）。
第四差使者見論云初為女人鈍根故盡聽尼僧往
僧寺受教後為人譏嫌故僧往尼寺教誡尼僧當於
說戒日僧集時索欲問僧云。
僧今和合。何所作為。答云差求教授人羯磨。
大姉僧聽。若僧時到僧忍聽。今差比丘尼某甲。為比
丘尼僧故。半月往比丘僧中。求教授尼人。白如是。
大姉僧聽。僧今差比丘尼某甲。為比丘尼僧故。半月
往比丘僧中。求教授尼人。誰諸大姉忍。僧差比丘尼
<pb n="812"/>
某甲。為比丘尼僧故。半月往比丘僧中。求教授尼人
者默然。誰不忍者說。僧已忍。差比丘尼某甲。為比丘
尼僧故。半月往比丘僧中。求教授已人竟。僧忍默然
故。是事如是持。
此律羯磨差一人已自外口差二人為伴往僧中四
分十誦云尼若囑時應囑主人僧無病有智慧明戒
律者大僧於布薩日應預差一人擬受尼囑人房前
設一獨坐牀尼若來時應佛殿前立餘僧見者示尼
囑授人處此尼至房前比丘應詣牀坐已將一比丘
為伴使尼禮三拜已曲身合掌云。
大德一心念。某寺尼眾和合。半月頂禮比丘僧足。求
請教授尼人（三說）。
比丘受尼囑已語云今夜說戒時為諮請眾僧未知
有否然尼眾等為欲別請為依僧次請隨尼所答為
請又告明日早來問其可否使尼答云爾更設一拜
便歸僧祇云尼入僧寺當在門屋下先白比丘比丘
當量儀得所若尼賢善自入無事著衣服具者聽入
反此不聽尼明日來時如前儀式告云昨夜僧集之
時具傳所請無有教誡尼人又無善說法者雖然上
座有勅語諸尼眾當勤精進如法行道謹慎莫放逸
使尼合掌云頂戴持便禮已而退至本寺時即須鳴
鐘集僧不來者說欲尼皆來集堂內依次立住所差
尼人至上座頭立打靜說白云。
大姉僧聽。僧差我比丘尼某甲。往比丘僧中。請教授
尼人。而僧無教授已人。亦無善說法者。雖然上座有
勅。語諸尼眾。當勤精進。如法行道。謹慎莫放逸。
諸尼眾等一時合掌云頂戴持出五分十誦僧祇今
時多行此略法由廣法難故不出也此律若比丘僧
盡病應遣信行禮拜問訊若別眾眾不滿亦遣使問
訊若尼僧病眾不滿亦禮拜問訊義云若僧尼各五
人以上僧中二十夏者得行此廣略二法僧若不足
但應禮拜問訊便罷次說戒師問僧云。
僧今和合。何所作為。維那答云。說戒羯磨（今時多有答云布薩
說戒者此答不通羯磨良恐非法也）。
戒師待維那坐已然後作白以未坐時便有坐立不
同豈非別眾等過若說戒竟維那鳴鐘三下使外人
知說戒竟時梵師誦律序下偈作唄云。
神仙五通人。造設於呪術。為彼慚愧者。攝諸不慚愧。
如來立禁戒。半月半月說。已說戒利益。稽首禮諸佛。
伽論云不得作半唄作半唄者吉羅（若不解前唄作處世界唄亦得
不勞更作如來梵也）戒師下座已至僧中禮謝云
小比丘尼某甲。稽首和南。敬謝眾僧僧差誦律。三業
不勤。多有舛錯。願眾慈悲。布施歡喜。
說已眾僧即應各說自慶偈云。
諸佛出世第一快。聞法奉行安隱快。大眾和合寂滅
快。眾生離苦解脫快。
俱舍論說偈云。
諸佛出現樂。說正法亦樂。大眾和合樂。聚集出家樂。
然後唱三歸禮散（亦有諸大德說戒竟上座為布薩咒願任情所宜然無正文）。
第五客舊者問界外客尼欲得聞戒得入以否答此
律客舊中開聽若客尼入時至說戒處不得先到餘
房恐破他說戒未誦序唱是中清淨否來客尼隨次
入作禮已依行坐聽誦戒師若見客來即須止誦不
止者客尼訶停待客尼坐已依次為誦若已說序竟
乃至說戒已當入僧中四向禮僧已長跪住一人告
清淨云。
大姉僧聽。比丘尼某甲等若干人。竝清淨（一說）。
告已隨次坐戒師依說若不清淨者一一別告云。
大姉僧聽。比丘尼某甲。犯某罪。為逼說戒。未得懺悔。
後當如法懺。
說已依前住文續次為說若客尼來多及等者縱說
戒訖皆令主人從頭更誦不誦者如法治律云等多
更為說問說戒至半不說欲得起出否答有緣要須
<pb n="813"/>
說欲得去若眾中無能誦得戒者至布薩日依前儀
式直差一人說法誦經諸教誡等便散母論云若鈍
根無知不得就餘寺說者下至說一偈云。
諸惡莫作。諸善奉行。自淨其意。是諸佛教。和南聖眾。
如是作已方得散去不合不說若於說戒座上憶得
罪者即須心念發露云。
我比丘尼某甲。犯某罪。待說戒竟。當如法懺。
作如是已便得聽戒若犯有疑者應念云。
我比丘尼某甲於某事上疑。待說戒後。當決了懺。
若於未說戒憶得罪者應說懺已方得聞戒法。
第六略說者此律若有八難王賊水火病人非人惡
蟲難等或大眾集牀座少多病天雨鬬諍說戒夜久
如是等緣皆聽略說戒師當量難緣遠近觀時早晚
難若遠則為說三篇已餘者略却若近及病寒熱等
緣當為說序已餘者便略云何略耶說戒序已問清
淨竟應言。
諸大姉。是八波羅夷法。僧常聞。乃至諸大姉。是七滅
諍法。僧常聞。
已下必須廣說若難卒至即說序已云餘者僧常聞
若序不得說者應云某日布薩說戒時眾僧各正身
口意。謹慎莫放逸（說已便散若眾主善能御眾者每至盛
夏盛冬恐僧老弱患寒熱者當為略說平旦僧集時
維那白說戒日天時盛熱大寒恐僧疲弊大眾宜可
早集當為略說勿假託因緣自生厭怠若作如是秉
眾亦名善御大眾心無憂悔五分欲作羯磨僧不可
和當於說戒前作以說戒是正制僧不敢散。
次明別人法者若隨所住處二人已上至說戒日還
掃灑處所具布薩調度一如前式待客尼來若四人
以上即須廣說二三人以下各相向說云。
大姉一心念。今僧十五日說戒。我比丘尼某甲清淨
（三說）。
若對二尼應云二姉一心念餘語同前若一人者應
云今僧十五日說戒我比丘尼某甲清淨（三說）。

四分律比丘尼鈔卷上之下

<sarticle>四分律比丘尼鈔卷中之上</sarticle>

終南山沙門釋　道宣　述
<other>○安居篇第十六</other>
此篇大門有八一制意二結時三夏閏四對首五心
念六忘成七及界八移夏。
第一制意者此律通制三時意存愍物又偏約夏月
情在三過一無事遊行妨修道業二損傷物命違慈
實深三所為既非招世譏謗防茲三咎故制安居。
第二結時者此律雖云前中後三時若據結文正自
有二謂四月十六結者是前十七日已去迄至五月
十六日來皆稱於後唯一日為前二十九日為後此
律大僧不結前安居吉尼不結前同吉不結後提不
依大僧安居亦提明了論云無五過處得安居一太
遠聚落求須難得二太近城市妨修道業三多有蟻
蚊自他兩損四無可依人依人須具五德一求聞令
聞二已聞令清淨三能決疑網四通道達俗無滯五
除邪見得正見五無施主供給藥食有此五過不可
安居僧祇云若親里請尼者先教請比丘不肎者不
得受請見論云尼依比丘住處半由旬得安居過者
不得前夏檀越為尼請比丘來而尼已安居竟乃至
後夏初比丘有緣事不來當更請餘比丘來若不得
來應去路有難事者得安居若初安居竟比丘有緣
事去尼後方知已結安居者不得移去得住無罪若
夏竟不得無比丘處自恣應覓作法僧祇云雖在一
比丘處安居至半月時亦應請問布薩無者三由旬
內有僧通結取故五分云有比丘自不持律不依持
<pb n="814"/>
律人安居夏中生疑又無問處乃至佛言依持律處
安居若房舍迮者聽近持律師七日往還處於中遙
依安居有疑往問此律不依廣誦二部律師得提義
云大僧丈夫尚令依律師處住有疑皆須往問譬如
嬰兒無時暫離乳母恐生罪累自溺長津今時尼眾
觸事無知動乖法式志性昏滯好染俗風孤遊自在
不承戒律或伽藍偏僻獨處邊荒或憒閙城隍無僧
迥立所以舉動不仁行步失禮八敬罕自無聞三業
唯加蜂蠆敬俗倒為闍棃慢僧反為師弟靜言此事
良用愾然。
第三夏閏者若閏五月六月定百二十日安居若閏
四月者從四月十六日至閏月一日結者竝四月住
若閏月二日已後結者漸漸轉少以越閏月故若五
月一日迄至十六日結者皆三月住若閏七月從四
月十六日及五月一日結者盡三月住由未至閏故
若五月二日已後結者皆四月住由九十日未滿含
閏月故。
第四對首具修威儀至一尼前云。
大姉一心念。我比丘尼某甲。依某僧伽藍。前三月夏
安居。房舍破修治故（三說）。
五分十誦前人報云汝莫放逸答云受持又義問云
依誰持律答云某律師告云有疑當往問答云爾若
依村落山間樹下安居者即須改前伽藍又除房舍
破修治等語直云。
大姉一心念。我比丘尼某甲。今依某村家。前三月夏
安居（三說）。
或有人云依皇帝聚落安居或云依法界安居此皆
不成反結無知不學之罪問所以寺中令修治房舍
耶答僧房修治用通三世前人料理今人受用今人
修補以擬當來若不修治三世不續後安居者云。
大姉一心念。我比丘尼某甲。依某僧伽藍。後三月夏
安居。房舍破修治故（三說）。
第五心念者計尼不合心念今依十誦饑儉時開尼
依親獨住所以偏出此文具修威儀至佛前云。
若比丘尼某甲今依某聚落某家。前三月夏安居（三說）。
第六忘成者此律忘不心念若為安居故來便成安
居義云既言為來者舊住之人良恐不開若舊住人
要此期夏忽忘不說亦須量行若外來尼不為益事
者此便不成。
第七及界者此律云一一脚入界二雙脚入界三一
脚入園四雙脚入園東方明相若出亦開外來者不
說得成。
第八移夏者此律難有二種謂命梵二難也一命難
者謂鬼神賊等及惡獸毒蟲不得如意飲食醫藥及
隨意使人若安居住此便則斷命故律云我在此住
必為我命作留難佛皆聽去二梵難者謂被男子誘
調畏犯重戒佛亦聽去若至彼結成者從初去日即
須勤覓安身處若住處未得已來雖曾經宿不破安
居以非故心輕慢意也反前不成若得住處夏法隨
食於彼無緣不得出界恐破夏也若本處無難亦不
得來由已結成故此律俗家安居見有二難當白檀
越求移去若聽不聽但應自去若依餘部不云得夏
今準母論得夏故論云移夏不破安居也問遇緣出
界經宿忘不受日得夏否答諸部竝無文斷唯五百
問事云夏中忘不受七日出界憶即悔者得一坐中
不得過三悔不成歲問遇緣出界忽值水陸道斷諸
難不及本界失夏以否答諸部亦無文斷古昔大德
校量三藏義開得夏若為三寶益事友已大事不及
界者開自餘悠悠無益之事破夏不疑。
<other>○受日篇第十七</other>
此篇大門有六一受緣二互用三受法四得重五逢
難六五利。
第一受緣者此律云凡受日之緣要為三寶利益大
<pb n="815"/>
事檀越請喚生善滅惡得去十誦云為誰受日為七
眾受並為生善滅惡應去若遣使不遣使俱得受若
中路聞死反戒入外道眾八難事絕皆不應去僧祇
若為私己求覓衣鉢藥草等悉成受日義云貧者應
開富者宜禁若病重不堪受日直去不破夏故律云
不得隨意及看病人等得去無犯若為治生覓利假
託貴勝乞穀麥等或受雇撿校經像營造佛盆或悠
悠請喚心不段重或為一緣受日遂歷眾事或即事
不實虗搆外緣如是無益之事並不合受日既不合
受妄數為夏無德自大冐受信施計滿犯重見論云
自長己夏受施犯重五百問事破戒治生得財造佛
尚不免地獄何況得福。
第二互用者問得互用否答十誦云受七日到聚落
七日未盡所作事未竟還來至本處佛言有殘夜在
應白已去義云謂本事上得白已餘用非謂異事上
得若總為三寶事受日者得將互用如為營佛事得
法僧上用以俱有受日緣故若有大益私營經像或
當僧次請及捨請等成受緣然捨請須問本主聽者
得成。
第三受法者。
大姉一心念。我比丘尼某甲。今受七日法出界外。為
某事故。還來此中安居。白大姉知（三說）。
此對首法律中唯有受名無其受文相傳義說唯得
六夜在外至第七日必須還也若依界安居不得戒
場上受日以非要心本處故又二界各別然不得互
用若依戒場安居亦然互宿亦不得問尼得羯磨受
日否答諸教並無文開故僧祇尼安居中無求聽羯
磨法佛事僧事而遊行故知尼無也義云為尼是女
弱不許孤遊若當延日在外恐難逼臨危可懼之甚
所以聖意知時禁防不在出限今有諸德猶順人情
義開羯磨敬惟斯理良恐非然假令事益雖多在外
或為王臣請喚非七日可了寧可數受七日七日不
辦同難直去無犯。
第四得重者問得重受日否答觀其文意但為生善
利益事得重不疑明了論亦開重受七日十誦不許
者為部別不同大唐波頗三藏亦開重受西域大德
來者皆不聞單受之法（廣說妨難具在僧鈔）。
第五逢難者律受七日出界為父母兄弟姉妹故二
私通生善滅惡緣等至意留住過日得夏若難息即
須急還不得停住免破夏疑僧祇云夏中和僧去在
道不得遷迴當直去至彼和了即還故知停住寧不
破夏。
第六五利者此律七月十六日夏罷已至八月十五
日已來名迦提月此翻名功德月以夏坐有勞開受
五利潤益比丘尼五利是何一得背請二得別眾食
三得食前食後至別家不須囑授四得畜長衣不說
淨五得離三衣宿（尼應開五衣前三開食後二通衣也）見論云四月十
六日結者得五利十七日已去不得名賞前罰後也
僧祇有五種人不得安居衣一被舉人二破夏人三
罷道人四死人五不囑授人破夏有十種過失一為
諸佛所訶二為諸天世人所訶三破夏四得罪五不
得受功德衣六不得五事利七不得攝施八不得安
居衣九惡名流布十後悔入地獄。
<other>○自恣篇第十八</other>
此篇大門有十一制意二時節三集僧四差使五簡
人六秉法七五德八自恣九略法十雜法。
第一制意者夫九旬修道精練身心人多迷己不自
見過理宜仰憑清眾垂慈誨示縱宣己罪恣僧治舉
內彰無私隱外現有純淨故曰自恣也。
第二時節者此律七月十四日十五日並得自恣又
急施衣戒中十六日亦得自恣此則三時為又叉不
知何時自恣佛聽大食小食上上座應白。
大姉僧聽。今白月十五日。眾僧集某處自恣（維那作白亦得）。
<pb n="816"/>
第三集僧者義云要五人已上方得白差自恣若破
夏不安居人雖不得夏以舉罪義同理必依眾恣僧
治舉此律若後安居人從前安居者自恣仍須待日
滿得還乃至沙彌尼等亦須盡集以治舉義同待僧
唱出方可得去。
第四差使者此律比丘尼夏安居竟比丘僧夏安居
竟聽差一比丘尼為僧故往大僧中說自恣十誦云
應差二勦了知法尼往僧中當作白和僧。
僧今和合。何所作為。答差比丘尼某甲。往僧中。說三
事自恣羯磨。
大姉僧聽。若僧時到僧忍聽。僧差比丘尼某甲。為比
丘尼僧故。往大僧中。說三事自恣見聞疑。白如是。
大姉僧聽。今差比丘尼某甲。為比丘尼僧故。往大僧
中。說三事自恣見聞疑。誰諸大姉忍。僧差比丘尼某
甲。為比丘尼僧故。往大僧中。說三事自恣。見聞疑者
默然。誰不忍者說。僧已忍。差比丘尼某甲。為比丘尼
僧故。往大僧中。說三事自恣見聞疑竟。僧忍默然故。
是事如是持。
又應口差二三人尼為伴往大僧中禮僧足已曲身
合掌云。
大德僧聽。比丘尼僧。夏安居竟。比丘僧夏安居竟。比
丘尼僧。說三事自恣見聞疑。大德僧慈愍故語我。我
若見罪。當如法懺悔（三說）。
尼說已大僧良久默然上座應勑尼云大眾上下各
並默然不云見罪良由尼眾內禁三業外無三事內
外清淨並無缺犯各應如法精勤行道謹慎莫放逸
如法自恣比丘尼當傳此教告眾令知使尼答云爾
頂戴持更設三拜已便還當於明日尼僧自恣時鳴
稚集尼僧已不來者說欲尼僧等各依行立被差尼
在上座頭立宣大僧教云。
大姉僧聽。僧差我比丘尼某甲。往大僧中。說三事見
聞疑。大眾上下。並皆默然。不云見罪。良由眾眾。內禁
三業。外無三事。內外清淨。並無缺犯。各應如法精勤
行道謹慎莫放逸。如法自恣。
宣已諸尼一時合掌頂上各云頂戴持然後尼僧安
庠自恣律云大僧十四日自恣已僧十五日自恣此
二眾相依故局日時若大僧病別眾眾不和眾不滿
等尼應遣使問訊大僧若尼眾病乃至不滿亦須問
訊大僧問尼眾不知所以須問訊大僧耶答若知不
和便能為其和解。
第五簡人者此律要具二種五德方堪自恣初五德
一不愛二不恚三不怖四不癡五知自恣不自恣（此五
是自恣五德）第二五德者一知時不以非時二真實不以
虗妄三利益不以損滅四柔輭不以麤穬五慈心不
以瞋恚（此五是舉罪五德）若不具此二五德舉不知時恐惱
眾僧反成自累五分云要差二人已上乃至多人（為眾
大更互息作也）三千威儀云要差二人為僧自恣竟五德自
相向出罪不得求餘人自恣竟以餘人僧不差故僧
祇十誦云差有德者作（今時多有年少者作相中不善）。
第六秉法者未差五德前先須行香湯淨水行籌唱
數一依前說戒法問改說戒語加自恣詞然後差其
五德上座秉法秉法時不須喚五德尼立恐成別眾
問僧集和合否答曰僧集和合又問未受具戒者出
答云未受具戒者已出（若有式叉尼等出時法用還依前說戒中無異）又問
不來比丘尼說欲若有說欲者應云。
大姉僧聽。比丘尼某甲。我受彼欲自恣彼如法僧事
與欲自恣（一說便得）。
今時多有依說戒法說欲若受欲尼本房內受他說
欲者對僧不得改正還令問本房取彼尼自恣若持
欲尼對僧錯說者得臨座改正成有邊方不學律者
自恣時有病緣等不許他說欲此迷愚甚矣。
又問僧今和合。何所作為。答自恣差人羯磨。又問眾
中誰能為僧。作五德自恣人。答云某甲能。
<pb n="817"/>
大姉僧聽。若僧時到僧忍聽。僧差比丘尼某甲某甲。
為僧作受自恣人。白如是。
大姉僧聽。差比丘尼某甲某甲。為僧作受自恣人。誰
諸大姉忍。僧差比丘尼某甲某甲。為僧作受自恣人
者默然。誰不忍者說。僧已忍。差比丘尼某甲某甲。為
僧作受自恣人竟。僧忍默然故。是事如是持。
第七五德法者僧既差已即從座起至上座前禮足
跪住若在露地應在伸手相及內自作白和僧云。
大姉僧聽。今日眾僧自恣。若僧時到僧忍聽。和合自
恣。白如是。
次明行草法者五分云好泥地布草座而自恣並須
偏袒右肩兩膝著地合掌自恣前覓輭淨草隨僧多
少人別一剪置上座前五德取草行之從上座至下
座人付一剪訖五德亦須一剪自一手執往至本座
處然後敷地若大眾多令年少尼三五人助行訖五
德至上座前白云一切僧就草坐偏袒右肩長跪合
掌如法自恣白已僧皆警䇿依唱儀式增一經如來
亦同僧坐於草座告諸比丘汝等各就草座我欲受
歲等廣如彼說。
第八自恣法者其一五德來至上座前大敷坐具長
跪第二五德尼至次座前立眾僧行間兩邊並須敷
長延大席令不汙五德尼足若上座見五德來就即
整衣服長跪偏袒右肩合掌一切僧亦爾然後說云。
大姉一心念。眾僧今日自恣。我比丘尼某甲亦自恣。
若見聞疑罪。大姉長老哀愍故語我。我若見罪。當如
法懺悔（三說）。
上座說已復本而坐此初五德尼翻至第三上座前
立彼第二五德尼受懺同前如是展轉乃至下座律
開病尼隨身所安自恣僧祇云二五德各至本座坐
處自相向出罪不得待僧竟十誦云眾僧說已五德
至上座前告云僧一心自恣竟然後禮敬而退。
第九略說者此律若有八難餘緣同前說戒中並許
略自恣令五德作白云。
大姉僧聽。若僧時到僧忍聽。今為難故。僧各各三語
自恣。白如是。
作白已眾僧一時相向各三說已便散今時尼眾或
有小語自恣或五德尼各一時受他自恣此並非法
故律云不得竊語自恣閙亂自恣令一一次第從上
座自恣大語分明使僧盡聞上明六人已上法若限
五人其法稍別以男內總有五尼則不合說欲先問
病總集一處白羯磨差一五德竟又差一人不得雙
牒二人以所為兩人不入僧數故假令六人已上作
法無其難事亦不得雙牒二人一時作羯磨至自恣
時一五德同僧坐一五德展轉取自恣若事總了二
五德尼自相向說餘法同前若界內唯有四尼已下
止得對首自恣不合眾法對首云。
諸大姉一心念。今日眾僧自恣。我比丘尼某甲清淨
（三說）。
餘下三人互說如前若二人相對云大姉一心念不
須云諸大姉等若依十誦饑儉從親里獨住尼心念
云。
今日眾僧自恣。我比丘尼某甲清淨（三說）。
第十雜法者問所以對僧云見罪對首云清淨者答
對僧治舉義足故云見罪得懺別人攝治不盡故云
清淨舉心應僧若僧及別人自恣已更有客來少則
告清淨等多更為說若二人作法已更有三人來應
作僧法自恣若二尼來還同對首若四人已下犯提
乃至吉羅並須懺己自恣若犯初二篇屏對一尼發
露已自恣僧祇云不得此界安居餘處自恣此律前
安居人自恣竟分夏衣後安居人得同受物仍待日
滿得還安居竟不去犯罪。
<other>○師徒篇第十九</other>
此篇大門一十有三一師徒名二依止意三免依止
<pb n="818"/>
四合依止五通行法六白事法七請經法八報恩法
九無師法十簡師德十一請師法十二師攝法十三
訶懺法。
第一師徒名者問何名為師和尚闍梨者答見論云
無罪見罪訶責是名我師共於善法中教授令知是
我闍棃義云和尚此云知有罪知無罪是名和尚故
此律云我犯不犯師不知也又義云和尚者為力生
闍棃者為正行弟子者學在我後為弟解從我生為
子。
第二依止意者尸迦羅越六方禮經弟子事師當具
五意一當敬難之二當念其恩三所有言教隨之四
報恩不厭五從後稱譽師教弟子亦有五意一當令
疾知二令勝他人弟子三令知不忘四有諸疑難悉
為開解五欲令弟子智慧勝師正法念經云若畏師
持戒名下持戒僧祇師度弟子者不得為供給自己
故度人出家得罪當使彼人因我度故修諸善法得
成道果佛藏經云五夏已前於人受學律藏五夏已
後具知應學無我人法見論云云何學律謂讀誦解
義也此律云和尚畜弟子當如兒想弟子看和尚當
如父想義云如兒想看者須具四意一匠成訓誨二
慈念三矜愛四攝受以衣食如父看者還具四心一
親愛二敬順三畏難四尊重敬養如臣子之事君父
也故律云如是展轉相敬相重瞻待令正法便得久
住增益。
第三得免依止總有八人此律有六餘部有二此律
一樂靜二守護住處三病四看病五滿六夏已上六
自有智行住處更無勝己七饑儉無食處十誦云若
恐飢餓死者當在日日見和尚處住恐不爾者若十
五日若一月若二由旬半若至自恣時來見和尚八
行道稱意處五分云諸比丘各勤行道無人與作依
止當於眾中上座大德心生依止敬如師住。
第四合依止總有十人此律云一和尚命終二知休
道三和尚決意出界四和尚捨畜眾五弟子緣離他
方六弟子不樂住處更求勝緣七未滿六夏八不諳
教網故律云若愚癡無智慧盡形依止他十誦云雖
受戒多歲不知五法者盡形依止他一不知犯二不
知不犯三不知輕四不知重五不廣誦戒通利母論
云百臘不知法者應從十臘知法者依止僧祇有四
不善知法不善知毗尼不能自立不能立他盡形依
止九或愚或智愚謂性戾癡慢數犯眾罪智謂犯已
即知依法懺洗志非貞正依止於他十不誦戒本母
論云不誦戒人若故不誦若先誦後忘若鈍根誦不
能得此三種人不得離依止十誦云不誦戒有四過
一不得畜弟子二不得離依止三不得作和尚四不
得作阿闍棃。
第五通行法者此律師及弟子有七種通行法一眾
僧與師作治罰弟子相料理令和尚順從於僧設作
令如法不違逆求除罪令僧疾與解罪二若和尚犯
僧殘弟子當如法勸化令其發露為集僧作覆藏六
夜出罪等（尼行十五夜摩那埵法）三和尚得病弟子當瞻視若
令餘人看乃至差若命終四和尚不樂住處弟子當
自移五和尚有疑弟子當以法以律教除六和尚若
惡見弟子教令捨惡見住善見七弟子當以二事將
護謂法及衣食（和尚於弟子並通行此法如上）僧祇云和尚闍棃有
非法事弟子不得麤語如教誡法應輭語諫師云應
作是不應作是若和尚不受語者弟子應捨遠去若
是依止師者當持衣鉢出界一宿當還五分云若師
犯僧殘求僧乞羯磨弟子應掃灑敷座集僧求羯磨
師等。
第六白事法者此律云凡有所作並須白師令知白
時具修威儀長跪合掌云尊憶念弟子某為某因緣
故須到某處同伴某甲白尊令知師應量宜謂同伴
如去處如營事如方始聽去若一事乖違便不合放
<pb n="819"/>
而同伴之人必須明解律教持戒灼然老少相兼堪
始聽去五分云欲行預前二三日白師令知唯除大
小便用楊枝不白十誦云一切所作事皆須白師唯
除禮佛法僧大小便嚼楊枝三種不白僧祇云不白
師得取與半條線半食等若約一條線而不白得罪
若不能一一白師者當通白亦得見論弟子從師行
不得遠師七步沙彌威儀云弟子隨師行不得以足
蹈師影復有五事一不過歷人家二不得止住道與
人語三不得左右顧視四當低頭隨師後五到檀越
家當住一面師教坐應坐。
第七請經法者此律云彼清旦入和尚房中受經問
義沙彌經云若入師房應三彈指見論云弟子參師
應避六處一不得當前二不得當後三不得太遠四
不得太逼五不得處高六不得上風立。
第八報恩者此律云清旦入和尚房內除大小便器
白時到等又日三時朝中暮問訊和尚又執作二事
勞苦不得辭託一修理房舍二為補浣衣服師如法
教事盡當奉行若遣往餘方不得假託內緣而住僧
祗云弟子應晨起先右脚入和尚房已頭面禮足問
安眠否雖百歲比丘無智慧者應依止十臘比丘如
弟子事師無異（尼亦應同）十誦云除禮足餘盡應依師教
經云一日三時應參師和尚若參師不見時應持土
塊草木以為記驗天時若熱日別三時以扇扇師若
有比丘於彼師所或和尚邊不敬信心遂說長短於
將來世別有一小獄名為搥撲當墮是中墮彼處已
一身四頭俱焦於彼獄處復有諸蟲名曰銅⿰口隽常噉
舌根若從他聞一四句偈各於千劫取彼和尚阿闍
棃等荷擔肩上或時背負頂戴亦未能報也地獄經
云為人弟子說師僧過者設師有實命終入地獄噉
其舌根若得好食美果等不與父母師僧先自食噉
生餓鬼中後生為人貧窮若人含毒向師長入鐵鉞
地獄後生毒蛇中若惡心學父母師長語入融銅地
獄後生為人謇吃僧祇云有人問汝和尚阿闍棃字
何等不得直道和尚阿闍棃字應告言義因緣故字
某甲此律若弟子見和尚四種非法應懺謝而去白
和尚云一我如法和尚不知二我不如法和尚亦不
知三我犯戒和尚捨不教訶四犯而懺者亦不知。
第九無師住時節者此律開先洗足飲水已然後依
止伽論云初至他處不相諳委二三日選擇師十誦
云無好師者聽五六夜有好師者乃至一夜不依止
者得罪。
第十簡師德者此律阿闍棃有五種一出家阿闍棃
謂依教受十戒者是二受戒阿闍棃謂為受具足秉
羯磨者是三教授阿闍棃謂教授威儀者是四受經
阿闍棃謂所從受經者是五依止阿闍棃謂受依止
者是義云前四通名阿闍棃今此所明準論依止闍
棃以替和尚處故必須諳究經律圓解明白方始得
為僧祗云不得輒請依止須成就五法一受念二恭
敬三慚四愧五樂住伽論云凡欲依止人者當好量
宜能長善法者及問餘人云此比丘尼戒德何似能
教誡否眷屬復何似無有諍訟否若都無者然後依
止此律明二師德者有三一簡少取老十二夏已上
為和尚至六夏已上為闍棃二夏數雖滿必須智慧
三雖具上二德然要勤教詔弟子闍棃亦七種共行
法如前和尚中說。
第十一請師法者此律由和尚命終無人教授故多
壞威儀佛令聽有依止闍棃相依教訓如和尚法展
轉相依令佛法倍增益流布請時具修威儀至彼師
所云。
大姉一心念。我比丘尼某甲。今求大姉。為依止阿闍
棃。願大姉為我。作依止阿闍棃。我依大姉故。得如法
住（三說）。
彼師告云可爾與汝依止莫放逸（隨道一事皆得）五分云若
<pb n="820"/>
師不答許可者不成依止法。
第十二攝受法者僧祇云日別三時教三藏教法不
得廣者下至略知戒經輕重陰界入義若受經時共
誦時坐禪時即名教授若不爾者下至云莫放逸義
云若請師須具四意一作請彼攝我我當依彼慈念
憐愍意二請取道法資神令教授行成智立意三自
申己意我能依止愛念恭敬如父母想意四彰己能
依止而行謂慚愧二心也具此四法方無過咎若不
爾者徒自悠悠終無成辦五分受戒已師應六年自
攝若教他攝違者犯提弟子亦應六年依承和尚此
律受戒已不得離和尚見論云和尚多有弟子留一
人供給餘者隨意令讀誦僧祇云弟子為王難師必
經理若賊抄掠等覓錢救贖否者犯罪十誦云和尚
有四種法弟子應量宜一與法不與食應住二與食
不與法不應住三法食俱與應住四若法食俱不與
者不須問師若晝若夜應捨去闍梨亦然僧祇云苦
住樂住四句同前五百問事云其師無非法而誘將
他沙彌去犯重。
第十三訶懺法者凡弟子有過必須以理訶責訶責
之法事須出過令彼伏首依罪懺悔此律云師不出
過輒爾訶責弟子云我何過訶責我僧祗若師訶責
弟子不受者當語知事斷食若前兇惡者師自遠去
一宿更還得住無過善戒經云師不驅謫弟子重於
屠兒旃陀羅等屠兒不壞正法不定墮三惡道中若
畜惡弟子必生惡道又為名聞利養故畜徒眾是邪
見人名魔弟子五百問事云有師不教弟子弟子破
戒故便墮龍中後因相遇返來害師義云若訶責弟
子先自量喜怒次量前過輕重外現威肅內懷悲愍
苦言切勒令息後犯又經中無有杖打弟子之法數
見僧尼每加杖捶痛徹前人於是遂引涅槃三子之
喻此未達教意然彼並是住一子地悲心無差別得
行此法罰今時杖栲眾生皆瞋怒猛熾放暢心懷加
痛前人豈同大悲一子之念地持論云上過罰黜中
犯折伏下犯訶責亦無杖打之法此律或盡形責弟
子或夏初犯過罷夏瞋猶不息或不現前訶責或設
訶而受供給此並非法得罪此律云師訶弟子命餘
比丘尼將順使向和尚阿闍棃所調伏令早懺悔應
觀折伏柔和知時受懺弟子應至二師所具修威儀
合掌云大姉我今懺悔更不復作若不聽者當日三
時懺悔和尚猶不許者當下意隨順求解其所犯若
求解其過和尚闍梨當受不受如法治。
<other>○致敬篇第二十</other>
此篇大門有十一敬寺二敬佛三敬法四敬僧五定
尊六致拜七八敬八報恩九醫藥十殯終。
第一敬寺者每惟佛法陵遲出家僧尼道心疎略至
於眾行觸事闕如故令堂殿朽壞舍屋崩摧門牆凋
弊糞穢盈階路絕人蹤僧徒漂寄不修不拭日就衰
隤造罪造愆無時暫捨是以葷辛酒肉競奉僧房香
華幡蓋罕供佛宇六時致拜早自無心三業虗譚彌
加蜂蠆或將人共宿飲醼同䬸絲竹管絃公然聚會
遂令惡人興毀始擬便摧颷火纔焚終將煙滅故使
冥鬼効靈善神捨衛伽藍無故直為尼戒有虧招世
譏嫌亦由眾無綱紀古德寺誥乃有十篇略述三五
不備具錄或云道場或云寺或云無生或云停毒或
云息惡或云寂滅或云淨住隨義七名各有所表今
時居者豈稱名者也小法滅盡經云劫火起時曾作
伽藍所不為劫火燒乃至金剛界為土臺也五百問
中昔在婆羅門相一比丘有天子相時比丘入寺持
錫杖倚佛圖牆禮佛已出遂失貴相等（今時僧尼甚知敬儀公然
造過豈類杖倚伽藍之罪）僧祇云佛寺惡壞更好作得尼乾經云
或嫌塔寺及諸形像妨礙除滅送置餘處者如是惡
人攝在逆眾生數分中上品治之十輪經云若破寺
殺害比丘其人欲終支節皆疼多日不語死墮阿鼻
<pb n="821"/>
地獄具受諸苦地持論云支提者名塔雜心論云有
舍利名塔無者名支提或名塔婆或名偷婆（此云塚亦名方
墳也）支提者此云廟（廟者貌也）耶舍傳云提婆鼻阿羅者（隋云
天遊）天謂國王遊謂僧處其處王立故名天遊舊來以
寺代之寺乃此土公院謂是司也嗣也柘鬪提奢者
（隋云四方但是僧處）舊招提者訛略也昔人去鬪除奢柘復誤
作以柘招兩字形濫相似致久來誤矣增一經云作
房施僧名招提十誦云有檀越施比丘僧房轉施比
丘尼僧者是名非法施非法受非法用僧祇云若有
檀越施比丘尼房舍等應讓比丘僧若不讓而受者
佛言此違敬法。
第二敬佛者惟今道俗虔誠寡薄慢怠逾強輕懱聖
容傲物自廣遂令故像豐多盈堂滿室趺光墮落手
足縱橫泥木雜汙糞土狼藉於是青蓮之座數傾白
毫之相屢危寶塔自摧嚴容聳峙設有與心造作鎔
鑄不圓相好尊儀至多疎漏或爭價高下增減靈相
逐賤省功將為稱意致使形儀換改不類西華隨情
造作乃同糞土遂使國君有破壞之心臣民存不敬
之意善惡無徵羣邪競起至聖不加反招自辱靜思
己過豈不然乎阿含經云無恭敬心於佛法中當墮
龍蛇中以過去從中來今猶無敬故多睡也又佛昇
忉利天優填王請目連為我等將巧師看世尊形下
來造之三上三審三下始得真相世尊下來此像迎
佛佛為摩頂記當來利益於我敬福經云經像主莫
論道雇經像之匠莫云客作造佛布施二人獲福不
可度量欲說其福窮劫不盡受吾約制是佛真子如
是精誠造少福多問居士之中作經像師合取直否
答不得取價直如賣父母取財者逆過三千直是天
魔離吾佛法非我眷屬飲酒食肉五辛之徒不依聖
教雖造經像數如微塵其福甚少蓋不足言劫燒之
時不入海龍王藏勞而少功不敬之罪死入地獄主
匠無益諸天不祐不如不造直心禮拜得福無量如
向所列造多福少像師作像不具足相五百世諸根
不具第一盡心為上妙果先昇。
第三敬法者今時像季法逐人訛道俗相濫傳謬背
真祈求邪道隨順邪師法受惡友不親善友不修內
典專翫俗書或淫讀莊老躭著孔經解奏鬼神呪詛
吉凶或琴棊歌戲將為正業講經律論用為非要或
無錢請讀則舌卷愁開聞財雇誦則憂不聲暢或有
抄寫聖文多豐升錯既不勘治又不護淨或將共同
宿處在門簷風零雨滴蟲噉爛滅或增削經論加添
俗語科題品目混濁聖文致使西河之亂孔子獻鼠
之疑玉璞經無靈驗之功誦無救苦之効招世譏謗
指佛無徵福不贖過罪益彌天故敬福經云善男子
經生之法不得一字顛倒重著點汙五百世中墮迷
惑道中不聞正法此律云若比丘敬佛僧戒者正法
不滅若不敬者疾滅正法也大蓮華經云受佛禁戒
不護將來各言我是於大乘法亦如冥夜各自說言
我得佛法受鐵鏘地獄苦事難述從地獄出瘖瘂聾
盲不見正法摩耶經云若年少比丘親於眾中毀呰
毗尼當知法滅不久住。
第四敬僧者惟末世僧尼諳究既微積罪尤大服玩
乖於內典舉動同於外俗知解類若管窺升駮剩為
大匠更相扇動共作愆瑕互求長短諍情難息或有
縱蕩六情馳騁三毒明黨癡惡思厭清眾恃官形勢
枉厭良善枷禁囹圄退令歸俗自作好人獨標眾首
或有共一伽藍兩處結界大院禪院不同布薩法服
名利苟自貪榮佛制聽戒便推認惡或有兩處鳴鐘
各集徒眾諍為多少致成忿諍遂使道俗有向背之
心伽藍有不和之相佛藏有鳥鼠之喻大集有獼猴
之況昔者學步耶鄲不謂匍匐而歸鷄欲朝鳴何期
反成烏調哀哉哀哉痛傷難忍永惟期理深可慎歟
故大寶積經云出家有二種縛一見縛二利養縛又
<pb n="822"/>
二種癰瘡一求見他過二自覆己罪像法決疑經云
諸比丘自稱我是法師我是律師我是禪師此三種
學人能滅我法更非他人迭相毀呰正法念經云為
求財利說法名為下施為名聞勝他說法名為中施
為增長眾生智慧而為說法名為上施或有比丘不
樂禪誦賣樂求財於他病者不相應治生於黑繩地
獄五百問事云比丘志樂衣服晝夜染著因病致死
後生蛇中還來纏衣眾僧葬亡比丘訖取衣鉢作法
蛇延頸吐毒僧共看之有得道者勸蛇令去遂入草
中毒盛火出燒身命終死入地獄大悲經云佛過去
時見一切人故無不傾側謙下禮敬以是義故成佛
已來山林人畜見佛行時無不傾側低頭禮拜此律
云其敬長老者是人能護法現世有名譽將來生善
道。
第五定尊者母論云下座稱上座為尊者上座稱下
座為慧命又無夏至九夏是下座十夏至十九夏名
中座二十夏至四十九夏名上座五十夏已上者一
切沙門國王之所尊敬是名耆舊長老五分云上無
人者即名上座婆論云內道一切皆是上座外道一
切皆是年少僧祇云無歲比丘得共三歲坐乃至七
歲得共十歲坐若臥牀得三人坐坐牀得二人坐伽
論云地敷得共未受具人坐。
第六致拜和南者（此云度我）出要律儀云和南者恭敬也
聲論云槃那寐者此翻為禮智度論云禮有三法一
口禮二屈膝三頭至地是為上禮又有三禮下者揖
中者跪上者稽首菩薩禮佛有三品一者悔過品二
者隨喜品三者請佛品地持論云當五輪至地作禮
阿含經云二肘兩膝及頂名五輪（亦云五體投地）五分云若
人多但別禮師總禮餘人而去三千威儀經云繞塔
有五一低頭視地二不得蹈蟲三不得左右視四不
唾地五不與人語又當念佛法僧恩梵網經云出家
人法不向國王禮拜亦不應向父母禮拜五百問事
云弟子得禮師塚以報恩故（準此屍靈未埋亦得禮也）律沙小此彌
尼沙彌式叉摩那比丘尼比丘如來及塔如是展轉
從下向上乃至大比丘得禮如來及塔五百問事云
繞塔不得女眾隨有優婆塞者不犯（準此尼繞塔不得男子隨）見
論云辭佛法繞佛三帀四方作禮而去合十指爪掌
叉手於頂上却行絕不見如來更復作禮迴前而去
增一云塔前不得禮餘人十誦云佛塔聲聞塔前自
他不得禮五百問事云佛塔前禮比丘犯墮此律云
大小便裸身剃髮說法嚼楊枝洗口飯食噉果等皆
不應禮五百問事云淨潔鞾鞋履亦得著禮拜僧祇
不得如瘂羊不語當相問訊少病少惱安樂否道路
不疲苦否寶梁經云破戒比丘受他持戒者恭敬禮
拜得八輕法一作愚癡二口瘖瘂三顏貌醜陋四其
面側戾見者[山/一/虫]笑五轉受女身作貧窮婢使六形體
羸瘦夭損壽命七人所不敬常有惡名八不值佛世
此破戒者乃至大地無涕唾處。
第七八敬者五分云瞿曇彌白佛言願聽女人出家
受戒佛言止止莫作是語所以者何往古諸佛皆不
聽女人出家諸人皆自依於佛在家剃髮著袈裟勤
行精進獲得果證未來諸佛亦復如是我今聽汝以
此為法如是三請佛亦不聽瞿曇彌便大啼哭自剃
髮等乃至佛為說八敬方聽出家母論云阿難為女
人求出家迦葉謫罰阿難十事一者若女人不出家
者諸檀越等（自下為頭）常應各各器盛食在道側互跪授
與沙門二者常應與衣服臥具於道中求沙門受用
三者常應乘象馬車乘在於道側以五體投地求沙
門而蹈過四者常於路中以髮布地求沙門蹈上而
過五者常應恭敬心請諸沙門到舍供養六者常應
生恭敬心淨掃其地脫身衣服布地命沙門坐七者
乃至脫體上衣掃比丘足上塵八者乃至常應舒髮
拂比丘足上塵九者乃至沙門威德過於日月況諸
<pb n="823"/>
外道豈能正視於沙門乎十者女人不出家者佛之
正法應住千年今減五百一百年中得堅固解脫一
百年中得堅固定一百年得堅固持戒一百年得堅
固多聞一百年得堅固布施見論云所以不聽女人
出家者為敬法故若度女人出家正法五百歲不住
由世尊制比丘尼行八敬故正法還得千年摩耶經
云千一百歲已諸比丘等如世俗人嫁娶行媒於大
眾中毀謗毗尼義云今時尼眾順教行媒受俗馳使
街衢路首輕突大僧不避尊儀陵辱上下或獨行無
侶孤遊聚落出入行來類同賤俗滅法之原特由於
此然法眾多不能具述今但逐要不過八敬今列八
名幸願依行冀正法長存千齡弗墜耳此律云一者
百歲比丘尼見初受戒比丘僧當迎逆禮拜問訊請
令坐二者比丘尼不得罵謗比丘三者不得與比丘
罪說比丘過失比丘得說尼過失四者式叉摩那已
學於戒應從眾僧求受大戒五者尼犯僧殘應半月
在二部僧中行摩那埵六者尼於半月從僧中求請
教授人七者不應在無比丘處住八者夏安居訖當
詣僧中求自恣人如是八法並應尊重恭敬讚歎盡
形壽不應違之中含經云若比丘聽尼問經律毗曇
然後得問不聽者犯第五尊師法僧祇云尼入大僧
寺中應頭面一一禮一切比丘足若老病不堪隨力
多少恐不徧者得就總禮應云我尼某甲頭面禮一
切僧足若比丘入尼寺應須禮不得罵云是犯戒是
醫師是摩訶羅無所知乃至實罪皆不得說比丘得
說尼實罪尼若憍慢不恭敬迎逆禮足者犯越敬法
大愛道尼經云若比丘舉比丘尼過尼應自省不得
高聲大語又比丘尼敬比丘僧視之如佛此律云比
丘尼式叉摩那沙彌尼等觸犯諸比丘者佛言應喚
來謫罰若不改悔應作捨教授羯磨僧祇云若比丘
犯過親里尼得輭語語不得訶責十誦云尼見大僧
不起提此律若一比丘喚一比丘尼乃至眾多比丘
尼應往若不往如法治問何故制尼依僧耶答愛道
尼經云女人但欲惑色益壽畜弟子亦不欲學問但
知須臾之事故依僧也。
第八報恩者五分畢陵伽父母貧窮以衣食供養佛
言若人百年之中右肩擔父左肩荷母於上大小便
利極世珍奇衣服供養猶不能報須臾之恩從今聽
比丘盡心供養父母否者得重罪僧祇云父母不信
三寶者應少經理若有信者得自恣與無乏父母貧
賤將至寺中自手與食一切皆得母論云父母若貧
者先授三歸五戒十善然後施與若不貧者雖受戒
不合與增一經云孝順供養父母功德果報與一生
補處菩薩功德一等又云教二人作善不可得報恩
謂父母也是故比丘常當孝順供養父母不失時節
當如是學。
第九醫藥者此律老病比丘不堪步涉聽作步挽車
若轝若乘除牸牛草馬等尼應例前見論云作醫師
得突吉羅若為出家五眾合藥者得若和尚父母在
寺疾病弟子亦得為合藥又父母貧賤在寺內供養
淨人兄弟姉妹叔伯及姨舅等並得為合藥無者自
有得借用不還者勿索如是乃至七世五百問事云
若道人慈心作醫治不得取物自入己前人強與應
取若病不病不得服氣唾腫同外道故五分云為知
差次會等聽學書不得為好廢業不聽卜相問他吉
凶此律不得賣卜誦呪處方治病等由事容不實謗
毀好人開學誦書及學世論為伏外道故新學比丘
開學筭術尼學呪術醫等得提患吐用髮燒作以
水和漉服患熱用旃檀塗沈水治患毒用腐爛藥田
中泥治亦須水和受服五分云青木香著衣中辟蟲
誦呪時不噉鹽不眠牀佛聽神呪法耳僧祇云生癰
癤用小麥研塗之十誦云不淨脂鹽得服此律不淨
蘇用灌鼻。
<pb n="824"/>
第十殯終者此律云白衣來寺中應方便喻遣若稱
譽佛法僧者隨能為之若死為淨伽藍故擔棄之僧
祇云比丘不得喚爺孃兄弟等名字乃至姨姑等止
得稱優婆塞優婆夷增一經云佛告阿難自今已後
諸比丘稱卿僕射向大稱尊向小稱賢相視當如兄
弟自今已後不得稱父母所作字又小比丘向大比
丘稱長老大比丘稱小比丘為好學（尼亦準同）五分云不
得展轉作俗人相喚阿婆阿母阿兄阿弟喚師僧應
言和尚阿闍梨（今時僧尼喚和尚闍梨為阿師喚同學云某公此無識之甚也）增一
經云四姓入佛法中同名為釋迦種子不得依俗姓
見論云喚婢為大姉不得云婢。
<other>○隨戒篇第二十一</other>
第一波羅夷簡要釋五（大僧唯有初四）尼總有三百四十八
第一篇有八第二篇有十七第三篇有二百八第四
篇有八第五篇有一百及七滅諍合有三百四十八
戒世人妄傳五百戒者非也亦有經律尼戒五百此
但有總數而無實名也。
婬戒具四緣犯一是正道大小便及口是二有染心
三興方便四與境合但使正道三處入如毛頭皆犯
此律有將小兒根內口中弄雖本無婬心但使入時
受樂便犯十誦口中要過齒犯此律若為怨家賊等
緣強持男根令入三處自無婬心但使始入入已出
時無有一念受樂心者皆不犯若隨有一時受樂便
犯若比丘及尼互教前人作者偷蘭前人不作教者
吉羅下三眾相教作及不作俱吉仍作滅擯不犯者
若睡眠無所覺知（謂開怨逼己不犯不受樂（謂開怨造他不犯也）一切
無有婬意（謂無染心不犯）。
盜戒具六緣一有主物二有主想三有盜心四重物
五興方便六離本處犯此中約境判盜開為十三重
一佛二法三僧四三寶互用五當體互六像共寶互
七即物自互八出貸九賓客十人物十一非人物十
二畜生物十三雜明盜業。
第一盜佛物者十誦云盜佛圖物精舍中供養具若
有守護主計直犯重毗柰耶律云盜佛物等望本主
結重由斷彼福故（以佛無我所心盜得偷蘭）十誦偷舍利婆論盜
佛並為淨心供養自念云彼亦弟子我亦弟子如是
者不犯伽論云盜佛舍利不滿五偷蘭遮滿五犯重
（由轉賣活命故犯重）。
第二盜法物者此律云時有盜他經卷佛言佛語無
價計紙墨犯重十誦云借他經拒逆不還令主生疑
犯蘭（由心未斷若決犯重）正法念經云盜他秘方犯重五百問
事云地中伏藏物若為三寶齋堂設會得取無罪不
得口吹經上塵亦不得燒故經得重罪如燒父母不
知有罪者不犯義云如前盜舍利不犯者為施主情
通若局不通亦應得重造經通塞亦然。
第三盜僧物者若有守護主望守護人犯重若主掌
自盜準善見論盜僧物犯重（謂常住僧物也）僧祇云若將長
食還房偷蘭遮婆論云不打鐘食者犯盜又空寺中
見食盜噉隨多少犯罪（準論得蘭）善生經云盜亡比丘物
若未羯磨從十方僧得罪輕（謂人不滿五但犯偷蘭）若已羯磨
望現前僧得重（謂人限滿五得重）若臨終時隨亡人囑物盜
者隨約所與人結罪五分云盜心貿僧好物直五錢
犯重一錢已上蘭。
第四三寶互用者僧祇云寺主摩摩帝互用佛法僧
物謂之不犯佛言彼羅夷義云今時僧尼掌三寶物
取僧粮食乘僧驢馬使僧家人為佛法營使者並依
律滿五犯重寶梁經云佛法二物不得互用由無人
與佛法物作主復無可諮白不同僧物常住招提互
有所須營事比丘和僧索欲行籌和合者得用僧物
修治佛塔依法取僧和合者得用不和者勸俗修治
若佛塔有物乃至一錢以施主重心故捨諸天及人
於此物中應生佛想塔想乃至風吹雨爛不得貿寶
供養以如來塔物無人作價五百問事云本非佛堂
<pb n="825"/>
設像在中比丘如法共宿作隔障不犯由佛在世亦
與弟子同房宿故婆論四方僧地不和合者不得作
佛塔為佛種華果十誦云僧園中樹華聽取供養佛
塔僧祇云院內樹薪應取少多溫室食厨別房用不
得過取若無分限者隨意多少應取乾枯者十誦云
樹皮葉等隨比丘用義云雖有此開亦復省己用之
損僧物者其業甚重隨盜一毫則望十方凡聖結罪
故方等經中華嚴聚菩薩云五逆四重我亦能救盜
僧物者我所不救大集經云盜僧物者罪同五逆觀
佛三昧經云用僧祇物者過殺八萬四千父母等罪
並違戒律故受斯殃是故行者宜急深訪。
第五當體互用謂本作釋迦改為彌勒本作大品改
充涅槃本作僧房改供僧食皆是違反施心並得互
用罪五百問事云用佛彩色作鳥獸形得罪除在佛
前為供養故不犯見論云若施主奉施園果擬為衣
服湯藥盜心迴分食者計直得重若擬作僧房迴作
僧食犯蘭若住處乏少粮食各欲散去無人守護者
得和僧減用其園果等重物作食守之若賊亂世聽
持去賊止還本處欲供養此像乃供養彼像得小罪
十誦云僧房壞持僧臥具等物賣治房舍伽論云持
此四方僧物盜心度與餘寺得小罪以還為僧用故
不得重義云若為僧使路無乞食處聽和僧持食在
道得食準前善見守寺之文在寺莊田碾磑為知事
者鳴鐘得食若知事人為僧撿挍將僧淨人畜生至
餘寺莊田食僧粮草豆準前伽論得吉若私為己知
識相看縱是僧家淨人畜生計直犯重此律若國土
荒壞住處無人得持此寺物將向餘寺若國土還靜
本住處有人還持此物歸本寺否者如法治。
第六像共寶互謂住持三寶與埋寶互用還得罪。
第七佛物自互者五百問事云佛物買取供養具供
養不得賣佛身上繒與佛作衣又佛堂柱壞換訖故
柱施僧僧不得用十誦云以佛塔物出貸佛言聽僧
祇云供養佛物華多聽轉賣買香燈供養猶故多者
轉賣著無盡財中五百問事云先上佛幡得取作餘
佛事用若施主不聽不得用。
第八出貸者僧祇云塔僧二物互貸分明劵記某時
貸某時還若知事交代當於眾中讀疏分明唱記付
囑後人違者結罪十誦云別人貸塔僧物若死計直
還見論云亦得貸借財物作私舍善生經云病人貸
三寶物十倍還之餘不病者良恐不開。
第九賓客等者此律云若知法律者凡所至處迎逆
供給飲食十誦以此人替補我處故須供給僧祇云
若惡賊愚夫工匠國王大臣有力能損益者應與飲
食五分若白衣入寺不與食起嫌心佛言應與持惡
器與又嫌佛言以好器與（此謂見僧過者應與若高識君子為說信食難消非
慳恡等以此言遣亦不乖也）十誦云病人索僧貴藥與兩錢半價
見論云若淨人分番上下者上者與衣食下者不得
與長使者供給衣食十誦云客作人若雇得一日使
卒遇風雨難緣不得作者佛令量功與價。
第十盜人物者見論云比丘為他別人乃至三寶守
護財物若謹慎掌護堅鎖藏戶而賊或從孔中屋中
竊取逼迫取非守護主能禁限者但望本主結罪皆
不合徵若主掌懈慢不勤掌錄為賊所偷者守物比
丘須償之以望守護主結罪十誦遠處受他寄物在
道損破者好心投破者不應償惡心投破者須償借
他物不問好心若破一切須償義云今多有好心為
他洗治鉢器好心損破準此不合償主索計錢犯重
有人不現前盜得物雖本心不捨後見不得奪犯重
故此律十誦律時有比丘奪劫者物佛言波羅夷若
現前盜者賊心猶豫本主不捨護心義強得取故僧
祇云逐賊和喻得恐嚇得無犯或因他逐恐怖故施
得取以成物主故但使不從賊乞他自與者得取已
染壞色著若有主識認者應還若賊比丘尼邊認得
<pb n="826"/>
衣本主見者不得直奪應還本直（以物屬此盜尼）僧祇云若
人被官收錄未抄物名寄付比丘者得取若已抄錄
者不得取若施佛塔僧者得取應露現持出不得覆
藏若問是何物應答言佛法僧物不許者還婆論云
持國禁物出界罪入死者得重又違王教吉羅王民
合死盜持出得重自外不聽無盜心者不犯僧祇云
官稅比丘物方便自免不犯重一我不共要二非理
稅我故此律云比丘無輸稅法不同白衣官須稅物
比丘為他隱認者得重義云今時僧尼多為俗人影
認車牛人物免稅計直犯重伽論云若狂人自持物
施不知父母眷屬者比丘得取若父母可知不自手
與不得取。
第十一盜非人物者五分云盜他覆塚幡蓋神廟中
衣他所守護物計直犯重僧祇云盜外道塔物神祀
物得重（此亦望守護主結重）十誦盜天神像衣及華鬘等物偷
蘭（此望境結蘭）婆論云取非人物五錢已上重蘭四錢已
下輕蘭見論云取諸鬼神物繫樹物無守護者無罪
（此望非人不護）。
第十二盜畜生物十誦盜虎殘者吉由不斷望故取
師子殘者不犯由斷望故婆論云一切鳥獸食殘取
者吉。
第十三雜明盜業者善見云貴賤處所等謂此土直
減五彼土直過五或此土直過五彼土直減五並依
本處斷若盜心唱地云定是我地地主生疑者犯蘭
決失心者重若來問僧僧答同者皆重若共諍園田
違理判與乃至口斷多端偷夏唱大等得物滿五皆
重舉一標時重乃至一髮一麥許皆重以地深無價
故十誦云或樗蒲轉齒圍棊移子等皆重（謂賭物者重不賭輕）
不犯者律中與想取己有想取糞掃取暫取想親友
意想取等皆不犯親友者要具七法一難作能作二
難與能與三難忍能忍四密事相告五互相覆藏六
遭苦不捨七貧賤不輕如是七法能行者是善親友
應附之殺妄略如大僧辨。
摩觸戒六緣成犯一是人男二人男子想三彼此有
染心四腋已下膝已上腕已後五身相觸六受樂便
犯若尼以輕境觸男子重境男以輕境觸尼重境此
二皆重不要二重境相觸此律云一有衣一無衣相
觸蘭二共有衣吉尼隨觸男子多少一一波羅夷僧
祇若共男子捉器捉繩捉杖木等皆非威儀欲心動
物偷蘭遮城門道狹閙待稀得過若輕處有瘡癰者
得使男子治先令兩女人急捉令覺女人不覺男子
若重處瘡者使女師治見論云比丘觸尼尼身不動
受樂隨處得罪十誦云不犯者若父母兒想或水火
刀杖惡緣等觸一切無染心故不犯仍有吉罪義云
今時齋會處數有尼自行水香等事終不善宜令男
子行者最好若自行時宜可懸放勿令觸著男子手
諸器物等亦然。
八事成重戒具五緣成一是男子二男子想三有染
心四七事未懺悔五作八事便犯此律捉手者輕腕
已後重捉衣者身上衣入屏處者謂離伴見聞處共
立共語共行者亦離見聞處也身相倚者二身相及
處共期者共行婬處若尼及男子二俱染心犯前七
事者偷蘭若不懺悔犯第八事竟波羅夷若準此犯
八捉手不成重以事是一文若一男犯八或一時犯
八八年犯八八男成八俱犯重罪亦無次第僧祇亦
然不犯者此律云若有所與禮拜悔過受法屏處不
作惡事不犯俱無染心故下文暗室者提以招機故
覆藏他重罪戒具六緣成一是大比丘尼二犯重罪
三知他犯重四作覆藏心五不發露六明相出便犯
（若獨住無人不成覆）十誦云若尼被舉狂亂心覆者不犯若狂
止覆者便犯僧祇云知尼犯應向人說若犯罪人兇
惡有勢力者恐有命梵等難應作念言彼業行罪報
自當知喻如失火燒舍但自救身焉知他事得心相
<pb n="827"/>
應便罷義云若欲發露故不成者為非清淨者若對
先知不肯發露人二俱有過以各須發露故如向有
犯者不成懺悔若欲發露稱犯重人名各各說罪名
種方成發露若不得人名罪名無覆藏過若前人受
他發露竟不須更說若說則有無窮之過若彼犯人
自發露竟餘人作覆藏心皆不成以根本已發露竟
十誦云尼不得比丘前發露麤過還向尼前懺悔若
不識罪相至比丘所汎問取解還至尼邊懺悔此律
若知尼犯重前食時知後食時說蘭乃至初中後夜
時時並蘭明相出重不犯者若無人可向說意欲說
而未說明相出或命梵等難不說皆不犯。

四分律比丘尼鈔卷中之上

<sarticle>四分律比丘尼鈔卷中之下</sarticle>

第二篇十七僧伽婆尸沙簡要釋七（大僧十三）。
媒嫁戒具六緣犯一人男女二人男想三為媒嫁事
四媒嫁想五言章了六受語往還報便犯此律若一
念頃乃至須臾暫時和合媒嫁竝犯僧殘受男家語
時吉羅報女家時蘭許還報殘若作券書言非我婦
猶未唱出和者蘭若婦禮已斷不復往還和合者殘
僧祗云若主人畜多婦妾不均鬬諍一婦私成比丘
即為和平或夫婦不和勸和合者蘭若婦人及女還
家比丘到舍便勸早還者蘭（恐累夫瞋不得和合）五分云若為
男倩女為女倩男長使者蘭此律云知事白僧媒嫁
淨人供給婚具問僧和可者一切殘若非理用物犯
重伽論云若指腹作媒嫁及自媒身者蘭僧祇云乃
至為他求好馬種和合者蘭餘畜生吉毗柰耶得僧
殘。
言人戒具四緣一往俗官所言二言白衣居士三詞
列其事四下手疏便犯此律相言謂詣官共諍曲直
若斷官下手疏者僧殘說不道名目者偷蘭見論云
至官言人令官罰物隨多少犯罪物應償之若被奪
物得就官乞護身不得道名字官目訪得治罰無犯
若人入寺斫伐樹木不得奪刀斧應還直五分云若
為人輕陵得語父母親里有力者援護十誦云尼在
斷事人前瞋恨訶罵本所打人僧殘若向餘人訶罵
本所打人蘭。
度賊女戒具五緣一是賊人罪應死者二知是賊女
三不問王大臣四輒便受具五羯磨竟便犯十誦云
賊有二種一偷財物犯王法王欲殺之二偷身犯夫
欲殺之是中犯者和尚知殘闍梨知蘭尼僧知吉都
不知無犯五分若發心度賊女方便乃至集僧三羯
磨未竟皆吉三羯磨竟和尚殘餘師皆蘭僧祇云與
出家越與學戒蘭受具戒殘。
四獨戒此戒有四合成一戒先明獨渡河具四緣一
是河水此律水獨不能渡亦不論深廣今準道行戒
但使褰衣渡水異於陸路皆殘大界中亦犯以難同
故如界中有村獨入亦犯若有橋者如常開之二者
獨自渡如前尼疾疾入水蘭雙脚上岸僧殘後尼獨
入水蘭上岸時得前尼為伴不犯若乘車舟等不犯
此律云彼尼當求一尼共渡入水時隨入水深淺褰
衣至彼岸時漸下衣已然後上岸若不待後伴犯蘭
三者無因緣除命梵等難及伴命終皆不犯四獨越
至岸便犯謂伴中無相援義獨入村具四緣成一是
人村莫問大界內村獨入皆犯此律云尼獨行詣村
隨所至村殘若空野無道處行一皷聲間亦僧殘村
中獨行一界者吉（準此若一坊內獨行及一家獨行但得吉羅也）僧祇云若
共伴至城邑界當相去在伸手內共入界若在伸手
外獨過界者蘭二者獨行三者無因緣四者越界便
犯（舊人云若欲入村隨有橫道但使越過便犯而諸部無文理應未犯）故此律若無界
獨行一鼓聲間離伴見聞方犯若至門不待後伴雙
<pb n="828"/>
足入門限僧殘村中先有尼者不犯以前尼為伴故
若出村亦越門限方犯獨宿具三緣犯一離伸手外
宿莫問寺中村內牀別席別竝犯應在伸手內更相
撿挍方能離過若本在伸手內後因睡重忽相離者
不犯木作離意隨轉側多少便犯故律云共宿者若
舒手不相及隨轉一一僧殘僧祇云當在伸手內一
夜中三度以手相尋看不得一時頓三度看當初中
後夜各一時相尋覓知其在無五分若不相及處初
中後夜偷蘭明相出僧殘二者無因緣除命梵等難
樂靜等不犯三者隨臥一一結罪獨在後行戒者根
本中間故作離伴見聞處行犯又伴無難緣亦犯此
律見聞俱離僧殘見聞互離偷蘭次明渡水不犯者
若共伴漸渡不失威儀乘船渡橋上渡躡梁渡或同
伴死休道遠行及諸難等皆不犯五分云水狹淺無
畏男子處不犯入村不犯者如前闕緣便是獨宿不
犯者此律云共二尼宿舒手相及處若一尼出大小
便或出受經誦經若樂靜獨處經行或為病尼煑羮
粥作飯乃至餘難緣等不犯僧祇云若病尼賊亂圍
城獨宿不犯獨行不犯者在不離見聞處若一尼大
小便為諸難等竝不犯僧祇云不得出聚落界除道
行便利[邂-(刀/牛)+羊]逅失伴未及中間不犯病亦如是五分云
若恐怖走時老病不及伴者無犯。
受染心男子衣食戒具五緣犯一是男二男子想三
染心施衣食四知他染心施衣食五受得入手便犯
僧祇云若尼無染心男子授衣食湯藥殘若人與衣
盋所須口雖不語現身相畫地作字知有欲心受者
皆蘭謂勸受故十誦云因是尼與僧設食偏與所愛
尼兩受者蘭。
勸受染心男子衣食戒具五緣犯一是人男子二染
心施食三知他染心施食四發言激切勸令受之五
言了使犯五分勸受語語殘。
汙家擯謗違諫戒具六緣犯一汙家惡行事二心未
悔改三作白驅擯四違理謗僧五僧如法設諫六三
諫竟便犯此律汙家但得吉羅後時擯謗違諫始得
僧殘於中有四汙家一依家汙家（以一家物偏給一家物主生瞋得物
者喜心標名利招俗譏謗）二依利養汙家（如法得利非理授俗得者報恩不得懷瞋退彼
善心違平等施）三依親友汙家（依王大臣記俗勢力所為不平令俗瞋喜）四依僧
伽藍汙家（以僧華果餉贈白衣令彼俗心恒希僧惠以非為是故曰汙家）婆論云作
種種惡業破彼信敬善心是名汙家作惡行者作此
不清淨穢汙垢濁又得惡果故若以少物贈遺白衣
縱使因此起七寶塔種種莊嚴建立精舍猶如祇桓
四事供養滿閻浮提一切眾聖不如靜坐清淨持戒
即供養真實法身不犯者此律云若與父母病人繫
閉獄囚及寺中客作不犯。
第三篇尼薩耆簡要釋九（大僧同有三十戒有十二不同）。
離衣宿戒具六緣一是己五衣二受法三人衣異處
四不捨會五無因緣六明相出犯人衣異有四種不
同一者染礙謂同界有男子者名為染礙故律云諸
比丘脫衣服人家形露佛言除村村外界故知村不
攝衣名為染礙二者隔礙此律若水陸道斷等離衣
不犯三者情礙此律若失奪想惡獸命梵難緣等失
衣無犯婆論云王來入界住宿大小行在近處並非
衣界以情隔故四者界礙此律自然衣界有十一種
一伽藍二村界三樹界四場界五車界六船界七舍
界八堂界九庫界十倉界十一蘭若界前中伽藍及
村二界各有四相成者不名多界為僧村二界義強
襵前九界便成一界若此四相不圓者諸界並生便
有十一界起故律云若干界（謂內有三礙起）四相一周帀垣
墻二籬柵不周三籬牆不周四四周有屋此律云十
一界各加勢分更有十三步故律云以中人擲石所
及處是見論云中人者取不徤不羸人盡力擲至落
處不取轉處（諸師義評計十三步）若置衣在十一種界內身在
界外宿若不捨會不至擲石所及處明相出一一犯
<pb n="829"/>
捨墮若界內有男子持衣須近身不爾明相出犯捨
以無勢分故又餘部衣界有四一道行者十誦云與
師持衣道中行前後四十九尋內不失衣婆論云縱
橫四十九尋內不失衣二洲上界者見論云水洲上
十四肘內不失衣若有人來往衣須近身不爾失衣
三水界者見論云比丘在阿蘭若處夜入池中浴未
竟明相出犯捨母論云一脚在岸一脚入水雖經明
相不失衣四井界者僧祇云道行露地井闌旁宿諸
衣在二十五肘內身在外宿者失衣或置衣井內身
在上宿不以繩連或不垂手脚經明相出皆犯（例餘坑窖
等皆犯）明了云道行夜宿錯持衣去他衣不失己衣失
也。
畜寶戒具四緣犯一是錢寶二知是三為己四受取
犯（此戒以畜故犯文中捉者表畜時意下自有捉寶戒）寶是八不淨財中一數
盛辨八不淨物名通經論一是田宅二種植園林三
畜積鹽粟四畜奴婢五養羣畜六貯金銀錢七為金
銀鏤牀錦褥氍毹八銅鐵釜鑊（除十六枚器不犯）若畜此八
皆長貪壞道汙染梵行又得穢果故名不淨次明開
畜得否者第一田宅一向無開唯小房一口資身長
道別人開不犯五分云有人施僧田宅店肆佛言聽
受使淨人知第二園池者別人不許受見論云居士
以池施僧供給浣灌及眾生飲用得受第三畜積鹽
粟者僧祇云若比丘糴時作是念此後時恐貴今糴
此粟當依是得誦經坐禪行道者得（亦不論多少畜三五石應得鹽
準上開是盡形藥餘無開法）婆論云若比丘得穀米等即日應作
淨若無白衣時四眾邊作淨若不作淨至地了時作
吉懺（淨法如上）第四畜奴婢者僧祇云若人施僧供給女
淨人聽受若施別人一切不得若施淨人為料理僧
故別人得受第五養羣畜者僧祇云一切眾生不應
受自餘野鳥獸等若不受者我當殺之語言汝自求
水草守護勿令傷害不得剪翅羽籠繫若能飛行自
活者放去莫拘縶之日藏分經云佛言大王於我法
中有諸比丘假令如法始從一人乃至四人我不聽
受田宅園林象馬奴婢等常住僧物若滿五人乃可
得受遺教法律云騎乘車馬一日除五百日齋福一
歲三百六十日乘除十八萬日齋福舍利弗問經何
故比丘乘騎除五百日齋福者佛言比丘知禁律人
他見生謗令他得罪除老弱暫乘得第六畜金銀錢
者僧祇云若居士施金銀為衣直得受不得自手取
使淨人知無淨人者指脚邊地語言是中知著地己
自用草葉甎瓦等遙擲覆上將人令知持去若知佛
有金銀欲舉者若是生地應教淨人知己作坑內錢
置中若散落者得自提甎瓦擲錢使入得自填上僧
祇十誦善見云若病兒得金銀錢令淨人畜為貿藥
故若多人與藥直得置氈褥底眼暗求時手觸無犯
第七金銀鏤牀錦褥氍毹者母論云別人聽受刻鏤
大牀唯除金銀不犯此律氍毹廣三肘長五肘毛長
三指聽受應淨施畜第八銅鐵釜鑊者母論云瓦缾
銅盆銅盔種種等器佛聽別人得受是論云若施器
使僧應打壞不得賣若樂器不得捉得賣僧祇云若
四月八日大會供養時金銀塔及菩薩像幢供養具
等有金銀塗者使淨人捉若倒地者助捉無金銀處
若塗徧者以物裹手捉不得先提後放僧祇云受寶
物者若身分乃至手脚繫僧伽梨鉢中皆犯此律若
受金銀者決定非我沙門釋子法五分云當知是人
必定不信我之法律。
貿寶戒具五緣犯一是錢寶二相易三決價四為己
五領受便犯此律以財物易錢寶故犯不論衣食也
此戒貿易便犯不同販賣為利故買以還賣故得與
白衣淨人不得與沙彌以同犯故。
販賣戒具六緣犯一在俗家人二共相交貿三決價
四為己五自貿易六領受便犯十誦云若可捨物食
噉口口吉作衣著著提若須是物審思言我以爾所
<pb n="830"/>
物買若彼不肯更應再語若復不肯應三語索不得
者覓淨人使買淨人不知市易當教以爾所物買是
物應好量議教買得者無犯若買得物此賤彼貴有
利不犯（雖教淨人買無犯然不得對物主前取尼語上下屏處教者得）僧祇云市肆
上衣先有價定比丘持價來買置地時語言此直知
是衣若不語默持去者越毗尼罪有國土買物常法
先有價定齎直來著物邊物主搖頭當知與相比丘
亦應語言此直知是物前人若解要須語己持去若
默持去者越毗尼罪若賈客物直五十而索百錢比
丘以五十知者不犯十誦云若私賣買前人悔取本
物七日內聽還若過不應婆論云若眾僧衣未三唱
得益價若三唱已不應悔設悔不應還五分云使淨
人易時應心念寧使彼得我利我不得彼利三千威
儀云教人入市買物有五事一當教莫與人諍二當
教買淨者三莫使侵人四不得走促人五當護人意
五百問事云有求利者販賣作福此人尚不免地獄
何況得福由不隨佛語故非供養請他食者受人犯
墮窮厄無食處彼應使白衣作食治生尼白僧云是
白衣物若爾可食二三人亦白得食不白犯墮使人
言非我物亦可食婆論云此販賣戒一切提中最重
寧作屠兒不作販賣何以故屠兒止害一生販賣者
一切俱害不問道俗賢愚持戒毀戒無往不欺常懷
惡心設若居穀恒希天下荒儉霜雹災變若居鹽及
餘物欲使四遠反亂王路隔塞故重於屠兒此物作
塔作像皆不得向禮（但作佛意禮亦應得福）設與僧作食若作
僧房持戒比丘不應食用住中得罪中問若死得羯
磨分僧祇云一切九十六種出家人邊不諍語買無
罪此律雖許出家五眾互易仍不得如市道法許價
上下。
迴僧物入己戒具四緣一是通與僧物二許想三迴
入己四入手便犯此律云僧物有三一已許僧物謂
通明僧物未分僧別此迴犯捨二未許僧物迴入己
無犯何意得知故律未許想尚得吉故知未許還作
未許想何容得罪三已捨與僧此定屬僧物勸迴入
已犯重五分云迴向餘人者犯提向餘僧眾多人者
越此彼畜生物迴者越心悔見論云欲供養此像迴
與彼像吉此律若許僧物迴與塔許現前僧物迴與
四方僧許僧物迴與尼並吉故文言許異處也若入
塔不應還取即屬塔用以福同故乃至入尼亦爾十
誦婆論云若檀越施此自恣僧物迴與彼自恣僧者
物應此分其比丘作吉懺若不還此僧計錢犯重乃
至此彼一人物迴亦重（準此定屬僧僧次行道讀經計供等疏廻私入與人共犯
重罪）僧祇云尼眾乞供乃至偏心曲受者重為眾乞物
與餘眾眷屬者重此律迴僧物者還竟得互用罪。
乞蘇油戒具五緣犯一是非親里居士二當前索蘇
三不用重還四更索異物五得異物入手便犯義云
若乞蘇得無提舍尼罪罪由食生既不食還主可有
罪耶蓋有患及四開緣長請更請盡形請聽乞醫藥
無直乞之愆若有直乞罪時何須結彼互索之過。
迴現前僧食直作五衣戒具緣可解若居士虗心施
作食或自乞得食直迴異用皆犯過。
畜長鉢戒具五緣犯一先有受持鉢二更得器三不
說淨四無顛狂等因緣五過明相便犯十六枚器者
大釜釜蓋大盆大杓小釜釜蓋小盆及杓水缾缾蓋
貯水大盆及杓洗缾缾蓋小盆及杓總有二釜四盆
二缾杓四四蓋合有十六過長不說淨並犯捨墮母
論云十六枚中各畜長者即日施人及施尼（不爾犯墮）。
貿衣已後強奪戒具五緣犯一共相貿易二決價直
三相當四瞋心強奪五得物便犯十誦云尼共大僧
貿衣竟還悔者尼薩耆僧祇云尼棄故僧伽棃有人
捨取補治還奪犯捨墮自餘小雜物捨與他人還奪
者越。
第四篇一百七十八波逸提者今簡要釋一百一（大僧
<pb n="831"/>
唯有九十戒復有二十一戒不同尼）。
小妄語戒具六緣犯一是人二作人想三違想說四
知違想五言了六聞解便犯婆論云妄語兩舌惡口
相歷作四句一是妄語非兩舌惡口傳他此語向彼
說以不實故名妄語以無分離心故非兩舌輭語說
故非惡口餘句類上有無可知成實論云餘口三業
或合或離綺語一種必不相離婆論云不妄語者若
說法議論傳語一切是非莫自稱為是常令推寄有
本則無過也不爾是斧有口中此律若僧說戒時三
問憶念有罪而不說吉若異說者前人不解若顛倒
說若發大聲不了若有所說前人不解並犯十誦云
若語高姓云是下姓提若語兩眼人云汝是一眼人
得妄語提又輕惱比丘故提語一眼人云汝是瞎眼
人得惱他提。
惡罵戒具六緣犯一是比丘尼十誦五分罵下三眾
吉二自毀呰語伽論云傳他語罵吉三知是毀呰四
作折辱彼意五言了六前人聞知便犯此律云種類
毀呰語者卑姓家生行業亦卑技術工巧亦卑若言
汝是犯過人依實亦犯僧祇云若以上惡法毀尼及
父母言汝父母是者提汝和尚闍棃是蘭汝同友是
越毗尼成實論云雖是實語以非時故即得綺語。
兩舌戒具六緣犯一是尼二說鄙惡事三知是惡事
四傳於彼此五言了六聞知便犯此律兩舌者彼此
鬬亂令他破也僧祇云以惡法告言某甲說汝是無
有上中下法欲令他離向己若彼離不離皆提婆論
云說已更說提若不傳此語兩邊令離散者一切皆
吉。
共男子同室宿戒具五緣犯一是男子二室相成三
共同宿四知同室宿五隨轉側便犯此律室相有四
一四周有障上亦有覆（謂同在一堂於中隔障準論不合）二前敞無
壁（謂堂簷下兩頭有障）三雖覆而不徧（謂周帀有牆通覆其上中間開天井）四雖
覆徧而有開處（謂雖通有覆上有隙孔也）此之四室尼共男子同
宿無問先後具至但隨脇轉側一一皆提若共畜生
黃門二根人等宿吉比丘尼晝日臥男子立者吉男
子若坐便犯屏坐提婆論云若都集堂同障內設使
堂中有諸小房雖各各別以室同故猶是一房若多
房共一戶亦犯覆者乃至以衣縵作屋壁者乃至高
一肘半共宿皆犯若共十男子同宿十提隨一一起
更臥一一得十提隨一一轉側得十提若白衣舍有
男子並房不閉戶吉。
共未受具人同宿過三夜戒具五緣犯一是未受具
人男女二室相成三共同宿四知同宿五過三夜犯
伽論云已二夜共沙彌尼宿第三夜共男子宿得二
提僧祇云三夜犯竟若未懺悔後共宿者轉增長罪
更無二夜開悔過已當別房宿後更得二夜也此律
若更無宿處至第三夜明相未出前遣沙彌白衣出
或自出護明相亦得至第四宿若自去若使彼去更
無開法。
與未受具人同誦戒具五緣犯一佛所說法二字句
味三未受具人四齊聲誦五言說了便犯婆論云若
同聲句齊者提聲齊句異者吉。
向未受具說他人麤罪戒具七緣犯一是比丘及尼
二犯初二篇罪三知四無僧法開五向未受具人六
言詞了七前人知解便犯五分云尼向白衣說比丘
汎爾小過提婆論云寧破塔壞像不說他人麤罪若
說則破法身不問前人有罪無罪說者皆提此律云
若說名字若種姓若相貌若衣服若房舍及自說己
罪皆提。
與男子說法過五六語戒具六緣犯一是人男子二
知是三不請四無有智俗女人五言章了六過五六
語便犯此律請者聽齊五六語若他不請說隨義多
少皆提五語者謂色受想行識無我也六語者謂眼
耳鼻舌身意無常也更增一句使犯僧祇云說六句
<pb n="832"/>
已語云使汝速盡若得提婆論云有智女人者要解
人情語可作證明無犯若為小男說者吉僧祇云若
盲若聾亦名無人一盲一聾此二人當一人若眠亦
名無人若為父兄弟說者亦犯五分云若自誦經男
子來聽或問要義為解過者不犯。
掘地戒具五緣犯一是生地二作生地想三自掘四
使人掘時不作知淨語五傷如蚊脚便犯此律但使
教人不作知淨不問現前不現前掘掘皆提若自方
便掘一提若中間止住一一提若使前人多掘一提
若重語疾疾掘語語提僧祗云走來走去欲令地壞
乃至擲物令傷如蚊脚者一切提釘房內壁損傷人
功者得越毗尼罪先有孔者不犯地有沙石者不犯
見論云若野火來近寺為護住處得剗草掘地以斷
火若把火燒手擲地不犯僧祇云覆處地不犯。
壞生種子戒具五緣犯一是五生種二作生種想三
自壞四不作知淨語五傷物便犯此律生種有五一
根二枝三節四覆羅五子子種淨法亦有五一火二
刀三瘡四鳥破五不中種僧祇云根莖種者以刀中
破淨節種者以刀破或以摘去芽目淨心種者如蘿
勤蓼等是應揉[打-丁+修]淨子種者如穀麥等是脫皮淨若
總用火淨便通上五種五果中裹核種者如棗杏等
是應掐破淨得去核食火淨者得合核食膚果種者
如蓽苃棃柰等是皆須火淨若一切熟果自然落下
觸木石傷如蚊脚者成淨應去子食[殼-一]果種者椰子
胡桃石榴等是皆須火淨𥢶果種者如香葇蘇荏等
是無子應揉[打-丁+修]淨有子應火淨角果種子如大小豆
是子未成應揉[打-丁+修]淨子成應火淨摩摩帝有穀倉未
淨畏年少尼不知法應使人火淨乃至後時恒言舂
去不犯（自餘類知）若以五生種擲著池中井水中大小便
中糞掃中越毗尼罪死者提草木中行欲使死者越
毗尼罪傷如蚊子脚提（立坐臥亦如是）石上生衣餅上生毛
皆須淨人知不爾犯罪若日乾得剝却水中浮萍不
得手撥有牛馬行處得取水用若無行處捉土塊若
石仰擲言至梵天上去若下時打水開處即得用水
中翻覆浮萍越毗尼罪若著岸上提若入水洗時水
草著身者以水復澆令入水若斷朝菌越毗尼罪見
論云若須華果得自攀枝下使淨人取亦得抱淨人
取五分云凡諸草木若有所須語淨人言汝知是若
不解復語言汝看是若不解復語言我須是此律不
言看是吉壞地亦然草生覆道徧繫開路枝折葉落
者無犯以不故為也。
露處敷僧臥具戒具六緣犯一是四方僧牀二知三
是露處四自敷使人敷五去不自舉不使人舉六出
門便犯五分以不坐臥而不舉佛言亦提若白衣家
借僧臥具食訖不舉亦提若知事人暴曬僧臥具在
邊若坐禪若眠者吉（謂大兩風吹不覺故）僧祇云若僧牀上安
像比丘禮拜手觸不舉者亦提若多人禮拜悉皆手
觸屬最後者此律出門犯（以作不來意也）。
屏處敷僧臥具戒具六緣犯一是僧物二知僧物三
屏處四為己用五不自舉不教人舉六或出界或過
三夜便犯。
強敷僧臥具惱他戒具五緣犯一先借得住處安上
已定二知他先住三作惱亂彼意四強於中間敷五
隨坐臥便犯十誦云若為惱他故開戶閑戶開響閉
響然火然燈呪詛續經說法隨他不樂皆提。
用蟲水戒具四緣犯一是蟲水二知有蟲三不作漉
法四隨所用便犯僧祇云若蟲細者應作三重漉囊
猶有蟲者更別造井諦視有蟲者應捨所住處去若
用蟲水方便澆者一息一提隨息多少皆提若使人
澆一語一提若使人疾疾澆語語提蟲生無常或先
有今無或先無今有是故日日諦看無蟲便用。
別眾食戒具七緣犯一是有施主二僧次請及別請
別乞三五正食在時中四食處成眾五知界內有比
<pb n="833"/>
丘尼不集六無因緣七咽咽犯提此律無問道俗皆
成施主見論云要別請四人俱受成眾即座上一人
覆鉢不食待餘三人食竟一人後食不犯故知俱受
成眾此律云若二三人隨意食四人已上應分作二
部更互入食（若門外僧與家內相去六十三步外者不名別眾以別自然一界也）婆論
云若大界內有二處僧祇一日中俱有檀越食布薩
處無過不布薩處不請布薩處一人不送一分食者
此僧犯提此律病者不犯下至脚跟躄故不犯見論
云謂沙土入中不能行也。
非時食戒具四緣犯一是非時二非時想三時食四
咽咽便犯此律云時者明相出乃至日中按此時為
法四天下亦爾毗羅三昧經云佛為法慧菩薩說食
四種旦起天食時午時法食時暮時畜生食時夜鬼
神食時後二種食多生病疾其出家人應作天食法
食故曰時食過午已後非上二時故曰非時見論云
吐食未出咽喉還咽無犯若出咽者提十誦云阿那
律弟子病服吐下藥中後心悶佛言稻稗竹笋汁囊
盛米粥絞汁與猶不差佛聽屏處食米粥（雖有此開宜就急好）
食殘宿食戒具三緣犯一是殘宿食二知是三咽便
犯此律今日受食自貯界內留至明日自煑食者咽
咽得七罪謂三提四吉一不受二非時三殘宿（此三提罪）
四內煑五內宿六自煑七惡觸（此四吉罪）。
不受食戒具緣可解見論云天人鬼神畜生飛鳥皆
成受食婆論云為作證明故非人畜生及無知小兒
悉不成受（準此前善見畜生成受者要解人意方得受）此律除水及楊枝
不須受僧祇云若風吹塵午駝振身塵來乃至眾鳥
女人行衣曳地塵來如是一切塵坌鉢下草不坌食
者成若及食者一切更須受唯畜生振身作意受者
得自餘一切不作意受者應更從他受若行麨時抖
擻麨器迸落鉢中作意者得名為受不作意者不名
為受餘食亦爾五分云眼暗比丘得按萆受食（令時多有
僧尼按地受食與盲何異）見論云額汗流入鉢更須受臂中汗流
入手不須受得食無罪十誦云行食時淨人觸比丘
手若特輕故觸比丘手不應受婆論云手不淨受食
犯吉僧祇云淨人行果菜時應語云懸空放果墮草
上即去不名為受小停者得為受（行草本擬護淨宜應多行今時齋上
唯行三五枝非體淨意）見論云遙擲從地轉來落比丘上成受
僧祇云大會時淨人難得比丘受取行之若鎗鑊。
不得受者當下以兩木橫置地比丘脚躡上言受受
得成此律下文欲受油錯受蘇等不成受必令心境
相當得成受（準此今時諸寺旦起解齋作粥醎淡不得恒意欲受淡反得醎粥者不成受既
知此事維那旦起未行粥前白僧知令作普受意）此律受食已有三失一任
運失謂受得已食時既過故云任運失也二遇緣失
謂淨人觸失受也三自變生為熟失也（準此今時冬月齋上多有
僧尼得生麥等自索鑊子溫煑令熟此亦變生為熟準前失受咽咽提罪兼有自煑吉羅）見論云
受生薑後生芽不失受火淨已生芽處更淨非生芽
處得食鹽變成水得食。
共俗男子屏坐戒具四緣犯一是俗男子二屏處坐
三無第三人四伸手不及戶處坐便犯僧祇云若母
姉妹淨人等睡眠癡狂心亂嬰兒非人畜生雖有是
人亦名為獨（準此雖有父兄弟等亦名為獨）竟日坐一提中間更起
一一提若淨人作務來往不斷門向道中有人行如
食頃不斷若閣上閣下淨人遙見者並不犯此律若
舒手及戶坐使乞食尼見若二尼為伴若有識別人
在邊及有難緣等並不犯。
共男子露坐戒具四緣犯一是俗男子二露處坐三
無第三人四伸手內共坐便犯十誦云與男子露地
坐隨起還坐隨得爾數提相去半尋提相去一尋半
吉二尋若過無犯。
觀軍陣戒具四緣犯一是軍陣二故往三無因緣四
往見使犯僧祇云若入聚落城邑道中逢軍陣不作
意見無犯若作意舉頭下頭窺望欲使見者提十誦
云若軍陣發行為鬬彼賊殺死因觀無常故不犯婆
<pb n="834"/>
論云道由中過無犯若立住看犯左右反顧壞威儀
故吉羅。
飲酒戒具三緣犯一是酒二無重病緣三飲便犯此
律體雖是酒而非酒色非酒香非酒味不應飲體非
是酒然有酒色酒香酒味得飲若飲甜味酒若飲酸
味酒若食酒糟若食麴等並吉羅（麴者謂和酒麴乾者若餘麴食者不
犯也）自今已去以我為師者乃至不得以草木頭內酒
中滴入口餘藥治不差以酒為藥者不犯五百問事
云若醫師言必差得和藥服不得空服強勸人不飲
吉飲提婆論云此戒極重能作四逆唯除破僧又能
破一切戒及餘眾惡故。
水中嬉戲戒具三緣犯一是水二無因緣三入水便
犯此律戲者放意自恣或以手畵水相澆乃至以鉢
盛水弄一切皆提除水弄餘苦酒等吉僧祇云水陸
互澆灒越俱水中者提五分持雪乃至草頭露弄者
吉此律若道行渡水者不犯。
擊攊他戒具四緣犯一是比丘尼二作惱意三手脚
十指四觸著便犯僧祇云以指指比丘亦提五指指
五提乃至差會指某甲去者亦提（尼亦應同）五分云若擊
攊沙彌畜生等亦吉（尼下眾亦同也）此律若以餘物擊攊者
吉若不故作意或睡眠令覺不犯。
不受諫戒具五緣犯一自作非法事二他如法諫三
知己所作非前人諫者是四拒諫不受五隨所作犯
根本違諫得提此諫作犯雖發言拒諫未是作犯要
待作事違諫義成故得提罪此戒最益制欲犯者恐
有業行之過不可一一集僧而諫故令一人處處行
諫違便得罪婆論云前諫人有六種不應從一心有
愛憎二若鈍根無智三若少聞見四為利養名聞五
為現法樂但欲自攝六若新出家愛戀妻子如是六
人諫則有損。
恐怖尼戒具五緣犯一是比丘尼二作恐彼意三以
六塵等事示說四現相言了五見聞便犯不待前怖
與不怖。
減半月洗浴戒具五緣犯一曾前洗浴二未滿半月
三無因緣四更洗浴五洗過半身便犯僧祇云隨數
滿十五日皆名半月此律六緣不犯一熱時者春後
四十五日夏初一月亦得二病時者下至身體臭穢
三作時者下至掃屋前地四風時者下至一旋風五
雨時者下至一滴雨著身六道行時者下至半由旬
來往皆開不犯五分云共白衣浴室中浴者偷蘭遮
露地然火戒具四緣犯一是露地二無因緣三然草
木有𦦨者四然便犯僧祇云旋火作輪或火中有草
木比丘撥聚一切皆犯若然生種二提一壞生二然
火五分云雲𦦨高四指此律若病須火便身得自然
教人不犯（應是死土石上不犯）。
藏他衣鉢戒具三緣犯一比丘尼衣鉢二驚動彼意
三取藏便犯此律不犯者若在露地恐風雨漂漬舉
之若物主為性慢墮衣物狼藉為誡勒藏不犯。
著白色衣戒具四緣犯一是五衣二是己物三不染
壞四著便犯。
故斷畜生命戒具五緣犯一是畜二知是三有殺心
四起方便五命斷便犯。
飲蟲水戒具五緣犯一是蟲水二作蟲想三不作漉
法四飲用五隨咽得提（若蟲命斷還屬前戒為深防故故分兩戒）僧祇云
比丘受具已要畜漉囊應法澡罐無者用袈裟角漉
同伴中都無者舉眾有罪十誦云不持漉袋行二十
里犯罪僧祇云若漉水得已使能見掌中細文者看
看時如大象載竹車迴頃知無應用若施主請比丘
食應問漉水未若自看漉或使可信人教漉否者自
漉不得語莫殺傷蟲水著器中還送水來處來處遠
近有池七日不消者以蟲著中若知水有蟲者不得
持器繩借人若池汪水有蟲不得唱云此水有蟲若
問者答云長老自看若知友同師者語云此中有蟲
<pb n="835"/>
當漉用。
與賊期同道行戒具六緣犯一是賊二知是三是與
期四同一道行五不離見聞處六越界便犯與負債
人同行越毗尼罪。
拒勸學戒具五緣犯一作止不學意二前人如法勸
學三知已作非前人諫者是四作不受勸意五言了
便犯。
毀毗尼戒具五緣犯一是毗尼二前比丘尼誦戒時
三作滅法意不令久住四發言毀呰五言了便犯僧
祇云僧未說戒時訶越說時訶提說已訶越心悔五
分云發心作念令人遠離毗尼不誦而毀呰提若作
念木叉令不久住蘭此律若毀阿毗曇契經等犯吉
不攝耳聽戒具四緣犯一是廣誦戒時二在眾中坐
三作不聽意四說過五篇犯一提僧祇云從序至篇
吉隨中間戒一一吉一切不聽止一提此提不得向
人悔當於眾中持戒威德敬難者前悔前人應訶治
同羯磨賞知事後悔謗僧戒此希故不述具緣婆論
云凡僧和合若執苦人大德及貧匱人和合賞已訶
者提若外來訶者吉。
屏聽四諍戒希故不述其緣僧祇云若聞他怨欲相
殺害或聞賊來非法比丘尼惡計欲偷僧物知事人
聞即白僧言當自警備我聞惡聲若師日暮竊來按
行諸房聞弟子說法語不得對面讚毀後時得若來
然後歎責此律二人在暗地語若在道行共語應先
彈指謦欬否者吉羅。
瞋心打比丘尼戒具四緣犯一是比丘尼二生瞋心
三作打意四打著便犯十誦云一把沙豆散眾多比
丘隨著一一提（尼亦應同）伽論云瞋心欲心打女人殘（尼打
俗男亦然）大集經云若道俗等打破戒比丘罪重出萬億
佛身血何以故能示人出要道乃至涅槃故僧祇云
若畜生入寺觸突塔舍形像壞華果樹等得以杖打
木石鳴地等恐怖令去不得杖擬畜生。
搏比丘尼戒具緣可辨伽論云若舉手刀向眾多比
丘一一提（向尼亦爾）。
捉遺落寶戒具五緣犯一是重寶通及自他二并諸
莊飾具三非住處及宿處四無心盜取擬還本主五
捉著便犯婆論云因拾遺寶為緣起正犯但明捉寶
便犯（同舊辨也）此律供養塔寺莊嚴具堅固收舉不犯（應是
無淨人收舉故開）僧祇云若見遺物者當唱令之無主者應
懸著高顯處令人見若人言是我物應問言汝物何
處失答相應者與若無識者應停至三月已若塔園
中得者即作塔用僧園中得者作四方僧用若貴價
物者瓔珞金銀不得露現唱令得寶比丘應審數諦
看有何相貌然後舉之來認時相應者與對眾多人
與不得屏處還教授三歸語言佛不制戒者汝眼看
不得若無人來認者停至三年如前處當界用之若
治故塔掘地得寶藏者淨人不可信者當白王知淨
人可信者停至二年已應作塔用若王覺問比丘言
汝此中有寶藏耶答言得已用作此塔王言已作者
止此功德屬我在者還我若王言汝不知地中寶藏
屬我耶問何以用盡還我來比丘應以塔物還若塔
無物應為塔乞還若王問言佛戒中云何比丘答言
塔地得物即在塔用僧地亦然王言從佛僧用無罪
僧祇云入聚落中有遺落物不得取有人取與比丘
者得即是施主聚落中風吹衣不得作糞掃衣想取
若曠路無人處得取若衣有寶以脚躡斷露捉使人
見至住處始見有寶者與淨人掌作衣藥價直五分
云若比丘寄衣經十二年不還欲取者集僧評價作
四方僧用若彼後還以僧物償不受者善。
非時入聚落戒具五緣犯一非時分二無啟白喚緣
三不囑授四向俗人舍五入門便犯十誦云若蘭若
處白比丘來入聚落還至蘭若處即以先白入聚落
者提若白入聚落從聚落出至本僧坊還入聚落即
<pb n="836"/>
以先白入提同一界善比丘不白入提不白比丘隨
所經過大巷小巷得爾所吉羅隨入白衣家隨一一
提若入蘭若近聚落僧坊不白無罪（尼準同僧）婆論云若
總白入聚落後到隨意所至處無犯僧祇云若多人
道行欲入聚落展轉相白然後當入已到宿處復欲
出外取薪草木者若從本道出者無犯若更從餘道
出者不白提智度論云一切白衣舍皆名聚落（準此寺院
內淨人房院不白亦提）見論云有市名聚落無市名村界此律
若有啟白請喚路由聚落過無犯。
過量造牀戒具五緣犯一是牀二僧牀及口牀三過
量四自作使人作五作成便犯僧祗云僧牀亦犯（俗牀
不犯）此律為截者不犯僧祇云得過量牀欲截恐檀越
不喜者應埋脚用乃至截脚木還越牀脚亦犯若終
日一坐提起已還坐隨一一提他牀越若福德舍高
牀無犯乃至不截者越此律足高如來八指者十誦
云佛一指二寸謂高一尺六寸如法（闊狹任情）。
食䔉戒具三緣一是䔉餘辛犯輕二無重病緣三食
用咽咽犯提所以䔉重餘輕者一美味尼多憙食二
臭故重餘辛也五分云食生䔉提熟者吉五辛報應
經云比丘尼等飲酒食肉葷辛續經誦論等得提五
辛得重吉唯除僧伽藍外白衣家限四十九日香湯
澡浴竟讀誦無犯故噉穢物見不訶者亦犯僧祇十
誦五分等更無餘治者開病比丘服䔉聽七日在一
邊小房內不得臥僧牀褥大小便處講堂皆不得至
又不得受請及僧中食不得就佛禮拜得在下風處
遙禮七日滿已澡浴重衣方得入眾若用香塗病者
先供養佛已然後塗身還在屏處一同前法。
剃三處毛戒具緣可解（三者謂大小便及腋下為三也）母論云剃髮
者但除頭毛及鬚餘毛一切不聽却所以剃髮者為
除憍慢自恃心不聽利木刀刮汗却毛若斷一一毛
一一吉羅除頭上毛不犯若斷餘毛一一偷蘭剃髮
有四種次第一上座二髮長三先洗頭四有緣欲行
五分云尼過半月不剃髮提涅槃云髮爪長利破戒
之相此律不得為白衣剃髮驅使提除欲出家者不
犯（今時多有僧尼諂心求利受俗驅使敗善增惡無過此等）頭髮極長若兩月若
廣二指一剃爪極長如一麥即剪髮不得用剪刀剪
半月應剃髮一剪爪違者吉羅聽畜盛髮器十誦云
髮當埋坑中若髮長者開畜剃刀及鞘若刀卷者手
上波石上磨其石內刀囊中。
洗淨過分戒具緣可辨僧祇云大小行已不用水而
用僧坐具牀褥者越十誦不洗大小行處不得坐臥
僧臥具上若坐者吉伽論云不洗大小便處不得禮
拜受人禮除無水若為非人相瞋水神所瞋或服藥
等皆不犯三千威儀經云不洗淨禮佛者設禮拜無
功德。
供僧水扇戒具緣可辨僧與尼男女相別供給水扇
容生染習迹涉譏醜故犯僧祇水扇互給越水扇俱
給提眾多比丘互有兄弟供給水扇無犯十誦云比
丘食時尼立侍者提與食已還坐若別處無犯。
乞生五糓戒具緣可辨出家之人理宜乞食資身無
事修道今乃躬乞穀米事務煩雜廢修道業長己貪
結惱亂施主過實不輕故制提罪見論云乞豆瓜果
為造僧房舍乞穀米等一切無犯。
觀伎樂戒具緣可辨觀看伎樂令心蕩逸廢修道業
動越威儀汙辱僧眾損己不輕故制往看見便犯提
見論云下至猨猴孔⿱少隹共言好往看得提。
共男子入屏障處共語戒具緣可解然男子有別體
無參涉今入屏處容生染習遠成大過招世譏醜清
白難分故所以制若離見聞屏又無染心而非共語
但犯吉羅要假共語方犯於提若有染心落在八事
戒坐不犯此共男子屏處前離見聞屏復語犯此是
露障屏不假語犯不云立住吉者以不行故犯輕遣
伴遠去與男子屏處立行耳語此是離見聞屏唯遣
<pb n="837"/>
伴遠去耳語為異。
入白衣舍坐已不辭主人去戒具四緣犯一是白衣
舍二主人請在好牀席坐已三不辭輒去四出一足
便犯。
輒坐他牀戒具四緣犯一白衣舍二是牀座三不語
主人四輒坐便犯。
共男子入暗室戒前是覆障屏有窻牖光明無第三
人犯今以其暗室故生患處重雖有多人猶犯以此
為異故別制也五分云共男子入暗室語語提若恐
怖處若卒燈滅不犯義云不問親與非親須有燈明
惡心呪詛戒具三緣犯一有瞋心二作惡呪詛三言
詞了了便犯此律云立誓者令稱南無佛提謂經云
南者歸無者命佛者覺（此云歸命覺也）又南者禮無者大佛
者壽（此云禮大壽也）。
因瞋心推𦙄哭戒具四緣犯一同於諍事不善憶持
二內瞋恨三推𦙄哭已四隨便淚墮一一提僧祇云
若尼自打不啼啼而不打亦打亦啼俱提。
覆身同牀戒具四緣犯一同牀臥二覆身三無病緣
四隨臥便犯同被褥臥同牀不同被褥同牀同被褥
不同牀在地上臥亦犯。
故惱客舊戒具四緣犯一知他比丘尼先住後至二
作故惱心三在前誦經問義四言詞了便犯。
同活病不看戒具四緣犯一是比丘尼病二是同活
三無因緣四不看便犯五分云同學病不看提同學
者謂同和尚阿闍棃及常共伴若止住不同無犯。
安居中牽他出房戒具五緣犯一是僧房分得入已
二先聽在彼房住三瞋心牽出四無因緣五出戶便
犯僧祇云牽他出時彼若抱柱捉戶倚壁隨離一一
處皆提若口訶叱隨語離處亦提此律驅下二眾吉
僧祗云若尼出行不付房舍牀褥與知事人閉戶而
去者提十誦伽論云若鼾眠應起經行不能經行應
起屏處不應惱他。
三時無事遊行戒具三緣犯一春夏冬遊無因緣二
除受日及春夏冬有利益因緣故不犯三隨所越界
便犯此律春夏冬遊行隨村界俱提義云不同舊解
破安居行提春冬犯吉聽為羯磨塔事僧事遊行不
言春冬受請。
安居竟不知請戒具四緣犯一是檀越安居請二夏
限已滿三無因緣四不去便犯母論云若安居竟應
移餘處若有緣不得去不犯若無緣者出界一日還
來不犯五分云若不限請若更受請處無犯。
泉渠水中露身洗浴戒具三緣犯一是河渠水二露
身洗浴三洗身徧便犯僧祇云尼入俗人室浴有年
少入身懷妊壞其淨行因制不聽尼入浴室病者在
房然火油塗揩不如是者越毗尼十誦云男子洗處
前浴皆提。
過五日不看僧伽棃戒具三緣犯一是僧伽梨二舉
處不堅密三過五日不看便犯十誦云故意不看五
衣俱提。
與僧衣作留難戒具四緣犯一是檀那許施衣二知
許施衣三作方便勸彼不令施衣四施主息心施便
犯。
輙著他衣戒具三緣犯一是他衣二不問輒著三入
村乞食便犯。
與俗人外道衣戒具四緣犯一是非親里白衣外道
二是袈裟一衣三持與彼四前人領受便犯十誦與
外道與白衣皆提義云今數見尼僧往道士觀求治
病交涉來往供結衣食因染俗情壞其梵行招世譏
謗損辱佛僧非但師無綱紀亦因前無法度若有力
罰令歸俗者此人為護法因緣故當來之世必獲淨
土之報僧祇云若尼有德聽女人為兒乞小小破衣
以禳災者不得與大者不得自手與應遣人與。
僧如法分衣遮不令分戒具四緣犯一是僧作法分
<pb n="838"/>
二恐弟子不得三遮令不分四僧不分便犯。
與白衣外道食戒具五緣犯一是在家出家外道俱
犯二知是三是食四自手與非置地使人與五彼領
受便犯五分云若外道來乞應以己分一團別著一
處與不得以僧食與汎汎男子自手與食提親里者
不犯義云比見邊方僧尼寺內設會及僧施每喚道
士同僧受施滅法之原無過此等自惟高邁人天重
逾金玉忽然下墜邪流無辜自辱豈不痛心。
與白衣作使戒具四緣犯一是白衣二無病因緣三
非時為作使四隨使便犯。
自手紡績戒具三緣犯一是麻縷二自手紡績三隨
手一一犯提十誦云若紡縈績若織若擗若抖擻若
纏手隨動手一一犯提纏線開不犯五分云尼自織
作衣提若刺鞾法張衣先刺吉羅衣差縮聽安相義
云今時尼眾慕道者希專事機帚紡績是常作務精
勤經教多忘貧者貪美不休富則轉生紛擾還復倣
習惡法愈興荏苒流行致乖常式敬尋捨俗入道冀
免業因入道被纏反同累俗靜慮推事深可悲乎。
著俗服輒在白衣牀臥戒具三緣犯一是白衣舍二
是他夫婦常居止宿牀三隨臥便犯。
經宿不辭主人去戒具四緣犯一語主人在他舍內
宿二不辭主去三無因緣四出門便犯。
度妊身女人戒具四緣犯一妊身二知三受具戒四
三羯磨竟便犯十誦掘多尼生男兒作是念佛說比
丘尼不得獨房乃至佛言告諸尼等與掘多尼作獨
房宿羯磨是尼應與從僧三乞牒乞而作未離乳聽
母觸餘尼觸吉離乳母觸吉餘尼觸提離母共宿吉
辭去後提五分云聽白二羯磨差一尼伴之被差尼
得羯磨故不犯自今已後欲受戒時先看乳相若無
乳相不犯僧祇云不知在白衣時姙已度者未應與
受戒待㝃身已若生女者出草蓐已與受具戒若生
男者離乳已後與受具若有親里將養即與受具。
度童女年不滿受具戒具四緣犯一是年未滿二十
二知年未滿三與受具四羯磨竟便犯婆論云六十
已去不得受大戒設師僧強授亦不得戒以不堪任
苦行道故心智鈍弱聽為沙彌七歲已下亦不許度
未滿二十不得受具者以其輕躁不堪忍受寒苦若
受大戒人多訶責若是沙彌人則不訶母論年不滿
者聽數胎中年又不滿者聽數閏月復不滿者聽數
十四日布薩復不滿者佛言實得羅漢果者此是上
法受具雖不滿二十得戒無犯（若先不知受後有疑方開不得逆數受戒
以違教故）。
不與二歲學戒羯磨戒具五緣犯一是十八已上童
女二不與學戒羯磨三年滿二十四與受具戒五三
羯磨竟犯。
不說六法名字戒具六緣犯一是十八童女二與學
羯磨三不說六法四年滿二十五受具戒六羯磨竟
便犯。
度受諸遮童女戒具四緣犯一是諸根不具二知不
具三與受具戒四三羯磨竟便犯。
不以二事攝弟子戒具四緣犯一是清淨弟子二恒
隨和尚三師有法及衣食四不以此二事攝便犯。
受戒已離和尚戒具五緣犯一是和尚二有夏堪攝
三師不聽去四未滿六夏尼五離去便犯。
未滿十二夏度人戒具三緣犯一內無實夏二與受
具戒三羯磨竟便犯。
僧不聽度人謗僧戒具四緣犯一內無實夏二僧不
聽三非理謗僧四言詞了了便犯。
父母夫主不聽輙度人戒具四緣犯一有父母夫主
二不聽三輙與受具戒四三羯磨竟便犯。
不與學戒尼受具戒具四緣犯一是學戒清淨二滿
二年三無因緣四作心不與受具便犯。
多度弟子戒具四緣犯一是曾前度人二未滿十二
<pb n="839"/>
月三更度人受具四三羯磨竟便犯僧祇云若年年
與弟子受具者提應停一年若尼有多弟子若一年
與受學法一年與受具戒雖年年不犯古德光師云
若寬解者一年間與一人受具一人依止一人六法
一人沙彌尼令得四人若急解者一年止得度一人
準此應然據前僧祇提母論云受一人具足一年教
授一切大道人所作法竟然後更一人若沙彌尼受
學戒已二年不得度沙彌尼式叉尼受具已得度沙
彌尼。
不半月請教授師戒具三緣犯一僧尼眾各各五人
已上四人已下但犯吉羅二無因緣三不差人往請
便犯。
不詣大僧自恣戒具四緣犯一是夏安居竟二五人
已上成眾三無因緣四不差人往自恣便犯五分云
若尼聚落無比丘自恣無請處蘭若有比丘道路險
難彼比丘為尼入聚落自恣尼先自眾中自恣已後
差人往比丘中教誡語同。
不依大僧安居戒具三緣犯一在無比丘處二不作
依止心三結安居竟便犯。
不白入大僧寺戒具四緣犯一是有比丘寺二不白
比丘三無因緣四入門便犯僧祇云尼不白大僧入
伽藍者最初入者提後入者無犯五分云若立不見
比丘不得不白而入須見比丘應往前白比丘籌量
可聽不可聽者若人不見及不聽而入提。
訶罵比丘戒具三緣犯一是大比丘二以惡言罵彼
三言詞了了便犯十誦云喑嗌向比丘者提。
罵尼眾戒具四緣犯一是尼眾二因諍事瞋怨三以
惡言罵辱四言詞了了便犯。
不白眾使男子治癰戒具緣可解然男女形別理無
交對聽彼破癰容生染習自壞心行所以制也五分
云若令男子治癰打鐘集僧來往病人前然後衣裹
身唯留可治處治之（餘法如摩觸戒具述）。
背請戒具緣可解若受非正食請及正食不足背之
無犯十誦云從今聽尼數數食何以故女憙數數食
故乃至若尼能受請都不食者提是中犯者乃至食
一口隨受請不食一一提。
於家生嫉妬戒具四緣犯一施主好心供養於師二
見師得利內生嫉妬三發言嫉師四言詞了了便犯
十誦云護惜他家者人取覓代他言無提五分云嫉
妬他人得利欲專我得犯提。
用香塗身戒具緣可解凡出家修道理宜觀身不淨
特生厭離反用香氣潤澤塗身令形香潔耽著己體
情存放逸患累之深所以制也。
著婦人嚴身具戒具緣可解既畜著俗人嚴身之具
多生染習障道深故故須聖制。
乘乘行戒具緣可解五分云乘乘行戒者車轝象馬
乃至著屐皆名乘若老病若行路乃至脚指病無犯
僧祇云若病人不能行乘雌乘無罪。
不著祇支入村戒具三緣犯一有祗支二不著三入
村門便犯。
不安居戒具三緣犯一是後安居日二不結安居三
過後安居日便犯。
誦呪為活命戒具三緣犯一是世間呪術二為活命
三言詞了了便犯十誦云以外書聲誦佛經者吉五
分云學迷人呪起死人呪蘭尼自使人卜提此律以
世俗呪術教授白衣亦提。
先不請比丘輙問義戒制意者輙問即慢法輕人遞
相窮詰令彼惱特非所宜故所以制之若二人習一
部不解轉問無犯。
百夏尼不敬比丘戒具緣可解若不禮敬便有三過
一違八敬教二違本受戒奉行之心三慢法輕人情
過是重故所以制也。
第四篇八提舍尼（上四僧吉下四僧提僧別有四提舍尼）。
<pb n="840"/>
第五篇眾學戒（大僧同尼）。
七滅諍亦僧尼同有。
上來所列諸戒者逐尼數犯者述之餘不盡者非無
異相或文繁寡要或事希難犯或其相易明或其理
幽隱若欲廣陳恐盈卷軸冀後博學依文取決。

四分律比丘尼鈔卷中之下

<sarticle>四分律比丘尼鈔卷下之上</sarticle>

終南山沙門釋　道宣　述
<other>○匡眾篇第二十二</other>
此篇大門有五一教有興廢二簡知事德三秉教通
塞四僧食通局五入眾服儀。
第一教有興廢者夫軌範一界統攝徒眾必須德行
內充威儀外肅律教一宗必先諳究不憚勞苦不存
聲譽令遠域異僧欣心有所界中行者䇿神進業此
之御眾何事不行故律云非制不制是制即行如是
漸漸令法久住若法出恒情言無規矩翻同鄙俗何
成匡眾宜自私退息用慈懷故律云非制而制是制
便斷如是漸漸令法速滅也。
第二簡知事德者今此一門總述諸德若能綱紀量
過而行償違斯法舉不知時諍事由生惡法難息故
律云汝等數數舉他罪恐壞正法故必具此德恕而
不治正法亦滅律云能舉罪人當具五德一知時不
以非時二真實不以虗妄三利益不以損減四柔輭
不以麤獷五慈心不以瞋恚能斷事人亦具五德一
持戒清淨二多聞三廣誦二部戒律四能問能答五
如法教訶及作滅擯今五德善能滅鬬諍事治斷非
業亦具五德一觀前事是實否二觀合是時宜否三
觀僧不令生塵垢否四觀有利益否五觀得善伴否
處判他事亦具五德一善知不犯二善知犯三善知
輕四善知重五善知決斷無疑毗尼母論云能諫之
人無五法不須受一無慚愧二不廣學三常覓人過
四憙鬬諍五欲捨道寶梁經云二種人得為知事一
阿羅漢二須陀洹人所以爾者餘諸比丘戒不具足
心不平等是人不合為知事也復有二人得當知事
一能淨持戒識知業報二畏後世罪有諸慚愧及以
悔心如是二人自無瘡疣亦護他人若不具此德率
以庸情輙處判他反成自累何匡益他也故律云我
說此人愚癡故犯波羅夷謂不諳教綱冥犯大罪既
知不易誠為大誡宜詳聖意省己為人也。
第三乘教通塞者大集云若未來世有諸王四姓為
護法故能捨身命寧護一如法比丘不護無量諸惡
比丘是王捨身生淨土中若隨惡者是王無量世中
不復人身王等不治則斷三寶種奪眾生眼雖無量
世修戒施惠則為滅失又犯過比丘應須治者一月
兩月苦使或不與語不與共坐共住或滅擯出一國
乃至四國有佛法處治如是等惡比丘已諸善比丘
安樂受法故使佛法久住不滅婆論云違王制故得
吉羅涅槃經云若善比丘置不訶責當知是人佛法
中冤若能驅遣治罰是我弟子真聲聞也勝鬘經云
世尊應折伏者而折伏之應攝受者而攝受之何以
故以折伏攝受者令正法久住天人充滿惡道減少
於如來所轉法輪而得隨轉十輪云若鈍根眾生欲
發善根懈怠少智忘失正念貪著住處四事供養離
善知識如此眾生令勸化料理僧事及以佛法和尚
闍梨是為安置營事福處遺教三昧經云若罪小者
罰令治塔寺若中罪者罰掃除寺若上罪者僧使若
十日二十日三十日竟無缺失當於眾僧中懺悔夫
惟尼眾現居凡位孰能無犯遇緣成犯宜依篇聚順
教治罰或飲酒相打令輸財物當時同和唱制已後
便即自違又藏匿不還由犯財故因茲犯重易輕翻
<pb n="841"/>
成自累雖知非法猶共立制同和故爾此豈不由非
法立制能令正法不行致有斯繆或小小之過暫違
治擯求懺不受緜歷歲月益罪尤深退道歸俗將由
此起或令尼等收刈穀麥斬伐草木種植根裁或行
醫鍼灸順方治病求貪俗利苟自潤身或躬在店肆
販賣治生搆斂酒肉公然聚會或受俗使役往來媒
嫁行非犯重和同共住或獨行無侶輕觸尊儀染俗
成風不依內律如是非法眾宜詳可滅法之原無過
此等有知解者並不合隨若非法人多不許違者好
人當作自脫之法僧祇云若非法制應訶令止不肯
者當說如法欲已起去若眾中有力者訶令止否者
聽去當語傍人言此非法制我不忍可止得三人作
不得至四恐彼成僧破僧事起故律云不得僧舉僧
也仍須向同意人邊說若不作應說見不欲與護心
相應當作是言彼作非法自有業報何關我事譬如
失火燒舍但自脫身焉知他事五分云若作非法羯
磨時不能轉者默然不訶後言不可者無犯若作非
法羯磨不與欲而起者無犯自大聖西隱正教東流
時經像季日就衰羸持犯憲章俄爾將盡故略而不
述指在天本若聞說者反被陵辱點污淨心兼恃勢
力害清淨人其懷轉惡實難挫伏致使大教息用遺
風訛替故律云應制不制令戒毀壞速滅法矣然將
欲治擯今依律文便有九種餘八事希兼復難行故
隱不述默擯一種持犯中要應略出之故智論云如
梵天治之色界不語為樂欲界不愛故違情立治制
故不共語也。
第四僧食通局者夫身為大患待形須濟畜服是同
教無偏局十方同遵理無乖背無主無客是所常儀
其中飲食凡聖共有鳴鐘雲集遐邇同飱今時諸寒
屢斷僧食苟自壅己不兼於客人情忌局用心不等
傷一時眾情塞十方僧路傳謬後生斯害甚矣慳貪
獨潤惡業愈深報恩經云知事人與客僧惜食十九
億劫生屎尿中其形似人無有手足付法藏經云有
僧伽耶奢大海邊見堂閣嚴飾滿中僧眾經行禪思
鳴稚集食食將欲訖爾時餚饍變成膿血便以鉢器
共相打擲頭面破損血流污身而作是言何為惜食
今受此苦於迦葉佛時同止一處客此丘來咸共瞋
恚藏惜飲食而不共分以此因緣今受斯苦僧護經
云是諸比丘不打犍稚默然受用客比丘來不與飲
食還空鉢出以是因緣受火牀苦筋肉銷盡骨如焦
炷從迦葉佛來受苦不息又不打犍稚默飲僧甜漿
恐外僧來以惜因緣故入地獄中飲噉融銅初獻佛
時上中下座必教白衣奉佛及僧獻佛竟行與僧食
不犯若不爾者食佛物故千億歲墮阿鼻地獄檀越
不受前教亦招前報若生人間九百萬歲墮下賤生
何以故佛物無人能評價故義問今時七月十五日
四輩道俗造盆獻供隨盆衣物未審屬誰答隨本主
意若將入佛法依施主本心若標別者眾主尼等明
解律人依經律斷並入安居現前尼取一比丘尼分
一分入佛所以然者此為安居有勞修道有益故佛
及現前尼各得一分故經云目連雖得六通非一人
力之所柰何仰藉十方佛僧濟魂拔親冀生善道獻
佛及僧意存救苦故須僧分不得餘人此律下文時
諸比丘分夏安居食及衣佛言不應分食聽分夏衣
此時通兼時僧現前施名為賞善夏勞之物故定入
佛及僧不得隨情曲判併入佛法及常住僧今時數
見僧尼情識闇短諳究非長昏於聖教親附白衣巧
詐多端諂心求利雖得獻物還將入己或有主人隱
匿施物私背客僧屏處共分不均夏客如是自垢本
心來生定墮惡道又結無知不學之罪故僧護經云
檀越施食現前僧應分持客去方分入地獄中噉食
糞尿（準此衣物重食寧不招前苦也）寶梁經云佛告迦葉營事比丘
數得僧物慳惜藏舉或非時與或有不與者營事比
<pb n="842"/>
丘以此不善根當墮穢惡鬼中常食糞丸佛告迦葉
營事比丘寧噉身肉終不得用三寶之物又云若有
比丘或作寺主維那與檀越食向白衣讒說眾僧過
惡順白衣情不肯教詔苟貪利養或以隨親逐近共
相招致不依年夏所得之物計錢犯重又有比丘或
為寺主維那典掌物事以自在力故將眾僧飲食與
曰衣賢者自不依眾僧食輒取僧食自食以損僧物
死墮下賤以力償之本行集經云一念之惡能開五
不善門一惡能燒人善根二從惡更生惡三為聖人
所訶四退失道果五死入惡道佛藏經云當一心行
道隨順法行勿念衣食有所須者如來白毫相中一
分供諸末代一切出家弟子亦不能盡五分云十方
眾僧自有食分依時而來不須召喚白衣及中能齋
亦得與食（謂能損益開反此應禁也）十誦婆論云若外道來眾僧
與食不犯止不得自手與以外道常伺比丘短故開
與之若不打犍稚名盜食僧祇若作相已不來無犯
雖復打鐘而遮閉戶不通客者亦犯（準此作相令定不許雜亂若換
鐘磬先集僧白眾知然後得換）若大界內有二三伽藍同一布薩食
時各打錘一切莫遮清淨無過大集云若一寺一村
五法師住鳴稚集僧次第賦給無有恡惜不訟彼短
是名如法住大功德海若無量破戒僧但五人清淨
如法護持佛法愍諸眾生功不可計此律客比丘初
至先語僧制法式等無過見論若至空寺見樹有果
應打犍稚無者下至三拍手然後取食否者犯盜飲
食亦爾若客比丘來舊比丘不肯打磬者客比丘應
自打食者無犯僧祗云若行食時滿杓與上座上座
應斟量得徧當取不得偏饒上座若沙彌淨人偏與
師僧大德者知事人應語言平等與僧食無高下婆
論云若眾僧行餅錯得一番不還僧者犯盜五百問
云上座貪心偏食犯墮不病稱病索好食得犯重（今時
寺中僧次疏而簡客者此疏變為別請不名僧次又此住處不名僧寺以簡通就別同於鄙俗又乖施主普同
之意）。
第五入眾服儀者此律云入眾當具五法一應以慈
心二應自卑下似拭塵巾三應知坐起法若見上座
不應安座若見下座不應起立四彼至僧中不為雜
說世俗事若自說法若請他說五若見僧中有不安
忍應作默然住之智度論云佛聖弟子住和合故有
二種法一者賢聖說法二者賢聖默然夫論眾法軌
用形儀若清淨可觀則物生善天龍歡喜威儀濫惡
便辱佛法何所巨益故十誦云比丘衣服不淨非人
所訶又涅槃云譬如破戒比丘身無威儀也華嚴云
具足受持威儀眾法是故能令三寶不斷法得久住
惟佛教東流年經六百至於自行猶成鄙俗又華夷
方隔經律未學雖剃髮似尼無妨風俗仍在容畜非
法之服為佛法瑕疵荏苒流行致成常式或著俗人
袍襖褌袴斜鞾或髮爪鋒長衣多聚膩或[書-曰+(且-二+人)]眉假飾
雕唇注口或脂粉塗面志染俗情或歌舞醼會公然
放逸或黑白同居緇素混雜或食座高聲不敬耆宿
或眾僧未出預走爭門列席寒心觀徒啟齒以此推
之豈成高尼之謂也見論云若多聞弟子知禁律者
見餘所用不當如法即須打破無損物主不得索償
此佛勑比丘破檀尼迦非法瓦屋亦無有罪義云恐
惡法流行染及清眾也。
<other>○翻淨篇第二十三</other>
此篇大門有九一制意二淨處三加法四辨過五翻
淨六對緣七互墮八儉開九淨生。
第一制意者良由尼眾報有優劣上中下差三種區
別居上達之徒志力精強制令分衛以乞自活情標
方外不居畜積若中下之流抑同上士資力不逮容
生退道是以大聖慈愍見飢喪命方開同界別結儲
積食不生罪名之為淨若違別就同長己貪結業因
不淨名之為穢從改正名目之為淨也。
第二淨地處此門有四一籬牆不周淨此律云半有
<pb n="843"/>
籬障多無籬障都無籬障（此三非室儲積義微故開不犯若三周有院獨開一
面攝食義強此結有罪厨舍孤立類亦同然也）垣牆壍柵亦如是（類前籬障周缺多少）
二檀越淨一食具是他物故律云自今已去應作檀
越食食淨人掌舉不得自受若有所須隨意索取二
處所是他物故律云若為僧作伽藍未施與僧雖食
在中不名有犯三食及處俱是他物不屬僧用（此三同他
物淨要真非假不得冒託他自負來業也）三處分淨者此律云若檀越若
經營比丘為僧作伽藍時處分如是言某處僧作淨
地是名處分淨四白二羯磨結淨地者義云謂伽藍
院相周帀比丘尼在中有宿煑過無問久近隨處結
之除去比丘尼然後結之母論云大界內無淨廚者
一切宿煑不得食乃至藥草亦爾此律云因比丘餓
死故聽在伽藍內邊房靜處結作淨地（必須在法界上結不同處
分在自然界得）五分云諸比丘欲羯磨一房一角半房半角
或中庭通結坊內作淨地並聽（結竟題牓示令後客尼識知故律云客問
何處淨地不淨地）。
第三加法者（前三不作羯磨如前所明今第四作法此下具述也）若欲作法一
切尼眾並集大界內遙指結之不得坐淨地中結所
以然者以食望僧是攝是障以僧望僧非攝非障上
座令一舊住比丘尼起立唱云。
大姉僧聽。舊住比丘尼。為僧唱淨地處。於某處房內。
為僧作淨地（三唱已復座若溫室食堂一隅一角隨遶唱結不局一處不取唱人牒入羯磨。
律師問云僧今和合何所作為答白二羯磨為僧作
淨地。
大姉僧聽。若僧時到僧忍聽。僧今於某處結淨地。白
如是。
大姉僧聽。今結某處作淨地。誰諸大姉忍。僧結某處。
作淨地者默然。誰不忍者說。僧已忍僧結某處。作淨
地竟。僧忍默然故。是事如是持。
若後改轉須解劫者律無解文義準反結即成。
問。僧今和合。何所作為。答。解淨地羯磨。
大姉僧聽。若僧時到僧忍聽。僧今解某處淨地。白如
是。
大姉僧聽。僧今解某處淨地。誰諸大姉忍。僧解某處
淨地者默然。誰不忍者說。僧已忍解某處淨地竟。僧
忍默然故。是事如是持。
第四辨過者其檀越不周二淨無內外晝夜同宿內
煑無過但不得觸若處分羯磨二淨通尼在內撿校
唯護明相若共同宿便壞食具更須翻淨兼有內煑
第五翻淨者五分云有諸木器膩不淨以瓦石揩洗
恐破者用沸湯淨洗僧祇云淨人行食淨器墮比丘
鉢中尋即却者名淨停須臾者不淨（須臾夜極長有十八須臾日有
十二夜短翻前二春秋夜晝各有十五須臾即是也）若是銅器洗淨用木器若
膩入中者削剝却之不可用當棄之十誦云若比丘
尼有膩器二三度用澡豆洗故不淨者當以木刮却
然後澡豆二三徧洗是淨餘有未盡者如米麵油醬
等於大僧寺及俗人家沙彌尼淨人處隨多少更互
博取雖得本物已入手兩相捨意故不犯故見論多
比丘共一沙彌行各自擔食至時自分已沙彌語比
丘言今持我食與大德易得已復展轉乃至下座若
不解者教之亦得義準翻淨共僧博等亦然若盆甕
等器有食膩者釜上蒸之內外熱徹膩出即淨一切
銅器磨之即淨鐵器以火燒內趣令膩盡木倉櫃等
削刨泥拭土倉窖等隨有更拭石器者或以水洗或
以[鎨-十+乃]治亦得無殘膩此律得捉僧角杓銅杓浴牀等
則無觸淨（應非常用者得）問比丘不護淨何過耶答依護淨
經云由比丘觸僧淨食不淨故五百歲墮餓鬼中復
五百歲墮狗中復五百歲墮[蜣-儿+(鬼-((白-日)/田))]蜋中復得人身衣不
蓋形食不充口因說知事比丘觸僧器故墮餓鬼中
五百餘年不見漿水正欲趣廁護廁神鬼打不得近
智度論云沙門福田食以不淨手觸或先噉或以五
不淨物著中入沸屎地獄中五百問事云精進知事
人以指挃僧淨器入噉糞鬼中恒在廁上不能得食
<pb n="844"/>
如是因緣至多不可具述行者慎之不得自誤。
第六對緣者初明惡觸者十誦云比丘食竟以不淨
鉢及食與沙彌白衣洗鉢竟還著僧器中是名淨一
心過與則無惡觸僧祇云若曬穀時比丘在上行者
當脚處使淨人扟却難事急雖蹈無罪必天雨無淨
人時得自遙擲物覆捉淨甎石鎮之忘覆食器亦爾
比丘錯把淨麨者非故名淨若還放缾中即為不淨
（餘皆例爾）槃緣沒⿴麥廣麥為器船在水中非器岸上為器車
駕牛時非器無牛者為器若食時或甘蔗蘿蔔束豆
囊上令比丘坐不動身亦不得問若動問者一切不
淨（應難時開坐也）若船車上載諸穀覆者比丘得坐上下不
得名字若小車有淨物若取衣鉢時動車者一切不
淨當令淨人取（不得以牛在故為淨）應令淨人先上比丘尼後
上若下時比丘尼先下若在載物車中忽即車翻離
牛者一切不淨若牛繩尾未離車者名淨十誦云比
丘與沙彌擔食道中食時與沙彌沙彌還與比丘者
先不共要得食反此不得飯粥羮器傾側聽佐淨人
正已不得復觸若佐搘釜亦爾人驢車牛等負食傾
側亦爾此律若蘇油缾不覆無淨人覆者自手捉蓋
遙擲置上（以難緣開覆故不犯）若居士持食寄比丘掌舉後索
還與比丘者得洗手受之五分云若惡人以僧不淨
米一把投淨米中可分者除之不可分者趣去一把
　二自煑者僧祇云薑湯不得自煑以變生故乞得
冷食自溫者不犯若作食時淨人小者得捉其手教
淘抒飯等　三內宿者五分云使淨人於不淨地洗
菜未竟明相出者犯此律有比丘持食來覓淨地未
得明相出不犯四內煑者若在界內為他者不礙私
己與他有餘洗手受食不犯此律式叉尼得與大尼
過食不得同宿（或是無沙彌尼故開）。
第七互墮者此律云安食具在樹上並從根斷若根
在不淨地枝覆淨地果墮淨地或為風吹雨打鳥獸
墮者但無人觸知遇緣而墮雖經明相不成內宿謂
長足果也若不淨地未長足來運運重生則無內宿
隨時而取得入淨厨若果菜已離本處者隨經明相
比丘尼若知即不得食（上來準義通說以律無文故）。
第八儉開者此律為穀米勇貴人民饑餓乞食難得
為賊持去佛憐愍故開界內共食宿內煑自取食僧
俗二食水陸兩界並不作餘食法舊解尼無餘食法
開若據敬僧戒中似尼犯足有餘食法今且論無者
若儉時應開七罪謂內宿內煑自煑惡觸不受足食
殘宿等三提四吉（尼無足食應開二提）兼壞生種如水陸果子
不受而食豈令淨耶此律若時世還賤故開食者佛
言不得如法治之十誦云若饑儉時食竟得持殘去
語施主知（今時豐足僧尼齋殘不語主知持歸計錢滿五犯重宜自慎之）。
第九淨生者僧祇云每食時上座應問果菜淨未無
蟲否問答如法已得食維那亦爾此律淨法有十初
五者一火淨二刀淨三瘡淨四鳥啄破淨五不中種
淨此五刀瘡鳥三淨應去子食不中種淨及火淨皮
子都食次五者一皮剝淨二㓟皮淨三腐淨四破淨
五瘀燥淨此五淨根種法故律云水洗連根菜即名
淨火淨便通五種（後五依五分通淨根種）僧祇多果同一器一
果作淨餘者通淨若別器者一一別淨甘蔗著葉莖
莖作淨無葉者和束淨（準此蒿草子葉散落總無淨法比丘尼不合自作云云）
明了論云加行所作（疏云）如一聚果子若未作淨者但
食皮肉一一吉羅若食核一一得提今以火觸止得
一吉羅令一聚果子俱淨免於多罪豈非利益僧祇
云樹果野火所燒圍穀聚恐非人偷亦名為淨若
食果核者火淨已聽食若皮淨不火淨食核得提明
了疏云此淨法不但約一物以成如一聚桃李但火
一觸餘皆成淨此作淨體本以為法非使物不生故
名沙門淨問種相云何別耶答種者謂根莖可種植
或雖離地從緣種之生者亦名為種相者如諸果菜
及餘食餅上有青華白毛者名生相（壞種得提損相獲吉）。
<pb n="845"/>
<other>○受藥篇第二十四</other>
此篇大門有六一藥體二受意三受法四說淨五通
塞八重受。
第一藥體者此有四一時藥者此律有十謂餅麨乾
飯魚及肉枝葉華果細末磨食等（魚及肉初開後禁諸經種種訶責文
不復具述）　二非時漿者僧祇云謂一切穀豆麥煑不破
者取汁而飲諸生果汁等要以水作淨若器底殘水
被雨濺等亦為淨十誦云若蒲桃不以火淨汁中不
以水淨及互不淨不應飲俱淨得飲見論云舍樓伽
漿者謂藕根漿澄汁使清淨得飲母論種種果多食
不盡聽破汁飲若不至初夜變成苦酒者不得飲以
酒勢欲成故義云若作漿法要須汁滓相分漉澄水
清其狀如水方得飲之若有濁汁與時食和咽咽犯
提　三七日藥者此律蘇油生酥蜜等五種世人所
識當食當藥如食飯乾飯不令麤現有病因緣得非
時服伽論云沙糖漿亦得七日受僧祇云此藥清淨
無時食氣一時受取得七日服人有四百四病風病
百一用油脂治火大熱病用酥治之水病用蜜治之
雜病用上三藥治之十誦云石蜜不得輙噉除五種
人得食謂遠行人病人食少人不得食人若施水處
和水得噉五分飢渴二時以水和飲　四盡形藥者
僧祇云胡椒蓽茇薑呵梨勒等此藥無時食和者頓
受病比丘尼盡形服之此律云一切苦辛鹹甘等不
任為食者聽盡形服見論云一切樹木及草根莖枝
葉不任為食並得盡形受服義云今時多有僧尼非
時分中食於時食何者是耶乾棗汁生棗汁乳酪清
漿生藕根或諸生果搗破不以水和澄清稠濁飲之
或食餲糖清飯漿等如是之類非時而食咽咽犯提。
第二受意者此門有二一手受二口受初手受意婆
論云有五義故制一為斷盜竊因緣故二為作證明
故三為止誹謗故四為成少欲知足故五為生他信
敬心故次口受意為防手受故若無口受過牛便失
手受由有此法乃至限滿方始法謝又為防非時不
受殘宿惡觸內煑自煑等七罪手受但防不受惡觸
二罪也。
第三受法初受時食者未受已前要須識知食體兼
作普受之意方得成受故律云欲受油錯受蘇等並
不成受皆須心境相當方得名受唯除眼暗及不喜
見沙門得置地受　二受非時漿口法者諸律雖制
受服而無受法自下受法及說淨等並準文義出依
行彌善手執湯漿至一比丘尼前云。
大姉一心念。我比丘尼某甲。今為渴病因緣故。此是
薑蜜湯。為欲夜分已來服故。今於大姉邊受（三說）。
若蒱桃棃奈諸。果漿等隨其病緣類牒說之若頓受
不過須臾飲盡者不勞加法　三受七日藥者。
大姉一心念。我比丘尼某甲。今為熱病因緣故。此是
酥七日藥分。為欲七日共宿服故。今於大姉邊受（三說）
如是風病服油冷病服蜜雜病服石蜜等類牒可知
　四受盡形藥者。
大姉一心念。我比丘尼某甲。今為氣病因緣故。此是
薯蕷丸盡形壽藥。為欲共宿長服故。今於大姉邊受
（三說）。
如是薑桂及餘丸散等隨病因緣類牒可解若買藥
令俗人斷價定已比丘尼自選今多於本分買竟然
後遣稱已受取不得置地即須對同伴尼加其口法
如其不爾停過須臾失受惡觸罪生不能如是之時
令俗人受取持歸和搗竟然後口受最善。
第四說淨者此七日藥一種作口法竟偏心屬己故
須說淨以藥體是貴資身力強過畜延時無變動義
若不說淨越過七日便犯捨墮餘之三藥不具前意
不須說淨說淨方法如長衣法唯云長藥為異若初
受藥忘不說淨者不成惡觸故律下文云受得生薑
忘不說淨佛言應放地使淨人作淨已自應洗手更
<pb n="846"/>
受故知忘受不成惡觸。
第五通塞者手受為防其盜一人受竟通餘尼共食
無罪論其口法亦通餘人由其口法加他二通之藥
一者味通二者手通故捨與前人受法不失。
第六重受者義云論其手受觸失本受即須更受雖
重無過若論口法依婆論云五日已還淨人來觸更
餘不受藥來雜更加七日法不作二日法正從法論
不從藥勢六日已去不得重加以藥物入淨故便隨
藥勢更不加法若藥眾多不知何者是本藥應手口
二受然後服之若病重尼不得口受傍人直爾為受
與服亦得設看病尼為手口二受稱病人名亦得成
受盡形壽藥若淨人來觸直爾手受不須作法以口
法不失若餘藥來雜更口法受之。
<other>○訃請篇第二十五</other>
此篇大門有十一一簡請二釋非三訃會四至家五
就座六淨食七香願八受食九食儀十噠嚫十一還
法。
第一簡請此律請有二種一僧次二別請雖開別請
然諸經律禁約者多故梵網仁王並廣訶不為十誦
善生雖別請五百羅漢猶故不得名請僧福田若能
僧中請一似像惡比丘猶得無量果報增一經成論
云如飲海水即飲眾流僧次亦爾比丘應供經云若
我弟子有受別請定失四果不名比丘道人不名受
檀越供養人是人不得國王地上行不得飲國王水
有五百大鬼常遮其前是比丘七劫不見佛不為授
手不得檀越之物五百大神常隨其後言佛法中大
賊佛言莫如外道親近知識國王大臣前自唱言我
得真道欲受別請若我弟子受別請者非佛弟子非
求道人是空作是計名為畜生地獄中人不見千佛
五分但為解脫出家者得為僧次請唯除犯惡戒人
正法念經云心常念他請喚與食此是放逸因緣十
誦云別請有二處一寺上二施主門外又別請人有
四種一別請有德二別請耆年三別請親屬四別請
主人又僧次對別請四句一初僧次後成別請謂寺
上僧次差來是僧次至施主家語言今有德師來稱
某甲請意即答言實爾便成別請二初別請後成僧
次謂寺上別請至施主家毀訾別請讚歎僧次後無
別請心故成僧次三前後俱別四俱不別初及第三
犯別眾提二四不犯別請對別眾亦有四句一別請
非別眾謂寺上別請來是別請施主門外無人可別
非別眾食二非別請是別眾謂施主門外有人可別
是別眾食謂寺上僧次請來非別請三二俱別四二
俱不別二三犯提初四不犯門外別者謂施主家內
先有三人後別請門外一人門外更有人可別故是
別請亦是別眾食若施主家先無比丘尼要門外別
請四人更有人可請別眾食婆論云若聚落界內無
眾僧有施主請四人已上聽打犍稚若不打者設知
此中乃至一比丘尼不來者得別眾食罪若疑有比
丘尼者不集亦犯若打犍稚不問有無一切無罪又
僧祇云食應作四種相一打犍稚二吹貝三打鼓四
唱令若不作四相而食僧祇食名不清淨名盜食僧
祇食不問界內有比丘尼無比丘尼不作四相皆犯
盜僧祇也。
第二釋非五百問云作佛得物請比丘尼不合食沽
酒家內一切不得入更有餘門者得入若請比丘當
持一日戒一日不沽酒屠兒家亦爾僧祇云若來請
比丘尼明日食不得定答云決去應語云若無緣事
當訃之若有請僧應問姓名客人舊住巷陌不得輙
往應先令一人若月直園民沙彌在前訪問恐試弄
比丘及有留難恐僧失食故十誦云為知請故須立
維那出要律儀翻為寺護又云悅眾本音婆羅此云
次第也五百問事云受別請已遣人代去主人意無
在者得若嫌者墮婆論云被請人與僧同去不白先
<pb n="847"/>
入者墮經營知事人在僧後到者墮食未嚫去者墮
餘人私行直報同伴得僧祇云若念至精舍當食若
過餘處食悔過若值彼僧受請隨去無犯十誦婆論
云檀越請僧食僧次未到自云我應去故妄語提若
得食計食犯重十誦云不請自來吉羅鼻奈耶云因
饑儉請一二人故多人惱亂施主提為病僧事作衣
事故不犯僧祇云得為俗家設會張幔及設供具唯
不得與男子共舉物五分云白衣應借僧臥具（應是相益
者修福別事應禁之）見論云沙彌雖未受具亦入比丘數涅槃
經云乃至未受十戒亦得受請（上來尼及式叉尼沙彌尼並得準前）。
第三訃會者此律云若欲受請應往眾僧常小食大
食處住若檀越白時到者上座應在前行如鴈行而
去諸比丘應偏露右肩在後行若有佛法僧病比丘
事者當白上座在前去必於眾中有命梵等難若問
不問聽去若上座道行大小便應待來然後如前去
也。
第四至請家者十誦云到食處應默然一心淨持威
儀生他善心當除入坐義云若至請家未安佛座及
聖僧座尼眾不得在先坐當令先安諸經像在高顯
處極使清淨後鋪聖僧座其法乃有五卷即梁武帝
對中國三藏出之文廣不錄今依請賓頭盧經云預
宿請在高顯處敷設虗輭物為座我若來時坐處有
相今時僧尼多慢此法輕辱聖儀特乖佛教既自無
敬亦令俗士不虔三寶滅法之原由今上座從此已
下更採經律補闕前文文雖不次於理弗乖若敷聖
僧座時堪容一人大坐處亦令施主依時宿請其座
上必須淨潔勝於僧座仍不得刺華散華在上又不
得彩[書-曰+(且-二+人)]雕飾相同於佛其座高卑不得越過尺六還
如凡座無異亦不得用常住僧槃椀盛食置前此唯
得獻華而已若用鉢盂銅椀通及化報於理如法所
以同凡者此賓頭盧雖是聖僧報身猶存佛制令三
天下每日訃供又持戒之時同凡僧無異豈得破戒
處高兼觸僧淨器聖僧錢還入聖僧用若有餘長將
入作聖座鉢盂銅椀匙筯食巾廟屋燈燭等諸雜供
養但不得將入常住僧及入私己用亦不得造聖僧
形像置上座食堂頭儻賓頭盧報身自來訃供豈得
推却素形而坐亦不得將聖僧物作餘聖僧阿難迦
葉等形何以故以別屬物不得互用故故律云許此
處不得異用也。
第五就座者此律云菩提王子請佛從於階下布衣
令佛蹈上過世尊不受令却之為未來比丘故又往
食處不應雜亂叢聚而住應隨次坐上座入座已應
看中座下座勿令不如法不善覆身若有者彈指令
覺若遣人語知好如法坐中下座以去互看亦爾僧
祇云不好覆身坐者謂著細生疎衣形體露現摩訶
羅坐（謂不正坐）尼坐不正不待語恐其慚恥應作方便遣
令取物若婬女故作者當自避去此律至請家彼此
相問年歲大小訖坐若恐日時欲過聽上座八人尼
次第坐餘者隨坐五百問事云若共師並坐更無別
處者得不得同槃食沙彌威儀經云若共師連坐飯
當離師六尺此律云不應故在後往食上令諸比丘
起見來亦不須起若未來者比坐開處（尼應同之）僧祇云
若有可笑事上座應語言云何聖毗尼中出齗現齒
呵呵而笑當忍之起無常苦空無我死想若不可止
當以衣角遮口徐徐制止身不定者當動手足乃至
折草漸漸自制義云若至死亡之家禁慎諠笑不得
妄談世論致俗譏訶五分云若至請處外有客比丘
不得入語主人聽入不許者語云與我食分自共等
食又不許者應自語委知僧坊有食可往彼去然後
乃食婆論云通集門外比丘一處喚一大者入更餘
不集者亦喚入之雖打楗稚終須不遮方得清淨（尼亦
同準今時齋處上座但憂自身飲食新利豈愁門外客尼別眾等過舉眾得罪長阿含經云
世尊計會常在眾中坐左面比丘右面清淨士也。
<pb n="848"/>
第六淨食者此律云上座應問云果菜淨未若言未
淨令淨僧祇云上座當知誰看房看病等應語與食
若檀越惜者應語長壽法應與不得不與若日晚者
應先發遣令去也。
第七行香呪願增一云有設供者手執香鑪而白時
至佛言香為佛使故須之也五百問事三千威儀經
云不得立受香因比丘受香女觸其手欲心發退道
佛言若立受吉羅（尼受男香準同但令懸放立受應開十誦云為諸天
聞唄喜故開唄此律佛受賈客麨已然後呪願辯意
長者子經云食前呪願僧祇云上座應知前人所施
當為應時呪願若不能者次座應說又不能者乃至
下座都無者並得罪雜寶藏經云諸比丘若說法呪
願當解時宜憂悲喜樂知得不得妄說（今時導師貪事宮商綺詞
逸口妄說者也）。
第八受食者若欲受食先量己身德行優劣然後受
食不得自大為施所墮婆論云如農夫作者是功用
果非威勢果食其子肉者是威勢果非功用果僧祇
云告諸比丘計此一粒米百工乃成奪其妻兒之分
求福故施云何棄之十誦云應觀是食難消難辦母
論云每得食時應生厭心為存身命故又受人信施
不如法用入三塗中受大重苦若不受苦報者食他
信施即破腹出衣即離身若前人無善而施者能施
所施二俱為施所墮智度論食為行道不為益身如
養馬養猪無異伽論云若得食時口口作念得衣時
著著作念入房時入入作念若鈍根者初得衣食房
舍總作一念義云初欲食時先奉三寶六道眾生已
後當食口口作念攝受作三歸之意初下一匙飯時
願斷一切惡盡入第二匙時願修一切善法滿足入
第三匙醬菜時所作功德迴施羣生普共成佛此則
口口受得菩薩三聚淨戒豈非大益耶若不能口口
作念前總作一念已然後食之亦得見論云若人施
佛食誰合得食若有侍佛僧得食無僧白衣侍佛亦
得食此律云供養佛塔治塔人得食增一云施中上
者不過法施業中上者不過法業恩中上者不過法
恩又施畜生獲福百倍施犯戒人獲福千倍涅槃經
云因曠野鬼為受不殺戒已告鬼言我今當勅聲聞
弟子隨有佛法處悉施汝食若有住處不能施者即
是天魔徒黨非我弟子五分云若與乞兒鳥狗等應
量己分內減與不得取外施愛道尼經云出眾生食
如指甲大智度論云鬼神得人一口食而千萬倍出
也中阿含經云若死人布施祭祀者若生入處餓鬼
中者得餘趣不得由各有活命食故若親族不生入
處中者但施自得其福乃至施主生六趣中施福常
隨以持戒但得人身必須餘福助報往生經云以亡
人衣物作福死者七分獲一（準此經文未死已前所有衣物不如及身早作
功德並屬現前人也此律云比丘得食便食為俗譏責佛令唱
等供已然後食僧祇待唱等供然後食若時欲過隨
食無罪十誦云從今上座待唱徧聞等供聲一切僧
共食五分云尼至請處未唱隨意食口口提下二眾
吉增一經云諸王設供自手行食庶士同之此律若
請二部僧先與比丘恐日過者一時與之僧祇云食
時應護右手當以左手受飲食器注唇不得深含椀
緣又不得觸著額鼻及飲盡留少許於口飯處潟棄
之次與下座沙彌食上閙亂恐壞俗信以水浣灑者
不犯弄水罪十誦云食著手不得振卻應拾取之僧
祗云不得㗘㗱作聲食鼻奈耶律云不得縮鼻食。
第九食法者僧祇云上座應徐徐食不得速竟住看
年少勿令狼狽食不飽滿應相望看之乃至待行水
隨順呪願已然後乃止又云居士飯僧訖遺餘食料
理與比舍婆論云出家僧尼白衣等齋訖不用澡豆
末巨摩等漱口皆不成齋法如過去有比丘字蓮
提六十歲持齋戒不闕唯一日用巨摩豆屑等成齋
若不爾者皆不成齋若依此律但云知住時知坐時
<pb n="849"/>
知臥時於四威儀中隨一時食五正食足便成齋不
論澡豆。
第十噠嚫者雜阿含經云佛及比丘食已默去檀越
生疑佛令上座為說大嚫乃至一偈云若為利故施
此利必當得若為樂故施後必得快樂此律粥初出
釜畫不成字者無犯厚便是正食食足已後更食者
僧提尼吉又施粥得五事善一除飢二除渴三消宿
食四大小便調適五除風患僧祇云施粥得十利益
持戒清淨人所奉恭敬隨時以粥施十利饒益於行
者色力壽樂辭清辨宿食風除飢渴消是名良藥佛
所說欲得人天長壽樂應當以粥施眾僧此律若上
座不能為檀越說法呪願語能說者作若不語不受
並結有罪若說大嚫時上座四人相待餘者聽去三
千威儀經云未飯不得為人說法（恐落邪命故今齋上僧尼施主不請
多有諂心齋前強索經讀亦是邪命）婆論云要食後說法有四種益一
為消信施故二為報恩故三令生歡喜心善根成就
故四為在家人應行財施出家人宜行法施故見論
云聽說義時要撮諸文五分云諸比丘請破戒邪見
諸根不具者歎唄說法因此惡人得勢又能辱僧佛
言請法師三藏諸根具足者說伽論云若無能誦唄
者當次第差若都無者各誦一偈能者不受偷蘭此
律令說諸惡莫作一偈增一經云諸惡莫作者謂戒
具足清白之行諸善奉行者謂心意清淨自淨其意
者謂除邪倒是諸佛教者謂愚惑想滅戒淨故意淨
意淨故無倒無倒故惑想滅也。
第十一還寺者五分云還寺去時上座八人相待餘
人前去雜阿含經云諸比丘食竟皆入禪室坐禪晡
從禪起而說法也（今時末法僧尼食已廣營俗務市纏街巷盈衢滿肆唯利是求何成
出家息惡之士。
<other>○屆寺篇第二十六</other>
此篇大門有二第一入寺第二儀式。
第一入寺者此律云舊比丘聞客來應出外迎為受
衣鉢安置溫室重閣及經行處供給水器等問舊比
丘我若干歲有房分否答言有問有人住否若無人
者應問有臥具利養器物房衣等否有者當取至房
受已又問何處大小行淨地佛塔聲聞塔第一上座
房乃至第四上座房等一一別問若不問者主人一
一示語（乃至大小食處）客受房問主人已應禮佛塔次禮聲
聞塔後禮第一上座乃至第四上座應偏袒右肩脫
革屣右膝著地捉兩脚如是言大德我禮第四上座
房內思惟應隨座次禮房主人一一示語十誦云若
上座時見應禮難見遠者則止三千威儀經云若入
他房具五法一於外彈指二當脫帽三作禮四正住
教坐乃坐五不應經行五分住處迮不相識者聽同
牀坐不得眠僧祗云舊比丘應語客僧一切僧家制
限若伴已去者不得語令知云不及伴應語可小停
息更應有伴必有急去者應給粮食囑累行伴五分
云白衣入寺應借臥具受用三千威儀經云新至比
丘以十事與之一當避與房二當給所須三朝暮問
訊四語以習俗五當教避諱六當語請到處七語僧
教令八當某事可食九示縣官禁忌十語以賊盜處
所也。
第二儀式者五分若四威儀不如法者非為於世而
作大明僧祇云若行平視迴時合身迴中阿含經云
若朝乞食守攝諸根乞食已收舉衣鉢澡洗手足以
尼師壇著於肩上至無事處或經行坐禪淨心障已
於中夜時入室臥四褺憂多羅敷牀上褺僧伽梨作
枕右脇而當頭面向佛像處足足相累意想明相至
後夜時速起如初夜法僧祇云頭向袈裟及和尚長
老比丘初夜思惟自業至中夜右脇著下累兩脚合
口舌柱上齗枕右手舒左手順身上不捨念慧思惟
起想義云一切天人龍鬼是出家修道之緣於彼幽
顯不得輕有犯觸雖居暗室常當自照十誦云燈明
<pb n="850"/>
中不得眠母論云若過十臘有法事必能利益者雖
師不聽自往無過僧祇云行時先下脚跟後下脚指
在道行欲宿遣二年少比丘前覓宿處索前食後食
當白非時入聚落得已還報應展轉相白入（尼年少有難不
得先行待老少相看一時而到）智論云出入來去安庠一心舉足下
足觀地而行避亂心為護眾生故是名不退菩薩相
僧祇云不得作駱駝坐應加趺坐若疲極者當互舒
一脚增一經云今聽比丘先以手憑座後坐此是我
教十誦云無病不得晝臥若憙眠應起經行見論云
臨欲眠時先思於六念也三千威儀經云不得於上
座處坐亦不得與三師並坐十誦云聽法時上座來
不應起起者吉羅若和尚阿闍梨恭敬故自起不得
令他起吉羅乃至聽法不得與沙彌同牀坐沙彌得
與白衣同牀坐大比丘三夏亦同牀坐三千威儀經
云欲上牀時當具七法一當徐却踞二不得匍匐上
三不得使牀有聲四不得大拂牀有聲五不得大欠
大吒歎息思惟世事六不得羣狗臥七起以時節心
走不定當自責本起母論云比丘貪著睡眠廢捨三
業不復行道金剛力士訶責佛言食人信施不應懈
怠夜二時中應坐禪誦經經行一時以自消息是名
臥法僧祇臥法如師子王不得眠至日出應於後夜
當起正思惟已業又仰臥者修羅覆者餓鬼臥左脇
貪欲人臥也。
<other>○懺悔篇第二十七</other>
此篇大門有六一懺波羅夷法二懺僧伽婆尸沙法
三懺偷蘭遮法四懺波逸提法五懺波羅提提舍尼
法六懺突吉羅法。
第一懺波羅夷法者此有三種一懺儀二懺法三行
法第一懺儀者此律比丘比丘尼犯波羅夷已都無
覆藏心令如法懺（舊師云不許尼懺者此是看文不審也）僧祇云若犯
罪已啼哭不欲脫去袈裟深樂佛法令與學悔羯磨
比丘不淨食彼亦不淨食得與比丘授食除火淨五
生種及捉餘金銀等應從沙彌尼受食（亦準同也）十誦云
若有犯此重戒者如法乞羯磨佛所結戒一切受行
在大比丘尼下坐不得與大比丘尼過三夜宿自不
得與白衣沙彌尼過三夜宿得為僧作布薩自恣二
種羯磨仍不得自足僧數餘一切羯磨皆不得作得
受夏也（尼亦準同）伽論云謂無能作者得作前二種法大
唐波頗三藏云縱自言犯重及有三根自他相對並
成說淨受衣等阿毗䟦律云有比丘名僧伽婆藪遂
犯婬便自覺悟捨鍚杖法衣著小舍勒出入大唱云
我是十方三世佛賊徧求自悔至持律所知其犯重
即化作一大火坑僧伽婆藪便束身走投火火即變
成涼池律云汝心如是戒還得之無破戒罪即得羅
漢如僧伽婆四事皆爾母論云與白四悔法已名清
淨持戒但此一身不得超生離死然障不入地獄治
禪病經云犯重比丘將欲懺悔者脫去僧伽梨著安
陀會五體投地如泰山崩心生慚愧供僧苦役掃廁
擔糞如是經八百日已後香湯洗浴著僧伽梨入塔
觀像見好瑞應有證後為僧誦戒滿八百徧方得清
淨也虗空藏經佛名等經若比丘比丘尼犯四重五
逆悉許得懺然此諸經並是大乘若欲捨懺特須自
驗根性審看經意然後得悔不得見有斯經便慢律
教。
第二懺法者犯尼應具威儀脫新衣著故五條至心
懇惻來至僧中五體投地舉聲大哭如泰山崩自發
露云我是佛法中大賊偷形出家行非犯重冐霑清
眾自非他懺罪中之極惡中之大省己患過誰逾於
我污辱凡聖壞滅佛法恨不碎身如塵歷劫重謝苟
貪性命但延朝夕蒙世尊慈訓懺法携誘罪人冀免
來報願大眾慈悲布施悔法作如是已然後請云。
大姉僧聽。我比丘尼某甲。犯不淨行不憶數。或互用
三寶物。盜滿五錢。不憶數。或共男子互相摩觸。不憶
<pb n="851"/>
數。或犯八事成重。不憶數。或知他犯重。故作覆心。不
憶數（憶數云隨隨犯多少稱也）。此等諸罪犯已。都無覆心。今從眾
僧。乞波羅夷戒。願僧與我波羅夷戒。慈愍故（三乞）。
上座問云。
僧今和合。何所作為。答云。與波羅夷戒羯磨。
大姉僧聽。此比丘尼某甲。犯不淨行。不憶數。或互用
三寶物。盜滿五錢。不憶數。或共男子互相摩觸。不憶
數。或犯八事成重。不憶數。或知他犯重。故作覆心。不
憶數。此等諸罪犯已。都無覆藏心。今從眾僧。乞波羅
夷戒。若僧時到僧忍聽。僧今與某甲比丘尼。波羅夷
戒。白如是。
大姉僧聽。此比丘尼某甲。犯不淨行。不憶數。或互用
三寶物。盜滿五錢。不憶數。或共男子。互相摩觸。不憶
數。或犯八事成重。不憶數。或知他犯重。故作覆心。不
憶數。此等諸罪犯已。都無覆藏心。今從眾僧。乞波羅
夷戒。僧今與某甲比丘尼。波羅夷戒。誰諸大姉忍。僧
與比丘尼某甲。波羅夷戒者默然。誰不忍者說（如此三說）。
僧已忍。與比丘尼某甲。波羅夷戒竟。僧忍默然故。是
事如是持。
第三行法者此律云犯波羅夷戒已當奪三十五事
一不應授人大戒二不應受人依止三不應畜沙彌
尼四不應受僧差教授比丘尼五若僧差不應往教
授（尼無此二應有半月及自恣不受僧差使）六不應說戒七若僧中問答
毗尼義不應答八若眾僧作羯磨不應作九僧中揀
集智慧者評論眾事不得在列十若僧差作信命不
應作十一不得早入聚落十二不得逼暮還十三不
應親近比丘十四不應親近白衣外道十五應好順
從諸比丘尼教不應作異語十六眾僧隨所犯為作
訶責羯磨已不應復更犯此罪餘亦不應犯（謂為初篇作訶
責指下四篇亦不應犯故名餘亦不應犯）十七若相似若從此生（若相似者謂問
犯初罪也若從此生者謂根本上方便生如為初篇婬戒作訶責而共男子屏處坐是也）十八若
復重於此（謂犯初篇不覆更犯餘篇復罪）十九不應嫌羯磨二十不
應嫌羯磨人二十一善比丘尼為敷坐具供養不應
受二十二不應受他洗足二十三不應受他安洗足
物二十四不應受他拭革屣二十五不應受他揩摩
身二十六不應受他善比丘尼禮拜二十七不得受
他合掌二十八不得受他問訊二十九不得受他迎
逆三十不得受他持衣鉢三十一不應舉善比丘尼
為作憶念作自言三十二不應證他事三十三不應
遮布薩三十四不應遮自恣三十五不應共善比丘
尼諍又不得眾中誦律無能者聽與波羅夷戒已僧
說戒及羯磨時來與不來俱不犯若重犯婬戒應當
滅擯若犯餘篇依聚得懺。
第二懺僧伽婆尸沙法者此有六種一釋名二乞懺
三奪事四雜行五出罪六誡勗。
第一釋名者婆論云僧伽者名僧婆尸沙者名殘若
犯此罪垢纏行人非全淨用有殘之罪須僧除滅故
名僧殘摩那埵者見論云秦言意喜謂比丘犯僧殘
行覆藏已前雖自意歡喜亦生慚愧亦使僧喜由前
喜故與其少日故始得喜名眾僧歎言此人因茲改
悔更不起犯戒得清淨故名意喜阿浮呵那此名出
罪羯磨見論名為喚入眾亦名拔除罪法母論云謂
清淨戒生得淨解脫善持起去故名阿浮呵那。
第二乞懺者若欲懺此罪無問有覆無覆制在二部
僧中半月行之數各滿四人已上若作出罪僧尼兩
眾數各二十不得減少然請僧之時須請耆年明解
律者令尼生敬不起慢意下至四僧多則彌善安置
尼寺別院不生譏嫌處僧尼二眾各須結界懺竟僧
却解之懺尼來至二部僧中具修威儀脫去七條已
偏露右肩塗跣合掌曲身低頭自慨此罪垂入重處
曲蒙慈愍特賜懺法自惟我身佛法中賊詐被法服
冐霑清眾恃己高行望他尊敬惡中之惡無過我等
舉聲悲泣盡心自責如是誡已四向禮僧竟來至羯
<pb n="852"/>
磨師前長跪合掌住傍人取其犯名教乞羯磨師教
亦得。
大德僧聽。我比丘尼某甲。故犯媒嫁男女。得僧殘罪。
不憶數。或犯言人得僧殘罪。不憶數。或犯獨渡水。獨
入村。獨宿。獨在後行。得僧殘罪。不憶數。或受染心男
子衣食。得僧殘罪。不憶數（隨犯多少解稱憶者云憶）。今從眾僧。乞
十五夜摩那埵願僧與我十五夜摩那埵。慈愍故（三說）
羯磨師問云。
僧今和合。何所作為。答。作十五夜摩那埵羯磨。
大德僧聽。比丘尼某甲。故犯媒嫁男女。得僧殘罪。不
憶數。或犯言人得僧殘罪。不憶數。或犯獨渡水。獨入
村。獨宿。獨在後行。得僧殘罪。不憶數。或受染心男子
衣食。得僧殘罪。不憶數。今從眾僧。乞十五夜摩那埵。
若僧時到僧忍聽。僧與比丘尼某甲。十五夜摩那埵。
白如是。
大德僧聽。此比丘尼某甲。故犯媒嫁男女。得僧殘罪。
不憶數。或犯言人得僧殘罪。不憶數。或犯獨渡水。獨
入村。獨宿。獨在後行。得僧殘罪。不憶數。或受染心男
子衣食。得僧殘罪。不憶數。今從眾僧。乞十五夜摩那
埵。僧今與比丘尼某甲。十五夜摩那埵。誰諸長老忍。
僧與比丘尼某甲。十五夜摩那埵者默然。誰不忍者
說（如是三說）。僧已忍。與比丘尼某甲。十五夜摩那埵竟。僧
忍默然故。是事如是持。
第三奪事者羯磨師作法已當誡勑云善女人聽是
白四羯磨是聖教良藥遵之在心奪三十五事是折
伏法勿得有違執眾勞苦更奉淨尼是調伏法一一
順行白等八事是發露法宜加省愧深自慨責憶念
依行日日作白勿令違闕闕者失宿自慢慢他既示
誨已因僧集時即作白云。
大德僧聽。我比丘尼某甲。故犯媒嫁男女。得僧殘罪。
不憶數。或犯言人得僧殘罪。不憶數。或獨渡水。獨入
村。獨宿。獨在後行。得僧殘罪。不憶數。或受染心男子
衣食。得僧殘罪。不憶數。已從僧乞十五夜摩那埵。僧
已與我十五夜摩那埵。我比丘尼某甲。從今日行摩
那埵。白二部僧。令知我行摩那埵（三白）。
若已行一夜者餘詞同上乃至云。
僧已與我十五夜摩那埵。我比丘尼某甲。已行一夜
竟。餘十四夜在。白二部僧。令知我行摩那埵（三白餘日少例
準可知若僧尼各別處者當先至僧所白云大德餘句同前後至尼所作白云大姊僧聽等餘句同上恐作白
煩曰別集二部僧一處總白彌善）。
若外客僧尼來入界時皆應作白云（大德一心念下句同白大尼云
大姉）令知我行摩那埵（中間白詞皆同僧法）若外客多時應白云
諸大（德姉）一心念等餘亦同上若外客僧尼年耆宿老
者待至房內安置坐已然後作白亦得作白之時恒
生慚愧悲慨自責不生戲笑外客受白亦生慚愧不
得輕弄如是行法客主應教外生物善。
第四雜行者此律云得摩那埵時亦同行覆法唯僧
中宿日日白僧為異應日三時見清淨僧一切如法
作不應違逆至布薩日應掃灑布薩處供給水器具
舍羅等在小房中住不應二人共宿（尼行應得二人共宿）若眾
僧衣物得隨次取之在大比丘尼下式叉尼上坐不
得與清淨比丘尼共經行同一牀一版應作隔斷已
然後坐應供給清淨二部僧見有客來代擔衣鉢乃
至洗除圊廁勿令慢惰不得在屏房內以客來不見
故應至小屋繩牀居在門首伺侯外客勿令默入不
知若大眾難集若不欲行若彼人軟弱多有差愧應
至僧所白云。
大德我今日捨勑不行（一說）。
若欲行時還至僧所白云。
大德我今日隨所教勑當作（一說）。
見論云行別住人有人請喚或與人受戒得停行法
事罷續行若寺中多有比丘尼來去難白晝日得捨
行法明相未出還須白行十誦云乃至夜法白僧停
<pb n="853"/>
得二十五夜此律云其懺尼得更互作使禮拜迎逆
亦得受沙彌等禮拜有八事失夜法應當慎護一往
餘寺不白二有客比丘尼來不白三有緣事自出界
外不白四界內徐行者不白五病不遣信曰六大僧
不得二人同室宿（尼應翻前）七在無比丘尼處住八不半
月半月說戒時白（尼懺作白應不須此）此之八事不得違闕隨
違一事即失一宿。
第五出罪者此懺尼次第具行十五夜法已應淨剃
髮著受七條被覆肩衣著淨革屣具修威儀來至二
部僧中四向禮僧足殷勤虔懇責悔先罪自惟罪釁
生女人中汙染僧眾其過甚多今蒙大德等慈悲示
誨得免諸障不勝喜躍如是謝已後乞出罪云。
大德僧聽。我比丘尼某甲。故犯媒嫁男女。得僧殘罪。
不憶數。或犯言人得僧殘罪不憶數。或犯獨渡水。獨
入村。獨宿。獨在後行。得僧殘罪。不憶數。或受染心男
子衣食。得僧殘罪。不憶數。已從眾僧。乞十五夜摩那
埵。僧已與我十五夜摩那埵。我比丘尼某甲。行十五
夜摩那埵竟。今從眾僧。乞出罪羯磨。願僧與我出罪
羯磨。慈愍故（三說）。
羯磨者問僧云。
僧今和合。何所作為。答。作出罪羯磨。
大德僧聽。此比丘尼某甲。故犯媒嫁男女。得僧殘罪。
不憶數。或犯言人得僧殘罪。不憶數。或犯獨渡水。獨
入村。獨宿。獨在後行。得僧殘罪。不憶數。或受染心男
子衣食。得僧殘罪。不憶數。已從眾僧。乞十五夜摩那
埵。僧已與比丘尼某甲。十五夜摩那埵。此比丘尼某
甲。已行十五夜摩那埵竟。今從眾僧。乞出罪羯磨。若
僧時到僧忍聽。僧今為比丘尼某甲。作出罪羯磨。白
如是。
大德僧聽。此比丘尼某甲。故犯媒嫁男女。得僧殘罪。
不憶數。或犯言人得僧殘罪。不憶數。或犯獨渡水。獨
入村。獨宿獨在後行。得僧殘罪。不憶數。或受染心男
子衣食。得僧殘罪。不憶數。已從眾僧。乞十五夜摩那
埵。僧已與比丘尼某甲。十五夜摩那埵。此比丘尼某
甲。已行十五夜摩那埵竟。今從眾僧。乞出罪羯磨。誰
諸長老忍。僧與比丘尼某甲。出罪羯磨者默然。誰不
忍者說（如是三說）。僧已忍。與比丘尼某甲。出罪羯磨竟。僧
忍默然故。是事如是持。
第六誡勗者律師作羯磨已當誡勑云諸姉等諦聽
今時經像季法逐人訛犯者競興悔意轉姦雖樂剃
髮染衣俗情猶在是以能受能破厭戒厭持不欣懺
犯好入地獄苟求資蔭不希出世今既犯戒類同斯
禍賴蒙改悔䇿勵前非懺於先罪誠為大誡故論云
若有二十清淨比丘出僧殘罪者我法不滅今善女
人等已興隆正法令不斷絕則是真佛子能報三寶
重恩復使凡聖欣慶道俗欽仰自今已後願更莫犯
如護鵝珠草繫比丘無異假令興懺因緣難辨今末
法中惡比丘尼多尚不欲聞其名況當聽汝懺悔如
是誡約令息後犯諸懺尼等一時合掌答言頂戴奉
持願盡未來際終不敢犯（然後唱禮而散若有犯捨提罪因此眾集總懺令淨
亦得）。

四分律比丘尼鈔卷下之上

<sarticle>四分律比丘尼鈔卷下之下</sarticle>

第三懺偷蘭遮罪者別有兩種一出罪輕重二出懺
儀式。
第一出罪輕重復有二節一初篇下從生方便偷蘭
遮二不從篇下生者名為獨頭偷蘭遮第一從生方
便復有三品一上二中三下故十誦云從初篇下生
重此近方便蘭應一切僧中懺若初篇下生輕二篇
下生重者應界外四比丘眾懺若二篇下生輕者應
<pb n="854"/>
界內一比丘前懺（尼僧準同）上來雖分輕重然未識罪名
自下具顯出之後時興懺令識易行。
初篇生重者就尼八重中且逐數犯者述其三五如
欲犯婬共男子身口交觸未得暢遂得初篇方便重
偷蘭遮或欲盜五錢已捉物著因緣不遂得重偷蘭
遮或受男子摩觸腕已前膝已下隣近重境得重偷
蘭遮或欲犯八事已犯前七垂犯第八遇緣不遂時
重偷蘭遮或知他犯重故作心覆未經明相臨曉悔
露得重偷蘭遮如是等罪並依十誦一切僧中悔（此名
上品）若從初篇生輕者如欲犯婬犯盜等已隣近人物
者因緣不遂得初篇方便輕偷蘭遮二篇生重者如
欲媒嫁受男家語將報女家受女家語還男家臨報
還悔得重偷蘭遮或言人口說至官欲道名字方便
還悔得重偷蘭遮或獨入水待後伴欲雙脚上岸方
便還悔得重偷蘭遮或獨行至村臨越村界方便還
悔得重偷蘭遮或獨宿離伴伸手外意臨至明相方
便悔露得重偷蘭遮或獨在後行欲俱離見聞垂離
還悔得重偷蘭遮上來兩篇輕重二位依十誦界外
四比丘前懺（此名中品）。
第二篇生輕者如欲媒嫁受男家語將報女家未至
還悔得第二篇方便輕偷蘭遮或言人口說未道名
字方便還悔得輕偷蘭遮或疾疾入水待後伴方便
還悔得輕偷蘭遮或獨入至村未入村界方便還悔
得輕偷蘭遮或獨宿離伴去明相猶遠方便還悔得
輕偷蘭遮或獨在後行欲離見聞處方便還悔得輕
偷蘭遮或欲受染汙心男子衣食未得入手方便還
悔得輕偷蘭遮並依十誦界內對一比丘前懺（此名下品）
第二獨頭偷蘭遮者準十誦有三品若受用石鉢慎
心裂破五衣著外道衣灌下部露身行畜用人髮食
生肉盜一二錢等並對一人前懺（此名品上）若破羯磨僧
盜得三錢共男子摩觸一有衣一無衣等並對四人
前懺（此名中品）若盜得四錢盜僧食共男子摩觸腕已前
膝已下並界內對一切僧前懺（此是上品）此律別眾戒中
大眾者若過四人若據此文縱犯中品罪亦名大眾
懺小眾者下滅諍犍度中若二三人名為小眾若據
此文十誦對二人懺者亦名小眾也此律教二人行
婬成者偷蘭遮不成者突吉羅亦是自性偷蘭遮應
對小眾懺。
第二出懺儀式者別有三節一大眾法二小眾法三
一人法。
第一大眾法若欲懺悔要五人已上得受他懺懺主
作單白和僧羯磨不落僧數又依婆論無問輕重悉
從僧三乞已然後請懺主對首三說如懺波逸提法
犯尼具修威儀來至僧中問訊長跪云。
大姉僧聽。比丘尼某甲。故犯不淨行。已共男子。身口
交觸。未得暢遂。犯初篇方便。重偷蘭遮罪不憶數。或
犯盜用四錢。得獨頭偷蘭遮罪。不憶數（隨犯多少憶數云憶）。今
從眾僧乞懺悔。願僧聽我懺悔。慈愍故（三說）。
次至懺悔主邊禮已請云。
大姉一心念。我比丘尼某甲。今請大姉。為偷蘭遮懺
悔主。願大姉。為我作偷蘭遮懺悔主。慈愍故（三說）。
次懺主尼先作單白和僧云。
僧今和合。何所作為。答。單白懺。重偷蘭遮羯磨。
大姉僧聽。比丘尼某甲。故犯不淨行。己共男子。身口
交觸。未得暢遂。犯初篇方便。重偷蘭遮罪。不憶數。或
犯盜用四錢。得獨頭重偷蘭遮罪。不憶數。今從眾僧。
乞懺悔。若僧時到僧忍聽。我受比丘尼某甲懺悔。白
如是。
白已廣為說罪相語云大姉今依婆論云犯戒有三
一犯業道罪二犯惡行罪三犯戒罪又懺法有四一
更相易脫懺是凡愚懺二永斷相續懺是凡智懺三
焦業懺是賢人懺四滅業懺是聖人懺汝既出家為
尼雖非賢聖亦應作上品凡智永斷相續懺既居凡
<pb n="855"/>
位孰能無犯犯已能悔是第二健人佛制禁戒寧死
不犯如護鵝珠草繫比丘此是第一健人汝已破佛
淨戒今生懺悔即是第二健人若不懺者便是地獄
之人虗受信施如熱鐵纏身冐受他食如咽熱鐵丸
出入行來猶如獵師內懷腐爛外現完淨詐霑清眾
望人師敬心無慚耻畜生無異如是方便誨責令永
斷前罪兼息後犯懺尼聞法已發大慚愧起殷重心
然後捨罪云。
大姉一心念。我比丘尼某甲。故犯不淨行。己共男子。
身口交觸。未得暢遂。犯初篇方便。重偷蘭遮罪。不憶
數。或犯盜用四錢。獨頭重偷蘭遮罪。不憶數。今向大
姉。發露懺悔。不敢覆藏。懺悔則安樂。不懺不安樂。憶
念犯發露。知而不覆藏。願大姉憶我清淨。戒身具足
清淨布薩（三說）。
次懺主訶責問云汝識是罪否答言識又懺主語云
毀犯甚易懺悔極難自責汝心當生厭離乃至形枯
命終更莫毀犯答言頂戴持不敢更犯。
第二小眾懺者十誦云若四人受他懺則無單白和
僧之儀止得迴問邊人（請主同前）受懺尼問邊人云諸大
姉等聽我受此比丘尼某甲懺悔否諸尼答云姉好
（懺主尼為說罪相與前同）。
大姉一心念。我比丘尼某甲。故犯婬盜滿五錢。己鄰
近人物。因緣不遂。犯初篇方便。輕偷蘭遮罪。不憶數。
或犯媒嫁。受男家語。將報女家。受女家語。欲報男家。
臨報還悔。犯第二篇方便。重偷蘭遮罪。不憶數。或盜
用三錢。得獨頭中品偷蘭遮罪。不憶數。不敢覆藏懺
悔則安樂。不懺不安樂。憶念犯發露。知而不敢覆。願
大姉憶我清淨。戒身具足。清淨布薩（三說已下問答要期並同前法
第三一人法者（請懺主說罪相此二同前）。
大姉一心念。我比丘尼某甲。故犯媒嫁。受男家語。將
報女家。受女家語。欲報男家。未至還悔。犯第二篇方
便。輕偷蘭遮罪。不憶數。今向大姉。發露懺悔。不敢覆
藏。懺悔則安樂。不懺不安樂。憶念犯發露。知而不覆
藏。願大姉憶我清淨。戒身具足。清淨布薩（三說問答要期並同
前述）。
此方便獨頭偷蘭遮並還有方便獨頭吉羅如欲犯
初二篇罪欲動身口遇緣還止得方便吉羅如欲盜
四錢媒嫁等闕緣不果得獨頭吉羅此之兩品各有
經夜隨夜展轉覆。
第四懺波逸提法者此有兩重一懺三十捨墮二悔
波逸提罪就初又二一眾法難行略而不述二明對
首易懺別有七重一簡財二捨財三捨罪四還衣五
忘物六捨寶七雜法。
一簡財者若犯長中除八不淨財餘一切須說淨者
無問輕重皆須說淨如尼十六枚器有長不說淨並
制有罪豈非重（八不淨財十六枚器等如上隨戒中說）若是長財未被
說淨者唯除負債未入手或他寄來或買得他物斷
價已定先未入手皆不須捨已曾入手令寄他邊此
須索捨若已入手中除共物未分捨與三寶決屬乞
他或香案巾帊窻戶簾幕牀帷席等並不合捨十誦
云牀褥薦席鉢囊氍氀衣帳等悉屬房物不須說淨
經巾鉢囊臥具非身著用者皆不犯長若著用中鞋
鞾履韈非衣所攝者不須集捨自外供身之具無問
氈被皆須集捨五衣之中隨多少離宿犯捨者至時
文中一一別稱次販賣捨中謂自手於俗人邊買衣
食具一切鉢器瓶椀鞋韈等無問輕重多少雖非犯
長無非自口斷決爭價上下乃至增減一錢即成賣
買皆犯捨墮自外田宅奴婢車乘机案等同八不淨
財不須集捨但作吉羅懺以體是重物不能隨身修
道用故若生活至多散在餘處財當別捨其罪同懺
懺竟諸處次弟還衣亦得。
第二捨財者應將合捨之物來向自然界中或至白
衣家或作法界內無僧唯有二尼已下並得對首捨
<pb n="856"/>
衣總束此物至懺主尼前放地已具修威儀四向禮
佛竟次禮懺主尼三拜竟然後近衣物邊長跪手執
衣物捨云。
大姉一心念。我比丘尼某甲。故畜多長財。過十日不
說淨。犯捨墮。離五衣宿。犯捨墮。販賣得財犯捨墮。迴
僧物犯捨墮。互乞蘇油。犯捨墮。迴現前僧食直作衣。
犯捨墮。過畜長鉢。經宿不說淨。犯捨墮。過畜十六枚
器。經宿不說淨。犯捨墮。共貿衣已後強奪。得犯捨墮。
如是眾多衣物。犯捨墮。不憶數（乃至三十戒中逐其所犯隨有多少稱之
憶數云憶也）。今持此衣物。捨與大姉（若邊有四尼者應云捨與諸大姉若有二
尼者應云捨與二大姉一說便得）。
第三捨罪者先請一清淨比丘尼為懺主謂不犯八
重十三難若犯下四篇已經懺悔者三根清淨得為
懺悔主不爾反成自累何成益物故律云有犯者不
得受他懺悔不得向有犯者解罪既知此已省己行
之。
大姉一心念。我比丘尼某甲。今請大姉。為波逸提懺
悔主。願大姉。為我作波逸提懺悔主。慈愍故（三說）。
次懺悔主先問傍尼云大姉等聽我受此比丘尼懺
悔否傍尼答云好（傍若無尼則不須此問也）次受懺為尼答云受
汝懺悔然後廣說罪惡果報云大姉既是佛弟子依
佛出家行佛淨戒今故毀破何名尼也佛制禁戒寧
死不犯令衣鉢隨身長衣說淨今違聖教名破戒人
心無慚耻受他信施若受他食即是洋銅灌口著他
施衣便是熱鐵鍱身若死入地獄飢吞熱鐵丸渴飲
沸銅汁無量歲中受諸苦惱後生為蟲常在廁中以
食不淨故或生寒鴞無毛身中或生裸國中常無衣
服以離五衣宿故受苦如是姉姉今可發大慚愧自
向佛僧求哀懺悔如是憶悔已先懺吉羅後悔提罪
如犯長衣曾經著用兼聽說戒隱覆不懺便生八罪
謂覆提有二著妄有二覆隨著妄有四此之八品並
號吉羅若計犯數乃有無量皆入懺中應云不憶數
或無覆者則不須此乃至七聚亦有覆隨吉羅準說
可知懺此八應對一人悔問何以得知此八得對一
人悔答準論云故作者對一人悔誤作者自責心懺
明了婆論並云輕者責心重者對人此則文順理通
於義不乖比來諸師多引律文又有小罪不從人懺
依此一教遂即雷同總判責心良恐非法然律不從
人懺者謂誤作也論對人者謂故作也此則律論各
談一見會通皆得今犯此八並隱而不說豈得誤輕
耶若欲懺者應請一清淨比丘尼為懺悔主具修威
儀至懺悔主前云。
大姉一心念。我比丘尼某甲。今請大姉。為突吉羅懺
悔主。願大姉為我作突吉羅懺悔主。慈愍故（三說）。
次捨罪云。
大姉一心念。我比丘尼某甲。故畜長衣。經十日不說
淨。犯捨墮。不憶數（一一牒作法餘犯。類準可知憶數言憶也）。識知是罪故作
心。經夜覆藏。得突吉羅罪。不憶數。第二夜已去。乃至
多夜。隨展轉覆藏。得突吉羅罪。不憶數。經僧說戒時。
尼八處三問。犯默妄語。得突吉羅罪。不憶數。識知此
罪。故經夜覆藏。得突吉羅罪。不憶數（因此更有故犯諸篇方便獨頭
突吉羅罪次下篇總牒入懺亦得）。今向大姉。發露懺悔。不敢覆藏。懺
悔則安樂。不懺不安樂。憶念犯發露。知而不覆藏。願
大姉憶我清淨。戒身具足。清淨布薩（一說便得）。
次懺提罪云。
大姉一心念。我比丘尼某甲。故畜眾多長衣。過十日
不說淨。犯捨墮故離五衣宿。犯捨墮。販賣得財。犯捨
墮。各不憶數（憶數云憶五衣一向憶數旦逐數犯一一作法自外隨三十中犯之多少牒入
稱懺之）。是諸衣物。已捨與大姉。是中各犯根本波逸提
罪。不憶數。又犯捨衣財。已用壞盡。是中亦犯根本波
逸提罪。不憶數（衣財現在則不須此犯餘提罪同此類懺亦得）。今向大姉。發
露懺罪。不敢覆藏。懺悔則安樂。不懺不安樂。憶念犯
發露。知而不敢覆。願大姉。憶我清淨戒身具足。清淨
<pb n="857"/>
布薩（三說）。
懺主語云汝識是罪否答云識又語云自責汝心生
厭離意乃至形枯命終更不得犯如護鵝珠草繫比
丘無異答頂戴持不敢更犯。
第四還衣者若捨長衣長藥十六枚器等並由貪心
過畜不說故必須經宿還為斷相續故若捨離衣宿
販賣得諸物並須當座還之若犯長衣等有遠行因
緣不得經宿者懺主尼即座展轉付彼知識尼得衣
已屏處與之亦得。
第五忘捨衣財者謂捨衣已或還衣竟而未說淨忽
見本捨之財即生己想還成相染一切不成更將總
捨若衣已說淨後見本忘物前捨並成淨法不失後
忘元物或別捨若衣已捨未還主者見本忘物即須
別捨共本捨衣總還其主令同說淨既知捨財不易
未捨物前應總作念云現集之財今並將捨已外忘
財不集者決定捨與三寶同學知識之意如是念已
後見本忘物無問早脫前捨並成若捨已還未得說
淨見本忘物方生捨念者不成由染意前生捨心後
起故此謂長財捨竟還見長財等故有相染若見本
忘物是販賣財者無相染義若捨墮還竟見本長財
過十日者此入相染之例便作長犯捨之以販賣財
罪已捨懺竟同是長財也。
第六捨寶者當取所畜錢寶金銀等捨與知法白衣
淨人云此是我所不應畜汝當知之（一說便成捨法）捨已其
罪對尼懺懺主未捨罪前應問所畜錢寶並捨與白
衣淨人未答已捨若未捨者教如法捨已然後罪同
前懺自餘穀米等並同前說淨篇述。
第七雜法者此別對首法若能所滿四人已下但使
無僧不問作法自然界中並成對首若能所滿五人
已上作法界內及戒場上不合對首應作眾法捨之
縱自然界及白衣舍亦不合對首捨以正懺悔時尼
唯是所懺不落僧攝餘尼展轉懺竟還墮僧數又餘
懺尼雖未捨懺以體是大尼豈非僧攝既成僧故何
得對首捨懺若知不易眾法復難欲得受多尼捨懺
之時令諸懺悔尼總向大界內坐懺主尼一一喚來
入自然界內如是展轉作法乃受無量皆成如法不
爾之時徒自費功財還不淨虗為獨善數見僧尼共
行此法別疏記之。
第二單懺百七十八單提法此中分二一若有覆藏
突吉羅亦有輕重兩位謂輕者責心重者對人此二
法下懺突吉羅中具說二若犯提吉不覆藏者則不
須此今且懺根本捨罪法具修威儀請清淨比丘尼
懺悔已傍尼答云好（邊若無尼則不須此）受尼語懺悔尼云某
甲身器豈得清淨非行者良緣大姉既犯佛戒還須
向佛懺悔譬如因地而倒還須託地而起如是生殷
重心請十方諸佛同時加被為我證明兼說利養難
消出家難得種種方便隨時誨責大同捨墮中說廣
誡勑已告言罪相如是何得隱藏若欲懺悔具須陳
說除疑不識後當決了見論云若生時惡罵彼人彼
已入涅槃能罵者求懺悔當於涅槃處作懺悔懺悔
已天道門不閉如是語已次教捨罪云（自下單提犯稀數不同且
逐數犯者述之稀者不論儻有誤犯任補茲處計理應牒一一作法餘犯類牒可知然尼眾等持律者希犯過
者多恐臨時懺悔不識名種今數犯者具述如左）。
大姉一心念。我比丘尼某甲。犯故妄語。毀呰語。兩舌
語。共男子同室宿。共未受具戒人。同室宿過三夜。與
未受具人同誦。向未受具戒人。說他尼麤罪。自手掘
地。壞生種。露處敷僧臥具。不舉屏處敷僧臥具。強敷
僧臥具。惱他比丘尼。用蟲水。別眾食。非時食。食殘宿
食。不受食。共男子屏坐。共男子露坐。觀軍陣。飲酒。水
中戲。擊攊他不受諫。恐怖他。減半月洗浴。露地然火。
藏他衣鉢。著白色三衣。故斷畜生命。飲蟲水。不攝耳
聽戒。瞋心打比丘尼。手搏比丘尼。捉遺落寶。非時入
聚落。過量造牀。食蒜。剃三處毛。洗淨過分。乞生五穀。
<pb n="858"/>
觀伎樂。共男子入屏障處立語。共男子入屏處。輒坐
白衣牀。共男子入暗室。瞋心呪詛。一槌[(曷-曰)/月]露身。共尼
同牀。口惱他。同活尼病不看。三時無事遊行。泉渠水
中露身洗浴。輒著他衣。與白衣作使。自手紡績。度諸
遮童女。不以二事輒授弟子。受戒已離和尚出去。多
度弟子。不半月請教誡。不詣僧自恣。不依僧安居。不
白僧入寺。訶罵比丘眾。不白眾使男子治癰。背請。於
家生嫉妬。用香塗身。乘行。不著祇支入村。不安居。輒
問大僧義。百夏尼不禮小比丘。如是等並犯波逸提
罪。不憶數（憶數云憶）。今向大姉。發露懺悔。不敢覆藏。懺悔
則安樂。不懺不安樂。憶念犯發露。知而不覆藏。願大
姉。憶我清淨。戒身具足。清淨布薩（三說）。
懺已語云汝識是罪否答識又語云。
自責汝心。生厭離意。自今已去。更莫重犯。如護鵝珠
草繫比丘無異。答云頂戴持不敢重犯。
第五懺波羅提提舍尼者此門先請懺悔主云。
大姉一心念。我比丘尼某甲。今請大姉。為波羅提提
舍尼懺悔主。願大姉為我。作波羅提提舍尼懺悔主。
慈愍故（三說若有覆藏還有輕重兩位吉羅應先懺覆吉後懺根本如上說之兼說利養難消善
惡果報如前說之）。
大姉一心念。我比丘尼某甲。無病經居士家。自乞蘇
油等。不憶數（憶數云憶隨犯多少稱之）。
大姉。我犯可訶法。所不應為。今向大姉。發露悔過。不
敢覆藏。懺悔則安樂。不懺不安樂。憶念犯發露。知而
不覆藏。願大姉憶我清淨。戒身具足。清淨布薩（一說）。
誡責要期。並如前說。
第六懺突吉羅者此律有二一則故作犯根本突吉
羅又重犯非威儀突吉羅二不故作直犯非威儀突
吉羅此中亦有從生獨頭二罪如從諸篇下生者無
問輕重以發心不善欲動身口並入故作攝如婬戒
發心動身口而未起方便色等乃至突吉羅中發心
欲令身不齊整著五衣等不簡輕重並須對人一說
悔若獨頭吉羅如眾學百戒等不從諸篇後生者亦
有故誤兩罪故作者對人誤作者責心今先對故作
重者有二先懺覆吉後悔根本不得以名同故共根
本合懺故下律云若犯僧殘作僧殘意覆藏應教作
突吉羅懺已與覆藏羯磨犯波逸提乃至突吉羅惡
說亦如是問如初篇方便重吉乃至第五篇輕重既
殊云何齊一說懺答悔罪雖齊業報大異若約諸篇
方便獨頭犯乃至無量今且約婬方便又更約著衣
不齊整獨頭吉羅各一罪作法竝有經夜隨覆二吉
通前根本各有三品吉羅皆先懺覆罪後悔根本並
以故心犯戒此吉是重齊須對一人說懺更有餘犯
類牒可知具修威儀請一清淨尼云。
大姉一心念。我比丘尼某甲。今請大姉。為突吉羅懺
悔主。願大姉為我作突吉羅懺悔主。慈愍故（三說）。
次捨罪云。
大姉一心念。我比丘尼某甲。故犯婬戒。未動身口前
方便。得突吉羅罪。不憶數。識知是罪。故經夜覆藏。得
突吉羅罪。不憶數。第二夜已去。乃至多夜隨展轉覆
藏。得突吉羅罪。不憶數。又犯著用衣不齊整。得獨頭
突吉羅罪。不憶數識知是罪。故經夜覆藏。得突吉羅
罪。不憶數。第二夜已去。乃至多夜。隨展轉覆藏。得突
吉羅罪。不憶數。犯此根本方便獨頭。得突吉羅罪。不
憶數。今向大姉懺悔。不敢覆藏。懺悔則安樂。不懺不
安樂。憶念犯發露。知而不敢覆願大姉。憶我清淨。戒
身具足。清淨布薩（一說便得）。
次明誤犯者謂不繫念遇緣豈非外生不善理須改
悔如著五衣心不審諦顧看齊整或戲笑犯妄語等
並由先無攝念後起諸過故律云若入若出屈伸俯
仰攝持衣鉢常爾一心若欲懺此亦先懺覆後悔根
本具修威儀禮十方佛竟然後長跪住合掌口云。
我比丘尼某甲。敬白十方諸佛。證知弟子某甲。不慎
<pb n="859"/>
威儀。坐起不如法。著衣不齊整。或犯戲笑妄語等。識
知是罪。經夜覆藏。得突吉羅罪。不憶數。第二夜已去。
乃至多夜。隨展轉覆藏。得突吉羅罪。不憶數。又犯根
本。壞非威儀。得突吉羅罪。不憶數。今向十方諸佛。發
露懺悔。不敢覆藏。懺悔則安樂。不懺不安樂。憶念犯
發露。知而不敢覆。願十方諸佛。憶我清淨。戒身具足。
清淨布薩（一說）。
若犯罪未經明相出或識犯或疑犯逼說戒日未即
懺者應至一清淨尼所發露先憶得罪云。
大姉一心念。我比丘尼某甲。犯某罪。未得懺悔。今向
大姉發露。後當如法懺悔（一說）。
次發露疑罪云。
大姉一心念。我比丘尼某甲。於某事上生疑。未得決
了。今向大姉發露。後無疑時。當如法懺悔（一說便得若雖發露
後覆還成又如前發露之）。
<other>○送終篇第二十八</other>
此篇大門有六一制看二簡人三供侍四安置五誡
法六殯終。
第一制看者夫人之形多諸嬰累四大互反六腑難
調若不互看命無所寄是故律云汝曹不相看視誰
當應為乃至世尊為病人說法洗除大小便已便立
制云自今已去應看病比丘應作瞻病人若供養我
者應供養病人世尊是極果之人猶親自看病況同
法義重如何相棄。
第二簡人者此律云若病者聽和尚阿闍棃乃至同
和尚同闍棃若弟子等從親至疎看若都無者眾僧
應與瞻病人而不肯看應次第差又不肯者如法治
準若無者乃至七眾優婆夷等應看不應觸比丘（尼病
翻前準同於上）僧祇云當隨病人多少差往若不看者一切
僧得罪若道逢比丘乃至病應覓車乘䭾載令歸如
法供養乃至死時應闍維殯埋不得捨棄下二眾亦
然。
第三供侍者僧祇云若病人衣鉢外有醫藥直者取
之供給無者眾僧應與若僧無者彼有貴價衣鉢當
貿賤者受持餘者供給若病人惜者應白僧云此病
人不知無常慳惜衣鉢不肯貨易白僧已輭語說使
得開解然後為貨易若復無者應外求覓與之若僧
中取好食與看病人不得愛惜自業而不瞻視五分
云無淨人處聽比丘自洗燒器看水令淨人淘米著
中比丘然火使熟更從淨人受取持與病人不犯五
分云每僧行粥時應問別有病人粥否若無應先與
病人然後行與僧十誦云當隨病所須問病因緣覓
師求藥日別到僧厨問有病人食否若無取僧所供
給庫中物無者當為外求應從善好名聞福德比丘
索又病人得藥差者但是僧中不淨殘宿惡捉不受
內宿並得服之善生云瞻病人不應生厭若自無物
出外求之不得者貸三寶物差已依法十倍償之五
百問事云看病人將病人物為病人所須供給不問
病者或問起嫌並不得用若已取應償不還者犯重
比丘病困不得闕衣鉢而作功德若不即有故弊衣
鉢受持者犯墮此律當問病人持何等衣彼病人又
受不好衣鉢及送與他恐看病人得佛言不應爾。
第四安置者僧祇若大德應在露處上好房中擬道
俗問訊生善瞻病人每須燒香然燈香水塗地供待
人客見論看病人讚病者言長老持戒具足莫戀著
住處及衣物知識明友但存念三寶及念身不淨於
三界中慎莫懈怠隨命長短而作（若知病人失於正念思資財房舍親
眷應移至靜房之中善也）如西國祗桓圖云寺西北角日光沒處
為無常院若有病者安置在中堂號無常多生厭背
去者極多還唯一二其堂內安一立形像金色塗之
面向西方其像右手舉左手中繫一五色綵幡令病
人手執幡脚作往生淨土之意雖有便利世尊不以
為惡原其此土本是雜惡之處猶降靈俯接下類羣
<pb n="860"/>
生令度苦海況今信心將命投佛而棄捨之隨病者
所緣何境或作彌勒阿閦等形如前安置燒香散華
種種莊嚴生病者善心。
第五誡法者十誦云看病人應隨病者先所習學阿
練若誦經持律法師阿毗曇佐事隨其行解而讚歎
之不得毀訾退彼善心故律云為病人說法令其歡
喜母論云病人不用看病人語看病人違病者意並
得吉羅。
第六殯終者五百問事云師亡不得舉聲大啼應小
泣淚耳此律尼槌[(曷-曰)/月]啼哭泣淚一一墮義云以愛染
不亡俗情弗捨若高節清居不著世情為生物善哭
亦何咎故雙林終後比丘等宛轉在地猶如圓木搥
[(曷-曰)/月]大叫淚下如雨雖未離欲然不招世譏若外來弔
人小於亡人至於屍所如常設禮先執孝子手默慰
弔云云後至大德所具展哀情弔問拜之五百問事
四分律等若見亡人塚塔大於己者並令禮敬五百
問云應先白僧以亡人泥洹僧僧祇支覆屍而送不
得埋過五錢犯重師弟子同學當求財殯送若無物
可送眾僧別人斂少財供養舍利若全無者應貸亡
人物權將殯之還來倍償羯磨竟從現前僧乞取亦
得五分云亡屍以衣覆根見論云不得送喪除為觀
無常不犯若手執母屍殯斂無罪（尼執父屍準此應得）增一經
云如來共阿難羅云自舉母牀不令人代為報恩故
義云和尚闍梨長養我法身父母兄弟長養我生身
恩德既重躬自擔送想亦無過但不得變服比見邊
野僧尼孝服袈裟麤布絕白相同於俗滅法之原無
過於此故摩耶經云佛去世後一千三百秊諸比丘
衣服變白不受染色當知法滅不久西國葬法有四
一水二火三土四林五分云屍應埋之若火燒在石
上不得草上安此律如來輪王二人火葬五百問事
云得為亡師立形像僧祇云持律法師營事比丘德
望比丘應起塔相輪懸施幡蓋在屏處安置不得在
經行處多人行處若違結罪若眾僧不許者教令和
合作之（為有德尼立塔應同此也）。
<other>○二衣篇第二十九</other>
此篇大門有十一制意二簡物三共財四囑授五輕
重六負債七賞勞八時節九分法十雜法。
第一制意者問所以五眾身亡物皆入僧又依三寶
出家何為不兼入佛法耶答以生存之日因僧受施
身行所為僧寶所攝縱施佛法僧亦無分是以身亡
之後追物入僧佛法無分親俗亦不合得故十誦云
難陀死後諸親白衣競來諍物佛判不與欲使三寶
位別無招互用之咎道俗形殊又無債索之諍。
第二簡物者此門有四一糞掃想取五分云界中水
漂死人挂樹枝上隨前見者得衣四分無人得取若
二人已上便須作法分二入二部僧想取五分獨住
死婆論云二界中間死此律無住處白衣家死隨五
眾先來見者得取三入俗人親想取婆論云滅擯死
將衣鉢付生緣以生時不同僧法故四入同和尚僧
想取十誦云沙彌死所有內外衣白二羯磨與看病
人輕物入僧重物不應分五分亦同此律無文依彼
部斷。
第三共財者義云若師本意唯與弟子衣食自外餘
財不共同者已給者得未與者師亡以師物悉皆屬
僧實非同生假冐同生取僧物者犯重若師本言所
有財物決心同共看如兒想終無分別者若當別活
還俗及死者悉共分半自著衣服現用器物各屬其
身未用之財衣或取半是名共活不同活妄言而取
能與之僧所受之人皆犯二罪謂重物入常住準僧
祇犯重輕物入現前準善生犯蘭。
第四囑授者此門有三節一囑通善惡二囑通前後
三囑通成否初節有四一囑授善者謂自知昔來非
法儲積唯是不善今好心既發捨物為福破己慳貪
<pb n="861"/>
此囑名善也二囑名不善者恐此儲財死後屬僧慳
心便妄囑俗人此囑名不善也三不囑善者謂病篤
之時惟此偽財能生不善佛有誠判何預我分先自
理心正念三寶心心相續念念不絕忽爾命終此不
囑名善也四不囑名不善者謂前心欲捨後心慳惜
恐慮還活資身無備恡情愈固不開惠施便則命終
此不囑名不善　二囑通前後者僧祇云囑與眾多
人最後人得授與眾多人在前者得義準此文犯重
如判決與他出自我口後遇緣差慳惜不與或轉付
別人便乖本意如盜得來轉以施人是得偷罪　三
囑通成否明了論云決心捨已不犯長明知前捨已
成俱不悔者或病人臨終遣造經像供養眾僧使我
眼見忽即命終者成若云死後與我抄經[書-曰+(且-二+人)]像立墳
棺者不成故律云若臨終時囑與佛法僧若我死後
與者佛言一切屬僧故知心不決絕不成囑授。
第五輕重者準此亡人衣物諸部緩急不同此域諸
師各懷異見或有意親常住方便入重或與現前曲
引從輕倒說乖理事不合教爭事由伴實難消息既
知不易當問何宗受戒若渺漠不原又問此寺何律
行事使始終楷定大教區分不得互易自聒心懷又
且邊夷荒鄙風俗漸殊資具服章形名不等亦須輕
重區分種類非雜疏條依教用防紕繆今立四分為
本此文不足餘部補闕此有三節一佛制畜物如五
衣六物等以資身道要故佛判入輕二佛不聽畜物
田宅奴婢園池雜畜以招譏妨道判入重收三佛許
畜物如長衣鉢錢寶金銀以物雖妨道長貪而道服
資具佛令說淨畜用無過而義含輕重別有三支一
性重者謂一切金銀錢寶木石盆缾釜鑊車舉十六
枚器等以體是重物不堪隨道故判入重二性輕者
謂一切百一之具可得隨身如布絹絲綿等莫問多
少佛判入輕三從用輕重者或事重從用輕者如剃
刀及石盛鉢函五衣箱鍼筩盌盞匙筯莫問鐵瓦木
作者皆判入輕或事輕從用重者如大小悵步障枕
扇氈褥牀惟等並判入重此攝不盡更七支收束後
定輕重依此而判。
第一絲麻毛綿所成者此律坐臥褥入重氍氀長五
肘廣三肘毛長三指佛判入輕義準此文被單亦判
入輕過前者入重八尺已下輭薄應量氈例入輕過
量䩕者入重以不堪著用故小氍氀錦繡綺色分明
者入重自餘綾羅等有鳥獸文者入重非鳥獸文者
入輕自餘交梭生絲布等無問大小義準入輕故律
開受大價疎衣種種好衣也僧祗云漉水囊二種腰
帶臥具等入輕五分劫貝單敷襯身衣鍼線囊鉢囊
革屣囊佛判入輕錦綺毛𣯟氈及蚊厨等入重準此
律輭小者入輕䩕大者入重鍼線袋綵色成者入重
纑縷絲綿等無問多少以親成衣故入輕縈緝綟麻
等以非親入重盛三衣袋依五分入輕自外雜用袋
等入重白衣雜線鞾韈等及男女衣服綺色成者入
重非綵色者入輕為受持入衣財故此律下文自今
已去一切俗人衣服不應著義準今時有尼故作俗
人袍襖下領通肩長袖衣等正判入重若俗人衣已
摘壞者無問是色非色入輕錦繡雖壞以色綺故入
重已染壞者入輕。
第二銅鐵瓦木者此律云銅缾盆器繩牀水缾澡罐
錫杖扇斧鑿燈臺机案車轝及鐵皮竹木陶作器等
此下五種作器並是能造判重剃刀入輕錢寶等入
重十誦云一切染色若煑未煑不應分準諸作具類
從入重僧祗錢七寶珠木槃木盆竹笤等入重見論
云鍼線入輕楞伽經云為割截袈裟故畜四寸刀頭
如月刃義判入輕過量白鐵瓷瓦鉢等入重若生時
造諸擬送終調度等並判入重若生存之日為師僧
父母所造隨入輕亡人所屬鏡及屏風障子鎻等以
妨長故義判重收此律俱夜羅器者相傳云銅盌是
<pb n="862"/>
入輕十誦云鍵𨩲者謂小盌也出要律儀云鍵𨩲者
為助食器秦言淺鐵鉢也義準供養具經架佛牀机
案拂等及襯香鑪衣香鑪經櫃等若無心作作時唯
擬入佛法供養者隨亡人意入佛法用不得追奪以
別屬故若生時是己物造作或他人布施無別的標
者香爐經架準十誦入輕母論隨能供養者與若有
寶物莊嚴不可脫者入輕寶物入重其餘雜香案隨
香鑪斷自外佛牀曲机夾膝如意杖案拂經櫃等亡
人生存不定屬佛法者死後入重若定入佛法者隨
亡者意唾壺入重木槵木蘭竹節數珠澡豆麪瓠𤬛
以隨身長道要故入輕義判鐘錢殘物等施主定屬
鐘者還入鐘用若施主通者殘物入常住僧。
第三田宅園林者入重十誦赭土入重義判雌黃白
墡入重。
第四皮物者十誦云皮物者謂盛油囊受半斗已下
及繫革屣韋等入輕僧祇云聽分革屣準此平鞾屣
韈入輕鈄鞾等入重以相同俗故此律云一切皮衣
不得著入重母論云經律先有付囑處即依付彼若
無付囑隨能受持者與義判一切俗書素[書-曰+(且-二+人)]絹等入
重如肇師五論皎公高僧傳等兼有內語者入輕別
人能讀亦得。
第五畜生者依母論入重。
第六奴婢者此律入重所有私物莫問輕重並入彼
人若常住僧奴婢死者衣物與親里若無親者供常
住僧用若私奴婢死同衣食者所有資財入己分處
若不同財直令輸課或分番上下得功力者所有資
財入親無親者事同無主物。
第七四藥時與非時七日等盡判入重上來所列且
據大宗其中未盡準例可知然四分澡罐錫杖鍼錐
刀子等雖判入重依十誦五分入輕不爽大理以隨
身要用故不同餘妨道等物。
六負債者若佛法別人負亡人亡人負佛法別人輕
重物者若有則相當還無則交絡還所以須索者以
重物入常住僧輕物入現前僧先負亡人輕物者今
索得重物還須博輕物分若先負亡人重物今索得
重物者入重以本是重物者入重以本是輕物令僧
分常住僧負亡人重物者不須索取以還入常住故
若負輕物索取現前僧分若別人負輕重二物俱須
索取以重物入常住輕物入現前十誦云生時負三
寶物應歸若三寶貸亡人物索取入現前故須並索
依本而斷乃至四方現前客舊互負之物亦同上說
十誦云生時賖取他酒未還價便死佛言取衣鉢還
若無物歸應取僧物還恐出諸比丘惡聲故義準若
負餘物不生譏過者不還無罪以亡人無物故有物
者應還十誦云先與他衣價死時還索取取他衣未
與價若死還本衣無者賣衣鉢還母論云若有息物
在外遣淨人推求取入此寺常住僧義準此文若負
物在白衣家同四分無住處死五眾先見者得其重
物隨前見者處分五百問事云比丘借人物前人死
要須白僧得取本物不白得罪若不與強取或僧知
而不還自他二俱得罪僧祇云若索債者當看前人
持戒可信者與不可信者不應與若可信人證明者
應與反此不得。
第七賞勞者此律有二五德初五德者病人難看表
瞻病者德滿一病人所不應食而欲食不肯服藥二
看病人有至心而不如實語三應住不住等四身有
苦痛而不能忍五身堪能而不作抑他作又不能靜
坐止息內心第二五德者明看病人自行德滿一知
病人可食不可食可食應與二不惡賤病人大小便
利唾吐三有慈悲心不為衣食故看四能經理湯藥
乃至差若命終五能為病人說法令病人歡喜己身
於善法增長有二五德者應與看病人衣物若小瞻
病無好至心佛判不與僧祇云有四種看病不合賞
<pb n="863"/>
物一暫作看不懷久意二僧次差看三自樂福德不
憐愍四邪命而看止為利養並不合得若欲饒益病
者欲令速差之意下至然一燈見命終者應得此律
莫問德之優劣應與受持衣若不知何者是受持衣
應量瞻病人有上中下若極上看病與上三衣中下
看者與中下三衣十誦先問看病人受持何衣鉢一
一別問或不知或不信者應與中六物此律賞勞六
物者三衣為三鉢盂為四坐具為五鍼筩為六（尼加覆肩
衣僧祇支義合應八）又文加十盛衣貯器者盛衣者猶是盛衣
袋及五衣襆貯器者猶是鉢袋及函等此並通入賞
勞也義準一德物並具二德具物不具此二合賞三
物具德不具四德物俱不具此二不合賞而看病辛
苦而欲優饒者束入現前作羯磨訖後量德優劣三
唱口和僧隨多少賞之五分十誦比丘病時七眾應
看二眾合得衣謂比丘及沙彌（尼病三眾合得衣謂比丘尼式叉尼沙彌
尼也）雖父母兄弟看而不應與勞不滿德故伽論云白
衣看應與少許義準若多尼式叉沙彌尼看病者應
與究竟者若齊究竟者應與一人已屏處分等十誦
云若看病者出行為病人乞衣藥合得三衣者應留
待身還與亦可攝入現前唱和付亦得若餘處比丘
來看病亦與賞（尼應準同）。
第八時節者僧祗云若病人死不應即開其戶彼有
弟子持戒可信者與戶鈎若不可信持戶鈎付僧知
事人已先供養舍利料理竟弟子持戒可信者使出
衣物若不可信應使知事人出衣物然後僧分十誦
就屍邊分衣屍起護衣佛言待屍去後或在異處應
分（今時僧尼初亡始竟閉門在中分衣畏外客尼得非直分衣不成亦外住不善也）。
第九分法者此門有三節一羯磨二對首三心念。
第一羯磨中五人得作賞勞分衣羯磨若四人者止
得分衣不成賞勞以僧不滿故寧可羯磨後將衣物
口和賞勞母論云由四人中牒一人入羯磨餘三不
成僧故今立法者令瞻病人將亡人輕重二物並集
僧中重物不可勝舉多者知數已直付僧庫亦得晝
日作法彌善不得閉門限約客尼以通十方理無私
背故婆論云白日閉門已不打鐘打鼓食者名盜僧
食罪又此分衣不成而此物者人人各有分而有心
限約客者各犯微塵數偷蘭遮故善生經云盜亡比
丘衣物者若未羯磨望十方僧得罪若羯磨已望同
羯磨僧滿五得夷不滿偷蘭（數見諸寺行此惡法故疏說之也）看病
人應近物邊長跪執物捨之若無看病尼維那捨之
亦得。
大姉僧聽。某甲比丘尼。於某住處命過。所有若衣若
非衣。此住處現前僧應分。我比丘尼某甲。今捨與僧
（一說）。
眾中明律者即決判云先問僧中誰知亡人負三寶
別人物又誰知三寶別人負亡人物一一撿問有無
竟然後決定輕重重物一處著輕者一處著并問看
病人將亡人輕重物送死否若有索取輕物入羯磨
分重者入僧若本盜心將送終者不合索分已成盜
故若權借用或無犯心者應索分不成盜故具問前
已後量德賞勞若五德不具則不合賞今行事者直
對僧問德具已否若答不具者極成鄙惡具者合與
然有勞合得既知如此必看病有功合賞者律師語
云大姉看病實有功勞佛令優賞若也不與便違聖
教大姉宜可順教取之其看病尼又陳無德僧復抑
受如是相讓彼此生善非直自行可觀亦則眾儀生
善知此事已然後問。
僧今和合何所作為。答作賞勞羯磨。
大姉僧聽。某甲比丘尼命過。所有衣鉢。坐具鍼筩。盛
衣貯器。此住處現前僧應分。若僧時到僧忍聽。僧今
與看病比丘尼某甲。白如是。
大姉僧聽。某甲比丘尼命過。所有衣鉢。坐具鍼筩。盛
衣貯器。現前僧應分。今與看病比丘尼某甲。誰諸大
<pb n="864"/>
姉忍。僧與看病比丘尼某甲。衣鉢坐具鍼筩。盛衣貯
器者默然。誰不忍者說。僧已忍。與看病比丘尼某甲。
衣鉢坐具鍼筩。盛衣貯器竟。僧忍默然故。是事如是
持。
義云應隨物多少稱不得依文總誦恐無事不稱羯
磨名為非法羯磨雖成仍獲小罪如二沙彌一時受
戒一有難一無難無難者自成無妨小罪乃得婆論
云三衣餘處索來此賞若此德不具即隨彼分若依
十誦沙彌死時羯磨應云。
某甲沙彌尼命過所有內外衣及非衣應分。
餘語同前僧也次明分輕衣羯磨法羯磨師問云。
僧今和合。何所作為。答分亡比丘尼。輕衣物羯磨。
大姊僧聽。某甲比丘尼命過。所有若衣若非衣。現前
僧應分。若僧時到僧忍聽。僧今持此衣物。與比丘尼
某甲。比丘尼某甲。當還與僧。白如是。
大姉僧聽。某甲比丘尼命過。所有若衣若非衣。現前
僧應分。僧今持此衣物。與比丘尼某甲。比丘尼某甲。
當還與僧。誰諸大姉忍。某甲比丘尼命過。所有衣物。
現前僧應分。僧今持此衣物。與比丘尼某甲。比丘尼
某甲。當還與僧者默然。誰不忍者說。僧已忍。持此衣
物。與比丘尼某甲。比丘尼某甲。當還與僧竟。僧忍默
然故。是事如是持。
五分云若衣少不徧者和僧與一無衣比丘（尼亦準同）若
有一衣上好者依見論云從上次第行之須者直付
不須至下（準此律破分行亦得）問作羯磨已和僧為亡人乞修
齊福得否答出家之士以智德居懷不要修福為業
依判入僧最為殊勝若外生物善內捨貪心隨將少
多為亡人為福此則二行俱益存亡並利也僧祇云
或為病人求覓衣藥或為僧勞事雖當時不在並應
與分（謂好心善者得）問式叉尼沙彌尼家人淨人等合與分
否答此律云若僧和合應與沙彌等分若不和合乃
至四分中與一分淨人五分中與一分若不得者不
應分若分得罪母論云若五人共住一人死者其衣
鉢等三人口和賞一看病人餘之四人但得作直分
羯磨不須展轉分之賞勞云。
諸大姉憶念。今持此亡某甲比丘尼。衣鉢坐具等。賞
某甲看病比丘尼（三說隨物多少稱之不得總誦若二人直云大姉自外同前）
直分羯磨云。
大姉僧聽。某甲比丘尼命過。所有若衣若非衣。現前
僧應分。若僧時到僧忍聽。僧今分此衣物。白如是。
大姉僧聽。某甲比丘尼命過。所有若衣若非衣。現前
僧應分。誰諸大姉忍。僧今分此衣物者默然。誰不忍
者說。僧已忍。僧今分此衣物竟。僧忍默然故。是事如
是持。
第二對首者母論云四人共住一人死三人應展轉
相語云。
二大姉憶念。此物應屬我（餘二人互如是說即成分衣也）。
三人共住一人死者彼此相對互說云。
大姉憶念。此物應屬我（後尼亦然）。
若有看病合賞勞者二人和付衣鉢與亦得。
第三心念者母論云一相應法者二人共住一人死
者心念口言。
此亡比丘尼物。應屬我（對首心念並三說已互執衣後來客尼不合與分也。
此律云若一人受施應心念口言。
此是我分。亦得（亡物應同）。
第十雜法者若尼在莊園及私伽藍死者應如寺法
分之云何名私伽藍如在村坊聚落俗人共造一院
唯三寶受用白衣不通居止兼有周帀籬牆等即名
伽藍不要結界方號伽藍者若有看病尼重物入尼
本寺輕物入現在寺若有四人已上見亡人物者則
須羯磨分若先無界結已作法分三人已下對首分
以不同白衣家死故十誦比丘衣鉢寄在尼寺者還
比丘索取分尼寄比丘衣鉢僧寺亦爾若無人守掌
<pb n="865"/>
者事同白衣家法故此律云若比丘尼無住處白衣
家死有信心檀越應掌錄此物若有五眾出家人先
來者應與若無來者應送與近僧伽藍義云雖知白
衣家有亡物要須手捉目覩作屬己之意方得此物
反此不成後來尼應共分若俗人已攝屬己者盜財
義成不得反奪若白衣畏罪還尼者得取若僧尼一
時共見亡物者若是尼亡屬尼僧亡屬僧不得共攝
以各是知法人故不須作法直爾攝屬己意則得不
比莊寺以彼閑預要須作法若僧尼前後來見者屬
先見者得互攝取也。
<other>○雜要篇第三十</other>
此篇大門有八一僧物二乞食三陞坐四就法五淨
地六遇賊七濟生八雜事。
第一僧物者此門有五一四方僧物謂一切重物上
至羅漢下至沙彌盡皆有分無有和合賣買供給私
用此約方為名也二常住僧物謂常在此處不可移
動四方僧來即此處受用此從用為名也三柘鬬提
奢物（舊云招提僧物是也）謂俗人地別為現前僧各造私房四
方僧來起立房舍供給所須此以處為名也五僧鬘
物謂園中華果貨得物來此從鬘為名也五分云僧
有五種物不可賣不可分一地二房舍三須用物四
果樹五華果僧祇云若僧地種果者有功若一樹一
園聽與一熟不能併取者年取一枝枝徧即止若種
瓜菜聽與一剪有比丘僧地作屋上座來不與持草
木餘處去。
第二乞食者見論云分衛者乞食也三乘聖人並皆
乞食此律若比丘入村乞食者清旦洗手著七條已
𧜼大衣著肩上手執打露杖在道行時常思惟善法
若見人先問訊言善來若近聚落便著大衣至於村
門應看巷陌第一門第七門相右手捉杖左手持鉢
道側而行次第乞食若俗人送食不得迎取除喚往
取不得強乞知得立待若得食已乃出村安鉢著地
採大衣如前進否而去僧祇若乞食時不得語云與
我食得大富當在現處默然而立十誦云乞食時入
三重門至中庭三彈指不得便去僧祇云迦葉發願
乞食初得施與僧尼後得自食寶梁經云凡乞得食
分為四分一分與同梵行一分與窮不乞匈之者第
三分與諸鬼神第四分自供身命但念修道於其食
中不生貪染心若乞食時繫念威儀終不輕躁諦視
目前不過一尋次第乞之。
第三陞座者三千威儀經云上座讀經先禮佛次禮
經法及上座後在座正坐向上座犍稚聲絕先讚偈
唄如法而說此律不得二人同一高座說法以相諍
互求長短故五百問事云若僧中說法高座上無病
不得凭机捉麈尾犯墮非毛者得此律得麈尾拂開
畜不云得捉十誦云𤛆牛尾拂用拂佛塔故得受僧
祇云自今已去聽捉線拂裂㲲樹皮等作之除𤛆牛
尾馬尾金銀柄等一切不聽捉若白色應染壞用不
得如婬女捉作姿作相是名非法若為律師法師敷
師子座散華著上不拂却不得坐婆論云不得以華
香瓔珞莊嚴具著佛身上得散地供養眾僧亦爾不
得華香著漿飲食上供養眾僧。
第四說法者此律為檀越說法聽說契經及分別義
得不具說文句母論云若大眾集文多恐生疲厭者
聽諸比丘引經中要言妙詞直顯其義不犯又佛法
中不貴浮華之言語雖質朴不失其義令人易解者
是立意也五分云若眾樂淺不樂深不益前人名惡
說反此名善說又應除貪心不自輕心不輕大眾心
應慈心喜心利益心不動心立此等心乃至一四句
令前人如實解者長夜安樂又諸比丘請破戒根不
具者說法因此惡人得勢又辱眾僧佛言聽請法師
三藏者說涅槃經云若比丘為利養故說法所有徒
眾亦傚是師是人便自壞眾五百問事云若希望心
<pb n="866"/>
為讀經說法得物犯捨墮無貪心不犯無衣得取雜
阿含經云一比丘得受六十新學比丘教誡說法涅
槃經云若有受持讀誦書寫宣說莫非時非國不請
而說輕心輕他自歎隨處而說及滅佛法乃至令無
量人死墮地獄則是眾生惡知識也十誦云有五種
人問不應為說毗尼謂試問無疑問不為悔所犯故
問不受語問詰故問並不得答寶梁經云不教施主
佛性毗尼此比丘賊行賊住著衣噉食坐臥等皆是
賊也。
第五淨地者成實論云若掃僧房一閻浮不如掃佛
塔一手掌撰集百緣經云掃地得五功德一自除心
垢二去憍慢三調伏心四增長功德五得生善處沙
彌威儀經云掃地有五法一不得背人二不得逆掃
三即當令淨四不得有跡五當即棄却無垢清淨女
問經云掃佛地得五福一自心清淨他人見亦生淨
心二為他愛三天心歡喜四集端正業五命終生善
道天中。
第六遇賊者此律比丘被剝不得露身行得罪當以
輭草樹葉覆形應取長衣著知友僧中覓衣著乞衣
得已應還本處否者犯罪母論云令虗發己聲使賊
去僧祇云若賊言僧物何處不得示實處又不得妄
語應示房舍牀等佛物指塔邊供具等若道中行有
露令年少在前若有賊獸難老僧在中央欲令賊起
慈心者老僧前行。
第七濟畜生者律中慈心解他被繫狗子被溺豚子
解蘭若處賊繫牛等不犯僧祗云有神力奪賊劫人
放諸禽獸皆慈心作者不犯十誦云若悲壞羅網及
獄但犯吉羅五百問事云行路寄鬼神屋宿不得有
觸擾意違者犯墮。
第八雜事者僧祗云然火有七事無利一壞眼二壞
色三身羸四衣垢五臥具壞六生犯戒緣七增世俗
語五百問事云續佛光明晝不得滅佛無明暗以本
無言念齊限故滅有罪大唐波頗三藏法師云佛前
燈以物傍取不損光者得僧祗云不得卒持燈入堂
唱言諸大德燈欲入乃至滅亦爾以手遮語之不聽
用口吹滅應以手扇衣角扇當攲折頭焦成實論云
出家之人應捨五慳一財物慳二法慳三家慳四住
處慳五稱歎慳染著眷屬愛樂住處故墮迦陵伽等
餓鬼中生阿含經云四恩者謂父母師僧國王檀越
四輩者謂天龍人鬼此律云非行來處若有小便及
洗手足時聽著屐又不得裸身上廁三千威儀經云
不洗大小便處不得坐僧坐具上上座禮拜三寶若
禮無福應脫袈裟僧祇支大小便不洗大小便不得
臥僧臥具若坐臥者吉羅此律云不嚼楊枝有五過
一口氣臰二不別味三熱陰不消四不別食五眼不
明五分云嚼已應洗棄以蟲食死故又不忍辱人有
五過失一兇惡不忍二後生悔恨三多人不愛四惡
聲流布五死墮惡道此律云經行有五益一堪遠行
二能思惟三少病四消飲食五得定久住母論云詣
寺乞人無糧食者嬰兒獄囚懷妊等類施之無過僧
祇云作樂供養佛有欲心者即須捨去增一云阿闍
世王信心後無令事佛之家貲輸迎送五百問事云
若施軍器不須受母論云若為在家人作師教化作
福有五事一不應檀越舍止住二不繫念貪利三為
別別說法布施持戒八齋等四不與共娛樂五繫心
貪利常欲相見又五事為檀越尊重恭敬一非親舊
處不往反二不求形勢料理檀越家業三不共竊語
令家中生疑四不教良時吉日祠祀鬼神五不過度
所求此律喜往白衣家有五過失一數見男子二既
相見便附近三轉親友四便生欲意五為欲意故或
至死苦若次死苦地持云若見眾生當即慰問舒顏
先語平視和色正念在前此律若白衣嚏者呪願長
壽僧祇云聽畜甎瓦擬揩脚母論云寒處聽著俗人
<pb n="867"/>
鞾五分云作鞾䩺太深聽齊踝上母論云何以脫革
屣遶佛行者以生俗人訶言起嫌慢心故此律令僧
畜斗解升合及秤若住房內臰者以香泥乃至以四
角懸香僧祇云浴時不病人揩者越母論云洗浴不
為令嚴身淨潔故但令除身中風冷得安隱行道當
為厭患身法調伏心法應生慈心為得少欲知足故
此律若營事人作房成就莊嚴香熏所須具足者與
房住九十日一移更不得受餘房若人能治房者白
二與之五分云若月直監食人欲知生熟酸鹹者得
貯掌中䑛甞之齋法經云不許甞謂貪心甞也大五
濁經云佛涅槃後當有五亂一者當來比丘從白衣
學法世之一亂二者白衣坐上比丘處下世之二亂
三者比丘說法不行承受白衣說法以為無上世之
三亂四者魔家比丘自生現在於世間以為其道諦
自不明詐為信世之四亂五者當來比丘畜養妻子
奴僕治生販賣諍訟不承佛教世之五亂不得塔院
內染曬衣著華屣涕唾見論云頭陁者抖擻智論云
以無生法忍為頭陀菩薩住於煩惱觀無上法忍是
上頭陀或有經云頭者少欲陀者知足西云阿蘭若
東云空閑處雜心論云知足於現在處起難少欲於
未來轉生易涅槃經云於未得之財不生貪名少欲
於已得之財不生貪名知足知足是現在少欲是未
來又少欲猶有欲知足更無欲。

四分律比丘尼鈔卷下之下（終）
 稽首十方種智佛  十二部經真法輪 
 三乘聖果諸尊師  我今迴向總披陳 
 自惟生死沒苦海  隨逐癡愛溺長津 
 意欲出離不能離  蒙聖遙愍救沉淪 
 暫息四流諸苦難  得預出家事三尊 
 復曰國王父母力  許我隨學諸法門 
 不知將何酬斯德  故我讚述報佛恩 
 撰鈔聖言多說贊  頂禮懺謝願矝憐 
 貞觀一十九秊出  自擬讀誦詎兼人 
 儻有同闚一句者  普共隨喜至真源 

此鈔印板雖在宋朝。未彫日本。書寫勞多。爰比丘
尼親緣為廣其傳。普勸四眾。敬開六卷。即施入東
林律肆。以擬學者摺寫。願以此功德。普及於一切。
殊次矣先師圓公宗師。早遂上上託生。速究位位
增進。
弘安辛巳林鐘晦日謹誌

<talk>No. 724-B
 䟦比丘尼鈔後</talk>

葢夫佛教興行則僧尼之異途不可不知故我大師
示僧撰事鈔等三大部示尼撰此書三卷也於是律
燈稍熾後世揭其焰者巍巍於宇內所以祖訓之存
也雖然不覩有此書而尼眾之信油欲漏戒光隨減
余自蚤游眼律部纔覩此書之在歡喜頂戴攤是机
上卒多蠧損首尾不全頃日禮誦之間考大部之文
茲補茲正且傍加和訓為便新學也讀者乞子細覃
研僧尼別行顯然易通今鋟梓于書林某氏以廣其
傳惟願開卷舉目直入薩婆若海續佛慧命無窮斯
余志願滿矣或謂此四分律比丘尼鈔者唐道世律
師述也不然彼知其題目之同不知卷數之異也。
貞享改元甲子覺皇降誕日終南山末葉小比丘
（抄辨）永雅操觚于京北密嚴律菴

<article id="n725">式叉摩那尼戒本</article>

<talk>No. 725-A
<pb n="868"/>
 式义摩那尼戒本序</talk>

惟夫世教。禮儀為先。出世洪規。戒律居首。非禮儀無
以成賢智。乘戒律所以趣菩提。故大經云。戒是一切
道果梯航。亦是一切善果根本若不護持禁戒。云何
當見佛性。一切眾生雖有佛性。要因持戒然後乃見。
因見佛性。得成無上菩提。是故大小兩乘。同稟尸羅。
出家五眾。共遵戒法。第以時當末法。人多喜受撥持。
虗霑戒品。反作苦海中敝囊。或以狂慧妄談般若。輕
毀毗尼。致使愚蒙隨習。後進無門。寧知如來備盡物
機。教闡三乘。戒立五眾。而女性闇鈍。煩惑偏厚。乃制
以六法。令其二年預學大尼一切諸戒威儀。戒體漸
成。方聽受具。然其所依。必以知律大尼為師。但大尼
不得向說五篇七聚之名。惟聽語令不婬不盜等諸
戒威儀。嗟夫末代大尼罕遘。知律者全稀。既不蒙於
親授。復不許閱篇聚之文。無由得知止持作犯。縱有
向上之志。而無措足之方。爰是稽諸律本。編集所應
學法。俾有慚有愧。樂學戒者。時而習之。旹
順治庚寅孟夏大菩提心沙門弘贊識

<other>式叉摩那尼戒本目次</other>

初學四根本
二學六法
三學二百九十二行法

式叉摩那尼戒本目次（終）

No. 725
<sarticle>式叉摩那尼戒本（出曇無德部）</sarticle>

廣州南海寶象林沙門　弘贊在犙　輯
梵語式叉摩那尼。此云學法女。謂於二年中具學三
法。一學根本。謂四重也。二學六法。謂羯磨所得者。三
學行法。謂大比丘尼一切諸戒威儀也。今依律本。詳
列三法。以便受戒者習學。
<other>○初學根本（共有四事）</other>
一不得作不淨行。行婬欲法。若式叉摩那。行婬欲法。
乃至共畜生。非式叉摩那。非釋種女。是犯重罪故。
二不得偷盜。乃至草葉。若式叉摩那。偷人五錢。若過
五錢。若自取。教人取。若自斷。教人斷。若自破。教人破。
若燒。若埋。若壞色者。非式叉摩那。非釋種女。是犯重
罪故（斷謂斫作兩斷。破謂毀裂。燒埋壞。皆是使錢色相變壞也。五錢者。是五大錢。一大錢。直十六小
錢。若取五錢。直五錢物。悉犯重罪）。
三不得故斷眾生命。乃至蟻子。若式叉摩那。故自手
斷人命。若持刀授與人。教死。讚死。若與人非藥。若墮
人胎。⿰示厭禱呪術。自作。教人作者。非式叉摩那。非釋種
女。是犯重罪故（讚謂讚歎令死。非藥謂毒藥。或彼人病。與不相宜藥令死⿰示厭音掩。謂祈禱
鬼神也。咒謂用惡咒術也）。
四不得妄語。乃至戲笑。若式叉摩那。不真實。非己有。
自稱言。得上人法。得禪。得解脫。三昧正受。得須陀洹
果。乃至阿羅漢果。天來龍來鬼神來。供養我。即非式
叉摩那。非釋種女。是犯重罪故（解脫。謂八解脫。三昧。此云正定。正受。亦定
之異名。須陀洹此云入流。謂入聖人之流。阿羅漢。此云無著。亦云無生。謂解脫三界生死故也）。
此四重戒。隨犯其一。即應滅擯。後不得受比丘尼
戒。亦不得還為式叉摩那。沙彌尼。優婆夷也。若更
從師強受。亦不得戒。仍獲重罪。受他信施。悉名犯
盜。
<other>○二學六法（正有六事）</other>
若式叉摩那。與染污心男子。共身相摩觸。犯戒。應更
受戒（染污心者。婬欲意也）。
若式叉摩那。盜心取減五錢。犯戒。應更受戒（減五錢者。或一
錢二錢三錢四錢）。
<pb n="869"/>
若式叉摩那。斷畜生不能變化者命。犯戒。應更受戒
（不能變化者。謂畜生不能變作人。天。龍。鬼神。等形。畜生者。乃至微細昆蟲。盡名畜生）。
若式叉摩那。於眾中故作妄語。犯戒。應更受戒（此中妄語
謂小妄語也）。
若式叉摩那非時食。犯戒。應更受戒（日中後。至明旦天未明。即名為
非時）。
若式叉摩那飲酒。犯戒應更受戒。
此之六法。若犯其一。即名缺戒。應更與二歲羯磨。
復從始學。若學不滿二歲。不得受大戒。
<other>○三學行法（共二百九十二法。佛言。式叉摩那。一切大尼戒應學。除自取食。授食與他。
準僧祇律制。自從沙彌尼受食）</other>
不得以染污心。受染污心男子捉手。捉衣。入屏處。共
立。共語。共行。身相倚。若共期（屏處者。謂人所不見聞處）。
不得覆藏他罪。若知他有罪。不自舉不白僧。不語眾
人。後於異時。彼人或命終。或滅擯。或罷道等。乃作是
言。我先知彼有如是如是事。是覆藏他重罪故。
若知比丘。乃至守園人。及沙彌。為僧所舉。如法。如律
如佛所教。不隨順。不懺悔。僧未與作法共住。而隨從
之。他比丘尼。式叉摩那。諫時。應捨。不得不捨（隨順者。謂隨順
其言。或授經及與衣食）。
不得作媒嫁。持男意語女。持女意語男。或為成婦事。
或為私通事。乃至須臾間。
不得瞋恚不喜。以無根重罪謗他。欲壞彼清淨行者
（無根者。謂不見。不聞。不疑彼犯。而故作謗語）。
不得瞋恚不喜。於異分事中取片。以無根法謗他。欲
壞彼人梵行（異分者是重罪也。取片者。謂於重罪中取小罪。以謗他犯重也）。
不得詣官。語居士。或居士兒。或奴。或客作人。乃至須
臾頃（詣官者。謂以事而告知官也。若為人輕陵。應語其父母。或其親族。或。比丘比丘尼。近事男近事
女。而訶諫之。客作人者。謂受雇使作之人）。
若先知是賊女。罪應死。人所知。不問王。若大臣。若種
性。不得便度出家（學法女。雖無畜徒法。然應預學之）。
不得獨渡水。獨入村。獨宿。獨在後行（獨宿者。謂於村中俗家獨宿也）。
若知男子有染污心。不得從彼受食。及餘物（十一）。
不得教他從染污心男子。受食及物。
不得破和合僧。諫而不捨。
不得作破僧伴黨。諫而不捨。
若依城邑村落住。污他家。行惡行。眾僧驅擯。不得不
服（污他家者。謂以物贈遺白衣。行惡行者。謂種諸花果。溉灌採實。乃至與人。或與童子共牀坐。同器食。
歌舞。鼓吹。受雇。戲笑等）。
若惡性。不受人語。他諫時。應捨。
不得彼此相親近住。共作惡行。惡聲流布展轉共相
覆藏過失。諫而不捨（親近者。數共戲笑。數共相調）。
若眾僧為他作別住。訶諫時。不得教彼言。汝等莫別
住。當共住。我亦見餘有不別住。共作惡行。惡聲流布。
共相覆罪。而僧以恚故。教汝別住。是謗僧故。諫時。應
捨。
不得輙以一小事。瞋恚不喜。便作是言。我捨佛。捨法。
捨僧。不獨有此沙門釋子。亦更有餘沙門。婆羅門。修
梵行者。我等亦可於彼修梵行。若僧諫時。應捨。
不得喜鬬諍。不善憶持諍事。僧共評斷。便言僧有愛
恚怖癡。諫而不捨。
不得畜長衣。過十日。不淨施（淨施有二。一真實淨施。謂真實施與他人。二展
轉施施。謂對他作法已。而自畜持○二十。
不得離衣異處宿。乃至經一夜。
不得從非親里居士。居士婦。乞衣。若奪衣。失衣。燒衣。
漂衣。時。聽乞。
若奪衣失衣燒衣漂衣。而居士居士婦。自恣請。多施
與衣。當知足受。不得過。
若居士居士婦。為辦衣價。欲買衣施。先未受自恣請。
不得為好故。便到其家。讚譽索衣。
若二居士居士婦。為辦衣價。欲買衣施與。先未受自
恣請。不得為好故。便到二居士家稱譽。勸令共作一
衣（未受自恣請者。謂未任其往索也）。
<pb n="870"/>
若檀越遣使送衣價。與式叉摩那。而式叉摩那。由不
得捉持是價。故不受。彼使便以衣價付執事人而去。
若式叉摩那須衣時。應二三反。往執事人所。語言。我
須衣。若不得衣者。四五六反。在彼執事人前。默然住。
得衣者善。不得過是更往求衣。當語檀越知。取還衣
價。莫使失。自不得受。
不得自手取金銀錢。若教人取。若口可受（口可者。謂口應諾而
受也）。
不得作種種販賣。
若畜鉢減五綴不漏。不得為好故。更求新鉢。
不得自求縷。使非親里織師。織作衣（縷謂縷線○三十）。
若檀越使織師。為式叉摩那織作衣。先未受請。不得
為好故。便往織師所。語令廣長堅緻齊整織。更增與
價。乃至一食直。
若施與他衣已。後不得瞋恚故。自奪取。教人奪取。
若為病故。畜酥油。生酥蜜石蜜。得齊七日內。殘宿而
食。不得過七日服（酥謂牛羊等乳變成者。油謂蔓青芝麻等油蜜謂蜂蜜石蜜即蔗糖
煎煉成者。此等諸藥。從他人受得時。即為初日。齊七日內。應自取服。若有餘。當施與人。不得留至第八日）
若十日未滿夏三月。有人為急因緣故。以衣施與。應
受。受已。乃至衣時應畜。不得過（轉僧七日十六日受功德衣。至十二月十
五日捨。此五月中。名衣時。若不受功德衣。一月名時。謂七月十六日。至八月十五日也。式叉摩那。雖無功德衣。
以其坐夏有功故。準理亦應隨僧得兩時利益。畜長衣而不犯戒。若過兩時。不作淨施。即犯。凡一切衣物。要至
安居竟得畜。以此是急施衣故。乃開前十日也。急因緣者。或他為遠行。征伐。故施。或為病人故施。或為產難等
故施）。
若知物施僧。不得迴以入己。
不得欲索是。更索彼者（謂往施家求此物已。更求餘物也。
若知檀越所為僧施異。不得迴作餘用（謂檀越與財物作堂。而迴
用作衣服。或與作衣服。而迴作堂。或與此處。乃迴與彼處用。若問主即隨主語用。若主與物時言。隨意用得用）
若所為施物異。自求為僧。不得迴作餘用（所為施異者。若為食
施。而用作衣。為衣施。而用作食。若為餘處。乃更為餘處用。自求者。處處求乞也）。
若檀越所施物異。不得迴作餘用（若他施物與作舍。而以此物貿作衣。
不犯如前。前為僧作堂。此為一二人作舍。或為自也）。
若檀越所為施物異。自求為僧。不得迴作餘用（眾為作房
舍故。處處求得財物。而以財物貿作衣共分○四十）。
不得畜長鉢（即日得鉢。即日應受持一鉢有餘者。當淨施。若遣與人）。
不得多畜好色器（若即日得器。應即日受。可須用者十六枚。餘者當淨施。若遣與人。十
六枚者。謂大釜。釜葢大甕。及杓。小釜。釜葢。小甕。及杓。水瓶瓶葢。甕。及杓。洗瓶。瓶葢。壅及杓）。
若許他病衣。後時應與（病衣者。月水出時。遮內身上。及著裙也。若許他餘所須物。
亦應與之）。
不得以非時衣。受作時衣（時者。不受功德衣一月。受功德衣五月名時。非時者。
除此二時中。於餘時得長衣。是名非時衣也。時衣安居僧應分。非時衣現前僧應分）。
若與他貿易衣已。後時不得瞋恚還奪取。或使人奪
取（貿易衣者。或以衣貿衣。或以餘物貿衣。或以衣貿餘物）。
若乞重衣。當齊價直四張㲲。不得過（重衣者。寒時衣也）。
若乞輕衣。極至價直兩張半㲲。不得過（輕衣者。熱時衣）。
不得故妄語（六法中。謂於眾中故作妄語。此中乃至向一人說者。便犯）。
不得毀呰語（謂毀辱於他。令彼羞耻也）。
不得兩舌語（謂傳他彼此之言。令生鬬亂也○五十）。
不得與男子同室宿。
不得共未受戒女人同一室宿。過三夜（僧祗律云。大尼得與式叉
摩那三宿。式叉摩那得與沙彌尼三宿）。
不得與未受戒人共誦法（準本律。不聽與未受大戒人共誦經法。餘律不聽向
未具人說大戒法。令此式叉戒。亦不聽向沙彌尼。及在家人說）。
若知他有麤惡罪。不得向未受大戒人說（若僧作羯磨。差使說
不犯）。
不得向未受大戒人。說過人法（謂實自證得禪定。解脫。三昧。初果。乃至四
果。不得向未受大戒人說也）。
不得與男子說法。過五六語（五謂五陰。六謂六根。六塵。或更有五六相應之
語。若有有智識女人在傍。過說不犯）。
不得自手掘地。若教人掘。
不得壞鬼神村（一切草木。是鬼神所依住。猶若人村。不得損壞也。乃至一切生種。亦不得
損壞）。
不得妄作異語惱他（謂他如法問時。情生不悅。即妄以餘事答之。令彼生惱也）。
<pb n="871"/>
不得嫌罵他（或面罵。或背罵○六十）。
若取僧繩牀。木牀。臥具。坐褥。露地自敷。若教人敷。去
時。當自舉。若教人舉。
若於僧房中。取僧臥具。自敷。教人敷。去時當自舉。若
教人舉。
若知他先住處。後來不得於中間敷臥具止宿。欲令
彼嫌窄。自避去。
不得瞋他不喜。於僧房中。自牽出。教人牽出。
不得在重閣上。坐臥脫脚繩牀木牀（脫脚。謂插脚。尖脚。閣不堅牢。墮
下傷人）。
若知水有蟲。不得自用澆泥。若草。或教人澆（餘一切洗濯等。
俱名為用）。
若作大房。戶扉牕牖。及餘裝飾具。指授覆苫。應齊二
三節。不得過（二三節者。謂二三重度也）。
若施一食處。無病應受一食。不得過（其施主為麤故。立舍施食。而不
能多施。或限施一食。或施一宿）。
不得別眾食（若病時。作衣時。施衣時。行路時。乘船時。大會時。沙門施食時。皆不犯）。
若無病。至檀越家。請與食。不得過二三鉢受持還寺
中。不分與餘尼食（七十）。
不得殘宿食（謂今日受已。留至明日食。
不得不受食。及藥著口中（除水及楊枝。不受無犯。若準本部。聽式叉摩那自手
取食。及授食與尼。按僧祇律。亦聽與大尼授食。除火淨。生種。取金銀錢。自從沙彌尼受食）。
若先受請已。不得於前食後食。行詣餘家。而不囑餘
尼（除病時。作衣時。施衣時。不囑無犯）。
若食家中有寶。不得強安坐（食家者。謂其家夫婦有欲意。欲為不淨事。不得
強坐妨彼也）。
若食家中有寶。不得在屏處坐。
不得獨與男子露地。一處共坐。
若先許他共至聚落與食。而竟不教與食。便言。我與
汝一處共坐。共語。不樂。而方便遣他去者。得罪。
若檀越請與四月藥。無病亦應受。不得過受（除常請。更請。分
請。盡壽請。不犯。若一月。二月。三月。隨請而受。不得過期限。復往取）。
不得往觀軍陣（除有請喚因緣。不犯）。
若有因緣至軍中。二宿三宿。不得過（若為三寶緣事。須往軍中宿。一
宿得了。即應還。乃至三宿。不得過○八十）。
若軍中二宿三宿時。不得觀軍鬬戰。或觀遊軍象馬
勢力。
不得水中戲。
不得以指擊攊他（謂以指挃其肉。令酸癢難忍。而取笑也）。
不得不受諫語。
不得恐怖他。
若半月洗浴。無病應受。不得過（除熱時病時。作時。大風時。雨時。遠行來時。
不犯）。
若無病。不得露地然火炙。或教人然（除為病語者煮食。熏鉢。染衣。然燈
燒香等。不犯）。
不得藏他衣鉢。坐具。針筒。或教人藏。下至戲笑（餘一切物。
俱不得藏。除畏失壞故。暫舉。即須還）。
若淨施與他衣。後不問主。不得取著（淨施者。謂真實施與他也。若作
展轉淨施法。即隨意著。不須問主）。
若得新衣。當作三種染壞色。若青。若黑。若木蘭。若不
作者。不得著用（三種色中。隨意用一。若得如法色新衣。亦應點淨而著。乃至囊。帶[幌-光+月]。襪。巾
等。皆須點淨○九十）。
若知水有蟲。不得飲（須細濾。細觀。無蟲方用）。
不得故惱他。乃至少時不樂。
若知他有罪。不得覆藏（前戒。謂覆藏重罪。此戒。謂覆藏輕罪）。
若知諍事。如法懺悔已。後不得更發舉。
若知是賊伴。不得共一路行。乃至聚落。
若生惡見。作是言。我知佛所法。行婬欲。非是障道法。
他諫時。即應捨。
若知是不捨惡邪見語人。僧未與作解法。不得畜同
止宿。
若知是惡見被擯沙彌尼。不得畜養。共同止宿。
若他如法諫時。不得便言。我今不學是戒。乃至有智
<pb n="872"/>
慧持律者。當難問之。
若聞說戒時。不得輕訶戒言。何用說是雜碎戒為。令
人惱愧懷疑（一百）。
若說戒法時。當一心攝耳諦聽。
若共眾同與他物已。後不得言。彼隨親厚。以僧物與
他。
若眾斷事時。不得不與欲而起去。
若與欲已。後不得更悔。
不得共鬬諍後。聽此語。而向彼說。
不得瞋恚故不喜。而打他。
不得瞋恚故不喜。以手搏他（搏謂長掌向他）。
不得瞋恚故不喜。以無根罪謗他（前戒以重罪謗。此戒以輕罪謗）。
若王未出。未藏寶。不得入過宮門閾。
若寶及寶裝飾具。不得自捉。教人捉（除在寺內。及寄宿處。畏失故。當
取藏舉之。仍須記識。以還主○一百一十）。
不得非時入聚落。而不囑授（當囑大尼。無尼。應囑同梵行者。乃至沙彌尼）。
若作繩牀木牀。足應高如來八指。不得過（如來一指。濶二寸）。
不得以兜羅綿。貯作繩牀。木牀。臥具。坐具（兜羅綿者。是白楊樹
花。楊柳花。蒲臺花。之總名也）。
不得噉葱蒜。
不得剃三處毛（謂大小便處及腋下）。
若以水作淨。應齊兩指。各一節。不得過（若內有蟲草。挽出不犯）。
不得以胡膠等物。作男根。
不得共相拍（以手若脚。或女根相拍。俱犯）。
若比丘無病食時。不得供給水。在前立。以扇扇。
不得乞生穀麥（乃至大小豆。胡麻。俱不聽乞。除從親里。及出家人乞。己為他乞。他為己乞。
不乞自得。不犯○一百二十。
不得在生草上。大小便涕唾（若有病不犯）。
若晨日。不看牆外。不得傾棄大小便（當看牆外無人。方棄。凡棄諸物。
先應謦欬。或彈指）。
不得往觀聽伎樂。
不得入村內。與男子在屏處共立語（前戒。謂與有婬欲意男子屏處
立語。此之三戒。是與無婬意男子共立語）。
不得與男子共入屏障處。
不得入村內巷中。遣伴遠去。在屏處。與男子共立耳
語。
若入白衣家內坐。不得不語主人。便捨去。
若入白衣家內。不得不語主人。便輙坐牀上（除有常坐處。若
是親厚家。若石上。木上。埵上。草敷上。若病。不犯）。
若入他家。不語主人。不得輙自敷坐止宿。
不得與男子共入闇室中（一百三十）。
不得不審諦受語。便向人說。
若有小因緣事。不得便呪咀言。墮三惡道。不生佛法
中（謂不應咒誓。若有難忍事至。當云。若我有如是事。南無佛。若汝有如是事。亦南無佛）。
不得共鬬諍。不善憶持諍事。便椎胸啼哭。
若無病。不得二人共牀臥。
不得共一褥。同一被臥（若各別敷臥褥。若寒時。止有一被。聽各內著襯身衣臥）。
不得為惱故。而在彼前誦經。問義。教授。
若因活者病。不得不瞻視（同活者。謂共同利養）。
若安居初。聽他在房中安牀。後不得瞋恚故。驅他出
（除彼破戒。及應滅擯者。不犯）。
不得春夏冬一切時。人間遊行（除為三寶事。瞞病事。聽受七日法出界去。
七日滿即當還）。
若夏安居訖。不得不去（謂檀越請安居供養。限至安居竟。應出行乃至一宿。若波
留。若病。若不限請。及非受請處安居。不去無犯○一百四十）。
不得邊界有疑恐怖處。人間遊行（邊界者。遠城邑處。若被喚請等。若先
至。彼有疑恐怖事起。不犯）。
不得於界內有疑恐怖處。人間遊行（界內者。遶城四面）。
不得親近居士。居士兒。共住。作不隨順行。諫而不捨
（親近者。數數共語。共笑。共調戲）。
不得往觀王宮文飾。畵堂。園林。浴池。
不得露身。在河泉池水中浴。
若作浴衣。應長佛六磔手。廣二磔手半。不得過（浴衣者。障
<pb n="873"/>
身洗浴之衣。佛一磔手。當常人三磔手。約周尺有一尺八寸）。
不得縫衣過五日（若無刀針線。及衣少不足。乃至難事者。不犯）。
不得過五日。不看衣（餘一切所須之物。亦應五日一看。無令失去。蟲爛色壞。若舉處
堅牢。若受寄人為看。俱不犯）。
不得與眾僧衣。作留難（謂檀越欲施僧衣。而勸令施食。不施衣也。亦不應與餘人。
及餘物作留難）。
若不問主。不得便著他衣（除是親厚者○一百五十）。
不得持沙門衣。施與外道。白衣（白衣者。在家人也。除與父母。及與償債。若
他人來索袈裟片。以禳災者。應使淨人與）。
若眾僧如法分衣。不得遮令不分。恐弟子不得故（式叉
摩那。無畜徒法。然亦不得為親厚知識遮也）。
不得作是意。令眾僧今不得出功德衣。後當出。欲令
五事。久得放捨故（僧尼二眾安居竟。十六日。俱受功德衣。受此衣已。於五月中。得五事
利益。一得畜長衣。二得離衣宿。三得別眾食。四得展轉食。五得食前食後。不囑授入聚落。式叉摩那。雖無功德
衣。以隨大尼安居故。亦應得其五利功德。此衣至十二月十五日。眾僧共羯磨捨。
不得作是意。遮比丘尼僧。不出功德衣。欲令久得五
事放捨故。
若餘尼語言。為我滅此諍事。即當與作方便令滅（若病
若言他不信用。若彼破戒等。不犯）。
不得自手持食。與白衣。及外道食（當使人與。若置於物上與）。
不得為白衣作使（謂料理白衣家業。或舂磨煮食。敷坐。取水。掃地等。若為父母。及信心
優婆夷病。或被繫閉人。不犯）。
不得自手紡縷（若自索線。合接線。不犯）。
若入白衣舍內。不得在小牀大牀上坐臥。
若至白衣舍宿。明日當辭主人而去（若囑授親厚人知。若有賊人。毒
蛇。惡獸。出去皆不犯○一百六十）。
不得誦習世俗呪術。或教人誦習。
若知如是人。不得度令出家（如是人者。婬女也。若其有大信心。厭離惡法。應
將至五六由旬。付與大尼教授。深藏安處之。式叉摩那。雖無畜徒法。然須預學）。
不得不二歲隨和尚尼（受大戒已。仍須二歲隨師。若師破戒去。不犯。
若比丘尼僧夏安居竟。應往比丘僧中。說見聞疑三
事自恣。不得不往（應預學之。按根本部。學法女。亦隨尼眾。往大僧處。自恣）。
不得在無比丘處夏安居（以不得教授。及有疑。無可諮問處）。
若知有比丘僧伽藍。當白已。然後入（梵語僧伽藍。此云眾園。謂眾僧
所住之處也。應先白已而入。
不得罵比丘。
不得喜鬬諍。不善憶持諍事。後瞋恚不喜。便罵尼眾。
若身生癰。及種種瘡。不白眾。及餘人。不得輙使男子
破或裹（欲使男子醫治者。應打健椎集尼眾。來在病人前。以衣裹身。惟留可應治處。令治之）。
若先受請。足食已。後不得更食正食（正食者。謂飯麨乾飯等。若受非
正食請。若不滿足食請。若先不被請。皆不犯○一百七十）。
不得於家生嫉姤心（謂知識檀越家。以物施與餘人。而自心不喜。便生嫉姤也）。
不得以香塗摩身。
不得以胡麻滓。塗摩身（胡麻。即芝麻）。
不得使他塗摩身（不得使式叉尼。沙彌尼。在家婦女。塗摩身。亦不得使比丘尼揩摩身）。
不得著貯跨衣（跨衣者。即褲類貯者或以綿。若毳。而絮也）。
不得畜婦女莊嚴身具（謂手足釧。指環。瓔珞等）。
不得著革屣。持葢行（革屣者。皮履也。葢。傘葢也。若天雨時。聽在寺內持葢。及聽在寺
內著屧）。
若無病。不得乘乘行（乘者。謂象馬。車。步乘也。若老。若病。聽乘步挽乘。及女乘。若有難
聽乘乘去）。
若不著僧祇支。不得入村（僧祇支者。掩腋衣也。不著。即露胸乳腰也。若無。若失。
若方欲作。不犯）。
不得向暮至白衣家（若為三寶事。瞻病事。若檀越喚。聽去○一百八十）。
不得向暮開寺門。不囑授餘尼。而出。
若無事應前安居。有事應後安居。不得不安居（四月十六
日。是前安居日。五月十六日。是後安居日。若有三寶事。若瞻病事。不及前安居。聽後安居。前安居。住至七月十
五日解。後安居。住至八月十五日解）。
不得學世俗伎術。以自活命。
不得以世俗伎術。教授白衣（謂不得教在家人。莫向日月神祀廟舍大小便。
莫向日月神祀除去糞掃。及蕩器諸不淨水。莫向日月神祀舒脚。又言今日某星宿日好。宜種作。造舍。納使。與
小兒剃頭。長髮。宜舉財物。宜遠行等）。
若被𢷤。不得不去（應隨順下意懺悔。求解擯）。
<pb n="874"/>
若欲問比丘經義。應先求聽許已。而後問（若先常聽問。若是二
師親厚知識。不求不犯）。
若知先住後至。後至先住。不得欲惱彼故。在前經行。
若立。若坐。若臥。
若知有比丘寺院。不得於寺內起塔（謂起尼塔也。若故壞寺。若先起
塔。後作寺。俱不犯）。
若見新受戒比丘。應起迎逆。恭敬。禮拜。問訊。請與坐
（若是一坐食。若有病。當言。大德。懺悔。我有如是因緣。不得起迎逆）。
不得為好故。搖身趨行（一百九十）。
不得作婦女莊嚴香。塗摩身。
不得使外道女香塗摩身。
不得無病乞酥。油。蜜。石蜜。乳酪。魚肉。食（已上一百九十三法屬戒。
向下九十九法。屬威儀。
當齊整著裙。
當齊整著衣。
不得反抄衣入俗舍。
不得反抄衣入俗舍坐。
不得衣纏頸入俗舍。
不得衣纏頸入俗舍坐。
不得覆頭入俗舍（二百）。
不得覆頭入俗舍坐。
不得跳行入俗舍。
不得跳行入俗舍坐。
不得俗舍內蹲坐。
不得叉腰行入俗舍。
不得手叉腰入俗舍坐。
不得搖身行入俗舍。
不得搖身行入俗舍坐。
不得掉臂行入俗舍。
不得掉臂行入俗舍坐（二百一十）。
當好覆身入俗舍。
當好覆身入俗舍坐。
不得左右顧視行入俗舍。
不得左右顧視入俗舍坐。
當靜默入俗舍。
當靜默入俗舍坐。
不得戲笑行入俗舍。
不得戲笑入俗舍坐。
當用意受食。
當平鉢受食（二百二十）。
當平鉢受羮。
當羮飯等食。
當以次食。
不得挑鉢中央而食。
無病不得為己索羮飯。
不得以飯覆羮更望得。
不得視比座鉢中。
當繫鉢想食。
不得大摶飯食。
不得大張口待飯食（二百三十）。
不得含飯語（餘物亦不聽）。
不得摶飯遙擲口中。
不得遺落飯食。
不得頰食食。
不得嚼飯作聲食。
不得大噏飯食（噏同吸）。
不得舌䑛食。
不得振手食（謂舉手奮之也。若食中有蟲草等。振去不犯）。
不得手把散飯食。
不得污手捉食器（二百四十）。
不得洗鉢水棄俗舍（當持出外棄之）。
不得水中大小便涕唾（除病不犯）。
不得立大小便（除病）。
<pb n="875"/>
不得與反抄衣。不恭敬人說法（除病）。
不得為衣纏頸者說法（除病）。
不得為覆頭者說法（除病）。
不得為裹頭者說法（除病）。
不得為叉腰者說法（除病）。
不得為著革屣者說法（除病）。
不得為著木屐者說法（除病○二百五十）。
不得為騎乘者說法（除病）。
不得在佛塔中止宿。除為守護故。
不得藏財物置佛塔中。除為堅牢故。
不得著革屣入佛塔中。
不得手捉革屣入佛塔中。
不得著屣繞佛塔行。
不得著富羅入佛塔中（富羅。是短脛靴。佛聽寒雪國著。之）。
不得捉富羅入佛塔中。
不得塔下坐食。留草及食污地。
不得擔死屍從塔下過（二百六十）。
不得塔下埋死屍。
不得在塔下燒死屍。
不得向塔下燒死屍。
不得佛塔四邊燒死屍。使臭氣來入。
不得持死人衣及牀從塔下過。除浣染香熏已。
不得佛塔下大小便。
不得向佛塔大小便。
不得繞塔四邊大小便。使臭氣來入。
不得持佛像至大小便。處。
不得在佛塔下嚼楊枝（二百七十）。
不得向佛塔嚼楊枝。
不得佛塔四邊嚼楊枝。
不得在佛塔下涕唾。
不得向佛塔涕唾。
不得塔四邊涕唾。
不得向塔舒脚坐。
不得安佛塔在下房。己在上房住。
人坐。己立。不得為說法（除病）。
人臥。己坐。不得為說。
人在座。己在非座。不得為說法（除病○二百八十）。
人在高座。己在下座。不得為說法（除病）。
人在前行。己在後行。不得為說法（除病）。
人在高經行處。己在下經行處。不應為說法（除病）。
人在道。己在非道。不應為說法（除病）。
不得携手在道行。
不得上樹過人高（除難因緣）。
不得絡囊盛鉢貫杖頭。著肩上而行。
人持杖。不恭敬。不應為說法（除病）。
人持劒。不應為說法（除病）。
人持鉾。不應為說法（除病）。
人持刀。不應為說法（除病）。
人持葢。不應為說法（除病○二百九十法竟）。
僧祇律云。式叉摩那。在一切大尼下。在一切沙彌
尼上。至布薩。自恣日。入僧中胡跪合掌。作是言。阿
梨耶僧。我某甲清淨。願僧憶念持（三說。而去○阿梨耶。此言聖者）。
<other>○懺二百九十二行法法</other>
式叉摩那。若違行法。直犯佛教。即須懺悔。不壞本所
學六法。當於和尚尼（此云親教師）前。若阿闍梨（此云軌範師）前。
若餘比丘尼前。偏袒右肩。胡跪合掌。作如是言　親
教師一心念。我某甲式叉摩那。故以染污心。受染污
心男子捉手（餘二百九十一法中有犯。隨所犯事稱之）。犯行法。今向親教
師。發露懺悔。更不敢作。願師憶我（三說。彼尼答言）自責汝心。
應生厭離（自答言）。爾（若非二師。應稱大姊。或。阿姨）。

式叉摩那尼戒本（終）

<pb n="876"/>
音釋
溉（音既）。㲲（音牒）。牕牖（上音瘡下音有）。苫（閃字入聲）。閾（音域）。磔（音窄）。屧（音變）。
四分律刪補隨機羯磨疏（八卷）

唐　道宣撰
會入于四分律刪補隨機羯磨疏濟緣記。

<article id="n726">四分律隨機羯磨疏正源記</article>

<other>四分律隨機羯磨疏正源記目次</other>

卷第一
序釋道宣撰疏序
釋道宣撰隨機羯磨序
卷第二
釋集法緣成篇第一
卷第三
釋集法緣成篇之餘
卷第四
釋諸界結解篇第二
卷第五
釋諸界受法篇第三
卷第六
釋諸界受法篇之餘
卷第七
釋諸界受法篇之餘釋衣藥受淨篇第四
卷第八
釋諸說戒法篇第五釋諸眾安居篇第六
釋諸眾自恣法篇第七釋諸衣分法篇第八
釋懺六聚篇第九釋雜法住持篇第十
䟦

四分律隨機羯磨疏正源記目次（終）
No. 726
<sarticle>四分律隨機羯磨疏正源記卷第一</sarticle>

天台沙門釋　允堪　述
南山所撰大部凡有三焉。曰刪補鈔。戒本疏。及茲疏
也。其諸述作。亦裨助此三而輔翼至化者也。予嘗於
講餘。探賾群籍。纂事鈔等記。一旦諸弟子陞堂稽首
曰。南山一宗。諸記備矣。獨乎業疏未廣發揮。願一記
焉。予遂然之。告曰。夫尸羅者。止之妙門也。羯磨者。作
之清範也。能仁所以立斯二者。猶車之兩輪焉。昔吾
祖御之於前。復作疏以廣其道。但後之駕說者鮮矣。
惜乎斯文旨淵而理密。文博而義富。苟不引而伸之。
則辜吾祖之訓。是我罪也。汝曹有起予之興。若孔門
之卜商矣。弟子設禮循墻而出。於是嗒然隱几摛毫
而述。因思羯磨乃曇諦始傳派於法正之遠源也。越
明年記成。遂以正源為目。後之鴻筆。無誚鼠伎云。時
大宋皇祐三年辛卯正月三日。於錢塘淨住白蓮池
上序
四分律三字。當部之通目。刪下八字。茲疏別名。又四
分百年方有。應在於後。律則成道便有。應標於前。今
謂。非百年之別。無以簡五部之通。故先標四分。後言
律也。至於梵漢音義。如戒疏解。又刪下六字。為四分
部內所詮之法。但刪補隨機。是南山著述之用。由繁
故刪削。闕則裨補。今取要行者引而伸之。非要者但
標名而已。故曰隨機。羯磨者。明了論疏翻為業也。所
作是業。亦翻為所作。百論云事也。若約義求。翻為辦
事。謂施造遂法必有成濟之功焉。疏者通意之辭。疎
也決也。為踈通決擇條暢於文義也。又文心彫龍云。
疏者布置物端撮題近意也。序者爾雖釋宮曰。東西
墻謂之序。郭璞註云。所以序別內外也。又序者敘也。
<pb n="877"/>
敘述此經之宗要。及製疏之因由也。爾雅云。舒業順
敘緒也。註云。四者又為端緒。任奉古云。序與緒字義
同也。緒則繭之緒也。凡繭之抽絲。先其緒。緒盡方見
其絲。猶如經之有序。序終則見其經也。
大唐。河唐晉陽。是唐虞之舊封也。及神堯入隋。受恭
帝禪位。始號唐國。京兆者。即長安之郡名也。京者大
也。兆者數也。十億曰兆故。億兆之人所居。亦曰京師。
師者眾也。天子所都必以眾大稱之。沙門者。或云沙
門那。或云桑門。唐言勤息。謂勤修善品息滅諸惡。寶
積經云。沙門者寂滅故。調伏故。受教故。戒身淨故。如
實義故。得解脫故。離世八法故。堅心不動如地故。護
彼我意故。於諸形相無染著。如空中動手無所礙故。
成就如是多法。故名沙門。道宣。大師名諱。字法遍。然
詩書不諱。臨文不諱。講者具稱。故無咎也。又西土以
稱名為尊。如諸佛菩薩名。使人稱之而獲福。諸行業
具如李邕撰行狀。嚴厚本[石*((白-日+田)/廾)]。及僧傳中敘也。
終南山者。福地記曰。終南太一山。在長安西南五十
里。左右四十里內皆福地也。豐德寺。案戒疏批文云。
終南太一山豐谷內太平作豐德寺。若然寺從谷以
受稱。而復安有德也。又應知戒業兩疏俱在彼作。又
二疏廣略。凡經兩迴。批文云。貞觀四年遠覩化表。北
遊并晉。東達魏土。有礪律師。當時峰岫。遠依尋讀始
得一月。遂即物故。撫心之痛何可言之。乃返泌部山
中。為擇律師又出鈔三卷。乃以前本更加潤色。筋脈
相通（此說事鈔）。又出刪補羯磨一卷疏兩卷含註戒本一
卷疏三卷（此皆初作本也）。後往南山。有樂戒者請廣其文。又
出羯磨并疏四卷。永徽初。又出戒本含註并疏四卷
（此皆重修本也）。今所解者即後修本也。寺者。梵云僧伽監摩。
或云僧伽囉摩。此云眾園。五分律云。缾沙王施伽蘭
陀林園為始。園者生植之義。佛子居之。能生植道芽
果本也。或云毗呵羅。此云遊止處。今言寺者華言也。
釋名曰。寺嗣也。謂治事者相嗣續於其內也。國家有
九寺焉。因漢明帝永平十年丁卯佛法初至。有摩騰
竺法蘭。以白馬駄經像屆于洛陽。勅於鴻臚寺延禮
之。至十一年戊辰。勅於雍門外別建寺。以白馬為名。
即漢土佛寺之始也。又吳主孫權赤烏年。因康僧會
所化。遂於江南立建初寺為始也。自此伽藍因彰寺
號。撰者。述也定也。謂訓述文義以為楷定也。又禮云。
述者曰明。作者曰聖。仲尼曰。述而不作是也。
觀夫。觀視也。夫發語之端。亦指事之辭也。聖人者。指
釋迦是大聖人也。列子引孔子曰。西方之人有聖者
焉。不治而不亂。不言而自信。不化而自行。蕩蕩乎民
無能名焉。利見者。周易九五飛龍在天利見大人。王
弼曰。龍德在天則大人之路亭也。夫位以德興。德以
位敘。以至德處盛位。萬物之覩不亦宜乎。又仲尼曰。
聖人作而萬物覩。今謂。大聖出世。則為一切眾生之
所利見也。妙下。以如來出世。推其益妙。在乎澄清三
界繫縛之惑業。亡滅我人顛倒之執計。然後暢以大
慈。廓於真智。開無方之應。揚出世之言。是我佛化世
之本意也。
故者。因土生下之辭。張。開也。三學。戒以捉之。為律所
詮之學也。定以縛之。為經所詮之學也。慧以殺之。為
論所詮之學也。故成論云。戒如捉賊定縛慧殺。三行
相因。斯須攝濟。源即源流。八正者。一正見。謂修無漏
十六行。見四諦分明故。二正思惟。謂見四諦時。無漏
心相應思惟。動發覺知。令增長入涅槃故。三正語。以
無漏智慧除四種邪命攝口業。住一切口正業中故。
四正業。以無漏智慧除身一切邪業。住清淨正身業
中故。五正命。以無漏智慧通除三業中五種邪命。住
清淨正命中故。六正精進。以無漏智慧相應勤精進
脩涅槃道故。七正念。以無漏智慧相應正念道及助
道法故。八正定。以無漏智慧相應八定故。此八通名
正道者。正以簡邪為義。今此八法不依偏邪而行。皆
<pb n="878"/>
名為正。能通至涅槃。故名為道。四部者。即四部眾。僧
尼士女。或天龍人鬼也。五眾者。比丘比丘尼式叉摩
那沙彌沙彌尼也。又應知三學八正約能被法。四部
五眾據所被機。又清訓良規亦屬法也。橫厲。論語云
深則厲。包曰。以衣涉水為厲。重關。鄭玄註禮記云。關
境上門也。謂三界累縛有情堅密。故如重關耳。令以
三學八正之法。橫涉五趣之境。高步翱翔於極有之
地也。乃見大聖人揚清訓樹良規不虗設也。
多位。即上三學八正之法。誠戒居先者。戒疏云。行者
務先學戒。檢䇿非違。三業清淨。正定正慧自然而立。
豈下。謂一切善法皆以戒為基本也。宏大也。依下。遺
教經云。依因此戒。得生諸禪定及滅苦智慧。若無淨
戒。諸善功德皆不得生。
兩途。即化行化教。即經論是開演化導之教。該乎人
天七眾。故曰道俗。今識別邪正。生於信解。故事鈔別
序云。化教則通於道俗。但汎明因果識達邪正。科其
行業沉密而難知。顯其來報明了而易述。又戒疏云。
化通道俗。名理無乖。意在靜倒離著為先。教本化人。
今開慧解。本非對過而立斯言。行教者。䇿其五眾防
護戒行也。別序云。行教唯局於內眾。定其取捨。立其
網致。顯於持犯。決於疑滯等。又云。內心違順託理為
宗。則準化教。外用施為必護身口。便依行教。然犯化
教者。但受業道一報。違行教者。重增聖制之罪。是知
雖分二教。收乎三學亦不亂也。三輪者。即神足說法
憶念也。戒疏云。如來化用必約三輪。創開道務。要先
神足為無信也。既信是聖人。身雖伏從。智開無路。改
次說法。為無解故。神解乃明。煩惑猶結。非可口說為
得清除。義須依行尅證有已。故須憶念為無證也。今
此戒學是後輪收。故曰三輪則攝於憶念。四藏者。三
藏外加一雜藏（合十二部經是雜藏）。今行教即當四中毗尼之
一藏也。約義下。戒疏云。行教起必因過。隨過制約。言
唯持犯。事通止作。故教所設非為靜倒。但隨行科。戒
律一宗局斯教矣。從文下。約能詮之文。則歸於法聚。
法聚者。梵語犍度。此翻法聚。本律有二十犍度等。故
云從文則歸承法聚。止作兩善者。即止持作持。以兩
行順體。體既非惡故名善也。持犯篇云。方便正念護
本所受。禁防身口不造諸惡。目之曰止。䇿勤三業修
習戒行有善起護。名之為作。名實。名者實之賓也。實
即是行。即機者。猶今機也。謂止作兩善名行相應。於
今劣機其實暗昧也。有作曉思之。受隨者。受即據本
戒體。隨即依體起行。故大師云。受謂壇場戒體。隨謂
受後對境。護戒之心。方便善成。稱本清淨故也。願行
著。願對上受。行對上隨。故釋相篇云。受是要期思願。
隨是稱願修行。譬如築營宮宅。先立院墻周匝。即謂
壇場受體也。後便隨處營搆盡於一生。謂受後隨行。
若但有受無隨。直是空願之院。不免寒露之幣。若但
有隨無受。此行或隨生死。又是局狹不周。譬周無院
室宇不免怨賊之穿窬也。必須受隨相資方有所至。
而言二戒者。俱有遮約外非之義也。故大鈔云。受隨
二戒。遮約外非。方便善成。故名戒行。時眾。目三時出
家之眾也。前修。楚辞註云遠賢也。後進。論語註云後
輩也。謂前賢脫進於其戒律。雖成就於受誦。綱維於
住持。然而三時更變。以至像季。時轉澆訛也。㳂順也。
自法流下。案釋老志云。釋氏之學聞於前漢。武帝元
狩年中。霍去病獲昆耶王金人。帝以為天神。列於甘
泉宮燒香禮拜。此佛法流傳之始也。及聞西域遣張
騫使大夏。還云身毒有浮圖之教。哀帝元壽年中。景
憲往月氏。口授傳浮圖經。然時未敦信。道未通行。猶
大江之初源。若巨木之毫末耳。今以漢明帝時。二沙
門齎四十二章經及白氎[書-曰+(且-二+人)]釋迦像至。為其始也。自
後經教漸流。廣開事務。故曰寔繁。寔。爾雅云是也。公
羊傳云。寔來者何是來也。而言東夏者。對西得名。孔
安國云。大國曰夏。戒本下。含註戒本序云。逮乎曹魏
<pb n="879"/>
之末。戒本創傳。終於隋運之初。芟改者眾。若羯磨之
始者。釋相云。曹魏之初。僧徒極盛。未稟歸戒。止以剪
落殊俗。後有中天竺僧曇摩迦羅。此云法時。誦諸部
毗尼。以魏嘉平年至洛陽。立羯磨受法。中夏戒律之
始也。準用十僧大行佛法。改先妄習。出僧祇戒心。又
有安息國沙門曇諦。亦善律學。出曇無德羯磨。即大
僧受法之初也。準此則戒本羯磨俱肇流於曹魏。又
有多家所出。故曰年分異轍。轍謂途轍也。良下。配釋
二持。故羯磨序云。持戒之心要唯二徹。止持則戒本
最為標首。作持則羯磨結其大科。
如別。即含註戒本序。及戒疏中委辨諸家。互出戒本
是也。註古本者。懷素律師云。曹魏鎧律師（即康僧鎧）。於許
都集題云。曇無德雜羯磨。以結戒場為首受日。加乞
不入羯磨。累有增減。乖於律文。一家依文者。即曹魏
曇諦於洛陽集題云。羯磨一卷出曇無德律。以結大
界為首受日。增乞牒入羯磨。魏郡礪師受持此本分
為兩卷。并造義釋。光師所述者。即元魏慧光律師。於
鄴下集。此同曇諦集本。但述錄不順正文。故曰義用。
首云。即首題云。三藏者。其本已亡。願師。即隋法願律
師。於并州撰題云。羯磨卷上下。出曇無德律。片無增
減。然詳律本。非無增損。兼造章疏。并汾盛行。子註。即
小註也。讎挍。左傳註云。讎。對也。校。撿也考也。諸本。即
上四本。紛綸。紛。眾也亂也。綸。列子云。獨繭絲為綸。今
謂。將前四本成用被事紛亂如⿰糸系也。增下。如受日加
乞或加不加。解戒場法或出不出。分亡物法或二或
三。立緣作法或六或七。增則成繁。減則成略。單翻。即
鎧律師本。由單翻出。則於能詮文言所詮旨趣不能
委辨。但包羅通奉而已。至於行用卒難尋撿。故事鈔
云。或單題羯磨成相。莫宣依文用之。不辨前事依本。
本或作文。即曇諦依本律出者。執據。依律緣起隨有
隨書。故云執據。至於篇次義類。竟不排顯。則使覽者
易成迷惑也。准下。即光師出本。則多約義用。如受日
著乞。準乞覆藏法。故羯磨大塗。規猷在故。依受不失。
故曰理雖無爽。事鈔云。大途無失是也。藏迹下。或暗
引律文。或出已見故曰也。今則不爾。憑文據義。標顯
昭然。羯磨序云。律藏殘缺。義有遺補。故統關諸部。撮
略正文。必彼此俱無。則理通倒決。並至篇具委。便異
古藏迹。緣據者。即願師所集本由廣子註故。似其具
周。然非無增減。是止存別見。故素師云。願師則非無
增損等是也。並下結非。由前各有得失。致使後人雖
隨有結界受懺等事起。尋而誦之。至於成敗善惡。冥
然不知。是則斯文但可卷而收之。不可以為後世龜
鏡。以鏡鑑妍醜。龜示吉凶。
綴疏。即礪光願等。遊詞。即浮游詞句也。鈔序云。多列
游詞而逗機未足。至於附記本文摘採義理。使文簡
而理具。濟時而得用者。則少遇於作者之器也。逮及
也。自願師已降。不無繼作。後至乎素師亦再出本。辭
費猶徒費其辞也。至於下。謂將此文濟機行事。未見
有可歸者。所以按撫事務。反壞昔賢。增勞想爾。勞想
謂暗傷也。
不揆。揆度也。庸昧。鈔序云。余智同螢曜。量實踈庸是
也。試。莊子云。嘗試言之。郭象云。以其不知未敢正言。
試言之耳。纂。集也。聖言。即四分本文也。削下。古文有
繁雜蕪薉者則削而去之。遺墜漏略者則引教而增
之。正量。即聖言量。傍出行用。即引諸部也。故下刪補
羯磨序云。然律藏殘缺。義有遺補。故統關諸部。撮略
正文。必彼此俱無則理通例決。並主篇具顯。便異古
藏迹。義舉。即下或約義申舉。指下。指斥古瑕。則知過
者不宜復用。故曰宜改。摘下。或採摘正理。並皆思審
揀擇。有蹤緒者。方立而用之。時下。如現行結界受戒
安恣等法。為時所行之務。則下廣為樹立其儀。同下。
如小房等法。於今少行。但略題其名耳。故下文云。為
法既少。在文蓋闕也。
<pb n="880"/>
本雖行世者。本即羯磨行世。理既未陳。遂作疏以廣
之。故曰相從勒開文義也。
余。爾雅云我也。以大師再治此疏。年當十。故曰老矣。
禮云。七十曰老。而傳[晷-人+卜]日影也。妄損下。謂虗妄損廢
也。正功。能觀身心境界遠離煩惱是也。此乃大師自
說作疏通經。據流通邊。功無邊際。故華嚴經云。佛法
無人說。雖慧不能了。又云。若不傳法度眾生。畢究無
能報恩者。燈燈相照六萬脩齡者。非流通而奚尅。若
約自利。如大集經皆非法行。智者亦云。吾為領徒太
早。於己無證等。淨心誡觀云。若當逐講論見諍。終日
喧放本求枝末。不能拔斷根。有涯者。四大成身。百年
能幾。況復七十者稀。莊子云。吾生也有涯。法行者。大
集經云。若有比丘。讀誦如來十二部經。樂為四眾敷
揚廣說。思惟其義。是名樂讀誦。乃至是名思惟。不名
法行。若有比丘。能觀身心。乃至境界都息。遠離煩惱。
其心寂寂。我則說之名為法行。常一之教者。亦大集
之言也。彼云。無邪命者心清白故。心清白者常正一
故。常正一者性殊勝故。乃至其心淨者能斷破戒。是
則斷破戒者由常一故。又常一者是律所須。如云常
爾一心念除諸蓋等。是律所詮故。餘下。言於此而不
審諦辨論者。而於餘事竟何言也。
京兆如上解。崇義者。伽藍之別號也。按西京塔寺記
云。本是隨朝延壽公于銓宅。至唐武德二年。高祖賜
與桂陽公主。駙馬趙慈景為宅。尋趙公薨。公主捨宅
為寺。以妻為夫。故勅為崇義。餘如前解。集撰。謂聚集
律文以申撰述。
原夫者。考事之前式。發語之端由也。大雄者。目至聖
之人也。以修行大趣理大證果大所化大。雄雄然非
吾佛而案。誰本法內傳。阿含等經皆云。周昭王二十
三年七月十五日。現白象瑞。降摩耶夫人胎。明年四
月八日。於毗嵐園中波羅樹下。右脇而誕。又周書異
記曰。昭王二十四年甲寅年四月八日。江河泉池忽
然泛溢。并皆騰沸。宮殿震動。其夜五色光氣貫于大
微。徧于四方。作青虹色。時王問大史蘇由。由對曰。有
大聖人出于西方。故現此瑞。王曰。於國無損乎。對曰。
一千年後聲教當被于此。又隋費長房。以瑞應及普
曜本行等經。校讎魯史。定知佛以姬周第十六主莊
王他十年。即春秋魯莊公七年四月八日也。普曜云
光照三千。即左傳說常星不現夜明也。既而生下。感
九龍吐水沐浴金體。引步十方各行七步。蓮華承足。
為降魔梵。一手指天。一手指地。發誠實言。天上天下
唯我獨尊。後雖處東宮不染欲樂。十九踰城。五載遊
歷。六歲苦行。年及三十。以二月八日明星出時。於摩
竭提國。成無上道。按此成道當周十八主惠王十九
年癸亥也。示滅即第二十一主匡王五年癸丑二月
十五日也。時年八十矣。御宇。臨御宇宙也。
一人者。如來出世。興慈運悲。極拔含情。離三有苦。證
四智身。故云拯拔一人。一人即成佛也。法華經云。如
來為一大事因緣故出現於世。莫不開佛知見悟佛
知見入佛知見道故。又云。今此三界屬于一人。此一
人即釋迦自謂也。
大教。總彼三藏也。膺期。膺猶當也。即如善見當機熟
時。如來出世。雖曰法有萬差。而所趣歸一。譬彼眾流
會歸大海也。故無量義云。法水一也。江河井池分其
異爾。
着欲。即五欲也。經云。勿令放逸入於五欲。我心。即意
識也。經云。此五根者心為其主。是則心生則法生。心
滅則法滅。已上舉病。
止心下說藥也。又藥之所起次第。要先戒次定後慧。
今所以先論慧者。蓋推斷欲之功親在於慧也。又推
慧之所起在乎定也。定之所起在於戒也。故經云。依
因此戒得生諸禪定及滅苦智慧。是則生起功推於
戒。故曰特須尊重等。
<pb n="881"/>
經云。即華嚴偈言。戒是無上菩提本。應當具足持淨
戒。若能堅持於禁戒。是則如來所讚歎。
二轍。轍車迹也。今謂。教迹塗轍。大要不出止作。先論
止持者。戒相止。行相作。又順初受故止持為先。受已
隨行故作持居後。南山引古德示云。誦戒本一卷。攝
一切止行行盡。羯磨一卷。攝一切作持法盡。由道本
根本行別止作。統攝佛法綱要也。
後進下。結勸也。妙下。要妙在於宗承戒本羯磨二法
耳。
慧日西隱者。即如來化緣將畢。示歸涅槃。故於娑羅
林下右脇而臥。寂然無聲。猶日之沉西也。一切眾生
痛乎困暗。又可知矣。法水東流者。取洗眾生心垢也。
佛法從西流至于東。故曰東流。像正者。佛法有三時。
正法一千年。像法一千年。末法一萬年。至南山出世。
早當像季。故鈔序云。逮像季時轉澆訛。又云。予生居
像末等。淳薄者。淳正浮薄也。
二部。文殊問經云。謂上座部及大眾部也。南山云。上
座大眾創分結集之場。五部。曇無德部。薩婆多部。彌
沙塞部。迦葉遺部。婆麁富羅部。此如來滅後一百年。
分十八。即二十部中去本存末也。即年將四百。分出
二十部也。廣如十八部執論。五百部。智論云。佛滅度
後。五百異部。聞畢竟空如刀傷心等。末下。末則眾鋒
互舉。自此之後。時移機劣。各競分途。莫知其數。故曰
互舉也。先驅。驅馳也。
人或下。指上諸師。始自分部。終乎眾鋒互舉。蓋各從
緣而分異。雖然皆是助揚正法。使無傾墜耳。故涅槃
說。由此異想朋黨相援。互相諍訟。皆悉悟道。又大集
云。五部雖各別。不妨諸佛法界涅槃。鈔云。爰及四依
遺風無替是也。
道由下。謂信為道源功德母也。弘下。以人能弘道故
也。人下。即鈔序云。爭鋒唇舌之間。鼓論不形之事。是
也。古今者。始曹魏終有唐也。
增繁下。如光律師增乞辭。願師廣子註者。考下。謂稽
考彼之實錄。但師徒口傳耳聞為是也。覈下。謂研覈
其綱宗頭緒。略無正本依據。師心制法。即增加乞辭
等。披下。當時有披而誦持者尤眾也。侮（無古切）慢也。詩
云。外禦其侮。刑網不學無知罪也。皆下。務事也。異同。
互望成異。宗之曰同。是昔者。執己行者為是。宗之前
聞曰昔。反隅者。隅即方隅也。謂遍執一隅之見。若能
舉一知三。方曰通解。潛地。猶言墜地也。
慈誥。誥亦作告。劉熙釋名云。上勅下曰告。告覺也。使
覺悟知己意也。如尚書大誥等。佛語既是覺語比丘
令知佛意。故從稱誥。又律藏是大慈門中流出。故言
慈也。論云。依大慈門說於毗尼。妄指。言不可妄有所
指。增加乞辭等。聖意既楷定。妄指是難也。
關輔。關即關內。禹貢雍州之域。尚書曰。黑水西河惟
雍州。輔即三輔。所謂在馮翊右。扶風中京兆立此三
輔以輔王幾也。具羅下。即三十篇也。鈔序云。但境事
實繁。良難科擬。今取物類相從者。以標名首。雜相。如
諸雜要行諸部別行之類。
但下。即上卷攝於眾務。承用有儀。中卷遵於戒體。持
犯立懺。下卷隨機要行。托事而起。隨卷約相備已酬
校。非夫積學。卒亦難了。故今於通辨羯磨一法。推為
作持之要。恐未能該綜。故別標此法。集成其文。以貽
後學也。銓。應邵註漢書云。銓權衡也。又常昭曰。銓秤
錘。也如下別立十篇之題。各詮量有次。使不亂也。
出納下。謂廢出非三義。即駮除異說也。納興是三義。
即搜其同見也。鈔序云。搜駮同異並皆窮覈。長見必
錄以輔博知。濫述必剪用成通意是也。今不盡論。故
指鈔也。
此下。此中但明羯磨一法。有須當世盛行者。隨法被
事令有楷模。仍引諸教以證行用。則在此羯磨上下
兩卷以明也。
<pb n="882"/>
殘缺。或結集時。或分部時。或傳譯時抄寫時。文有殘
缺者。約其義理乃必具之。故須裨補。先則從親至踈。
如下引僧祇五分等是也。次則引諸經眾論是也。故
曰撮略正文。厥或教藏無文。則須以理決通。如下義
立七非等是也。並各至下篇隨事具顯。異古藏迹者。
即光師准義參混聖言。前云藏迹可嫌是也。
以下疏文云。僧及一人法各分三。對首一法但分二
品。故有八相也。一號。即羯磨也。七眾。如下八齋五戒
等法。則收在家二眾并出家五眾。共成七也。豈下示
謙。周易云。謙謙君子。學司。司存也。
譯者。周禮正義云。譯易也。謂換易言語使相解也。法
鏡者。戒疏云。能照達万法也。又云法正。明慧卓朗除
邪倒也。又言法護。能興建正法不墜於時也。運下。謂
分部時運。當佛滅百年興斯名教。斷（丁亂切）章者。言說
有斷截也。章。刑昺云。積句以成章。章者明也。總義包
體。所以明情者也。又戒疏云。四度傳文盡所詮相。故
云四分。此據說之所至。非義判也。又如八十誦一夏
之功也。五分十誦其例眾矣。言律下。以律屬能詮教。
戒屬所詮行。今言律。乃詮行之教也。對下。繁即光願
集本。略則曹魏出者。上云單翻直誦是也。今所出者。
對彼之繁故刪。對彼之略故補。潛務。即古於見行有
不出者。今為出之。令隨機有用也。天音。即天竺之音
也。翻為業者。即業務也。以一百八十四法悉是作持
業務也。所被。以法為能被。生善滅惡等事為所被。因
其羯磨無不成濟。大略。略即簡略也。言於序中略述
大塗。未盡聖意。隨至後篇。廣闢要義以開學路也。從
所題曇無德下至廣要如後來。此一段文。即懸釋名
題也。如藏師解心經。亦於序中懸解經題。可為高例
矣。
疏題十字。如前懸釋已解。卷者。可舒可卷。第者。居也。
此卷居此。故云第一。註集法等者。居士篇之始。此卷
釋盡此一篇。故舉頭尾以括之。訖。止也。尚書序云斷。
自唐虞以下訖于周。篇之名義如下所釋。
決務。開決法務也。初下分文。具現方成。謂此四法。具
足現前作法方成。
缺有之機。戒疏云。缺有之士。今謂。三寶降世豈為憎
生。大意在敦崇殘缺三有之機器也。戒疏又云。大聖
降臨。創開化本。將欲拯拔諸有同登彼岸。滅惑。止為
滅除結惑也。律言。云何為學。為淍三毒令盡。
明功下。薩婆多云。新受戒人與佛齊德。以此而推。出
家僧尼真是功德善法之聚。位尊人天。良由於此。又
大師云。夫受戒者。超凡鄙之穢流。入聖眾之寶位也。
顯下。明其戒德。上既為三乘因種。下則為六道福田
也。大師云。所以為世良田者。實由戒體故也。
內外分塗。即內凡四外凡三屬七賢位。凡聖者。小乘
從見道已上入無漏名聖。下皆凡也。若大乘依法華
瓔珞明位有八。一五品弟子位（外凡）。二十信位（內凡）。三十
住位（聖初）。四十行。五十回向。六十地。七等覺（因位末也）。八妙
覺（是罪位也）。約寶者。第一義諦僧稱寶。故薩婆多云。若施
僧寶者。塔中供養第一義諦僧。若施眾僧者。凡聖俱
取分。今謂。白衣中亦有證果者如。律中見諦學家是
也。故曰通於緇素也。就儀。約外相也。以外儀雖同。持
毀有異。持即體相俱備。可應滅惡門事也。毀則體穢
相淨。可應生善門事也。
情見相投者。六和之二也。以情同即意和也。見同即
符一正解也。上善即生善等事。因和而得成。登成也。
下惡。即滅惡等事。因忍故得滅。又和必該忍。忍亦収
和。生善滅惡和忍須備。今且偏對耳。聲教即法辨之
教。所謂羯磨也。若非此法。何以通成僧務。弘理。弘大
也。別佳。梵云四摩。此云別住。即隨逐僧所居住。並使
同遵。又凡作一法。須具十緣。如下所明。
功能而翻者。以此法能辨生善滅惡故。衣食受降者。
衣須受持限內說淨。食則通収四藥。俱有手口二受。
<pb n="883"/>
但七日一藥開說淨。蓋免第八日犯長故。人法。人即
受戒。法即說戒。自恣結解諸界等後。謂下。懺夷殘等
罪。治罸滅擯。殄四諍四違諫等。皆名滅惡事也。名通
善惡者。懺罪名善。治擯名惡。俱在除過𠎝耳。夷。平也。
同太虗。即善生。云虗空無邊。戒亦無邊。懺重。即夷罪。
能令下。目連問罪報經云。犯波羅夷罪。如他化自在
天壽十六千歲。墮泥梨中。於人間類。九百二十一億
六十千歲。阿鼻。具云阿鼻至。此翻無間。應法師云。無
間有二。一身無間。二苦無間。
業義通者十善業等。緇素同脩。故云非局在僧。若存
業名。義有相濫。去華存梵。知非俗行。故言揀異。
絕聽。猶惑耳也。正翻。即上翻業也。舊解。即上云今有
翻羯磨為辦事也。
但廣明非。不離七非也。翻其非者。即名如法。
內外。內即有情。外即非情。相續。揀一報實色聲也。今
於報色聲上。起方便色聲。名相續。又以報屬無記。相
續通善惡。故以善色聲為體。戒業章。即出三宗戒體
中。業即業體。
三聚。以三聚之名出於成論。法相所収。律中全無攝
法。隨相明體者。如下云據法本體義張三位。隨相略
分以為八品。故云但有等。然則下。以羯磨聖法。託彼
情非情等事而興。事既不一。法亦彌廣。不可以定出
其體。
十誦下。彼對首心念分衣。佛言。是名羯磨。又四分三
語中。及為白衣說法中言羯磨。此皆誠實之文也。
常念四儀。行住坐臥。心念自策也。如下云來往繫心
衣食起觀止得獨運是也。
對首及眾法二種心念。皆為集界無人。故例開作。受
淨。即受衣藥及說淨也。捨墮說恣者。亦為界不漏故。
開對首作。
和白。如非時和法論法毗尼白說戒自恣單白等。結
解。即結大小界法并解等。受懺。即受戒懺重擯治諸
違諫等法是也。
小事。即心念事。未假餘人證明成就。如晨朝六念法
是也。
中猶通者。中非正訓。通義如通也。謂微通大小故。微
亦分也。若無下。謂界若無人。則通為對首心念。是微
通小也。眾法下。以眾法合須四人已上。今為不滿。開
作眾法對首。故微通大也。故此下。合結住持。如結界
等。注下受戒等。
息邪。如與狂癡法等。靜謗。如諫擯謗法等。悔除。如學
悔出罪等。
僧得者。言僧可得自在。或作德。適緣。適從也。上得兼
下。即眾法無人。可作對首心念也。下非潛上。心念對
首法。不可使眾秉也。故說下。示上得兼下之法。雖作
下。如說戒本是眾作。今對首似乖。而表半月一淨是
同。又以彼此相對。故曰戒法相攝自他雙被。餘有下。
然眾法未必皆通下作。如結界受戒等。理須僧秉。故
曰限當位也。
來往繫心者。即四儀中有犯輕者。開責心悔輕吉。及
衣食念念作觀。說戒座上發露等。
假證。一人作證也。今無人故名緣闕。待形。言形有所
待也。今若無人。理開心念為濟形命也。
衣服施緣者。如分亡人輕物法。當界無人。開心念受
等以濟形苦。心無別求。
告白證成者。如受七日法。白僧殘諸行法。白入聚落
法等。持懺。即受持衣藥。懺波逸提法。乃至懺重吉羅
法等。
如懺捨等者。即捨墮法等。取說戒自恣。受僧得施。受
亡五眾衣物也。
不同下。此說對首心念也。本是對首。緣通界無人。開
成心念。得人對首。即是本位。本對一人。外不須集。故
曰得人別眾。眾法心念。眾法對首。都緣本界無人。次
<pb n="884"/>
第開之。有一不集。並是別眾。故曰大略同此。逸提同
故。
決蘭得名中上三境。即大眾小眾一人也。
如受戒者。受戒有差教授師召入眾。對眾悶難。并白
四成。四白三羯磨。捨鉢中有行鉢。正懺時懺主白和。
受功德衣中有差五德。并付分五德白和。正受功德
衣和法等。亡物中有分亡人輕物法。差五德分付法。
賞看病人法。從下雖法有三四。而止成於一事。故局
稱一緣。
古人下。大鈔云。亦可引用十誦。彼則定有百一。一百
三十四者。就緣約相。都合一百三十四羯磨。略言如
此。更張猶有單白有三十九。白二五十七。白四有三
十八。若通五十別法。則有一百八十四法也。
僧尼不同者。僧有差教授尼法。并受戒懺殘法。尼有
差求教授法。差自恣人往大德僧中法。遣信受戒差
使法。尼與僧作不禮法等。同秉。即受戒懺殘法也。二
部。即僧尼也。
結集諸白者。如差往王城結集法。問優婆離法。優婆
離答法。問阿難法。阿難答法。此皆佛滅後和作故。知
事如理亦通得。
然則下。以學不猒博。博則通矣。瞻。富瞻也。古云博學
為濟貧。此言誠驗。資益也。大鈔云。若全未預法。則隨
人一部為依持。順文謹用行之可以為準的。通觀。觀
視也。經遠。言垂之無疆也。以其通覽必有所稽。則取
信於未來。斯為學之用也。大鈔云。若四分缺於事法。
他部自有明文。理必準行不乖。二是管見。謂若執一
部之見。其猶以管闚天耳。南華真經云。是直用管闚
天。用錐指地也。不亦小乎。
三品。單白。白二。白四也。又心念對首眾法。皆同當律
也。求聽。即求僧聽許也。下云唱事開聽是也。亦名中
間羯磨也。大鈔云。受日。諸部不同。僧祇有二。初七日
同於四分。後事訖便用中間別法。蓋皆□無異品。亦
同僧祇。三品羯磨。如此所明。亦不別立中間羯磨。唯
十下引證。以五分不出別法名相眾法。別法俱名羯
磨。若古師云五十名別法。是非博贍之咎也。
所作。望僧為能作也。唐梵者。梵當為翻字。恰（苦洽切）猶
正也。然是也。百論翻云事也。言事即是所作業故得
符合。解云。即真諦所立事。或僧中立條約等事。
問下。釋羯磨義。以僧聽忍。又不遮障。即是所作事名
為羯磨。此亦名直白法。打木。即今白搥法是。
唱白一分者。如請白法云。大德僧聽。某甲比丘於此
處雨安居。若僧時到僧忍聽無白如是。是一分也。又
云。某甲比丘為僧事塔事出界行。還此處安居。僧忍
默然故。是事如是持。此云羯磨一分。
後二即白二白四。前三即所作單白中間也。準下似
問辭。今下是釋。改辭者。如三人但改云諸大德。理通
無失。論即了論。彼云中間直白。此三羯磨三人等通
作。餘二必四人已上。
九種法。即上三位各有三也。十緣。即稱量前事乃至
第十答所成法。竪義者。勸後講解之人。引下文來此
明之也。
下文。即辨七非中自解也。
三情事合。云情非情事合。離衣。衣屬非情。老病屬情。
造房屬非情也。付鉢。即展轉取㝡下鉢與之。今持為
非情。人為情也。
是非互有者。不出人事法三。皆附一法而起有。非成
失反此名如想。下如舉受戒事為宗。人無遮難名實。
異比輙加名妄。破戒者。和尚犯提。餘僧得吉。是自惱。
令彼虗受是惱他。又請日事虗出界。招譏妨道皆是
也。有智隨時配之。不可盡論。
生善。生世善心也。出世之田。言為出世之良田也。果
向俗人。言俗中有證四果向者。授必在於出家者。須
要五眾為彼授也。
<pb n="885"/>
比眾。即比方於眾。以譯僧名。加和合。言和合眾也。佛
法眾。眾即是僧。非四不成。大論云。以四樹成林為喻
不明僧義者。餘經不說羯磨說戒。是為僧和合義也。
所以但從眾翻。恐濫。濫三二人眾。
單兩。但言眾名單。加和合名兩。然和合亦以眾為本
故。
然此下。若依儒教。則以三人為眾。故漢書功臣表曰。
三人為眾。攬假。攬方便假色之用也。今四僧為本。攬
和合為僧之用也。故曰義相類也。
凡聖。凡則収內凡已下。聖則収見道已上。儀寶。儀取
外相。約住持也。寶據證真。據理寶也。功用。即功德力
用也。理約達會為言。事約六和無別為稱。機教。是今
用教之機。
水乳無二者。戒疏云。如乳合乳。如水合水。不得云乳
合水。以相合非體。鵝能別故。以下三人。言下三人亦
名為眾。又四人眾。假下三人以成故。還攬四人以成
僧體。其猶攬指為成舉體也。緣成即一人二人三人
具成四之緣。故下云分兼眾義。
小論。即俱舍婆娑。五陰。即色等實法。揀方便假色。即
一報色等。別用。如一人俱作心念別法用也。不隱沒。
即現見五陰也。無記。以一色三心未流入行心。俱屬
無記。持犯云流入行心方成別因。此則顯以五陰實
法為體。行陰。即善行陰所攝。
人假。即實法上起方便假用為體。以實法屬無記。不
通善惡。故曰無用。陰本。即實法以實上起假。假還依
實故。如下取例也。身口鼓動是假也。報得色聲是實
也。報色例陰本。鼓動喻假用也。
今存下。即依成實為彼。與四分宗計同。皆空宗也。然
下。雖云律與成實同計。則不說假用為體。但出一人
乃至二十眾也。與上不同。故不廣引也。然則前後五
科俱無斷割。今以義意評度。約數假用。內外相須。氣
味還同。為今所取（思之）。
三根。見聞疑也。持說。即持衣說藥。若不足僧數。亦不
足別人。故等者。等取二十僧也。
法務下。但據法事合用現集多少而論也。能所俱體
者。即能所說聽共為體也。如四人說戒。一為能說。三
為所聽。除所為。如受日人等。不屬能秉僧體。
俱非盡辨者。別非辨僧法。僧非辨別法。故大鈔云。僧
者但得御眾法。已外對首心念法之與事。決定不得
眾作別法。例亦不成。當分通辨。眾法別法各有當分
覈下。正顯當分通辨。三緣。即一人眾多等。僧次。引證
一人也。功用極大者。如別眾食。但得一人入。則免別
眾。豈非一人以濟眾乎。通界下。謂盡界集僧。若不滿
者。作眾法心念。此法既成。與百千人所作眾法同等。
敷教。即敷揚正教。一與多同也。
有下。結前四義。然下起後。所解法成。即具六和方成
僧義。經即華嚴。
正戒。以戒正則可為淨慧之宗本也。又淨戒為萬德
之基址也。同受。即同一受體。同行。即同一隨行。有缺。
隨缺於緣成者。不名僧也。見慧。即同一正見所發之
慧。非同邪人六十二見之邪慧也。同界別法。雖同一
界。各自作法不犯互別。如調達之黨不入正見之僧
也。淨行。即行和同修也。當離四邪五邪以活其命也。
利乖。由邪命故受利則乖也。
上三。則戒見命也。三業。則身口意三和也。身和同住。
口和同默。意和同忍。苟前三體同而後三不和。亦乖
僧義。
德用。三體為德。三和為用。又於體於和各有德用。故
合而言之也。
三位。即大中小事也。三法。即心念對首眾法也。三相。
即一人眾多人四人已上也。異法分人。即四人可行
說戒。五人可隻差五德行自恣法。邊方五人。中國十
人受戒等。乃至略五人十人也。前二四人五人。對後
<pb n="886"/>
得前名法。爾言約法。止用四五也。以說戒能說所聽
既無所為。故相綰用四得成。自恣以隻差五德。牒名
入法。不入僧數。故須至五。治罪。収懺捨墮也。以懺主
單白和僧。不入數故。舉證者。舉収五德。是舉罪人也。
證収眾僧。是證明彼所犯者。又収懺主證明彼悔罪
故。後二。即十人二十人。對前得後名。逐情者。中國制
十人受戒。以僧多故。恐所受怠慢。人多必生慇重。下
云善心浮雜故。又二十人懺罪。緣所犯者情重。增受
戒之一倍。方可濟彼。
中邊。即中國用十人受。邊方僧少。開用五人受。隨下。
對上受體。故名隨也。專精第二者。由來不犯名專精。
犯已起悔名第二。對專精。可四人行說戒。對起悔。可
二十人行出罪。
非四不名者。以大聖知三人已下勢力未勝。辦事未
竟。故限至四也。
邊受。即邊方受戒。但下。顯用五所以。無言表淨。五德
無言。方表已淨。已上說自恣須五也。方下。說邊方受
戒。別問。即差威儀。師下壇問難反白。上壇召沙彌入
眾和白也。前受。即能受人。以五人僧境少故。容起彼
慢。若加至十。境勝心猛。故可發戒。情浮。情意浮慢也。
中受。即中國受也。三僧。五人十人二十人也。濃薄。後
為濃前為薄也。前境。即三僧之境也。猶如也。三品。即
七日半月一月。此取倍增義可類也。
同五。邊方受用五人。自恣亦五。是同也。減半。減中國
之半也。據下正難。意云。邊受既開五。邊懺殘應可十
人不。機侯。即渾儀也。上符天輪一無差失。以候於時
也。今但取差失教旨之儀。謂減惡從急。故不例開也。
除中國。律若云除。即顯邊方開十。今既無除。則中邊
懺殘皆二十人矣。大疏。即首疏。
朝夕諸念。即晨朝六念懺輕吉等。諸白告。即白入聚
落衣藥說淨等。諸結解。此約白二法。如結二同三小
等。等取作房分衣諸法也。不相通者。如六念不可對
首。及僧秉等對首亦然。
通下。應知上法無人可以通下。下法者人不可以通
上。即前中事是也。亦爾。開作對首心念也。
人位。即通一人二三四人也。分三。即本眾法并眾法
對首眾法心念。既開三位。據作之緣應合有異。未知
何者是邪。少多。多容四人已上。少但三二一人。通下
二位對首心念。三別眾法對首心念。僧局要作法界
也。別通。通自然作法也。唯在結界。以不許傳欲故。一
則地弱不勝。二則要知界畔。餘法則開俱閉。無有開
欲義也。三別。律云應來者來。應與欲者與欲來。現前
訶得人不訶。是名和合。反上三和。成別眾也。若對眾
下。即對眾多人。於上三別中。但無第二一種。前後二
種俱有。若對一人下。即作眾法心念對首心念。但具
一別也。文中對字。但對望之義。
半月。即行半月摩那埵。一白問難此約對眾時問。各
行眾法。即各於本眾作法差人徑也。如請教授。是尼
差徑僧也。具德應教授。是僧差往尼也。至彼此部那
僧尼二部。部即部黨部類。面對作。非正對彼面作法。
前三。即受戒半月出罪也。二十眾下。引事證也。一相
約。僧被尼說而未顯尼被僧。如次科明。律云下。此說
餘不通之法也。受誦。即尼或不解。開於僧中受誦已。
歸寺當部作之。
受戒等。等取半月出罪二法也。不禮。見僧不禮。不語。
不恭敬三法。不得對面作。但可遙秉被之。又下。如此
一法。亦不對面。但遙為尼作。以違反僧捨教授也。
有三。即對首眾法心念。又眾法有三是也。二三。此約
小眾懺也。一人。但可懺下品蘭。今若中品。用一人懺。
則無教可準。
除三法。即受戒自恣出罪也。
四僧。即四人五人十人二十人僧也。
形法二同者。與剃髮乘白形同。與出家受十戒白是
<pb n="887"/>
法同。觸惱中。因前綺語作法。轉與身綺重惱於僧也。
諸制。受功德衣難事。略自恣等白是也。差人。如差人
說麤罪。差人分臥具法等。被緣。還衣離衣等法是也。
處分。作房指授等法。此皆用白二羯磨也。七法。即訶
責擯出依止遮不至白衣家等七羯磨也。諫證。即四
違揀等。證則憶念不痴罪處所等正證知法。等者。等
取餘式叉學戒法受具法學悔諸法也。此皆秉白四
被之。故法雖多者。即單白三十九。白二五十七。白四
三十八。以二攝盡者。不出同一說戒同一羯磨二種
僧攝也。四下。以四人通秉一切法。止由事有大小。故
加至餘五人十人二十人也。
初僧。即四人僧也。除三法。即五人法十人法二十人
法。
倍三人者。五人十人二十人。皆倍倍增人。除三單白。
除自恣五德和僧并邊受二白。並是五人攝（即和召二白也）。
二白四中。受出罪也。通乘三法者。言只通秉上三單
白耳。餘不通之。約事下。正顯三單白二白四義。三白。
差教授一白。教授白召一白。對眾問難一白。白和方
是主五德。自白和却入數同僧用也。
四人僧収。以教授不入數故。只四人成也。方五人者。
以召沙彌入教授在數。又羯磨師和僧問難。亦入在
數。故曰五人僧攝也。若據正受。四人應成。事須別問。
故用五人。
戒師。即羯磨受戒師也。身非下。顯不入數義。但秉下。
須顯入數義。以戒師一白和僧。為僧秉也。故非別持。
請訖。即作白請和及不忍者說。俱在僧中故。戒師與
餘四人。相從成五也。
受衣。即受功德衣人。不得利。即不得受五利也。
始終重作者。意謂初始為能秉僧。至終亦名能秉僧。
可名僧攝。若前後互入。即須五人以成僧用。便是所
為。觀古人意。似四人攝將前科。今師意點對可曉。白
和為他所量。必須身外有四人僧也。
未必同席。以長衣隔宿還故。威儀入眾。即教授師也。
全別。不同懺主和白為僧所量也。此問似順古學悔。
以無人能秉說戒自恣二法。開學悔人秉。學悔自不
入數。可以為例。
邊受。邊方受戒要須五人。三十捨懺亦須五人。故云
諸尼薩耆也。不同下。以結界唱相人。及說戒人皆為
僧作故。不為他所量也。成四即行。言滿四即可行也。
以自他同遵故。
事中須之。言須用之也。何不列者。即四人僧中。但云
除三法。謂自恣邊方受戒出罪。何不言除結界也。以
結界中有唱相人故。據此應五人攝。
有人下。此初解也。謂律文略舉。非謂餘者不除列之。
便言不得。揀數約之。半減五人也。專精。不犯者。第二。
是犯者。犯已須懺。第二白法方起。故文云有二種智
人。一者專精不犯。二者犯已能悔。即第二白法起人
也。結界下。結界雖有唱相人。功德衣有受衣人。並為
僧作務。皆在五僧所攝。但下。但非正所為人皆四人
攝也。四眾。即四人眾也。以布薩無正所為人故。一切
拜人。如罵知事戒中引僧祇云。罵正拜人。指歸云。拜
者全取受命之名也。以為僧故在四人収。非屬所為
相涉僧別。上正唱時。相似別唱也。已入僧相有涉也。
五百下。彼問云一人三四人行道。或在白衣家得結
界否。答不得。五人已上得結。覈下。是大師推覈不取
五百論也。入教。即羯磨。
四僧。四人僧也。三人者。一人眾多人四人也。三法。即
心念對首眾法。皆収僧盡者。以四人能被一切羯磨
故。若爾何須後三。五人下是釋。八人。古師妄出。謂懺
中品蘭。既是小眾。上品蘭要倍四人以懺也。夷邊方
便。即是方便蘭也。十誦下。彼說上品蘭。界內集一切
僧懺。中品。出界外小眾懺。下品。一人懺。本無八人之
目。
<pb n="888"/>
四別。四人至二十人僧。但三。單白二白四也。初僧。即
四人僧。餘三。五人等。淳薄。即厚薄也。心輕罪重。要境
勝故。令彼心強也。假多緣故拔彼重罪也。情事。望僧
為情事。問和連詞。但言和合說戒情事。則決不勞至
於二也。諸差。即差分臥具。差受自恣等。諸結。即結大
界戒場小界等。治諫。治則訶責擯出等。諫即四違諫
等。
問下。意云所秉法中。約事不論體。能秉僧中要說體。
既許說體。何獨四人。今五人亦可說為體耶。以為僧
本。本即本體。
為事。如懺主單白為他所量。為此事故不入僧數。三
僧。即五人十人二十人。以前四為本故。其猶枝葉雖
茂。必藉根本。故前得本名。當白自體。言各當單白白
二自為其體。由附事有大小故。次第隨增無非是體。
自是為事。為受差及和召事。此外四人獨名僧體。若
爾何須差問。但下是釋。法自是體下。重明法體。言當
白即是自體。非待白外重加白亦為體也。以三法各
有根。被事各有成故。
就從四僧。對前眾多一人僧名後。減下。如減一人白
說戒不成等。過限俱非者。律云。如白作白。如羯磨作
羯磨。不可以單白增至白二。白二減作單白等。未審
何意不得增減耶。
乖別過起者。假其數定。容有不集也。非情惱者。法是
非情。本無所惱。不同別眾不和成惱。
聖教。即白與羯磨也。缺不成務。或缺或剩俱不成辦
前事也。制僧數定。四人行說戒。五人行自恣等。是定
不可減也。越度減之。成越法度也。過數。四本開說戒。
今若過者蓋益善。更無方便。易集則須盡界。難集理
須出作。除此二緣。更無方便而開別也。
若准下。彼以法例人。唯多益善。如單白增作白二。白
二增作白四。彌善。減則不成。此乃部別不同。若四分。
則法須楷定。加減不成。
三種教。心念對首通於二界。白等三法除結界。於自
然上作。外餘專唯作法界也。今且通而舉之。
初是下。示通秉之處也。緣隨開作者。隨六念持衣等
緣。皆開於上作之。
聚下。即聚落蘭若水界道行。開秉結界白二。以是草
創所依故。不得說欲。以結界不許傳欲。故特限之。是
所行處。以開自然地作故。五人以有隻差五德之義。
故須結界已行之。
初從兩對。此約取欲時兩人對首。未至僧中故因也。
終下及後傳來。是應僧法。法既依結界。欲豈容自然。
故成果在僧也。
若爾下。此難因前大界等中云。對首心念緣隨開作。
本是眾法。要五人行捨墮故。下通別人。為僧不滿故。
開作眾法對首。有人不許。非謂約界不合。相體。即法
相體見。
九品加小眾對首。如云二大德一心念是也。或只在
對首中収。則成法八般也。二合。即情非情合。如老病
離衣。望人老病為情。望衣重為非情。若具方可加法
通號僧者。始從一人。終乎二十七位之人。皆名僧也。
以一人亦能辨心念故。
雖四。聚落蘭若道水也。
在緣。即上四緣。九品。即上云廣為九位是也。相有。緣
相具足。曰有可得被事名成。反此全闕名無。被事不
成曰壞。則通成壞者。如說戒僧闕者。開對首心念則
成。僧滿不結而說名壞。兢勵。兢兢勉勵也。
日月。即黑白大小日月。及衣鉢有無也。二合。望某年
太歲是非情。望受具人是情。身下。即無病行道。有病
當治。
捨請。如己有兩處食請。捨一處與同類。免背請提也。
望作法捨。是對首故。諸界。作法自然通得。
通三。情非情二合。二難為情者。五分云。欲安居時。先
<pb n="889"/>
思量有難無難。無難應住。此約自妨難邊。屬有情也。
約處所邊。屬非情也。淨藥。藥非情。患為情也。持說。若
就人持說。亦合情収。今約法邊非情之限。
獨秉。約無人故。開作對首心念。三大界。即人法二同。
法食二同。法同食別界也。不許住。以場非攝僧住處
故。借使王立房者。慚愧比丘剔壞之。安居篇云。若依
大界安居。戒場及餘小界內。不成受日。以非本要心
處故。若先無大界。依伽藍結者。若後結二界。隨界受
日並成。莫非所要地故。今約先已結場說。餘法。餘對
首心念法也。如受三衣并捨等。於上作之無妨。以通
作法自然故。
約事。望說戒事。是非情也。二合。望機淨是情。望應法
是非情。唯是非情。約衣邊說。自量屬情。望衣等非情。
又成二合。今約下。文自釋二合義。自恣下。望自恣法
邊屬非情。約人應法名二合。局一。上約一法事上為
言也。
通界可行。意云通界集人無者可行。有則成別。若有
二人已上。當改作眾法對首。四人已上。改作單白說
戒。故曰改法也。
三小不通。無難不可結三小界而作也。戒場時有。如
大界內都無人。又大界中別有難者。可於戒場上作
之。此非恒作之地也。
二合。如七日藥。望牒病緣是情。望藥鉢邊屬非情。白
事。望比丘為情。望作事通情非情。
不得向二。以但對首無別眾過故。縱有旁人。亦不須
集。邊和。四人捨懺。懺主受懺。須問邊三。
如後白者。白行行法。白僧殘諸行法。白入聚落法。尼
白入僧寺法。此界於自然作法界。但對一人白。皆通
成也。
說恣等者。等取受僧得施法。受亡五眾衣物法。
二合。望衣罪邊屬非情。望能悔人屬情。說恣非情者。
局望戒與罪邊說也。若據所被并能恣人。即又二合
也。
久廢。言不可用四人和白也。以僧祇正斷五人為捨
隨故。不可自和自忍。五緣。一請懺主。二為說罪名種
相。三捨罪。四訶責。五立誓。小眾具六緣。加第二受懺。
問邊人五人已上。又加初從僧乞也。大鈔云。三人二
人法亦大同。既是全別。初捨衣云。眾多。大德一心念。
然後自陳云。捨與眾多大德。捨罪中。問邊人若對一
人。大略可知。捨財還衣。直對而已。若論除罪。無問邊
人。但具五法是也。故曰隨機不定。
前境滿四。意謂懺主單白為所量。可言不入。只如能
懺之人。應可足數。所為未除。言能懺之人。正在所為
中収。而未及除之也。縱使懺畢。尚屬所為。終非僧攝
通七者。三大二小并場。共成六界。四種自然為一。故
成七界。不開小受者。一席作法曾無再用故也。因舉
便捨。即懺捨墮說戒。小界行四人法。自恣小界行五
人法。若將一是所為。止是三四人法。今且甬能所為
言也。
懺蘭。約中品也。輕者。即下品。事是情過者。如摩觸女
人身上衣。破羯磨僧。盜三錢已下僧私之物。是中品
蘭攝。界亦可通。通七種也。如上五。即眾法對首中。
餘語。妄作異語惱僧。又喚來不來。名身觸惱。故以單
白制斷也。形法。與剃髮名形同。與出家法名法同。此
皆情事也。諸僧即修道增自恣。白諍事增自恣等。結
集法。如差往王舍結集法。問優波離法。優波離答法
等。望法邊屬非情也。滅下。即滅諍非時和白。受功德
衣和白。望諍與非時德衣邊名非情。望比丘邊名情。
故曰二合。
對人。剃髮但滿四人。差教授須滿五人。兩分。人少行
眾法對首。人足行自差也。非分者。然作三法。人多益
善。今且望單曰三十九法。不同受戒懺殘。限定十人
二十作。故曰非分。
<pb n="890"/>
作法。以自然地不堪秉故。四種。即聚蘭道水。七界者。
三種小界。并結大界法。結二同法。結一同界法。七結
戒場法。故下文云。三大三小名多義一。戒場自分。故
須圍遶是也。差問三白。即差教授白。召□白。對眾問
白。唯在受戒小界中秉。不通餘界上作也。餘自恣差
人白二。及五德和白。又說戒單白。皆上局自恣說戒
二種小界上。亦不通餘法界也。又三種互望。亦非通
也。非無下。應先問云。說恣小界中舉得罪時。為即於
此小界上懺己說恣。為就別界耶。將文通之。如下云
不無因舉便即治出。事由後生。不在現作是也。又但
發露已後。於大界上通行亦可。行鉢。以塲無罸鉢入
厨之義故。德衣。以制前坐比丘賞勞塲非住處故。形
法。剃髮出家要和白大界僧。律文因輙度巧師兒。來
問僧不知故制。白告不爾。房房語知故。塲非秉處。差
使差說麤罪差教授尼等。
諸結。即結大界戒場不失衣界等。離衣。老病衣重聽
作法離。房。即指授造房處所。并持故房與道俗經營
法也。守。差人守藏法也。差人守功德衣法。但望人為
情。衣房等為非情。
問下。謂白二五十七法中。有差自恣一法。上既云自
恣要五人。今又何云就人唯四。不通五人。則成相違。
答下。如此立難。蓋自己不明爾。今自說。四人為能秉。
五德為所差。故曰前境不定。人乃是緣。即所差人也。
乃是差法中所牒緣也。斯人未可足成僧法。至後自
秉白和。方得入數。故相從是五。餘差下。即差人分亡
人輕物法。差分臥具法等。皆是正差時。牒名入法。不
入僧數。差已通入。故曰例知。非謂下。謂非謂百人千
人不舉行白二法。又只制五人局行單白。白二專在
四人。餘五人等。在制立之限外也。
若爾下。若云所為不入數者。且如捨墮中還衣。有遠
行緣。即日還者。作法付彼同友。今展轉還。彼得衣已。
屏處付之。須作展轉羯磨。其文如亡人輕物法。加云
僧今持是衣與某甲比丘還某甲比丘。若爾豈非受
展轉羯磨人不入僧數。便成五人。何言除所為人外
只用四人耶。答下。猶是四人者。意云受展轉法者。即
是所為之人。不入僧數。此外須自有四人。以所牒名
入法故。何得又疑。
七箇白二。即結三小界大界戒場二同一同法也。重
加。結竟不可於上復作也。如攝衣。謂攝衣就僧界上
起故。場非秉處。若行秉者便成遙結。受日。要依本安
居處故。場非安居地也。下鉢。乞鉢戒中折伏之法。令
展轉收最下鉢令持。有罸鉢入厨之義。場非廚故。房
舍。即指授造房法。場非造處故。此皆不通場上乘也。
餘還衣等法可通場作。
生善滅惡者。如受戒白四是生善也。覆藏等法是滅
惡也。餘二。即不通非情及二合也。
四人。如諫破僧等。四人可為能秉。五人不通。非謂不
通五人。但制五人單為別事也。唯不言五人中。只通
自恣和僧一白也。若爾何故前云三白耶。答此猶順
古也。廣如下文。十人。受戒中白四十人作。出罪白四
二十人作。
說恣小界。以說戒但單白。自恣通單白白二故。無白
四也。事由後生。即前云非無舉罪即有白懺大界通
作。
三緣。即事僧界也。四緣。加法之一種也。
有三。懺輕吉六念說戒座上發露。自局。不須對人也。
七法。即安居。說淨。受藥。受七日。受三衣。捨三衣。持受
鉢。本是對首。無人故開作心念。故曰通於對首也。四
法。說戒。自恣。受僧得施。受亡五眾衣物。本是眾法。故
曰通僧。無人開作心念。故又通對首。在文。即正解文
中。
七種。即上安居至受鉢。五種。即眾法對首有五。謂捨
墮。說戒。自恣。受僧得施。受亡人五眾衣物。望本是眾
<pb n="891"/>
法。無人開作對首。故曰通僧別也。於中捨墮不通心
念。故前文云。四法通僧別是也。餘下。即餘二十二法。
但對一人即得。若除小眾。則但二十一法也。懺蘭局
小眾。以但對首。有懺偷蘭遮法。此收中品蘭也。然以
中品小眾正對。亦只一人。至如下。釋上通僧別義。
三白。一差教授。二白召。三戒師對眾問難一白。一白
四者。即正受時一白三羯磨。共成白四。辨前多法方
發起無作戒體。相有。謂結界須唱方相畜眾要須有
德。律中制未滿五夏。及滿五夏愚駭者。今依有德是
也。不得重加。謂結已不可於上重結。
就事。即所被事。分三。即情事非情事情非情二合
也。
口言。要口陳詞令耳聞也。為前證境。即二三人為他
作證明境也。又能作之人。意在通己言情。告以事緣。
波須互相領解。方被事成遂。雖下。即眾法對首。皆眾
不滿故開成也。四下。以四人能秉一切羯磨故。乃三。
即五人十人二十人。由事大小。故加三位。覈其本體。
但在四人。故曰宗歸初位。故前云四人成體。加一為
事。故後三僧不名本也。若減。即減四人也。
是弱者。謂四處六相是自然地也。弱不勝眾法故。唯
開結界一法爾。相接。則成錯涉之過也。要須中隔自
然方分兩界。名多義一者。如二同一同等。雖有異名。
不妨同作法界也。戒場不爾。雖有中隔自然及外。有
大界圍繞。方可受戒。若先結大界。後結戒場。卑公云
恐無所獲。雖下。即場相并大界內相。空下即中隔自
然也。
<talk>四分律隨機羯磨疏正源記卷第一</talk>

紹興府會稽縣廣孝卿蘇墟里屯頭村前莊西保
居住清信奉　　三寶弟子進勇副尉顧　宥。伏
念　先妣樓氏五娘。傾亡往日。思乳哺以恩深。純
質何方。念劬勞而德重。少伸報効。須伏妙緣。特啟
誠心。施淨財七十貫。開記一卷。永助傳通三寶光
輝功嚴。樂報　先妣。然願蠲除五障。清淨六根。萬
行齊修。十身圓滿。次冀顧宥根塵清淨。福壽增延。
法界冤親。同登妙果。
時戊辰紹興正月上日　謹題

<sarticle>四分律隨機羯磨疏正源記卷第二</sarticle>

天台沙門釋　允堪　述
<other>○集法緣成篇第一</other>
集法者。聚集一百八十四法也。雖舉其法。亦總於事。
事為所被。法為能被。非能無以收所。故但舉法以標
之。緣成者。凡作眾法。必假十緣。所謂稱量前事。終乎
答所成法。緣具名成。緣闕名壞。今雖舉成。義亦收壞
下文云。已前略明緣集。已後辨緣成壞是也。篇者。戒
疏云。文義集處則名為篇。篇字從作從篇。乃是簡名。
自漢已前本無紙筆。削用竹木兼之紈素而用圖錄。
後漢蔡倫創造於紙用易簡素。古書簡冊可有一章。
以事編之。號為篇故。宣尼讀易。事編三絕是也。第者
小雅云次也。又南山僧傳云。第者為居。一者為始。此
既居先。故稱第一。
造（七到切）至也。文即所解羯磨正文也。科條也。釋解也。
分齊。分段齊限也。三分。序正流通也。西土始自親光
菩薩。此方元因道安法師。肇開三分之文。以判一家
之典。今蹱前式。亦判為三。法不下。以羯磨聖法。必不
孤然發起。要在假託如法之緣。方能成遂。由下。生起
正宗分。八下。生起流通分也。僧私。僧收眾法。私收心
念等。靜念離緣者。下文云。初明念法緣身而求。敬使
常爾。一心繫想除蓋。毗贊即下文云。佛言有五種持
律。由行得成立。識途邪正。曉明持犯。進止有儀。故吐
言成律。非律不證。隨相起行。非聖不摸。是則正法由
<pb n="892"/>
興方復懷遠。斯大意也。末葉。末即末末之世。及所被
機也。下文云。夫欲昭影裔葉住持嘉運。必依憑行摸
方能光遠是也。
文散難尋者。以諸羯磨。於二十犍度中散在諸文也。
臨機。即臨對也。受說安恣等機緣起時。人滿不通作。
人少不能別。作人不知此屬僧作。此屬別作。混然一
亂也。由是故加法被事。成之與不。渺漫莫知也。綱。網
上繩。摸法也。遲慮。遲滯疑慮也。
齊降。降歸也。言歸在成濟也。依位舉數。如云單白三
十九。白二五十七等是。隨下。如下注云。受懺法行鉢
法作房法差分臥具法是也。通塞。盛行名通。如受懺
法等。鮮行號塞。如王城結集法是。又隨眾法對首心
念法中。人數應教可行名通。反此名塞。此義不一。猶
綱下有網。網下有目焉。領下有裘。裘下有毛焉。此明
下二句。結牒上文。歸篇題中集法二字。三法。即心念
對首眾法也。
然下。釋註中緣通成壞等。立緣。即下稱量前事等十。
看作何法。然後對緣。或具或闕任時顯相。如上前云。
以三羯磨攝一切故。若隨事者。事則無量。何止前數
是也。
三種收僧法。即單白。白二。白四。五種收別法。即但對
首。眾法對首。但心念。對首心念。眾法心念。縱羅一切
事。亦不越八種內收也。故曰一切攝盡也。
三位。即大眾。眾多人。一人。
非時。即非時和合法。和僧懺悔法。因諍。即諍事增自
恣法諍滅說戒法。觸惱。即身作觸惱。喚來不來等。論
法。即七百中論法白。作比丘論法白。餘語即妄作異
語惱僧白。此皆是稀行之法。今集法者。即大師自指。
謂此中且通列其名。向下一一解之。及乎行用。或有
或無。以在將來也。故今不一一顯所被事。以對彼法
以明也。
三十中。即三十戒中有二十七戒對僧捨。餘貿寶畜
寶二種對俗捨。蚕綿作臥具斬壞和泥塗埵亦非對
僧捨也。須白告量。即懺主單白告眾。眾為量其可不
好者奪留。即罸入僧庫。惡者轉換。即展轉取最下鉢
與之令持。
餘語。律因闡陀犯罪。餘比丘問。以餘事答。以過白佛。
便訶已作餘語白。戒疏云。口業綺者名作異語。即餘
語也。後作下。戒疏云。未白隨作犯。告白制後犯。違制
故提。
因前下。律因闡陀作餘語白後便惱僧。喚來不來等。
以過白佛。訶已作觸惱白。戒疏云。身業綺者。名作觸
惱。段前餘語。合云改前觸惱。恐㳂上寫濫。
下具顯緣。剃髮至對眾問。如受法篇。說戒和至僧發
露。如說戒篇。
互求。更互推求也。具德。即知法具德之人。為和滅於
諍也。
說不待期。四分鬬諍來久。不得說戒。今暫和合。須非
時說。隨何日諍滅。即曰和說。以僧具六和。戒見利身
口意等。今不同見戒。則無僧義。不成和合清淨僧法
故。常和。尋常所行和白也。
難事。即八難餘緣也。四分云。若賊等急難不可閑緩
者。五德至上座前互跪白言。今有難事。不得一說。當
作羯磨。各三說。文云。大德僧聽。若僧時到僧忍聽。僧
今各各共三語自恣。白如是。便各各相對。人別三說
（即說自恣詞句）。故曰一時兩對。難事轉近。若欲再說一說。亦
須單白。無非下。以此自恣不對五德。進不無由。故須
作白。今眾同聞。若對五德。則多少量時得自在。故不
須白也。三白。廣再一說。各有一白故。
忍位。即加行中四善根人（燸頂忍世第一）。言忍者。從上頂善
根後有善根生。名之為忍。有二義。一者印可義。印可
四真諦理時。苦諦實苦。乃至道諦實道故。二者決定
義。謂此善根決定更無退動故。待時解脫者。解脫是
<pb n="893"/>
果中之號。俱舍頌云。阿羅漢有六。謂退至不動。即一
退法。二思法。三護法。四安住法。五堪達法。六不動法。
前之五種名鈍根。即從前修道位中信解所生。名為
時解脫。所以頌云。前五信解生。總名時解脫。謂此五
種羅漢。必待好時方得解脫。依婆娑論。有六種待時。
一須好衣服。二須好飲食。三須好臥具。四須好處所。
五須好說法人。六須好同學。待此六種好時。方得解
脫故。故名時解脫。第六一種名利根。即從脩道位中
見至所生。名利根號不時解脫。謂不待好時衣服等。
便得解脫。故名不時解脫。令多末鈍故。在時解脫所
收。故白末代便多。一夏䇿修。不階聖位。須至內凡。今
時澆薄。證果者稀。雖然後五百年。亦有脩福持戒。何
為自怠。白停。謂今臭白告僧。停罷自恣。延至八月十
五日也。會正。即證聖果。只如天須菩提得好房舍等
事。一盡夜修行便得聖果。今更加功一月。豈無所得
十八下。四分為外界鬪諍比丘來。佛令增減自恣。若
已入界。當令入浴。界內比丘出界而作。若不得者。白
僧言。今不得自恣。後十五日當自恣。
十九下。有過不肯本界自恣。恐僧舉過。故來此界。謂
眾不知。坌污清流。故聽更增至後十五日也。不首。伏
首也。
名實。名實即德也。由前坐之人有功德故可受賞也。
然既有五利。潤濟行人。又得五月。故曰多也。上下。此
說頭陀少欲不在受利之限也。故須一白和僧。中下
同受。
或盡下。四分中聽齊冬四月竟應出。有二種捨。一持
功德衣比丘出界宿。二眾僧和合出。又應明惡心失
捨法。文如彼明。
增說戒者。四分為外界鬪諍比丘來。佛令增減說戒。
若知於十四日來。十三日前說戒。若十五日來。十四
日說。若已入界。當令入浴。界內比丘出界而說。若不
得者。白僧言。今不得說。後十五日當說（此一增也）。又不去
者。更增至十五。若不去強和合說。但明二度。至三必
須同說。亦無三度不說法滅之文。廣如大鈔。如自恣
亦取兩增之義也。
多不自量。恐執己迷故。難為自斷。必假他也。息後。息
後再起諍也。
不誦下。祇律云。受具已應誦二部毗尼。不能誦一部。
又不能者。當誦五眾戒（即五篇也）。四三二眾如初句。不能
誦二眾。當誦一眾及偈。今不肯誦。故作白遣之。戒下。
釋戒與毗尼義。謂戒是所詮行。毗尼屬能詮教。今下。
謂闕此行教。而居處在眾也。出言無本。是不誦毗尼
之過也。內行又乖。是不誦戒之過也。雖下。言此人處
眾施之無用也。以不解律人。是不足數故。
上二。即戒與毗尼也。偽下。即用假偽之辨以亂正法
也。
瑕疵。玉病曰疵。叵。三蒼云不可也。猗靡。美順皃。選云
後庭猗靡。或作綺靡。歸負。歸伏負墮也。律中佛在舍
衛。比丘共諍經年難滅。以事白佛。聽彼二眾相對共
滅。應一眾中上座作白言。我等行來出入。多犯諸罪。
除遮不至白衣家（此以對俗懺故）餘罪。共諸長老作草覆地
滅。彼一眾中上座。亦如上作白已。彼此和合。罪諍俱
滅。更不相問。如草掩地也。與尼受白。即僧受尼懺白。
大略是同。
王城集法者。壇經云。阿難迦葉在王城廣結集。文殊
師利與大菩薩在鐵圍山略結集。並如此土諸經所
說。須待資緣者。律云。諸比丘皆作是念。我等當於何
處結集論法毗尼。多饒飲食臥具無乏邪。即皆言。唯
王城房舍飲食臥具眾多。我等宜可共住。時迦葉即
作白也。若智論云。結集時有得通者皆來集會。正選
千人。彼復問曰。是時有如是等無數羅漢。何選千人。
答頻婆娑羅王與八萬四千官屬。各得道果。王勑官
中常飯千僧。迦葉念言。若我等常乞食者。癈闕法事
<pb n="894"/>
王舍城中常供千人。是中可住。是知行道先假外資。
故須白告。
本事者。即結集為本事也。迦葉後作白云。大德僧聽。
若僧時到僧忍聽。僧今集論法毗尼。白如是。若下。謂
不作一白通告。無以顯示此集之意。
優波離者。此翻近執。即佛為太子時。親近執侍之臣
也。律是法命者。即佛法壽命也。住法圖贊云。窟內立
三高座。一問法人坐。一答法人坐。一抄上貝葉人坐。
律云。大迦葉欲結集時。即作白言。大德僧聽。若僧時
到僧忍聽。僧今問優婆離法毗尼。白如是。
答下。波離即作白言。大德僧聽。若僧時到僧忍聽。今
令上座大迦葉問我答。白如是。大迦葉即問言。第一
波羅夷本起何處。誰先犯。乃至一切犍度調部毗尼
增一。隨問隨答。都集為毗尼藏也。
阿難者。具云阿難陀。此云慶喜。世尊成道夜生。淨居
天來白王。太子已成菩提。王聞忻喜。後宮又奏。白飯
王夫人誕一太子。顏容端美。舉國忻慶。因而立字。出
家之後多聞第一。二十五年為佛侍者。律云。阿難是
供養佛人。常隨佛行。親從世尊受所教法。故迦葉又
秉單白問阿難。阿難亦秉單白。並同前四句成白。迦
葉問。梵動經在何處說。僧祗陀經大因緣經天帝釋
問經在何處說等。阿難隨問隨答。集成二藏。佛法下
二句。結前律藏。通下。生今結集。
傳之有本者。即一切經首唱如是我聞也。
七百者。即律七百結集。法毗尼中云。爾時世尊般涅
槃後百歲。毗舍離䟦闍子比丘行十事。言是清淨。十
事者何。一足食已不作餘食法得二指抄食食。二足
食已不作餘法兩村中間得食食。三在寺內得別眾
羯磨。四在界內別眾羯磨已聽可。五得常法言大德
長老此作是已言是本未所作不檢校法律也。六足
食已得以酥油蜜酪和一處食。七得用共宿鹽著食
中食。八得飲闍樓羅酒。九得畜不截坐具。十得受金
銀也。伽那者。律具云那舍伽那比丘。聞毗舍離比丘
行如是事。即往䟦闍子所。言是非法。彼即和合與作
言。若離婆多作伴。便可得如法滅。初至婆呵河邊。乃
至三國求之。故曰遍國。後往人聞求索伴黨合七百
人。以斷前十事也。因數下。律云。毗舍離七百阿羅漢。
集論法毗尼。故名七百集法也。
濫委。訛。三量。一聖言量。二比量。三現量。
一切去。律云。毗舍離有長老。字一切去。是閻浮提中
最上座。故言高座。時離婆多欲問此上座。即作白言。
大德僧聽。若僧時到僧忍聽。僧今問一切去上座毗
尼。白如是。
上座答白者。律云。時上座一切去。即復作白。大德僧
聽。若僧時到僧忍聽。僧今令離波多問我答法毗尼。
白如是。離波多問言。大德。得二指抄食不等（云云）。屏
意。即傳已定之意。
計後下。上座一切去答問竟。對眾行籌。審定和忍。方
顯眾心。律中無此一白。大師據理。合須先白之大意。
亦同於前四句成也。
小房。即無主不處分過量房。故得小名。多事下。律云。
佛在羅閱祇。德諸比丘作私房室。曠野比丘便作大
房。乞求煩多。惱亂居士。乞既難得。遂斫神樹。故曰惱
亂二趣也。大不依量者。不依長佛十二磔手。內廣七
磔手。遂過作也。制乞下。即戒本當將諸比丘指授處
所是也。
專任自由。大不制量也。但有不乞殘并妨難二告耳。
節度。即指授處所。律云。爾時眾僧觀此比丘。若可信
者。即德所作。若不可信者。眾僧往看。若僧不去。應遣
僧中可信者看。若有妨難。不應處分是也。
分臥具。即常住物。或因分房。亦暫分用。義亦普周。故
作白二和告也。
僧徒下。多論云。為護佛法故。向俗說罪。令於佛法無
<pb n="895"/>
信敬心。調達。此云天熱。以生時人天心驚熱也。律中
除僧羯磨開說方可。如調達始作破僧。結三聞達等。
家家乞食。佛令作白二。差身子告白衣是也。王族。教
闍王殺父為新王。自欲害佛為新佛也。示令人別知
也。
二十七。即三十中除二寶蚕綿三戒也。後文。即懺墮
中一衣聽離僧伽梨也。
恒業。即三乘道業也。緣礙。律云有比丘得乾痟病。糞
掃衣重。不堪持行。佛言從僧三乞便作新者。當白二
與之也。
乞多下。律云。若好者應奪留置。取最下不如法者與
之。便作單白。以鉢次第向上座易之。持上座鉢與次
座。若與彼比。丘如是展轉乃至下座。
十德者。一具持戒行。二多聞。三誦二部戒本通利。四
決斷無疑。五善能說法。六族姓出家。七顏貌端正。八
堪為尼說法勸令歡喜。九非為佛出家被三法衣而
犯重法。十二十夏若過。不具斯十。皆不成差。
見諦下。律云。佛在羅閱城。居士夫婦俱得見諦。無所
愛惜。乃至身內供養既多。衣食乏盡。居士譏謙。比丘
舉過。佛令白二制斷。後富當解。
請法。即半月請教誡法。不同。以此三法全是尼有。比
丘無也。廣如尼鈔所明。
諸見。即六十二見也。恐反成難者。今方破外。若受以
反歸。則成破內。便成破內外道也。永障出家。律中以
四月試外道也。陶冶。戰國䇿云。範土曰陶。冶即鑄冶
也。莊子曰。大冶鑄金。釋老志曰。陶冶麤鄙。或音遙。
六和。戒見利等也。六無遣背。故俱稱和。生靈。即初受
戒者。不有後法。即不通作後法事也。當座便解。恐起
迷方故也。
說戒堂。凡有二種。律中因相待疲倦。及奔馳頑極。時
諸比丘白佛。佛言。自今已去。隨所住處人多少共集
一處說戒。諸比丘不知當於何處說戒。佛言。聽作說
戒堂白二羯磨。白云。大德僧聽。若僧時到僧忍聽。在
某處作說戒堂。白如是。羯磨準知。既云某處。則未唱
方相。但標指之法。令眾委知也。諸方來者。還有疲極。
諸比丘白佛。佛言。自今已去。隨所住處若村邑境界
處說戒。聽結界白二羯磨。作如是結唱界方相。白云。
大德僧聽。如所說戒相。若僧時到僧忍聽。於此住處
一說戒結界。白如是。羯磨例準。須解又結。恐別移堂
故。
不失衣界。即攝衣界也。此齊攝僧界上起。為藍狹界
寬者開結。
而心不會者。惡比丘為留難。情見有乖也。下道。非顯
處也。貴彼來不見故。
互缺。如東寺有法無食。西寺有食無法。開各解本界。
合結為一界。使兩相濟也。
一則。即一寺也。
全乖僧體者。利非和也。六和既缺。是乖僧體。非是結
界。此是唱和法也。不必各解合結。
心亂壞神下。是狂癡貌。據下。聖開狂病故不犯。約下
或憶或來。似招世疑也。雖下。謂雖在當界。不妨作法
得乞僧。須待彼乞法方為解也。
須法者。須行自恣法也。恐僧分散有罪難懺故。又一
夏盟要。有瑕可舉。今若不作後會誠。既不下。說結小
界小界自恣法。
分僧物。分四方僧物也。若無法束八現前。後來之僧
難約奔得羯磨聲者。方得分也。
賞贍病。即看病有功具德。方賞分亡人物。大同上分
僧物法也。
僧物須重。以通四方僧受用故。不可輕也。理須和定
結指一處。商可。商度可不。
相倚不收。互相倚恃不肯收舉也。故定差一人以為
主掌。則物有所綰也。若有盜損。望護主結是也。
<pb n="896"/>
難活。以貧人取活為難。捨少財入此衣功德。勝如須
彌大衣聚施也。堅固。五利非速朽也。明了論又翻為
堅實。能感多衣無敗壞也。古翻為賞善罸惡衣。賞前
安居人。後安居人不得也。亦名功德衣。以僧同受此
衣。便招五利功德也。故曰為功非少。非德不持者。十
誦云。守衣人具不愛等五德。謂知得受不得受了了
分明。又明了論疏云。於初結安居時。欲受迦絺那衣。
悉須白僧。我欲受衣。僧觀此人。不多緣事不。好失衣
不。此人從來不貪聚財物。有慈悲心。好行惠施者。僧
即許可。若不爾者。不須許之。不出界。四分持功德衣
比丘。出界宿即捨。故須五月不出。為僧守之。
付衣者。初秉差法已。彼從座起。禮僧足。在上座前互
跪合掌。當作羯磨持衣與之。緣兆云。僧持此衣與比
丘某甲。此比丘當持此衣為僧受。作功德衣。於此住
處持。和擬。謂先差時。僧已和合擬付也。
解紛下。律因質多居士。先供養善法比丘。後請身子
別辦食味。善法不忍。乃譏言。所辦甚好。唯少胡麻滓
（以居士父壓油為業）。彼聞不樂。居士得宿命通。及觀善法昔為
烏鷄子。乃喻云。昔有商人採寶。得雌雄二鷄歸國。雄
被狸食。雌者在後。烏來覆之生子。子作聲時。父說偈
曰。此兒非我有。野父聚落母（野父為烏。聚落母為鷄）。共合生兒
子。非烏復非鷄。若欲學父聲。復是鷄所生。若欲學母
鳴。其父復是烏。學烏作鷄鳴。學鷄作烏聲。烏鷄兩兼
學。是二俱不成。善法因斯不往。佛令作此法遮彼不
去。律差阿難。具八法。送被治人。至彼求懺。若未受。應
安眼見不聞處。令遙求懺。使人自向居士求懺。若又
未受。應令比丘自求懺。又不受者。應令作覆鉢羯磨。
如下自明。八德者。一多聞。二能善說。三說已自解。四
能解人意。五受人語。六能憶持。七無闕失。八解善惡
言。
行籌。即多人□滅也。律云。應差比丘行舍羅。行有三
種。一者顯露。二者覆藏。三者耳語。若上座標首智人
和尚闍棃。住如法地。應顯露行。若住非法。應作下二
法行。若非法語人多。應作亂起去。故曰三種。五種者。
律云。有五非法捉籌。若不解斷事。若無問意。若無善
比丘。非若法。若別眾。有五如法受籌（反上句是）。
絕貌者。此女容貌超絕。可傾國寶也。賊人於中塗擬
圖謀路而得之。故開遣信受也。本法。在尼中受也。
遙作法。但尼僧遙秉法被之。以尼無治僧之理。耻悔。
即所被比丘。後時愧耻心悔者。尼方秉法解之。却行
敬禮。
治房。五百論中。破而不治犯提。律中若有俗人能治
破房者。白二與之。
久故。即久故故即舊。厝。置也。停止者。四分。營事比丘
作房成。莊嚴香熏。所須具足。與房住九十日。十誦云。
治壞房者六年與住。作新房者十二年住。僧祇。先是
僧房破壞。更易戶嚮。二三年隨工夫多少。羯磨與住。
若空房不住住。治事者與一時住。若床几枕褥垢膩
破。更染浣補治者。亦一時住。
覆鉢。律云白衣有八法。應與作覆鉢。罵謗比丘。作損
減。無利益。作無住所。鬪亂比丘。在比丘前毀佛法僧。
是為八也。
告覆鉢家。令彼家知眾僧為作羯磨遙被也。
老病下。釋開捉杖之理也。如儒禮八十杖於朝。今我
教年小捉者。理容長慢。
多不具文。即羯磨文更有。如前云若隨事者。事則無
量。何止前數是也。
邪五法者。提婆告三聞達言。我今有五法。亦是頭陀
勝法。少欲知足樂出離者。所謂盡形乞食。著糞掃衣
露坐。不食酥鹽。不食魚肉。我今持此五法。教諸比丘
足令信樂。此即五邪破四知足。故曰替正四依。
破主。即調達。伴。即三聞達及五百助破也。戒疏云。眾
僧作法諫主之時。四伴影響助成破。僧尋設諫。拒而
<pb n="897"/>
不受。故曰助破。曉喻。喻合作諫也。
擯謗者。即污家擯謗。律云。佛在舍衛。阿濕婆等。䩭連
聚落行惡行污象。比丘舉過。令舍利弗等往彼擯舉。
當作法時。謗僧言。有同犯者不驅。而獨驅我。言僧有
恚怖癡也。六人者。戒疏云。六人同犯。二人逃走。身不
現前。不得治擯。相似有怖。二人逆路改過伏從。無罪
可治。相似有愛。故曰來去兩乖。二人見在非走非懺。
僧為作擯。相似有恚。故曰二人不悔。令反前意。非僧
有怖有愛有恚。依法舉治。何癡之有。若不諫諭。無由
自曉。是故諫彼表內無瑕。故曰無私涉也。
中人下。反顯中人已下不可以語上也。戒疏云。夫人
之性。非生知義無獨善。要須善反。互相近導。方能離
過修善。有出道之益。而令闡陀迷心造罪。不肯見過。
得他如法勸諭。理宜從順。反乃倚傍聖人。恃己陵物。
便言我是佛法根本。正應教諸大德。何用大德教我
也。由是制諫。
惡邪法。律云。佛在舍衛。阿梨吒惡見生。言我知佛說
行婬欲不障道。比丘諫諭。而猶不捨。白佛。問自言已。
令僧白四諫之。
諫擯沙彌。佛在舍衛。䟦難陀二沙彌共行不淨。自謂
從佛聞法。行婬欲非障道。比丘舉過。佛令白四設諫。
若不捨者應擯。理諫。正理也。如戒本云。世尊無數方
便。說行婬欲是障道法等是也。
隨舉比丘尼者。尼律云。佛在拘睒彌瞿師羅園中。闡
陀比丘。僧為作舉。如法如律如佛所教。不順從不懺
悔。僧未與作共住。時有比丘尼名慰次。往返承事。諸
尼□言。闡陀僧為舉。汝莫順從。慰次答言。此是我兄。
今不供養。更待何時。少欲尼訶已白佛因制。違三者。
即違三諫不捨者。是比丘尼犯波羅夷。
九下。尼律云。佛在舍衛。有二比丘尼。一名蘇摩。二名
婆頞夷。常相親近住共作。惡聲流布。共相覆罪。諸尼
呵已白佛。佛聽僧與訶諫白四羯磨。令別住也。違諫
者犯殘。
十下。尼律云。佛在舍衛。蘇摩婆頞夷為僧訶諫已。六
群尼等教言。汝等共我。亦見餘比丘尼共住。乃至覆
罪。眾僧恚故教言汝別住。作如是言。汝等莫別住。當
共住。是比丘尼諫時不捨者犯殘。然下。淮南子曰。墨
翟見染絲而悲。為其可以黃可以黑。言人性之亦爾
也。朱紫。朱喻善。紫喻惡。論語云惡紫之奪朱。孔曰朱
正色。紫間色之好者。惡其邪好而奪正色。今若縱之。
使善惡一混。則令邪正不分也。是以須諫。
十一下。尼律云。佛在舍衛。六群尼趣一小事嗔恚不
憙。便作是語。我捨佛法僧。不獨有沙門釋子。更有餘
沙門婆羅門修梵行者。我等亦可於彼修梵行。乃至
白佛因制。三諫不捨犯殘。
十二下。尼律云。佛在拘睒彌。有尼名黑。憙鬪諍不善
憶持。後遂瞋恚作是言。僧有愛恚怖癡。是比丘尼三
諫時。堅持不捨故犯殘。又律下單提中。自有發四諍
戒。則不因諫而犯。此既言諫。則可通收上戒。
十三下。尼律云。佛在舍衛。時有比丘尼。親近居士共
住。作不隨順行。諸尼設諫呵責不受。因制。居士子者。
彼戒經云。若比丘尼親近居士兒共住等。比丘尼三
諫不捨犯提。
式叉。具云式叉摩那。此云學法女。不別得戒。先以立
志。六法練心為受緣也。四分。十八童女應二歲學戒。
又云。少年曾嫁十歲者與六法。薩婆多。年十二得受
具者。為夫家所使。任忍眾苦。加猒本事。下誦六法者
練心也。試看大戒受緣。二年者練身也。可知有胎無。
應立離聞處著見處。白四受法。後召來與說六法名
字。乃至答言能持如常說。十五僧尼受法者。僧即大
僧。尼即尼眾。僧無本法。尼有本法。古人遂立二部羯
磨也。今以文相大同。故不別出。
學悔。僧祇云。若犯罪者。啼哭不欲離袈裟。深樂佛法
<pb n="898"/>
者。令與學悔羯磨。永障一生者。言此生不能證聖果也。
故大鈔云。斷頭之喻。望不階聖果為言是也。又母論
云。但此一生不得超生離死。然障不入地獄。素下。四
分云。若比丘及尼。犯波羅夷已。都無覆藏。令如法懺
悔。諸師廢立互有是非。今括其接誘。理無滯結。但使
覆與不覆。臨乞時都無覆者。盡形學悔。恕。以心度物
曰恕。乞法。律中應教言。大德僧聽。我某甲比丘犯婬
波羅夷。無覆藏。今從僧乞波羅夷戒。願僧與我波羅
夷戒。慈慜故。三乞已。方與羯磨。佛言。與波羅夷戒已。
當行隨順。奪三十五事。略同僧綱中。唯加不得眾中
誦律。無能誦者聽。
訶責。明了論中。比丘心高。不敬計他輕慢大眾。為作
怖畏羯磨。猶是訶責異名。與法并解法。略如大鈔僧
綱中。戒下。出過多種。今且舉倒說四事。謂破戒者。破
前三聚。破見者。謂六十二見。破威儀者。下四聚等。破
正命者。謂非法乞求邪利活命。則有五邪四邪也。中
表。中即內。表即外。難顯淨穢也。隨從。亦奪三十五事。
若順從者。待彼三乞。僧方解之。乞詞亦如僧綱。其行
法中威儀坐處。准僧殘中下行坐也。若有一人三人。
隨名牒用。不得至四。
擯出。如隨戒中污家惡行倒亂佛法。污他俗人善淨
之心。以非為是。故須遣出本處。折伏治之。使世俗識
非達正。無復疑惑。此之過罪人多有之。恃須禁斷。若
論治法隨順及以解辭。略同上法。然初擯中。牒其過
已離此住處為異。律本委具。若隨順乞解。不得輙來。
當在界外遣信來請。難革。革改也。
依止者。涅槃云置羯磨。謂安置有德之所。義亦同也。
沉浮。沉即是犯。浮即是持。大鈔云。與依止已親近知
法律人。學知毗尼。明達持犯者。當為解之。
遮不至者。大鈔云。須僧作法遮斷不許使離。遣謝白
衣故。譏弄。即善法譏質多之言是也。調喜。即自己調
柔檀越復喜也。大鈔云。若俗人歡喜。即為解之。已上
四種。但壞其行。心猶有信。律足僧數。應羯磨法。而是
被治不可訶舉等。
等四。等取儀命二種。此亦倒說四事也。且下。源謂根
源。母取發生也。若不信善惡二因。感苦樂兩果。邪見
在壞。障於學路。或由不達教。或知而故犯。僧問何不
見犯。答云不見舉。棄眾表者。僧即遮舉。與作不見舉
治之。為欲折伏從道。且棄眾外。不同僧事。後若下。四
分云。三舉人令在有比丘處行之。若無比丘處。不得
為解。
罪從下。謂罪無定性。從緣而生。既生則能招集將來
有漏苦果。理應悔除。應本清淨。今下。不揆下器。輒言
罪福性空。故不肯懺也。大師云。今學大乘語人。心來
涉道。行連大少二乘。口說無罪無懺。婬欲是道。身亦
行惡。隨己即是。違己為非。並合此治。後下。僧祇云。被
三舉人。心意調柔。白僧我心調柔。願僧為我捨法。白
已却行而退。眾主比丘。當量義可不。然後乞解收歸
足數。
惡見者。大鈔云。欲實障道言不障。邪心決徹。名之為
見。見心遣理。目之為惡。亦於戒見四法倒說不信。須
僧舉棄永不仕用。隨順無違。方乃解之。此三羯磨名
為三舉。信行俱壞。棄在眾外。不足僧數。過狀深重。不
可攝濟。故制極法。律簡此色同於犯重。乃至死時。所
有資產入同舉僧。賞功能故。涅槃云。為謗法者。作是
降伏羯磨。又示諸惡行有果報故。朽壞遺棄。乃同無
用之材爾。
次重。即僧殘。知而下。謂識知犯相而故藏之。隨下。始
從一夜乃至百夜等。皆隨覆日長短。以行覆藏法也。
半壞者。毗尼母云。僧殘者。如人為他所斫。殘有咽喉。
故名為殘。若然則簡異初篇斷頭名全壞也。行法。即
行覆藏時奪行法也。若行覆滿。則奪行亦滿。今未滿
而犯。當從初日再行。如行百夜覆藏。今至五十夜已
<pb n="899"/>
再犯者。則前五十夜已失。理須從初日再行。使滿百
夜也。行六夜摩那埵亦爾。故大鈔云。若二法中重犯
者。各壞二法皆重。與本日治之。此法合在摩那埵後
出。今取覆藏本日治二法。俱是有無不足。故在六夜
前列。若六夜出罪。其必定行。故鈔云。若覆與前法不
覆與後法。俱同出罪是也。意喜。亦翻悅眾。意隨順僧
教。咸懷歡喜。枝條。即方便并覆藏罪也。二十。論云若
二十清淨比丘。出僧殘罪。則我法不滅。減則不成。
清人被謗者。律云。沓婆摩羅子。為僧知事。六群中得
惡坊臥具惡請處。起瞋謗言。有愛恚怖癡。遂以婬事
誣謗。親於眾中。佛問虗實。彼言我從來乃至夢中不
婬。況於覺悟。比丘以事詰問。六群便言沓婆清淨無
如是事。佛言。沓婆無著人。不故犯戒。應白四羯磨與
憶念法也。不癡者。律云。難提比丘得癡狂病。行來出
入不順威儀。多犯眾罪。比丘詰問。便言癡時造罪。病
差不作。以事白佛。佛言應白四與不癡羯磨。證知病
時造過。差後不為。應僧清淨得足僧數。黠（胡八切）慧也。
言慧性明白時不曾犯也。罪處所者。律云。象力釋子。
善能論議。得外道切問。前後相違。僧中亦爾。比丘以
事白佛。佛言。僧應與白四羯磨。治取本罪。奪三十五
事。勘劾。劾謂推窮罪也。不無者。含註戒本云。若狀首
本罪者。應白四羯磨如法為解。有云覓罪相意同。
多位下。即互作別作及通學也。問難。既為尼受戒。故
須先問遮難。教授。即差教授尼法。正作是僧。今望差
被尼邊為言。律云。若已差應教授捨教授。彼此有緣
也。別住下。此僧為尼作三法也。次下。本律與十誦。尼
為僧作三法也。謂不禮不共語不敬畏問訊。此三羯
磨。不須現前自言。結集諸白。即差往王城結集等諸
白。諸諫殘。即諫習近住。勸習近住等法。同戒。除互無
外。餘婬盜等戒是也。事義下。雖曰戒。於中或輕重不
同。或對境差別。如是事義。不可分辨令盡也。
三四。如自恣滿四。只作對首。無別可彰者。言無餘別
義可以彰召也。三語。即彼此三說也。
說恣下。以通界集人不滿。方開對首三人。四分滅諍
中。小眾者二三人也。持說。即持衣說淨。前人默證便
成。安居。如前證問言依誰持律者有疑當往問是也。
諸懺。即懺主呵責等。入聚。即非時入聚。明了論疏云。
我為如是緣須至某處。白大德知。答言聽者。是名白
法。又如作餘食法。彼云此是我殘。汝取食之。斯皆對
證人有言告示也。說恣清淨。即彼此各陳三說。言某
甲清淨等。隱顯。隱則默證。顯則語證。雖然並屬對首
一位斟酌也。
二三而已。此亦略舉。按本鈔中。懺偷蘭提舍尼等。皆
出四分。持說。即受持三衣。并說藥等。當部文無故。大
鈔序云。當部闕文。取外引用。仍自注云。即用十誦持
衣加藥之類。諸部。如捨三衣出僧祇。受鉢及捨出十
誦等是。
三語。歸依佛法僧。即名三語受具。後便止之者。下疏
云。以成道初。用三語法。八年制斷。今興羯磨。
俗戒。即三歸發五八戒亦名羯磨。對俗境。即對彼俗
人境。授五戒既名羯磨。例今對首豈不名羯磨。故知
名義齊矣。
有三者。一者二人。二者眾法對首。三者小眾對首。合
眾多人。即合小眾。在眾在眾法對首中收。
事局中下。如持衣說藥等。不下。簡去僧秉。告下正顯。
但對首捨懺。即四人已下。
懺捨墮。但問邊人也。說恣。皆展轉三語。不可秉白及
隻差五德也。兩被下。彼此得成名兩被。互與一人名
單對。
時須。即時所要行者。文多廣顯。指諸部律文也。今此
且總其名。
六相。以衣有三。受捨各對成六。當下。即當受之時。但
隨分三衣。牒名八法。其餘詞句。法且無別。若下。暗斥
<pb n="900"/>
古人。若言受捨各分於六相者。今受捨百一衣物應
分說者。必來加害。應作念言。如失火燒舍。但自救身。
焉知他事。此則不告亦許不犯。已上俱出本律。
總奪諸務。即奪三十五事。總而行之。別緣。即生善別
緣。如應受戒事是也。事止續行故。故曰還須白行。白
入聚落。即非時有緣。當白已入。已上白行出十誦。白
諸行出五分。白入聚出祇律。通白。僧祇云。尼凡入僧
寺。當在門屋下。先白比丘當籌量。若尼賢善。自又無
事。着衣服具者聽入。反此不聽。比丘入尼寺亦爾。尼
請教授。四分白二差一人已。口差二三人為伴。往僧
寺中。至所囑人所。曲身低頭合掌云。某寺尼眾和合
禮比丘僧足。求請教授尼人。三說。此之二種。上出僧
祇。後出四分。餘食法中。能中有三。一是比丘。二先足
食。除不正及不足。三身康和。除病。對法亦三。豐時除
儉。二所對是比丘。三未足食者。食體亦三。一時食及
清淨。多論不淨食不成遮。二新淨食。非病人殘。三不
覆藏食。自作三法。一自言現前。應從淨人受已。共未
足比丘互跪云。大德。我足食已。知是看是。作餘食法
二授與前人。三舒手相及處。彼作三法。多相義既不
爾。例上三衣受捨。但可分兩。受三衣出十誦。捨出僧
祇。受捨鉢出十誦。受尼師壇。准見論。不合說淨。義加
受捨文也。捨長下。下根畜長說淨。上根但三衣。中根
百一萬事。萬或作百。以應上百一故。大鈔云。隨身所
者各得畜一。自外一切盡是長財。事鈔即釋離衣中
云。三衣五衣得波逸提。餘衣突吉羅。非謂畜長之衣。
此乃百一供身服者。佛令受持。違受故結吉。又三衣
是制。通上中下。違故得重。百一衣助身。開於中品。違
受故輕。捨請。如一日有兩處請。聽捨一請與他。重戒
即夷。佛言。若有比丘。不樂梵行。聽捨戒還家。復欲出
家。於佛法中修梵行者。應度出家。故曰通往反也。請
依止。初受戒已。依止有德咨承法訓也。上三出四分。
十二三四亦出當律。三藥。即非時七日盡形藥也。此
是義加受法。七日出十誦。僧欲。即說欲法。可訶。即四
提舍尼。悔法偷蘭。此下品蘭也。未及良緣。即此處小
明律人行懺及人數不滿等。三根。見聞疑也。期必欲
犯。不唯隱他。自亦欲作。故彼聞向一比丘說。便上有
危知他性強我若一彼受為食。二口云我止汝取食
之。三度與他。此三五種。並出律文。
溢位。即上標中言二十八。及今註解中。却有三十一。
疏中不解白僧殘諸行法。故言三十。中二。即尼白入。
及尼諸教授二法。局尼所行。不通僧也。所以標與列
不同。
口和問邊。即懺主無白和之義。但得口問邊人。若單
對一人。亦無問邊之義。三語。律云若三人。各說言。大
德一心念。今僧十五日說戒。我某甲清淨（三說）。若二人。
相向彼此。如上三說。四人已下。當盡界集。不得受欲。
四人相對。一人別說云。諸大德一心。今日眾僧自恣。
我比丘某甲清淨（三說）。不可差人。即隻差五德也。受僧
施。即非時僧得施。道俗。以施主通七眾故。極量。盡一
化僧來者。皆得分也。以俱為解脫出家故。局三。若滿
四人。准母論直作分衣羯磨。若三人者。彼此相語云。
二大德憶念。此物應屬我等。餘二人亦如是三說。亡
僧衣。毗尼母云。四人共住。一人死。三人應展轉。文同
上也。如下。即分衣法中。若據大鈔。眾法對首中指云。
同前眾法。
心念。但有四法。無捨墮一種。彼云。四分說戒自恣。外
部受僧得施及亡人衣（十誦有受施僧祇受亡衣）。
義加。猶言約義開加三位也。時須。時所要行者。非下。
言廣張更有也。具如前辨。
恐下。恐云法是心念故不名對首。對首故不名心念。
又一向局定。不分三位之別。故為張之。使帶本受稱。
不失自名。
但者。專獨之稱。恒須。如晨朝六念。日日須作。若假他
<pb n="901"/>
證召之。則數數故勞擾。故開獨秉。令自行成。
法本下二句。推本為言。然下。示開作心念。託處。即安
居。所資。收說淨。受日。即受七日法。濟道俗者。如安居
䇿脩是濟道也。受日出界為檀越。是濟俗也。衣。即受
三衣。文略受鉢。藥。即七日盡形。獨住。如蘭若無比丘
對首。皆開作心念也。而下。結歸本法。故曰對首。又帶
初位心念之名。故言對首心念。
正法。即說戒等。財。如受僧得施。受亡五眾物是也。法。
如說恣是也。餘法。但心念等法。本宗。即眾法。大鈔云。
本是僧秉。亦界無人。故開心念。故曰眾法心念。
輕吉。責心一說悔也。房衣下。如毗尼母中。鈍根總作
一念。利根比丘口口作念。著衣著著作念。入房入入
作念。不二食出腹中。念除諸蓋。如云防心顯過不過
三毒。又對施篇云。然衣食房藥四事供養。能施捨慳。
受施除貧。此則能所俱淨。生福廣利。若彼此隨情縱
逸任性者。則俱墮負處。聖賢同非計是對首。據理於
清淨比丘邊發露。今為護眾。說戒恐成喧亂。故開心
念。兩設。但心念及對首。
所待。以身是有待之形也。若不濟之。法身慧命無以
存託故開。如下各如本法明之。
有三。心念對首眾法。開成八種。所攝一百八十四法。
故曰毛目往分。各有部類。若亂綸者。便成相擾。自陷
陷他。可不慎歟。故律云。若作羯磨。不如白法作白。不
如羯磨法作羯磨。如是漸漸令戒毀壞。以滅正法。當
隨順文句。勿令增減違法毗尼。當如是學。
具緣下。初約成法具緣中辨成敗。次約羯磨如非中
辨成敗。
又二。即秉法人與緣具。如上。即定僧體中云。四人作
務通秉眾法。以體成僧故也。又云四人成體。加一為
事。故後三僧不名本也。皆約下。如前云但四人僧本
是僧體。餘之三僧隨事淳溥。故隨分耳。僧體加一得
遂前事。房五人憎事情難發。倍五加十號十人僧。心
輕罪重。倍十加人號二十人僧。
上已明之。即四人成體。但下。四人為本。作一切法。只
為事情大小故加之。如隻差五德。四作無由。今下。對
二十人僧以収眾事。攝之既備。故収一切法耳。
過彌成勝者。言人過轉勝也。此過下。言何但說過二
十。而不言過四五十人耶。將若上下答通。
或是下。約頭數少。相乖。四儀相乖別也。睡下。即睡眠
入定憒鬧亂語。由本無心同秉法故。隔障。詞同覆障。
而別隔者不成同相。三根。見聞疑也。若分明委練。前
則失也。大鈔問云。犯邊罪等十八人。及尼中四人。為
自言故不足。為體不足。答解者多途。今言此等體既
非僧。若僧同知故不足。必不知者成足。而性不足。性
即體性。此亦約知故不足。昔人以體不合故不足。即
將破戒和尚在十人之外。此非正解。何者。若不知犯。
則不得輒用他部。以四分制十人僧。若知他犯。羯磨
則不得牒。以實非比丘。
且下。此之十門。且約今師。總被一切羯磨廢立。古師
或具九緣。如結界無與欲。又如受日差遣無有乞詞
等。今家並須立之。如下云。結界無欲立緣顯之。受差
無乞豈不須告。告即等八陳情也。又如稱量前事。諸
家則廢。今師立之是也。
衡斗。衡即秤橫木也。黍絫。輕重儀云。衡分在初。黍絫
居首。量之所起主抄在初。孫子筭經。秤之所起於黍。
黍者食之黍也。十黍為絫（顏師古云作來戈切）十絫為銖。二十
四銖為一兩。又量之所起起於粟為抄。十抄為撮。十
撮為勺。十勺為合。十合為升。乃至十斛為鍾。今謂衡
起黍絫。斗分圭合。蓋稱量不失其所。今亦然也。
法通能所者。羯磨屬法能被。說恣亦法。非羯磨而不
成。即屬所被。如下引證。互通者。如舉眾犯罪。律開通
秉單白。共作懺悔。提罪已降皆滅。故曰諸懺單白等。
法約事下。約有本作物。非也。以諸法名通。隨事召法。
<pb n="902"/>
法名是通。又豈可約地處不名法攝。如白二加結處。
即名大界戒場等。就人。即約能秉人也。如律。指律滅諍
中文。故自引云三法現前等。言三法者。律云三種現
前。法毗尼人也。云何法現前。所持法滅諍是。云何毗
尼現前。所持毗尼滅諍是。云何人現前。言議往反是。
既不言僧。則合僧歸人通所也。五法。即法毗尼人僧
界也。云何僧現前。應來者來。應與欲者與欲。得訶人
不訶者是。云何界現前。唱羯磨。若別人對首心念三
種現前即得。若四人五人已上僧法。若作羯磨。必須
五法現前。以羯磨所起必作法界故。則知五法現前。
人與僧別通能也。
具德。如差敬尼。須具十德。差受自恣人。自恣人須具
兩種五德等。受日。先觀彼是如法緣者可加之。捨衣。
觀彼是畜用失方者可捨。製造失方者不可捨等。須
幾成僧。合用多少僧作此法事。又須明律藏識達網
緣成敗。清淨應法預僧數。方可覆下。加覆鉢羯磨者。
須是彼懷信。方可加之。五八。即受五戒八戒。亦觀其
機器。先受不曾破等。所謂五戒中破一重。受八戒不
得等是。
事現在前。即所被一百八十四事。或事如可加法。及
此不可。故文云非法則息。八種。即但心念乃至白四。
行藏。應教可作名行。反此名藏。達下。利害。
七階。即七聚各有階降也。疑即猶預不決。迷即本不
學。知律據學教迷心不犯。不學之人迷教須結。理須
分辨。不可一槩與法。事等晨昏。言分辨明暗如晝夜
也。觀其犯事。亦當如此。不可無犯加藥。有病不治。則
成持犯相亂也。同篇合懺為多。各犯別懺為少。不可
委曲罔冐也。
人法物。人法如上。物者。如賞看病人六物。觀德有無。
隨事牒賞等。重輕。又如犯長物尺六八寸。得提名重。
減則犯吉名輕。又初一日得衣名前。次下九日名後。
衣物散落各捨離多。既成束通捨名合。同篇合懺。異
聚別懺。方便為因。根本為果。又因不可與果同懺。如
此諸事。未可事至便施。當先一一窮考研覈。得其實
者。方可加法。則稱量無失。
具下。具則人法事俱起。單則別起。合則兩具。故作法
隨有差別也。
稊稗。爾雅蕛（音啼）苵（徒結切）郭璞似稗（傍卦切）布地生。穢草
也。又云稗草似穀也。或下。隨諸羯磨有義則通。反此
則塞。何止此也。
非淨不預。律云有犯者不得聞戒。亦不得問犯者說
等。望此則是約人。然下。以說戒自恣之法。僧別同遵
也。專在者。在法收也。
但下。釋事也。非情即界也。人興據理屬人也。和僧唱
相本屬法也。今總斯兩緣皆為結界。故望正為邊屬
事也。
前後難準者。或事在前。法人居後。如前結界界畢行
說戒受戒等。或但三分。如結界經久後方行受說。豈
非起之不定。故三分也。
有下。此約一事上。自具三種量。衣是非者。如布為是。
又絹離煞者乎。亦名是也。羅綺紗縠等非也。并條數
長短染色。皆屬事也。相解。互解已言也。如中邊人加
法不成。不一。如六念及座上發露眾罪。是望境非一
也。心生口言。要須口說令耳聞之方成。非但心念而
得成就。
本緣。如受戒緣。非緣界緣。若有乖差。法不成就。何得
混三種俱陳。即界界即事也。人病衣重。此舉作法離
衣羯磨中牒。必湏具也。不具不成。故成合也。如是語。
此多人語法。如前行舍羅白是也。全籌。簡破籌。語屬
人也。籌屬事也。此亦二合。七緣。三單三雙一合也。
異篇別法。不可將提與吉懺等。同下。同或作當。即同
是一提。而種相雖別。同皆一懺名合。各懺名離。於理
無妨。故曰皆得。
<pb n="903"/>
臧否。臧善成也。否不就也。
徒取至法式來。釋文據。次從即如至成準釋義來。且
初僧事者。即羯磨也。難事惡比丘留難也。
居宗。宗本也。此羯磨。即結界一法。如下引例。如上。即
通局相攝。
獎務。獎成也。務事也。言不能獎助法事爾。金石二物
者。鐘磬本此方樂器也。金作鍾。石作磬禮云折如磬。
隨鳴者。本與銅鐵。凡可鳴者皆得作爾。唯除添毒樹。
擊皷誡兵。周禮曰以薣（音墳）皷鼓軍。是法也。有本作世
字非也。周易云鼓之以雷霆。則其所像也。禮記曰伊
耆氏蕢桴土鼓。蓋其始也。七相。即量影。破竹作聲。作
煙。吹唄。打皷。打犍雜。打地。若唱諸大德布薩時到。今
文聲色可攝七種。又唱令局收後一。
下位。即沙彌。鈔云使舊住沙彌淨人打是也。具道。即
大比丘。二人。沙彌淨人。
微稠。即虗揩十下也。軌度圖經云。量時約眾粗習先
模。執杵定心虗揩十下。稀著者。從十一下去。其聲漸
稀漸著也。直至三十七下。待此聲絕。別打一下名一
通。集聲聞眾。又撾一下名二通。集緣覺眾。復擊一下
名第三通。集菩薩眾。故曰加三搥也。圖經云。莫不三
通為節用集三乘。至於律制成述三通。即三下也。故
云結三通義也。
有定不定者。假人熏修有勝劣。即能遷業於後世或
後後世受或不受等。必定者。業報俱定。雖至聖位亦
不免之。有緣便止。如付法藏傳中。罽膩吒王以大煞
害故。死入千頭魚中。劒輪繞身而轉。隨斫隨生。若聞
鍾聲。劒輪在空。如是因緣。遣信白令長打。使我苦息。
遇善。即鐘聲打者發願。如智興律師事是。又王先於
馬鳴處懺悔為因。今聞鍾脫苦是緣。此皆因緣相感
威儀經。即三千威儀。漢安世高譯二卷。彼第二云。揵
稚有五事。一常會。二旦食。三晝飰。四收盤。五無常。復
有七法。一縣官。二火。三水。四賊。五會沙彌。六會優婆
塞。七呼私兒（以上合十二時）。於中打有多少。如常會大擊二
十下。旦食八下。乃至會沙彌三下。會優婆塞二下。呼
私兒一下。彼經下文復有三十二十十下五下法。避
煩不引。
亂倫。倫理也。言紊亂常理也。盜僧祇。即盜眾物也。分
異。不成和同相也。
知鍾者。言使人鳴鍾時。作知是看是也。元下。凡作知
淨語是。自不得作。故以淨語代之。今既通自作教他。
何須此語。故知用者謬矣。人畜。對者情上。論人則如
云打比丘者提。打下眾者告。欲心打女人僧殘。畜則
如云道人行殺牛羊。罪重而戒輕。不得杖擬畜生等。
非情者。如打故衣者提。或椎打刀刺傷地者隨。故上
云其事極多。咸有。戒文中既有打字。亦可改之作知
淨而為之耶。並以下二句。申知淨之意也。別有所為。
即有生長者故得用可。如令人打草木花果等故須
用。此亦對外道俗流執有生長義。若許自壞生被譏
謗。故特遮之。故下。出擊撞檛打義。蓋隨此方呼召。一
相以翻也。文似不次。念於擊撞鐘鼓下。著之。將並下
二句。却於聲發下安之。義方貫爾。巨大也。忌畏也。言
為事雖是小。而為學者之大畏忌。儒云無擇言。今若
有用者。是有擇去之言。
喪我之方略者。若乖異則各執我人。今制同界和集。
是亡喪我人法道也。
餘界。即攝食。後當廣說。即諸界結解中。
訶人。即惡比丘。如後。即下結小界中。
二處。一在界內。二在限外。作對首心念。界內通作諸
法。但除餘解界結界。不得妄秉。咸有制約等者。若作
說恣二界。亦須通集。若作餘法。則二界各集。
無內。以眾僧叢坐。內無餘地。下得言無內可集。若身
外既有自然地。何不同前無場大界有外可集。答下。
謂元制小界。正遮惡比丘也。雖有不集。不妨成法。不
<pb n="904"/>
同大界。非法惡人故說無場。
有兩集。有場四處集也。如界外作對首加藥。界內作
受日羯磨。中隔對首持衣。戒場體中行受戒法。四處
各集。四法各成。並不相礙。若作說恣。必要盡集大界
體中說恣。以是眾同之本故。理須四處集來。必私逃
叛遠出亦犯。見相便求。見有一人等。便須求集。多有
句數。本律說戒犍度云。時有一住處。說戒日客比丘
來。見舊住比丘在戒場上。見而不求。便作羯磨。諸比
丘白佛。佛言成羯磨說戒有罪（一句）。若見為便求。求已
不喚。成羯磨說戒有罪（二句）。若見已求。求已喚。成羯磨
說戒無罪（三句）。聞疑亦如是（同上三句）。又有住處。說戒日。舊
比丘見客比丘在戒場上三句。并聞疑三句。並同上。
落漠。渺漫貌。必本非法。必若究本。結法不成。則令後
法不就。後緣。即受戒懺罪等。豈非冐濫使後法不成
乎。以後法緣從前界起故。此言下。謂此言甚易解爾。
恐臨時人情固執。卒難改革。故使通集以驗成不。
問下。意謂大界中說戒自恣四處集來。如向已陳。今
壇上有四集之理不。兩集。即說恣也。亦須四處集來。
兩或作四。難開。如下云說恣云衣。此三本制大界難
開戒場是也。
諸律。即僧祗下誦等。如列。如註諸列者是。各解。即註
中別解四種是也。
約僧。即人不可分別也。約處。即處不可分別也。僧祗
下。證處不可分。七樹為量。總計七樹之相合得。六間
七弓。一弓五肘。一肘尺八。計六間即六十三步。謂六
尺為步。一間得十步半。六間即六十三步也。相去。即
東西二眾相去中間。有七樹之量。則不犯別。
錯筭。古謂七樹而有七間。是錯筭也。衣界。即離衣界。
要八樹為量。諸師筭之成七間爾。今例七樹。止有六
間明矣。
各有勢分。合初樹與第七樹。兩頭枝葉勢分。各有半
間。可共成一間。是亦成七。於義善成。斯之下。指上諸
非。豈不是我執情愛。致使穿虗鑿空。以符自見。且僧
祇律中。有人問佛種樹法。佛答弓七種一樹。波離續
來。問集僧量。便以七樹答之。是知假以樹相示人。何
處實有種樹等相。
皆半折之。即彼此二眾各面。有三十一步半。是隨分
自然者。有人者。但令異界自然在我。自然界外無錯
涉之過。並成法事。今行事之家。恐有別眾。但為深防。
故於方面各半倍之。實而言之。各半減是（已上如文。餘之
自然。即道行水界等。半約。如有難蘭。若有五十八步
四尺八寸。此亦二眾相望也。若半減之。可例上作。令
為深防。故半倍之。
行迹到處。此謂古人准彼律。自然外。更加大小便行
來處。弃糞掃處等。皆是勢分所收。空有。空即蘭若。有
即聚落。此乃自分盜相。且不干集僧之事。何得引彼
證此。
今下。若可分別自依籬墻等集。只為不周。故約步限。
何得更取行來處。則成遠近通漫。
若無僧坊。即一聚中。先未有便坊及結界處也。今若
結者。要齊聚落界盡集也。縱彼。即十誦下齊行來處。
此制分齊通攝。恐妨界內作法故。若四分聚落界。但
取院相。必下。大師準彼意。亦有不約勢分內集。以云
約籬壍集故。
蘭若。亦云阿練若。即閑靜處。
諸部。即僧祇十誦等。皆云僧界盡一狗盧舍。而互說
大少之量不定。如僧祇即二千丘。弓長五肘。十誦即
五百弓。弓長四肘。乃名同而量別矣。[鞥-合+(白-日+田)]。爾推曰小皷
謂之應。纂要曰。應鼓曰[鞥-合+(白-日+田)]鼓。亦曰＆CB18314;鼓（轉音胤。亦曰田擊鼓。以引
大鼓鼓。胤者引也。言先也。文見三禮圖）。鼓（苻分反）大鼓曰鼓。長八尺也。皆
是下。出大小所以。亦由智論說由旬三別。大者八十
里。中者六十里。下者四十里。皆謂中邊山川不同。致
行李不等。斯可例知。雜寶藏。此經是元魏吉迦夜共
<pb n="905"/>
曇曜譯八卷。以彼第二云拘盧舍。注云秦言五里。大
鈔云相傳用此為定。
有難。為惡比丘來作留難也。故開蘭若集僧界校異
前五里。通計下。即七箇二十八肘。七箇二十成百四
十肘。又餘七箇八肘成五十六肘。每肘長尺八。十肘
成丈八尺。六尺為步。十肘得三步。百肘三十步。又九
十肘得二十七步。共成五十七步。更餘六肘在。成一
丈八寸。將六尺為步。添前成五十八步四尺八寸。彼
文。即善見。各行。謂各行法事互不相障也。故下。結歸
有難。
薩婆多者。此引彼別眾食戒文。廣如會正所引。部別
有由者。言有因由也。以婆論為能解之論。雖不定量。
而所解十誦。却立其量也。故次引十誦顯之。六百步。
計二里也。
不妨內法。言不妨擲水砂內比丘集作法也。此論。指
善見。以上引云。水中不得結作法界。故今解之。今則
下。今師出可結意也。除無船橋。反顯有者亦得。以來
去無障故。下云水難不恒。卒增障集。既無津度。結不
成也。如下。指結界中。
六相。即上四處中。聚落蘭若各分出二。故成六也。方
面。所向方隔也。彼此各收。即彼之六相。在我六相限
量之外。各集各結。各作別法。理可通成。反此錯涉。便
成別眾。集結不成。故須善視時緣。不可濫妄委託也。

四分律隨機羯磨疏正源記卷第二

紹興府會稽縣廣孝鄉蘇墟里屯頭村前莊西保
居住正信奉
三寶考女弟子陳氏　　一娘伏為
亡考奄終仁壽已捨浮生。痛思鞠養情深生成義
重。欲伸報謝必仗勝緣。遂發志誠。抽施淨財七十
千足。開此律宗記文一卷。助廣流通。光榮佛祖。所
鳩妙祕。式薦去程
先考陳大郎伏。願罪山傾倒。業海乾枯。頓超九界
之身。速證一乘之果。然後河沙品彚法界冤親。俱
藉良因齊登彼岸。
時戊辰紹興正月上日　謹題

<sarticle>四分律隨機羯磨疏正源記卷第三</sarticle>

天台沙門釋　允堪　述
義分兩相者。即和合與別眾也。又疏中勸勉成業復
為二也。或上下。如說戒篇云。若有一方眾生。綱維從
眾者。每至說時。小食上應告僧云。今說戒目十方賢
聖所共同遵。並願眾僧同時集會。或上座親自房房
按行。以時勸勉。或有病者。告云可得一禮覲否。脫就
後世。知復聞乎。三業通僧者。身和到眾。口和說欲。意
和同忍。此則通成僧體。能成辦所作業務。總上兩義。
但歸和合一種。反和便成別眾。故下引證成上二義。
三別。四分云。應來者不來。是身口心俱不集。二應與
欲者不與欲來。是身心不集。三現前得訶人訶。謂心
口不集。
尼等四人。即大尼式叉沙彌尼。十三難。即遣尼賊破
黃五逆非畜二。三舉。不見不懺惡邪不捨舉。二滅。已
滅擯應滅擯。重病。簡輕者。癡騃。收三狂人并聾啞之
類。此等或本非是僧。或中途被罸形差病報緣礙等。
故不應集也。
非欲緣。若有犯戒事。非緣而與欲者。由事非故不合
不成。堪欲緣。律云佛法僧塔者病人六事是緣。僧祇
等律守房等緣並開。令若有緣而不開與欲。即是教
意太急。復成過分限約。今若許送心達僧。則教寬濟
物。僧私兩成。欲即心者。欲是希欲之心也。
不合訶者。即訶責擯出三舉等人。義無證正他事。具
<pb n="906"/>
下。即律云應訶者不訶。又云舍利弗見僧如法羯磨。
而心不同。應作默然。是如法也。非相。指下七非相中
明。
有人下。古不立上三業入為僧體。但是順成僧義。然
非無此一致。今師要以合三和相。以四人等僧共成
其體。相體如法。方顯和別之理。識相要。須識和別等
相也。合下。正破古。若不會合三和之相。而從四僧體
說者。則應法之是。不應之非。終不可以明諫。豈下。意
云豈只是此三和而入四僧體內。便成作法。苟或別
有不足數者。可亦得為僧位所收。有此濫故是不可
也。一說戒。言同一說戒也。二和。即約事辨和。約法辨
和也。一位。即和合一位。
第四門。即指上弘法人中。第四廣顯是非文也。前亦
指此云。如後門中不足數說。此則前後互指也。
出一。即下釋云。未受具者非成滿者。一得滿不訶。二
不滿應訶。三不滿不訶。四得滿得訶。
所下。言所以有滿不滿義者。數定。即四人五人等。非
法。如以十三難三舉二減等人足數也。
唯二。即初得滿不訶。及第四得滿得訶。中間兩位既
曰不得滿。何須引之。莫不下是釋。合法。猶言應法也。
亦可下別解。從初即得滿故。次以不滿交絡句法。互
相顯示已。方可離隔不滿之人。是不應法。由四分中
訶責等四人。應一切羯磨。但為僧治。故不得訶。即體
雖犯法。得成足數。
不毀本信者。言此人信心未壞也。奪德用。即奪三十
五事中七五。奪其證正佗事是也。
欲受大戒者。此約利根知法非者。又捨戒再來。素亦
知法故。有非者。亦開訶也。
三十二人。即註中從比丘尼。下至罪人是也。并十誦
等人。如下疏文隨解。
不用他部。言不用十誦僧祇等不足人是。唯執四分。
不能取外引用也。
今下。言律中但通列其數。餘不出者。欲使後人準例
而知文。律無定結人數。蓋欲含攝多人不足之相耳。
二十八下。今師謂此數是出四分律。疏家於大律中
合集以成始。下文云。豈唯如舊但二十八。且如四分。
瞻波中但有六人。所為羯磨人。神足在空隱沒。離見
聞處。別住戒場上。六人餘者非無此義。故捨戒中。有
顛狂瘂中邊死人自語前眠人自語前人不解。並不
成捨。謂不足數故。今取他部明文。證成不足。如何氷
執不取十誦等文耶。若有下反語。意云若許狂睡等
人得足數者。捨戒應成。且捨戒還家作惡。對捨尚不
成。反顯今作善法。如何令狂癡等人可得足數。故須
下。要廣大觀覽諸部也。
報別。男女報別。收尼諸不足相游辭耳。
又解下。是今師義。相有僧用。三根未彰。四儀無別也。
故下引證。既云先言。即是自言也。反顯不自言是理
開足數。律論下。如四分云。當以肉眼知他持犯。又犯
戒和尚田不知故得成法事。又雖言竟。無人知者亦
成僧用。薩婆多云。以有天眼者不說人惡。乃至若聽
以天眼耳者。得淨穢者。人誰無過。但有大小。無往不
見。若開說者。則妨亂事多故不聽言。如鈔。指足數篇。
文中下。受欲已自言我是十三難等人。由自陳故非
足僧用。與彼。即下誦古。謂通生善滅惡皆得足數。
局二篇悔。唯自行懺殘四位時。不可足他懺僧殘也。
餘請懺罪。理開足數。
開餘懺主。猶言開作餘懺悔主也。不了。不言但應生
善不應滅惡故。預加。廁預加秉也。差結。秉差教授法。
結界等生善法者。皆開足數。事鈔云。覆藏等不足。僧
殘等羯磨不妨應餘法事是也。清過。言不能清他人
過也。非罪羯磨。即受戒等。非是懺罪法也。始終。初八
為始。作畢號終。皆得在數。故曰無妨。
互下。言上七人互不相足。
<pb n="907"/>
約遠近者。六夜竟是遠。將出罪是近。但約遠近。分此
二位。壞分者。非不也。言本日治是全壞也。如行覆百
夜。今行將滿。忽再犯者。前行多夜全壞也。若不再犯。
於覆藏中。隨不自行。但失一宿。故名分壞。由此以分。
故於覆藏中。別開重犯本日治一位也。用此例上六
夜。并將出罪。亦有少異。故得分耳。
又伽論者。彼第七卷具云。別住人擯比丘成擯。唯除
受戒羯磨（以是發彼一生大事故也）。餘羯磨盡得作（已上正文。今引
彼文。既許作擯法。約此四分言不足者。僧殘四位法
耳。餘法亦可通成。上通。即向引有罪人不合解罪。則
滅罪羯磨不可預也。反此非滅罪法者並開作也。
憒閙。心亂曰憒。前比丘。即所為人。具二。聾而復瘂也。
以大德僧聽不忍者說。既闕二能。故不足也。
六群。以多犯眾過。又亂誥憒閙。無心緣法故。及下。佛
審問前六群言不委。因而立制。與罪。即不應告。或無
知提。聞聲。若聞大詰聲者。得成法事。
此與下。似問辭。意云白衣一種。與前邊罪等人有何
異故。而重流出此一種。來。流出義也。如云戒經中來
是也。前下。似答語。加法參差。即正受時。秉法有錯脫
等。致令前人戒體不起。仍存本名。號曰白衣。故大鈔
云。十誦白衣。謂本受戒不得者。
有下立非。今下正破。大鈔云。亦有受復難緣。須著俗
服者。亦應同法。由本是僧。即知作法之時。窮問界內
俗人之中。頗有曾受具戒不捨者否。要答無者方無
別眾。五大色。青黃赤白黑。既聽在數。反驗通成。
重病人。由心昏沉。不樂無情緣法。兩不成捨。即互對
不成捨戒也。以言語不相領解故。必後知語。二通相
足。癡鈍人。不知言義者。
和忍要和□忍可。解意。即文下義意。即世。猶近世也。
渺同河漢。莊子曰。大而無當。往而返吾。驚怖其言。猶
河漢而無極也。疏云。[懨-猒+火]弘而無的當。一往而陳梗槩。
曾無反覆可尋。聞之驚怖。猶如大上河漢迢遞清高。
尋其源流。略無窮極也。今斥愚者。不分羯磨成敗是
非。亦猶此也。
緣入非違。如急誦故細緣不分。或瞥爾起心。緣於他
境。是名非法乖違也。能所者。且如受戒羯磨中。大德
僧聽。僧今授誰諸長老忍等。皆屬能秉僧也。沙彌某
甲等。屬所為人也。彼我。猶言彼此也。如召沙彌入云
彼。正受時云此。又彼屬所為能為也。今若不分。皆屬
迷也。或約下二句。反前二句。由約文謹誦故。非不辨
文相能所。由深練自他故。非不識彼我。雖然由於羯
磨增加減略。乖於正務。文牒事法。恭錯訛濫。當時同
秉不解訶住。此又成迷。或文下。反上句。雖文句乃明。
事法不濫。只由人有背別之緣。是之與非。通皆忍默。
又是迷也。界境。今所作法要結界地。而不辨先結是
非界分邊近也。
觀下。觀即觀察。五迷。即下四法也。初一迷總明法事
人處四法。二下別明可見徹少也。若能觀察五迷明
四法。少可弘通羯磨足數所收。故曰僅涉僧倫也。僅。
近也。隨法。若隨所作羯磨法明非。非相之多。如雲霧
之擁結也。若非博觀諸部。通練是非者。故曰餘復何
論。約下。如前觀察五迷四法通心情。亦可粗為弘法
人也。餘下。如七非中廣辨也。
堂下。如三人說戒。以送欲人在數也。大鈔云。與欲之
人。心同身乖。二下。謂同一覆處而別有隔者。不成同
相。三下。具云半覆半露等。此下。準大鈔。更有義加露
地而隔者。今文闕。
一行有三者。如以行為頭。歷住坐臥三也。乃至以臥
為頭。歷行住坐三。三四成十二句也。今且從四儀。單
作成四句。并前與欲等五成九也。行等等住坐臥也。
說戒下。以人多不聞。故開立說。教授師入眾。召沙彌
入。以為僧所使故立。病者坐立不便。在眾開臥。亦成
面向僧。是相順之義。開制。言開中復有制也。
<pb n="908"/>
我往。即六群。
二十八。古人但據當律為言。已上結前義。必下生後。
廣如事鈔。彼更有不解之人。是不足攝。又上言不解
人等是也。
四句。即是別眾非足數等。通列。即第三位所列人也。
是非。持戒名是。犯戒號非。但下。如隱沒人不妨體淨。
但為緣差。
等二人。等取應與欲者不與欲來。在等字中收。隱沒。
以在井窨同屬陸地故成別。又不足數。離見聞亦爾。
七人。即行覆。本日治。摩那埵。將出罪。并十誦行覆竟
本日竟。六夜竟。共七人也。通局者。通於生善。不通滅
惡。故云局也。四別。即半覆半露中聞隔障等。
兩位。即是足非別。身廁下釋足數。口下釋別眾。
四人。尼至沙彌尼也。報別。即尼中三人。十三難中黃
門非畜是。法乖。即賊住二破是。行違。二滅三舉是。治
重。邊罪污尼是。體下釋非別。諸人。即睡等十二人。雖
在眾中釋非別。不成業釋非足。靜慮即禪定。二緣。由
聾者不能聽。瘂者不能說是。乖羯磨中聽說二義也。
兩能。即說聽也。委界外地。即委墜在地也。若不委地。
須從根斷。故曰內外俱別。非二攝。非足非別也。
體通。道如作房受日。俗如出家剃髮學家覆鉢等相。
具四儀同也。非具。如諸治罸法不可坐也。前加法。前
人作法被己也。自作白者。戒師懺主和白也。皆身在
眾中。而威儀不同。是非別非足。若下。釋上俗也。以無
義得收為足別人也。
同上。即同前第三句。亦別眾亦足數。所謂得訶者訶
等是也。
初句。即是別眾非足數非不足數也。若據別住等。體
淨故是足數人也。今以緣故非二種。即非足非別也
斯法。謂邊罪法及擯法等。報殊。男女不同也。法隔。三
舉七行法也。心差。睡眠等人。相轉。如比丘上樹儀相
轉也。必能下。反上諸句也。皆為清淨應法。是足非別
也。
反上可知者。即反上離見聞處也。
語傍人。文有四釋。初中語謂得訶人。越己。己即所為
人。為僧所量也。餘人。即能棄僧制。合證正者。居所為
外也。又下次釋。約外來人。望正秉僧。故得傍名。三中
即比座望訶得為傍人。第四扶於初義。似倒。以註中
據律云語傍人故。召令語默故。誰諸長老忍是默。不
忍者說是語。
從初下。將經註。分對可見。如門所列者。即初門中制
意釋名辨體。
形居世累者。為世之累也。通允。爾雅云允信也。制下。
眾僧作法。制身到眾。口能訶默。今既有緣。故開送心。
大鈔云。設若有緣不開心集。則機教莫同。將何濟拔。
彼我齊舉者。彼則眾法得成。我則弘緣又辦。鈔云彼
此俱辦。文意同爾。舉亦成辦義也。
希須者。希謂希望。須謂應須。以希望僧作。己有緣礙。
應須送己之心。以違清眾也。如下。舉五欲中二種。此
五為世人之所欲也。今秉聖法。為比丘所欲耳。詳集。
詳而後集也。如下。似濟渡復得船筏也。事違。為事緣
於眾法互有違反也。致心。致送詣也。大鈔云。欲明僧
作法事。意決同集。但由緣差不遂情願。今送心達僧。
知無違背。
從法者。即心法也。如雜心者。彼問曰。云何心法等聚。
答曰。想欲及觸慧。念思與解脫。億定及與受。此說心
等聚。彼論自解云。想者於境界取像貌。欲者於緣欲
受也。餘如彼論第二卷心行品中解。身色。如五分病
人不能口說。聽現身相。與清淨欲。聲相。如律云。若言
我說欲。若言與我說欲。若云為我說欲是也。單僧下。
即受戒捨懺等。僧須我和。我不必須。佛不正制故。互
須。即僧私同須也。有罪。即別眾作法。遠出。縱出界外。
亦須結犯。
<pb n="909"/>
制開。立制開說之本也。
不成是別者。言非緣故縱說亦不成。又不免犯別眾
也。僧事。指眾僧作法事也。無心下。指送欲者無至誠
崇尚心也。妄語。大鈔云。無病不淨言淨。不欲言欲。令
他傳此妄語僧而說。隨僧多少一一人邊。三波逸提。
所傳之人知而為告。一一三罪。惡業不輕。何為自怠。
有五。即中佛事。至看病事。大鈔準不與欲戒。更有塔
事成六。下文衣緣。即六群作衣說欲。雖非正制。以當
時僧受行之。故亦開也。僧下引證。
以欲下辯制也。謂自然地弱。不可秉眾法羯磨也。眾
法既不可作。欲法亦不可傳。唯除下辨開。唯結界一
法。自然地上開秉。然於欲法則不開之。如上。即法起
託處中云。結界一法非作法界。由是草創所依開此
居宗也。又下文云。云何界現前。作羯磨唱制限者是
也。若結下。謂結界若開欲者。終不諳委界畔也。
即下。望上二門。得第三名也。
四略。指註中前四種。一廣。指後廣說一種也。又略者
對重病。廣者對輕病。疏言廣通輕重者。此有輕中之
重也。故大鈔云。前四唯重病。後廣說者徤病俱用。得
成。大師云。律文如此。而取欲者。須知同別之相。方得
成就。若違心不同而現相者。雖取不成。終為別眾。
前既非法者。目說欲比丘也。能所者。諧能持欲。所與
欲。若俱乖法律者。亦須更與餘能受欲者。如持欲人
受他欲已。自言我是十三難人等。文云皆不成與欲。
當更與餘者欲。二途。初制時集清淨。非時集與欲。後
因非時說戒。而得傳欲來。妨僧法事佛令合傳。大鈔
云。並須雙牒。由文正制。不同僧祗。猶行癈教。
不正出文者。謂說戒犍度云。若廣說欲成與欲。不出
其辭。轉欲。謂受欲已。更忽緣礙。欲轉與他。毗尼母云。
得齊七反說。辭云大德一心念。某甲比丘。受某甲比
丘欲清淨。彼及我身。如法僧事與欲清淨。今但比云。
某甲比丘如法僧事與欲清淨。是約義比度也。故大
鈔云義設是也。
心本。心收與欲。本收清淨。由清淨者以戒為本故。
人語。梁武帝撰出要律儀中牒事也。如忘下。如傳欲
者。忘記前人名類者。但云我與眾多比丘說欲。
簡非法事。以僧事非。故不須與欲也。如和僧作媒嫁
等事是。本為事者。隨僧中所作一百三十四事而與
欲也。及初傳為此事。後為彼事起。不應前欲。若復往
取。則有停礙僧務。今但以如法僧事之言。可以通應
一切羯磨也。
時集。即半月說戒。制有時限也。餘既不局。故曰非時。
應僧體者。即六和中意和也。假用。即前云攬陰成人。
人假為體。實法無用。四人假用為僧之體。而用無別
體。還以四人陰本為體。今謂陰本無七支之過。則成
清義。
三一之言。即三說一說之言也。自明者。四分云。三說
成者。即云第二第三亦如是說。若但一說成者。皆無
結略之文。眾多下。取例也。如律中我與眾多欲。若受
欲人睡入定。若忘若不故作。如是者成。例今一說。豈
不成乎。必準下縱也。言必欲依被部。亦住情也。以四
下。奪也。言四分無之制三說故。事鈔云。準白二羯磨
說淨等法。依文直成。不須云云取他外部。
姓四姓。相謂相貌。名即名號。類約流類。多據眾人。少
但一人。大鈔引律中。若不記姓名。當說相貌。猶不記
者。當言我與眾多比丘說欲等。如斷下。既言諸人。亦
是通混。律乃開成。一界四處者。彼云一界內四人一
時受具者。得四處展轉與欲。不同下。若五分。要與欲
人少。見集人多。取心而已者。言彼眾多既俱有心。今
雖不憶。驗知得成。以彼本有送欲心故。必下。若待欲
人能明記者。不可言眾多人也。如五分云。令至如法
僧中。為我稱名字說及捉籌。若不如是。一一皆不成。
又僧祇明文。令在上座前稱名字說。意亦可見。四分
<pb n="910"/>
云。應更相撿校。知有來不來者。此言彌顯。
受時。約未離病者所也。中道。離已未到僧中也。至僧。
持欲到眾也。
房內。即受時。二十八。即註中命過至離見聞二十八
人也。
而僧猶用前欲者。此約到僧中說也。若房內及至中
道命過。可說言非欲到也。若在下。再簡上到借中成
不。有下。此師約若未說付僧。持欲人命過。則不成。若
說付僧。僧自任持。故言成也。如忘等例。律中持至僧
中。忘為說欲既成。例今已到僧中。不說命過亦應成
也。以俱是到僧中故。或下。斥第二解。若然取初說為
正。非數對彼捨不成也。例今持亦不成。
非本欲者。人抵說欲為應本界作法。不犯背別之過。
今若應外非本欲意。餘房者。昔解云。受欲已在寺內。
餘房行者失欲。此非解也。一同。說戒法及自恣法中
兩處。列命過等七緣。前後六種俱同。唯有此一有異。
說戒中云餘道行。自恣中云出界外。今師會之。是語
別理同。當知餘處行即是出界外。以此證知。寺內餘
房行者。此解為謬。
言還俗。自言我捨道還家也。作此言時。欲法早失。本
心。即再責本所起心也。
釋李。李即此方道士。老子內傳曰。太上老君。姓李氏。
名耳。字伯陽。釋老志曰。其為教也。蠲去邪黑。澡雪心
神。積行立功。累德增善。乃有白日昇天長生世上。此
亦與西竺外道髣髴耳。
五法者。律云調達執五法。盡形乞食。著糞掃衣。常受
露坐。不食酥鹽及魚肉也。戒疏云。乞食糞衣露地似
佛四依。故為相似語。然本不同。四依開制託緣。此三
調達說必盡形。後二妄語。調云酥鹽味重。魚肉損生。
故立斷二。見殊戒等者。謂戒雖同等。而見解有殊者。
亦不可持欲入彼。以六和中見和闕故。各說。各說戒
各秉法俱成。故壇經云。釋尊一代。僧具六和。一見不
和。兩不足數。
疑前下。謂出界外故失。此戒場在內往應非失。而不
知場有中隔。與外無殊。故往亦失。
宿受欲。如後夜受欲羯磨。明相故失欲也。
問下。意云此律宿欲不成者。若明相未了。羯磨已竟。
而說戒自恣未竟。得經明否。答下。言能被所被俱不
可。以夜分侵明而作。僧下引證。減眾各作。即減眾界
外自恣。以此校準。故知宿欲不被所為事也。
非數。言不足數義已顯也。故非持欲之人。五分云。自
說罪人不名持欲。反成即成。十誦取欲清淨人。始取
時。若取竟。自言白衣沙彌非比丘。乃至十三難。皆非
清淨。欲不成。不到僧所。雖復下。謂雖復自言已至作
法睛。同座之僧。先不同聞彼之自言。既乃不知。故復
通取為得成不。佛下似釋。既曰三根無濫。今不知故。
是三根闕也。亦可得成。故大鈔云。此等體既非僧。若
僧同知。故不足數。必不知者成。又云若雖言竟。無人
知者亦成僧用。例今亦爾。
三處。房內中道僧所也。與者即有緣比丘。望伴。如二
人同往。一人取他欲已。至於中道作不送意。望離此
同伴見聞名失。有下立難。今下正通。不問有伴無伴。
若無伴者。望至中道作不送意。離此不送意處見聞
亦失。故曰離生念處也。
非弘贍者。言上但以見聞對三處辨失。不以見聞說
下四種。乃非弘廣愽贍之士也。隱沒。如持他欲或在
彼房。或至中道等入井窨也。倒出。即持欲到僧中已
復出也。隔障。與僧不同一障覆坐也。遠坐。露地申手
不相及覆處太遠坐。不見面不聞聲也。初受。即在房
內。具兼四失。即隱沒至遠坐也。
同坐。即同一席中。又須取比座也。大鈔云。見聞失者。
通望比座展轉離也。如下。律中若眾大聲小。不聞說
戒。令作轉輪高座立上說之。又僧祇八萬人自恣。何
<pb n="911"/>
得聞羯磨者聲。此則見而不聞也。又如多人說戒。何
由並得見作法者面。此則聞而不見也。彼既互離得
足數。此亦互離成持欲。三種羯磨。即單白白二白四。
雖簷前後并露地等。但使展轉不相離皆成。
如僧祇下。彼謂同障覆而別隔者不成同相。或露地
而隔者亦成失欲。又是別眾。如下。皆證聞而不見也。
自別豈成者。謂自是別眾。豈成持欲。
一尋。即八尺。據理亦可聞也。今須約一尋外閙亂。不
聞眾中聲者。方應見而不聞白也。
空有互與。如僧在地。持欲在空是也。
不成受具。蓋不足數也。足既不成。持欲豈就。
文云下。牒註。上據房中二十八緣。今中道僧中亦爾。
亦須德人持欲者。此自持欲人也。若據說付僧已。是
僧任持。今若說竟。言我是十三難人。前所傳者亦不
成就。故須在德人與僧共持也。
自言下。謂上須德人。不爾成非者。如自言我是十三
難人則可爾。且如餘道行戒場上神足在空隱沒等
人。並是戒具之者。豈是體乖德不具也。答下。言此等
人。戒雖具足。慧解且昏。既持他欲。只合在界。今或出
界昇空入井往別部眾等。是不明辨法律。雖復有行。
而識等同於夢。各解昏人也。故制取餘明法之人也。
持欲應僧說戒羯磨圓具之教。豈下。顯上戒具解昏。
不能濟於神用。要必行解兼具常倫足別。必約體淨
秉法傳欲。乃揀智能。故曰用人不同也。
形生。即二形生恣。謂上二十八人中。何不盡列耶。
有三。上中下也。常憶。即下品常憶來人。此成持欲。若
中品或憶或來。上品不憶不來。持欲非就。故曰計餘
不成。有濫此二。故不出也。
有下。此斥上不勞異說有濫所以。但是律中略不出
耳。如下。若云狂者有濫。何以不足數中却出狂人。以
常憶常來下品是足數。中品開以法被。上品定不足。
此亦有濫。何為出之。驗之前說義非。律下。自申正義。
謂律中前後出有具略。如不足數者。瞻波中但出六
人。至捨戒中出顛狂等。但通括前後。成不足位。今亦
可同。要須通括取之。又復應知。狂既不足數。持欲豈
能成。例之可解。
相通。互相通會也。以下。若不該明。則自他成別眾。羯
磨又不成。周行。言周備具引諸部行用。方為優勝耳
如不足數者。即覆處隔障半露中間障半覆半露申
手不相及。若一切露地坐申手不相及。據上所列。和
與欲人成五。故言等也。若約大鈔中。義加露地隔障
者。亦成五也。能所。即能說所受二俱非法。審下。若僧
審知前持說人在界外。則僧法自成。以二界各別故。
七下。謂受他欲已。持出界故成失欲。是受者非。反令
說者欲不到眾。有皆別過。又僧若不知持出。可言法
成。若知者亦須再取。不爾別眾。四分文云。應更撿校
知有來不來者。義可者也。自出界。有緣說欲已。己身
在界方成。出則成失。後復回來。僧法未了。豈非入界
是別。此非僧過。故法得成。以先欲。言以仗先曾與欲
故。前緣久廢。即前欲緣已廢也。久可作已。十下。此約
說付僧了後。因難驚起。但得一人往。即可任持前欲。
後再集作法。不用重取。彼律下。釋註中等字。或事儀
同。或世希有。故不出也。
三人。即行覆藏竟。本日治竟。六夜竟。四下。以本律覆
藏法中。亦云行覆藏等不足數。豈合持他欲也。
四人。大尼式叉沙彌尼。以非同類故。狂下。此約無心
持欲故。倒出。約無心傳故。若有心者。雖出亦開。
專局。唯取四分也。同苦。能與所受及僧所為並皆不
成。故云自他同苦。翻種苦業。本為生善滅惡。今非法
別眾。故被事不成。則使多人反流生死。故曰不利。
反則。即不自言也。同他部。即十誦五分。不了。謂四分
不云自言及持欲足數成不云義。理非二攝。非持欲
非足數也。
<pb n="912"/>
不犯。如睡定人。非心過故。若不去放逸。須犯告羅。別
住。波利婆沙人也。得戒沙彌。即得十界者。以下。統斷
上二人也。二但要比丘對比丘方成。
異宗所廢者。於彼雖為所廢。於今却為所興。如是至
七。將一人欲。次第付七也。大鈔引毗尼母云。得齋七
反是也。
不得籠通。要牒彼名也。如大鈔云。我某甲比丘。受某
甲比丘欲清淨等。又移受字在上除與字。文又巧也
第四門。即持欲應緣門。後義。望初持為後。後顯雜相。
指下註文屬第五雜相分別門。非第四門。分科至文
當見。
空設。雖傳不成。是空設也。更成愚罪。言更得愚癡波
逸提罪。
我受下。釋上兼兩義也。
求聽。求僧聽許舉罪也。
准此下。上言誰應說故。我某甲清淨文略。今據大鈔
云。大德僧聽。我某甲比丘。如法僧事與欲清淨。四分
無文。此大師比轉欲出詞也。
別緣。隨行人所修大小等定名利也。迷忘顛狂等病
發舉而起。身已到眾。非心故違。故開成也。故大鈔云。
若睡入定等。並謂在僧中。若在中道。並名不到。無入
捨受。以無作不送意入捨受。須得吉羅。以睡眠屬無
記。無記屬三受中捨受也。
後法。即隨作羯磨事。對前索欲名後。作所為。即不以
欲緣作羯磨中事也。故大鈔云。不以欲緣為羯磨事
也。相成。假自他和合行相以成也。
小罪。即吉羅。開中。即開緣中。
就下。且律文病者。有輕重病相。廣略與欲。今何不欲
仄令僧就彼者何耶。病下是釋。多種。即有輕中之重。
重中之輕。重中之重。堪相對晤。即重中之輕。是重。即
重中之重。故不說有別開就彼也。五分下。亦是重中
之輕。恐增動故。聽說欲也。
若下。若是重病。律自開別。何須舉至僧中就彼耶。答
下。此人雖虗羸微弱。不妨神識明爽。故有別眾。若又
神之昧。則理自開別。
表和。彼以和應僧也。法濟。僧以法濟病也。相連下。僧
與病者相接連不及。方開移出界外作。
草䨱下。兩眾皆舒手伏地掩泥。牙相懺悔。准此草䨱
之式。病者在眾仰伏坐臥開成。但背面是別。在於眾
內又是足也。必下。四儀堪與僧同也。今故不同。仄就
開位並成於別。非心隔有持欲心也。
事遮。有命梵等難事遮障也。
若準下。例上亦可有命梵等難。來訃不及。雖在房中。
彼僧法應成。亦非心隔故。若四分不開。故大鈔云。必
界內有難。不往僧所。僧又不知羯磨成不。文云。有比
丘無想作法不成。若五分母論開成也。若出不來。即
出外不來。并難遮不至也。四分無文。即無有難在房
法成之文也。有作無想。即界內有比丘作無比丘也。
更無下。謂除上與欲轝主就彼出界作外。更無方便
得開別眾也。引此二段文重簡止。若遮不至。俱得清
淨之說也。前下。指上逢難外來。非心隔是開。不失欲
也。此有難在房。雖非心隔。不開別眾。兩緣下。不失欲
與別眾。是兩緣異也。未可同以非心隔故不犯。名一
例也。
問下。意謂說欲為三寶事。今事畢僧作法未散。不往
僧所。法成以不。治之。但治不往之吉。不言別眾也。得
罪得成。自已得罪。眾法得成。如下引例。病止法存。病
雖止住。而被法尚存。以未秉解法故。若僧作法。其法
自成。不犯別也。不同下。應先難云。若爾受日何以事
休法謝。將疏釋之謂受日出界牒事入羯磨故。所以
前事若止。其法則失。理數宜然若此也。欲本下。說欲
辭中不稱事故。事止法存。僧為又別故也。通意下說
欲不牒事緣應僧。但云如法。但知通⿱除土大意故事休。
<pb n="913"/>
不往無別僧中作法又成。故曰兩無違也。義下。䨱釋
上文言應往不往治之之句也。
互跪。即同坐義隔也。
二人。即教授師說戒師也。僧使。教授師也。僧聞也彼
義。若犯重罪人賊住。詐作比丘。本白衣時破戒人等。
若先言有是過。作羯磨不成。若不言者一切成。就前
三句。律有四句。一問云汝知和尚破戒否。二問汝知
不合從此人受戒否。三問汝知從此人受戒不得不。
次第皆答不知。佛言得戒。故曰前三句也。第四句佛
問云。汝知和尚破戒不。知不合從此人受戒不。又知
受戒不得不。答知。佛言不得戒。欲法。即下第七門中。
別住下。出今義也。大鈔引古曰。昔云同一界不盡集。
今謂界外比丘濫將八數。非謂眼見在界外。以界分
不知冥然在外作法不成。故云不足。此二。指上別住
并戒場也。言俱是異界。兩列不足。有何意耶。由下出
所以。謂上別住是外界。今戒場在內。應可足場外大
界僧數。然下。申正理。空地。即中隔自然。既分兩界。豈
將戒場上僧足大界僧法事耶。神足。言得神足通者。
或身處空中。眾僧在地作法。不可將空中人作足數。
毗尼母亦云。空中無分齊故。與陸地別也。分限。分局
限齊也。入地。僧在地上作法。比丘地中井窨內也。大
鈔云。井窨之類是別非足。窖窨（上音教下音蔭）地窟穴也。非
現。示上隱沒義。離見聞。僧祇中謂同䨱處離見聞也。
有多。或云取離說戒師。或云取離羯磨者見聞。今但
比座展轉相離見面聞聲處。即是是不足。如欲法者。
下云受欲已不作送意。互離見聞勢分未越。故未成
失。例今亦然。所為下。以正作羯磨為此人故。為僧所
量。又乃牒名入法。故云安得成數。又下別明受戒。和
尚前乞畜眾。正是所為。牒名八法。後正和受。又屬能
秉僧。和尚為得戒根本故。佛專制訶足俱成。除此之
外。餘所為人無訶足之理。故云餘不合語也。根本未
拔。即未與出罪故也。壞眾義備。以初二兩篇有壞眾
義。今既未拔根本。故壞眾之義猶在。故云義備。是兩
不合。壞眾未拔。是兩不合入僧數也。四羯磨。即上訶
責等四。此與上復何異。前足此不合足耶。小犯。如僧
納云。破威儀者。下四聚等。又云然此治罸不必大罪。
但令聖所制學。愚暗自纏。皆得加罸。文云若不知不
見五犯聚。謂波羅夷乃至吉羅。與作訶責是也。以此
義證。既通小罪。故前四開足數。次死隣斷頭故也。眾
法皆通說戒師也。如前。即五分中皆說戒羯磨坐臥
等是別眾。僧祇中行作羯磨坐則別眾。四儀互作十
二種人是也。四分下。即六群往說戒所不坐。佛言非
法。
不必下。律中默坐不呵。亦名和合。故之下。即舍利弗
見僧如法羯磨。而心不同。應作默。是如法也。相乖心
順者。謂同一界住相中有乖。雖曰心順。是名別眾。七
百下。彼云在寺內得別眾羯磨（此跋闍妄執十事之一也）。離婆多
言不應爾。問言在何處制。答言在王舍城布薩犍度
中制。疏言後聽可。准是䟦闍子義。又須下。是離婆多
義。
兩開。一為僧使。二為僧聞。被治下。大鈔云。僧坐中聽
有立者。除被治人。以是所為作羯磨者。不足僧數。被
諫亦爾。極三。立治但容主三人。又治是違情。惱處重
故。若至四者。四即成眾。容有不和壞眾義也。大鈔云。
於治舉所為。不得至四。名非法也。諫下。如一法諫五
百伊黨是也。大鈔云。若諫喻和諍。得加多少。莫不用
情求和。不慮破僧別眾也。下情。即乞受乞懺者。仰上
下。即眾僧。非具下。若不具處跪等儀。則成倨傲之相。
理須互跪僧前。無容與僧同坐也。
兩緣。即僧私兩緣。則四。謂私各有二也。故註文云。私
事亦二是也。一違。治罸是也。二順。即乞受是也。眾常
制。即半月說戒是也。四下。治道即治罸比丘。治俗覆
鉢羯磨是也。五下。制僧即四分方僧物法。結二同界
<pb n="914"/>
等是。制別受日法是也。六下。即試外道法。前文云。外
道我倒未忘。怱爾發心歸投大法。乃至性既未調。恐
仄成難。且為沙彌四月同住。前四。即上云通列則四。
今六種不出前所収。豈多為是。即上云有分為六。然
雖有六。合亦成四。大師意在前解。
地既無法者。是自然也。今欲行僧事。要須先結方相。
初緣。即十緣中第一稱量前事。如前文云。結界攝衣
淨地庫藏等為事故作。然下。若望正唱相是。今第八
正陳本意所攝。故註云堅標唱相也。則知竪標亦屬
初緣。但相連而言也。
無欲。言結界既不許欲。何須第七欲清淨一緣耶。答
下。謂雖不許傳欲。亦須知故。不爾受欲而結令界不
成。故今結時問云。結界不許傳欲。盡標盡相僧集不
初量。即初稱量前事也。竪在第三。此中十緣據具足
論。若據正行事時竪標。正在第三位収。以竪標訖方
說集僧故。可例前者。由問第七方至第八。
在第四。謂作相集僧後。理須行籌故。宜居第四。劫轉
第四。集僧約界居第五。謂行籌數僧後。方辨界內有
集不集等。故說戒篇正說儀中有十門。第四鳴鐘集
僧。第五明供具。謂摘花香水槃檠鉢貯等。第六明雖
那行事唱大沙門入等。以彼次第驗之可解。
道俗。道如訶責擯出等。俗如䨱鉢法也。尼如諫隨舉
比丘尼法。諫習近住法是也。能所。被情非相順。故曰
違情。知法智人。即具德舉罪人也。大鈔云。謂僧中德
人舉告僧是也。
僧法。以行籌告集。理在僧作。今何言私事耶。折伏。如
訶責等。邪疑。如惡邪不捨等。求解。律云應來僧中從
僧乞解等。望此為私也。
事或有無。如受日法無乞辭。受戒法有乞也。又此科
為僧差等亦無乞也。然律文順情事。多有乞者。一下。
謂事唯假僧。僧不假自。故必須乞。二下。謂假於己。故
無乞也。如差分臥具。教授尼等。白告。如論法毗尼白
等。自量。如捨墮中懺主和白等。此白即是從僧乞故。
不須更乞也。
若輙下。釋不定所以也。謂若自加乞。或僧和不和。前
事成不。即是不定。所為乃僧。如差受自恣人和白即
是為僧。文中列別。即是牒五德名入法。是別牒僧。如
說戒白云眾僧說戒。大鑑明也。
詳集。安詳會也。集意。今之所集意作何法也。故舉而
問之。
四法。一差教授出問難。二教授白召。三對眾問難。四
正受白四。既行法別。故須重重問也。雖然俱為成受
戒一事。又是通也。如下答中四句辨之。通一者。雖云
法別。及問但云僧今和合。何所作為。於諸羯磨上。皆
通此一問也。故下云止是一言。以言下。如問差教授
出時。且非問教授白召。為待前緣而起。大事不疊生。
必假對待生故。縱下。縱有事含通別。及問但是一也
此事。即治舉等私事也。二法。即說戒自恣。是眾所同
遵。故不敢散。
多事。如三十捨墮隨事不同。律許同篇合懺故。一法
通捨但一答耳。各懺。即前後懺也。一答。如云受戒羯
磨。即一日內。不須重問答也。夜分。簡明相也。攝衣。如
秉攝衣。時非時僧得施法已。便行付分。攝食。如秉攝
食法已。更作白和唱法也。如下云。四方僧資局處已
定。不作僧法。理無輙分。要須通和方得出界。自下。如
受日只作一法。更不通餘。以事類別故。一家。望不通
後師。我自為一家也。
即目。目即名目。此師意云。如差人問難白。非召入白。
各由假前名目以召。相因而起。何有通耶。
今下。大師斷上兩解。雖各無文所證。然亦無妨。如但
知事端。通問通答亦得故。大大鈔受戒篇云。若總答
云。受戒羯磨已後。更不須和。乃至多人例通問答。若
要委審。別問別答亦得。遲疑。遲滯疑阻也。如律既云
<pb n="915"/>
法緣通別。但隨前通答即作。亦是決定無宜攻異。以
革聖言。
理無雙答。謂一答不涉二法之義也。由下。釋所以一。
答即不通結捨也。
下文。指註並先須詳委等文。重囑。大師所以重重囑
累者。恐作法不成故也。
第下。撿前十緣對之可解。非不評於人法者。以首稱
量前事中註云。事謂人法也。第八門中註云。謂僧私
兩緣即是人也。或創立法處即法也。前事。即初稱量
前事。第二下。即十中第二法起託處也。唯局兩界。即
自然界中唯結界一法。目餘僧法。並作法界中。并對
首心念二法通二界。略則下。據略而論。止立四種。今
為行相微隱。故開成十。
文盛談處。處即是界也。答下。謂即非法界地。無以秉
法。故界為法之所託也。以在前第二法起託處中辨。
今雖明界。正在辨約界集僧。得言並攝在僧。故蘭若
界集僧最遠。水界集僧最近是也。
第七。即說欲清淨。無乞。即無乞辭。第八。即正陳本意
立緣顯之。今行事家應問云。結界不許傳欲。盡標盡
相僧集不。此即顯須立之。豈不須告。如敘意陳述。即
是第八情事。望差人為情。房名。或唱一房。或一角隔
道兩邊。即是唱義。鏡。明也。
是非。是則成。非則不成。持犯冥會。由法成屬持。反此
名犯。條貫終始。即隨舉一事為綱條。貫攝人僧界法。
然後稱量為始。成法為終。斟量既畢。方可引彼事緣
以作業務。
五大上色。謂五方正間色也。若將此色加法。於義不
成。即屬第一稱量前事也。兩界。作法自然。加法俱得。
即是第二法起託處。故前註云。若對首心念二法。則
通二界也。口召對人。即自口請召一比丘也。即是第
三集僧方法。約下。謂約二界集人一比丘者可作對
首。無一人者開心念。即成第四僧集約界。前對。即前
對首人。印證堪可。而不訶者。即是第五應法和合。鈍
下。若集得人來。是癡鈍人。邊地人等。即非足數。雖對
不成。便屬第六簡眾是非。取下。今作對首。本不取欲。
若令取者。却成非法。故屬第七說欲清淨。執下。即手
執本衣。出言陳受。非其錯謬。即屬第八正陳本意。勅
下。即告前審諦證實不虗。即是第九問事端緒。問下。
即此問彼答。互無乖謬。便成第十答所成法。誰下。彰
繁所以。義在張羅所為。令人解也。
心念中。比前可領。諸律先和後欲。如十誦作羯磨者。
唱僧和集。欲作何事。答云作某羯磨。又唱不來諸比
丘說欲。說已唱白羯磨也。
由下待答作某羯磨方與欲也。故云由取答緣以應
欲務也。四分先欲後和。如戒本序云。不來諸比丘說。
欲及清淨了。方問僧今和合何所作為。功德衣中亦
然。既云如法僧事。知何不通。豈待先如後欲耶。必下。
會前後無妨。
第三。即一稱量前事。二法起有無。若是自然。順先竪
標相。故當第三也。第八。即正陳本意中。註云或創立
法處。則竪標唱相。註雖合言。須知竪在第三。唱在第
八。
二。即法起託處。四。謂僧集約界。五。是應法和合。六。屬
簡眾是非。七。乃說欲清淨。並須事是現前。方成緣辨。
二界。舉第二法以示。為法不同。如結界要自然。餘在
法地。對首心念通二界也。餘四。即前五中後四緣也
則重。既不成分。望監護人。滿五得夷故曰也。據下。如
欲和合為某事立法。今不集者。立法雖成。終是違教
已上證輕。故下說重。但下說不犯。謂打後自不集。隨
有現集僧。望不集者。通皆不犯。故下。約打相為通集
法也。律下。此說作法時雖打。還須撿校。不爾成別。故
曰終須身集。不作相有得成者。即前句云。據立羯磨
成而違教。和舉。如云僧今和合是和義。何所作為是
<pb n="916"/>
舉義。合云某事羯磨通含和舉。以僧和故方可舉法。
今若不問。於法雖失。作法自成。
四法。即事法人處。可行名是則開。反此是非號閉。皆
須務叶時緣。方可施動也。逕述。言不可簡逕陳述。要
在加功勇勵。精擇是非。方曰稱量前事也。餘九方陳。
由稱量後。方陳後九緣也。
布薩。如籌水有闕。作法亦成。以眾具但是助說戒之
軌儀也。其實在於能說所聽行淨。方應布薩。縱眾具
違教。但有不應輕吉耳。若結下。即結界須假立標相
也。或少缺者。結法不成。以下。釋所以。
并部。即願師於并州撰。德衣。即功德衣法。著序。即彼
和合下。先問和合。後問僧集也。至於下。彼無法起託
處。頭緣不足。故致行事非也。
相部。即礪律師宗曹魏本。素師云。魏礪律師受持此
本。銳想箴規。雖去尤非。未袪諛過。分為兩卷。并造義
釋是也。六五者。如差人無元七中除一。又結界不說
法起處。及以無欲七中除二也。合緣同本。上六為緣
條。第七是根本。今師凡作羯磨。要具十緣。彼以第七
作法根本。合在緣中收故。問下。斥第六。以問在此人。
不可合一。又下。斥第五。因本。即陳本意中乞詞也。又
云。下斥第四。古人結界不問欲故。今云下。大師十緣
中。要須法起託處。故立第二以明作法。界有三。自然
分四。又雖結界。不許傳欲。要須問之。故立第七。若不
審者。何以得知無令傳欲。故曰無欲也。
佛制下。以云律稱量比丘及白衣。稱量羯磨等。通塞。
作法界可辨三法是通。自然但辨別法是塞。三下。非
打犍稚。無以顯集時。故須也。四下。謂作法三種。自然
四處。各有限齊。並律誠實文也。和相。即茅五應法和
合。簡人。即第六簡眾是非。欲淨。即第七說欲清淨。緣
緒。即第八正陳本意。謂僧私兩緣也。問答分兩。即第
九問事。第十答成。義通相會者。然亦有同古師者。則
相和會而安立也。非敢下。此二句其間十緣。亦有分
同古人立者。非敢苟且欲與之同。乃於理合。自不可
異也。前云苟異者。乃古人不立。今依教立之。則於理
也。自不可與同。亦非敢苟欲之也。若然乃見吾祖依
法不依人。不求其異而異之。不求其同而同之。古本。
曹魏師即曇諦。於洛陽集本。光師。即無魏光律師。於
鄴下集本。
初舉名者。示巨文也。二依相解示子注也。略示。即上
約對首歷十緣是也。一二法。即注中引持衣說淨等
法是。
若對二人。反顯是非。但對一人。即成如法。小眾問邊。
大鈔云。必有邊人。有須問者。若三十捨墮。須問邊人。
九十單墮。但對即得。亦有通須問者。謂同䨱處露地
尋內。故須問之。心在外有障。亦不在通。問若持衣說
淨。不論通別。墮下。即提至重吉也。僧下。此說懺捨墮。
蓋懺主不可輙受。故須和白。及至懺時。只對一人。
人非則有者。如大鈔辨七非中。眾法對首。如自恣等。
一者人非。四人秉法。第五受欲。如此事類頗多。皆是
別眾也。非數。即非淨戒等。知而同法者是。若論下。謂
法非事非。隨所被事緣而辯。各自有異也。四初僧用
者。謂四人初得為僧用也。爾時能懺者。可對捨衣。及
至捨罪。懺主作白和僧。為他所量。不入僧數。但有三
人。三非僧數。何由可作白和。此義破斥除癈已盡。如
上。即法通僧別中云。捨財還衣。僧中作法。正悔本罪。
須問邊三。單白自和。如前久癈。約數則異。如對三人。
則言諸大德聽。二人則言二大德。一人但言大德一
心念。至時隨改。
義下。律中眾法對首但出五法。故大師加此一種中
蘭。以上蘭對大眾。下蘭一人故。如上。前云悔蘭限三。
應歸中品。又十誦云。重者界內。輕者界外。四分下文
小眾故也。
下文。即指註中並前等下文也。舉位分相。即舉但心
<pb n="917"/>
念。對首心念眾法心念。各分法事。人界相貌其義可
了。
人事者。人即獨秉。事如六念等。對人下。即對首心念。
本對一人作。眾法心念。本對僧作。今界無人故。例開
心念。具分其位者。前云但心念者。不假他成。對首心
念。法本須證。眾法心念。正法僧中別人非分。但以財
法兩慧。誠顯六和。若不傍流。何名僧體。故開獨秉。何
慮不知以一音普被故。重說善哉。經云善哉。蓋美彼
能順法也。重言如是。如經云如是由即定不虗也。集
法雖多。謂五十別法。雖分位是多。而顯示非相。粗亦
明矣。義須下。言但憑數理仄照舊非。妄心何可託矣
約人分三。謂四人已上僧法。二三人對首。一人心念
也。
文義。文即指律中七非。義即約今師義立七非。恐人
下。雙示所以。
疏。指首疏。舉名。如下云。一者非法非毗尼等是。得離。
離其非也。此即下。言此僧法七非。正當前四門中最
下文也。
通凡聖。言小聖猶者事迷也。四心。即識想受行。
下文。即正解七非文中。若下。大師囑後講者。引用下
六非名文相來。此釋用之。亦資談柄。
闕二似者。即闕法相似別眾羯磨。法相似和合羯磨。
下自註云。謂先作羯磨。後作白名相似。今既約單白。
故闕此二。大疏。即首疏。此非下。言此二似。非對單白
體上。而起三羯磨。約白四為言。文略白二。餘下離二。
離二似外餘五非也。皆是約人法事中。顯相出非。如
文。即下引律文以解也。
初非。即非法非毗尼羯磨中。次五下。謂七非中從二
至六。皆是人法相對辯非。唯第七是單就如法明。非
以註文。謂如法羯磨。須僧同秉。但以訶不止邊名非
也。故云末下等。就中五內亦同上。中間五非。除第一
第七也。非似二別下。即第二非法別眾。第五法相似
別眾。望非法與相似名法非。俱是別眾名人非。非似
二和。即第三非法和合。第六法相似和合。望非法及
法相似名法非。俱是和合名人是。法別眾。即第四如
法別眾。望如法邊名法是。望別眾邊名人非。
恐下。儒云天網[懨-猒+火][懨-猒+火]疎而不漏今恐方便漏非。是以
交絡而明以廣羅也。及下。網喻七非之位。魚喻人法
事非。雖備張七位之網。及羅其非者。但在一目耳。苟
一位入非。則法不成就。莊子云。得鳥者羅之一目。
問下。以前云約事明非。不離人法及事。又事法人界
四種須具。今但說人法非。而不顯事界者。約文。即律
文。語下。如云白此事為彼事。則法非中攝事非也。又
云應與欲者不與欲來。是約界內別眾。則又人非中
攝事非也。兩界。則自然作法。如自然地上作法。亦屬
事非。如下釋事非中云。界非聖制。是也。亦須能秉必
在人也。故舉人以收事界也。或下。以律七非中。全不
說界。又似略也。
三性。善惡無記。二論。即多雜。方便身口色聲。正屬多
論。三聚中色聚所攝。以作時正屬方便假色故。以此
為體。若或約當宗。則用非色非心聚中名句味為體。
以名身句身乃至無作一十七法。在成論非色心聚
所収。名句味亦曰名句文故。俱舍師能詮教以名句
文為體是也。
增減。白二作白四名增。白四作白二名減。斯則妄有
加減也。善色聲。望非惡心邊。身為善色。語為善聲也。
不善色聲。望彼不來是色惡。望呵邊是聲惡也。然作
下。非法指第三。似法指第六。二俱法非也。若下。謂二
俱和合是人如故非惡也。
故下。是結文。不顯無記。今望應來不來。應與即第七
収。若止則何非攝。答既應乞不乞。增減文句。即前六
收也。
如法明體者。此師見律云。謂如法羯磨。須僧同秉召
<pb n="918"/>
說。即訶者。如羯磨云。誰不忍者說。今或有人說者。理
須止住。今不肯住者。便是非體。蓋對望如非以辯也
有人下。此師意云。如初非中非毗尼。縱不訶者體自
成非。第七要訶方成非耳。如下。取第二第三非為例。
以二三皆言非法是同也。莫下。釋非法同貌。但下。釋
成二非。所以謂第二是別眾。第三是和合。約此和別。
故分二非。其實法非本同一耳。此亦下。合成此中如
非義也。謂訶止即如。不止即非。體自明矣。
向下。訶不止。牒第七非。與得訶人訶。牒上第二為同
耶別耶。答下。情不同者。此師謂心乖故訶。訶成別眾。
故屬前第二。非攝是人非也。約法下。即心同故訶。訶
成法非。屬第七法非中攝也。故與前異。又下。再示第
二得訶人訶。是訶事故。前云。謂白此事為彼事作。今
若訶者是對事也。訶法下。釋第七。是通對人法處三
而訶也。且約如法羯磨。用五人秉。今用四人。合作單
白今作白二。合就大界今就欲不與欲。前人睡定。即
是無記。
為集即非法之因。屬集諦也。能感下。屬苦諦也。大鈔
結界中云。自陷陷人。脫作受法不成。令他一生空過。
自身未來還逢此界。則因果如影響矣。終是集諦。雖
善惡不同。是有為俱。屬界內因也。若離非就如。又於
如不着者。則成界外道滅二諦。斯為要也。故受戒篇
云。如此發心。尚名邪想。此皆破邪心中語使離著為
言也。
餘人下。指六非也。
三緣。即人法事也。人事非文略法非。前文云。初非中
三種俱非。僧舉僧等人也。羯磨增減法也。無病有藥
事也。故律下。顯非法通收人事。則下六可收攝矣。能
攝為總。所攝為別。故上總而下別也。一位。以人法共
成與位也。非別。言是別非總也。
就律本釋七非文。
前六下。此師意云。如初非法非毗尼是出名也。註中
依律陳人法事三。非相貌是出體也。及至第七云訶
不止羯磨。但有其名。而律不顯訶不止之貌。是無體
也。
應乞不乞。如受戒乞今不乞。又合作單白今作白二
等。今若訶不止。即是第七非體相貌也。何言第七無
體。蓋不能出耳。問若訶不止戒場。今若訶者。俱屬法
非也。
但分為二。如初約有無。三約如非。四約不訶有訶。皆
是立二以收七非。若爾律不應立七非。此未通解。故
今斥云未當也。若然則第二師云。七體皆具。義似長
也。違順。如受戒是情中順事。治擯是情中違事。又衣
鉢具名緣是。不具號緣非。又不問心同心乖。但使德
人。於七中訶而住者。即非和同之相。故曰住則是別。
由住故法不成非。故曰法不可非。不可由訶故是人
非。不住故是法非。餘下。指解七非文也。
依情。能秉人情也。故次云想見紛馳。緣數。即下約人
法事等以收也。通塞。通則為是。塞則成非。並是下。謂
前已論人法事等。但為散在諸處。今復明者。蓋約義
收束。對是非相校以辯。使道理通貫耳。
戒同治隔者。謂三舉戒雖是同。但為治法隔故。難者。
指上十三難人。行缺一生。即二滅人也。前文云形報
未終。斯法不絕。舉法少時。大鈔云。須僧舉弃示不任
用。隨順無違。方乃解之。故知解竟復入僧用。
緣相少乖者。或入定緣差。或四儀相互別眾收。如應
來者不來。或非數攝。如神足在空等。向下四科。歷對
三業以辯也。
露在下。謂露地作法。一人在八尺之外。兩不相足。䨱
下。即䨱處。此約比座展轉離見面聞聲。或䨱處有隔
障。見而不聞。聞而不見。應來者不來。此皆屬身業乖
也。應與欲者不與欲來。是心業乖也。
應訶者。顯非奪三十五事人也。此是應訶人。望法邊
<pb n="919"/>
是口業乖。不妨心同身到。故曰身心集也。
三下。心同僧秉。口不訶法。但身四儀乖耳。背面。病雖
開隨意坐臥等。而面背僧者。是身業別也。
心無非欲。非不也。言心非不樂欲也。未開。言未開通
耳。捨性。以三受中捨受。攝入無記性也。相務。相收三
業務總。羯磨。下云但本應務是也。誡其身。以耳根屬
身故。斯等。指上癡鈍人。六和。戒見利身口意和也。四
凖。即四人五人十人二十人。此四僧以為一化秉御
之準的。
而見下。壇經云。釋尊一代僧具六和。一見不和。兩不
足數。而心不集。即心乖故訶也。
故下。引證。心口集者。由傳語表之口。希欲之心而至
也。戒下。并上三種成六和義。
難遮。即十三難。舉滅。三舉二減也。法下。如式叉等三
眾法不具。瘂聾具二等是報不具。當下。出可足義。事
從下。謂常塗皆言因親緣疎也。今約作法時。三業相
同。是親也。往時帶難等。是緣疎也。又法對前情非情
等事起。是因也。今但同秉。是緣也。但下。謂本應生善
業務。今三業之相無乖外。又不知可入僧數。得作前
法。故下。引證。既曰知者不足。反顯上不知是足。受已。
謂受戒已。方知和尚等破戒。然前法已起。故曰並是。
天通。多論云。不得以天眼觀人善惡。但以肉眼意亦
可見。
辭定醉約須漿誤飲人也。若約相如。如入定人與僧
同坐。應可足耶。答文可領。
問下。一問足數輕重。二問別眾輕重。
睡定語。語即閙語人前事。如受戒等。則令他一生無
戒。豈非重乎。準與未滿人受大戒。和尚得提。亦是令
他空受。例今亦應犯重提也。遮難體非者。遮難無戒。
但有業道。體非之人。有戒可違。故云自他俱重。他即
僧也。由下。伸自他意也。以知彼犯。何得同秉。大鈔云
知何不說。若下。例如和尚雖破戒。准他部在十人之
外。由彼知故。是自得重。既在十外。故三師七證但犯
輕吉也（餘法準之）。若欲免者。不應納之。則吉亦非者。不妨
自成前法。
好人。即清淨者。以犯戒人別亦無過。故大鈔云。別眾
一種。唯據清淨一色。今或好者不集。自惱惱他。故業
重也。聖或下。竟云有聖人在界內而不知。不以不知
故在界不集。而不犯別。律云有比丘無想。羯磨不成
而犯別。具障僧別者。即障僧法。及對首心念別人法
皆不成。故體淨。重簡上好人。意謂若體應數不集須
犯提。若別犯僧殘。已上失法之人。但得吉罪。故曰輕。
若然則重輕之義明矣。
如前者。指上集法緣成中。彼云總集三法區分之意。
又曰依人弘法。人分三位。即僧位。二眾多人。三一人。
今言三階。階即位也。九品者。前云略分為三。謂心念
對首羯磨。廣為九位。心念分三。一但心念。二對首心
念。三眾法心念。對首分三。一但對首。二眾法對首。三
義張小眾。對首羯磨分三。一單白。二白二。三白四是
也。識鏡通塞。識知明照。故取鏡喻。眾法無人。開作心
念等號通。心念不通眾作名塞。若能了此。可以即事
即行。不患有壅滯罣。
依持謹唱。唱即誦也。文句明了。即前三後五句分明
曉了。增減非相者。若綱骨中。增加減略一字者。即便
落非。今則無也。一不參涉。謂一百三十四法中。綱骨
緣兆略無參涉也。聽忍說默。聽則耳聽。忍即忍可。不
忍即說。忍則成默。泠泠然無有異也。緣本騰結者。如
受戒單白中。衣鉢等是緣。具足戒等是本。又第二句
緣中緣本雙陳。第四句緣略緣牒本。乃至最後再騰
前事結歸亦無有濫者。並由秉法者聲音曲折之相。
唱白告令分明。同秉之僧六和相順。約此已來。名為
相是也。
乃作二三。本作一單白。今作二三單白。羯磨亦爾者。
<pb n="920"/>
本作白二。今增白三白四。或本作白四。今減作白二。
即事鈔云。以法例通於無準是也。
二似。即第五六法相似。非為先作羯磨。後作白。
累罪。積累其罪而加罰也。如合作訶責。止可應作訶
責。今又加擯出羯磨也。等者。等取第三依止。四遮不
至白衣家。五不見罪。六不懺。七說欲不障道羯磨也。
䨱藏等四。謂有䨱行三法。無䨱行二法。若再犯者與
本日治。今不論有無具足行四法也。滅諍等七者。合
與現前毗尼。今又加後六毗尼。斯皆無病輙加藥耳。
故成非也。
白中下。如單白有四句成白五句成白。今於四增為
五。減五為四。又於文句前後顛倒。羯磨亦爾者。如緣
兆中。前要緣本雙陳。令却單牒根本是減也。後要略
緣牒本。今却緣本雙陳是增也。不同下。先應難云。此
與前第一增減非者。有何別耶。將文通之。全白重者。
應作一白乃至二三故。
不具者。或網中落字。或緣中辭意不足。前下。即文不
相貫也。
互合。即情非情合事。如離衣杖等。如已前辨。
不枉。猶不虗狂也。人下。舉作法離衣說。並下結成。其
實下。解上實字。
形法兩具。形須規頂矩袍。法須先受五十。而不破重
受體。非是正要。蓋受時儀相必須之也。多罪下。約懺
罪以明。一悔。即同篇合懺也。相下。即折伏之相。應教
也。體下。即上云懺非濫疑。六聚體別故。餘下。上舉受
懺情事既然。餘非情互合亦可比類而知也。
難障。即十三重難障。戒不生故。下云盡形障故。詐下。
實有狂病者。方可加法。今詐作乞法。不可輒被。無相。
不竪標唱相也。或虗指山谷不了分齊。或無留難妄
結三小也。反前。即體是中。
諸遮。即十六輕遮也。兩是戒非。由帶遮故於戒不發。
故成非也。不同前體。言不同前體中十三重難永障
戒。此若改轉。理是通得。如衣鉢非具年小待滿之類
律文下。引現前毗尼中文處現前。處即是界。以羯磨
所起。必在作法界故。事無容隱。生起事現前也。
五此。即律中非法別眾羯磨等五。向下為引。又前增
減等五非也。
為四非。人法事處為四非也。二合為六。一合三合為
三。一人法事合。二法事處。三事處人。四俱非也。
不可限約。言其多也。總含者。於人法事是非違順之
外。別立第五通雜一門。以攝非相。知何不該。故云望
攝為盡也。
佛下。示註。已下各牒隨解。故於此不分。但總言七羯
磨非法。
別人下。此解能秉之非。以一人不可行羯磨故。
四人下。雖能秉滿四是強。然不可舉四人故。便成僧
舉僧也。大鈔云。若有一人三人。隨名牒用。不得至四。
亦蘭者。恐眷屬助破故。一羯磨牒一切僧者。如行懺
法。通眾多人。以一法懺是也。
如上。即前義說中。廣約事辯非是也。又上引律云。或
法不稱事。事不應法。或法事俱互。皆號非法非毗尼。
下可知者。示註中毗尼母下等文。
白下。以攝衣從攝僧界起。今於塲上時到前。用白牒
云。此住處比丘稱四方小界相。於忍聽後。却牒結不
失衣界是也。若牒下。如白二轉牒作白四事。是名非
法非毗尼中收。刈。割也。此立非法制。
三別眾。即應來不來是。應與欲不與欲。現前得訶者
訶。
訶前兩別。此師意謂。第三自無別位。但是訶前應來
者不來。應與欲者不與欲來。二種別眾故。此下正行。
若只立二種。不應增三文也。故佛言有三種和合。反
此別眾。當知後之一別。正約訶法。非謂前二種。第三
下。既曰羯磨。又曰強作。顯是法也。非是訶前二種。不
<pb n="921"/>
同得訶人不肯同也。遮成。亦是約遮障羯磨也。若以
此五分十誦二律證之。則知昔人之妄解矣。
相翻。前云應來者不來等是別眾。今翻云應來者來
是和合也。又前云白此事為彼事等名非法。今翻云
白此事為此事是如法。
初非所收者。即第一非法非毗尼中也。反上。謂反前
別眾成今和合。即應來者來等。
律出其人。即出訶人。不出訶人。不止非體。如上。即體
有無中。訶止如法不止非法是也。人解。即古師。
能訶下。言得訶人訶。唯屬於是。不屬於非。故曰唯是
非非。上非訓不。通是非者。如法羯磨名是。反此號非。
又受戒等法名是。媒嫁等法屬非。非人。非善比丘也。
屬不得滿不得訶人。訶已不住此法自成。故曰去即
是是。若住者。反上成非。如人。即善比丘。此得滿得訶
人也。或彼訶而即住者。是名為是。故曰是是。若不住
者即名為非。故曰去即是非。去即秉法不住貌。
持律行淨者。是得訶人也。反此不得。
不同。即不肯同秉也。僧不得強作。若作者得吉。
界外不成。即界外訶不成訶也。
二難。即命梵二難。見不欲。言聽說見不欲。謂不忍見
此事。心不欲故。如是三說則止。不得至四。鈔引云。當
語傍人言。此非法制。止得三人是也。若至四人。則成
一眾。眾以和為義。今若乖見。客致僧破。故但至三。餘
下。彼律又云。若作非法制者。應訶令止。不者當說如
法欲已起去。又毗尼母論云。見眾法事。獨不須諫。應
作默然。不遮下。意云眾中有如法比丘。不能遮彼非
法。又不能不與欲。又不說見不欲故犯吉。
過別者。隨事約過實有別也。三十九。舉單白數也。四
緣。即法事人界。文中相有。并相無對翻可解。下文。指
註白二等文。
界非不無。若據作法。須約四緣。今七非中不言界者。
謂攝在事非中故。事非文中註云。界非聖制是也。離
下。遮人見之局也。
不得聞者。以有犯者不得聞戒故。能所。能即能說。所
即所聽故。律下。證所聽非。即訶不成。凡別眾者豈成
訶也。以得滿方得訶也。威下。即四儀不同也。僧祇云。
行作羯磨。坐則成別等。故曰不應教相。
非法和。以眾不滿故。倒錯。倒謂顛倒。錯即錯脫。在三
四分。三日說戒。即十四十五十六（十六難開）。
有緣。即八難餘緣開略說戒。少即一篇。多至八。中間
對望可知。緩急者。緣緩可廣。緣急可略。故律有十五
略七略一直是也。而合作法。契合緩急作略法也。今
並反之。無難別緣。言無惡比丘作留難而為別緣。結
小界。說戒等即解。若起迷方。無由再會。故不應不解
而去。
錯互。交錯綺互也。上三下。言四五六三非。不可一時
頓現。故得交互織成。以為綱目羅非令盡耳。
因解下。因上說無難別緣結小界。又不即解等。故此
汎評也。須解羯磨者。謂前曾加法後。須用法解也。
無心領。約前無心領受也。只如訶責等七種羯磨。雖
面而作。以是違情故。終不諦心領受也。以至學家覆
鉢不禮非情等六。例之可解。
七治。即訶責。擯出。依止。遮不至白衣家。不見舉。不懺
舉。惡見不捨舉。罪處。律因象力與外道論議不如。前
後相違。佛言僧應與彼白四羯磨治。取本罪奪三十
五事。若便首本罪者。應白四為解。顛狂。即中品狂人。
先以法被。後狂止。當以法解。學家。即見諦之家。供養
既多。衣食乏盡。居士譏嫌。佛令白二制斷比丘。後當
更解。覆鉢。彼檀越家不肯受懺。僧作法被。無任受用
義同覆鉢。後若起信。當以法解。不禮。律因迦留陀夷
作說語。佛令尼作不禮羯磨。後若敦慎。開以法解。擯
沙彌。即說欲不障。三諫不從。宜即擯遣。後若從順。亦
當為解。二義分之者。謂十三種所以立法解者。有二
<pb n="922"/>
種義。一者鹵為解後再得有用。體應僧數。二者治日
無限。則盡形不復失接機義。故須為解。如下。引二事
為例。
功德下。應先難云。此六約無情說解者。且如出功德
衣。衣亦無情。何不在數。將文釋之。日限。從七月十六。
至臈月十五日。開受五利。此為限也。恐人妄越。故須
法解。縱若不解。至限自失。故不在數也。則不同大界
等六。
以非數者。謂先受不得。故又犯重。則財法兩亡故須
解。此約捨戒論也。
為緣逼己不能防制。開捨戒引後戒。若不解者。帶戒
犯重。便成邊罪。一生永障。捨已後開重受。
俱作五非。律四十三云。爾時有住處僧。為比丘作非
法別眾羯磨。時眾多僧共諍。或云非法別眾羯磨（一）。
或言非法和合（二）。或言如法別眾（三）。或言法相似別
眾（四）。或言法相似和合（五）。故曰俱作五非。又曰或言
羯磨成就。或言不成就（此屬兩人并前執五非成諍共成七人也）。故曰七
人共諍成不成也。今意謂如來在世比丘。尚有迷暗
成非。况滅後乎。理須詳審為要。故戒壇經云。佛世執
法。猶行五非。豈是不學為知人邪。臨機心境逆忘故也。
以非下。雖隨事有異。若以非相之義攝之則通也。何
者。莫不對首之人。要是足數淨者（此示義逼）。據下。若以對
首之法。施於持衣說藥等事上。不妨託相有異。如持
衣非說藥等。雖然於彼衣藥之緣。必須符教。故曰如
也（此示相異）。故須類例通解也。持說。持衣說藥也
重緣。犯夷也。三根。見聞疑也。
答下。境既不一。戒亦別發。今雖犯重。於持衣說藥上。
先已發戒故。豈得不行。學悔。即學悔沙彌。由自他兩
穢。復又知聞故。乍下。言乍可作心念持衣也。若下。此
約類同故。可互對首加法。
證語。證陳說之語。或陳詞有闕者。須訶令止。不問前
人住與不住。皆成人非。以得訶人訶故。
僧是別位。以四人僧自作眾法故。下流。七眾之末。非
同類故。
二名者。謂不牒己名及衣名也。今下。以僧祇通夜護
衣。四分但護明相。若用彼法加受。即隨行不應受體。
今宜用十誦。則理通文順。以同護明相故。
五色。五方正色。所謂青黃赤白黑也。上染。則五方間
色。所謂綠紅碧紫＆CB18330;黃也。
交絡者。四者人法非。不妨事如。五者人事非。不妨法
如。六者事法非。不妨人如。七具三非。並同上。
五里。此約無難蘭若。須五里集。餘處界。即餘四處五
相也。
能敗法人。由彼訶故其法敗壞。所謂心乖故訶。訶成
別眾。即人非者。法由被訶故。收皈人非。若下。或有訶
已前人不止者。此法已被訶。不論是與不是。俱屬法
非。聞止故去者。言耳聞前人訶止。而故意秉去。雖去
非法。若隨訶而住者。是如法也。不忍而說。謂證對人
內心不忍。故說法成之義。既非獨建。故法敗矣。
捨懺等三。即註中三事。人法和合。戒疏云。身口意和。
所謂人也。戒見利和。所謂法也。僧私。如捨財還衣。要
在僧中。乃至捨罪。但對別人。故曰私也。義既不一。故
須分別。
小大。長尺六。廣八寸。財過十日限者。作提懺。不滿尺
六八寸。作吉懺。故知大小俱在懺限。今下行非。論有
誠文者。多論云。不應量財得須說之。不說過限。則結
吉羅。既言不應若大若小。知何不說。同染者。大鈔云。
能染應量。所染云何。答通應不應。如足食竟。正不正
俱犯足。若能染是不應量財。而染應量不。答大小雖
殊。捨懺義一。律結大提。論結小吉。故皆一染。雖下結
行。古人雖懺應量。不懺不應者。其罪不脫。通下。結歸
正義。
重物。即被褥等。律云若他與作被不犯。大師解云。以
<pb n="923"/>
是重物不應輕財。不合說淨。既無違說之過。故非捨
懺。小鉢。即非應量者。不許受持及說淨也。正色。即衣
作五方正色。亦不可加受持。離亦無過。邪求。即五邪
四邪求者。亦非正教所許。皆墮。但犯提罪。不合捨懺。
不合受淨。言不應受淨法也。既爾何有捨懺之理。
非疑盡捨。乃謂過分故。經中並結無知罪也。次下引
律。識者懺悔。疑者發露。有䨱不治日月者。開疑罪不
結䨱藏也。鈔云不憶有疑不識。並不成䨱。
對與非對者。輕吉但責心。重吉須對首。如下。謂捨墮
中有覆藏之吉。對一清淨人悔。則當正儀也。異篇非
律者。謂同篇合懺。異聚別。今䨱藏吉。不可與墮罪合
懺也。又輕重二吉。名字雖同。亦不可合懺。
餘二。即對首心念。及眾法心念。有人依本。若界有人
者。須依本作對首。眾法例然。餘文下。指註並須准例
隨事曉知之文也。

四分律隨機羯磨疏正源記卷第三

紹興府會稽縣雷門即皐平里皐部堰西大湖南
岸居住敬奉
三寶弟子魯濟妻丁三九娠自念年當成立之餘
奇偶和懽而經久未產成家之胤常懷忒忒之心
欲遂夫妻之願望須憑佛法之良因虔施淨財鏤
茲記板贊釋毗尼佛壽流通後末世時善果難量
祈求有託然冀
佛慈副禱天意冥休妻躬懷福慧之男子位有昌
隆之望。
旹紹興戊辰三月圓日　魯　濟謹願

<sarticle>四分律刪補隨機羯磨疏正源記卷第四</sarticle>

天台沙門　允堪　述
一家者。令自為一家著撰。簡異先師等餘家也。已依
界而生。非羯磨地。不可行僧事已。行猷。猷者道也。勿
高於戒。以戒為萬行之本故。鈔序云。戒德難悉。冠超
眾象。隨相隨依受體而起相。遂事境而生事。申之要
衣食為先。故得次受而明之。願行。願對受。行對隨。眾
別者。眾則四人已上。別則三人已下。諸說戒者。即眾
法對首心念說戒也。又白黑非時。廣略不同。故言諸
也。又下引僧祇。乃至清信士女。九十六種出家之人。
皆半月三受布薩。故彼文云。佛說清淨。是名布薩。居
法。即諸安居篇舉法。即下自恣篇。明恣舉法也。諸施
法。即諸衣分法篇。明時非時等施。上篇。通括上結界
等篇也。諸懺法。即下懺六聚篇也。
光師下。謂彼所撰。約僧尼兩位自分篇次。若據律文。
不無先僧尼後之法。如尼律在僧之後。雖然今師意
謂。至於結界等法。僧尼有同者。但在本篇隨時分取。
若更各立。徒盈卷軸。今但下。出今家意。於下八篇中
僧尼同作曰通。各行曰塞。一篇之中。隨類自分。蓋準
隨戒之下。有僧尼同犯不同犯。及三眾結吉之科。律
中既有此式。故令得隨當篇之通辯也。若然則於一
篇。有被五眾之機也。立題之意。于以見矣。
<other>○釋諸界結解篇第二</other>
人衣食等不同曰諸。隨事分限曰界。作法如約名結。
捨舊要期號解。篇者章品之異名。䟦渠別號（應法師云。䟦渠
正言伐伽。此云部。謂部類也）。人即攝僧界。衣即攝衣界。食即攝食
界。據下以律說戒。結界在先。衣藥居後。蓋當初時。約
緣起立法以顯。今亦約此義次排其次。
於此下。釋上通僧體義也。由有界故。方顯六和。外衣
生下攝衣界。內藥生下攝食界。形別有須者。謂有待
之形既別。故須衣藥。又界闊藍狹。須結攝衣。中下根
人故須淨地。故次攝僧而起。兩緣即衣食。
羯磨下。由此二法。是建立正法住持之本也。由下出
<pb n="924"/>
能弘之人。通遵羯磨說戒一化之僧。通須遵奉。理無
限礙隔別。此則剡浮之洲境。通為一集也。故大鈔云。
剡浮洲境彌亘既寬。每一集僧期要難尅是也。但下
生別結之意。為奔馳難集。妨道等緣也。界約通濫。言
若約剡浮之集。則用約束濫。在於通漫也。縱下。雖有
同和之心。而形影趨赴。為難能也。徒損正業。由奔赴
故。損功廢業也。前緣即機緣。隨境。隨四處六相之境。
集僧局結也。一開。開結別住也。作業即羯磨。崇和。崇
尚於和也。先開。即開別結也。後制。即制崇和也。
諸本。諸律本也。非正本音。顯上四摩是本梵音也。今
下出今界意。四種。聚蘭道水。六種。即聚落蘭若開二
成六。如上緣中。即作法十緣中。第四約界明緣中辯
也。為三下。即有戒場大界無戒場大界三小界也。七
界。就大界又有三種。謂人法二同。法食二同。法同食
別。并三小界成六。兼戒場成七也。相攝。即上四緣相
攝中。
初三。即註中大界又有三種是也。大者須制。或結大
界不可越量。以隔明相者。大鈔云。後夜受欲羯磨在
明故告欲也。準此下。準上十四日先往之言。約可強
百里也。
四十里者。智論由旬三別。大者八十里。中者六十里。
下者四十里。此謂中邊山川不同。致行李不等。四分
衣法中。由旬準有八十里者。此據上品為言。通用所
歸。準律文意。應百二十里。以下品為定。僧下。即僧祇
五分善見。並云三由旬為量合。角量取。顯方維俱三
由旬也。
一拘盧。十誦多論計二里。十拘盧共二十里也。若下
約山寺。上下互明寬廣也。但在十拘盧內也。不下。恐
高下大相攝。故特顯之。河水。以律有合河結界故。岸
相。如從彼岸唱相過。則河水結入此界。要須有船梁。
方可恐卒集為閡故。易陵辱。由女弱故也。薩婆多云。
尼結界。唯得方一拘盧舍也。必有難緣。可用僧祇三
由旬內。隨意結取。駃疾也。
除下。若淺水無難。準理應得。多云即多論。僧祇下。彼
云河水中有洲。應五處作羯磨。具如下明。爾雅云。水
中可居者曰洲。攝衣有文。即結攝衣界。緣兆云。除村
村外界。反驗攝僧界。既無此文。故知得合結也。於中
布薩。既行布薩。必須結界。故合村得結。
不能僧中。猶言不能同一僧界中。求別結一屋也。不
持下。恐有離衣過故。亦除下。因而明之。由佛僧位別
也。僧表。表外也。
四邊開路。即中隔自然。此中隔不屬兩界。屬自然空
地也。以蘭若翻空處故。下文云。內外兩相。前後別唱。
所除之外。明是空地。鐵圍山。應法師云。梵言柘迦羅。
此云輪山。舊云鐵圍。圍即輪義。本無鐵名。譯人義立
耳。今圍輪界名。取此義也。誠文即五百了論二十。
出罪即出僧殘罪。兼所為者。釋上一人僧住。以場非
住處故。縱使王立。有慚則壞餘材草送。住寺比丘。
依坐而結。此據不立方相故。直取僧集坐處。為界內
相也。不開身外。此冥破古也。事鈔云。比人行事。若結
小界。受戒多立院限。此未通知。准如律文。為遮惡比
丘故。令猶坐外有界。終不免遮。又下。指上大界相戒
壇也。一時即一席作法也。作已。即解不爾起。則迷方
矣。後解辯小界中。
自然勞倦。即統通自然。有奔馳之勞也。故開隨處。局
結濟利時機。界限下。為界中數有四人。事起有妨自
行故。開結戒塲也。上二大界戒場。非務。即惡比丘。障
彼事務故。開結三小。如文。向下對文次第自解。
二同。即人法二同。餘二。即法食二同。及法同食別。如
位。指文分三位中。依僧地為所依。僧為能依也。前言
初結時羯磨聖言後轍。若有乖違。則後之說恣等事。
不能成辦。若顛墜而傾覆。何有軌轍迹可存乎。四門。
今師斥古太略。今以十門舒括。則免叢雜交參之過
<pb n="925"/>
也。浮漫。浮汎渺漫。現行無臨機之用也。故下。生下立
十門意。披文獲事。言披閱正文隨獲事類。以作十門
依標識體。依標相次識界體也。豈直指山。言不得直
指山過。恐不識分齊故。四分中。東方有山稱山。有壍
稱壍等。大師云。準此立法。誠所不可。據下要於山邊
峰畔。別立標相。故曰指別處所。明了。彼有十七種別
住。所謂長圓四角。水波山巖。半月圍輪等。皆有分齊。
無容渺漫。準此下。准別安石之文。若山上別立標者。
理可分通別也。草竹下。次草則不堅。竹體空。依邊要
傍樹穿樹心過。方得不可通漫。標指樹林。極小如針。
此約大針為言也。以終有合抱之義故。窮途。言不通
餘處。乃窮極之道也。短下。至經三四村者。此略必不
廢也。蟻封。相蟻子運土封起成相也。好王下。謂明王
治化。雨不愆期。此江不可為也。若一秊不雨。水流不
竭者。此可為相。以□久故。自然池。亦取泉源不竭者。
若下以不久故。
一時規域。猶一席之間。作法規定限域。以作羯磨作
畢。即解者。用上草𧂐等可也。律論。即本律善見明了。
大鈔云。準論徵律。城壍等緣成相可知。文意同也。
十七者。疏但列十。今為具引。彼云。一長圓別住。二四
角。三水波。四山。五巖。六半月。七自性。八圍輪。九一門。
十方土。十一四廂。十二二繩。十三比丘。十四優婆塞。
十五籬墻。十六圓滿。十七癲狂別住。
得在下。言得之在妙者。要十緣具也。尠少也。必在體
外。以相為包體之法也。
隨約內外。即內唱即外唱。俱得也。終識尺寸。反顯漫
指不可也。三相。一戒場相。二大界內相。三大界外相。
無則一重。無戒場者。但立外一重標耳。遠近。闊狹也
一肘。尺八寸。明了下。古人引證。既云一山一石。故知
標大者得。又如下。此引十誦四十七卷中。並結。即相
並結也。佛答下。言內外兩相。各說起盡周匝。又相隔
遠。古人準此標不可狹也。
今下出正義也。二繩。蘭若聚落為二繩。以繩引法。繩
下即體。豈俟一肘已上耶。又若取山石為例者。縱闊
不分此亦不成。當知標雖寬狹。若解分兩相之異。何
往石可。由下。釋上使舊住意也。
雖下。大師約義斷。但取解者。不定主客。義當（去平俱通）。言
容有解者。約義可當於舊住之者。
五分下。既言使一比丘。彼亦不定舊住。又唱下。此約
先唱大界內相。隔除內地也。今下出今行事。謂先唱
戒場相已。次唱大界內相。後唱外相。則不須先除內
地也。所除。即今中隔自然。至文。指下結解文中。又解
文中。亦指此云。即初義第四門也。
結下是縱。恐下是奪。安人立望。即未受戒者。人八即
比丘也。當先下。順著衣法也。非數何損。破戒不解律
者。本不足數。縱別有何所損。是足可遮者。謂持戒明
解。是可足數。人若不集者。遮障法事。
相寬自然界寬於標也。標寬。若竪標寬於自然界者。
當盡標集。不爾則唱時結時。別眾在內自然。古謂縱
使標寬。亦只要依自然界集。以下申所以也。故僧祇
引比類文也。
三由旬。此遮難寬結百二十里界。尚並呼來。故知盡
標內須集。若出界。即三由旬界尼界不妨者。以僧尼
在望為自然。不相足也。亦不須喚。以自然地弱。無集
作法界。僧來之理。反此未結理須通集。不可下即依
法不依人。依義不依語。四依之二也。
自然本弱。大鈔云。作自然界弱。僧事不行。即不勝欲
等羯磨也。不開上應先難云。若爾何以開作結界白
二耶。將文通之。未緣因僧作故。方許傳欲。又結界是
諸法之本故。不可例也。界是下。言若結已界地屬強。
可攝欲法。反此未結。是弱故不可也。
依正兩報。依即界地。正即比丘。若開傳欲而結者。則
不練依報之寬狹也。又何以辯護。夏別眾護食等制
<pb n="926"/>
乎。
初依自然者。即初是統通及指說堂。以隨僧到處身
有界起。約此而集也。混亂。猶無標相定指。故不定處。
大鈔云。每一集僧期要難尅是也。立相加結者。因上
奔馳故。故開別結。既許別結。則有審知說處等四益
也。弘義弘者大也。又弘通也。恐同法界。前雖誡約。猶
恐怠者不來。同於作法界。比於常時而與欲。故又約
之。
初文後義者。此點示註中。從是中至隨有稱之已來。
是律文也。應須義設下。是示後義也。初中至行事來。
重點示文義也。此一下迷意。言此一法最是眾法之
宗本。若不先成後法。起無所從。故曰羣宗也。故須下。
生下義設之意也。
疏者下。申繁之所以。凡作疏。大意在疎通。次擇文家
之壅滯。今未通暢故。又疏決也。未勞下。言未勞後人。
煩其思慮隱括尋討。虗喪累世。世猶積年也。唯在自
然。次不許重結故。約標。若標寬須依標集。界寬須依
界集。四人。言四人可行結界也。簡異五人。為唱相人
入數故。非數神足在空。狂亂睡醉。雖四不成。引文告
令。即先指四標。在四維已告示。內外唱法等。
恐濫為別。恐云牒名入法故。濫在別人所收。不入僧
數。若爾或有稱名。為得以不。亦下是釋。言雖稱名。不
是私為。故入僧攝。後云下。以羯磨緣中云。結作大界。
顯是為僧故。名則是緣。所以唱相。不用稱也。相則不
爾。以羯磨緣中。牒四方相故。如下。簡他文。
通約山水者。此舉蘭若唱法。如東方有山稱山。有壍
稱壍等。是不委分齊也。從門直過。此約聚落唱法也。
如內外兩唱。不解屈曲唱出入等。廣下。彼云如從院
外唱云。從東南角直至西南角。乃至一周正南寺門。
則有別眾之過。以界限從墻外直過門限外。則成界
內。若寺內作諸羯磨之時。墻限外有僧不集。豈非別
眾。故知唱相必須屈曲唱出。不令後悔。亦不可籠。通
云隨屈曲。屈曲亦通深淺遠近。終成不識分齊。若從
內唱相。從門直過。則限內是界外也。便有別眾。破夏
離衣等過。如寺中作法。有人說欲訖。至門限內。還復
到來。豈非出界。入界是別眾也。若破夏者。有人依界
安居。明相出至門。明了及反。豈非破夏。言失衣者。依
界結攝衣界。明相未出。不持衣往明出界外。豈非失
衣。故委示過然後唱（已上鈔云。
唱下。注釋三唱所次。前二。即上座次座。後二。即誦律
及堪能羯磨者。
上無人。言在上無人。即名上座。母論。彼云。從無夏至
九夏是下座。十夏至十九夏名中座。二十夏至四十
九夏名上座。此約夏次名。若局就德顯。須準下十誦。
以上座說戒。正是補如來處也。豈非約德解具乎。所
壞。即識智簀昏朽也。身子。以其母好身形。而聰明之
相在乎眼珠。因名珠子。亦名身子。言是身之子故也。
法輪大將者。謂身子智慧第一。能持正摧邪。故以名
也。智論問曰。五千比丘中。有千餘上座。所謂漚樓頻
羅迦葉等。何以正說此四人。答曰舍利弗是右面弟
子。目連是左面弟子。須菩提修無諍法空第一。摩訶
迦葉行十二頭陀第一。乃至是名知識比丘。誦文。即
三誦律。識義。則第四能作羯磨者。若下。釋四能作所
以。謂雖不能連句累紙誦文。而能曉義者也。斯為上
矣。
餘律。即五分。應預者。既是有能。必已曉達成敗。應預
宣秉。如未閑習羯磨之法。乍許學悔之人。亦下。大鈔
云。若論學悔是不足限。必無解法。亦開秉之。別亦無
過。則中間人也。
九等參差者。即始乎但心念。終至白四。九等差別也
緣非。即前辯十緣并七非。聖教。即羯磨也。能詮文言。
所詮義理。但綱者為通。緣非為塞耳。後文。指後諸羯
磨文也。次了此意故。後文不須復用申解也。不能下。
<pb n="927"/>
如次科廣明。未有所用爾。學者當省此意也。銓。漢書
應劭云權衡也。韋昭曰秤錘也。今謂平量敘述也。
誡耳識者。令攝耳動識。聽所作法也。兩聲別召者。戒
疏云。此聽心用和忍之聽。異上初句耳識所得也。不
解此二。聽聽同聲者。則言表不通。不成羯磨也。前聽
即在去聲。後聽即是平聲。恐不解此違損事多。自說
戒時罪福由可脫。臨受戒惱害尤深。故須極誡也。
第二第四。指兩句緣兆也。但前句緣本雙陳。後句略
緣牒本。結界下。言結界是令所為事。二同則非也。蓋
本因說戒故。相因牒八。律本多然。言諸律皆如是也。
為界是本故。情事。若望結界本屬非情。今望比丘僧
和同結邊。故屬情耳。
語默。律云忍者默然。不忍者說。不可久言即說也。在
事。即結界是所為事。今重舉陳。此約羯磨也。兩告。一
單白中告。二羯磨中告。俱已忍默也。後語即默然。下
至持字時。牒二即緣本也。白四法者。一白三羯磨。故
曰白四。及至羯磨說必制三可為高例也。上三。今師
與二古人也。司南即指南車。崔豹古今注云。大駕指
南車起於黃帝。帝與[山/一/虫]尤。戰於𣵠鹿之野。[山/一/虫]尤作大
霧。皆迷四方。於是作指南車。以示四方。遂擒[山/一/虫]尤。而
即帝位。後故建為舊說周公所作。今謂各有指示之
義。
顯晦。顯則存第二句。晦則略之。有下。如有緣起等。須
五句成白。無則但四句成。其二。即緣本也。差人。如律
差人分房舍臥具。及差人作功德衣。尼差人請教授
是。如前。即前云無則略之。無下。言不可論四五句也
第一。即大德僧聽。第三。即若僧時到僧忍聽。第五。即
白如是。第二。即緣本雙陳句。第四。即略緣牒本句。一
事。隨結界受戒等事義通。皆是前廣後略。通告僧也。
試下生次科也。
布薩說戒。華梵雙舉。今云眾僧說戒。疏中改布薩字
為眾僧。非也。南山依律而書。非謂後人錯誤。何得擅
改。是一俱屬緣非也。
結翻非淨者。即結集翻譯。言有重雜。故使文不淨也。
故下文云。洛文不淨故失剪耳。何下。言此羯磨緣中。
亦只牒本括束文也。
文義皆通者。既屬綱骨。則通九十五法也。義通文局
者。緣本雙單。陳告和默。是義通也。隨事牒緣。是文局
也。
更牒一兩者。謂文局義通之式。下徵起中。更牒一兩
事法重明也。拏（奴加反）牽引也。頭踵。踵足也。言以後著
前。以前著後也。及言詞迴互顛□失脫是此之者。或
求為他和尚。良由不識是非。安謂得成。蓋未見此疎
理之文也。此詞即上斥辭。相似比丘。以無戒故。但外
兒似比丘也。大集有言。無戒滿洲。此言信矣。
何下。前言義通。文局可領。何謂義通耶。治文。即治理
其文不淨失剪截爾。尚書序云。剪截浮辭。一准羯磨
者。將緣非與綱骨。一同不許增減也。大鈔云。然須知
處所不得電同。文義下說綱骨也。
所言無詣者。謂綱中或少一字。則令所置之言。無所
至詣。文下說緣非。通增減也。豈得二別。意云。亦可牒
二同也。今何不列。蓋是略耳。如下彼云。共住共布薩
共得施。如諸界。即四分結戒場。及小界等。大界由大
以簡小兼。正是業本故。
不可略文通略義通。即網骨句。文局略義通。單複。文
略名單。詞重名複。但使不失其旨。尚書經中也。例今
緣兆增減無損。如下引例。彼翻三衣為臥具。但得衣
之相貌全失。袈裟之體尚自用之。如戒本云。作新臥
具。應滿六年持等是也。
如諸下。言網骨增減無殊。文局言緣非。增減有殊。只
如五分結界文。單白尚無第四句。羯磨中又無第二
句。尚自得成。以緣通增減故。部別各言耳。不可增減
故。並無異詞。故云意可見也。
<pb n="928"/>
假用即上辯能秉。僧中云。佛法顯僧。其必四人。莫不
攬假成用。又定僧體中云。攬陰成人。人假為體。實法
無用。四人假用為僧之體。今雖同秉。六和假用。未顯
成不。要在一人已上。語默表和。若一人不和。是法不
就。故須問別。
稱事不成。但言如法僧事故。餘法不成者。若云同一
說戒。顯是結界後。只通作說戒。餘法不成耶。前總說
事則局者。如云為說戒事故與欲。則不應分衣請日
等事。今但言如法僧事。則隨應僧中一切善羯磨也。
別有事起。不用停住。別往取欲。今結界不爾。是結後
為別別作事故。所以緣非中。結作大界。後方云同一
說戒。不似下。以欲詞中。牒如法僧事在前後云與欲。
故不相並。故下引證可解。答下因說戒故。方立羯磨。
故說戒為本矣。
命行見具。命正命。以離四邪五邪活命。利和也。行即
戒和也。見即見和。上舉三業。次舉三和。下云六和具
顯本結也。本結者。以本結界。正為說戒故。羯下此師
意謂。羯磨或為僧作。或為別作。說戒不爾。通為僧別。
故牒說戒。不言羯磨也。
異界詳集。如有戒場大界行說戒時。必須詳悉四處
有僧盡集。乃至圍輪中。有僧亦集。所以牒說戒唯同
界同者。言羯磨唯簡同一作法界者。方同行之。異界
不須也。次下申所以。反顯說戒諸界僧須假也。
有人下。此師意謂。不牒二同。結界亦成。今所以牒者。
當時為說戒故結。是以隨牒。如下此說不牒得成。大
下。若大界不牒不成者。餘小界戒場不牒。亦應不成
內有諸界。如圍輪別住之類。既有多界。後若結時。必
須各隨諸界牒出。不可依文。誦云。於此內外相。內結
作大界耶。答下遮繁也。言不要一一牒諸小界。以除
空地。亦只言於此四方內外相內。結作大界亦得。以
此界望彼界。皆在我界外故。以相下。以此相望彼相。
但先唱結在裏名內。後唱結在表名外。又如大界內
相。望外相亦得。名為相有內外。以體下。即中間法也
望內外相。相必在體外也。
言無。謂無法起也。然下申所以。與行者心俱。行者指
所被也。謂能秉所被。二俱同心則有無作。無心則無。
如受戒師秉資受期心。有法得可得故。今下此師正
顯。謂結界所為是地。地屬非情。故無法起。如律下引
證。以律云。云何界現前作羯磨唱制限者是。故知無
有法。乃至下義例也。如衣鉢藥。加法受淨則免其罪。
何有法起。大鈔斥古人引證云。此謂加法之所不論
法起有無。若然乃是吾祖取下科也。
以作下善生經云。世間之法有因則有果。如因水鏡
則有面像。故知作在前生。無作後起。又成論云。因心
生罪福等。故名無作善行陰。以善行心中。遷流造作
成故。屬善行陰攝。亦爾惡行心中成也。業力。因心業
力。以感法起也。
水輪。以金輪之下有水輪。水輪之下有風輪。大鈔作
水際義同。以界是色。句絕。
是別非數。由在界故是別眾。十誦樹上比丘故非足
數。若枝下。謂比丘亦在界外枝上者開不犯。界外下
此約根。在界外枝覆界內。望從根斷。且說開之。十下
引證。此亦律文未了。准此下大師義斷。須根枝俱在
外。比丘又在枝者得。餘如鈔。枝結界法中。引小法滅
盡經云。劫火起時。曾作伽藍所。不為火焚。乃至金剛
界為土臺也。
優婆塞。以受五八戒。心奉三寶。屬七眾收。故得守界
不失。若聚落下。以聚落為賊所得。諸比丘必於一切
界。悉皆外之。外即棄捨之貌也。後若作法。當復結之。
故次文云。由棄故一切界外。下文云。捨界背相一切
界外。意並同上。
不失淨地。以淨地屬能依。僧界是所依。令能依既不
失所依。故知在。餘下。彼復云。若疑應解已更結。故知
<pb n="929"/>
界在。不淨。即宿煑等。
僧尼互解。如二眾同行受戒。必須互解互結。彼此不
失。今雖明結。必須先解。故可例知。不得相差。言二眾
既同秉故。不得界相相差也。故論言得共結者。則二
眾共行事時。尼須結界。不得與僧界相差。又恐出僧
界外。非成同法故。異見。六和中見不和故。兩不足數
諍見。下文云。如拘睒彌亦不同和。同界別說開也。僧
破。如邪正二部分破。如法僧於上開重結。彼此無妨
已壞。言已破壞也。法語。即如法語者。成捨。成捨界也
反上。即非法語者雖解不成也。中邊二方語言不通
故。若後通者不開。
反上。反上即九門也。如相是則成。非則不成等。相接
二界無中隔自然也。錯涉二界相參也。無濟即無橋
船濟渡也。緣非單複者。收羅七非也。
累言。猶囑累而言也。四攝。即下人法處事為四。臨御。
臨莅秉御也。大猷。猷法也道也。多人一僧結已經六
萬延年。通未來僧於上作也。非蹤。不合教迹也。彼我
者。自結不成。復令他於上作法。被事不成。是同陷也。
遮障也。
二同。即同一住處。同一說戒。今解不可同也。何下。應
問云。結時云此住處比丘唱四方相。及云此於四方
界內等。今解時。何不牒云於此四方相內解界者。將
結界下文通之。
文下。即在註中引律文也。俱是外故者。約體望之。兩
相俱在體外。又以此界望戒場。戒場又在相外。此下。
皆歸前總科也。以總科名結解差別門屬第四。今明
結解已竟。故收歸所屬爾。
即道之具。言是修道之器具也。機至下。謂有此機至
教。豈不隨機而通乎。還用人法。即還用同一住處。同
一說戒。今所以言同說戒利養者。隨本緣也。又雖牒
同利。豈不同住乎。故知俱含也。
利豐彼此。釋本別利也。一住無法。釋今欲同法也。以
道及因此皆目法也。以正法各明釋別說戒也。利養
下釋同利養。僧施。簡現前施也。四方常住者。義通眾
用故曰四方。物存當界故曰常住物在。如床褥等。利
通。通眾用也。餘下。即戒疏第二卷中。
僧和作業。言僧若和合。羯磨作業。方得成就。機會。即
受懺等機緣會合時。若不開者。無由取濟。通收正行
者。謂一切善行悉皆所收。正以揀於邪行。對法而言。
則除說恣行鉢法外。皆可行也。
精鹿。如世舉場。精者揀留。麤者擇去。異品。品即品類。
勝利。殊勝利益也。如國得賢則利國安民。釋之得賢
則奉教眾濟。皆於此場而招集。豈非利乎。有本作類。
以濫上句。
諸部下。善見云。外國戒場多在露地。如祭壇郊祀之
所。律中戒名戒壇。作法多者。即除說戒自恣外可作
也。今大界亦通多作。應亦名場。以上云莫非聚結異
品等。住結。即為比丘同住也。
不下反顯。戒場為懺罪是專滅惡。為受戒是專生善
今大界既無此專局。故不得場名。若爾三小界正為
受懺。何故不得場名。將小界下釋通。通法。通辨諸法
也。
和作下。以僧多故和難。由難和故作法難也。乖難。乖
差留難也。又無有乖別難集也。平去二呼俱通。受捨
德衣。即受功德衣。捨功德衣。並在大界。以依本安居
處。受捨利故。衣食界。以俱依大界故。
四法者。戒疏云。單白受懺本罪。二取最下者。白二與
之。三單白與鉢次第授。四白二以下鉢令持。或下。別
義以攝僧。得大界名。受懺等得場名。互彰其美。
第二門義。即此內外先後門。當第二也。叵不可也。若
在下。若本制在外。則無數集煩動之過。故知約大界
難集。別結在內。意亦可見。
善下引證。由緣起律中雖制大界。緣在前戒場在後。
<pb n="930"/>
及論行事。不必依緣起次第。為結界法式。理下。彼云
應先結戒場後結大界。若先結大界者。當捨已更前
結之。然後唱相結大界。毗尼母善見。亦同此說。以此
文證。則光師不讀聖教。唯信意言。依人。涅般云。依法
不依人。
母論下。出彼第一卷中。外無大界。此證大界在後圍
繞。若忘下。彼第八具云。差人先結淨地。次結眾僧房
舍。後結大界（已上正文。彼約從內結故爾。不同今時結淨
地於僧界上也。備如次科。卑公。即卑摩羅叉也。即可
下。釋上僥倖義也。以僥倖者。非分過福之言。
今若下。大師義約如欲依彼論者。當結一小界已。復
於上結淨地。不然則濫處。分法亦在自然地故。一體。
二是作法體一。是自然體。
必下。謂必若約緣。須立諸界者。亦隨形勢以安之。知
圍輪別住。既有眾多。亦隨界立相。或三四重相等。盡
下。前約唱結。雖爾及論初集必盡自然。以戒場多。小
於自然界也。後法。對前結得後名。由寬故。
集難。難故成別。斯成妨也。所以不開小界相。據大鈔
中。加云四方小界場相。亦好住處。即攝僧界。應具二
同。雖無同說合有同住。何以例除耶。答如文。
問下。意云說戒自恣二法。何須盡集戒場上僧來也。
況已結成二界故。答下。說恣二法。同收犯淨二位。有
犯懺罪令淨。本制僧私同遵。所以大界戒場圍輪諸
界有僧並集也。餘法不爾。非制同遵故。
有人下。此成他部行事也。大師不用。文無偏局。但云
解界。何不通之初無二同。救云。戒場結時不牒二同。
及後解時。正是解二同。與結時相稱故。亦可成也。不
類者。豈可結無二同。解有二同。是則不類。俱無其相。
以齊比丘坐處結故。外不立相。又是權開一席法耳。
作畢即解。起必迷方。今場是久固。又立相故。如何用
彼法亦不類也。
比量。比度可知也。故大鈔云。今準難事界。但翻結為
解。理通文順。僧住以解。文云僧今集此住處故。上既
已斥。今何又著。
答下。前斥不許者。是同一久住之住。此是四儀一時
之住。故不同也。故曰多種。若一例不許言住者。則前
結戒場法中。云此住處比丘。亦應不可言住。故須善
了言義。
通界即大界。下云通圍大界。答下欲易明之。故後明
解。及至行事。未必結已即解。任在解律者。行用藏捨
耳。
卒增。約水有泛溢故。障集。約僧來赴是難故。拯溺。以
僧寶為人天。拯拔沒溺之人。今若機緣不赴。僧義不
成。則空彰斯號矣。乘權。以難集故。不能應權乘之濟
物。是喪其實行也。無津渡。簡有船橋則可也。五處。彼
第八云。若河水中有洲者。應五處作羯磨。一摩頭羅
精舍。二水中。三洲上。四水中。五仙人聚落。兩邊下。彼
又云。比丘受欲來應羯磨。為水所漂。出界去殆死得
出。白諸比丘。我向持欲來。為水所漂。殆死得出。今可
廣結界否。諸比丘言。得汝去上下水三由旬作識。若
樹若石等。作羯磨者。應作是言。大德僧聽。從摩頭羅
精舍。至仙人聚落精舍。河水上下從分齊。以來羯磨。
作一布薩。如是白（此證合水通結為界）。三下。彼又云。陸地道兩
邊。各二十五肘（此是小也）。或避難結三由旬（此是大也）。如上說
竟。即前云。若論自然。約界則四種不同。定量分六相
差別。故水陸在不攝也。僧下。以作通結為一界。理得
無礙。如本律正通合河結界。如上。即所引古義。今師
准了論文。既曰二繩。豈曰在尺八。
通唱三重。即於場上唱相已。遙唱大界內相。及外相
也。或於下。即於大界遙唱場相。并加結法也。但唱外
相者。中無大界內相。便成兩界相參。若又但唱內相
而不唱外相。齊何處是界分齊。又雖唱二相。而不周
匝。皆名非法。
<pb n="931"/>
又出自然。即出中隔自然也。依標相□集。或標寬當
依標集。或自然界寬。當依自然界集。律無下。以律中
無通圍大界結法。但集法者。行事之時必準誦之。故
特出此一法耳。注中云。如初結大界法無異者。若准
大鈔云。唯足內之一字云。僧今於此四方內外相結
作大界。若據律文。亦不加字。但云於此四方相內結
大界。於理亦得。隨意所存。大途無妨。
藥病。藥對上教。病對上機。以教由機。設藥為病施。凡
夫情見。既有異類聚結。故聖特開。如法同儔。一處結
界。作此三法。
拘睒彌。彼因鬪諍來久。二十來年。不同說戒。事見。事
即諍事。見謂知見。上云由諍見故。兩無別眾。今則正
見是同但客遮法。或來而不坐。或坐已故訶。恐成別
眾。故開結耳。
未出界。是出彼作法界也。下道。即無同師善。及下道
各集一處。結小界說戒等。異處。即律云若不得合和
者。隨同師親友。移異處。結小界自恣。雖下。以當部中
但言界外曠野。不言在自然界也。今準文中。既云移
異處及下道。當知即是自然界也。此實誠文也。道下。
文言道路行。即道行一界也。又云下道即蘭若。以文
中云無村曠野。當時者。如在道路行。可準十誦六百
步集。或在蘭若。可準善見七槃陀量集。不須五里也
有人下此師約坐處集人。斯理非也。以律文約結已
齊坐處故。非約集云時。若爾則有難蘭若。無集僧之
量。律下。既云未出界。顯是未入我自然界也。常塗。即
五里七槃陀。一槃陀二十八肘。計有一百九十六肘。
肘各尺八。總有五十八步四尺八寸也。彼下彼云。不
同意者。於外得作法事。即是四分出界義。意同上
也。
無有二會。無重集也。顯是一席法故。不和不至。非和
合者不可造。至席中故。明以下。即用比丘坐身為標。
標畔為相。相內坐下是體總門第四。故特簡云總門
中第四也。解不類結者。以結時云。此住處比丘。唱四
方大界相。又云於四方相內結大界等。至解時則無
此文。但牒二同以解也。又前人竪相結。後人背相解。
不類此三當座人結。當座人解。人處相應。人即同座。
處即身內。能結之人。即為解之。餘人。非後來比丘。
即第五門。義言正屬此門非義也。緣難有無。大界無
難故寬。立相使久固也。小界有難。反上不立。故知立
者不徒然也。法事相違者。以事是難緣。今反立相。令
其閑緩。則事不稱法。故說不成。
專權。結小界為無緣。而專事權開者。正違教也。如下
引例。如有難持欲出界外來。應僧法者開。反此無難
不開儉下。謂儉時方開內宿內煑等八。反此非儉。亦
不開也。離衣下。如離衣為道路隔斷。歸會不得。方開。
九等。上中下根。各開三位。以成九也。雖下。結上開緣。
俱是曲被。矜。自賢曰矜。言凡夫不準聖言。輒自開故。
僧祇下。證上立說。以通四儀故。熨下。言此為問遮處
也。
指擬方隅。此顯身外別指標為相也。誦結。即誦八羯
磨結成。義下。今斥可領疾疾。恐惡比丘來故。翻下。翻
上四是。以成四非。
文下。律云界外問難不成。顯須界內也。今身外無相
如何問難。殷鑒。殷厚鑒察也。與博觀義同。冰執。情見
也。開間納取。納取沙彌也。大鈔云。十人叢坐前結。足
開一人之分。必半身出界。亦準十誦善見之文。足成
僧數。
初結。正結三小時。彼若來呵。此結不成。同自然故。古
謂。若未唱結時。同是一自然界也。惡心觸。即惡心觸
淨食。不成觸也。今惡心倚我身界。不成訶別。
今下。正結時。及結已隨作三法時。倚身者俱成。結下。
顯無外相故。前閉斥古初結不成。後開斥古結界已
雖呵不成。以律中無此前閉後開語故。如下。如向所
<pb n="932"/>
論。一開一遮。不勞分結已。約身初結。同自然界。但使
初後。俱為防訶人故。又初結時。身外不立相故。則不
容訶人。故文下引律誡證。既言善比丘。及顯惡比丘
雖倚身界。亦不成訶。問若約結時。不成訶者。何以律
文不同意者未出界。疾疾結之。答此約集時深防之
意也。及至正結時。縱倚身界。以是惡比丘故。兩不相
攝。大鈔云。別眾一種。唯捩清淨一色。又正結時。無外
相故。
用大界為。猶言用大界何為也。一教。謂臨機開一時
之教。非圖重集也。
前緣即為難故。開受戒託恣緣也。場界無難理。須就
本結場界也。多人不益者。謂行事不應於教。則令多
人不得戒益。戒既不具。行無所從。以行從戒體而有
也。四是。即上知無異外等四是。四非。即此非是開緣
等四。
揣度也。謂古出羯磨。不解度量。今所合行。為顯不行
可藏晦。一例連寫是不適悅。於時投世機耳。即今下。
意謂。今時怠法者多。設有戒場大界。欲行法者。尚須
邀命延請。方肯一臨。豈有來作留難者乎。所以徒出
無益。若然則知今家之略意。問脫或有者如何。將必
下通之。准誦。准律通之自成。今恐後學未見故。曲為
引之。律云。大德僧聽。今有爾許比丘集。若僧時到僧
忍聽。結小界白如是（羯磨可准）。
界與藍等。即作法攝僧界。與藍齊等。或結界狹小。而
藍墻寬大。此二不須結攝衣界也。以下謂自然衣界。
依藍院墻起也。但四相周匝外。更有十三步勢分在。
若結衣界。反令狹小兼無勢分。所謂有法故無也。或
界下。此顯界在勢分內。反令衣界亦小。
全夏失衣者。謂但全得護夏。以依界安居故。而有失
衣。以自然衣界。但齊藍故。今出藍外。雖曰在界。不免
失衣。今若齊攝僧界。上結衣界。則護夏護二俱全矣。
故曰衣夏兩會。如下緣說即頭陀比丘。厭世樂。蘭若
窟住。佛聽結不失衣界是也。十誦墻壁籬柵來者。顯
從籬外來。至界邊際也。五衣約尼說。
有下。此師約現有村。可牒除村。若無者。不須牒除也
如下。彼引律證是。無事有法。例如無病有藥而妄加
耳。
現除。現有村在界內村內不得護衣。懸不結村去之
後。此處更不得護衣。故曰後村移出不合攝衣。無村
下。即現今無村也。現結。謂現法結取衣界也。懸除村。
若後來當於衣界中。不得護衣。村若去後此處。復可
護衣也。故曰村去還會。
衣界便解。正斥上村來不攝。便成衣界自然解也。衣
界不遍。此斥上現除懸不結。村若去後不合攝衣。則
成標相之內。衣界不遍。況復衣界齊僧界。上遍標相
內起故。但村下正出今義。
不言除村。顯是衣界遍。以律先結衣界。村內攝衣。後
為緣礙。因比丘寄衣在村。往取有礙。因制村中不得
著衣。故曰方始除村。此顯除其妨礙。非謂除其村體。
後遂下。今用此義也。村在不得。此約除其妨礙也。村
去攝衣。男女出後。不妨護衣。以結時遍標相內起故
同住地。齊僧界起故。不同古人除中空域。今言除者。
但除界中障礙耳。豈在下。意謂豈在今院內本無村
故。不牒結除。若村後來。又須秉法。豈非煩重。又下。若
今不牒除村。後村來入。便言村內得護衣也。由斯義
故。所以須牒除村。如下引例。如月一日結界便牒二
同。豈可便同說戒耶。亦俟於後也。故預牒之。今衣界
亦爾。初結既牒除村。後亦同之。
問含二意並問有結。攝衣法無結法。村來障衣是同。
何須結法中。有村無村。例著除村之語耶。故二問意
並云何須著除。答中內外字倒。合云院外界內。未免
失衣者。蓋攝僧界藍外攝相弱。車樹等界攝相強。結
攝衣竟。自然諸界滅。名唯村界不滅。恐疑村界亦滅。
<pb n="933"/>
故云俱著除。如論。即薩婆多論。不定。或有無。或多少
散亂也。誹謗。由寄衣在村取招譏故。鬪諍。因往村故。
容有夫婦之諍。及無彼覓衣之諍故。梵行即淨行。嫌
疑。嫌故不敬。疑恐非法。無情。不為防村男女故。
十誦下二句。即村及勢分也。結空地及住處。以十誦
許預結也。衣界不生下。雖云預結。以村在故。不得攝
衣。義同不生即無遍矣。善見下證勢分也。人即解指
古人也。現除懸結者。古謂現有村。現除不可護衣。懸
結者即結取空地。及住處也。後村移出更不須結。以
懸結故。四分下。古人謂四分但云除村村外。無須結
村體及勢分之文。却成懸不結也。故下。破此非正解。
以本律何甞不言。村去攝衣。即現結村。及勢分矣。
明有所牒。是懸牒除也。以村後去隨得置衣。但村在
時。除其障礙。有本明有所下闕牒字。僧坊外地。即藍
外地也。正是藍狹界寬。故開結取。餘下。所餘之地。如
聚落及聚落界。望有村不護。且言不遍。不同古人衣
界不生。懸不結邊。名不遍也。
僧下。此證藍狹界寬。須結開眼林。其□可以肆目也
同住。即牒云同一住處。令既有村。村內不得護衣。應
非同住。何得牒之。答下。謂衣界從僧界上起。僧界既
言同住。故令從本稱之。未必下。以村來暫不許住故。
且言未必相可。非為永不許住。牒之何各。或下。言衣
界本遍。攝僧界故牒同住。村礙暫隔故牒除村。有二。
即古約體不遍。今約緣不遍也。
障人以結竟僧不住中。則犯同宿故。僧祇下。彼約聚
蘭二處。通結為一。攝僧攝衣界也。後下辨廢兩通。聚
落蘭若俱。通結攝衣界也。既下。既牒除村。明知聚落
中僧界。亦許結攝衣。既許故非廢也。
聚落小即村界也。先雖是小。後男女多。村轉增大也
先所攝衣處。亦不得攝也。為村所侵。若先大後小。先
所除處却得護衣也。準下結成上義。約緣即村也。
文乃無橋。言此除駃水者。是無橋耳。又若有橋。義亦
通許。例如攝僧界。有橋船者開之。下地。即男女安下
地。是村內也。或可下是內宇田村去後可以攝衣。以
先懸結故。
結住及空者。現有村名住。村勢分名空。古人謂以律
但言除村。且不言村去後有攝衣界。此下一□今斥
如上。即前云本村還出衣界仍攝。非時下證名同也。
以九十中有非時入聚落戒。鈔列緣中。云向俗人舍。
仍自註云。即寺內淨人家院。是證今除村。即是除寺
院內。男女所居處。同名村也。亦即下。不唯村聚是同。
抑亦是食家等。單提中食家者。律自釋云。有男女也。
豈非是同宿屏坐露坐。皆是約男女住處。當知亦即
是村也。單士女。有女無男等。
善見下。既云既不失衣界僧。顯衣界外有僧。不得以
言有所屬也。緣相但約有村緣。及施者之言。為限相
故。不約作法時。通僧界所攝。以僧作法時。村中有僧。
亦須集故。
餘下。十五種自然。如戒疏解離衣戒中也。文下。證知
為攝衣也。說戒等。取知攝衣攝食也。
先解下。以衣界為能依。僧界為所依故。先解能依。此
則有敘也。又順脫衣之法故。假本。本即僧界。而非下。
大師意在結既次第成。解宜次第失。未可各結而合
解也。又體既四分。而受反用十誦為隨。則亂倫獲罪
矣。為除疑者。恐上云本失未亡。則例今亦可言□除
本喪。故又遣也。
三品。上中下三根也。非一者。上根教行毛食。中下教
開結淨。知量。經云知量知足。分衛。正言儐茶波多。此
云團墮。或云儐茶夜。此云團。團者食團。謂行乞食也。
溝壑者所墮處也。中下之器。形報微劣。制上行乞食
則成過勞。進道不前。因病致死。故曰終喪溝壑也。又
孟子曰。凶年饑歲。君之民老弱。轉乎溝壑。三等亦三
根也。以上根康則乞食。病則開濟。豈不收乎。
<pb n="934"/>
穢染。曰同宿惡觸等故。喜生貪染味香也。體乖儀節。
以上士高節親臨食廚。非大人相故。且儒中君子。尚
遠庖厨。況出道淨行之人乎。此從緣者。從除宿染緣
邊得名淨耳。非對未結時地穢得名為淨。外道下。如
次科引僧祇十誦。譏言禿居士舍。與俗無別是也。多
罪。即有同宿內煑自煑惡觸等過也。集因。以貪穢食。
是下界業因。招集苦果也。食噉不淨。舉果中云報如
墮不淨蟲。永離上妙香潔。豈非惡集以招乎。苟未能
行乞。而但遵護淨。足不履庖屋乎。不觸食具。不經殘
宿。又不壞生。一鉢多羅從淨人受。復在中前而修觀
進噉者。此則末世上行佛子矣。
播汁（上浮還反）。珠叢云。汰米汁也。乞多食少。翻為外□乞
令僧食少。他物淨。作他物想為淨也。
外責。即外議責也。兩罪。即有宿煑二罪。既有如何開
他物淨。待明。即明相現也。為人。即比丘等。
大小。大即楞伽涅槃。為了義教。小即僧祇十誦。又是
明文不許。涅槃本制有緣亦開。時世饑饉。乃至為住
正法。皆開緣也。要須以檀越為淨主。故云必施等。四
法。即法四依中。依法不依人也。聖行即乞食。是四聖
種行故。正願。彼經乞食時。若得食持當願眾生。為法
供養。志存佛道。若不得食。當願眾生。遠離一切諸不
善法諸律。初受下。謂初受戒已即說四依。元行。即本
行。僧常。即僧常食也。
前廢。以楞伽後制。廢前教也。本制即乞食。令中下不
堪故。大下。即楞伽等。上達之機。可依行也。分河而飲。
以小乘各計。則分河飲水。如序中即別序第一專執
四分不引外宗也。若望第六終窮所歸。大乘至極。僧
坊無煙。則四分開結者。是小乘持律也。必下。若力壯
道充。依楞伽涅槃。僧坊無煙。義復何疑。
無淨厨下。此母論許有則接下根□□□宿煑來敘
古人。約僧界成犯。別結。即別結一淨地。便以大界圍
繞也。廣如。前引母論解也。相順。言且得隨順。於中下
之機。有所濟也。此得下。言此得在從順開文失於涅
槃。制不許結之意也。
準論。準上母論也。雖下。古約露地大界中。雖無四周
院宇。亦不得同宿。煑字有云者。非也。
今下。今師約院周生過。不成儲畜。今師約是不周淨
也。若約界成。正斥上云大界成。無院宇隨犯宿煑。若
爾則不應四種淨地。文開四種者何。一者籬墻不周
淨。二檀越淨。三處分淨。四白二結淨。半有下。出不周
相。四分云。半有籬障多無籬。都無籬障謂露地也。非
儲積相故開之。非唯下。不惟自然地上不周故開。若
攝僧界上不周亦開。故向云縱結攝僧。無僧坊院。不
成儲畜。
無界有院。正難上院。雖周成不結攝僧界。亦是宿攝
文也。方相合者。即四方籬墻周合。是儲畜義。故招議
耳。法下。本結攝僧界。意在取和作法。今有僧在界。豈
不集耶。不可相類。義自逈異。
文中下。律言未施與僧。則顯是他物。自許。即僧自有
者。既下。處既是他物。食□□□因執心薄。故曰絕起。
俗有檀越寄食在界。
若道下。斥上妄判云。並為他物淨。文意云。若言寺是
俗造故。屬他物淨者。一切寺院皆是他物淨。望俗推
繩。若盜損者。但望損於檀越。事在無作。邊計五犯重。
應無對三寶上結義。又若人施佛法者。亦應無福。以
物自屬檀越。不屬佛法故。無在。言無定。
不結有罪者。古謂不結淨地有罪。結又難為持護。今
檀越淨。則其理頗長。由檀越倚傍故。勝得不淨地也
佛下。佛所立制。貴益智解明白。不為暗昧魯塞。今明
白心中親知。而反致誣罔。覆冐聖之儀軌。則增不學
無知提吉二罪。此外自得內宿內煑根本罪也。若言
下牒斥。不以難護故不結。五欲。色聲香味觸。此五能
牽人五情。出家之士。要一一斷之。豈止於食味之一
<pb n="935"/>
欲。獨為累縛。而涉於言議哉。
寧結減罪者。大師意謂。寧可結淨地以減罪。不可言
結難護罪。何下推釋。以先未結時。通界有罪。今既結
竟。故免其過。豈非結能免罪乎。一有益也。善下。即持
戒之者。本懼其犯。今結竟食在藍內。雖曾經夜食自
成淨。惡下。即破戒惡心故觸名淨。謂雖在淨不淨地。
觸其食其。亦自成淨。故曰無染。今為持戒故結。豈非
二有益。兩失。內宿內煑。如下。如何言若結難護。則向
謂愚暗不學之罪責是。自貽贈之也。春秋云。自貽伊
戚。伊是也。
十八。籬墻垣柵壍五種。各有半有多無都無三種。共
成十五。此是單歷。若將籬等五種總為一。亦有半有
多無等三。自成三種。足前共成十八也。二合至六合
者。一籬與墻合。二墻與垣合。乃至第六籬墻垣柵壍
合。或更互參則多相。略出二十句。以籬為頭。自成四
句。一籬墻。二籬墻垣。三籬墻垣柵。四籬墻坦柵壍。籬
為頭既爾。餘墻等四皆然也。
初成。屋宇初成。僧未曾經一宿者。可行處分。何哉。由
壅滯貪結未多故也。隨人。即檀越經營人也。
佛塔下。以中國伽藍門。皆東向故。佛塔廟皆向東開。
乃至厨廁亦在西南。由彼國東北風多故。神州尚南
為正陽。不必依中土法也。行來之處。即比丘閑時經
行來往之處。以避塔廟故。多在西南也。以繩量度。謂
爾許比丘住。爾許為淨屋。過時。彼約不得過初夜。四
分約明相。彼教又急也。善見下。此約初竪屋持作也。
若已成。即已竪屋了。語令知告本施主。隨指一處。老
宿此約本主。若無者。開召聚落耆老指之。彼若不解
教之亦得。
自然中。彼約在自然地上結。準下僧祇。要須攝僧界
上作。餘下指如前解。大師意謂。若要依母論。存僧界
外者。當先別結界已。上結淨地。免於自然上作也。依
處分者。謂解已或要行處分淨者。須是荒廢來。經二
年者可行。
初一。即檀越淨。是約他物也。下三。即不周等淨。約自
物也。餘者即餘三淨。俱約處周帀也。無法。檀越不周。
本無法故。加法。第三口法四是僧法。
別人。以一人處分亦成故。支尼梵志別名也。言羯磨
下。覆釋上未結羯磨之文也。少多。三二人皆得。七眾。
在家二出家五也。通諸界。作法自然也。如於作法地
上。新立厨屋。亦可行之。
二緣。一者是病緣。二者要邊靜處。若觀科末。似邊靜
自為二緣。在邊非靜。在靜非邊。俱不可也。以下。釋所
以。包者厨屋也。且儒之高士尚遠庖厨者。一則存大
人相。二則惡聞殺聲也。以君子聞其聲。不忍食其肉。
我教則離雜穢之咎也。離穢雜則清修之道成。大人
之相著。何莫由斯也。奄蒙。說文。奄䨱也。言奄䨱蒙閉
也。
即是相。恐人言淨地。不唱四周相。便言無相。今稱房
名。是齊房而起。豈非即是相也。四句。若僧時到前。無
緣本雙牒句。得在依文。以依律文故是得也。失於緣
唱。謂第二句緣非中。不牒所唱處是失也。欲下。大師
立理。以定緣本。某處是緣。淨地是本。今隨文。且依律
文也。結集。非波離時也。部主尚云盡所詮相。一宗周
備。豈有缺文。當知是後時結集也。覺明據翻譯時。竺
念約筆受時。比下。比諸結界法中白。皆是五句。唯此
一法。四句成之。反驗可明。
為僧造。以施主通七眾。通僧坊作。以淨地散多。而僧
住有限。故曰通也。將熟下。雖曰不長。以將熟故。須早
結淨地。如律云。就食者離地物一切通犯。未離地者。
未長足者不犯。已長足。逢霜露等。並是宿限。又云下。
即不得以羯磨結机架為淨地也。取土。出妄解也。謂
淨地土取出。不淨地中。亦是淨地。而況淨法依本地
起。豈得隨土而有。今本土若移出。何有淨不淨。言俱
<pb n="936"/>
是不淨故。隔道兩邊。即中間。是道兩邊結淨地。亦通
緣淨。約不覺緣故成淨也。僧祇並謂比丘。不覺在不
淨地者成淨。若知不淨障僧制僧不得入中。
又下。言同淨地中結。又有何患。大抵法要簡處。豈可
同在地結不得耶。故下。以結竟反例。言已惡觸。尚只
壞食具。不損淨地。豈可初結在中不得耶。又初結與
後解。二種俱是約法。宿煑穢染是約罪。豈以結法。而
坊患有罪乎。況法與罪兩不相干。今若同處行結。縱
使律云牒某處。蓋是牒相耳（雖有兩解。且從初義。以律云。僧在院外。遙唱遙
結故）。
如上。即前云應唱房名。即是相也。以食下二句。大鈔
註云。故須遙結在中相雜。以僧下二句。復註云。淨地
有僧不免別眾。不攝別眾罪也。若是眾法。彼此同犯。
若是私法。僧有不集之過。不同戒場不集無過。以各
自攝故。
今準方土。此方說東屬木。木能生火。是熟食之象也。
無施不可。言皆可也。以順方土故。吹氣散。吹西南食
氣散也。陽氣。東方屬春。陽明之氣盛故。北辰。爾雅釋
天云。北極謂之北辰。郭璞云。北極天之中。以正四時。
然則極中也。以其居天之中。故曰北極。以正四時。故
曰北辰。故下結屬陽位。故厨在東。爾下引證。隨方土
所尚。不可偏執。但不得以晝為夜爾。
何不開宿。言何不開在淨地內宿耶。答文可領。局僧
住。食入僧住地方犯。又僧入淨地住亦犯。豈非偏約
免通藍之過歟。本制。以九十中食殘宿食故。宿煑。停
貯過者。今結淨地。正為安食。故無此過。餘二。即惡觸
自煑。是約自造邊成犯。或在兩地俱有過也。是以不
防加法。對下造房。合云乞法。答下。說淨為免長。乞法
為作房。有此益故開。豈有說乞了。而復與罪則說乞。
何為淨地。本為同界有犯。故制別結。以防罪故。今結
竟反入同宿。豈能防之。況佛是一切智人。一開一閑。
莫不合於法度。知了根機也。故鈔序云。佛是窮機之
人。僧唯應藥之器。雖非律文。以律無解之辭句也。雖
然以聽解故。準說無苦者。即準餘翻結為解也。其理
善成。故曰無苦。苦患也。
初一須翻者。謂本是淨具。遇緣染汙。故須翻穢令淨。
儉開。荒儉之世。律開八事。若乞食易得。而私順開通
之文者不可。縱實有儉難。遇於豐時則不許。律云。若
時世還賤故依開食。佛言不得。如法治之。扶持下。謂
釜器傾溢佐助料理。佛開為緣。此不須翻。後須下。說
須翻也。
不入者。言膩不全入也。有少膩沾者。當削刨之。六眾。
七中除比丘也。博之。即於尼寺俗家沙彌淨人處。一
石一石更互博之。雖得本物。以入手兩相捨故。
船車下。律云若在船上。載十七種穀。上覆以蘧蒢席。
比丘得在上坐。不得名字。若為風吹迴波漂在岸上
者。一切不淨。必繩篙不離水名淨。大車上載諸糓上
覆者。比丘得坐上。不得名字等。今言住四儀停住之
住。
四分下。即比丘惡心觸淨食。令諸比丘得不淨食罪。
觸者成觸。不觸自淨。覆蓋。僧祇曬穀時必天雨。無淨
人。得自遙擲淨廗物覆蓋。捉淨甎。石鎮之。忘覆食器
亦爾。壞生一種。大鈔云。如水陸果子。不受而食。豈令
淨耶。謂必無人。為作火刀等淨。文開內噉。即上七事
儉故。存命開充內噉。不開外損。謂壞生一種也。以大
鈔義加故。若開則外生譏謗。豈非損乎。有此濫故。八
事中不顯壞生。故云濫故不顯。文開至不顯。重明壞
生也。
如鈔。指四藥篇。緣會。儉難故開也。緣靜。儉緣靜時不
許名閉。前下。釋開意也。前門。即緣不淨門。觸宿。是不
應。而反為之。是為不淨。應為。即儉緣本開之宿煑。而
不敢為。兩乖法網者。前乖佛制意。後乖佛開。前後各
犯不應之吉。故曰一罪。
<pb n="937"/>
販博販賣交博也。治生。即以販賣為業。治理生命也。
道人。比丘也。縱得財來作福設會。尚不免罪。何況得
福。持戒比丘不得食等。何也。以販賣罪。重於屠穽者
謂屠者止害一生。販賣一切皆害。不論賢愚持戒破
戒。無往不欺。雖下。是體不淨故。以下。僧若隨順受之
則令彼續作不止也。不許翻。即不許翻穢令淨也。以
心絕故者。無再作義也。
以食不淨鉢。合云以己不淨鉢及食。與淨人。一心與。
不作再得心也。大師云。準此器下殘食。令淨人益授
有觸失。又下。準大鈔具引云。比丘與沙彌。擔食在道
中。食時與沙彌。沙彌還與比丘者。若先不共要得食。
及此不得。今言以先共要。以先下合有不字文脫明
下合有日字。皆下。證決棄無染者。得津塵。取微細食
分也。
以異別人下。別人。觸僧淨器有犯者。據受膩者為言。
又四分諸比丘相嫌故。觸他淨食。令得不淨。佛言不
觸者淨。觸者不淨。吉羅。體無下。釋器新淨無穢。可翻
緣去。即船漂在陸。牛尾離車。便成觸染。
無心。謂本無心同宿也。未得。聞言未得淨地間。無文
開護。謂無教文開二煑。成護淨義。由下申所以。不同
前文明相即出。蓋時之促也。今則反上。故曰時長。唯
下。約儉開八事故。口法盡形。即口法加盡形藥者是。
通開也。
如前緣淨。即忘悞捉僧家麨食。及扶佐等。非難。非儉
世之難也。失聖儀。以三來聖賢。皆離惡觸故。如彼。即
五百餘年。不見漿水。正欲趣廁。護廁鬼神。打不得近。
智論。彼云。若沙門福田食。以不淨手觸。或先噉。或以
不淨物著中。後入沸屎地獄中。又護淨經中云。由有
宿捉等。眾僧食不淨食。後墮臭屎池中。互百萬歲。受
苦惱竟。復各五百萬歲。墮猪狗中常食不淨。後出為
人。生貧窮家。衣食不具。佛告比丘。眾僧住止之處作
不淨食。不足往食。如法持鉢。乞白衣食。是明淨命。
惡觸下。雖開非時七日盡形不顯。自知越限。如七日
外觸。還犯七日。下由不列。
開四罪。即是犯也。未加法前。云事同時藥是也。逝爾。
雅云往也。可為心師。言不可師心也。隱括。隱占括度
也。排斥教網。言於我大乘。本無時節。又云不以小節
為礙。如斯之儔。不知己身位地。輙擬大聖。罪流長劫。
長劫者。拂石芥城也。
文不了者。不顯示三人也。故引十誦明之。三種人。即
比丘及僧學悔沙彌也。但使一人與同宿。則不可食
一具戒下。至有一具戒人。與食同宿。則一切比丘。皆
不得食。故曰皆被染也。或下。恐人疑云。衣不說淨。亦
是別人過。應同內宿。累餘比丘。亦齊犯邪衣。有下。是
釋疑。行違體順者。以學悔人雖犯重。一行有違。而諸
戒全體尚淨。故同成染。
彼文。即十誦也。若下。即後制斷淨地。通皆不可也。故
云義通淨地。約相下。即約淨地之相。從後制斷之文
但有違教之吉。不犯內宿罪也。故云無宿可知。
僧坊內煑。顯淨地自通。自熟。通兩地。三人互為俱不
可食。而後受噉。顯有期心。若本無心亦開。
不共同宿。此句同鈔中。是殘宿非內宿。彼註云。今日
受食已。安界外不共宿。非內宿也。若食不受下。是第
二種。此內宿者。又同鈔云。宿而非殘亦吉。彼註云。謂
未受食。或共宿吉。不宿不犯。若□下第三種也。此亦
同鈔云。殘而非宿吉羅。以作己有想故。義豈下。謂本
律雖曰無文。豈在通許之限。
餘二。處分作法。若僧坊下。以食在淨地。僧坊有人。斯
亦何咎。有本將有人作無人非。有人下。二種淨地正
障僧也。故云不開於淨地。二淨。即白二處分也。在三。
如上解。雖然又須知方犯。若不知者。非心過故。遠下。
即遠持食入界。覔淨地未得明現也。非罪。不犯惡提
罪。以體變故。不可言宿者。若未長足則無內宿。若長
<pb n="938"/>
足者。不可言無內宿也。
就處不通者。即僧住處也。局二作法者。處分并白二
結地。通於中煑。二地之外。是僧住處。不開煑也若煑
成惡。即非淨。若檀越不同二淨通煑非犯。晝夜。若晝
若夜俱犯。七眾下至優婆夷在界內煑。清淨比丘亦
不得食。生熟。如阿難溫飯。在祇桓門外。故知界內熟
食亦犯。
通坊淨。即通僧坊淨地。皆有自煑也。三位。即上比丘
等三種人也。有四。加式叉。問下。此問上尼中有四。何
閉式叉。過授。即過食授食。行儀。即乖聖行儀也。以式
叉學法漸優。故通坊淨。僧坊淨地惡觸俱犯。
有三。即比丘等。尼中無沙彌式叉亦開。所除即不開
也。膩塵。是食餘津。通染故。令後淨亦成觸也。義加。義
恐是若字。本觸。即自觸也。
淨人有一者。大鈔云。若沙彌淨人。但有膩觸。仍自註
云。謂捉比丘鉢已。食膩在手不洗。而捉僧器是也。由
下。即比丘先受之食。被淨人觸故失受。令授。令淨人
捉己食器。彼有食膩在手。不洗反捉僧器。故曰觸餘
淨。故下結示。淨人有此一也。若如下。即鈔中遇緣失
受。彼註云。淨人觸失。如法莫觸。洗手更從受之。淨人
不須洗手。文義同也。
又下。此說大僧又有四種。不成惡觸。一下。如俗器中
盛食與。比丘仰手。受取前食。雖僧俗執。不成惡觸。如
下。即淨人觸失。如法莫觸。洗手更從受之。故曰更加
法也。如上緣淨。不須翻也。
見淨人者。應置地淨手更受。如文。即四分。諸比丘相
嫌故。觸他淨食。令得不淨。佛言不觸者淨。觸者不淨
吉羅。三下即十誦。持戒比丘。懈怠故觸。名不淨。
自種下。即下子成菜也。子雖成觸。菜體變故。未可論
罪。壞相。壞上蒼翠等相。以正生不已。後時色變。亦無
先惡觸罪也。故曰本生故互生。如下淨地生菓菜。長
足者抹令入厨。互覆者。淨地生菓枝覆。不淨地者。從
根斷。如四分安食具在上。並從根斷是也。有淨則非
犯。不淨則成犯。
若知下。即知在不淨地不得食。獲罪非威儀也。若準
五分成惡觸。有命外道。計春生夏長故。自傷物自損
也。如瘡淨是。高勝即淨法多故。高勝於彼。
初人下。即使淨人作淨時。人果俱在淨地上也。不妨
餘眾。鈔註云。餘四眾食。以非處即在不淨地故。後之
二句。指上四句中後二句。
十種。謂初五種是淨種。次五種淨根。文中合云五種
淨種。五種淨根。文略且初五者。謂火淨。刀淨。瘡淨。鳥
⿰口豕破淨。不中種淨。此五種中。刀瘡鳥淨去子食。不中
種火淨都食。次五者。若皮剝。若㓟皮。若腐。若破。若瘀
爛。此應是淨根種。火淨聽食。四分火淨。通五生種故。
一提。壞生種也。一越。食皮肉吉也。如鈔云亦四藥中
蓼蘿。即蘿勒蓼（令蘭者是）。若僧祗中。揉[打-丁+修]蘿勒蓼等。不可
壞種。種即子核也。蒿草有隔。即有草菜所隔也。又鈔
註云。準此蒿草之類。子果散落。無淨法。
非謂下。是了疏解文也。他加行。即淨人為淨也。一物
成非。但約一被淨者成淨。餘不淨。以同一聚故。

四分律隨機羯磨疏正源記卷第四

<sarticle>四分律隨機羯磨疏正源記卷第五</sarticle>

天台沙門釋　允堪　述
<other>○釋諸界受法篇第三</other>
七眾者。出家五在家二也。故下釋上四位。二眾即比
丘比丘尼。以同受大戒故。沙彌文收式叉。雖學六法。
同受有願。如下所問。兩部在家。即優婆塞優婆夷。五
支即五戒也。支分也。下文云。若受一戒是名一分。具
持五戒名為五分。淨行信心即受八戒者。以前五戒。
<pb n="939"/>
屬盡形。八戒約一宿。故分兩位。報恩經云。波離白佛
言。若七眾外。有波羅提木叉戒否。答曰有八齋戒。是
以受八齋法。應言一日一夜不殺生。令言語決絕。莫
使與終身戒相亂也。問受八戒法得二日三日乃至
十日否。答一日過已次第更受。如是隨力多少。不許
日數。若約成實。隨日長短及重受並開。九支齋。八戒
外加一齋也。亦言八支八齋。即八戒外更帶一齋。報
恩經云。齋法過中不食為體。八事助成齋體。共相支
持。名八支齋法是也。由下上四位。體各同也。如比丘
轉為女。即在尼位攝。餘六亦爾。報殊。女男位別也。儀
異。儀相有差也。就緣。對彼機緣。授法有異。故得名諸
異持即六法。轉根驗。謂式叉轉根為男時。但在沙彌
位收。以僧中無式叉一位故。
有違缺戒者。尼篇云。若學法犯者。更與二年羯磨。若
犯根本者滅擯。犯餘行法但名缺行。今言缺戒。即缺
行也。又隨犯一法即名缺戒。虗羸。虗故稟性不堅。羸
故操心劣弱。更學重與二年。謂下。即戒是禁約義。止
制義也。然禁約止制四。名異理同。莫不禁防制約遮
止為義也。有作禁止善者非也。非無一相。但收止惡
一相。且如聖人未必有惡故。抑又但解得善戒。而不
通惡戒也。故曰不可偏解。別顯。鈔釋相初云。因明正
義。戒者性也。性通善惡故。惡律儀類亦通周。故云不
律儀也。若此立名。戒當禁也。惡法禁善名之為律。樂
殺前生行順此法名之為儀。若於善律儀反解即是
楷模。所謂楷式軌模。皆訓法也。緣相。如受五八十戒
緣相。非具戒緣相也。餘可例取。韋下。熟皮曰葦。如仲
尼讀易韋編三絕。蔡倫。初以魚網。後搗木皮也。王候
之宅。即第宅也。又各有次第也。僧傳云。第者居也。從
文。謂從前諸界結解之文。今次前二故當三也。約義。
由結界故。方可行羯磨受戒。是從義乃當三也。類同
空界。言空則總包諸有。今立一切法。義在通收。豈以
戒法不攝下眾。故立五八。義在通該。五體。即五戒之
體。詮云體相明練。謂一戒有違。受十不得。乃至具戒。
無由造八。反上能持。則可通八道矣。又五中犯前四
則成難。犯後一則是遮齋。須則而約之。書紳。紳大帶
也。語云。子張書諸紳。謂得一善言。則書之於紳帶也。
選云感贈以書紳。
冥目言合眼。誦習不廣覺也。背此背於教也。言不師
於教。而反師於心。故下生起今意啟開也。
梗舌。今唇舌呼召難也。本文。正本經律也。蒼雅篇統
即三蒼三雅等。皆此方字書。三蒼三卷三篇。李斯造
上篇。司馬相如楊雄造中篇。賈舫作下篇。又埤蒼二
卷張揖撰。廣蒼二卷樊恭撰等。今並未究弁辨指此
為例。如弁辨有寫以弁當辨字。且弁周冠名也。辨辯
別也。甄簡也。蠲除也。文理迥別。今並不分。轉增後學
心昏迷惑。翳文言隱。翳其正文。略指不盡授引也。又
令人不能辯別。自非將彼正文對校。彼讀方可解了。
不然須別作文疏。解出方顯。如此著撰。為世之病。故
下生今意也。謂今師摘去古人之病。意在通顯教旨。
豈在藏隱沉密。令他不解。方為能著撰乎。餘下。離上
三難外。更有文繁。共文略共如鈔序所引。徑下。今但
徑直顯示是倫理已。故大鈔批文云。直筆書通世間
法。彼談十善。以去十惡。但報在三界。
遠出界繫。即三界繫縛也。集生有本者。萬行集生。以
戒為根本也。唯下即具戒三歸。義鈔引婆沙論云。成
道八年以前。三歸度人。八年以後止三歸。興羯磨也
為性。性即體性。教無教者。即作無作也。以教屬能發
業體性。無教屬所發業體性。無由教示。釋上無教義。
大鈔云。不可教示於他也。即下。雖無教示。即假此體。
能感來報故。今下涅槃云。戒有二種。一者作戒。二者
無作戒。又十住婆沙論云。戒有二種。作者是色。無作
非色。義例同者。多論云教。餘經云作。作即教也。大鈔
云。教者作也。
<pb n="940"/>
因具。因即心也。以三業具。則發無作。能存於有。有三
業不虗也。因即意業。謂善五陰。簡惡五陰也。謂色身
是一。識等四心是四。俱修斷惡故名為善。善行斯法
皆自於戒也。後有。即後有之身也。
論即多論。無如之何。言魔不害也。四念處。身受心法
也。五欲。色聲香味觸法也。加鬼。應法師經音中作磨
字。後人言磨乃是鬼故。於磨字退石加鬼。此字先不
入字書也。
又如下。引緣證上。歸是救護義。云唯佛全矣。乃至者
文略。佛有大慈大悲。舍利弗無大慈大悲。佛三阿僧
祇劫。修菩薩行。舍利弗六十劫修苦行。以是因緣。鴿
入舍利弗影。猶有怖畏也。入佛影中。而無畏也。
提婆即調達。此云天熱。以生時諸天。心熱知害佛故。
三逆。打殺蓮華色尼。得無學故。并出血破僧。叵。訓不
可也。以業輕則如來可救。業重則佛力不禁。故致生
入阿鼻一劫。
競化。與如來共競行化也。遂令眾生疑云。為王舍城
是真佛耶。象頭山是真佛耶。雖下。佛有威神之力。業
深障重。不契所化。故云息機。譬若日月雖明。不照覆
盆之下也。解心能改。以謂調達非謂不解。為名利故。
因執不迴。望解邊終名救濟。不同闡提人永無信也。
如報恩經中。佛令阿難。往獄問調達。報言我在此。得
三禪樂。為佛所讚。造逆。即殺父王也。黑繩。地獄名也
俱舍疏云。先以黑繩。拼量支體。後方斬鋸故。以為名。
以獄受苦時長。假先歸信之力故。迴轉獄之長夜。如
人中七日也。又下準論。問曰。若調達不可救者。經云。
若人歸依佛者。不隨三惡道。是義云何。將文通之。論
亦多論下同不名歸者。歸不普故。若下正難也。彼論
云。有諸天自說。我是迦葉佛弟子等。別語。且各指一
佛也。非諸天通語也。以諸天中。亦有歸依三世諸佛
故。毗沙門。北方天王也。
此釋下。大師語意。謂下。釋歸依三寶名義也。因下正
出論文答語迴轉義。亦云返還義。以先隨邪師。學邪
法。狎邪侶。今悉返還迴轉正師正法正侶也。一切下。
彼論云。歸於法身。謂一切智無學功德。五分所成。
法身器。以法身依色身故。今害色身。即害法身所依
處也。泥銅像喻色身成。法身相喻法身。滅諦涅槃。即
滅諦無為之理也。可歸者。以自他涅槃理體是一
故。
三諦即苦集道也。由諸下先示道諦。因修出世道故。
世間集因苦果。則傾喪也。誠下結歸道諦。病喻苦集。
藥喻道諦。盡諦即滅。因此滅故方會真諦。即因滅會
真滅非真諦。若藥不除。即存道諦也。如筏喻。筏編竹
渡水曰筏。方言云[簿-尃+卑]謂之筏。今渡水已。而執其筏。則
其滯也。莊子尚云得魚忘筌。不但言說意在依教悟
解起行也。既下。言說既是非情。未知有何功用邪。
上下是釋三結。謂三諦不除則成結。若能傾者。則轉
歸滅諦無為也。鸚鵡能言鳥也。雖解學語而不知義。
人之不解其猶是乎。矚對也。
第一義諦。即真諦僧。雜煩惱。涅槃云。如雜血乳未得
淳淨。未來有僧。即俗諦僧。以第一義諦僧。常在世間
故。豈未來邪。第一義諦僧所依。由第一義諦僧。依此
身得故。又下。恐一向歸真諦僧故。所以存立未來俗
諦僧。使後尊之。
不成者。以佛出世方說法故。此就化儀邊說。若約悟
法成佛。則法在先。今準初義。故曰不成。自不得罪。以
無所曉知也。由不知故得成。得罪不成。知而故犯違
教得罪。故判不成。多論授受三歸前後差互得罪不
成。理既是一。何有顛倒耶。答中相有差別故。不可亂
也。
無下分差別相。一語。但言歸依佛也。乍得。乍兩向辭
也。言乍可重受增法。不可制具受而却略也。而言弗
者。以音不正故。成受三皈。以弗佛音相近故。客許得
<pb n="941"/>
成。若俱言弗。則能所全乖。兩不應教。故判不成。傖吳
（上助更切）楚人別種也。今謂吳楚音異耳。
答不得者。以斷絕故。隨日。或一日或半月。皆可謂接
機故。損葉之喻者。案大方便佛報恩經云。譬如樹葉
春夏則青。秋時則黃。冬時則白。隨時異故。樹葉則異。
而其終始故是一葉。例今師者終始是一。
五趣。六道中合修羅道。報重。即二入之獄。除不解。即
揀上五趣也。不解言義。及無所知覺者。
不得齋。即不發淨戒。但得善耳。四分下。彼受戒法中
云。畜生中初受三歸。伊羅鉢龍王為首。賈人。律云世
尊受四天王鉢已。受彼賈人麨蜜。勸喻言。汝等賈人。
今可歸依佛法。即受佛教言。大德我今歸依佛法。是
為優婆塞中最初受二歸依。是賈容兄弟二人為首。
皆下即受翻邪三歸。未發戒也。餘下此皆說通得者。
如次科簡。
知解。約解法師語者。如上成實等說得戒。不解者。當
準多論等。不得戒律。中下即故斷畜生命戒中。若能
變化者。殺則犯蘭。餘不能變化者。殺犯提罪。例今解
即得。不解不得。故曰可以類也。
無戒。以是翻邪三歸故。不同五戒八戒三歸。言下。發
戒體。依緣。即言音相順等。為發戒緣也。
無作。但三皈無作法起耳。能所。即能授所受。經云。涅
槃第八卷中偈文。彼又云。歸依於法者。則離於殺害。
歸依於聖僧者。不求於外道。為除下。古用翻邪三歸。
當授五戒。今特默示云。但依前誦無戒等也。晦惑。晦
暗惑亂也。
計是能授。以文言受則屬優婆塞。若對師言。理合云
授故。隨列者。今亦隨律文列耳。經即出家功德經。初
門即戒德高勝門。
三施者。施財施命施法也。財有量。言財施有限量。持
不殺等施無限量也。以行化他。自既能持。復轉教他。
豈非法施。集散。財集可行散施。能下。非清修故是煩
惑。分親疎故有得不得。是惱害。
以利下。即以不淨利施。求當來利也。惡求。非善心也。
麤惡衣。著毛皮食噉糞穢也。清淨行施。即以戒法施
也。因此故能生佛果。在心。持戒清淨心也。不在事。事
即財也。
第二即簡器堪能門。性重以問不盜婬殺故。行務。務
事也。始終。初受為始。盡壽為終。不取下。言不取有終
有始。能持不能持。便為受戒。致有缺犯。不如莫受。具
字。目於戒也。六月供養。令彼六月修供養恭敬之法
也。目驗下。非器不可強授。二俱。能授所受也。虗妄善
惡者。不堪強受是虗善。後致毀污是妄惡。其蹤迹不
可追及。故囑誡慎之也。
能障聖道。言此生無聖果分也。由此故。不許出家。世
間戒。即有漏世善。準下大師斷也。二教即化行二教
不發具足。反顯懺已得受五戒。順違俱罪者。無明不
了故。雖順理事。而有法執者。亦有罪也。違則可知。是
故俱須洗蕩。
簡略。即甄簡除略。隨分。或能持一二戒者。觀機授之
此則誡意。無遺。接機不失。生死際。約有識神已來。涅
槃際。約後趣極果。為言中間所有惑業。俱須懺悔。
不具。要須具受五戒。不可分受一二等。經即善生。不
言受體。意謂生善經中。止是奉持二三之語。不言得
五戒之體。如下。大師斷文也。未融通也。如下反例。只
如比丘是具足戒。以法界為量。若不能全持。可亦名
少分戒善耶。
五師受一。謂五戒各師受一皆開。若多論不開。薄俱
羅此云善容。以彼好容儀故。正言薄矩羅。婆羅門種。
天竺國人也。昔毗婆尸佛滅後。有一比丘患頭痛。善
容作貧人。持一訶梨勒。施病比丘。服訖病愈。以施藥
故。九十一劫天上人中。受福快樂。昔持不殺戒。得五
不死報。無病無夭。五不死者。一其母早亡。遂因後母
<pb n="942"/>
惡之。就母求餅。投之餅爐上。父見救援。投火不死。二
又嘗就母求肉。投於釜內湯不死。三牽母之衣。推於
河內。四大魚吞之。五會其父買魚歸。割其魚腹。善容
在焉。至年長大求佛出家。得羅漢道。具諸功德。年一
百六十歲。未曾有病。蓋持不殺戒之力也。
若準下。薩婆多宗。戒不重受。罪不重犯。依本常定。故
下證重受也。末利。西域記云譯為奈。由昔施奈得報
故。彼既重受。驗是通開。佛制定。言不可受一夜二夜
也。必下。不可受一月半月也。此則接俗。楷定於時數
也。一日。以是一宿戒故。乃至略。隨日多少。獲善。俱獲
戒善耳。
歸誓。言誓歸依三寶。及持五戒故。如下云少滿等戒。
正是本誓發戒之緣。以五戒體。從三歸下發。是屬。即
囑付戒所歸耳。非關上體。緣境寬狹。薩婆多云。五戒
於一切眾生。乃至如來皆得四戒。以無貧三毒善根。
得十二戒。并一身終始。三千界內。一切須上咽咽皆
得三戒。以受時永斷故。設酒滅盡。羅漢入般。戒常成
就。
自誓。自於形像前立誓受也。五眾。謂從五眾邊受俱
得。如後。即下云約此問答從他受也。迴向。迴自心向
他境。境即三寶。善宿簡異破戒惡宿也。古錄。即往古
傳錄。
來成佛。龍樹云來成正覺。義亦同也。言三授。點註文
也。前受既輕。恐前受人心容輕法。故至三授。利鈍。謂
一說獲者蓋取利根。今舉三說通攝利鈍。
由來即先來諸師。皆言後說五戒相時。方發體也。護
行護此五戒淨行。所以在歸後說也。四依即糞掃衣
長乞食等。多緣多力。要人僧界法衣鉢具足等。制後
即制羯磨後。不得用三歸。世尊成道八年前。亦用三
歸受具。結以屬人。即優婆塞也。
約此下言既有此問答。顯是從他受也。此應即例此
五戒。自誓受亦應可得。觀下無人可準。自誓曰進有。
則反此曰不。
實戒即性戒。以業道不虗故。四戒即殺盜婬妄。盜殺
鷄。此一句收二戒也。人問下乃妄也。悉由酒故。四逆
殺父母羅漢出佛身血。惟下以醉則無人信是佛故
無破僧。亂報即狂亂報也。由下言有上多緣故。配四
性戒。同列為五也。三十五失。第十三卷云。一者現世
財物空竭。二眾病之門。三鬪諍之本。四倮露無耻。五
醜名惡聲。六覆沒智慧。七應所得物。而不得已得而
散失。八伏匿之事盡向人說。九種種事業不成。十醉
為愁本（醉中多失醒已憂愁十一身力轉少。十二身色壞。十三
十四不知敬父母。十五不敬沙門。十六不敬婆羅門。
十七不敬伯叔尊長。十八十九二十。不敬佛法僧。二
十一明黨惡人。二十二疎遠賢善。二十三作破戒人。
二十四無慚愧。二十五不守六情。二十六縱色放逸。
二十七人等憎惡。二十八貴親知識所共擯棄。二十
九三十。行不善法。棄捨善法。三十一朋人智士所不
信用。三十二遠離涅槃。三十三種狂癡因緣。三十四
身命壞終。墮三惡道中。三十五若得為人所生之處
常狂駭。
餘不斷。綺語兩舌惡口也。如鈔即九十妄語戒中。
亦號齊者。韓康伯云。洗曰齊。世立齊舘。即取此義。今
亦取一分清修義也。
過中下。釋上容有別義。此得下。今師反片也。緣防假
名時中。有時非時故。非時乞食。多生惱故。所以如來
制時食。而限非時也。何關齋體。頭齋是齊一其心也。
約下且約前八曰。戒後一曰齋。是一往得義分用。以
解齋戒之。名六日即每月六齋日。也即八日十四日
十五日等。位五戒上。以多三戒故。處五戒人上坐也。
故下云約期乃少。取行則多。先自恣色聲。貪著六塵
難事。即種種留難也。
緣具即人作人想殺等。五緣具故。善生下。此說受善
<pb n="943"/>
失惡戒。受惡失善戒也。
多云即多論。經說即善生。十六分一。智論云如聲聞
經中。常以十六不及一為喻。大乘法中。則以乃至筭
數譬喻。所不能及為喻。由於下。釋大懺義也。無著即
如來戒經云。無所著等正覺是也。
軟將喻五戒無動。喻五戒但離於邪婬。健將喻八戒
功蓋天下。喻八戒相同無漏。成實彼云。若無人時。但
心念口言。我持八戒。是戒有五種清淨。一行十善道。
二勝前後諸善。三不為惡心所惱。四以憶念守護。五
迴向涅槃。如是八戒四大寶藏。天王福報亦所不及。
帝釋說偈佛訶止之。言若漏盡人應說此偈。以偈云
則為與我等故。偈如疏引。既曰與我等。故知超天福
而與佛福等矣。以應泥洹果故。
第四即受法差別門。四天下立世毗曇中。佛說偈言。
是四王大臣。八日巡天下。四天王太子十四觀世間。
十五時最勝四王好名聞故。自行世間。觀察諸善惡。
奏聞天帝釋行惡。帝釋憂行善。帝釋憙故。令此日奉
於齋戒。如鈔彼導俗篇引智論云。以六齋日。是惡鬼
奪人命日。劫初聖人。教一日不食為齋。後佛出世語
云。汝當一日一夜。如諸佛持八戒。過中不食。是功德
將人至涅槃。
下座即能受人。隨後師聲後。布薩護。即清淨持護食
已亦得。以先作意故。縱食已亦得受之。觀他因緣。即
觀能授師也。不起犯戒心。彼此無染濁過失也。
縱引十誦皮革。即多論自問曰。若不得者。如皮革中
說億耳。在曠野。見諸餓鬼。種種受罪。或晝則受福。夜
則受罪。或夜則受福。晝則受罪。所以爾者。以本人時。
晝受齋法。則夜則惡行。或夜受齋法。晝則惡行。故曰
半日夜。如上說。即五戒中云。隨力所持少滿等是。
何以下。推與上五戒不同所以。五下正釋。行足願自。
謂行如人之足。願如人之目。目足更資。方有所主。長
引釋相篇云。受是要期思願。隨是稱願修行。多論云。
若殷重心則有作與無作。輕浮心者。不發無作。又如
受後具持。可是願行相應。依論得戒有受無持。但有
空願無。行可副則。不得戒。非徒徒虗也。言不可虗受
也。
前相即戒相。如俱舍指彼解也。義門未當。第五顯戒
相門也。前四殺盜婬妄也。次一即飲酒。諸學處。即餘
諸戒。後三即華鬘高牀非時食。修分是修奉之分。下
二分。放逸與修分。由下雙釋因放逸故。妄著華鬘等。
及上四戒故。曰非事念也。離莊嚴。釋文中離華香瓔
珞等。非舊不同未受戒時也。若常顯非逸蕩於人故。
高勝即高大牀臥。合云坐。破戒不遠。則破餘戒不遠
矣。若無下。謂若化第八過中食。則厭離隨助二心不
起也。猒對前四。助對後三。以節食故。自然遠離隨修
也。
有下除非時食外。餘八自為戒。不同此戒中。第八是
非時食也。本論即俱舍。以前云如俱舍分別故。增一
以前標八戒下註引增一阿含。後復引之。彼既合之。
知今有據。癡覺覺即覺觀。謂尋伺也。六念即念三寶。
及念戒念天施也。
勝境即諸佛。上同亦謂上同於佛也。制他開自。謂制
他妻有犯也。八戒亦爾者。此誤解耳。以八戒自他俱
斷故。加辛肴即於酒下加五辛。正文雖無。義必俱斷。
如論即俱舍。彼云。莊嚴者除非舊莊嚴。不生極醉亂
心。去取於中者。古人去中國之禮法。取此土修整巾
履之敬。然下大師斥古也。然此土劒履。亦不登王者
之殿為敬。豈得止事裝束為禮耶。亦須從法得。中庸
平淡為禮之本。語云禮與其奢也。寧儉故。云人不可
依也。
散慢對伎樂。慢對高牀。八指即如來指。計尺六也。俱
有不必高而復廣。單高亦犯排優。或作憂。謂排遣人
之憂愁耳。今優是盛見。八音金石絲竹匏土草木也。
<pb n="944"/>
去人加口。此說倡字體也。知何下。言既知何不說示。
倡下是正示。若將倡作唱音。字義全別。若知排憂曰
倡。義自異也。斷食之方法也。齋齊以齋訓齊也。謂齊
一其心。天下在天曰神。在地曰祇。宅其閑室宅居也。
不擇下。言不擇早晚在乎。攝靜精肅專處為得也。儒
云致齋散齋祭如在等。
八難者三塗。長壽天。北[鬱-山+止]單越。佛前後。世智辯聦。聾
盲瘂。滅障聞思。即不聞正法。既不聞故。無正思惟。他
惡即文攝取一切眾生之惡。慧人即文功德惠施於
人。正道即正真之道。方便經云。無二亦無三。除佛方
便說。一乘經云。十方國中唯有一乘法。此則使一切。
皆歸大乘極果也。三會即慈氏三會度人故。經云。彌
勒疏標慈氏華梵互舉也。近下以彌勒位補釋迦故。
指近佛為寄心耳。鳥翅翅必須有二輪。必須具兩。若
但有一。致遠莫由。
大士即菩薩。郁伽彼云。居家之穢為諸魔。行出家之
德名譽。闡聞居家。多有瑕垢。出家功行難量等。又涅
槃云。在家逼迫猶如牢獄。一切煩惱因之而生。出家
閑曠猶如虗空。一切善法因之增長。大利機證以心。
出家苟身出家。而心不出家者。名字比丘禿獵師也。
苟心出家而身不出家者。真淨行也。超世之士也。淨
名者。梵云維摩詰。此云淨名。舊云毗羅詰。新翻無垢
稱。無垢即淨。稱即名也。彼經云。無利無功德是為出
家。有為法者可說有利。功德出家者為無為法。無為
法中無利無功德。乃至諸長者子言。居士我聞佛言。
父母不聽不得出家。維摩詰言。然汝等。便發阿耨多
羅三藐三菩提心。是即出家是即具足。爾時三十二
長者子。皆發阿耨多羅三藐三菩提心。
既下第一句。雖下第二句。如下第三句。形沒即在家
滯著。躭下第四句。
初雖忻出。創發情殷也。終下久參事慢。破戒論苦也。
六情對六塵上。起情愛也。根收六根唐虗也。欲樂下
舉禽獸所知。方便修道彼所不知。既下傷嘆同禽獸
也。與彼彼即禽獸也。龍樹舉造論主也。以畜方人故。
曰極誡封著也。四科即財色。名見見謂邪見。上云見
即四邪五邪求利也。
金鎻孤山云。其猶金鐵二鎻。貴賤雖殊。縛繫義等。引
出鈔中作勸出有益。本緣經云。一日一夜出家故。二
十劫中不墮三惡道。廣如彼引。一道即出家。
和忍即柔和忍辱等。大願即發菩提心。付引文倒。應
云引付。引謂引文。付謂付囑。四天下。即四大洲也。欲
界繫散心布施。為六天因。由未有禪定業故。不能生
色無色也。下地即欲界。非靜業。非上二界業也。
華色彼自引云。如優鉢羅華。比丘尼本生經云。佛在
世時。此尼得羅漢果。後化諸婦女。出家彼云。我等持
戒為難。恐破戒墮地獄。尼云墮者從墮。久有出期。因
自說云。我昔曾為戲女。因著袈裟。至迦葉佛時。乃得
出家。由破戒故墮地獄。今值釋迦。却得出家解脫。以
此證知。若都不出家。寧獲聖果。如鈔即沙彌篇。
癩說文云。癘疾也。闇獄即黑闇地獄。為防罪業。即十
句義中。為斷現在未來有漏是也。彼文即寶積也。知
來實苦。謂知來世實苦果報決定者。必須現世不造
苦因。如下舉喻以。顯更增增甚也。
如鈔沙彌篇引涅槃云。我涅槃後。濁惡世時。多有為
飢餓故。發心出家。名為禿人。見有持戒。威儀具足。清
淨比丘。護持正法。驅逐令出。若殺若害。若論罪行。且
列五種。所為貪欲瞋恚愛親求利慳嫉也。
為解脫者為作也。謂下轉釋上解脫義也。不下以為
解脫者。方得受僧次請。又除僧次。外餘供亦不可受
之。無心在道。即不修無漏定慧也。達累累縛也。戒取
結與下見取。即五利使中。見取戒禁取二種結惑也。
下業若但持戒。而無禪定。但生下六欲天。望上色無
色界名下。又望非因繫因。非因繫因。非道繫道。執劣
<pb n="945"/>
為勝。體非出離。名下業也。
若修世禪。即色界四禪六行事觀也。緣色對色界。緣
心對無色界。即識處乃至非非想等。[鬱-山+止]頭藍此外道
也。坐得非非想定。後因觸女身而失禪定。為婬女騎
頸。後再於林下水際所修。為魚鳥所喧。發願為飛狸。
能飛空入水。食噉禽魚。因前定力故。生非非想天。後
天壽終墮飛狸中。無出則無有出期。
多聞如阿難多聞。未全道力尚遭邪呪攝入婬席況
常常者乎。如淨心誡觀廣有所斥我著我我所也。下
趣如下約鬼趣釋是也。由下申所以。自愛愛己所作。
憎他嫉彼所為。行諂內心不正也。行誑妄作外施也。
雜惑福與惑雜。則罪福不精也。故受鬼趣相似果報。
以因中罪福相雜故。果時亦苦樂並受苦故。為鬼樂
故。處勝若能去罪惟福者。亦是欲有之報。安如修無
漏清淨之福乎。非實謂諂誑已。勝處即多財鬼也。
九想即不淨觀中作青瘀爛壞火燒等想也。大利則
若提涅槃故。曰謂解脫也。
未經言未經歷修習也。皆下推昔過。今下勸誡。禽下
儒禮尚云。人而無禮。不亦禽獸之心乎。今出家之士。
不修出家之法。誠堪為比。
觀事即小乘。修折色明空等觀。謂觀色至一極微。觀
心至一剎那。分別不可得處名勝義諦。蘊性既空。我
人何在。則善惡等性。本自空故。小菩薩者。即地前加
行菩薩。亦可小乘四聖中。皆有迴心向大之類。大非
全大已得小果。小非全小迴心向大。異於前後故。云
小菩薩也。修相空觀。乃知色相當體即空。不同小乘
所破方空。故曰無善惡等相。大菩薩。即登地已上觀
事。是心外塵實無。皆是心故。唯識云。現前立少物。知
是唯識性。以唯遮外境。識表內心。當了萬境。唯一心
耳。意言下即第六識。言即名言。謂大菩薩觀此。名色
境不離內心。但是識心語言分別也。願樂位即加行
位。究竟即無學位。此加行見修無學四位。即大乘凡
聖觀中。緣於色心事境。意識了達外境。不離內心。但
是意言分別也。
離行離上三行。所修外無別也。術也。行法即道慗禪
師所撰。凡聖行法中。惜乎期文今也。
則云三心。即上性相唯識。通下欲趣三乘正道之門。
必先習戒定慧三學。身口收七支也。問心以律云。無
心不犯故。執下成戒禁取。違下破故墜獄。今但順而
修之。大抵為發定慧。作萬善根本。不可一向執戒。偏
修為勝。
名色五蘊也。論云。一切諸法中。但有名與色。若欲如
實觀。亦當觀名色。謂若以色為禪門。即修白骨觀等。
若以心為禪門。即觀心無常等。緣修下。以二乘人。未
究真體常住。但約緣修之慧。觀生滅為理也。佛性下。
彼第四云。此虗妄觀。唯因有果地則無。是故此如或
成或壞。因中則成果地則壞。菩薩如者離於虗妄。約
真性。以觀真如。此如於因果中。二處無異故。唯成不
壞。是故二乘如者。逐其定滅。去而不來。菩薩如者。因
果恒有。去來不異。捨因到果故。稱如去。從果出用故。
曰如來（已上本文今謂二乘未有此用也。故曰但見生滅
等。
行心下大師正示故。語下示八正道。即以無漏智慧。
除四種邪語攝口業。住一切口正語中名正語。以無
漏智慧。除一切身邪業。住清淨正身業中名正業。以
無漏智慧。通除三業中五種邪命。住清淨正命中名
正命。此三於八道中屬戒也。念下又以無漏智慧相
應。念正道及助道法故。名正念。以無漏智慧相應入
定故。故名正定。方便即正勤也。以無漏智慧相應勤
精進。名方便。禪靜言此三屬定也。正下即正思惟。謂
見四諦時。無漏心相應思惟動發。覺知籌量。謂令增
長八涅槃故。名正思惟。及見即正見。若修無漏十六
行。見四諦分明故。名正見。此下言二屬慧也。四下釋
<pb n="946"/>
上思見。即於四威儀中。緣念籌度惟正慧也。道明即
見諦分明也。
斯據法忍。言上所配釋。是得苦法忍。初心已去入見
道。得無漏時。說非內外凡也。然下說內凡分通。故下
引證。世上正見。即忍位已去。無退墮故。俱舍云。忍終
不斷善。即相下。重釋上論文也。
正斂下是義約也。道戒三。即正語業命也。道定三。即
念定勤也。又定共戒。亦從有也。本唯下。顯正思正見
也。發生無作。即慧功德也。道有即思見二種。從道慧
故。有亦如上言故。道定三從此有也。
三品即攝律儀戒。攝善法戒。攝眾生戒。收緣即戒緣
惠命。地持云。菩薩依戒住戒。修聞思修惠。乃至有疾
患者。起悲慜心。瞻視供給。有侵犯者。悉能安忍。是名
攝善法戒。準此即惠彼命也。非無下。案大鈔云。大乘
戒分三品律儀。一戒不異。聲聞非無二。三有異進。彼
應加有異字。於遮戒下文方具也。寶壁開制者。且如
珍寶。凡夫貪著捉故是犯。菩薩反此故開。如涅槃隔
壁聞鐶釧聲。分別是男女相。即犯小乘不爾。依夏坐。
則無別菩薩僧也。
無別者。菩薩遮性等持也。多少少乞喻吉。多乞喻夷。
如常所明。無分別智。謂初地菩薩。得人法二空證。徧
行真如。於諸塵境。性相皆空。無有分別。實唯一識所
變。但用善行方便。示作殺生等十事。為利前生自己。
又無過失。如涅槃說佛為仙豫王。見五百婆羅門邪
見。擊而殺之等是也。縱下若但能利他。自有過者。亦
不許行也。此下準此初地已上。方得用此。無分別智
故。地前不合。淨名說者。彼云。雖為白衣。奉持沙門清
淨律行。雖處居家。不著三界。示有妻子。常修梵行。現
有眷屬常樂遠離。乃至入諸婬舍。示欲之過等。
至下據大乘定惠合。更為廣明之。以劣機故。非復所
聞。設聞但誦其語。約心起行但劣故。可悲也。縱欲明
之。具如淨心誡觀。又前三種觀門。理可明也。
上下即上據出家無緣等七科。並約標題註文。引義
判釋。如前也。後人學之。可資心用。
分別位。即分僧尼兩位以列也。飲乳者。四分云。因二
歲比丘。將一歲弟子往佛所。佛訶責云。汝身未斷乳。
應受人教授。云何教人耶。行立立即住也。身下攝七
夫象鼻垂前一角也。樹葉者。垂前兩角也。襵皺細襵
已安緣也。高下律云。下垂過肘露脇。高過脚𨄔。
捻鉢緣。律令左手一心擎鉢。右手扶緣。今兩手捻緣
故。是非法鎔銅灌咽。以因中食不淨食故。果中獲此
報也。其相多者。言不獨灌口之苦耳。假食假托食故
發也。
儼若思。鄭氏云。儼務莊貌。人之坐思貌儼然。安定辭
審言語也。易曰。言語者君子之樞機。傲不可長下。上
舉曲禮中三種。文略樂不可極。今言欲不可縱。理亦
同也。鄭玄註云。四者漫遊之道。桀紂所以自禍。志不
可滿。亦出曲禮在心曰。志不可滿也。
道俗知非。言此十惡。是通制道俗故。俱知非也。初猶
都也。既曰知非。言其未可陳過也。然下正申衣食緣
也。悠悠遐遠也。言向道遠者。則未能成其相也。因白
即白佛。而立制也。覩壞覩前行壞故。興此白二之教。
以補之。
短右袂。論語云。褻裘長短。右袂亦執作之便也。裼（音錫）
祖衣也。紲（私列反）繫也。左傳曰。臣負覉紲。社預云。紲馬
韁。偏袖衣。偏指歸云。偏不全也。袒肉袒也。露一肩之
稱。然偏衫右邊因先一邊露故。今用覆之。強立偏衫
之名。今兩袖衣號偏衫者。西土本無。蓋元魏宮人見
僧祖膊。不以為善。遂施此衣。綴祇支之上。又云偏袖
衣。小袖者非也。指歸云。今詳西土無袖。蓋右穿頭著
者。綱大繩也。系（下計反）繼也。說文云繫也。靴釋名云。本
胡服。趙武靈王所服屨（居芋反）字書云。麻曰屨。皮曰屣。
黃帝臣於則所造。事別式樣不同也。
<pb n="947"/>
盡集須大小俱集也。儀軌和成。今行禮具足。是威儀
中教法也。蓋須和敬方成今法。闕師資者。言此時不
可敘師資之禮也。以為能秉僧勝故也。四僧即偏祖
脫屣右膝著地合掌多種。彼引四分。至上座前。脫屣
偏袒合掌手執兩足云我和南（義云度我）而作禮也。出要
律儀云。和南為恭敬也。聲論云。槃那𥧌此翻為禮。此
云下。即指注第三位也。多少於上或別禮。下但總禮。
故曰任力也。
三輪即左右足。并右膝頭也。至地若輪也。距可也。骽
（吐猥反）欲作腲。誡行註想。上說身業。此可通收口意。言
口說誡約之行目。註心想。無敢暫移也。自下斥今人
叉手如新歲經云。佛從座起。自叉手向諸比丘悔過
等。指掌齊合。則束身心不散也。今時後生對諸聖前。
或攘臂張目籠袖戴帽。設復合掌。又拳十指。一生無
訓。自我長慢。是故聖人作禮。以教人使以有禮。知自
別於禽獸。儒禮尚然況佛教乎。後學誡之。
律據從緣。今有緣乞故禮也。禮有從俗。正云禮從宜
（鄙玄注曰。事不可常也。晉土匋師師侵齊。聞齊候卒乃還。春秋善之）使從俗（亦事不可常也。牲幣
之屬則當從俗所出禮器。曰天不生地不養君子不以為禮。鬼神不饗）僧下言僧無別
僧。則假別以成僧用。反依敬者。餘時弟子却敬師也。
世下上引禮經為況。則不足為疑也。
具有兼者。律中簡和尚為具戒。亦有兼於十戒。和尚
剃髮和尚也。然二師行德三種。一簡年十歲已上。二
須具智也。三相即單白白二白四也。若據俱有白和
之義。即不須分。但下釋分所以大小者。受懺事大也。
作房分具行舍羅等事小也。有皆結過。僧不和合。背
叛布薩。遠出亦犯故。但以一白和告也。差使即差教
授尼。差人守功德衣。差分衣等。處分作房等。受懺大
儀。即受具戒法。學悔法也。治擯即舉治擯謗等法。綱
文乃局者。單白白二白四三位不同名。文局各有辦
事。表和之理號義通。但白下此約白與羯磨。各主一
義名局。單下此又約辨事。表意是同故曰通也。結集
據波離。翻度據曇諦等。雖然亦當時佛意也。通曰羯
磨一百八十四法。俱有辨事之義。同名羯磨。不同古
師五十名別法也。如上即前體相中。分成八種是也。
答下上約事有小大。乃有八種故。對首但二。今若細
分。一中有三也。下下但心念法。是下中對首心念。下
上眾法心念也。上下單白是。上中白二是。上上白四
是。又一位中約事輕重。自分三位。可以情求上。以下
重揀上。偷蘭分三品。今即中品也。小眾四人也。揀上
品偷蘭大眾懺。依律即四分下文。又十誦初篇生重。
此是近方便。謂身口相。加未得暢遂。應一切僧中悔。
若初篇生輕。二篇生重。應界外四比丘少眾悔。若僧
殘生輕。應一比丘前悔。其懺法與波逸提同。今云
問邊人。謂受懺者。問邊人許可無。則不得亦與懺
提。不同即歸中上。據下引例。釋意謂說恣既不。開
別眾。懺蘭亦不可別懺。故曰說恣應上。以說恣亦在
眾法對首中故。此別釋中品即中中。以但三人只問
邊故。通對一人。捨財還衣及與正悔。通對一人故。在
中中悔蘭。必問邊人故歸中上。界內者。一切僧中悔
也。界外者。四比丘中悔也。界亦通收者。此與說恣是
同不得別眾。只由中品蘭。須對多人說恣。客對一二
故。有差降也。聞成對首者。約集人說恣。客對一二故。
有差降也。開成對首者。約集人不滿故開也。據理本
非屬中中。如何例中品蘭耶。以中品蘭二三人邊亦
通悔故。既通得成。應非中上也。悔必眾人。即小眾也。
四分滅諍中。小眾者。二三人也。縱有四人上是小法。
以懺□無單白之理。初二篇十誦云。若初篇生輕二
篇生重。應界外四比丘眾悔。若僧殘生輕。應一比丘
前悔其懺法與波慧三能勤教授弟子。有七種共行
法。更相攝養。如和尚法中。慧命增長法身慧命也。形
累形命患累也。親疎親在於法也。十誦和尚有四種。與
法不與食應住。與食不與法不應住。法食俱與應住。法
<pb n="948"/>
食俱不與不應住。不問若晝若夜應捨去。又僧祇云。若
和尚。能除貪等三毒。此名醍醐。最上最勝。不得離之
取勤即取勤教授弟子。具下若具可以統攝於人。由
此義。須和允於僧。然後與法。二受即受十戒并具戒。
德退德行容有退者故。須別請。
多緣慈戀。緣著父母妻子故。起慈戀。今且令止息此
小慈。大哀哀亦慈慜之稱。異上文耳。於空奉散。意在
供養羅睺也。為敬其始故。問羅睺久沒。何可供養將。
以下答言。報身雖盡。法身在故。三味無上誦經等。三
種滋也。四山成論云。行者見死有大力勢。如大石山
從四方來。無逃避處。
多猒求樂。言多猒苦。好求樂耳。慈許初出家時云。我
行慈許拔一切恐有後退故。先說苦事。等三等取誦
經勸助眾事。諸蓋即五蓋也。
開二為病比丘緣故。開食粥也。非常途開。四十二章
經云。日中一食。樹下一宿。慎莫再矣。兩類今時末法。
兩頓尚希嗟乎。淳風既喪。正教陵遲。衣競鮮華。食慎
心腹。略無少頃留心學道。如此之儔。出家何為也思
之。
味重禪坐之重也。倚臥即邪倚而臥。欲使不久耳。分
下謂分辨星位行度及月次。至某處。當起等故。蘭若
比丘開讀星經也。尋起緣念。即經中初夜後夜。亦勿
有廢。常運。誡在勤修。不可中道而劃。使浮溫散亂也。
問對無戲。僧既通知彼來問時。對答不差也。七日觀
其所由也。事鈔即沙彌篇。通別二知。即通和知別告
知。二緣即通白緣別告緣。成問答。即上問對無虧僧
義。僧以和為義。頂髮表除有預一地惑惑既難斷無
漏方可斷之。今假和尚表法為優也。
四邊即下四邊髮表除下八地惑。此通有漏故。但假
闍梨。表法又次也。今屬和尚。故曰不在羯磨。但為沙
彌緣中正為巧師兒比丘輙度有不知者故曰使知
下結僧罪以尼律下文制僧同犯故。
先與下今時器劣。若先與五十戒者。恐沙彌因有毀
犯。能障大戒不生。今但可受翻邪三歸。而己亦適時
之變。沙彌戒歸等者。以下三歸文方云。我今隨佛出
家故。經列者案大鈔住清信士度人經授者傍教。今
即十戒闍梨。問遮文略難也。謂亦須問十三難十六
輕。遮今時不行。或能行者。則令正法久住。自他陷者。
沙彌不得十戒為他陷。和尚闍梨。各結不學無知是
自陷三境即佛法僧也。所重即我今隨佛出家。親依
某甲為和尚也。
答可知者。前文對五戒。亦有此問。彼答云。五戒初離
邪緣故。以正隔之。今八戒於五戒重。增勝行復何須
也。又十戒自對別部邪師故簡。又與上不同也。
物養即五德為度人故。七支身三口四。大小通結五
眾罪故。如下例如羯磨受後。但樂四重也。四重之外。
既有餘戒。十戒之餘。豈無別犯。若爾與僧何異。答結
罪在第五篇。故與僧別。
問下意云。何故羯磨受具而列少。三歸受少而列多
耶。下篇即僧殘等。易有陵犯也。有文即戒本及廣律
文。闕文少文示也。以沙彌學非廣故。
人畜取生類形像為義。此非解也。如下古自引證比
擬。大師謂古人約戲具與藥器。俱是逸蕩之物故。取
為比量解之。然下出正義。生色天□性黃色不變也。
似色謂銀可塗染。亦似金也。唐梵兩舉。若據西域。呼。
金㕧剌拏。又云蘇伐羅。又云捺陀。呼銀為阿路也。又
云惹多。此五印度正音也。及翻梵至諸差胡言音涉。
漢遂翻㕧剌拏。為生阿路也。為似及至漢地故。翻金
銀。今合而言之。乃曰生像金銀。當知是胡漢兩音耳。
故大鈔云。生像金銀胡漢二彰。本梵下謂說銀為像。
同此似像義也。
蒙俗蒙昧庸俗。諸有即二十五有。出要即出離惡道。
帶持之者。如夫子佩象環五寸。天子佩白五。詩云。將
<pb n="949"/>
翱將翔佩玉瓊琚。文云。青青子。佩註曰。佩佩玉也。皆
弃也。於義既非故指為誤。
反形易性者在家則束髮。出家則剃除。又在家恣己
所欲。出家捨離愛染故。形性互相反也。所重即羅綺
等。所輕即糞掃衣也。靡儒云美色。
兩捨親疎。釋註中。適莫問疎本已捨。今何言捨。答親
謂六親。踈謂外黨。對親得名。非全不識。又親故捨愛。
踈故捨憎。故言兩捨。死而有已。即為法已軀心亦足
也。志大即志求大乘極教。即大乘也。於他釋度人也。
斯德指上五德。
始終始則發慈心出家。終則求大度物。非專小學。意
在通行故曰五德。物養猶使物之長養也。既有是德
則人天以為師範也。受體。即十戒等體。形服使護體。
以應法服也。
段食謂麤段食起世經云。閻浮提人等。飯麨荳肉等。
名為麤段食。舊云摶食取義。則＆CB18316;觸食。如眼根對色
塵是也。又如戒本觸食。諸男女各以為食也。卵生多
思食。起世經云。若有眾生。意思資潤諸根增長。如魚
鱉蝦蟇等。識食識能持身。亦通八識也。此食最細故
說上界。又起世云。地獄眾生及無邊識處天等。皆用
識持以為其食。兼者通對餘道說也。且如人中思食
者。昔有一人父。時遭飢饉欲造他方自既飢羸二子
嬰雅意欲擕去力所不住以囊盛掛於壁上。慰喻
二子希望。多時延命。有人取囊為開子見是望絕
便死。識食者。成論云。中陰地獄無色眾生入滅盡定
者。雖無現識識得在故。亦名識食。若瑜伽師云。識以
了別為義。謂有漏第八識。因餘三食勢力所資。便能
任持諸根大造。令不滅壞有長益義。通第八阿賴耶
識為體。以能任持身命不斷壞故。若經部中。通取前
五識。并獨頭意識為體。
本非非無也。謂無願為言不用修行也。故以施之。大
鈔中具出破相。擬輙賊住者問之。餘九即下。九種皆
擬賊住故。
名色一蘊是色。四蘊是名心。不可見。即識受想行。既
無形質可見。止可以名召之。初始識支。俱舍云。識正
結生蘊。謂於中有未位纔沒。隨於胎卵涅化。受生之
時一剎那間。有了別義。名之為識。即染謂赤白二精。
不淨染分。以持其識從託胎識支後一七日。名揭邏
藍。此云雜穢。狀如凝酥者。是歌羅邏與揭藍。梵音轉
耳。含心即初識。三十八轉。如阿難問經。佛為難陀廣
說胎相。在母胎中。凡經三十八箇七日。初七日如薄
酪。乃至三十五七日人相具足。三十六七日生猒離
心不樂。三十七七日生穢獄想。三十八七日風力所
轉頭向產門。伸兩臂出。每一七日。各有一風吹令變
易。風各有名。具如彼經。是則三十八七計日成二百
六十六日。計成九月。所以少四以半小故。故曰九月
便生。問世教及經並云十月。何故唯九。答九即十也。
何者經涉十故。如月初一日受胎者。則定九月二日
已去日數滿時。即跨至十月。即受異名者言是三受
之異名耳。
假事痛癢想三事。為三受之目。梵天因。即破梵天為
因外道也。以下申彼所計。創下下欲界也。佛法下陳
今正意。本陰即五陰中。識受想三心也。三想想以分
別為義。蓋對親怨中。庸境生三想故。因此三想生故。
見親起樂受。見冤起苦受。見中庸生捨受。三受既生。
則起三行。謂對親起貪行。對冤起瞋行。對中庸起捨
行。由行以遷流造作為義故。持犯云。流入行心方成
別因。造善作惡自此而起。由此故淪墜生死。經歷惡
道也。
苦集苦為有漏果。集為有漏因。故曰世俗因果。又滅
為出世果。道為出世因。無諦者。諦以審諦為義。為眾
生不能審諦觀察故。曰無也。諸聖反此故。有諦也。涅
槃彼云。善男子所言苦者。不名聖諦。何以故。若言苦
<pb n="950"/>
是聖諦者。一切牛羊驢馬。及地獄眾生。應有聖諦。乃
至是名為苦非苦聖諦。廣如彼經第七卷中。
為在色中下。是彼所計。或云我大色小色在我中色。
大我小我在色中。乃至云我大識小識在我中識。大
我小我在識中。計下彼外所計。若云在五蘊中。則隨
陰成五我。今一一推求。五蘊本空。我依何住。如此觀
之。便了人空相似。若能如是觀者。此亦相似聖人之
類也。
如有下示外執也。一識通行。通應六根門也。外計云
如人打南窻時。猴即至南等。佛下正破。若是一者。於
眼中便合聞聲嗅香等。今既不爾故知非也。
逆順逆觀過去。順觀未來。各八萬劫。不見有生死之
身。此外觀所不及。便言八萬劫外。生死自盡。涅槃自
證。不須勤修也。如轉縷凡。彼舉喻也。如人以線卷一
泥丸。從山擲下。線盡泥止。身亦如是。佛下正破。謂佛
法須在精勤方盡生死。煩惱未斷。安得無身故。七覺
支。中有擇法精進等覺支。
八禪四空定并下四禪。等四等取納衣樹下腐藥。等
八等取業命見思勤念定也。
妄計下即破色無色天。計涅槃外道也。非想即無想
天。在四禪也。有頂即非非想天。在無色界頂。謂此二
天定心想不行見其沈沒。謂是窮理盡性涅槃也。夫
下以涅槃體寂。不為諸相所遷。今是三界輪迴之處
正是眾生所居。何得指為絕有涅槃之法。
諸人即十一切入。亦名十遍處。以外道所計。空為至極
故。緣色青等色。以住其心等。但是下。如觀青遍處時。
即取少分青色觀之。使遍一切處皆青也。乃至觀空
亦如是。此皆是自心運用周遍。或增多或減少。本無
實境。但唯一識。何得執空以為涅槃。智下外道修世
禪。但破欲色二有。如渡小海。不能破無色有。如不能
渡大海也。由彼不破我心。執空為病故。有在令心有
所詣也。持說下即持衣說藥受百一。及長衣說淨等。
輕位即吉。由下釋結輕所以。廣下大鈔云。沙彌行事
法用同僧。羯磨一法不在數例。自餘眾行普制。同修
說戒自恣。既是常行。不得別眾。約界盡集自然遠近。
亦同僧法。
此方無譯。凡譯有二種。一者正譯。二者義譯。今謂無
正譯耳。以此方既無大聖出世。復不度人。出家無以
將此方之事。以正譯之故。但從義也。如下指二方之
有也。中方即中印也。俱句即以義翻義。以名翻名也。
煏（皮逼切）芻木西土草名也。具四德五義。可以比出家
之土也。令魔怖者。魔恐減其眷屬故。所以魔宮震動
也。本志即出家之人志。在怖於四魔故。如上即翻邪
中。下界頂住。即波旬也。身所聚。謂五陰盛魔也。以色
有但壞心。則不停故。曰念念壞。三毒貪瞋癡也。劫掠
（力尚切）奪也。
本言道士。晉宋已來召釋子為道士道人。故習鑿齒
與謝安書云。來此見釋道安故。是遠勝非常之道士。
恨足下不同日而見。李張即道家之姓。治頭言能梳
髮導氣也。鬼卒言能驅䇿神鬼也。皆彼之名耳。後下
即朋類眾也。濫上濫釋之道士名也。釋改之為道人。
不妨下以五天異道。亦稱比丘及沙門也。故向云不
問邪正修道之士。俱稱比丘。今且據此方外道不稱。
則可專其一號。知是事佛之者。
戒本即戒疏中。以三義譯之。又因果有三名。在因名
怖魔乞士破煩惱。在果名殺賊應供及無生也。
尼五即八敬遣信等。如下自明一輪者。見思兩惑其
猶二輪。能運眾生入於惡道。雜必云。須陀洹雖有修
道斷。不淨業無見道斷。不淨業無對事故。不墮惡趣。
具不具故。如車二輪具有所運。隨一輪壞則無所堪。
今初果人方斷見惑八十八使。全未斷思故。曰一輪
二十年。毗奈耶云。如百歲苾芻。蓋所出不同。八事。三
衣鉢盋坐具漉囊針線斧子。
<pb n="951"/>
惑盡見思俱亡也。亦名上法受。律下迦葉與五百弟
子。詣如來所。世尊為說布施持戒訶欲不淨。迦葉等
即於座上。諸塵垢盡。得法眼淨。佛言未來比丘。於我
法中。快修梵行。得盡苦際。即名受具足戒也。
三語即皈佛法僧也。義鈔云。三語者積德。非遠不感
大聖。託彼小聖故曰羅漢也。三年因億耳。比丘三年
內待十人滿為初緣。後至佛所乞邊。方開五事。斯一
數也。
赤縣河圖云。崑崙東南方五千里。號曰神洲。亦稱赤
縣。言赤者一云。以帝王南面。萬國朝宗。南方赤故。或
曰取中心之處。心府必赤。帝既居中取象正與。曹魏
即魏世曹氏。簡後魏拓䟦氏。並下事鈔云。迄至曹魏
之初。僧徒極盛未稟歸戒。止翦落殊俗。設復齋懺事
同祠祀。嘉平即齋帝芳時。初改元正始。後更嘉平。凡
得五年。法時中。天竺僧曇摩迦羅。此云法時。誦諸部
毗尼。以魏嘉平年至洛陽。立羯磨受法。中夏戒律之
始也。準凡十僧大行佛事。改先妄集。出僧祇戒心。又
有安息國沙門曇諦。亦善律學。出曇無德羯磨。即大
僧受法之初也。僧傳即梁傳也。
僧多信少者。此約所受者。前云。中國僧多善心浮雜
等。據機悟漸乖故。限於十破名是通。如初果善來亦
破見惑故。應可名破結。
人法如云三語。語是法授是人。義鈔云。有人不立上
法得戒。何者一無上法人。二無上法教。若下古人立
難自通。答下意云。即名具足者。是在羯磨前。得羅漢
果。設年不滿二十。由證果故。可以替得。不妨是羯磨。
言下發戒。
全無下言律中但有數胎閏。一切十四日布薩。且無
羅漢。足滿二十之義後成。反古人之前成也。第一受
五分云。童子迦葉不滿二十。受具足戒。後方生疑不
知云何。以事白佛。佛集比丘僧問曰。童子迦葉有所
得不。答言得須陀洹。佛言此人。乃是第一受具足戒。
然不名白四羯磨受。以此證知。初果尚然。況復無學。
乃下。即小年中。自用胎閏等。且無得果開也。
以無弘道。言女人不能弘於佛道。又遠於化益故。抑
遏而未度。又若度者。恐減五百年正法故。後還舍衛。
即愛道等祈聽處。祈聽許也。時為三請。即阿難也。如
來宣八敬之法村與阿難陀。難頂受尊教。授於愛道。
愛道聞之。遵此八法。作奉行之意。即於阿難言下。發
具足戒。
僧尼各十。先受本法。雖在十人後正受戒。大僧言下
發。故至二十人也。姿貌下。謂端正女人欲往受戒。賊
專伺候。故特開爾。返待使尼迴告。告前受者方發戒
也。曾皈。公羊傳曰。婦人謂嫁曰歸。減八年。即十二可
得戒也。
有恐。即有恐怖處也。若下。今斥制僧。以戒下亦制僧
故。豈僧開而制尼一眾受。以此方先未有尼故。故師
子國尼八人來云。至宋地未經有尼。何得二眾受戒
是也。十一眾。即十僧并愛道也。求那䟦摩此云功德
鎧。一十一尼。以先有師子國尼八人。又往中國請尼。
俄而師子國尼。鐵索羅等三人。至京師。足前成十一
人（據理但十尼即得也。便請眾鎧為師。壇上為尼重受。當元嘉
十年也。善來破結。
加持律者。問意云。中國十人不言持律。邊地五人言
持律者何。四人要滿能秉僧。六人但可足。但可足數。
不必精練。依緣。即人僧界等。恐約數成。恐言但約數
成五便得故。持制。以持律為約勒之辭也。非謂中國
通於持破。十人互望無破戒事。可以省也。
能所俱齊者。能教所教業成俱齊結。豈待殺竟報方
犯罪。故曰殺盜不爾。思具。即思願具足耳。
此局法緣等者。如善來非三語。三語非破結。是法局
也。又善來是初果。破結是四。是緣局也。為五善來破
結。三語八敬羯磨。各有當體也。含六僧。即五眾十眾
<pb n="952"/>
尼。即遣信小年。義立二十人也。
通於僧尼。皆列八種也。一名字比丘。乃至第八白四
比丘。六七破結善來二比丘通尼。如來下。此引百緣
經也。又賢愚經云。蓮華色尼。佛唱善來度。相違。與上
多論。不許何相違耶。
如下引論。意有通局。多下。大師和會也。
通於僧尼。亦有上根精進惑盡證聖者。尼未有心。即
未有出家心也。制斷三歸令與羯磨故。十四年。如來
成道滿十四年。尼方求乞出家。此時三歸已癈故。尼
無此一受。
反通。言僧若通敬尼者。則亂大理也。兩報。即僧尼。單
者。僧一眾受但一白四曰單。尼二眾受三番白四曰
複。良由機有利純。僧有淳正薄劣故也。
五千。千字誤。義鈔作百。彼云。佛滅度後五百年中。解
脫堅固。可無一人八羅漢果。三達智。喜見。約了達三
世法也。二時。佛在佛滅時。度仙。付法藏說。阿難恒水
度五百仙人。唱言善來。頓成阿羅漢果。此約阿難臨
滅。五百機發故耳。非是常途通例。
南洲。即閻浮提。佛降迹故。餘三洲不到。故無此二受。
三天。即東西北洲三天下也。九億。即九億家。三億家
見佛聞法。三億見而不聞。三億不見不聞。不妨下。有
緣則處處普現。又何但為三洲乎。今且據此宗。報身
降生示迹。在南洲耳。諦論法化之身。何剎不通。非不
如上言。若餘方非見聞者。即不如上具四緣也。
通三不疑者。義鈔云如來一代。三天下中。可無一人
八羅漢果。羯磨。因擯頭往餘二洲故得有也。未𢷤。謂
三語廢後方擯賓頭故。不通餘二洲。義鈔云。出耶尼
是也。加起僧坊。謂十誦與上文並同。唯更加言起僧
房舍為異。多下。彼云婆提（東洲名也）亦因擯賓頭盧往。大
作佛事。乃至有四部眾等。北下。以北方是八難之地。
化所不及故。五受俱無也。
七種者。五八十具禪定道俱戒也。大戒即大乘戒。望
前次第故曰漸受。又對小乘故曰大戒。當局自通。謂
破結善來等。各別名局。同發無願曰通。
小戒謝。以是盡形受故。局報盡也。與期。即本要期。亦
名為願期。願盡形戒亦須謝引。五下。此師似成實體
內增起。全成菩薩戒也。故前云勝者受名。
餘四。即善來破結三語八敬。漸頓之義。如下自明。三
種。即五十具也。
不破威儀。即下諸篇輕戒也。若犯上篇盜婬等戒。定
是邊罪。無由進受。故不在言。但說威儀也。如下。業雖
有青黃等色。蓋隨時受稱。且本體不失也。故言者。約
人故分三。得體但是一。以皆是形但無作。又同是非
色非心為體故。多論下。證上三人。雖有三品。實一無
作。乃至五戒文略。若捨十戒也。彼論云。若言我是優
婆塞。非沙彌。即失十戒。五戒在。若言在家出家一切
盡捨。我是三歸優婆塞。三種戒俱失。三歸在。文列五
戒。即愛道先曾受五戒也。後受八敬。豈非是漸。未下。
言未必先曾受五戒也。
出六。如前具引。不解此座。即云我若不成正覺者。終
不破膝起此座。色森眾多貌。問與上無師。復有何別。
答前約不對他。此約自立誓。問佛在因時得戒。果時
得戒。答若依僧祇。如來果中得戒。故律云。佛在菩提
樹下。最後心中廓然大悟。自覺好證。是名具足。若依
婆沙論。亦果中得戒。以自言不起此座而得漏盡之
時。果戒俱得。若依五分。因中得戒。故彼律云。二月八
日夜半逾城。乃至在一須摩那樹。剃髮著袈裟。即言
我今已獲具足。不言受也。善見亦因中得戒。以寶衣
易麁布僧伽梨已。披衣剃髮竟。即言已獲具足。四分
無文。若以義推。瓶沙王見菩薩著袈裟乞食。爾時未
成道。故知因中得戒。然此太子王宮非實生。雙樹非
實滅。不可定言。問戒本防非。佛既惡盡。何以戒為。答
戒是功德法。若當無戒。乃至惡盡功德不滿。是故須
<pb n="953"/>
爾。問佛名自然。弟子號上法者。答佛因不假師教。會
自然理。得盡智故。弟子不爾。假師教也。拘隣亦名俱
輪。梵音轉也。即陳如等五比丘。準多論得見道也。又
善見云。如來慈悲舉金色手。以梵音喚。應時得度。衣
鉢自降。皆悉善來。二論不同。須陀耶。彼經須陀品云。
佛在摩竭國波沙山中。清旦位靜室起。在外經行。是
時須陀沙彌。在佛後行。佛謂沙彌曰。我今問□義曰
有常色及無常色。為一義為有若干。須陀白佛。有常
色及無常色者。此義非一也。所以然者。有常色是內。
無常色是外。以義故非有一也。佛告須陀。如汝所言。
快說此義。乃至告曰。今即聽汝為大比丘。廣如彼第
二十二卷中。此則與佛對談得戒。義鈔問曰。何故尼
中無論義得戒。答性多煩惱。難可校語。不得與佛對
談稱可聖心故。七歲。見論第七云。佛於富婆羅彌寺
經行。問須波迦沙彌。胮脹名或色名。此二法者。為同
為異。須波迦隨問而答。佛問須波迦。汝年幾。答言我
七歲。世尊語須波迦汝與一切智人。並善能答問正
心。我當聽汝受具足戒。是名答問得具足戒。三歸歸
作語字為正。以語即通。歸不通也。八重。下云重法。即
八敬也。五十八。即五受十受八敬三人。一受亦三人。
為二引也。
具文。即具歸三寶也。有缺。即一語二語。同歸。言同一
體故。所謂佛即是法。法即是僧。戒疏云。唯約心體義
分三相。如涅槃說。三寶同性等。二受。即一語二語受
也。如何局此。此一與四分同。何在六局中收耶。答且
約見實名異。故分為局。若據取果證無學。是則名同。
故曰宜知在通。
七種。彼第二云。見諦得戒唯五人等（佛與陳如等五人夏安居至八
月八日。得入見諦。成須陀洹）。餘更無得者。自誓唯大迦葉一人得。
餘更無得者。八法受戒。唯愛道一人得。更無得者。善
來三語三歸在世得。滅後不得。白四羯磨。戒佛在世
得。滅後亦得。又優樓頻螺迦葉兄弟。門徒一千人。舍
利弗目連等。門徒二百五十人。合千二百五十人。俱
是善來度三語。如疏。下科所引度人數目。白四一度
繼續三寶。作無邊利益。七種戒中最勝最妙。
此文。指上多論。加結。加後三結者。名曰三歸。但言歸
依佛法僧者。名三語也。牛呞（詩音）。即憍梵波捉。此曰牛
呞。亦云牛迹。以過去為牛故。口有牛呞。足有牛蹄之
相。呞。說文云吐而噍（才笑切嚼也）兄弟七萬（句絕）。彼云。兄弟
七萬人。詣諸比丘。諸比丘各盡三語受戒。本無結歸。
無後三結耳。
無師。彼第五云謂如來。自誓摩訶迦葉。見諦謂五比
丘。問答須陀夷也。三歸。彼云謂摩訶迦葉。及三說也
五眾。邊地律師五眾受。十眾。中國十眾。二部。僧尼二
部受。八重。謂摩訶波闍波提等（五分多論只通愛通一人。不通五百女人。
上疏云。五百女人。聞敬得戒。此又通也。部類不同）。遣信。因達摩提那。廣如彼
文。
一教授者。見論第七。問曰何謂教授。佛告迦葉。汝應
如是學。言我於上中下座。發慚愧心。應聽一切善法。
置於心等。大德迦葉。以教授即得具戒。是佛神力得
也。謂下。大師會上。即自誓受義也。三歸問答。如前解。
重法。重則敬重名。故會云即八敬也。遣使八語者。謂
尼中本法一白四僧中。正受一白四。故曰八語。即二
十眾。故曰僧尼俱白四也。五下。是比丘所行白四建
立。
母論第一卷中。正名上受具足。何故名為上受具。佛
在世時不受戒。直在佛邊聽法。得阿羅漢。名上受具。
故會云即破結也。今言建立者。彼論又云。從今已去。
聽汝等立善根。上受具故。以得名也。勅聽。彼論云佛
聽受具。即下。彼論云。爾時佛在舍衛國。比舍佉鹿母
園中堂上。問蘇陀耶沙彌義。沙彌解義。如佛所解。稱
如來意。佛即告言。汝從今已去。若有疑惑。恣汝來問。
亦即無戒。故名勅聽受具。
<pb n="954"/>
雜心下。出彼第三卷中。自起謂佛也。即上自覺受。受
師。謂摩訶迦葉。即下。會名受師教而自誓也。起昇離
生。謂五比丘受也。須陀。指初受人。即上問答。今謂因
問樂答也。
各下列人者。彼第十四云。毗沙師說。有十種得具戒
法。一自然（謂佛獨覺）。二得入正性離生（謂五苾芻）。三佛命善來
（謂耶舍等）。四信受佛語為大師（謂大迦葉）。五善巧酬答所問（謂蘇
陀夷）。六敬受八尊重法（謂大生主）。七遣使（謂法授尼）八持律五人
（謂邊國）。九十眾（謂中國）。十三說歸佛法僧（謂六十賢部共集受具也）。疏
中謂簡通局。故與論文列一二等。次不同也。
有四者。一善來。二三歸。三略羯磨。有三。一善來。二
遣使。三廣羯磨。獨下。謂獨覺有量功德至得。諸佛世
尊無量功德波羅蜜至得等。前七種合有九種圓德
也。
先白衣聖人。即在俗已證初果者。方感此度。善下牒
釋如文。稍薄。稍漸也。先誦佛語。即依教持誦。及習善
來之法。止由機劣於前故。於羅漢前三歸受也。遮法
文略難也。秉白。但秉一翻單白。即發具戒。此雖劣前。
而復後廣羯磨。今所行白四也。
無下。無三歸及略羯磨二受。愛道即知遣使。是八敬
一受。以阿難為傳使故。依他善來。依佛三歸。依羅漢
略。廣通聖凡。此結歸上了論依他兩字。言下。又牒上
論圓德二字。以次示之。
最後生。即最後身也。性得。自性中發故。非因他受。苦
法忍。即見道中苦法智忍等前十五心。無漏聖慧時
也。盡無生智。此一約證無學後也。具而言之。有盡智
無生智。且盡智者有二解。一云從金剛道後。與無漏
盡得俱。故名盡智。二云此盡智是解脫智。此解脫道
中。一切惑染皆已盡故名盡智。言無生智者。即從盡
智後。有智生時。一切煩惱更無再生之義。故名無生
智。又約四諦而說。即我已知苦是盡智。不復更知是
無生智。我已斷集是盡智。不復更斷是無生智。我已
修道盡智。不復更修是無生智。我已證滅是盡智。不
復更證是無生智。三種功德。即菩薩戒。出家具戒。無
生智後一切佛法也。又三祇功德亦圓滿也。
當部。即了論。此局他部。各望所出律論為他部。此通
他部。本應四分也。
有是法。彼論正作戒自得者。即自進修破結得戒。論
云。見諦得戒。以根本而言。以佛說法故得證聖諦。名
從他得。以義而推。自以忍智。明照真諦。而得具戒。則
名自得。初從下說初意。後證下說次意。藉緣。如羯磨
要藉多緣。以法須白四。人須十僧。又多論云。若佛在
世。若佛滅後。一切時得。故曰通末代也。
三歸反上假緣又少。梵網下證從他為勝。蓋無師故
開自誓。因下反上句。勝髮。即波斯匿王末利夫人女。
開佛授記已。恭敬而立受十大願。一世尊我從今日
乃至菩提（自世尊至此貫下九句）於所受戒起犯心。二於諸尊
長不起慢心。三於諸眾生不起恚心。四於他身色及
外眾具不起嫉心。五於內法不起慳心。六不為自己
受畜財物。凡有所受悉為成熟貧苦眾生。七不自為
己行四攝法。為一切眾生故以不愛染心無猒足心
無礙心攝受眾生。八若見孤獨幽繫疾病種種厄難
困苦眾生。終不暫捨。必欲安隱以義饒益令脫眾苦
然後乃捨。九若見捕養眾惡律儀及諸犯戒。終不弃
捨。我得力時。於彼處見此眾生。應折伏者而折伏之。
應攝受者而攝受之。何以故。以折伏攝受故。令法久
住。法久住故。天人充滿。惡道減少。於如來所轉法輪。
而得隨轉。見是利故救不捨。十攝受正法終不忘失。
何以故。忘失法者。則忘大乘。若忘大乘。則忘波羅蜜。
已上證因強心猛。豈在從他及多緣也。舍利錯授人
法者。涅槃二十二云。我昔住於波羅奈國時。舍利弗
教二弟子。一觀白骨。一令數息。經歷多年各不得定。
以是因緣。即生邪見。言無涅槃無漏之法。設其有者。
<pb n="955"/>
我應得之。何以故。我能善持所受戒故。我於爾時。見
是比丘生邪見。喚舍利弗而訶責之。汝不善教。云何
乃為是二弟子。顛倒說法。汝二弟子。其性各異。一主
浣衣。一是金師之子。應教數息。浣衣之人。應教骨觀。
以汝錯教。令是二人生於惡邪。我於爾時。為是二人。
如應說法。二人問已得阿羅漢果。威儀不淨。鬘髮不
落。無袈裟著身等。二人。佛及阿難也。從佛。佛令敬僧
也。
佛於下。彼論問曰。佛得稱作和尚阿闍梨不。答曰於
弟子。有和尚阿闍梨義。佛不為人作和尚阿闍梨。是
故不得稱也。三歸下。彼云從諸比丘三語三歸受戒。
稱和尚阿闍梨不。答曰不稱和尚。得稱阿闍梨。八敬。
如大愛道八法受戒。亦得稱阿難為闍梨。不得作和
尚。以各但一人秉。更無餘人故。論自問曰。佛何以不
為人作和尚阿闍梨。答曰為平等故。一下。佛平等心
一切令盡事無偏故。二下。若作和尚。則有親踈。既有
親踈。則有鬪諍。三下。若作和尚。外道當言。沙門瞿曇
自言慈等一切。與一作和尚。不與一作和尚。與凡夫
無異。四下。若佛作和尚。則墮僧數。如受具戒。三師七
僧十眾受戒。若作和尚。則入十眾。若入十眾。即墮僧
數。無有佛寶。若無佛寶不成三歸。五下。若作和尚。則
無佛不壞信（餘三如別）。六下。若作和尚。則無念佛。七下。若
作和尚。弟子有病及諸苦難。則應營理供給所須。滅
前人所有功德。如昔一時有一比丘。應得羅漢。而有
轉輪王業障。不得漏盡。佛欲除其障故。即為比丘正
富羅。轉輪王福。一時滅盡。即得無著。以是因緣故。若
作和尚。有損無益。八下。若作和尚。弟子有病應當看
視。飲食醫藥種種所須。豈是自在法王所應為耶。九
下。佛法流布有近有遠。若作和尚。諸有弟子。若欲受
戒。不問近遠。一切盡來。則令眾生多受苦惱。若不。作
和尚闍梨。則令諸弟子。無有如是諸苦難也。十下。若
作和尚。佛在世時理則可爾。若佛滅後。誰作和尚。以
是種種因緣。佛不為弟子作和尚阿闍梨也。
我即在者。即云我在僧數也。今何云不在。答下。有兩
種僧。在應供而不在羯磨。故下。證不在羯磨僧。令三
寶位別故。

四分律隨機羯磨疏正源記卷第五

<sarticle>四分律隨機羯磨疏正源記卷第六</sarticle>

天台沙門釋　允堪　述
善來下。依四分言。善來一種唯被聖位。不通二凡（內凡
外凡）。解非圓明。猒心非極道。即道前屬二凡位。極聖。即
佛所呼也。五下。須提那子。既犯初戒。此屬凡也。則部
別不同耳。今又約多分為言是初果位也。故祗疏云。
善來言下果戒俱得。果謂初果。
外凡者。散修事觀。未緣諦理。對於加行稱之為外。未
證聖果。道眼未明。故名為凡。今既言非外凡。顯是內
凡。漸見諦理稱之為內。二受人。即三語八敬人。所得
能持故不羸。誓持無退故不捨。非受餘報故不變根。
復離邪見故不斷。善始下二句結示也。多論云。以福
德深厚不退。以內凡位有信根增。世第一中有信力
增。不可傾動如根。不屈可伏如力。既有根力。則不壞
不屈。故曰不退。故義鈔云。內凡已去。得不壞信。成就
不退。
何下。律第三十云。諸比丘受教。人間遊行說法。時有
聞法得信。欲受具足時。諸比丘將欲受具戒者。詣如
來所。未至中道。失本信意。不得受具。乃至佛令諸比
丘。自今已去。聽三語受具。以此文證。何言三歸等不
斷善根始終堅固不退耶。出家信。即事中之信。不壞
信。即理中之信。義鈔解信有二。一事中出家信。二理
不壞信。彼言失者。謂失事而非理也。失事疲苦。即母
<pb n="956"/>
論云。於中路有生悔心者。即還歸家。是失事信也。故
犯。思惑未盡故。無著即羅漢。以見思惑盡故無實犯。
餘下。三果既有故犯。故知二凡有故不疑。別苦。即別
報。望不受三塗總報為言。成論下。雙證有故犯。而無
總報。
四分下。愛道八敬受得初果。五百女十一人中受。是
通內外兩凡也。此絕言議。此謂位唯在聖人也。故義。
鈔云。無欲迦葉修道進德。惑盡解滿。會性空故。上法。
而發具戒也。又下云三毒。皆盡凡六。義鈔云。善根又
薄故盡白四。果向。四果四向也。涅槃下。引文證通果
向也。彼三十九云。有梵志名淨梵。出家受戒時。佛勅
陳如將至僧中。為作羯磨。令得出家。十五日後。諸漏
永盡得羅漢果。驗知初度是初果。不久得無學。花尼。
即蓮花色尼。若賢愚經。蓮花色尼。佛唱善來度。部別
說不同。五分下。彼云。陀驃十四出家。十六道成羅漢。
年滿二十羯磨受戒。
於座下。即律云。於座上遠塵離垢。得法眼淨。對人。即
佛法金口所呼。令盡苦也。文下。四分云。快修梵行盡
苦源也。心境。前云斷一切惡。修一切善是也。五下。前
云正說正法。作是說已。髮落衣變。便得戒也。
見空即性空。謂了名色性本空故。形同作比丘相也。
無學。即對羅漢也。文下。彼欲往佛所。中途而止。佛令
諸比丘三語度也。心境自有受心。對羅漢境等。作業。
三語竟為業。如三語指同上作也。得道為緣。即前五
緣中第一緣也。
餘破結三語八敬不言者。又後三須形同者。與善來
何及乎能轉變。以是初果之機。佛一呼形變。故不預
假也。又後三不對佛。故曰不爾。總別。即能受有五。所
對有七等。如下具解心。
奢。奢侈也。言有逸蕩故。三結。前云歸猶結也。則三結
者屬三歸。不結者屬三語。四徧。一白三羯磨也。結一。
即一回結歸。四受。離破結外餘四受也。我欲。欲是希
樂。即屬求乞。即下。即是求乞之相也。但下。以僧須十
人情和稍難。若不遜順。乞請無由。牒名入法凡地知
內凡也。既屬內凡。即有故犯。
燸心。即內凡四善根中第一位。煖者從喻得名。如人
近火得火之前相。謂見道無漏智起。能燒迷理惑薪。
名之為火。今加行位。雖未近無漏智。已得智火之前
相。故名煖也。退作五逆者。以四位中忍位行人。方無
退墮。故俱舍云。忍終不斷善。反顯前煖頂二位。俱有
退也。欣下。反顯不能欣上也。故致戒有羸弱。退道捨
戒還家也。二形。帶男女二形也。餘四。即善來等。既無
羸等四過。故曰無災患也。
萬載。且指末法之運。若據釋迦一化盡者。當六萬之
修齡。七萬獨覺出世。八萬彌勒下生。備如壇經。道宗
鈔中。三天除北洲。餘下如善來唯佛召。三語八年前
興。八敬緣在二人。唯南洲佛出世故有也。破結微通。
義鈔云。如來一代。三天下中。可無一人入羅漢果。又
以賓頭所化通三可知。末下。說破結少而羯磨通也
百一十羅漢。律第三十云。諸比丘。汝等人間遊行。勿
二共行。又律受戒中。世間有百一十羅漢等。謂佛先
度令分頭廣化。方有三語息。則八年後興羯磨。十四
年。多論云。佛遣阿難故。特制前三乞也。不同前四略
含乞意。名相。罪名種相也。三受。即善來三語破結人。
初二屬內凡。破結唯四果。故曰已上也。八敬雖曰內
凡。以正陳名相故除之。
具縛。以凡夫全未斷惑故。制相。如壇下說四重相是
也。俗化。收上五八羯磨。犯後者。八年已三語廢。即制
羯磨受是也。十戒中列和尚者。下文云。三語已前未
論相攝。因過須師方制和尚。故羯磨興者。意存師資。
又下云八年羯磨方有十戒。今十戒中有和尚。驗知
在羯磨後也。
因過。因人受後犯過。聞師教授。故方兩攝。即師資互
<pb n="957"/>
攝也。至三。即今三人同一列受也。餘善來等不限多
少。佛教。佛親呼善來比丘。修清淨行。正說正法。作是
說已方感戒故。
學人。即阿難白佛。佛令傳八敬法故。論教以皆是如
來開制。又同發一無作故。四過即四重。以初果生惡
國。道力不作惡。雖不犯性。亦有犯遮。又可四過。取下
有羸等四過。亦通後制。以下。反顯制後亦不作也。又
善來度時。未制遮戒。比丘後犯方制。下文云。善來㝡
先。以陳如為首。如上所被。即前云。三語八敬非外大
愛道。
八敬法受戒。則十四年後。愛道方剃髮求受八敬。故
義鈔引婆沙論云。佛成道十四年後。以八敬度女人。
自此已後。以羯磨度具女人。阿難有和尚。顯阿難是
羯磨度。今八敬是阿難授。故知八敬在羯磨後也。年
減。以不稱羯磨度。破結方開。
方有下。在羯磨後有也。故前云。羯磨犯後故有十戒
是也。未曾有。後漢失譯。嘗撿彼經。無有此文。恐指名
錯。今謂羅睺九歲出家受十戒。顯是如來成道後。得
九年方有十戒也。羯磨既在八年興。則知在先也。
就事辨緣。注中五緣是也。言下。指下正授戒體中文
也。乃疏中懸判耳。諸有即三有。滅欲五欲也。茲學即
戒。餘何指定慧萬行。便感如善來等。從緣。要假人僧
界法等多緣。方發無作。有無。有則緣具足得戒。無則
緣缺不得戒也。唱言顯是如來所制也。
或下。大師約二義。解二種羯磨也。諸受。即五人受。十
人受。二十人受。邊方義立十人受。遣信受。小年曾歸
受。母論但就緣言者。彼論五緣得成。一和尚如法。二
二阿闍梨如法。三一僧清淨。四羯磨成就。五眾僧和
合與欲。此就外緣解也。多釋。即多論。彼云若受者。在
家受五戒八戒。出家受十戒。隨五戒破一重。受八戒
不得。乃至不得受具足戒。及作和尚。即十三難人初
難攝。此就自因解也。今下。大師會二論。總成五緣也
能受人所對境。發心乞戒心境相應。事成究竟。文云。
及具則心境相應也。終即事成究竟。
又五。即一是人等。以能名濫。謂能受中有人非人畜
生。人中又有黃門二形等。非簡別無以顯濫。在生。在
或作出。指掌。如指示掌中之物。言其易見也。
着樂多者。多論云。以五道而言。唯人道得戒。餘四道
不得。如天道以着樂深重不能得戒。如目連勸釋提
桓因。佛世難值。何不數數相近語受正法。帝釋欲解
目連意故。遣使勅一天子令來。反覆三喚。猶故不來。
此一天子。唯有一婦。有一伎樂。以染欲情深。雖復天
帝命重。不能自割。後不應已而來。帝釋問曰何故爾
耶。即以實而對。帝釋語目連曰。此天子。唯有一天女
一伎樂。以自娛樂不能自割。况作天主。種種宮觀。無
數天女。天須陀食。自然百味。百千伎樂以自娛樂。雖
知佛世難遇正法難聞。而以深樂種縛。不得自在等。
修羅下。多論云。凡受戒法。以勇猛心自誓決斷。然後
得戒。今疑惑故非得限。道下言本在會正理。向涅槃
也。今若諂誑何能得之。報局。局猶劣也。又受報不一
名局。如下。偈云地獄中陰身。猶如融鐵聚。熱惱燒然
苦。不可為譬喻。如下。彼云諸天着樂心多。善心力弱。
何由得戒。餓鬼以飢渴苦惱。身心燋然。地獄無量苦
惱。種種楚毒。心意着痛。無緣得戒。畜生中以業障故。
無所曉知。無受戒法。雖處處經中。說龍受齋法。以善
心故。而八齋一日一夜。得善心功德。不得齋也以業
障故。以四天下而唯三天下。單越無有佛法。亦不得戒。
悅動物情。如阿說感於身子出家是也。二十餘。猶如
眼一種自有多相。故律云。或青黃赤爛。紅白水晶。極
深三角。大張斜瞋等眼也。
五分僧祇者。鈔引五分云。諸比丘度截手脚耳鼻。截
男根頭排眼出。極老無威儀。極醜一切毀辱僧者。皆
不許度。若已度得戒。或先有相嫌。以小小斥事作留
<pb n="958"/>
難。似瞎似跛似短似小。父母不聽等。作留難者吉羅。
僧祇云。盲者若見手掌中文若省目。聾者高聲得聞。
躃者捉履曳尻行。鞭瘢若凸凹。若治與皮不異得。印
瘢人破肉也。用銅青等作。字獸形侏儒者。或上長下
短。或下長上短。一切有遮不應與出家。若已出家不
應駈出。僧得越罪。
淨舍宅。為貴人之所處。淨身器。作妙戒之所依。淨衣。
即新白色衣也。雖無戒犯約白衣也。生報。當生報也。
相違。作業與戒相違也。
下列覆露。智論云。佛望弟子住於中道。故着三衣。外
道裸身無恥。白衣多貪重着也。今疏中。覆即是白衣。
露即外道。一露一覆。故曰二邊。今三衣不多不少。是
合中道也。實相同本。言堤條等相。同如來本制也。褊
衫。今右邊者是也。正背。即今褊衫縫合背後者。或是
褡膞故。二衣篇云。今時着褊袒褡膞方裙諸裙是也。
方裙。即女人上馬裙。因郗皇后施僧裿不滿也。謂作
法者至時緣赴別眾非法等。如不足數。所明如論。即
母論。
通不破戒者。如四分不足數中。所謂羯磨人神足在
空隱沒離見聞等。又捨戒中。顛狂瘂聾中邊等人。雖
不破戒。約緣故不足。無下。羅漢尚有悞犯。況餘下凡。
頓約不破方足。今此下。謂邊僧若多。開本法不得。今
若僧多而不堪預者。用五無爽。
我倒。有我人顛倒故不和。不和則有不肯同遵。今集
者。為遣此故也。羯磨下。謂此大法。正是和僧之詞也。
以法在眾成。眾通足別傳不難。以和諧通決寄此。言
被事得成決者。此羯磨法也。四緣。即大鈔云。一切羯
磨必須具四法。一法。二事。三人。四界。上下。將一法為
頭。以人僧界比度括之。鈔云。若欲通知細尋此門。上
下橫括。庶無差貳是也。
若借應與價直。五分令主捨之。亦不明得不。今準薩
婆多論。得戒必誦十誦羯磨。依彼開成。準急無損。未
及。言未及法滅也。
離合。約緣故離。就義可合。雖合七成四。若局成敗。又
可合四成二也。餘違不合。指上七緣中前後六種若
違俱判不成。如結界不成是也。唯事須論獨第六資
緣一種。
多論。彼問曰不除鬚髮得戒不。答得戒但非威儀。若
無衣鉢得不。答言得戒。有下斷上文。如下取例。若無
衣鉢。從彼說得戒者。亦可無和尚。依彼說得戒耶。今
師取此。若借下。此一說約有得義。雖曰假借。以正受
時有故。但獲妄告僧之過也。
義下。亦古師義準。故大鈔云。昔人義準四分和尚法
中。若知借衣鉢受戒不得。不知者得。此乃人判終違
律文。必敬佛言。再受依法聲教。勸依四分也。大師之
意。要準急教。恐後例闕慢心增盛。今時弊風頗多也。
聖師之心。寧不在垂告今日乎。知法有力勸早備之。
尚欲以身期出生死。豈以此緣頓礙發足。勉之勉之。
上雖並默。即不稱自己名。及和尚陳乞等。縱下即無
心行乞。縱有所乞而同非乞也。
界成。収上七緣中一與七也。僧具。収上二三四緣也。
法正収上第五白四教法也。緣合。収上第六資緣具
足也。雖具此七意。不緣念戒者。即是內心不稱所緣
戒境也。心下。反上句也。自下。即心境俱不相應。及能
受所對等緣。但使不順教者。俱入非也。罪業下。既心
不當境等。雖受無戒。蓋師無善誘之心。資闕欽承之
道。罪福既不精純。故罪與業而互相投也。
八相。即經中始從請師終乎正問。八法往來。片無差
失也。五行。白虎通曰。謂金木水火土也。言行者。天行
之氣也。
中人。簡生而知之者上矣。蕃胡。謂佛法離五即土。未
到東夏。先到蕃胡地。故彼傳梵語變也。失其近語。力
生於師。語實遠矣。乖聲論者。與上正梵鄔波陀耶。聲
<pb n="959"/>
有少乖。如優與鄔訶與耶。是聲乖轉也。如上所述。即
鄔波陀耶。彥琮。生隋。姓李。趙郡人也。少而聰敏。才藻
新清。始師令誦須大拏經。凡七千言。一日便徹。十歲
出家。後預翻譯。勅於洛陽上林園。立翻經舘以處之。
關輔所獲佛經五百六十四夾。一千三百五十餘部。
並崑崙書多梨樹葉。勅琮次翻分為七例。所謂經律
讚論方字雜書等七。相近。與上正梵相近。
學務。教以四民之業。五常之行也。慧明。訓以三乘聖
道出世正行也。如下。此方俗律比挍師。如世之叔父
也。故禮記檀弓云。事親有隱而無犯。左右就養無方。
服勤至死。致喪三年。事師無犯無隱。左右就養無方。
服勤至死。心喪三年。致喪者。謂戚容稱其服。心喪者
戚容如父而無服。故有差降也。彼俗雖爾。若望出家。
以道法濟神。神遠有出世之益。則功又過之矣。連枝
兄弟。謂又降等以之。須如親兄弟也。故師嫌讓處資
如弟是也。此背喻非踈越。敦遇。敦崇顧遇也。
學後故稱弟。言在我後解生故稱子。如父生子。博士
禮記曰。君子知至學之難易。而知其美惡。然後能博
喻。然後為師父。後魏書曰。梁越字玄覽少而好學。博
綜經傳。無所不通。性淳和篤信行無擇。魏初為禮經
博士。束脩。論語孔子曰。自行束脩已上。吾未嘗無誨
焉。若弟子乖其法。則乃非禮也。邪緣。即同邪利活命
也。是以古高僧未甞為利故說一句法。今時師訓不
以求道為志。而先圖利養者。不亦悞乎。
出道下。言心存出道。形雖卑折。師於其資不可侮慢。
亦須敬而授之。又資受道於師不可不先敬。而後受
焉。當日求益無以空腹而虗往矣。故知師資共相敬
重。方能道隆也。
為束。即約束也。無輙離。五夏已上行德成立者可也。
十誦云。若恐餓死。當於日日見和尚處住。恐不得者。
若五日十五日。若二由旬半。若至自恣時。一一隨緣
來見和尚。行事鈔。即師資篇。
後必思犯下。善見以不請故。多造非法。諸師訶責。反
云誰請大德。為我和尚。佛因制之。若不請者。不得與
受得罪。故知非我輙授。因汝請故。後若犯時可訶責。
而令思悔傍教。今時多立引請人是也。
答詞師須有答領之詞也。無者不成。至於下。如受懺
悔持奉者。若是已上應答云爾。若是已下答云可。故
曰兼前二也。意以下。大師在四種俱言。以反義聯續。
餘師眾。即七證也。
搦（寧厄切）指歸云握也。律云下道一搦。今取相綰握。以
為師資也。布訂（丁定切）猶臨時安布配訂也。本意。如受
者欲某人為師。今並不論。義準者。大鈔云。七證師義
須準請。以羯磨法非是獨秉。必取此人證無錯謬。若
論發戒功。與三師齊德。何謂不請乎。
傳即論傳。鈔曰論傳云和尚者。外國語等。又云相傳
云和尚為力生。闍梨為正行。注云。解紏正弟子行。聲
相近。耶夜聲近。
通輕重者。六種闍梨中。前者位輕。後者位重。一下。即
今為剃頂上髮者。出家所依。得出家者。授經。所從授
經乃至四句偈也。教授。即教授威儀者。羯磨。今壇上
秉法者。依止。乃至依止一宿也。成目。即名目也。如鈔。
彼云五種闍梨（鈔闕剃髮）。要多己五夏。方號闍梨。餘未滿
者。雖從受誦。未霑勝名。又上四種闍梨。不得攝入而
替依止等。外有僧。釋註餘師也。戒本人。發戒從此人
也。加尊。曰尊人尊師也。
事緣。四分云。界外問遮難等。五分中。以赴過故。聽安
戒壇外。眼見處等。假先問緣。須在外也。所以爾者。恐
在眾惶怖。有無差互。屏處怖微。安審得實。故不如法。
即帶遮難也。
何得聞者。即壇上問難時。先作白和故。許聞成後。許
今始聞為成。後聞白四也。今若不聞。何由聞後。如下。
且如非足數者。不可訶法。獨此初受人開訶者。為成
<pb n="960"/>
一生戒體故。問既未受戒。安知成敗。答約生而知之
者也。如名字有悞。豈不曉也。通七反往來。豈無知者。
故立下。大鈔云。若多人共受。應兩處安置。一多人行
立令望見僧。赴敬重意。二將問難者。離僧及離沙彌
行處。於中問緣必在同處亦得。恐後問如前心不尊
重等。及下。即教授師下壇問時。不令彼坐問也。去取
恭慢。即去慢取恭。今時互跪在威儀。師前問之。甚合
理也。
由界下。四分云。由界外脫衣看。致令受者慚耻。稽留
受戒事。佛言不得露形看。返還。再歸家也。
至受下。若律文云。不問十三難者。則不得戒。又約律
本。但問十三難事。及論作法。但問諸遮。大師義準。著
問遮之前是也。故須合問。
就下。分文問答釋注中。問云誰能與某甲。作教授師
等。通別。如通答但云受戒羯磨。則通下法。別答則云
差教授師。出眾問難和僧。單白羯磨。則下須別別和
答也。
非本意在問難遮。且以問衣鉢緣。為陶誘之法。非無
須問。非謂遮法無故不問。然亦須問也。亦如前後。要
先問名字衣鉢。後問遮難。不可倒也。十遮。十六中。合
有五種病為一也。
謂十戒釋上度。此人義高勝。古人不見業疏解鈔。高
勝處為壇上。悞也。縵衣。今時沙彌。着五條非也。即加
五分。於此便加法受也。準的。或戒師受亦得加者。即
加法受持也。
體不同法。女是下流不得僭大僧之法。今既開二眾
同秉。故不可闕也。例今亦然。如和尚例。要先請而後
受。今先加而納具。事可類也。又緣非中。衣鉢和尚兩
俱牒故。
前緣示文。應語言善男子諦聽等文。定占。審定占度
虗實也。玄果。涅槃果也。亡言。亡無也。謂無涉虗受之
言也。因檢。因露衣看檢故制問也。稽留。稽滯留礙也
染是生因者。謂穢染之心。是生難之因也。且據者。言
難未必止十三爾。故大鈔云。略述難相。如邪見生等
是也。
具緣。具通別二緣也。業果。身口造業將必感果生報。
當生之報也。反戒。一則違反戒律。二則反戒還家。先
既犯重。今又再來。是不許也。若當時清淨捨戒者亦
開。分在下。由隔在清淨眾外也。大鈔亦云。此人罪重。
名佛海邊外之人也。不堪重入淨戒海也。乃至準論。
白衣五戒八戒。沙彌十戒。破於重者。同名邊罪。
云云者。指妄開所以。終下。斷淨具猶淨器也。僧祇云
若斯須二果。及凡夫持戒尼。被人污者。初人受樂者。
是壞尼淨行。中後人犯。不名淨行壞尼難。若那含羅
漢初後人。俱名難也。故知惟是淨境也。方成難攝。
尼中反之。即問云汝不犯清淨比丘不。此謂在俗持
犯。若受戒已犯者。正名邊罪所収。聖財。即盜聽僧眾
說戒羯磨也。四分云。若至一人二人三人。眾僧所共
羯磨說戒。皆滅擯。餘如鈔中。
二道。即內外二道。直収破內者。若但破外者許度。律
中令度出家。對僧與沙彌戒。四月試之。使志性和柔。
深信明著。方為受具也。
沙彌下。本是外道。來投出家。受沙彌戒也。復本外道
又再來者。未成破內也。要須受大戒。方成破也。如下
云二破兩難。不通未具也。壞本。即性重也。後四。觸八
覆隨也。既同名夷罪。何不成難。答如文。
刑其勢。即割其勢也。中禁。天子內門。取中央黃義。終
無登趣。以黃門志性不定。無大操故。大鈔云。今時或
截少分。心性未改。兼有大操大志者。準依五分應得。
男子有五。即生犍妬變半也。女五。謂螺筋鼓角脉也
人非化生。顯是胎生也。遺陰。父母遺體也。是色陰攝
也。殺羅漢。損三界福也。人僧。即破法輪僧。如調違立
五邪法。結三聞達等。令三千禪誦不行。人起疑心。為
<pb n="961"/>
象。頭山是真佛耶。王舍城是真佛耶。故曰使應悟失
解。出血。約惡心出血。若善心者開。四等。即慈悲喜捨
非人。謂八部鬼神。變作人形而受戒。律中五分天子。
阿修羅犍闥婆子。化為人等。畜生者。亦為變形。為人
而來者。律中龍變形而受。佛言畜生於我法中。無所
長益。此上二趣。若依本形。是人通識。恐變而來。故須
問之。二形。謂一報具男女二根也。先得下。謂若先受
戒後變。猶尚失戒。况初帶受者。為難可知。
五鈍。貪嗔癡慢疑也。餘如文。夷蘭。如殺父母犯夷出
血犯蘭。答下。屬逆業也。夷等屬罪也。業在己運。罪由
報得故。約己為體也。如下。彼但成業不結犯故重者。
如殺父母犯夷。此罪屬邊。又犯逆蘭。可下。言豈可以
蘭罪開懺。而本業不障戒也。故判業為體。
不由作事者。言不約作殺盜等事為言。但望違如來
重制邊是也。若論下。此正約事說。不約教論。故引外
道為證。所以邊合逆分。
三祖。即始祖曾祖高祖也。以生己身之遠故。打棒。打
通手足。棒通竹木。世謂惡逆。即俗律也。有六。四分云
若至一人一二人二三人三四人眾所（四）共羯磨（五）
說戒（六）。四輕即上四。兩重即後二眾別。上三是別。下
三是眾。不從重分。言不約其重。自分為一。俱眾法者。
大鈔義詳。共一人作。對首眾法。皆成障戒。又云必聽
眾法。心念亦成難攝（此則收上一二三人）。
又下。意云若逆不分者。則濫俗也。以俗亦造五逆故。
今分則顯僧有夷蘭之罪。異於俗也。
邊罪從法者。即從犯法破內法。以彰名也。隱相。隱婬
盜殺妄四相也。若下。如隨說婬。不収下三。又道則三
境。浴禁邪婬。又下三眾。但犯吉羅。退道。清淨捨戒無
過。犯已捨者。先有重夷。今若隨境舉一。則不能通攝。
但以邊名則収人収犯。攝相攝境盡在其中矣。何得
殊名。意云既從境是一。何以破等殊名耶。此下。言易
知耳。謂內外據兩道境。壞尼專尼淨境。雖境名是齊。
而對境結業有異。故須名簡。又俱是無戒故。不同邊
罪。境雖有異。俱是性重故。又同是有戒故。
延除。言不可延於後時。使難除去也。法緣。即僧界法
等雖備。亦不感戒也。餘下反上。二義不具者。盡在遮
攝。年待。滿衣待求。故曰待求便是也。
曾受。曾受滿分戒者。二破。破僧及破內外道。未受。受
白衣未受五八也。如下。謂黃門先曾受具。後變作也。
此通曾受及未曾受故。不得邊名。殺及非人畜二形
亦爾。故曰通受及未受。因斯義故。不名邊難。由通未
受故。是方便。即出血是殺之方便。
後四。即八夷中後四戒也。破下。言破僧若不通沙彌
者。亦可將破罪是邊攝不。以法還戒。即清淨捨戒。尚
無重得之理。何有重受問邊之義。若爾既無領上古
人也。但下正斥。止有十二難耳。何以律令問尼十三
難耶。不問又是違教。進退之間。何以為依憑。違教法。
即前云邊罪從法。既曰違法。則有尼有違五八十戒
故。可問邊成十三難也。後來。即破內已重來。初作。初
去時例同調達破法但獲蘭也。着下。如比丘着外道
衣犯蘭。斯亦同也。重違。即於重罪有違也。海外。即佛
海邊外。故得名邊。
雖經說齊。亦多論文。彼具云。雖處處經說龍受齋法。
己善心故而受八齋。一日一夜得善心功德。不德齋
也。以業障故。難地。八難地也。以福報障。因具福報故。
有着樂無心受戒。長含云。須彌山北天下。有[鬱-山+止]單越
國。其土方正。縱廣一萬由旬。人面亦方。像彼地形。有
大樹王。名菴婆羅。圍七由旬。高百由旬。枝葉四布五
十由旬。多有諸山浴地。花果豐茂。無數眾鳥和鳴。地生
軟草。槃縈右旋。色如孔⿱少隹。翠香如婆師。耎若天衣。其
地純眾寶成柔軟。以足蹈之凹下四寸。舉足還復。地
平如掌。又彼土四面。有阿耨達地。縱廣百由旬。以七
寶砌。出四大河。廣十由旬。眾鳥和鳴。無有溝坑荊棘。
<pb n="962"/>
蚊虻毒虫等。陰陽調適。百草常生。無有冬夏。常有自
然粳米。如白華聚。猶忉利天食。復有自然釜鑊。摩尼
珠名焰光。置於釜下。及飯熟時。珠光自滅。有樹名曲
躬。葉葉相次。天雨不漏。男女止宿其下。又香樹高七
十里。花果繁茂。果熟自然皮破香出。又生種種衣嚴
身之具。又生種種食。河中有眾寶紅。人民欲入洗浴
遊戲時。脫衣岸上。乘舡中流。樂訖度水。遇衣便着。先
出先着。後出後着。不求本衣。以至香樹樹為曲躬。手
取樂器。妙聲和雅。阿耨龍王。數起青雲。遍覆而降甘
露。於中後夜。海中凉風微吹人身。舉體快樂。人身顏
貌同等。不可分別。其貌少壯。如閻浮提二十歲人。口
齒平正潔白。髮紺青色。垂下八指。齊眉而止。欲心起
時。熟視女人。捨之而去。彼女隨逐往詣園林。若先世
為父母親屬者。樹不曲蔭。各自散去。若非親者。樹則
曲蔭。隨意娛樂。一日二日。或至七日。遂乃捨去。懷姙
七日便產。隨生男女。置四衢道。有諸行人。出指甘乳。
充遍兒身。過七日已其兒長成。與彼人等。男向男眾。
女向女眾。大小便時地開。事訖還合。亦無畜積。壽定
千歲。死盡生天。命終不相哭泣。莊嚴死屍。置四衢道。
有鳥名憂慰禪伽。接彼死屍。置於他方等。故知福報
多故。却為難地也。三天下。多論云。閻浮提。瞿耶尼。弗
婆提。及三天中間海洲上人。一切得戒。如瞿尼弗婆
提。賓頭盧往彼。六作佛事。有四部眾。東方亦有比丘。
在彼而作佛事。有四部眾。人有四種者。一男。二女。三
黃門。四二根。四種人中。唯男女得戒。故曰唯二具得。
越濟。即破內外道者。下云雖不入彼。但着彼衣。樂見
亦是越濟。受佛戒須是法器。餘諸雜報。盖不足言也。
如下。準多論云。若天若龍。若神鬼。若[鬱-山+止]單越。若不男
二根。種種罪人。盡得受三歸也。
人天聖障。文義欲順時。應云障人天聖。文倒。不生。猶
不發也。惡見。起邪見也。更有四人。離上十三難惡見。
外曰更有後二。以第三四人各有身業行殺故。不問
出與不出。俱應駈也。永遮。後一亦約永不乞者。方成
難攝。
無根。即無男女二根也。一道。大小便道共處也。乃有
眾者。猶言乃有眾多難也。且下。應先難云。若有眾多
難者。何故但列十三難耶。將文答通。既言且列。故知
不盡爾。不問不得。以不審知故。餘下。即十三之外有
則不得。如無根一道等。無下。即無此難而不問者。其
戒冥獲。問上云不問不得者。答上是備出十三人。合
閤不問。故不得也。今在文外故。無者不問自得戒也
戒中。即戒律中。雖下。謂雖作法加被。由障得戒者。方
名難也。故列十三。自外不列曰餘。此人別難収。如下。
示別難相也。能變。證有心障得戒是難。自下。證無心
不名難。
問下。若約有心乞障成難者。且如小年。亦有心乞。應
名難耶。答如文。若下。云小年待滿九歲。和尚亦應待
滿。何故一得一不得耶。答下。若約不滿理俱是遮。止
由和尚是緣疎。已年是因正故。因不可闕也。類下。如
式叉受六法。不滿不得受。例今不滿。豈可得也。
八障聞思。即下八難障聞思二慧。一住善處。彼云。謂
中國善人者。生值佛世。正願正見是也。善根者。不聾
瘂等。初輪。即住善處。二下。即依善人。摧佛前佛後難。
三下。即發正願。摧世智辨聦。四下植善根。此下結此
八難。俱無心故不及難。
収唯五逆。以於佛羅漢邊及僧邊。無心聞法故。障聞
思也。又殺父母。必無聞思。俗戒。即五八戒也。前引成
論云。五逆賊住壞尼等。若為白衣不遮施慈等善。有
世間戒何咎。故云所簡別也。
業寬。邊尼等収九難故。報中収二根及非畜故。㝡狹。
獨収黃門故。五道。人天三塗也。報寬。以五道各有總
別報故。煩惱是中。如天及北洲。煩惱少故。業即十業。
天與北洲亦少。論即雜心。彼云。地獄眾生。有五不善
<pb n="963"/>
業。惡口。綺語。貪。恚。耶見。單越有四不善業。綺語。貪。恚。
邪見。餘三洲人畜餓鬼。及欲界天。並具十業。故云餘
則說十業也。
煩惱下。雜心云。三障中。煩惱障㝡大惡。次業障。次業
障。以煩惱障能轉業障。業障轉報障故。若無我。以有
身見故。報障難轉。如成論說。報有三種。若此身造業。
即此身受。名現報。雖此世造業。來世受。是名生報。此
世造業。過次世受。是名後報。雖三時有異。即畢竟受
故。又雜心云。報障㝡大故。因時可轉。果時不可轉故。
餘下。即煩惱與業也。若能斷煩惱。餘十業則可轉也
懺法下。即懺六聚中。
局一。於十三難中。非畜各但収一十一。除上二難。說
業有九者。即邊尼等九。無惡戒。言不犯邊等惡戒也。
不說業障。謂非畜不造總報引業也。別業。如為犬馬。
則有慳糠草等。如下。即業障品中。又人下。黃形并上
九。成人中具十一難。非下。言非畜雖兼有黃形。以自
屬難收故。更不說也。
見耆婆說者。彼論云。大目犍連弟子有病。上忉利天
以問耆婆。正值諸天入歡憙園。爾時目連在路側立。
一切諸天無頋視者。耆婆後至。頋見目連向舉一手。
乘車直過。目連自念。此本人間。是我弟子。而今受天
福樂。以着樂故都失本心。即以神力制車令住。耆婆
下車禮目連足。目連種種因緣責其不可。耆婆答目
連言。以我人中為大德弟子。是故舉手問訊。頗見諸
天有爾者不。生天以着樂染心。不得自在。是使爾耳。
目連問耆婆曰。弟子有病當云何治。耆婆答曰。唯以
斷食為本。餘如前引。
除出血破僧。佛不親遊故無此二。子注小注也。無一
者。無破僧也。若下。若云尼無破僧者。何故尼同僧犯
殘耶。尼但方便。戒疏云。雖無破輪體。得立主伴。堅持
五法。以訓於人故犯也。無二破。約未曾受戒者。則非
邊非破。
十難。無二破及邊罪也。受未具戒。即沙彌戒也。義鈔
云。若受沙彌戒。十難如上。及壞尼以受十戒。後縱有
犯尼。自屬邊罪。若下。若但具十。今於非畜理須倒無。
何得為有容變作己身。受時容有業報變者。畢竟始
終無也。若受具下。謂受具戒已。戒羸未捨前也。以有
戒故。犯則成邊。又得聞說戒羯磨故非賊住。縱有汙
尼自在邊攝。具有加賊住壞尼。成十三也。
形即二形生也。非下。即非人畜生。今若轉變作者。其
戒即失。若約五種神通暫轉。故非失也。不失戒。義鈔
云。五種黃門。若受戒後生者。五非重業。則不失戒。然
有擯不擯別。且就犍中自截須擯。以厭身故。或為他
犍及報生者。皆不須擯。非厭身故。然不可以擯故。即
失戒也。
知邊名喻。知邊罪是約喻為言。以佛法海外。開教。即
開聽捨戒還家之教。一說成者。尚須解語。况初受假
多力。而不解語耶。容豫。安緩詳審之貌。累劫。一受之
後。遠期會聖。今滯於發足故。亦累於未來也。豈下。以
因望果也。勗誡勉也。
晉魏京輔。備如前解。以下。即向所述懸示一科。麤言。
即於女人前。說麤惡婬欲語者。彼若不解。亦應成犯。
何故律中解者方犯。遲下。指彼師也。將非解者。即沙
彌不解言義者。本受亦不了。即所受師。如此不會。莫
成一問一答。但不成耶。
故下。彼師又不結通。出言狂簡。故曰周章。然得戒不
得戒。初時已定。不由後之妄通而補前之不得。重受。
謂疑前不解不得。又疑前受中下品心故。又重增也。
轉根。即轉為男子。
文中下。以四分不辨持破二尼。故注引祇律也。那含
以三果欲界思惑盡故。四果三界惑俱亡故。不必受
樂也。是以初中後人汙彼者成難也。由彼二人已斷
愛染故。成論云。如一兩鹽投之恒河。不壞味也。前二
<pb n="964"/>
果者。初斷見惑。欲思未盡。彼事云。須斯二尼。他逼受
染。自分未亡凡夫。亦清淨尼也。以初受樂。其境已壞
故。初人汙者成難。中後非難。以當分未能除染故。修
道者。從初果已末直至四果向。皆修道攝。今謂修道
中。至三果已後。及無學四果來。染愛皆斷。向云那含
羅漢一切成難是也。
壞下。問意云。言壞尼成難。婬是耶。觸是耶。答中取婬
成難。非取觸也。故云婬是有本。有本。即有漏生死之
本也。觸即方便能至根本。故云染緣隨重。八事。即捉
手捉衣入屏處。共立共語共行。身相倚共期。三處。大
小便口道。
辟下。梵云辟支迦羅。此云緣覺。稟十二因緣。而得果
者也。亦云獨覺。出無佛世。獨宿孤峰者也。餘果。初二
兩果有受染故。見下。即見諦下迷理惑也。潤業。即業
生煩惱也。別報。不招三塗總報也。如成論云。具二種
結故墯惡道。聖人斷一種故。不墮惡道。條部。彼云。特
有比丘作如是念。我強捉男子行婬。彼不受樂得無
犯。即便行婬疑。佛言汝波羅夷。是隅。隅者角也。舉一
角可知三角也。動猶省察也。
如注。既云盜聽說戒羯磨。知非盜財也。二偷和下。是
偷法也。俱偷。形法俱偷也。再三。初聽不解雖開。若至
三者。亦不許也。
共一比丘。如行對首說戒者是也。不共作法。雖曰不
共。以盜聽故亦不得。由說下。釋共一人。及僧所成難
也。
四月試之。此據初制說見。說彼六十二見樂欲受業
也。雖不即為早屬破內。故曰越濟人也。結髮事火。即
結髮梵志。事火梵志。如下引證。此即長含癈四月所
試之教也。
難得自知。言此難唯彼自得知也。要依十誦審問。朽
爛。即壞爛也。墯即墮落也。惡賊。為怨所截也。同十誦。
可作沙彌。依五分者。彼云。時有比丘。為欲火所燒不
能堪忍。乃至佛所責言。汝愚癡人應截不截。不應截
而截。告諸比丘。若都截者滅擯。猶留卵者。依篇懺之
準此以明則未受具也。截者終無明教開受。
受法。即律受戒犍度中也。一下。如眼一緣。自有二十
餘種。同次。同一列而亦有次也。僧名。彼律二十三云。
若不稱僧名。不名受具足。心念答。不出言也。大喚答
語麤礦。餘下。彼復云。不稱和尚名。不稱受具足戒人
名。如上。即胎閏等筭。滿者得。不滿不得。
無正文開。即無文開借衣鉢。及着俗服等。準論。大鈔
云。必誦十誦羯磨。依彼開成。盡養。養去聲呼。下二養
字上聲呼。無犯。以非親兒故。僧祇親兒彼此不聽。自
來兒養兒餘處得受。息言。不須問也。以父母俱亡故
負債。大鈔云。諸部但言不應。義準理得（此方有還意故）。尊勝。
僧寶也。卑劣。下賤人也。如法放。大鈔云。今有人放奴
出家者。若取出家功德經。若放奴婢及以男女。得福
無量。律中不明放者。但言自來投法度之。本不可尋。
言不可推尋舊事家。生義重故。買得損財。抄得損力
故。此三彼此不得。
他下。即他與奴及自來奴。據下。大師義斷。將非賤為
譏本。即為他所譏。如上云同是奴聚。則放亦不可。且
夫紹釋迦之種。實金輪之裔。安以庸徒輙廁高位。今
時不肖。但希力用。法器全無。斯亦自負耳。如奘師選
慈恩出家。陌上一見眉秀目郎舉錯踈略。乃嘆曰將
家之子矣。於是乎度之。為百本疏主。豈不光我佛教。
與後學誡之。如是語。即主家之語。以希彼再為奴故
犯重。佛邊有守護主。及本施主。須結夷。無者結蘭。餘
如下。鈔云。若得佛家牛馬。亦不得使。使佛牛奴得大
罪。僧祇寺主摩摩帝。互用佛法僧物。謂言不犯。佛言
波羅夷。
九等。即九品。若國皇許者。亦聽度之。如佛道論衡中。
勝蘭開化。與五嶽道士。焚教得勝。于時五品已上。揚
<pb n="965"/>
成侯。劉善峻等九十三人出家。時帝侍衛九品已上。
鎮遠將軍姜氏等。一百七十五人出家。此官人出家
之始。有名有祿。即六省五監等。有名無祿。如丁憂等。
有祿無名。如致士者。無名無祿。如除名者。小罪。多論
違王制者吉。
丈夫。案大載禮云。丈者長也。夫者扶也。言長扶制萬
物也。古之冠而成人。通名丈夫也。凡一切男女。若具
四法則名丈夫。一近善知識。二能聽法。三思惟義。四
如說而行。事惱。即寒熱飢渴等。理觀能制心修三種
觀也。事鈔云。以建心慕遠清節不群。卓然風霜不改
其操。鏗然憂憙未達其心。便為丈夫之貌也。
壯室。禮內則曰。男三十壯有室。女二十壯而嫁。當此
覊於情欲也。出家者少。故曰無任網正等。七歲即上
問答受也。揮下喻如有人以手揮空。豈能有礙。彩畫
作餅。豈能止飢。今喻空願而無隨行也。德瓶。智論第
十三云。持戒之人無事不得。破戒之人一切皆失。譬
如有人常供養天。其人貧窮。一心供養滿十二歲。求
索富貴。天愍此人。自現其身而問之曰。汝求何等。答
言求富貴。欲令心之所願一切皆得。天與一器名曰
寶瓶。而語之言。所須之物從此瓶出。其人得已。應意
所欲。無所不得。得如意已。具作好舍。象馬車乘。七寶
具足。乃至憍佚立瓶上舞。瓶即破壞。一切眾物。亦一
時滅。持戒之人亦復如是。種種妙樂。無願不得。若人
敗戒。憍佚自恣。亦如彼人破瓶失物。明下。有人得如
意寶珠。所願皆遂。損之失利貧窮匪遙。十事。如注所
引。
四句。今準和尚知不知中四句。先須明彼方解此意。
今為引彼自省此意。彼云。爾時有從不持戒和尚。受
具足戒。後有疑問佛。佛言汝知和尚不持戒否。答言
不知。佛言得名受具足戒（一句）。復有從不持戒和尚。受
具足戒已。有疑問佛。佛言汝知和尚不持戒否。報言
知。汝知不應從此人受具足戒否。報言不知。佛言此
得受具足戒（二句）。爾時復有從不持戒和尚。受具足戒。
後有疑問佛。佛言汝知和尚不持戒否。答言知。汝知
從此人不應受具足戒否。答言知。佛言汝知從如此
人受具足戒。不得具足戒否。報言不知。佛言得名受
具足戒（三句）。爾時有從不持戒和尚受具足戒。後有疑
問佛。佛言汝知和尚不持戒否。答曰知。佛言汝知如
此人。不應從受具足戒否。答言知。佛問言汝知從如
此人受具足戒。不名受具足戒否。答言知。佛言不名
受具足戒（四句）。今但於和尚位上。用小年借衣字。變而
讀之。則兩箇四句。皆可領也。並是第四句。不得為齊
年。前三句。不同衣鉢。何下。釋所以。不解。即上不知句
也。雖不知。亦不可也。次佛制小年不得故。計之。即計
算之也。本受無疑。又顯前諸句。若有疑者。決定不得
前開。開得戒也。反顯非是後計時。方開得也。
育王下。證聖人尚有癩病也。由是下。約四果為言。以
不受後有身故。有餘業。總集。現受也。梗選註云病也。
腫＆CB18318;（上文證切下武亘切）直視貌。掉慢。邪心動念曰掉。自恃輕
他曰慢。憒心亂也。故下。引證。賊住不知不名為難。授
戒闇昧故。亦非授非數。不足數中。後意。即示僧中復
問也。
一尋。八尺也。教師。即教授師也。餘僧。即餘九僧。中間
下。恐中間闊遠。非數上下之人。次第亦須相及。以露
相顯故也。恐有下。大師立法也。恐有人見譏之言。上
下相遠。今但令藂坐。則不相遠矣。斯曲就物情之見
也。
戒師和白。即羯磨師。對眾問難。先須白和言。此人豈
可足數耶。亦何須五。古謂四人亦可證受也。所制五
者。正為差出。及戒師白和。下入數故。準下大師。且順
古商略也。若望牒名正差。可言不入數。及後召入。教
授須在數也。戒下。望和僧時。似不入數也。然是白僧
為彼。後下。言正受時戒師在數。如下。彼律是戒師。和
<pb n="966"/>
召沙彌。即非差出故。始終在五收也。又為彼受戒人。
非是自為。故入僧攝。故曰俱為情事。為捉下。即教授
師。且為執持也。正當其務。正當教授之務。
何下。言何得專輙。便希為受。須先從僧乞已。方秉白
和僧問難。然後與受也。白已教乞。僧祇約戒師作法。
和僧已方教彼三乞。廣如彼第二十三卷中。行隨師。
即受後隨行。從師學通故也。
結集。如一翻單白差。優波離結集律藏等是也。互有
無者。以戒師不差故。和後問教授師。已差故。不須和
問也。先差後和。俱是僧義也。以下。顯戒師白和意也
少有差者。前則廣示。後乃略提。貴再審耳。占視兆曰
占。今衣鉢是得戒之兆故。今且將此以定問詞。下被
上達者。以戒法。下為六道福田。上則三乘因種也。通
徧。則諸天乃至如來也。
俱非問。言不名為問也。以不解了故。通有無。言有罪
耶無罪耶。若言罪則不分有無。非定意。本言也字。非
是定彼本意。乃助詞耳。兩音即邪與也字。膝下。舉童
幼小時。撫育長大。非父母而不能。今乃加害。豈近人
倫。天所不容。佛亦不度。
中音。中天梵音也。此方義翻曰生。若言阿羅漢。則翻
無生。以不受後有生故。又翻殺賊應供。如常聞也。此
下。解上無生義。
又難者。以僧有兩種故須分也。若破羯磨僧。則不成
難。破法輪僧。方成難也。今即屬後也。邪五法。因調達
立也。盡形下。列五非法。彼但執盡形之制。故屬邪爾。
又多論云。調達倒說云。八聖道。趣向泥洹。反更遲難。
修行五法以求解脫。其道甚速。故說為非法也。慧解
導前。猶人之識路也。行實隨後。猶人之依道而行也
善登梵天。如耆婆善心。為佛治病針刺出血。受梵天
報。惡下。即調達如前。即僧祇云。依舊文問。今時微有。
但是背如來教。妄言非法誘諸年少者。亦微有之。真
容。即佛正身形像。是佛滅後。今亦有敬之則光現。或
損之容有血流。得不為難乎。有下。第二師也。則與無
二亦白四諫故不疑。不疑像非佛故。餘下。如焚經卷
則屬盜論。
俗云。即尸子解也。得同。得同宿也。從重。則天子修羅
子故。有同宿犯重義。何者如天女有時下降事是也。
故輕不說。即地獄等來之既希故所不說。不讀觀音。
以觀音經云人非人也。言下。指彼解非人之詞也。即
下。指斥訛立疑神之像也。
耻聲。問云。汝是畜生不等聲也。大鈔云。脫有高達俗
士。來受戒時。語云。汝是畜生不。若聞此言。一何可怪。
應方便轉問。應語。是出方便言也。所引。即上引之。謂
此身中具男女根。正乖道器。汝今無不。此亦方便巧
問也。
良是下。如戒本云。共戒同戒。以共戒即受體共也。同
戒即隨行同也。受隨既同故。委問無容濫入。四分亦
爾。鈔云。及論作法。但問諸遮。似不問難。故曰亦爾。雖
然若律云。不問十三難者。即不得戒。故須問也。諸結
者。諸師準著問遮前也。僧祇有二。彼二十三云。教有
二種。若略若廣。云何略。今僧中當問汝有者言有無
者言無。云何廣。如僧一一說。今疏從一一下。是彼廣
中文也。已上彼約教師。在空靜處。告沙彌之詞。殘令
後悔。據理先悔已。方可重受也。亦部分不同。
二義別。即名與字義別也。名以定體。字以彰德。僧中
識者。即有名博識之者。初立己名。後朋友尊之。故以
字代之。如僧傳。真觀字聖達。疏主法徧等是也。愚下。
指不學人。謂名字一也。並下。言問時但改云。汝名何
等。則愚智齊曉也。轉名。如問云汝是大道人不。無正
斷。無文斷云不問不得戒。無損。如負債者。此方自有
還義。豈曰障戒。自下。離前隨難解外曰餘。然指略要。
須善問善答。不爾則非問也。
戒緣。是發戒正緣也。師資名字。即和尚名並自己名。
<pb n="967"/>
及已是丈夫也。此三人不可缺。以師則終壽所依。己
則正受之目。丈夫即有操可受。反此非其可也。增減。
如伽論云。聾聞羯磨聲者。得受五分。或有先相嫌。以
小小斥事。作留難。吉羅。
如鈔。即受戒篇中。教發戒緣一門是也。有師。未詳何
許人也。大鈔亦云。各隨境論。別鈔應有三十餘紙。要
而言之。不出情與非情。空有二諦。滅理涅槃。佛說聖
教。文字卷軸。形像塔廟。地水火風虗空識等。法界為
量。並是戒體。同下。彼云。上座一人補如來也。苟能如
是開道。令人得戒。趣解脫者。豈有異哉。
懷大。即上品心也。謂我今發心受戒。為成三聚戒故。
趣三解脫門。正求泥洹果。及以此法。引道眾生。令至
涅槃。令正法久住。如此發心尚是邪想。況不發者。定
無尊尚故。曰定難容納。如善戒經。彼云。云何名戒。所
謂七眾戒。比丘。比丘尼。式叉摩那。沙彌。沙彌尼。優婆
塞。優婆夷。菩薩摩訶薩。若欲受持菩薩戒者。先當淨
心受七眾戒。七眾戒者。即是淨心趣菩薩戒。如世間
人欲請大王。先當淨治所居宅舍等。在後。即納法時
此時下。言教授及正受之時促。不能廣張也。要須先
教令開心府。故大鈔云。必受前時。智者提授使心心
相續。見境明淨。不得臨時方言發心。若約臨時師授。
法相尚自虗浮。豈能令受者得上品心耶。但具依文。
即依此註文也。餘道。即解六道眾生。多是戒障。使猒
惡三有。而出離也。正報。自己身心也。
四問。白與三羯磨。各問各答也。僧祗十誦指註中引
文。計下。應先問云。何故此白中。言莫餘覺。餘思惟。餘
諸法事。不如是告者。將文通之。是羯磨竟。即結歸中
竟字是也。發戒足也。故大鈔云。謂將第三說已。云僧
已忍與某甲事竟。此時羯磨竟。依下。牒注以釋。即六
念法中。要分時分坐次故。須明記之。
有人下。解智論竟時也。剎那。約第一剎那也。律師下。
此約至誰不忍者。說是竟也。今下。大師理斷。二度。即
第一第二羯磨也。次第三。望前似是竟也。引後。即第
三羯磨。至說字時。可成前事。猶言豈可法成在前耶。
故眾下。若眾不說則成忍默。可說得成不忍。則成訶
破。理可通收。至後結歸時。方為定義。若然又不違智
論。羯磨竟。與汝受戒竟之文也。上卷。即結界中云。故
至竟字。結前點相。此義定矣。
一切。即三性中。俱發得也。聞出罪白。解上知時犯。後
睡不覺。解上不知時清淨。準下。彼既聞白已睡。尚得
出罪。顯今聞白已睡。應是得戒。今俱不作。謂三羯磨
俱不作。亦應感戒也。以白中已知作故。答下。前指沙
彌也。雖入無記。不妨作白。是和僧之本。由大眾同知。
後作羯磨。教意乃圓。則緣非乖也。若不作不成。
如人下。取例也。前事不犯。即不犯殺根本也。殺戒中
結罪既爾。則受亦非果。緣成。假眾緣所成也。前心異
作。即前明白心異後作時。迷妄心者。不成根本。故曰
無有業也。假緣方感。自己雖入無記。假他有記之緣
故。得發戒也。
不坐所教。即所教人。不坐殺盜罪也。以下。謂所教人。
起狂心故。若下。如教時是明白心。及所教到彼殺盜。
此能教發狂。三性之中。能教得殺罪。故曰但使遂本
意。能教得無作。今下出例。以從僧乞。例初時明白心
也。僧隨其意。例所教也。能乞雖入無記。所受且非。故
約所受明白心。發他能受無記心中戒也。
若如前例。即所教起狂也。前緣不具。如僧數少界相
漠落等。亦應感戒。但以能受有心故。後半。即但取能
教起狂。一半不具。亦同感戒之文。前半。即所教起狂。
屬前半之文也。今將所教類僧能受。雖曰有心所受。
若乃無心則不得戒。前半所教無心。能教亦自成重。
以受是緣具。緣闕則次不發戒。殺盜自約損境。境損
定當得罪。故曰不同前半所教也。
乃至起業。即始從發心禮僧合掌乞戒等。直至羯磨
<pb n="968"/>
未竟時。忽起不善。假前之善。不善心中成就也。教作
即教彼陳乞等。非不善得者。非謂一向在不善心中
得。皆由前有善心發故。無記及無心中。亦復如是。通
前共四種心也。
答下。不結亦成夏。如忘成及界得成前坐等。又下。受
是懸對塵沙法上。願遍發故。又期限一形。所以三羯
磨竟便發也。安居。期日為滿。復有前後坐故。須約日
滿方成夏也。極多。以境多故。戒相亦多也。約心。定共
通漏無漏心。道俱為無漏心也。
從緣。即塵沙萬境也。緣境既遍。戒亦同等。無量等。等
取大地無邊。戒亦無邊。草木無量。戒亦無量。虗空大
海。戒德高深。亦復如是。以此文證理通法界。今下。涅
槃云。戒有二種。一者作戒。二者無作戒。是準涅槃之
義也。
及以三者。何不更立作及無作。別為一種成三耶。相
假無作假作生。作假無作。延一形故。一念。薩婆多云。
一念色有身口教等。第二念中。唯有無教。得未曾得。
謂無始來。未曾得此白淨法。今念念中。悉能得故。則
短下。文闕。合云以作防非則短。無作防非則長。無作
起無所從。切疑。此一句悞。文與上同。以上云若但無
作。不能自生。二法。作無作也。道力所成。如破結道俱。
戒體頓起也。
三合。即作無作。何不合為第三耶。上是問數。此是問
合。義不同也。法體唯二。以作戒體是色心。無作戒體
非色心。又作與無作。名又差別。慈瞋五句無第三者。
律增一云。有五句語無第三句。時與非時此句無第
三。實與不實此句無第三。損減利益此句無第三。麤
礦柔和此句無第三。瞋恚慈心此句無第三。是為五
句無第三（已上正文。皆由二體不同故。如上。即非通萬境
等。
如人下。極香喻善戒。極臭喻惡戒。正執時喻作。放下。
有香臭在手喻無作。又無慇重心受者。如人執不香
臭物是也。雜心云。如手執香華。雖復捨之。餘氣續生。
非如執木石等。一剎那爾時作戒未落。無作又起。是
名根本善業成道也。若第二剎那。唯有無作。
如下。結無三合。陶家輪。範土之家。車上旋物。車體喻
報色。動轉喻方便色。故曰身動身方便。身動。阿毗曇
心論云。有教者身動。餘識。四三心性也。心論云。如受
善戒人。不善無記心中。彼猶相隨是也。成論下。彼問
曰。何法名無作因。心下。是彼答辭也。彼自引經云。若
種樹園林。造井橋梁等。是人所為福。晝夜增長。兩法。
作無作也。
善惡。即善律儀戒。惡律儀戒也。一下。即制斷諸惡法。
心論。彼第三卷業品中偈云。身業當知二。謂作及無
作。口業亦如是。意業當知思（已上偈文。彼自釋云。身業二
種。作性及無作性。作者身動身方便。無作者身動滅
已與餘識俱。彼性隨生。謂善受戒。穢污（即惡心）無記心
現在前。善戒隨生。惡戒人。善無記心現在前。惡戒隨
生。口業亦如是。口業二種。作無作性如前說。意業當
知思者。意業是思。自性有欲。今意業是無作性則不
然。意非作性非色故。及三種故。無作亦名不樂。亦名
離。亦名捨。亦名不作（已上長行。今言初念無作七種。一名
律儀。二名波羅提木叉律儀。三名妙行。四名業道。五
名波羅提木叉。六名業。七名尸羅。五種名者。除第五
波羅提木叉。及除第四業道。故曰五種也。廣如彼論
第十卷所明也。
警也者。警䇿三業也。古下。即韓康伯云。防患曰戒。體
狀。即二戒體性相狀。知受。知折旋俯仰處敬之受。而
未知所受之法體。是何耶。答如文。戒論。解戒律之論
也。行途。但明戒行之途道也。業理。即業體之理道也。
首題云四分律故。
假實。假即成論。實即多宗。以成實談空。多宗說有。以
四分一宗。分通大乘。故順空門也。根能見者。如雜心
<pb n="969"/>
偈云。自分眼見色。非彼眼識見。彼自解云。是故餘識
俱時則不見。以餘識俱空故。並下。有心方結。無心不
犯。皆是色者。顯不約心也。身口七支。皆約色論也。不
同此宗犯即問心。無心不犯。善惡業。不離身口所造
之業。此業即名也。又於業下。推其體者。即作無作是
也。
一者。所謂無作是也。異者。善惡業不同。略名。略善惡
業名詮體。但言作無作故。動靜。作為動。無作為靜。又
身動滅已。與餘識俱。體有肥羸。義屬動也。不隨四心
三性所變。義屬靜也。如諸塵。指所造色塵也。微細難
見。非凡所矚。例於無作。難陳其相也。如論。即多成二
論。
本宗。以四分虗通。無係成實。不滯實有。義勢相關。故
得附彼出體。故曰假名宗也。緣搆成者。假眾緣搆造
以成。正是作義也。多解。如下所陳。
色心。約五蘊而論。一蘊是色。四蘊是心。如[虔-文+ㄆ]跪求乞。
是身口作色。遍緣三世。起斷惡修善是心。以此共成
作戒體也。業具。即器具之具。皆但是心。即心王也。離
心無思。若離心王則無心所思。以心所思從心王起
故。若有心無其思。則不成其業。以身口是無記故。
十四種色。即眼等五根。色等五境。地等四大也。今身
口色。是此所收。故屬無記。非下。既屬無記。非成作惡
造善之性。則又不成善惡之業也。
色聲。色總身業。聲收語業。四大動。此師取假色為體。
是罪福性故。口業亦爾。不取實報聲也。但取聲上有
曲折表彰。名口業也。
問下。此宗即指成實。彼問曰。若無作是色相有何咎。
答曰色聲香味觸五法。非罪福性故。不以色性為無
作也。又佛說色是惱壞相。無作非惱壞相。不可得故。
非色性（已上論文。
何下正難。答下。意云我向所立以色聲為體者。不取
實報色聲。但取方便假色聲爾。一念。即初剎那時也。
以但了色聲總相故。非罪福性。第二念去分別善惡。
是罪福性。故曰相續色聲也。前念落謝。唯意識緣知。
意能成業。故云是罪福性。故論下。指成論不相應行
品。彼具云。有人言名句字。是心不相應行。此事不然。
即法名聲性。法入所攝（聲性為聲之體性也）。助成名句者。助成
音韻曲折也。
問下。應云思從心起。既用心為體。身口業亦從色心
起。應同以心為體耶。答下。外言思與心。同時而起。但
體別爾。故彼言心即是思也。然下。今立以心王。亦未
必便是心所思。思下。以非心外別有故。意謂舉心王
未該心所。言心所必屬心王故。得言離心無思。又下。
立外義。謂外道說身口二業不假心成。如說欲從對
生。不從心起故。說下。破佛言欲從心起等。離心無思。
無身口業。
身業相續者。前立相續色聲為體。身色相續終始可
見。聲名句業斷絕不續。非眼可見。意無所緣。故云應
無口作體也。青等。等取黃赤白黑。及餘色也。無記。即
聲當體屬無記。是發戒之方便爾。遠從要期生。約始
登壇求乞時說也。
又云下約世相論。實有斷續。據其始終為成一受。今
能受人求乞是始。眾僧加法是終。互假相成故。非就
一以辨也。又下。謂口雖落謝。身以表語故。
四心。識受想行也。三聚。以彼論有四聚。一色。二心。三
非色非心。四無為。共收八十四法。今當第三。又第三
一聚。自有十七法。今無作一法。當第十七也。是不相
應行攝。彼第二云。不相應行者。無作業也。
塵大。謂色等五塵。地等四大。是無記故。今無作體。非
無記也。形相。方圓長短等。十四如前。二十者。顯色有
十二。謂青黃赤白。光影明暗。煙雲塵霧（此局無記）。色形有
八。即長短高下方圓斜正（此通三性）。今無表非此二色也。
惱壞。成論云。是色若壞即生憂惱。又云有情有惱。非
<pb n="970"/>
情有壞。質礙。如墻壁等。有質像隔礙故。五識心所得。
即色等五塵。為五識所得。如眼識得可見有對色等。
無下。結歸非色。
緣知。緣慮即知也。慮知。即思慮知覺也。明暗。若意識
取色境等則分明。若單意緣落謝五塵則暗昧。三性。
善惡無記故。廣略。偏緣三世名廣。但緣一世名略。報
法。謂肉團心。如蓮花界方一寸。晝開夜合。為心王所
依處。是報得法隨其宿業。根有利鈍。上根人有七竅。
下根略有三二一。或全無者。
如經。即成實無作品中。自引經也。彼正云。精進人。隨
壽得福多故。久受天樂。若但善心。何能有多福。是人
不能常有善心故（以此證功在無作不因心也。又若無作是心不能長遠故）。又說
種樹等。福德晝夜常增長。又說持戒堅固。若無無作
云何當說福常增長。及堅持戒（已上論文。
又下。亦成論第七卷無作品中文。以但制身口七支
故。意無戒律儀。三性下。彼云。若人在不善無記心。若
無心亦名持戒。故知爾時有無作也（已上正文。意云。三性
之中。何故名持戒。良由前有受中無作故。以下。推所
以。先立難云。何故三性有無作耶。況無作從作生。今
三性之中。本無有作。云何有無作。由此下。是釋。謂此
無作業體。是非色非心。故今雖行惡等三性。本所作
戒。發得無作。不名漏失。當知此之無作。從先作上發
起者。又復應知。此無作若是心者。則隨三性之變。良
由非心故不隨變故。彼亦指成實。
色等。等取聲香味觸五塵也。非罪福性。反顯無作是
罪福性。故不可將色等為無作也。又下。亦彼論自引
佛說也。非惱壞。彼正云。無作中惱壞相不可得故。非
色性也。
問下。彼論問曰無作是身口業性。身口業即是色。答
下。意云是無作但從身口意業生。故說為身口業性。
其實非是身口業性。以身口業性是色。今無作且非
色故。又下。彼論正云。又或但從意生無作。是無作云
何名色性（以從意生故）。如下。若云無作是色者。且如無色
界。亦有無作。豈是色耶（已上皆疏主暗用成實文。
故下。引涅槃第十八卷中文。結證前非色也。觸對者。
身根能覺觸。餘根能對礙。蓋為有色故。今無作既無
此理。故知非色。雖曰無色。若善修方便。法體自具。問
至為體來。領上義也。
作下。正難也。意云無作是善惡性故。不用色為體也。
今作戒亦是善惡性。應非色為體耶。作戒依色。即正
報之色。用即方便假色。今作戒與二色同時而起。故
得用色為體。
實法宗。即多宗也。計下。以實宗與四分宗。計不同故。
不可約彼以出體。今所以明者。然律下。是釋所以。五
蘊五相者。謂五蘊各有體相故。且如色有遠近內色
外色等。亦有與實宗兼涉者故。可重出彼體。又俱是
佛教故。但由機見執計不同耳。五下。涅槃經云。如五
百比丘。問舍利弗。佛說身因。何者是邪。舍利弗言。諸
大德。汝等各得正解脫。自應識之。何緣問耶。有比丘
言。大德我未得正解脫時。意謂無明即是身因。作是
觀時。得阿羅漢。復有無明行識乃至五欲。即是身因。
爾時五百比丘。各各自說己解已。共往佛所說之。舍
利弗白佛。如是諸人。誰是正說誰不正說。佛告舍利
弗。善哉一一比丘無非正說。
三無為。俱舍云。擇滅非擇滅虗空無為也。廣如第一
卷中。四相。生住異滅也。雜心論云。一切有為法。生住
及異滅是也。皆色損益。如以身色殺彼四處（腦咽心腰）。得
死。此名以色損色也。反此則益名持。一支既。爾諸支
例然。若下。此說不從心結也。其下。其實不彼心念結
犯。何耶。以劣機不制心戒故。故涅下。彼自引證。既經
云無作色。又心論言假色。審知二戒俱是色也。
十一色。即眼等五根。色等五塵。法處無表也。五根四
塵。雖不可見。有耳根可對。故曰不可見有對也。餘香
<pb n="971"/>
等亦爾。法入。即能受者無作假色。即法處無表。非為
眼所對。非極微成。又非意所緣知。故曰不可見無對
也。
三色。即上三色。八色。香味觸眼耳鼻舌身。此八非作
戒體。無對。即用假色。是無作戒體。身作。始從登壇已
去。直至羯磨竟來。是可見有對色。口作。約陳乞時。是
不可見有對也。無作一發續現時。是不可見無對色
也。
五根五塵。此約實色也。各有分隔。故曰障礙有對。七
心。即六識并本意根。如眼識界。非耳識界等也。以各
有所對故。能緣心。如緣落謝五塵是也。今無作既非
三對。故屬無對也。
本報。即報得之色有好惡報。得之聲有清濁等。方便。
即於報色聲上。起折旋音韻也。方便也。聲不取報得
實色聲也。身動身方便。謂報得身處。是身之方便色
也。故取此為作戒體。皷動下。辨亦一也。以全體報色。
作方便色故。
又下。說亦異也。任下。如今世端正是酬過去之因。長
下。屈申或令長短高下。是方便色。隨今所設。非酬報
故。報下。謂報得之身是實色。唯無記故。方便假色。通
於善等三性。如今跪拜等。豈非是善性。既有通局。是
異也。報由下。又往業現起。約二世論。如下。水濕喻報
色。波動喻方便色。
問下。意云。方便若以報色為體。且報色是無記。方便
亦應是無記。何得說言方便通三性。而為記業耶。答
下。言色無善惡性。因皷動以成善惡故。
若爾下。責上答辭色無善惡也。心論下。彼業品云。善
者淨身心口動。如施戒等。不善者不善身心口動。如
殺生等。無記者無記心口身動。今約善戒。故曰清淨
心動身口色。兩現。外有善惡二緣。生內善惡二色也。
由下。轉釋上經論之文也。像轉從緣。喻所起方便通
善惡也。本面不改。喻報色是定唯無記也。唯是方便。
此簡非是報法二種。即身口無作。非報。非報色也。是
方便。是方使色也。
異色因異者。目方便色也。因者因報色也。謂下是釋。
報色之果者。以報色為因。方便為果（望後起昔名果）。是以下。
結二無作。非是報色。及方便色也。
餘二性。即惡無記性。非異色因等。等取非異色果也。
本受不失。只由是無作故。在此二心不失耳。惟下。言
此無作從方便色中。以辨成就也。作但一念。即三羯
磨竟時。第一剎那。由作戒落謝也。今無作既盡一形
故。非受中之作。若然則此異色果者。目無作假色也。
因者目於作戒也。以作戒發起無作。即作是無作假
色之因也。不作下。具云不作異色因異色果者。謂隨
中作是異色因。隨中無作是異色果。又非下。謂隨中
作及無作。從方便色心俱也。事止則無。並是戒因故。
文云以俱短故。明知受體無作。假方便成就於前緣
故。稱無表也。穢惡。即惡性現在。前言受中無作不識
也。隨生。即運運增長也。
非餘。即餘惡無記中。如論。即雜心。等者。等取惡作也
俱無記者。是顯色故。高下。屬形色也。故通三性。收善
性。由是善戒故。
三聲者。雜心云。聲入者三種。謂因受四大聲。因不受
四大聲。因俱聲。因受四大者。謂咽喉唇舌因緣發聲。因
不受四大聲者。謂風鈴樹等因緣發聲。因俱聲者。謂擊
皷吹唄因緣聲。彼聲一一有二種。謂可意不可意。今
疏簡第二聲也。今下。即第二因受聲。又是善性。收二
性善惡也。以惡戒亦發無作故。無記非業者。雜心云。
無記心羸劣故。局善。且望善能禁惡為言。若受惡戒。
亦禁善也。
始終。從請師已來為始。三法竟時號終。善而非戒。謂
但屬其善。而非是戒也。答下。若約要期受者。則名為
戒。以戒儀局故。餘一切善。亦名律儀。由律儀通行無
<pb n="972"/>
涯故。餘汎爾十業無要期者。是善非戒。
若唯一念。意謂。若但在三羯磨竟時。第一念得名作
戒者。以前登壇請師來。或有非緣。亦應感戒。令且不
爾。要俱如法故。須始終通收。為作戒體。口止下。謂彼
口之陳乞已了。心緣又不可測。故非耳聞。意雖近緣。
要通取三業。說始終也。若爾與論羯磨第一念名作
戒。莫有相違不。答論且就成滿時為言。非為以前不
名作戒。又妨下。此師意謂口雖落謝。身可表故。
桑榆下。解上獨樂之體。用桑榆木所成也。麝輪。比之
可解。恐新學未知。例作云。如麝獸是報色。殺者取臍。
是方便色。將麝香體米。用喻作戒也。香體散壞。唯有
氣在。喻無作也。若然豈有捨麝獸等。而獨取氣乎。今
作戒亦爾。
七種者。即七善律儀也。無色。此宗執言無作是色也。
下引證。亦同十種戒。即十種善戒。謂有莊嚴。釋上作
色。及成已。釋上無作色。謂無方便。即但有實報作色。
而無方便虔重色故。但有作色。無無作色也。
四大造。毗婆沙云。造是因義。能造屬作戒。無作從作
生故。屬四大造。俱舍云。四大造。即地水火風也。或名
四大種所造色也。更相障礙者。能造既有障礙。所造
亦可分之。既說可分斯成色性。雜心云。以作是色故。
彼亦名色。
出三有對。即障礙有對。境界有對。所緣有對。出過此
三故曰無對。今既曰色即屬有對。何言無對。一下。即
五根對五塵也。通緣非礙。以意根通緣諸塵。且非局
礙。又無作之色。與餘麤色別也。故下云非色者。不同
可見有對色。故曰色非色別。
金河。西域記云。阿氏多伐底河唐言無勝。舊云阿利
羅䟦提河訛也。正言㕧剌拏伐底河。譯曰有金河。是
產閻浮金處。去城西北三四里。西峯不遠至娑羅林。
即世尊在此河入滅。故曰金河已後。指南。即指南車。
今謂各能指示人之迷方耳。四部。一曇無德。二十誦。
三五分。四僧祇。故曰此方所傳四部乃斷也。殷盛也
不倫。倫等也。自晉。即五王子渡江南立東晉也。假名
宗。即成實也。出有部體。依成論出十誦戒體。是不得
宗耳。多雜。即薩婆多及雜心論。以此二論俱屬有門
論。彼文出四分體。亦失宗耳。碩大也。各用開律。或依
成論。或準多宗。任人依用。以俱是聖論故。
本致。大師要在約宗以判也。界品。具云心界品。出第
一卷。有作戒字誤。影喻無作。樹喻作也。謂樹動故影
亦動。又下彼具云。如世尊說。形質故是色。無作亦非
色。以作是色故。彼亦名色。
界品下。彼問云。色乃至識有何相。答礙相是色相。乃
至分別是識相。彼過去色雖不礙。曾礙故（即先曾礙也）。當
來色雖未礙當礙故（後必礙也）。極微一一雖不礙。眾微集
則礙。無作雖不礙。以作色是礙故。彼亦礙假宗四分
也。
實教。多雜也。神洲。戒疏云。此土神洲亦稱赤縣是也。
約下。以始則誦曇諦所翻四分羯磨。及下。即依十誦
判持犯。及多雜出體也。緩急。如十誦接俗楷定於時
數急也。御法例通於無準緩也。四分反矣不同。彼約
色。此約非色。是道理事。義全別也。依理言此戒能趣
三乘正理故。以理為體故。解云謂此聖法能為道務。
如鈔。即大鈔中。戒有大用一科是也。故律云。如是諸。
佛子。修行禁戒本。終不迴邪流。沒溺生死海。又戒經
云。若有自為身欲求於佛道。當尊重正戒。是則戒有
趣聖道之能也。
光師。準此即受五緣。以能受中五緣為體。即局人道
乃至得少法是也。此五若具。方感於戒。若然則以緣
作體。晉師。即東晉諸師。斯下。如光師下則約理通漫
為倒。齊末則拋體取緣為倒。河北則以空附有為倒。
江南則以假宗實為倒。既倒且濫。則宗途綱骨非一
體矣。理道義味成非僻矣。其間更欲摘掇揣度過濫。
<pb n="973"/>
則不可勝任。斥彈之言耳。

四分律隨機羯磨疏正源記卷第六

<sarticle>四分律隨機羯磨疏正源記卷第七</sarticle>

天台沙門釋　允堪　述
聖法。由此戒法能成於聖。雖凡夫中受。亦彰此號。隨
具身口為具。能損。損即是破。分成記用。即成善記業
非惡無記也。又此記業。能有力用。故曰記用。感下。如
大鈔。問云今受具戒。招生樂果。為受為隨耶。答受是
緣助。未有行功。必須因隨對境防擬。以此隨行。至得
聖果。不親受體。形俱。一受已後。終至盡形。即八種無
作。屬形俱無作也。相從。從作戒故。又自能起後隨行
故。所以成善記業也。若據多論。通四心得戒。故彼問
曰。為善心中得戒。為不善心中。為無記心中。為無心
中得戒耶。答曰一切盡得。先以善心。禮僧足已。受衣
鉢。求和尚。問清淨已受戒。互跪合掌。白四羯磨已。相
續善心戒色成就。是謂善心中得戒。若先次第法中。
常行善心。起諸教業。白四羯磨時。或起貪欲瞋恚等
諸不善念。於此心中成就戒色。是名不善心得戒也。
以本善心善教力故。而得此戒。非不善心力也。先以
善心起於教業。白四羯磨時。或睡或眠。或於眠心而
得戒色。是名無記心中而得戒也。先以善心起於教
業。白四羯磨時。入滅盡定。即於爾時成就戒色。是名
無心中而得戒也。彼論雖通後三心。皆由前有善記
業故。通感發也。如律。指十誦也。是色。屬善色也。
諸塵。即上依身口成。不離色等塵也。對說。即不可見
無對說也。雖下。雖曰多引明證。及所顯二戒。俱是色
也。中陰。死生二有中。其色微細故。豈約塵對。言塵對
則塵麤故。顯此是細色也。諸師橫判。如上所出者是
也。意言如此。言其戒體色量。意云如中陰色也。
別者。意謂何以作戒是色。無作非色者。分通大乘。有
施生成佛等義故。業下。善惡等業。若無心者。不成業
也。故下。前有門論。但約色為作戒體。今加於心。故得
勝前所執之計也。兼緣是色。顯正是心。異於前緣。異
前作戒色心緣也。強目。以前作戒既說色心。於今無
作。須說非色心。然本從心生。今且望前彰異故。強號
非色心耳。
還熏下。由初因心發得善法。又熏本心成善種子。然
後能感當果。有大用也。心下。謂心不可見。如五蘊之
中。但以名收四心是也。窮下。即窮出無作體性。各以
五義求之。且如非色者。以五義來證。一色有形段方
所。二色有十四二十種別。三色可惱壞。四色是質礙。
五色是五識所得。無作俱無此義。故知非色。言非心
者。亦有五義。一心是慮知。二心有明暗。三心通三性。
四心有廣略。五心是報法。無作亦不具此。既各以五
義。求之不得。故以第三聚非色非心為體。不知下。前
云強目。此曰何因。皆強立二非之號耳。
問下。既有種子。何得說有戒謝義耶。種由思生。即四
種思心。要約期尅。熏成色心種子。要期雖滅。種子何
窮。故有開花感果之功能力用。故名無作。若非種子。
如何將來有結果之義。故遺教經云。戒是正順解脫
之本。能為後習。功不唐捐。更能依體起修。功超前體。
故曰隨心無絕。豈同期願而有終焉。
圓教。則全約大乘所說。以下。由妄覆心故造業妄。妄
體雖空。著者成病。故如來立戒警妄。知非復本性淨。
不隨妄業。成妄流轉。盡苦源者。則不淪生死。便妄源
盡也。命召。即是善來得度。示本。即善來是也。傍緣。即
三羯磨等。受妄分前境。既曰終依心起。前境悉妄分
別耳。以大乘畢竟推心為主也。
愚人謂異。即不知本者。執心境之異。部分之殊。強說
有門以色為體。空門以非色非心為體。智下。以智人
<pb n="974"/>
了知能緣心所緣境。不離唯心也。以三界唯心。萬法
唯識故。今隨緣轉變。有彼有此。有染有淨也。
欲下。今欲令行人。了此妄情妄業故。使受戒以熏。誡
妄心令息妄復本。結作善種以為其體。然後使五分
花開。涅槃果就者。此亦如來示善權之意也。
故力有常。以熏種在故。能牽後習。使隨行而生善果
成也。起下。生隨行也。還下。此受隨兩法。但熏本心。為
善種子。含在藏識。如是漸漸息妄。使妄波不生。妄源
自靜。若下。即不能起功用對治。則忘心還熾妄業還
增。生死輪轉何有出期。即攝律儀。以律者法也。故配
法身。
以下推先過。故下彰今德也。以下。亦推先過。故下顯
今德。即攝善法。成善法戒也。苟善法成。則總乎萬智。
報身成。則酬於萬行。行由智立。故配報身。
以下彰過。憎愛彼故殺。愛己故存。如是作業。生死之
尖。今下。彰德也。前生則眾生也。化身佛。以化則無機
不應。以戒則無生不護。身戒理齊。故配化身。猶下。喻
化身普應也。如月在空。有水即現。化身周遍遇機即
投。涉言語。謂古人不識宗旨。妄有所說。今為出之。則
無迷宗。理有歸矣。
忪（職容切）驚也。焭（瞿營切）獨也。言但知驚懼。單獨守護耳。
不下二句。審上意。若下彰過。謂若不為出生死。則空
奉外之威儀。如斯持戒。不免生死。不下。如世俗士雖
不受戒。若能順於舊業令盡。不增長三界集因者。則
苦果自息。
百論。彼第一云。有漏淨福無常故尚應捨。何況雜罪
福。又云取福人天中生。取罪人三惡道中生。故無相
智慧。最為第一。為天下。彼云。持戒有二種。一者不淨。
二者淨。不淨持戒者。名中智人。外曰何等不淨。內曰
持戒求樂報。樂報有二。一者生天。二者人中富貴。若
持戒求天上。與天女娛樂。若人中受五欲樂。是名不
淨持戒。阿難語難陀云。如羝羊相觸。將前而更却。汝
為欲持戒。其事亦如是。身雖能持戒。心為欲所牽。斯
業不清淨。何用是戒為。外曰何等名淨戒。內曰行者
作是念。一切善法戒為根本。持戒之人。則心不悔。心
不悔則懽憙。懽憙則心樂。心樂得一心。則生實智。實
智生則得厭。得厭則離欲。離欲得解脫。解脫得涅槃。
是名淨持戒。如彼。即第一卷云。佛告舍利弗。譬如蝙
蝠欲捕鳥時。則入穴為鼠。欲捕鼠時。則飛空為鳥。而
實無有鳥鼠之用。其身臰穢。但樂闇冥。破戒比丘亦
復如是。既不入布薩自恣。亦復不入王者使[仁-二+(儿/又)]。不名
白衣。不名出家等。
今識下。謂上假實二宗所出之體。未是了義。乃同方
便假名字說耳。今考定之。終歸大乘。故曰域心於處
也。故經。指妙經也。具云十方佛土中。唯有一乘法。無
二亦無三。除佛方便說。又云復以假名字。引導於眾
生等。如命。護戒如己命也。浮囊。此喻精持戒品。大小
通護也。羅剎之喻者。經云。如人以羅剎女為妻。生子
則先食其子。次噉其夫。破戒之人亦復如是。現世惡
名。死墮惡道。
如上所斥。即前云。無思反本妄分前境。愚人謂異等
文也。難意云。須識大小宗途。豈令一槩。如斯辯論自
語相違。若何融會。若下。大小俱心者。上且據機分三
種之別。莫不皆從心起。而況志當歸一。良以仁者不
見前文。敘述出家七種大意。輙起斯問也。
沓下。即沓婆摩羅子。捨無學身。求堅固法。施下。即戒
本云。施一切眾生。皆共成佛道。捨下。如三十捨財與
僧。還復得用。不同他部一捨永捨。塵下。有部約根能
見。今宗約識能見。故不可以四分。全同小乘也。故光
師亦判入大乘。律限自作。如三師等。他人。如受戒人
也。
待緣。緣具成受也。答下。若約自誓。則不待眾緣。餘受
不爾。皆須之也。雖然追以自心為本。若無心者。不成
<pb n="975"/>
受也。
如牛二角。喻作無作生則同時也。有作無作者。是作
俱無作也。第二念。即三法竟時。第二剎那也。唯有無
作也。心論下。此師引二論。第一剎那具無作者。皆謂
形俱無作也。方便與作時。俱目作戒耳。作戒是心。無
作非心。故曰異也。水鏡喻作。面像喻無作。
後解。指前後起也。前即一時生也。作俱無作。正作時
有無作同起也。可言如牛二角生。則同時不妨形俱。
無作仍後生也。思業。思約受者。心業即業體。具者。釋
上具作無作也。
今解下。雖約同時。亦不取第一師義。以初師雖說同
時。不能分作俱與形俱之異。今師作俱無作中。已萌
形俱之因。義非斷絕也。由本下。因以成果。得果不絕
邊為言也。至後剎那。即三法竟一剎那時。二戒俱滿。
即作戒及作俱無作也。
非乖俱體。言其同也。形俱。即形俱無作。其因已起。但
未至果（此一正顯上一時也）還與作俱。但三法竟。第一念未落
謝時。同上。即與上作非乖俱體。不妨形俱因成未現
也。二是下。正釋果時無作也。示現。即前形俱之因。至
果時成現也。三下。即第二剎那。二形俱謝。戒體發時
盡一形來無作也。分二。正受及受後。通三。即因時無
作等。
多論。且標一論。其中亦有出成實者。作休業止。作若
謝時。此無作業亦止也。能牽於後。以因同為戒因故。
能牽後果也。不下。顯作則由心起。此無作不由心起。
由是無作體故。業量。以盡一形故。墮下。即一發續現
經流。四心三性。任運在故。
十大受。即前云勝鬘十受。備如前引八分。分支也。身
造口業。如人施物。言是聖者當起。有凡夫起者。即身
造口家大妄語。結口之無作。等者。等取口造身業。發
身無作。如深河誑淺。令彼沒溺。即口發身殺無作也。
無作品。出成論也。論下。出成實九業品。命終。若大乘。
則經生不滅邪見。以邪禁善。令善無作不續也。更令
者。事在之外更增從用。
善惡。惡如弓刀。例此可知也。間雜同時者。言此八業。
或間隔。或相雜。或同眨。或前後。且下。舉一通收。隨心。
亦名心俱。
入道。即無漏道。論云下。此遮外難。彼云。有人云言出
定則無。今言出入常有。雖在事亂。無作不失。但在定
道心中。轉增勝耳。何下。若云出定有者。何名定慧心
無作常生。背支入本者。即背七支。入定道本時。是背
麤入細。可說言發無作。反上則無。若然亦是隨定慧
心。入有出無也。無餘。即化火焚身。入無餘依界。身智
俱亡。方可說言無無作業。初果下。證上隨生死心。無
作常有。以此聖人見惑已除。得道俱戒。雖有貪非婦
不婬。若在僧中。惑心設起。則捨戒還家。故有欲飽還
來之事。故大論云。初果生殺羊家。寧死而不殺。此皆
道俱戒力。自然無犯。
答中從言至未有行來。答受義也。既下至隨戒來。答
隨義也。受下。示通局。兼染。若兼穢染心。則不發戒。通
持犯。以持則淨。犯則穢。故曰通也。皆依受故。由有受
故。則有持犯。輪翅。如二輪兩翅也。兩種。即持犯也。既
言隨者。則是隨逐受後而有也。
應非戒者。戒本防非。今既已犯。如何名戒。如前相領
者。前約隨從受後生。今謂持戒犯戒亦從受後生。若
解前例。不應致問。而況未曉。故以四種通之。前二屬
智。佛言有二種智人。一者從來不犯。二者犯已能悔。
後二屬愚。初雖未犯。已屬怠墮不學教人也。後則有
過不悔。為至愚矣。
乃是後時。於後字上。合有初字。以受中作在初。隨中
作在後。此既不久應在善收。如何乃名作戒耶。及終
行副。以後行副前受也。不名獨善。若作戒但名善。則
局狹不同。以不遍於法界上起要期故。宜作四句。一
<pb n="976"/>
善而非戒。謂十中後三是也。律不制單心犯。二戒而
非善。即惡律儀。三亦善亦戒。十善中前七是也。以不
要期。直爾修行。故名善也（今若云善則濫此句）。反此策勵。故名
戒也。四俱非者。身口無記。
八緣相。始從請師。終至第八對僧問難。合云請師等
八緣相。文作及筆誤。既□通釋上隨作戒三□義□
□□可分。
對別彰時。受對場壇受時。隨據正對境時。唯善性。不
通惡無記也。過境。即有過之境。境通色心者。如加法
持衣時。緣衣鉢是色境。如發諍中。緣眾僧善觀心邊
是心境。餘戒例然。不下。言心不能盡緣。由境不頓現
故。本釋上根。末釋上條。可即非現。言豈可即有非現
起故。治即作方便對治。由其觀能。如對婬修不淨觀
等。前非不起者。由觀之能也。
心因者。如以下品心為受戒因。終至無學。亦下品戒。
中上二心。即中品心得中品戒。上品心得上品戒。終
至聖位。亦一定也。優劣。如殺戒。對人境則優心濃。能
防則心重。非畜境則劣故心淡。能防故輕。
三品異。即上中下。謂隨中作戒通多品也。一品者。即
本受一品定也。今謂所防多。而能防少者。莫敵禦不
均耶。
受起下。答能防一品。所下。答防三品。重境。如殺盜性
重等戒。境雖是重。以難犯故。輕心亦可遣也。自下。威
儀中細唯吉羅。以易犯故。重心防遣。因下。若如此解。
則不可一例。約重心對重境。輕心對輕境也。妙下。結
成今意。倒謂功德。如云□欲不障道。打三百下得福
之義是也。
數齊。不妨無作因起。在作時果成當作謝。則免一種
之過矣。如上。即兩戒前後中。重發。如成論。戒有重發。
肥羸不定。隨下。隨中對境有優劣。則心分濃淡。是以
無作亦通澆薄淳重矣。受一。多論戒不重受。亦不重
發。罪不重犯。依本常定故。羅漢心中。下品戒也。隨多
者。即隨行有增微也。又大鈔難云。何故戒有羸不羸
耶。答此對隨行不論受體。以下。雙釋不通重故。釋上
受一。止下。釋隨多一念。即總作一念也。
實行。異上虗願也。非頓。如正修慈悲觀。對殺境時。無
暇更修。少欲知足觀離盜也。以行不頓修。次第漸成
故。為長。以懸擬一形故。從行善生。簡行惡時不生。此
與方便色心俱事。上則無四心間起。即善惡無記無
心。更互間起。本體不失。又任運三性恒有故。如下。即
比前二種作戒。解根條異中義同也。前云受為行本。
隨後而生。目為末也。今應云受為根本。隨依後起。故
曰枝條。
念念雖謝。即後念起時。前念謝也。雖曰已謝。不無後
念續起。於此不絕邊。為戒生因。故鈔云。現在相續心
中緣是也。不爾非戒以惡□死戒則不周。亦有五同
四異也。
斷相續意。□□先惑業上願悉斷之。強緣三寶及師
僧。業援即戒也。以戒能援護故。名受無作。從願行發
起也。僧緣。即人僧界法為緣也。情本。與下志意。皆目
受者。隨下。隨婬盜等境。起防制心。名為隨中作也。作
息下。謂對治成已。過非不起。功德續生。名隨中無作
也。
俱眼下。即受隨俱名無作。大師云。受謂壇場戒體。隨
謂受後對境。護戒之心。方便善成。稱本清淨故也。任
運。言任運從作後而起也。七非。身三口四也。三宗。即
色非色善種子也。
四下。受中無作體在對事防。與隨中無作一等。受體
形期。盡一形也。隨非防過。對境起也。莫非俱護本所
受體。即受中無作。能下。說隨中無作。相依持者。隨假
受生。受繫隨護二法。相藉亦猶輪翅。非是。非不也。言
此無作。不是作俱無作。顯作謝已無作常住。此約隨
中猛盛心修者。若輕浮心。亦不發也。
<pb n="977"/>
事息方有。待作落謝後。無作方生。此下。言此無作。不
與隨中作戒。對起防非。但是作戒防故。夫下。大師斥
古同名過。無作即是作也。無因過。事息方有故。今若
善解者。得害死屍。言屍有可害義也。涅槃云。若人斬
截死屍。以是業緣。應墮地獄。非非。下非訓不。
論者即成論。如人下。證過去境。又下。證三世境。過未
已謝。合云過去已謝未來未至。文略。問下。因上第二
義中慈功與行。何以異耶。七品。怨親各有三品（即上中下
成六）。并不怨不親為一品。合成七也。今隨境分慈。故亦
有七。故論。即多論增減。以惡心故戒則減。反此非惡
心是增也。由下。顯須遍發。豈可同餘汎汎之善行耶
現在相續。簡過未及間斷也。現在無非者。以現在剎
那中。無非可防故。何言不防。何得言不防現非耶。
緣在懸對。若約能緣心對所緣境時。未即有非起也。
願下。言發願欲除斷。不妨正屬能所緣義也。若下正
示。不定說非者。以正防之時。非若不起。即屬未非。非
若已起。即屬過去。六塵為妙行者。對境不犯。即六塵
清淨。又豈可只在無學耶。一境有異見者。即迷人為
畜。故云異見。今於異見中。能防過不起。蓋治功力強
也。反此力弱。則其非過去要行。懺蕩是坊過非。現在
未起。即屬未起非。纔下。說過去非。故下。說現在無非
殄已起。且殄是除殄。防是遮防。義自兩別。何言防過
去非耶。犯已依懺。蓋遵律法。今防不懺。正是其非。故
亦名防。局論。古說毗尼。但殄過非。不防未來。戒但防
未來。不防過去。是局也。如四下。謂言覔等諍已起故。
屬毗尼已殄也。今或四諍將起。明律之人善解。觀察
諍情。如法為斷。令諍不起。豈非毗尼亦有殄未非。何
得但言殄過去耶。
但防具。言受體但是防之具度也。其性性即體也。止
作。即止持作持。弓刀喻受體。執持喻隨行。前陣喻過
非。未非起現在。猶言未來。過非因今生起。如現在三
支因。為未來二支果是也。
名種。即罪名種相。以化教不分合雜。而懺不識。以不
知篇聚所收故。懺若通漫。罪亦不出。當起。即未來法
數。過去未來。約三世法數為言。依生。即眾生。損壞。約
六大。毀謗。約佛等。傳識。傳度識處。餘下。即非境情也。
一切生境。言無一眾生上不發也。此是定義。四分。即
身三口一也。不相離。以三者互闕。則善不具。不從一
切得。以上品心受。必無中下二心。故曰三品不俱故
一切分。具發七支也。三品意。下品心受五戒。中品心
受十戒。上品心受具戒。此下總束上文。四支身三口
一也。故分不盡。不發七支也。惡意不死。於一分眾生。
由有殺心故。某眾生。如但不殺四足。於餘並殺等。某
分我但持殺盜。而不持婬妄。
三處。此處持他處破。四時。夏持冬破。或但一月。或但
日中。某緣太平則持。戰鬪不持。但得善。顯善狹而戒
寬也。非所能境。即惡心不死。仍有殺心故也。以下取
例。若如此者。何名不害一眾生。而得戒耶。
若下。意云若只所能境上發者。則有增減過。文言損
減字誤。謂下。如前取例以釋。得捨得戒。捨戒必假因
緣。今自然有增減者則得捨。不假因緣。是有乖也。縱
下。言縱離得捨。不假因緣。復有何咎。群行之首。即戒
為罪行元首也。
未有有時。秋冬則未有。春夏則有。有時受戒至冬。豈
非有減。冬時受戒至春。豈非有增。只於能中。自有增
減。何獨如上致詰。
故下前後有。人死而識在故。得前後論。草死性永亡
故。不可為例。入般。則入般涅槃。滅身智。亦是於眾
生。永無戒應減耶。心謝。約聖人說。雖無犯戒心。以外
境在故。戒不失也。二下。正通上難。轉根。僧轉為尼。教
尼等戒。不現行。耳。恐復轉男。豈可更受。四下。凡心惑
在境界不空。施下。施則施惠。慈則慈悲。於一眾生。亦
得律儀者。與前普徧生境。俱無害心。方成慈行。豈不
<pb n="978"/>
相違耶。
將此下。答通立四。即下五八十具。可欺約妄也。四戒
婬盜殺妄。三因緣。用無貪等三。歷成十二。并歷酒戒。
共成十五。一切酒。草木米等所成者。入般。眾生入般。
約前四戒說不失。皆謂境謝心不謝故。
後取。取為妻也。依禮。即昏禮。三境。大小及口道。四處。
腦咽心腰。可下。如婬一處。餘處不壞。今殺豈可同耶。
以殺一處。三處壞故。不得立四戒也。命業。即性戒。七
分。即七支。智下。應先問云。口四之中。何故妄語在先。
將文通之。
三單。貪嗔癡也。三雙。貪嗔嗔癡癡貪。一合。具貪嗔癡。
共成七毒。過境。即五戒罪境。為七。開婬支。對三境也。
為八為十者。因明八戒十戒。如高牀等。皆約非情上
說。三十五。將七毒歷五戒。故成此數。遍生。盡法界生
命。上有四戒。
非情。即酒等五。一飲酒。二華鬘瓔珞香油塗身。三高
牀。四歌舞倡伎。故往觀聽。五不過中食。前八名戒。後
一號齊。通成九戒。以七毒歷之。成六十三戒。
得六。前五外。加不得投生金像銀錢寶一戒。以七毒
歷之。成七十戒。故曰准知。此律。即本部同發。身三口
四七支也。但結罪在第五篇。猶有具戒可受故。稱有
願也。
三種善根。亦無貪等。餘則例知。例餘法界。情非情上。
各得七戒。互起。即三毒互起。二三等分。應為七門。二
三。男開婬支為二。女開為三。便成女人九處。男子八
處也。六十三戒。七九成之。五十六。七八成之也。
自下。即於非情戒境上。各得七戒。以此例。餘法界之
中。得無量戒。故喻塵沙。金輪即金剛輪也。反罪成福。
福即持戒功德也。如明了論云。四萬二千福河恒流
是也。如是。例餘法界境上功德無量。所以位高人天。
良由於此。
打搏。打比丘搏比丘等。是殺之種類故。輕重。打提殺
夷故。二下。殺防命斷。打防惱他。又殺果打因故。善惡
法。即餘種類戒是也。
若下。意云。十業之外。若更有善惡法者。何以但出十
業戒耶。答如文。後三。貪嗔癡也。餘三五八十也。今且
論十。前四。殺盜婬妄。後六。綺語兩舌惡口。并意三種。
屬善非戒也。四人。即五八十具也。十善俱戒。以菩薩
持心戒故。亦下。以菩薩正制心犯。聲聞制以業思。故
曰同相。
羯磨通昧。以羯磨中。不牒戒相故。恐下。恐犯後進入
無緣。由一受以難無宜再造。十下。後說至十三也。
四下。若備論。四戒是初篇根本。欲廣其義。此恐文繁
故。指如戒疏也。誡其身心。令審諦恭謹也。且舉三號。
以佛通號有十。今且舉三。族姓女。因上文中曰善男
子。故對尼以示彼。則曰族姓女。蓋呼召異。餘文一同
沙門桑門。梵音轉耳。非為翻沙門為桑門。乏道。以沙
門良福由故。能斷眾生饉乏。以修八正道故。能斷一
切邪道。涅槃云。沙門名乏。那者名道。如是道者。斷一
切乏。斷一切道。以是義故。修八正道。為沙門那。今言
謙虗者。亦乃疏主。就門別作此釋。言我貧乏於道。是
以古高僧。多稱貧道是也。自牧。牧養也。以謙和自養
耳。先聖云。謙以自牧。取其意。取息惡行。是上乏義也。
非家以家者。即父母等家。今入空門是非家也。本習。
即在家時。身口七支等過也。
八喻。即取海八德。以為喻故。佛告阿難。大海有八未
曾有。一大海漸漸深。二潮不過限。三不宿死屍。四百
川來會無復異稱（阿含正符此喻）。五萬流悉歸而無增減。六
出生眾寶。七大身眾生居住。八同一醎味。四河。增一
云。四大河。一曰恒加。二曰辛頭。三曰婆叉。四曰私陀
波。四姓。剎帝利。婆羅門。毗舍。首陀。四子。懿摩王有四
子。一名光面。二名象食。三名路指。四名莊嚴。四子少
有所犯。王擯出國。到雪山邊。住直樹林中。歸者如市。
<pb n="979"/>
鬱為強國故。父王遙嘆曰。我子釋迦。因為姓也。僧祐。
即大師之前身也。孳（音茲）息也。
重輕。婬則舉重。不淨行舉輕。故引摩觸等。以配示也。
以皆是婬種類故。齊名不淨行也。總舉下。即前輕重。
收棄。收即摩觸麤語輕罪。犯殘行懺。收歸足數。棄重
縱懺還不足數。即學悔也。本防正列。即夷罪也。解脫
道論。彼曰。云何頭為戒義。答如人無頭。一切諸根。不
復取塵。是時名死。如是比丘。以戒為頭。若頭斷已失
諸善法。於此佛法中。謂之為死。是戒為頭義。
同前。即列相誡約答能也。除疑者。恐云燒埋壞色不
入己故。不犯盜。故持斷同也。呈示。合作懲誡也。至時
下。彼條部云。優波離從座起白佛言。若作減損意取
五錢。若過五錢。自取。若教人取。自斷壞。教人斷壞。自
破。若教人破。若燒若埋若壞色。是犯不。佛言一切波
羅夷。有人下。妄指此方二樹。與彼同耳。
黃細。約色與形辯。微砂。舉小以比。不在言在也。猶云
文不在茲乎是在也。今謂細蟲十六分之一。明在於
教耳。非可活。反顯是死藥。符祝。下文作周六反。或書
[書-曰+(且-二+人)]符印。或誦祝詞。不證得者。言自不證得也。無色通
收四定。如前羯磨言不可增減也。
隨人說相。言隨人受已。隨人說相。事在煩重也。至三。
如今三人。為一引也。前後。或遂人受戒了便說。或前
後總了通為說示。亦無在也。縱下。如前後俱不說。豈
可新受人。反致失戒耶。但三師七證。乖法式耳。
他仗。仗持也。言以他為依持也。如涅槃下。彼具云。有
人出世。具煩惱性。而少欲知足。乃至正定正慧。無戲
論等。不妨未斷煩惱為初依。須斯二果為二依。那含
為三依。羅漢為四依。然下。以魔亦能化作人四依說
法故。又須更立法四依。以辯邪正。經中。涅槃云依義
不依語。依智不依識。依法不依人。依了義經不依不
了義經。波旬說。證上魔或能作。云何下。言魔既能說
如何取別故。以教分者。准教不得畜八不淨財。及自
手作食等。今若反是說者。知是魔也。行四依。即糞掃
衣等。如文所列。
四依。釋上行字。八正。即八正道。釋上法字。四八。四依
八正也。然下。說行四依緣。須糞掃衣腐藥等。為內外
資緣也。心下。說八正道。由本迷故。以八正之。故下。合
結眾別。如說恣等是眾益。懺罪諸受等是別益。
立四意者。約行四依。以辯其意也。依法。即行四依之
法也。有待。言身有所待。衣食處等。闕則命不可濟。道
難成立。支立。支持成立也。前三。即四依中前三種。陳
藥。即陳舊腐藥。乃至略食欲處欲有欲。即下云治有
惡欲是也。
謂下。糞衣治好衣欲。乞食治好食欲。樹下治好處欲。
寂靜治有欲。謂治有無情執之愛也。如下科自明。轉
云愛取。轉上四種病。曰四愛取。故第八問云。聖種何
等性。答無貪善根性。若眷屬是五陰性。四種愛取對
治故說四。因衣生愛。因食因臥具因有無有生愛。仍
自註釋云。無有愛者。愛斷滅也。除上三及此餘愛。總
名有性（已上正文。今恐論意難明故。特為釋之。言於有生
愛者。謂有一類有情。愚昧而自思云。我雖為人。貧窮
下賤。不如有福傍生。願我死後。得為龍馬等。於此有
上而生愛著。佛令修聖道行。而求出離。得生好處。言
因無有生愛。無有即是無也。謂有一類有情。因苦所
逼。便起思惟。願我死後。永無此身。佛令斷除煩惱。趣
向涅槃。化火焚身。入無為依界。方免後有。
不立藥。即不立腐爛為第四也。答下。亦雜心論文。彼
云。依乞食攝藥故。又下。彼正云。又不一切時用故。藥
不別立。大師回文取易。故變論文。言藥不常須故。故
不別立。如薄俱羅。一生無病。不假於藥。未來捨輪王。
易者。以未得故。為易也。從答下。俱雜心中文。即下。大
師別引涅槃。成上義也。謂現在得財。不起貪名知足。
未來得財不生貪。號少欲。故合結云少欲知足。
<pb n="980"/>
四塵。色香味觸也。八微。四塵四微合言八也。故心論
云。色香味觸極微八種。如欲界中極微。與香合味不
相離。有香則有味等。文以四塵之麤。假四微所成故。
總言八微也。無貪下。亦心論文。以修上行故無貪也。
善五陰。簡不善及無記也。以於四境。皆起善心。少欲
知足故。多人方具。以頭陀有十二種故。蓋隨機各行
故。致人多也。離坐為五。合云離處。頭陀篇云。於處立
五頭陀。謂蘭若。塚間。樹下露坐隨坐。分身。不可約身
以分也。
四法。即今四依。眾緣。中根開百一。下根開畜長。若下。
示不可徧立也。則令中下之人。退道還家。三人。即上
中下三根。皆下。如胎衣迦葉故須制教。天須菩提故
須聽教。皆會道開遮明顯。
亦開上士者。此顯如來不至。盡形之制耳。十住婆沙
云。若有因緣。聽入塔寺。有通有局。不同外道盡形空
處是也。通道。無不為通入。三乘聖道故。道緣約外說。
道因據內明。
五法。即五邪也。唯制不開。要盡形也。酥鹽。等取魚肉
也。戒疏云。調說酥鹽味重魚肉損生。不具四義。制不
開則無慈心。下根不入則不稱機。既執一定故失開
遮。又是因立故非佛說。謂語下。示顛倒也。由佛說八
正為道因。四依為道緣。今乃反之。戒本疏。彼引鼻奈
耶云。諸佛常法食時。僧壞至暮還。須中間天人。無悟
道者。天地闇冥。若暮不知天地翻覆故也。
由厭本習者。即外道之法既厭惡心。切來投佛。法宜
先說四依苦行。後授戒法。故云後授。據下。申前說依
所以。恐後下。說先戒後依。故云知初戒故。前後雖殊。
機應不失。曰不徒然也。
止作二持。止持謂四夷。作持即四依。以俱言三號故。
離有為。即出三界。入無為道也。有作下。作則成犯。失
聖道之源也。隨因。因謂因依也。為避上依字故。轉為
因也。
分四。即於制中。又有四節。十種。四分謂牛嚼衣。鼠嚙
衣。火燒衣（此三彼國有者諱故棄之）。月水衣。產婦衣。若神廟中衣。
為鳥[啣-止+山]風吹離處者得取。及塜間衣。求願衣。往還衣
（至塚上返將來）。王軄衣。不問新淨上色。不得直用。須作袈裟
色受持。俗所賤者。亦據庸常之人說也。果達道君子。
亦不然也。如下。引孔劉證是也。未可與議。則未可議
論於道也。劉子名勰。撰書三卷五十八篇。窮悴無由
自達。及負其書。候尚書沈約。於車前獻之。約覽而異
之。遂呼登車定交。時人號此書為劉子。今出防慾篇。
彼具云。明者刳情。以遣累約慾。以守貞方接。所引二
句。章甫。三禮圖云。殷冠也。一曰是殷之行道之冠。章
明也。甫夫也。謂章明丈夫之美德也。縫掖。縫大也。掖
謂兩袖也。其被袖口二尺二寸。大於餘衣。乃儒之衣
也。嘉肴。賈達註國語云。肴爼也。凡非穀而食之曰肴。
芳音。謂金石絲竹之音。尚書云。酣酒嗜音。謙光。周易
彖曰。人道惡盈而好謙。謙尊而先。卑而不可喻。君之
終也。忍下。謂忍人之不忍。割人之不割。行人之不行。
是儒之君子也。況出家之士。而不能行乎。約報。盡形
之報也。四下。既答言能。何可後犯。
問下。意謂戒體既在白四。言下發合在羯磨竟時。便
問能持。今至此方問者。何太晚乎。不鑽謂研也。論語
云。鑽之彌堅。有生。即有識凡生。前下。先示婬盜等四
境。成止持後。示糞衣等四行。是作持。此戒與行為最
要故。受已先示之也。四相。即四依之相。知誰不犯。不
知令誰不犯。今既立誓。則知令己不犯也。不問道俗
以施通七眾故道相。以割截壞色。方是沙門衣相。
盜下次者。令下位人。合得而不得也。惡日。即惡鬼奪
人命日。坊亦僧坊也。亦須知者。知彼此二方。各得所
尚也。隨相。隨受訃之相。雖多大意。令淨心也。言淨心
者。無使別他。而自壅己等。分染。謂分有破戒等染。不
應福田。不可計之。故下引證。熱下示當果也。
<pb n="981"/>
招提。中含阿難受別房。令施招提僧。准此四方僧房
亦爾。平頭。此方并汾州亦多作此屋。上不起棟。橫鋪
散木。以土覆之中間。開溝泄水。極長十間五間。共一
戶出入。重屋。即樓閣之類。中高四廈。此尺尖相王大
殿。證中高也。叉手。兩木交加。若叉手也。大小便有用
治病也。如云黃龍湯是也。
酥蜜分二。即酥蜜各分二成四也。以體有生熱堅突
故。油體無異。故但一爾。共成五藥。
深防。若在後者。恐有乘儀故。忽犯。言莫輕忽有所犯
也。因果盡然。盡由皆也。汝今既善出家。福不虗棄。必
感善果也。故曰果必至也。受時二師。即羯磨教授也。
非下。即非隨行中和尚依止師也。具足滿。目七證也。
不慮妄受。言不憂慮。假妄而受也。至下。至說相隨機
而說。豈獨於此而為盡也。
如鈔。即師資篇師。他即依止也。二師。即和尚并依止。
離違。因和尚命終。出界等離。便致有違戒律也。五分
成立。即戒定慧。解脫。解脫知見成立。方可離師。識治。
能善了彼治過之能也。下四聚。提提舍惡作惡說。二
篇。夷殘也。俗年壯室。謂二十受戒。今又滿十夏。則成
儒禮三十壯有室也。累負。言連累負墮也。左傳云無
累後人。專獨。約不依他也。
天音。西天音也。又戒疏云。天語天書。唯居大廈。人云。
此方人言也。皇姨舅者。皇者大也。皆父母之族故尊
之。今餘尼稱母氏亦例然。便屢接形。於法或參。恐言
於形。亦屢許相參也。法還千載。謂能行八敬。則不減
五百年正法故也。此由如來深知機根。而施教藥也
同上。即同僧授沙彌法是也。注云加尼字。即云沙彌
尼也。增位。於尼下眾中增此一位。以僧中無故。勸學。
即六法也。難阻（上去呼）。適。爾雅云往也。歸嫁也。周易歸
妹是也。後喪從道。謂喪亡婦事後乃入道也。
文列。即下引律文說相云。是中盡壽不得犯等。既說
淨心。何止二年。故得說盡形也。二歲。即註引律本云。
女人過起。佛言與二歲羯磨。此則得淨身也。別教。六
法也。位下。在沙彌上也。三眾。下三眾也。實同。同沙彌
十戒體也。而異。不妨加學六法故。更從始學。即重具
二年也。
故有下。以兩日當兩年。或下。雖二年具行。而多犯六
法。若犯理須爾與。而輕忽不行。或少或多。於六法中
增減行也。都盧。猶言一時也。謂下是釋。謂式叉六法。
初受本法。及具足戒。一時成就。曰㮯樸戒。名無所稽
故。不足論也。
優長。優弘長遠也。百代無古。言無古今耳。一科皆歸
非法也。進戒。進受具戒。闕尼一位。以尼中立下二眾。
今若不行六法。即闕式叉一位。何下。言須受六法。方
可受具。
若下。若沙彌尼。須受六法。方得戒者。且如僧沙彌不
受六法。何以亦得具戒。無文下。言無有律文。開尼。不
受六法。便得具戒。二下。顯男沙彌。不須六法也。
年初。即年十八。正月初一日受六法。至年終是一年。
又至十九歲滿。又是一年。至二十正朝受具是。正滿
兩周年也。此則盡善矣。如是下。謂十八歲時。正月二
日受六法。望前少一日。乃至臘月晦日受法。則欠十
一箇月。畸二十八日。亦名為得。元日。即正朝也。最小。
亦十八歲沙彌尼。但在暮年。受六法。故名小耳。不違
教相。以一日當一年故。亦是二年。驗下。以一年周足
驗胎身。以子處胎多。則十箇月日。況今一年矣。豈下。
應先難云。若爾與前年。未授學法。正朝進具。有何別
耶。將文通之。意謂前以兩日當兩年。不可驗身胎故。
不可與彼同日而語也。
僧問滿不。即問行六法滿不。新受者答滿。又云淨。是
則無有愧色耳。何遽。遽忽也。恐失。言我若不急受。恐
失却聖位也。
五儀。即偏袒等。五⿰骨委（吐猥反）股也。俗作腿。言今時人互
<pb n="982"/>
跪。以⿰骨委著地。非跪之相。俱[銜-金+缶]。[銜-金+缶]和尚名故。須預請也。
以對異僧。異比丘僧也。必還從僧。以僧者眾也。得下。
以尊彼故。彼必授我法。是得敬意也。准相。即威儀行
相並同前。望壇。禮時儀軌也。故曰遙折亦得。遠雖得
法。以尼僧遙秉故。
不下。若不召入說者。知是戒我何法。故須列相顯示。
得罪即吉。輕重。如婬是重相觸是輕。有無。如一切大
尼戒。應學是有。除自手取食授尼是無。即是開人。尊
釋。如來法勝。釋說六法。不分自別。雖不分一二三等
數。文相自別。
明戒正體。是先十戒之體。非今所學也。但重舉本。以
生下六法。為誡勸耳。問下。謂不淨婬欲。沙彌已知。何
重舉那。如下。引例學宗。正是六法也。乃至。略盜殺。天
分者。謂婬盜殺妄。此之四戒。但前半是正戒體。後半
是正學宗。此則霄壤永別矣。無可對。言後二戒。更無
重輕可對。但且直舉。以為學本。又前四後半。正為護
前四重故。是深防也。後二人多憙犯。重舉以誡約也
增本位者。由增式叉之位。於大尼戒。亦須同學。學士。
謂僧沙彌。亦通發七支。及對萬境故。應名學法士耶。
尊彼沙彌。在二眾沙彌上也。如下取例。餘四。即沙彌。
沙彌尼。式叉。大尼也。
二緣。即自取并授食也。唯開下。言唯開式叉不從淨
人受食已。授與大尼。此約無淨人處也。不同下。即一
人受已。通及餘人。四眾戒。下云尼同下三眾吉是也。
理自從人。即自須從淨人邊受已。方可進口。
二學法女。即十歲十八也。本服。仍舊著五條也。以下。
要沙彌時。著縵衣故。一當（去呼）下同斯漸。言有斯漸變
也。為寒。為寒故聽重重著。豈為分上下耶。
緣起制僧者。三衣之始。本緣對僧。非約下眾。必若遇
寒。隨時助身之服。著用非制也。若下反詰。若許沙彌
通著者。不應受大戒時。方示三衣名相。故知非也。鉢
下。若據鉢。亦同三衣。沙彌未可受用。僧器受用。以結
奉僧故。得將常住別器足。以資於形有也。縱下。縱有
依十誦。許沙彌持鉢者。終是法未具也。大受。即受具
戒時。須用也。非制故不問者。即受十戒時。不問衣鉢
有無。驗知不須略。
為四者。即八善破羯也。為七如註。如上。即上顯相中。
然下。以羯磨統通一化三時故。委而辨之。法預尼。言
此一位。唯廁尼中有也。今下。一則無此難緣。二則價
少半國。設復有者。無二眾受故。十二歲學六法。則二
十二。方得受戒。故下。引彌沙部師為證然。也下。大師
立斷也。或堪持戒。宜從十二。反此未能宜憑。異解二
十二。
如常。即二歲學法年滿受具也。宋已前。即宋元嘉十
年已前。楊都。以眾鎧初至楊州。為尼受戒。則僧尼各
十。故曰還依中國。
異者重解。即下隨難解中。師傅。傅相也。魯昭公云。成
童不就師傅。父之罪也。累年。加大僧二歲也。二十餘
戒。具如尼單提（予甞註尼戒本三卷。欲知撿看可了）。就乞法中。乞恐是
請字。即日謂作本法已。當日便往僧中。彼戒本云。經
宿方往比丘僧中。與受具足戒者提。故曰得罪。
非解。則不失也。若下。如有隔日。為復更受本法。為即
用舊法。答下。以律無文。亦任後人取捨。雖下。大師約
理自斷。雖曰隔日。本法在奈。佛制本日往故。義有涉
疑。今欲免疑者。捨故本法重受已。即往僧中。乞受。於
理大善。故曰如法。如下。如結界等。若疑應捨已更結。
正是佛聽。界亦不須。即尼往僧中。不用更結也。
今量。量謂立量也。尼有下。將隨例受也。以隨行懺僧
殘。既假僧尼八人。行摩那埵。四十人出罪。今受中正
發戒體。豈可但二三尼往耶。僧軌。言羯磨是二眾秉
持之法。又是僧之正軌。所為在尼。即正受者。豈同前
指上謬解。
自然。即自然界。重加。但於僧結界上。重加唱結。以尼
<pb n="983"/>
望僧界。為自然故。不相叉者。尼結界時。當齊僧界上
唱結。不得兩界。互出入相叉。今作差字。然論中作叉。
恐古通用。
紛然意言。謂行事者紛亂。各信意言耳。謹下。是今師
義。今下。謂今取五分意。單列各作一行也。既云面各
相對。則東僧西尼。本法尼。在二眾之中也。鈔云。長鋪
兩席。使中央空。二三尺許。令申手相及。然下。僧尼相
對故。不□無源□也。縱下。大師義出。謂或避譏涉。尼
在裏坐亦好。如面南境。僧在東坐而西尼在北坐朝
南。於理通得。或若僧在前坐。尼在後坐。則成相背。非
成和相。
得聞餘法。為得聞餘羯磨不。答下。初句縱。但下奪。加
結。即加法結界。用僧下。言為許得入。何用僧更為受
具。中間人。上非大尼。下非沙彌尼。
犯罪。不應教之吉。以事證之。如八敬度愛道已。度餘
五百女。豈有十尼作本法。當知在大僧言下發戒。大
須立法。言大途二眾。並須立法。答下。若尼不結界者。
但成僧秉中容非別。謂於中容。非法別眾也。以無界
約束故。法用下。事鈔云。然此一法二眾同秉。各有別
眾。非界無以攝人。非界無以羯磨。若不信須結。但僧
獨作應成。事則不爾。故知須結。審委無疑。
請師。即請尼師也。何由。由因也。何因妄為師也。是故
須請。義下。言約義合有。但律無請之辭句耳。
罪名。男女入罪曰奴婢。義須轉勢。即轉語勢方便問
也。非女五。言有此五者。非正女也。
長引。即云汝學戒清淨不。答言已學戒清淨。前後。或
問邊在後。污男在前亦得。但於十三。不闕數者皆可。
今下。恐長引問時不曉。亦不得逐語而聲（句）。謂隨逐
人語。而作聲也。闕喻。謂尼說相文中。闕斷頭及多羅
樹心等四喻。故下。引五分通示。如前。即猒謂符祝抑
伏。禱謂憑託鬼神是也。
不得下。謂祝詛令彼受惡。使不違越也。多為下。點字
義也。限相。如云腋以下膝以上等是犯觸。齊限也。越
滅。違越絕滅也。以犯故非尼及釋種女故。一則違如
來制。二則無有所證。註。尼戒本。大師親註。尋本未見。
神思下。誡輕浮弄精神者。
非蘭若。以尼居蘭若。恐有賊難。若伽藍中有樹。亦可
行之。故曰何妨等。隨順。即八敬法。事鈔云。如此八法。
應尊重恭敬。讚歎盡戒。不應違是也。或可通收餘行。
<other>○釋衣藥受淨篇第四</other>
上明結前。義下生後。形有。謂三界幻有之身也。必須
假衣被外形。藥資內病。受納有法。故曰行相。累。患累
也。又累縛在生。即一報之身命也。老子曰。吾所以有
大患者。為吾有身。及吾無身。吾有何患。多隨妄心。恣
已。取捨也正觀。少欲知足及五觀也。乃至。略中夜著
第二衣。如衣法。即依揵度云。爾時世尊在波羅奈國
鹿野苑中。時有五比丘。往世尊所白言。我等當持何
等衣。佛言聽持糞掃衣等是也。
仙苑。婆沙亦云施鹿林。謂梵摩達王樹林。施眾鹿故。
亦號仙人論處。謂羅勝仙人。始於彼轉法故。是以如
來亦於此處。轉四諦法輪。度五拘隣也。道務。以世尊
出世。急在於道。於彼衣服立法尚疎。由非本意。後以
過起。故教生焉。
結使。九結十使。乃至五百結等。故四分云。懷拘於結
使。不應披袈裟。賢愚。彼說有一師子。名堅誓。身毛金
色。時獵師欲取之。乃剃髮披袈裟。內佩矛箭。師子遂
來相近。因睡以箭中之。師子尋覺。見著袈裟。念言此
人不久必得解脫。便說偈已命終。佛言師子者我身
是。獵師者提婆是。廣如第十三卷中。
如鈔。二衣篇引雜含云。修四無量者。並剃鬚髮。服三
法衣出家也。准此立名。則慈悲者之服。華嚴云。著袈
裟者。捨離三毒等。但莫專執者。意謂莫專執一處說。
不能廣其生信。若然者知何非道。言皆道矣。但專執
<pb n="984"/>
不許著者。乃妄之本耳。
如是下。四皆此也。如云一衣不能有慚愧。三衣能故。
乃至一衣威儀不清淨。三衣能故。各有所在。下衣院
內作時著。中衣上講入眾著。上衣說法入聚落著。五
百問云。無中衣時。得著大衣上講禮拜。小衣不近身
淨潔得入眾。無七條者。五條亦得入眾食禮拜等。
事抄。即二衣中。異傳。如四分云臥具。慧上菩薩經云。
五條名中著衣。七條名上著衣。大衣名眾集時衣等。
莫下。莫不由此方無名體相。故致異傳也。
總號者。增一云。如來所著衣。名曰袈裟。所食者名為
法食。大師云。此袈裟衣。從色得名。下文染作袈裟色。
味有袈裟味。俗下。此方字書本無袈裟字。或從音單
加沙。至後方添下衣字。乃云道服也。安大師。即彌天
也。梁僧傳義解科云。道安法師。外涉群書。愽物強識。
長安中衣冠子弟。為詩賦者。皆依之致譽。時人有言
曰。學不師安。義不中難。初蘭田縣。掘得一鼎。容二十
七斛。邊有篆銘。無能識者。有問於安。曰此古篆書。云
魯襄公所鑄。乃書為頴文。以此驗知。安師善字書學。
而言梁者。若據安師生在晉。今言梁者。恐載梁傳故。
六味。即甘苦辛酸鹹淡也。既言味。豈可是衣也。當知
在六味中收。如戒疏。彼云。文言作臥具。謂如被也。但
以三衣總號。此土先無。不知何物。而廣張有相。同此
被敷。故即相翻。或云臥具。或敷具。故僧祇云。敷具者。
三衣名也。又云如後坐具。此方有之。即物體相翻。體
相明了。三衣無故。所以有濫。世並迷名。都謂敷具。
如下取例。釋名。即漢劉熙撰。斯服。即袈裟也。如鈔引
經。彼引悲華經云。如來於寶藏佛所發願。成佛時。我
袈裟有五功德。一入我法中。或犯重邪見等四眾。於
一念中。敬心尊重。必於三乘受記。二者天龍人鬼。若
能恭敬此人袈裟少分。即得三乘不退。三者若有鬼
神諸人得袈裟。乃至四寸。飲食充足。四者若有眾生。
共相違反。念袈裟力。尋生悲心。五者若在兵陣。持此
少分。恭敬尊重。常得勝他。若我袈裟。無此五力。則欺
十方諸佛。又下。即上引偈云。雖被袈裟服。不能除怨
恨。則不應此衣是也。
畦畔。謂法之相。若稻田之畦。以分界畔也。四利。慈悲
喜捨。三善。無貪等。
引鈔。彼引華嚴云。著袈裟者。捨離三毒等。戒本。亦通
指戒本疏。內衣。謂三衣中。最在內故。高勝。以是入皇
宮說法衣故。又在二衣之上故。僧伽翻眾者。若順上
義。梨合在上。僧伽下。以向云伏外眾故。又梵語多倒。
例如智論云。槃名為趣。涅名為出。又如四分之義也。
五下。鈔云律中無五七九名。但名安陀會。乃至僧伽
梨。人名七九條也。從價。鈔云七條者名中價衣（餘二可准）。
寒暑及輕重者。分別功德論云。為三時故。制有三衣。
冬則著重。夏則著輕。春則著中是也。
第二門。即此門是。犯捨過財。即曾經犯捨墮。未捨懺
者。鈔云。興利販易得者不成。律云。不以邪命得激發
得相得。犯捨墮衣。不得作等。言略事含。謂註中但言
邪命。是言略也。而含攝四邪五邪等。故曰事含。
如經下。寶梁經。周那沙彌。洗糞掃衣。諸天取汁自洗
身。二下。經云占想吉凶。仰觀星宿。推步盈虗。皆所不
應。激發。激動彼心。發彼施也。四下。顯異惑眾也。言下。
大釋論云。淨目問舍利弗。乞士者有四種食。合藥種
植田園。名下口食。仰觀星宿。名仰口食。四方巧語。名
方口食。呪術卜筭。名四維口食。
害名。律云。蠶家乞綿。用成臥具。為俗所訶。名殺生也。
佛因制戒不服之。縱得已成。斬壞塗壁。此則永捨極
誡。今五下。章服儀云。大唐寒外。三垂海濱。大夏諸蕃。
有佛法處。所被道服。皆資氈布。無用絲綿。斯良證也。
此土齊魏名僧。周隋高勝。所服大衣。皆資以布。雖未
委教。暗與文同。豈非慈側之深。法衣依法也。但下。若
離殺者手。亦應慈念耳。又化女織絹。非蠶口之物。此
<pb n="985"/>
則如來所服。事載靈感傳中。順道者。要作青黑木蘭
三色也。
錦下。示非法色也。章服儀云。如世朱紫。非榮達則無
服之。異等例也。不正壞色。唯釋門所懷。別邪正也。九
十六種外道。其徒不倫。或裸或衣。或素或染。莫有定
者。釋門不爾。俱服染衣。色非純上。絕於奢靡。又鈔云。
若細薄生疎。綾羅錦綺。紗縠細絹等。並非法物。律云。
文繡衣不成受持。
澄公。梁傳云。竺佛圖澄。西域人。本姓帛氏。少出家。清
直務學。誦經數百萬言。善解文義。以晉懷帝永嘉四
年。來適洛陽。志弘大法。善誦神呪。能役使鬼物。以麻
油雜燕脂塗掌中。千里外事。皆徹見掌中。如對面焉。
亦能令潔齋者見。又聽鈴音以言事。無不効驗。至建
平四年四月。天靜無風。而塔上一鈴獨鳴。澄謂眾曰。
鈴音云國有大喪。不出今年矣。是歲七月石勒死。子
弘襲位。少時石虎癈弘自立。遷都于鄴。稱元建武。傾
心事澄。有重於勒。乃下書曰。和尚國之大寶。榮爵不
加。高祿不受。何以旌德。從今已往。宜衣以綾錦。乘以
離輦。朝會之日。和尚昇殿。常侍以下悉助舉轝。太子
諸公扶翼而上。主者唱大和尚。眾座皆起。以彰其尊。
澄嘗與虎。共昇中臺。澄忽驚曰變變。幽州當火灾。仍
取酒灑之。久而笑曰。救已得矣。虎遣驗幽州云。爾日
火從四門起。西南有黑雲來。驟雨滅之。雨亦頗有酒
氣。救氏神異極多。備詳本傳。不可下。南山誡詞也。意
云。何苦慕彼著衣。不慕彼神異。苟有彼之才之美。此
衣亦可著也。
如鈔。彼引僧祇云。青謂銅青。黑謂雜泥等。木蘭者。謂
諸果漿等。又四分云。若青若黑若木蘭。一一色中隨
意壞。諸下。指袈裟翻染。義乃通漫。且如諸色非染不
成。何止袈裟。是則非尅定也。今下。彼云善來比丘。瓦
鉢貫左肩青色袈裟赤色鮮明。大師云。准似木蘭色
也。謂赤多而黑少。非同南方正色。故論云。若見著五
大色衣比丘。有智慧者。當言此是遭賊失衣比丘。
可即體同。言豈可即同東方正青色。北方正黑色耶。
木蘭。鈔云子於蜀部。親見木蘭樹皮。赤黑色鮮明。可
以為染。微有香氣。亦有用作香者。又章服儀云。木蘭
一染此方有之。赤多而黑少。若乾陀色。經云。見我弟
子被服赤色。謂呼是血。論言我著赤衣映珠似肉等
是也。今有梵僧西來者著此色。即其證也。然赤為正
色。微有差殊。此土真緋。僧祇所斷。明知不正。即袈裟
色。
五分下。彼云。肘量長短不定。佛令隨身分量。不必依
肘。鈔云。雖爾亦須楷准。故十祇中。各立三品之量。今
准薩婆多中。三衣長五肘。廣三肘。若極大者。長六肘
廣三肘半。若極小者。長四肘廣二肘半者。並如法。若
過若減。成受持。以可截續故。衣身。即衣體也。葉相。謂
條葉相也。
下二。五條七條也。章服儀云。餘之二衣重單兩許。糞
衣五衲無論重數。若下。諸部會通。僧伽梨者。唯複無
單。例下。重數既多增減之量。可比下。二衣文不可令
小也。以是尊重說法衣故。至作時。可自比度量料也
既聽。聽單作也。是制。制多重也。大儀。謂尊重之儀也。
取受衣之時。即冬時也。分別功德論中。制有三時。今
既在冬時。則輕非分也。章服儀云。但以變在人情。不
惟源本。本在遮寒。單疎非分名分。但云安陀會。乃至
僧伽梨。未見言五條七條。以相別之。
九品者。麤分三品。細分九品。則一品中。有上中下也。
多論既約條數分。例前五條為下衣。七條為中衣。義
不失。
謂四下。合數也。俱舍頌云。四州四惡趣（成八）。六欲并梵
天（成七）。四禪四空處（成八）。無想五那含（成二）。已上共成二十
五有。疏言四有即四洲。淨居即五那含天。以那含果
人。雜修靜慮。生五淨居。
<pb n="986"/>
所下。始五條終二十五。俱是隻數。以奇屬陽偶屬陰。
陽主發生。陰主肅殺。故取陽數也。如鈔。彼引雜含云。
修四無量者服三法衣。知慈悲之服也。
刀謂割截故。色謂染壞故。體謂十種糞衣故。長多喻
聖增。短少喻凡減。互乖。謂長不依量也。受取依教。可
以截續故。犯缺。以不加法。義同無衣。為下。為遠離罪
故。必當受持。若不加受。與無衣同。故言犯缺也。著下。
釋註著用得罪。義乖慈梵行。或條多而成偶。非慈育
也。或長少而短多。非淨梵也。
通別短長。謂短通而長別也。六事。一浣。二染。三舒張。
四碾治。五裁。六縫。莫不下。制截是本也。不足則任聽
揲葉。以至於縵。此則成未也。故下云有思割本等。意
可見也。如別。僧祗葉極廣應四指。極狹如積麥是也
為了縫文。恐有但解了律之縫文。便乃執縫為是。以
四分但云縫僧伽梨故。十誦下。彼又云。却刺者。是佛
所許。如法畜用。直縫不得。是世人衣。為異俗故。又防
外道故。又云。以一尺二尺物補衣。皆應却刺。若直縫
者。衣主命過。應摘此物與僧。及與看病人。
以下。准此左肩上。常以衣右角覆故。出毗奈耶律。章
服儀云。所以西來聖像。東土靈儀。衣在左肩。無垂肘
膝。威儀不壞也。今則不爾。或有縫帶長垂。銀鉤現臆
金玉之飾。亂舉於蒙心。華俗之結。觀縷於道服。佛𦚾
萬字。條條間施。在尼師壇。坐坐成罪。況復綾羅紗縠
絲縷。已是蠶衣。文綵輕疎。約教彌成俗服。斯蓋並乖
正則。作者詳之。聞下。引儒教證。欲使改訛也。
以緣周下。此准多論意。若善見中間破則失受。乃多
營衣。由不敬故速破。速破故多營。故惱施。然今又多
營餘聽衣也。故大師云。今時夏末一月作衣。但計裙
袴之少多。衫襦之厚薄。綾細之精最。靴靺之新華。唯
彼法衣。置而不問。是則重三聖之所輕。厚九流之所
薄。用斯矯世。不亦悲乎。當知慣習所熏。在心成種。輕
聖所重世世常輕。重凡所輕世世常重。如何開導靈
府。預善來之命哉。律中下。彼云。若逢奔車逸馬。當在
上風避。若有泥棘道迮者。不得揩突。門小側身下者
曲身。故曰稠人等。必中。即六年內也。如三十。即戒本
云。若減六年不捨故。更作新者。除僧羯磨。律云。有比
丘得乾痟病。糞掃臥具重。不堪持行。佛言從僧三乞。
更作新者。當白二與之。此則不滿六年也。以下。三世
諸佛。皆著此衣故。
五緣者。四分。衣法有五緣。留僧伽梨。一若有恐怖。若
疑怖。二若雨若疑當雨。三經營僧伽梨。四若浣染。五
若深藏舉。著紐。律云。若衣無紐。隨入家家。得越心悔。
有而不著。越毗尼。為緣。即衣下壞故開。餘習。貪慢心
也。
受後。即受戒□方持。衣大。約言先持大衣也。律既無
文。致使隨情妄執。已上先出古人之非也。
今下。顯正義。衣鉢既為受戒之大緣。宜從五分受前
為正。兩時。一教授師出眾問難時。二在戒師前為受。
故云任機等。大鈔云。受後方持者。亦隨兩存雖然戒
壇經云。諸部並在問難前。今時在受戒後。無文可出。
不足行用。
前令下出古義。儀下今斥。或下。謂未得本意。隨人抄
出。意下。正立法。餘兩。五七條也。肩上。謂坐見初安肩
上。後令在左臂衣下。却為如法。有三。即衣鉢坐具。須
坐下。生受尼師壇法也。自餘。即餘雜聽衣也。
互加。如縵衣。通三種受不。又五七條作大衣受得不。
答如文。上文。即五分加僧伽梨作。下二衣下。二衣作
伽梨受。
隨名。如云縵安陀會。縵[鬱-山+止]多僧等。有六。七條有二。謂
割截揲葉。五條有三。謂割截揲葉複葉。縵衣有一。共
成六也。無正衣。如無大衣。有二七條。一為正受。一作
從大衣也。通前正衣。即十八品大衣。更加此六種故。
成二十四也。餘二。即七條正有二品。從有二十二。五
<pb n="987"/>
條正有二品。從有二十一。各有二十三。通有□從故
也。并縵衣□□故成二十四。通合言之。成七十二種。
三衣縵通三處。合為一也。
綺支。即祇支也。亦云僧却踦。梵音異耳。此云掩腋衣。
是尼五衣之數。故須加法受。已此與僧不同。故下言
此二不通僧中為制衣。別位。即式叉并沙彌尼。屬尼
中。故云別位。四衣。五條。縵衣。覆肩衣。綺支也。依論。即
多論。上下二衣。一當安陀會。二當[鬱-山+止]多羅僧。他緣。奪
失燒漂等緣。可權將僧尼三衣著。亦須反披之。成縵
衣相也。轉名。但改比丘。為式叉沙彌某甲等。
更下。言若更細分。恐成雜碎。講者至時分之。不出其
文。律無受之辭句耳。故使妄說尤多。
無離。言不離宿。即是受持。若下正斥。若不曾加法。何
以律文云。若疑應捨已更受也。自犯罪。即缺衣壞儀
二吉也。由下。以不受則違失律法。故須受之。
有下。有師用僧祇辭句加法。此是文不類也。以彼律
一夜通會。四分專局明相。緩急既別。何成一體。言明
相者。多論。有三種色。若日照閻浮提樹。則有黑色。若
照樹葉。則有青色。若過樹照閻浮提界。則有白色。於
三色中。白色為正。離衣至明相出犯捨墮。十誦□彼
同護明相故。
或先下。謂先受持。後有難緣。如四分中。若失想道斷
難緣等失受是也。今難事訖。疑心復生。衣失受不失
受。既未決之。故須捨已更受。是如法也。問下。如疑不
了。即屬無知。今何不結罪耶。答下。謂忽從事起。非學
能了。故佛開之。地了。即明相現。地色分明曉了也。
重結罪。即不學無知也。外緣。或難緣財少難得者。亦
開如前。五分次第下成事可例也。有則單作結犯不
疑。若見下。證非色不成受。有緣開暫著。非下例證。非
複不成受。若有緣者。亦開暫著。如上。指前辨重單中
上二大衣。七條。同加安陀會。謂將上十八品等。同加
作五條衣受。演示。即須知牒安陀會。是今闕故。正受
二十五條。是別牒從者條數。不可一混。何下。意云何
故開牒大衣。作五條衣受。況衣本別故。心又了知。如
何通耶。如下。是釋借衣。如俗中有被。尚許借之。有懼
者。當時人或有懼此行事成非。遂將大衣縫合。諸條
葉明孔。唯留五條明孔。作割截相。表是五條故。今下。
正自言□□通上下。今正衣通之何咎。何須縫合諸
條二眾。僧尼□。
□鄭猶此方楚夏。鄭衛音異爾。如衣軆。看其條數。長
短隨時。牒入若干。若局牒一品。則反成局狹。故以若
干字替之。欲通收九品耳。
此下今斥。言此不名如法語也。若律中止有一戒。言
下眾結吉。或可戒本中全失一眾結吉之文。可言剩
也。況復諸戒皆有。何剩之有乎。論即多論。如注引者
是也。
以輕易重者。寧可犯闕衣之輕吉羅罪。不可犯離宿
之重隨也。若下。如欲免離罪者。除僧羯磨方開。以下。
即以輕衣替重衣也。餘下。此外更無開文。換易。即獨
住比丘三衣中。須換易心念捨也。壞相。善見中間壞。
多論緣斷失是也。或下。即捨故受新。是緣隔作。即遙
捨是。得罪。離衣提也。俱句。三亦捨衣。亦得罪。如以輕
易重。四非捨衣。非得罪。專受持者。
三一。受三說捨但一說者可耶。如下引例。捨戒一說
尚成。捨衣一說豈不成乎。問下。何以結界解界。同是
白二。亦是相違故。答下。結界是僧法故。結解俱白二。
餘別。即餘別法。不可類結界眾法也。
昌言。正教明言非。謂不重□□。以世所共行故。不可
從古。即不須□量也。鈔云。今則□張衣相不同本法。
但云如法作。不言肘量。應成知非法。既言如法。自簡
知非法也。
如文。指注無人反顯有人。須對首捨。坊道。僧坊道路
也。僧祇下。引例也。雖有非數。設界內有比丘。非足數
<pb n="988"/>
者。對亦不成。如下。且如結小界戒場。大意亦在防惡
比丘。及免數集之勞。眾法尚開。今何苦約。又如捨墮
本對僧作。令若無人。亦開對首。斯可照也。若爾說戒。
何故待人。將不下答通。彼此。則僧私同遵也。任情安
者。或可待則待之。不可則止。未可例。今心念於道路
求之。言中不了。以獨作時無彼此。問淨主之義。是不
了也。後若有人。故須更說。
故下。疏云。心念淨法。既是別人。捨心難盡。且令轉換
得延時限。終須對說。方始究竟。如別。即鈔中十五種
自然界。各各別護是也。
須離。離男女近處。不得護衣。不爾則有離罪。斯例。如
與女同坐等。皆為涉譏故。除村。結攝衣界中。除村村
外界。豈非限約。兄弟分齊。鈔云。如父母兄弟兒子。若
異食異業。雖同一處。事各不同。是名族界。外道以□
不同故。樂人。歌伎惑人故。王來。有威勢故。如此等處。
俱不得置衣。常須近身。取水。鈔云。別界者。若作食處。
取水處。便利處。皆失衣。即下指離衣戒中。梯鑰。有梯
可登出入。有鑰可得開戶。反此名失。
別疏。即戒本疏。羯磨。即作法。攝衣。如前已解。皆下。皆
在戒本所收也。理宜同護故。
為身。以彼袈裟在上。如五分法塔故。為衣。即三衣。臥
具。僧氈席之類。通三世受用。故須護之。穢溢。恐流洩
故。
佛在人倍。言佛在人中。身過量一倍也。律呂。六律六
呂。十二管。并斗尺秤量。皆起於黃鐘管。亦依周定也。
相遵。則通長五廣四也。毗下。四分七百結集中。䟦闍
子擅行十事。便於閻浮僧斷了。言十事者。一非時得
二指抄食（彼謂少故不犯）。二二村中間。不作餘食法（彼謂兩村
之間非得食處）。三寺中得別眾（彼見邪正即分。各作成法。便謂同見亦得）。四後聽
可（謂先作羯磨。後說欲亦得）。五得常法（執陰八事為常）。六得和合食（謂酪是酥
類可和合食不犯足）。七共鹽宿得食（見盡形藥開無同宿罪。今無法加故不合）。八飲
未熟酒（彼例果漿得食）。九得畜不截坐具（如今文也）。十得畜金銀
（寶在己邊作淨主物想謂言得也。但下。伽論云。不接頭者墮。如法者。
准初量已截斷施緣。若坐時。膝在地上者。依增量。一
頭一邊接裨之。此是定教正文。大師云。不依此法。一
生無法處坐。
僧祇下。通釋注中僧祇文也。注中屈頭者。即屈尺頭。
轉量縮量。即未挄張。後量水濕量亦束衣令皺。後乾
時長大也。至廣長作者。至猶極也。除下。反上句。意云
若除上非外依教而作。則正法生己身也。兩塗。即上
廣作。及依教也。增下。雙遣著也。鈔云。執則障道。是世
善法。違則障道。不免三塗宅身。宅居也。言坐具是居
身所履之物。故僧祇云。唯得敷坐。無有受者。言今時
無有加法受者。
說下。以畜長者。方次開說淨。若初受便說者。則無教
為准的也。況復善見云。坐具須受持。不合淨施。此明
文顯。不說淨也。非道標。不同三衣為道標幟也。諸下。
謂諸部未見說坐具染作何色故。大師約義。須作袈
裟色也。
律開減量。律不犯中云。若減量作。今若加法時。但云
如法作。亦得替文中應量字。方文。俗中貴士列飲食。
可方一丈也。
種食。猶種種食也。後式。彼律云。佛在蘇摩國。作鉢坏
（未燒者）。令窰師燒成金鉢。次成銀鉢。皆言王若知者。謂
我能作金銀寶。乃令埋之。後燒作鐵鉢。青如閻浮樹。
佛令用之。曰蘇摩鉢（從處立名）。石鉢唯佛者。本起云。如來
念往佛以鉢受食時。四天王即往頗那山上。自然石
中。出四大鉢。四王各取以上於佛。佛乃總受。累左手
中。右手按之。四際分明。又智論云。石有麤細。細者不
受垢膩故。世尊自畜。所以不聽比丘畜者。以其重故。
佛乳哺力。勝一萬白香象。是故不以為重。又慈愍諸
比丘故不聽畜。問侍者羅陀彌乃至阿難。常侍世尊。
執持應器。何以不憐愍。答曰侍者雖執持佛鉢。以佛
<pb n="989"/>
威德力故。恭敬尊重佛故。不覺為重。又阿難身力亦
大故。復次以細石鉢難得故。麤者受垢膩。故不聽用
依律用。即作黑赤色。僧祇。熏作孔⿱少隹咽色鴿色者如
法。律文廣有熏法。須者看之。多剝。善見。鐵鉢五熏已
用。土鉢二熏已用。大師云。此方用熏。二徧入籠。猶未
變色。用法不同掍油（上古鈍切下余救切）。指歸云。掍者以石磨
瓦。上用土脂楷便燒。更不熏也。油以桐荏子取油。油
物名油。鉢相。合云體量二種。雖應色。若不應量亦名
非。
多論。彼第五曰。律師云。論師有種種異說。然以一義
為正。謂一鉢他（僧祇鉢他正受四升）。受十五兩飯（法寶云十五兩。是西土秤
也）。秦秤三十兩餘。是西竺粳米釜飯。時人或共計議。
謂上鉢受三鉢他飯。一鉢他羮。餘可食者半。三鉢他
飯。可秦斗計二斗。一鉢他羮餘可食物半。復是秦斗
一斗。上鉢受秦斗三斗。律師云。無餘食物。直言上鉢
受三鉢他飯。一鉢他羮。留上空處。今指不觸中。中下
二鉢。可以准知。
晉法。即同周也。故鈔云。此律姚秦時譯。彼國用姬周
之斗是也。唐令。侍中魏徵等撰二十卷。唐律中令式
格也。斗者三斗為之。謂唐一斗。當用之三斗也。率之
謂俗筭。六粟為圭。十圭為抄。十抄為撮。十撮為勺。十
勺為合。升斗斛例增於十。則知圭抄為本。下斥。鉢今
鉢小也。
有下。古人執律通文云。量腹而食。度身而衣。趣足而
已。言通增減。何必准上母論等。必若下。斥古。又大師
云。必准正教。世執小鉢者多。大者全希。豈非狹局。貪
著多益之相。既號非法。不合說淨受持。
如鈔。彼引五百問云。若一日都不用鉢食犯墮。重病
者開不用。若出界去經宿不失。五分護鉢如護眼睛。
洗䥫鉢。聽去地一尺。瓦鉢離地五六寸許等。問但畜
一鉢。不加受法。過限犯捨不。答不犯。由是制畜事同
三衣。但犯不受持鉢罪。若有長者。准衣說淨。
于闐。即高昌于闐。西域記云。此國重財輕義少禮。女
尊男卑。吉素皂。犁面截耳。斷髮裂衣。殺生祭祀。于
闐月支土蕃。風俗頗同。
藥下。以有待之形。假資方立。外既衣鉢已受。內須四
藥濟形。故次而明也。鈔中。彼云。時藥謂麨飯。乾飯。魚
肉等。非時漿者。僧祇。一切豆穀麥煑之。頭不卓破者
之汁。若酥油蜜石蜜。十四種果漿是也。七日藥者。四
分。酥油生酥蜜石蜜等是也。盡形藥者。僧祇。胡椒蓽
茇呵梨勒。乃至一切鹹苦辛甘等。不任為食者是也
五意。多云。一為斷盜切因緣。二為作證明。三為止誹
謗。四為成少欲知足。五為生他信敬心。令外道得益。
餘下。彼云手受五義。除自同類。餘有六眾二趣。皆成
受也。
口法不爾。必是同類。先手受訖。對法六和。方得加也。
三種藥。四中除時藥也。舉宿。具足而論。須藥體無八
患者。得加口法。一內宿。二內煑。三自煑。四惡觸。五殘
宿。六未曾手受。七受已停過須臾。八手受已變動（失本
味故）。互塞手受已無口受。
因他下。即不喜沙門。及驚急緣者。開置地受（如五分火燒馬
屋送食置地也）。加口受。彼下食時。如僧祗口加三受是也。即
噉中前噉也。三受。手受口受是請故有。別眾是足犯
破威儀。不得再食。作餘食法者。方得開後。中前再食
者無妨。
諸過。即七過。人食同住。人即比丘也。邪利。活命所得
也。心境相當。謂僧俗二心。同緣一境。相觸。謂授食入
手已。淨人來觸。理須再受。持食寄。寄在比丘處也。後
取已再施。此比丘者開。以先無心故。若有心不得。不
成者。不成受也。
輕心觸手。淨人輕心授食時。觸比丘手。不成受。廣如
鈔。即不受食戒中。引了論云。除自己及同類。餘三類
眾生隨一。被教知比丘。不得自取食食。又知此可食
<pb n="990"/>
物。知比丘是受施人。度與比丘。若不解此義。雖與不
成受。多論為作證明故。
非錯悞。律中錯受酥油。不成可通例也。如善見下。彼
具云。若乞食值風塵土落鉢中。作念當與沙彌。凡得
還語沙彌如上因緣已。沙彌受已云。此是沙彌食。今
施與大德得食無犯。
十句。四分。受有二五種。手與手受。手與持物受。持物
與手受。若持物授持物受。若遙過物。復有五種。身衣
曲肘器還。以上四受。若有因緣置地與。若迎下。五分
所云。從他淨人邊抄撮。而取非法。如下引例。儉時八
事。豐時則閉。今亦然也。
隨口約食。隨著約衣。隨人約房。一食。即初食時。但一
念也。如是不能。合云不能如是。文倒。若下不行。即不
作觀也。毗尼母云。受人信施不如法。用放逸其心。癈
修道業。入三塗受重苦故。若不受苦報者。食他信施
食。即破腹出。衣即離身。今未。即受者果在地獄也。對
施。四分云。寧以熱鐵為衣。燒爛身盡。不著信心男女
衣服。寧在鐵牀。燒身焦爛。不受信心好牀臥具。寧受
鐵屋中住燒身。不受房舍在中止宿。寧吞熱鐵丸。燒
爛五臟。從下而出。不受信心捫摸其身。何以故。不因
此墮三惡道故。耘。說文云。除苗間穢也。
刈。穫割也。持戒第二。此人雖曰持戒。而食蓋不作觀
故。鈔云。受施之時。必須作念。不作時得罪。負人信施。
七學。三界四向也。己物。即主用。盤石。盤大也。即大石
淨處。
捨受。不苦不樂名捨受。醉迷醉也。謂食竟。身心力強。
不計他也。二下。謂貪著香味。身心安樂。縱情取適故。
三下。即食畢樂於光悅勝常也。四下。樂得充滿肥圓
故。
轉載。如油膏車。焉問油之美惡故。經即雜寶藏中。有
王試外道比丘。好惡二食。以驗知道法比丘。乃至說
偈。如疏所引修道為續壽命。假此報身報命。成法身
慧命故。文中。亦指鈔文也。
注精。精即心神。心下。示貪急之心也。耐忍也。須臾下。
當觀入口已復吐出。尚自惡見。何況出時。唯是不淨。
何足為貪。羅剎以己嗔故。是羅剎因。因業既成。果報
須克。縱後知者。雖悔何追。地位苟是大行大解。可日
銷萬金。反此則杯水難受也。大下。此南山苦言也。學
者善思。受苦是因。言受苦以此為因。則所為極是劣
弱矣。
如法治。其吉罪。以別緣不具故。以越下。明相出時。口
法已失。故有殘宿等罪也。澱（堂練反）指歸云。凝下滓也。
義通四藥者。水淨之語。惟有漿中。約義而論。四藥並
當水淨也。如屣下。要令淨人。著行七步。一墮。壞生也。
一吉。不作淨也。
非時罪。即提也。各五。舍利弗風病。醫教服五種脂。熊
罷豬驢魚也。又律云。比丘有病因緣。聽服五種藥。酥
油蜜生酥石蜜。等分。具風冷熱也。戒疏。彼引僧祇。五
藥及脂。清淨無食氣。一時頓受。七日服之。了論因病
故開。隨差為量。止於七日。又云世中蜜煎薑。有病開
服。無病貪噉與犯法同。何況蜜藕諸湯。為貪所使。則
來報鐵漿。亦是貪得。如是例諸。及鈔。即四藥篇云。加
法盡形亦開自煑。十誦。若生食火淨。亦開內宿。餘三
不合。
如鈔引。二衣篇。明作淨法六門。一制說意。二施主差
別。三開說進不。四說之法用。五辨施主存亡所以。六
明失法不同。百一。善見云。餘衣唯得受持。一不得多。
多即是長。差降。減作吉懺也。
失其實者。不了染不染物也。四分。初日得衣。二日不
得。乃至十一日。通皆不犯。如是等類。具有八門（餘七者。二
中間淨施。三遣與人。四失衣。五故壞。六作非衣。七親厚意。八忘去）。通不相染。餘無法
緣是犯。今不得其實也。尺下。謂彼但知。一肘是尺八。
一步是六尺。上鉢是三斗。而不知用何斗量。是誦語
<pb n="991"/>
也。故大師云。余曾遊晉魏。及以關輔。諸方律肆。每必
預筵。至論尺斗廢興。並未霑述。故即刪補。
必下。以上根但畜三衣。中根畜百一。下根畜長。今下
根既行說淨。隨得即說者。不可准中根人也。母論云。
若放逸不說淨者。以惡心故。不滿十日。皆犯捨墮。等
五。等取雨衣覆瘡衣共成五。十誦。七種衣。不作淨施。
三衣坐具雨衣覆瘡衣。六七及百一。供身具是也。
遇緣。前人寄物。路遠未入手之類。施他。即篤信檀越。
同類不可對。比丘說淨不例。猶言俗人不在此例。故
可請彼作也。遣下。多論云。先求知法白衣語云。若不
知者。告令解之。至彼所云。比丘之法。不得畜錢寶金
銀穀米等。今以檀越為淨施主。後得錢寶。盡施檀越
真實淨。物過施主邊也。展轉淨物不過也。求即請也。
論既言求求。即是請之意也。非面。謂非對面也。他屬。
俱屬淨主也。廣如鈔。彼引僧祇云。沙彌邊作淨（此通展轉）。
若受具稱。無歲比丘若死。得停十日。更須說淨。大師
注云。有人言真實主亡則失。展轉者不失。此未讀正
律。
更牒本緣。即更牒本主淨施緣也。明曾為受之中與
我。我已受之。又牒前命。即文中汝與某甲。且還付汝。
即文中是衣某已有。汝為某甲。善護持也。隨時。如衣
言著用。藥言服用。鉢言受用。俱淨由說故。自無畜長
過。淨主不知。又無貪畜過也。
不如受衣。即三衣也。若無人者。心念開成後。若有人
不須重受。以彼受衣被體。非遣著故。隨定一人。貴存
亡可知。故十誦云。不得稱三二人作淨。應與一人。得
過。制限十一日也。以彼不知故得。後下。即還作己物
想。但得十日也。
一是受下。加兩對三衣。無人對首時。亦可如此作法
互捨受。兩淨。即他想展轉并捨。故受新二種。故鈔云
律中捨新十日。一易應是不說淨。彼注云。或可說淨。
故令展轉。此則通二種人說淨也。
雖下。謂界雖有人。而是愚塞不知解者。及狂亂不足
非數之人。皆開用此法也。必下。如有知解比丘。或有
他行夜間回者。須得作法。不得依此心念也。非下。以
非法乞求。及販賣所得者。不合說淨。由物體已犯。不
應淨法故。故曰由早犯也。不是意外。是本說淨財易
淨衣物來。非本意外別得財也。
理須展轉。據理須說淨。今所以不說者。但由非意外
財也。必下。若寶主亡者。理須別請主說。一墮。即開不
說淨墮。及默染二吉也。

四分律刪補隨機羯磨疏正源記卷第七

<sarticle>四分律刪補隨機羯磨疏正源記卷第八</sarticle>

天台沙門釋　允堪　述
<other>○釋諸說戒法篇第五</other>
緣與因異者。盖緣疎而因親也。其猶種物。種子為因
水土為緣。又善惡二業。皆有因緣也。謐（密音）靜也。安也。
初下。即括示前二篇。末下。示說戒安恣分懺住持諸
篇也。則下。結益。
正宗第四。除前集法緣成外。今說戒。當正宗第四也。
如鈔。即說戒篇。餘道。即外道。以彼多竊用故。彼但得
外事。而不知理本故。如來後復制之。與古佛同源。方
本其由為出界繫耳。
捨惡。由戒止持故。證善。由戒作持故。三受布薩。即八
日十四十五日。皆清淨奉齋也。淨住。謂清淨者。可同
住也。長養。由戒淨故。功德增長也。齊下。即南齊司徒
蕭子良生封。竟陵王薨。謐文宣王。因夢東方普光世
界。天王如來。令修布薩事。遂集淨住子二十卷。即誦
菩薩戒儀式。其間頗有發願立誓。讚頌序引也。自恣
亦爾。以同是懺罪清淨義。
<pb n="992"/>
引下。文有四段。初從良下。說依教故。正法久住。次從
若至下。雖來覆罪非法。後或都下。說破戒不來非法。
義如斯下至科末。結損益（如下結損然下結益）。得非來習。為將
來之善習緣也。
就僧義四。簡別人等法也。時節。即十四十五十六食
前食後等。集僧下。即鳴椎等。三下。鈔曰正說儀具有
十種。始前須處所。終說竟法。四下。辨外來告淨。多少
重說等。
迷亂。容不憶說戒時故。須思識罪當懺。疑罪發露。須
知事有。言對事有此。要須知所以也。前二。八日十四
日。後一。十五日。受令（去呼）。維那受上座令白告亦得。如
下引例。同界堂。鈔云。中國布薩。有說戒堂。至時便赴。
此無別所。多在講食兩堂。故云界堂。即同界之堂也。
理須準承。
上下有儀。上座說戒。明律秉法。少年佐助。是合軌儀
也。反此則舉置乖矣。舍羅。謂西方以舍羅草為籌故。
從草以立名。不開。言不開不說者。
諸惡莫作。律令說此一偈。增一解云。諸惡莫作。戒具
足清白之行。諸善奉行。心意清淨。自淨其意。除邪顛
倒。是諸佛佛教者。去愚惑想。戒淨故意淨。意淨故無
倒。無倒故惑想滅。
偈序。此長行序也。三語。對首三說也。口授。當告比近
人示。令（去呼）不得大眾同教致增混亂。合誦。齊聲誦也。
得補。次人補之。四下。證上得補也。
如下。如有位者。垂告令時。豈執文耶。讀文作法。此說
羯磨也。向云說戒羯磨。俱是聖教。但止作異耳。
不責。雖是有罪之行。而互不相責。以世所同行故。名
種。謂罪名種相也。差人往懺。謂同犯已。彼此無由洗
懺。令差人往。彼懺已清淨。還反此處。餘人可對彼懺。
次第成淨。上起者。往前墮在犯罪處故名為下。罪相
續故遮隨戒。無作不生。今若懺悔。約遮相續。還得受
持清淨。對治護故。戒法續生。稱之為起。第二白法。翻
前犯罪時下。故名為上。是以懺悔總名上起也。
法是除緣。以法是除罪之緣也。如下引例證成。別法
夷須白四。殘行別住等故。不可也。雖然苟具大解深
明理觀者。不在此簡。恐縱實染。故又遮防。
必對方除。要後識了。對人方除。待淨人須問彼。粥出
釜時。畫成不成字等。方定其犯。猶稱清淨戒是引發。
縱起一毒。於一境上犯餘毒。餘境上曾未犯。故薩婆
多云。寧可一時發一切戒。不可一時犯一切戒。或貪
心犯女一道。但名污一婬戒。自餘諸婬。戒體光潔。無
行可違。稱本受體。
豈下。豈以犯一重。而便自謂一切不淨耶。故大師云。
有人犯一婬戒。初乃惶懼。後復思審。謂言失戒。遂即
雷同。隨過皆犯。豈不由愚於教網。自陷流俗。焉知但
犯一婬。諸婬並皆不犯。當篇殺盜常淨儼然。下之五
聚。義同初受。
以律下。釋上違教義。意下。謂雖有犯。其人意謂不犯。
由心淨故開彼聞戒。不得下。釋上不得逼懺義也。一
不得聞戒。以疑有罪故。二不得懺悔。以心未決故。
不知不脫者。意云。若心不知有犯。何不便使令脫。云
何無罪。而復言不得聽戒。不得懺悔。若爾顯是有罪。
未知。進退如何。答下。若約自行成立。不以不知故得
脫。要須審慎治令淨也。無違心。以意謂不犯故。兩識。
識有識無也。不可任情。言不可使無罪行懺。有罪不
行。
一須具德。言五人中一人。須具十德。及二十夏等。兩
處。即尼請教誡自恣時。如鈔云。上座勅尼眾云。大眾
上下。各並默然。不云見罪者。良由尼等。內無缺犯。外
得清淨。各精懃行道謹慎。如法自恣。此後戒。即向下
說戒也。以此是說前之法故。
舊淨。古約舊住人。本知是淨故。若下。如來至第一重。
三問不須告。已至則須告。以不及前問。不問主客。荀
<pb n="993"/>
舊住後主。豈不須告。故與古不同。
惡覺。即不善尋伺也。此難。即前所立難也。無文制說。
謂無律文制。再來者告淨。然下。大師斷也。謂起去再
來。中間有不聞之戒。若憶有犯。即須顯告。不同在坐
避喧故。
開心念發露僧法。即前用白法同懺是也。又下。不同
前對清淨比丘。以前是對別。今是對眾。恐有喧故。擬
下。若據律文。對首心念。為界無人方開。今界內大眾
並集。何開心念。今對下是釋。言不可准同對首心念
常條。界內無人開作。以此是但心念故。
提縛。即同明了論也。彼云人難者。有人欲執縛比丘
也。具鈔。指彼說戒中。引諸部文是也。乃至盛夏嚴冬
准前略說。
緩急。鈔云。說戒師當量事緩急。觀時進不。緩則為廣
三十九十。略其餘者。急則為說序已。餘隨略之。常下。
今常塗盛寒酷熱之時。容可安緩敘致宜廣前序至
四夷。及後眾學滅諍等文。而略中間。十三已下廣戒。
又復應知。從急至緩合十五。略鈔云。至序竟問清淨
已。應言諸大德。是四波羅夷法。僧常聞。乃至諸大德。
是眾學法。僧常聞。一一各題通結。七滅諍下。如法廣
說至末文也。四分文中不了。但言餘者僧常問。今准
毗尼母論說也。難卒排門。此合律從緩至急。辯七略
一擲也。僧祇下。牒注解也。
戒制下。謂戒之正制。是約事相。若誦則為切要。易明
持犯。經據心識。以經是治心之要也。又約理則憑託
虗玄。不定輕重。卒難依護。不下。不可愛經面憎戒。便
謂誦經即是說戒。故曰一也。良由闕誦暫以代之。
清淨同見者。戒體無違。同一正見也。前下。前食即小
食。後食即中食。是法別眾。如界有三人。一人傳欲至。
是對首法中別眾也。法除。若得一清淨比丘。提罪已
下。皆可懺也。上二篇且對發露。
若無人者。准鈔云。小罪責心已便說。若有重吉羅已
上有疑及識。或云發露。或云待人無明斷。今準通解
云須發露。今日眾僧說戒。我犯某罪。不應說戒布薩
（三說）。五百下。彼云。一比丘住處有界。主布薩日。光向四
方僧懺悔。三說已獨坐。高誦戒本。
<other>○釋諸眾安居篇第六</other>
出俗者。謂出離俗有。務修三乘聖道。局事奔馳散亂。
則非修出世之業也。邑野。通収聚落村野。情塵。情謂
六情。塵謂六塵。影取六根也。顛仆訃那偃仆也。巨壑。
喻所陷也。三時。春夏冬。鈔云。故律通制三時。意存據
道。
一下。以夏中方尺之地。悉並有蟲。即正法念經云。夏
中除大小便。餘則加趺而坐。世謗。如居士譏六群。言
蹋生草木。斷他命根。外道尚自安居。蟲鳥猶有巢窟。
因訶而制。形心下。通收三業也。作法要期又是口業
前三。即對首心念忘成。園界。即僧伽藍園界。即攝僧
界也。雙隻。足有雙足。一足入界。所謂一脚踏界。起安
居心。即名前坐。今但約園界。并雙隻成四。并上三位
成七。將此曆對前中後安居。則三七成二十一種。又
作法自然二界。各有二十一。成四十二種。又五眾各
有四十二。則成二百一十種安居。
前之二法。即對首心念。此之五法忘成為一。及界為
四（即園界界雙也）。二日。前後安居二日也。中間。即中安居二
十九日也。以下合數。謂以對首心念。曆前中後三時。
二三成六。又括界園兩處。成十二。又五眾各有十二。
成六十種。以下。忘成及界五法。歷前後二日成十。又
對園界成二十。又五眾各有二十。成一百。并前六十。
成一百六十種安居也。
一月一日。從四月十六日。至五月十六也。涉三十一
日。兼閏約四五月說。五法。即忘成等五法。前後兩夏。
即前安居。并後安居。兩日坐夏也。各十六日。前是四
月十六日。後是五月十六日。尼提。以遊化義少故重。
<pb n="994"/>
僧反故輕。三十日坐。從四月十六日。至五月十五日。
皆得名前坐。以初日有難故。下例成也。
一日受歲。同至七月十六日。自恣後坐。即五月十六
日結人。日日。從七月十六日。至八月十五日。可隨無
難日。皆得受歲。僧祇下。此約前安居日。在道中不可
不結。一越。即不結一吉。據下。意云。若前結日便成。不
應制後更結。但前結者。非是究竟安居處。且順教至
日行法。及乎數日。正坐以後為定。
行住。行則遠至修安。住則久居此處。對念。即對首心
念。先有要。謂先要期此界。今從外來。與本心境相應。
雖無開成文。下律忘不心念者。若安居故來。便成安
居。故知住人不入開例。必下。若舊住人。有惡心者。理
在通限。又大師云。外來為事。不為修安。雖忘不開。以
非為安故來也。若下。意云。若直爾得。何須於前。復立
加法一位。答下。作法是制。忘成是開。約義俱立。不可
無也。
如上。即三過是也。[鬱-山+止]蒸。爾雅云。[鬱-山+止]盛也。說文云。蒸火
氣上行也。待量。量度前事。如法可往。故鈔云。受日緣
務。要是三寶請喚。生善滅惡者聽往。餘如彼文。各下
望化物邊且許不結。必無事不安。亦有小罪。
待形。謂有待之形。必假資濟也。開捨。捨即是聽。初日。
則四月十六日得成。若有差脫。便不得結。教法太急。
不名智人。由如來是一切智人故。開制得中。不可常
行。言不可但行制四月而無開也。
王作閏月。閏起自於王曆。西土三時造曆。夏初曆未
出。比丘期心已定故。得合閏數滿出界。成受不依閏
也。不成受依閏也。昔下指前解。今下不依閏。名雖是
同。約義自別。前不依閏而數。今不依閏。是除去閏月。
猶是依閏之別名。正月。除閏月外。是正座月。
前四月。戒本□春殘一月在。應求雨浴衣。半月應用
浴。既在前四月。則含後閏四月。成百二十日。彼衣是
開法。尚含閏而受。夏是制教。理宜通護。即下。大師和
會二文。本知有閏。則依閏坐不合受。不知有閏。可數
滿受歲。即開受衣。故鈔云。既二文兼具。至時隨緣。夏
初要心取閏。不得依伽論。若反前者。通二論兩文。
本閏正月者。凡閏以初月為正。後月為閏。閏餘者。蓋
是取日行度之餘。以積成閏故。既受正月。不可取餘
分在數也。故曰何得攝閏等。安居是制。反顯受日是
聽。以聽同制義不可也。五下。應先問云。迦提一月五
月得含閏。二六不將。五事下通之。
諸妨。即疑妨也。近促。含閏曰[這-言+(衣-〦)]。反此名促。皆四月住。
如四月十六日結者。至七月十六日解。夏。是四月也。
乃至閏四月一日結者。虗坐一月。至七月末解夏。亦
是四月住（此一段也）。
若閏下。如二日結者。不滿四月住。以少一日故。乃至
閏月三十日結者。但虗坐一日。中間多少比之可了。
故曰漸減等（此第二段）。若五下。如五月一日結。至七月末。
是三月住。乃至五月十六日結。至八月十六日出界。
亦三月住（此第三段）。
前安居。望後五月一日。得前名。即初四月二十日結
者。方得一日。明朝入閏。越過閏後。取五月六七三箇
月。為實坐故。至七月末去。後安居。即五月一日結者。
至七月末。尚少一日。要至八月一日。明相現出界。是
降一日也。
閏月一日結。即閏四月一日結者。以虗坐一月也。故
與五月一日結人。同至八月且出界。安居隔一日。即
閏四月三十日結者。與五月一日結人。是隔一日。亦
至八月且出界。但前虗坐一日為異。中間漸降亦可
比知。此下。即屬前第二段。閏四月位也。
皆三月住。以未侵後閏故。五月下。此說第二品。既少
一日。要越閏過。取八月一日以補之。則成四月住。日
日從五月三日。乃至五月十六日結者。皆虗坐。閏七
月一月取八月補之。亦四月住。
<pb n="995"/>
隔一日。五月一日。望五月二日。是隔一日也。隔一月。
以二日結者。侵閏虗坐一月故。望前五月一日坐人。
至七月末出。是隔一月也。即五下。示上十四日。謂二
日後從三日數。至五月十六日結人。是隔十四日也。
上言自恣一月者。亦謂隔閏。七月一月名隔月。如五
月十六日結者。至初七月末。方得七十五日。明朝入
閏。要越過後。取八月十六日出界。亦四月住。解界破
夏二科。如文可知。
但欲同法合界者。為欲同法受利者。各捨通結。又十
誦疏中。亦明本非為夏進不。不專作法。以自然地上
亦成安故。
若下。謂若依古人。執文云。安居不竟解界破夏者。亦
可安居不竟自恣亦破夏耶（以自恣通一月）。反難可知者。今
安居不竟自恣。既不破夏。反例安居不竟解界。亦不
破夏。如何輙言解界破夏耶。如在下。又如結攝衣界
後有緣須解。應可解。攝衣界時。衣即名離。今既不爾。
解界不失夏。斯亦可同。如何說言解界破夏。
有下。敘由此師言。初依自然地上安居。夏中忽有半
月一月緣。須請法出界。今須結界方可受日。未知結
時破不破耶。昔下。標舉失本自然。以初依自然安居。
今既結作法地。故結時破是也。
文下。古自引證。守強於本。言勝於自然本地。然下。謂
凡立心修行奉持者。判罪宜通攝護。從急遠於自然。
即後結法寬於本依自然界也。但下。要依本自然。限
齊內護夏。以是本要心處故。又若有難可依。後寬結
護夏。無難不可。故曰既無難緣不可後開。若結界狹
於自然者。有說依新結界地護夏。有說但依本時寬
自然護。何哉。以下是釋。由下。言本立結界者。意在作
羯磨。不為安居故。今依本寬自然護者。理在通成。既
下。既不失前護衣。例今依寬結地。亦不失前坐。
彼文下。出僧祇第八卷中。出界去。謂彼僧出三由旬
界外可結也。捨後結前者。謂捨後住難地。結取前無
難地也。或死餘去。俱約比丘也。既無依故開寬結。顯
今有難從後寬結護夏。理無妨矣。
悠悠者。遠意也。須下。顯成今意。及會成第二師意也。
不下。若不次第敘古。無以顯今去取意耳。
背前結後者。背此處受請安居。而往彼處。以定成不
惱施主。先請施主也。亦下。以貪往異處故。皆須經宿。
要四月十六日結已經一宿。方名前坐。後結方成。若
有緣往彼。再結成者。由前已經一宿故。為彼植福畢
也。顯前。即未經一宿。往彼續結。不名前坐。故曰破也。
雖下。謂雖作背此意。而往彼未經宿者。亦不名破。由
再還者。理名前坐。所下。出即日不許往彼再結得成
之意。若下。若捨前求後安居不得者。何以持衣許捨
故受新耶。別屬。以衣是別屬故。又不惱施主。後訃別
處安居。則反上二意。由依他處故非別屬。又違前請
故成可惱。
宿結二人。曾經一宿。曾經結已。則有破也。今欲彰顯
有過故。略不明於成。亦深防之義。便得罪者。方有破
夏罪也。應成不成者。據理於前家。應成安居。今違心
別求故。不成安居。故得言破也。後安居。此望前得後
名。故下。故知但只受請。未名安居。要須在界結已。方
名安也。此結證上。豈可受請即名安居。
初後一日。四月十六日。并五月十六日。就犍度。即安
居犍度云。前安居者。住前三月。後安居住後三月。緣
發。即緣起。以律云。尼不安居故提。餘分有缺。言餘三
眾亦分有所缺。如僧有遊化義。下三界未圓也。五種
者。一謂誦戒至三十。二至九十。三誦比丘戒本。四二
部戒本。夏多緣故。須善通塞也。制依第五。謂廣誦二
部律。所以須者。五分云。有比丘。自不知律。又不依持
律安居。夏中生疑。又問無處。乃至佛言往持律處安
居。彼文明決指了論也。
疏即真□疏。第五。即了論中。在處無五過。於此第五
<pb n="996"/>
中。復自有五過故。解如疏思擇。妨修禪觀也。又須下。
解第四過中。自分五德也。又以下。解論第五過正文
也。匏瓜。出論語。
為七。即於界分四。并上三成七是也。多論下。彼問云。
佛從他安居自安居。答曰有言從他安居。有云自安
居。疏取後解。四無所畏。一一切智無所畏。二漏盡無
所畏。三說障道無所畏。四說盡苦道無所畏。此四通
名無所畏者。於大眾中。廣說自他智斷。既決定無失。
則無微致恐懼之相故。故稱無所畏。不作三語。彼論
又問曰。佛三語安居。一語安居。答曰佛一念安居。不
以口言。以不忘故。
雙述。牒某伽藍又牒聚落也。世云人所傳。西土如此
也。漢地。以佛法當後漢時興故。例稱之六月十六。反
前云五月十五日。是有據也。三代。夏殷周也。十月為
歲暮。則以十一月為歲首。乃用周曆耳。若然用之六
月。即夏之四月與今頗同。來人。即國中三藏。春初。約
三時分。則是春分第一日也。豈越規猷。雖前後不同。
皆以九十日為限。
屬春。是春分末日也。屬冬。是冬分第一日也。諸善根
本。以不放逸故。諸善生長也。故制依諮。即依第五律
師。諮詢疑滯。餘四。即前四種。律師問。何不制依經論
二師。將二藏下答。縱下。以經論正理。除邪倒也。今苦
有此疑者。豈不問耶。以新學之人。分未之及。所犯蓋
微。然於理有疑。亦應有犯。以非正制故不云依。但制
依律應新學也。
若下。意云。春冬亦有微細過。何獨開依前四耶。答下。
若約懷疑。俱須問也。但由春冬過少故。開依前四種。
夏則反之。故限第五。如五分成。即五分法身成立也。
所謂劣者依優。賢者依聖。乃至成佛亦有所師。所謂
法也。五答。增一云。毗尼有五事答。一序。二制。三重制。
四修多羅。五隨順修多羅。既曰隨順等。即是依止法
義也。隨安無罪。但隨安居。亦無咎也。
準上者。準上既有前後安居。中安居。亦可法上而作。
多論下。彼第二云。佛一切時前安居。唯毗羅然國後
安居。以因緣故（已上正文。餘人。目將來比丘。有因緣可學
在後。無者不可。故曰何事常後。
但略對境。即除大德一心。及對證問答等語。七事。凡
有十七事。皆開作心念也。一坐。即一坐夏中。不得過
三迴忘後悔也。
伽論下。證上園也。我今下。一足入界尚成。雙足入者。
準成可知。處界下。似難詞。佛下是釋。問下。意謂雙足
入界成安。今若雙足出界。理名破夏。此則相對可顯。
例今一足入界成安居。一足出界應破夏。利勝。利益
行人勝故。以一足入界成安。一足出界未破。乘船道
行約女人。衣夏。約界足論雙隻。開結不同者。盖有益
行人故也。
後二。即忘成及界。有人下。既開忘成及界。豈開後而
重制中。安居不得耶。知何不為者。既愚法受日出界。
知何事而不為。蓋無知故。
猶下。但智有受日法。而不知眾別兩分。非癡是何。計
互。比丘對尼。兩不足數。通文。通言五眾正作法時。要
本眾自相對。
兩界。自然作法俱得。以是對首法故。餘半月一月。既
用羯磨。須在作法界。以文下。古執羯磨緣非云。受過
七日法。半月一月出界故。未有緣。如來有半月一月
緣。何得忘受一月等出界耶。答爾。何言過七日。將文
列下通之。言羯磨是過七日之法。非用過之過。攝而
通用。約受一月。復攝十日得通用。不以法強者。以羯
磨法強。可攝七日短法也。
一緣。同為一佛事緣。則不可雙受兩法。若緣別者理
通。如下引例。眾緣。即眾多別緣也。治生。即販賣興利。
治理生命也。不下。不受但犯破夏小吉。若受後往外。
種種破戒。則難補大過矣。
<pb n="997"/>
阿含。此云法歸。不越四含。所謂長中增雜也。梵動經。
亦四分自指。彼云爾時有比丘。誦六十種經。如梵動
經等。為求同誦人故。欲人間遊行。乃至佛言聽去。使
得一事。趣得一事成者。方應請法。反此獲罪。依事。謂
彼律隨事長短。前事未竟。其法不失。四分不爾。制限
三品。雖事在日滿。法則失也。故曰以法收事。
七夜。四分但言七日。部類不同。返心。言能迴彼不信
心也。摩醯首羅。正云摩醯濕伐羅。摩醯亦云大濕伐
羅。此云自在。於大千世界。得大自在故。形有八臂三
目。乘大白牛。或云如藕泥色。手臂各有執持。西域多
立此天像。號為天祠。人有乞願。無不如意。直去。不用
受日也。
顯緣。四分中。有同界安居。因我故鬪。外界僧尼鬪諍。
須我和滅聽直去。然和滅之相難知。約緣而受。不傷
大理。重破下。文云。當界諸僧。由我故便生鬪亂。為重
此和。便出界去。十四是檀越。即為彼受戒。懺悔布施
等。
緣如。謂緣事如法也。或多或少。合受俱得。如下引例。
彼異種同懺尚得。今異緣合受亦通。隨依受之者。為
張受七日後。更為王受。半月亦得。以緣別故。不同古
人以強攝短。
三期。過三七日也。異七日藥。彼以病轉故法失。文中。
即四分。證上依日故。大鈔問云。此請七日得兼夜不。
答不得。以文云至第七日當還。不同十誦。以彼文中
受七夜故。又不得改云七夜。以部別不同。雖然四分
日光沒時法謝。彼夜分盡時謝。據理第七日俱還。答
言下。律云不及。非謂約路遠往返不及。蓋約緣事為
絆。還界不及耳。或事緣或情事。但是如法皆開。一下。
謂傍昔言也。
二下。即彷像未實也。三下。由事虗限濫日數妄置也。
僥倖。非分遇福也。無事。證上無實緣也。減年。雖開受
日往應受戒。彼若年未滿者。緣亦非也。
五百下。彼問云。結坐受七日法。為坐初受。為臨行時
受。答初坐受者好。若坐初不受。亦可臨行時受。三十
九日亦爾。懺悔。彼論又問云。夏中不受七日法。暫小
小出界故。故得坐不。答懺悔得。準下。若言夏初。即受
是有懸者。又云不受七日。暫小小出。要須懺悔顯受
日往。以急例緩。宜從急矣。無佛所聽緣。即不開聽之
緣。而妄託受日往者破夏。互用無損者。古謂為僧事。
受七日已。用三日更有佛事。便通餘用無咎。
十下。古自引證。答下。十誦中。白餘殘夜用。謂同是一
事未了。却還本界。今復往外。恐疑不得故。開白已往。
既云下。南山語。
開三。即七日半月一月。破下。既曰破安居去。驗知不
許重受。有下。若云修道。今為三寶聽法因緣。亦是修
道。何得制住。初制。或可十誦不重受。約初立制。而未
顯後開。或是一事上不許重。非謂異事。故鈔云。十誦
聽一七夜。不聽二七夜。謂一時雙牒二七夜前後用。
望下。若再受七日法似重。約事未重何也。前是佛事。
此是法事等。如下。如請七日。為張人受歸戒後。又王
人請受。雖法是重。約人未重。故曰皆言最初。
留連。律云。比丘受七日出界外。為母所留。至意欲還
而遂不及。彼自念言。為失歲不失歲。乃至佛言不失。
父母兄弟姉妹本二。夜叉鬼神難亦爾。開聽越。越其
日數也。何能不去等。既官事。豈可言曾受七日。今不
去耶。未聽如來事去者。諸比丘隨。有緣來請者。皆作
如是言也。顯不專輙。故俟白佛。
十八緣。即檀越請為衣鉢坐具針筒。為比丘懺殘。比
丘尼請出罪。沙彌受戒父母等。廣如安居犍度中。或
更有收餘不盡也。鈔云律列二十餘緣是也。如下引
例。豈有前囑入村。後有緣更曯不得耶。有疑。自有疑
也。豈下。豈可前有疑開受日出。問後有疑不開受耶
若下。若如上解許重受者。十誦不許重義。如何通釋。
<pb n="998"/>
二位。即七夜并三十九夜。重加雙牒加法也。又以七
夜後有三十九夜。不可雙牒二七夜受。若下。若得重
者。何故十律用二法已後。開破夏去耶。依下。以僧祇
事訖。須用中間別法。還與十誦。破安居去同。只不可
十誦用祇法也。可用事訖。以彼亦有法故。唯不得於
別事上用。若互破夏。頓受一月日法出界倒。是成坐
夏耶。此皆反斥古人也。
約下。斷歸今義。若慮忘。亦可再受日去。如此則不慮
某緣滿。某緣未滿。及續行日數之忘也。卑摩羅叉。晉
言無垢眼。論中既許重受。翻十律時。豈有不得。況同
是一人出故。明了下二句。是彼偈文。解云。真諦疏也。
三種緣。即下文有事。先成七日緣等。此三各自為頭。
曆成三三句也。
論下。此舉七日緣為頭。曆成三句。本處。即先往界外
處。是則下。結成上名義。此下。解通互所以。為本有法
故。本處。即安居處。餘處。即界外。亦須當時通有緣可
也。
若下。第二有難緣為頭。歷成三句。望上三句次第。當
第四句也。謂四有事先成有難因緣。從更成有難因
緣（倣上初句陳相）五有事先成有難因緣。後成七日因緣（倣上
第二）。六有事先成有難因緣。後成隨意因緣（倣上第三）。又將
第三隨意緣為頭。曆成三句。當第七句也。即七有事
先成隨意因緣。後更成隨意因緣（同初句）。八有事先成
隨意因緣。後成七日因緣（同第二）。九有事先成隨意因
緣。後成有難因緣（同第三）。然下。上三緣九句。但有緣應
法。不違初受心俱成。反此敗矣。
無單。反顯有重受也。情挾贓賄。非法為利故受日也。
故律云。不應專為飲食故。受七日去。以法收緣。以律
但有七日法故。不論緣。是一二日也。
夏末五日。言夏末止有五日在。如何亦請七日法耶。
答解如文。縱引十誦。彼有二位受法。縱夏末無三十
九夜。今有過七夜緣。亦須請三十九夜。以法定故。今
下。若古人不許重受。如夏末二三日在。今又有七夜
緣起。先已受了。今却作一月日法者。是名非法破夏。
以是別緣故。此重破古義也。
七月九日。望十五日正滿七日。至十六日。自得出界。
為成不成耶。後開無前開者。謂十六日後有開。十五
日內無開也。以七下。釋成急施衣。彼次第增中。十六
日自恣。雖十五日自恣。未得出界。以夜分未盡故。隨
行。言十五日。隨行界外。猶未屬犯。以在限內故。十六
又自夏滿。何故十五。須返本界。相出。即明相出也。
又問下。此還約七月九日受者。以問夏成。今問何為
破夏。答文可知。若約下。因便明十誦。明相下。意云。若
八日明相見。身不及。第七夜在界。即成破也。又復應
知。四分日沒時法謝。十誦夜分盡時謝。今盡時須在
本界故。
如七下。古人自引例。若爾下。立彼自難。答下。申彼答
意。今下。正斥十誦明文。彼云。若中路聞死反戒。八難
起。不應去。又僧祇云。中前和了。中後即還。若停住者。
準即破夏。又明了論云。請七日出界。事訖不還。破安
居得小罪。不同下。斥上引欲法例。以說欲詞中。不牒
欲緣。為羯磨事故。緣謝法在。今請日牒事故。事謝法
失。亦下。斥上引加七日藥為例。以病止亦不可用。義
反同此。又下。斥引狂法例。以狂病雖止。奈制乞解。云
何取例。謬之甚矣。故曰何因浪引。
通緣上下。謂通於緣事。有上有下。亦開同僧作三法
受。故鈔云。此有濫同僧法。但令緣至三法受日。口受。
顯是七日鑿寺。為惡人穿鑿僧寺也。
通水。通水路也。月緣。本部極有一月緣。更無過者。不
同他部三十九夜等。執下。或目執緣不同者。不可改。
四分羯磨。作三十九夜。及事訖受。若要過月受。須秉
十誦僧祇等法可也。以四分三法有準。不可通行。如
鈔。即定緣是非中故。
<pb n="999"/>
重及者。謂前已引云。十誦律。佛制五眾。並令安居。今
為不行。又連受故。重言及也。四本。即序引曹魏等四
師出本是也。
初人。即古本曹魏所翻者。前雖有乞。以羯磨中。不牒
乞辭。恐增加羯磨故。第二人。即光師所述者。兩遍牒
事。彼乞覆藏法中。若僧時到前云。今從僧乞百外覆
藏羯磨。於忍聽後。略緣牒事也。光師亦倣之。前添乞
辭。忍聽後但牒某事緣也。第三人。即願師後述本六
夜。彼準摩那埵法。亦牒乞也。
文局義通者。謂初本白羯磨不牒乞。後二本各牒乞。
是文各有所局。然俱存告眾。是義通也。有人。復有人
斷上加乞。是不應律文。如白作白之制。故成破夏。增
乞。謂光師憑律乞覆藏法故。滅乞。謂曇諦憑本羯磨
故雖然羯磨網骨。不失大塗。
準律直誦。但四句成白時到前。不牒乞辭也。杖囊。老
病開執杖須乞法。今須羯磨中加乞。是如法也。以前
單白中含故。律羯磨中無者。但譯者漏文耳。三律。僧
祇十誦五分。
問下。意云。杖囊准白中含乞故。加乞受日。本律既無
不可準者。一往領辭也。若爾羯磨前。僧和諸法。唯出
功德中。餘法皆無。不應餘諸羯磨皆准著耶。解下。此
蓋以理而推度也。謂下。言羯磨前。和僧不同。此前和
用。入羯磨乞則不爾。若入法中。即是增也。
受者多。人好受利長遠。不知節故。所以須牒和令捨。
餘和法中。無此義故。不須牒也。漏略。或結集翻傳時
漏略耳。難起（上去呼）。如自恣難。遍一白後。三語自恣是
也。五德。即不愛等五。
當量下。準上僧私之機。轉變義勢。亦無妨也。問下。受
半月。云受過七日法。十五日出界外。今受一月法。何
不言受過半月。一月出界外。而亦言過七日者。答如
文。答下。既牒十五日。故須數滿。若一月既不牒日數。
但齊一月不問大小也。
準下。準白中緣非。但餘過之一字。十誦下。事鈔云。十
誦令五眾受日。五眾邊受。準此當眾相共作之。今若
比丘對沙彌。則文非可用。口告。謂心念已口告云。今
受七日往某處。汝當知之。本二。在家時妻也。
因中彰果。使將來不得淨果。故說為難。明了下。彼云
夏月安居。有八難因緣。令弃捨安居。而不犯罪。一王
難。二賊難。三人難。四非人難。五𦚾行難。六火難。七水
難。八梵行難。亦不得歲。古人準此。何用更論有夏無
夏。接界通收。即捨此結前也。四律中。四分僧祇義含
得夏。中間通漫。尋文可知。博易。梵行難也。
又下。此師謂安居與夏。兩義自殊。若破安居。夏法不
失。為夏以修道為務。今若出界。修道不輟。名破安居。
不破夏反前。即不覓安居處也。前後。即成前後安居
也。夷平也。
為重此和。即敬重此和也。以僧和故。眾法可舉。不爾
疾滅正法。故開自去。至意。即父母等。至意留也。道斷。
水陸道斷也。
高齊下。即北齊高氏。置十員僧統（即法上洪遵等）用統僧尼。
時[(上/示)*余]昭玄寺。謂之昭玄十統。昭玄。即昭玄司僧尼。本
係鴻臚寺。至北齊係昭玄寺。至唐延載元年。方[(上/示)*余]祠
部司也今謂十統斷言得夏。
<other>○釋自恣法篇第七</other>
心性義開。謂一夏修營。不獨七支清淨。抑亦心性開
明。陶冶。戰國䇿曰。範土曰陶冶。謂鎔鑄也。尸子云。[山/一/虫]
尤造九冶。精靈。即精神。紏治。即糾彈治罰也。
攝眾僧。彼此舉懺令淨。即成相攝也。善惡相化。善為
能化。惡為所化。不孤獨。犯已在眾外名孤。今若悔已。
可入清眾。故不孤獨。苦言。謂舉治謫罰之言也。無病。
無破戒病惱。懺悔則安樂也。喜悅。先時有罪故憂。今
悔已無瑕故喜。
何事乖越。謂不順教也。生知。謂生而知之者上矣。今
<pb n="1000"/>
既少故。必須良友之琢磨也。豈聖人乎。言豈非聖人
乎。苟涉理稽道。則語之有益。豈以杜默為善乎。白羊。
謂啞遭殺至死無聲。空自狠戾。今比丘不可爾也。故
下。佛立法制。異上外道。令夏竟互相撿挍。有罪無罪
也。
中下。中間若舍抱非法者。非三乘之道標望也。抱過
生年。懷抱過釁。以度一生也。
少事不語者。語多故過失則多。今以方便誡止故。亦
須至布薩時。共相問訊。呪願。即隨時回向發願偈讚
等。折伏。如行梵壇法等。亦非經久無犯。無違僧制罪
也。
大同說戒。即集僧布設等。各有所為。律云。僧十四日
自恣。尼十五日自恣。此謂相依問罪。故制異日。及論
作法。三日通用。克定一期十六日定。
今下。斥非安居。已顯十六日明相出。方滿九十日。古
下。縱欲依古十四日解夏。須不得侵十五日明相。又
須坐守日滿未得即出。十六明旦出界。方無破夏。反
此名非緣。以不及夏竟故。
柔軟不以麤獷者。類上亦合有二句解之。又慈心上
亦合標云。慈心不以瞋恚者七字。方接慈心。慰拔句。
必傳寫之脫也。威儀經。即三千威儀也。五人。要隻差
五德。但前後秉法差貴。互入僧數故。
既犯清淨。謂既有犯。先懺令清淨。方可受尼露罪。前
解。即尼請教誡中。如鈔。彼云僧各在地上。敷廗而坐。
以是互相舉過處牀。慢相不絕。不度者。謂惑業苦海
無不度也。
大德。據鈔中。大德下加一心念字。下應上法。下屬自
己。上屬眾僧。一途釋其大小。以上且言小者。長老。舍
利弗稱長老。顯是尊故。大論。舍利弗目連。為佛左右
二面弟子。又法輪大將。故知尊也。阿難居後。故稱賢
者。小己。言五德小於己也。為可對稱為大德不。如鈔。
彼註云。此僧祇文是也。
二略。即二說并一說為二。若三說者。不名為略。所以
須白者。四分云。若賊等急難。不可閑緩者。五德至上
座前。互跪白言。今有難事。不得一說。當作羯磨。各各
三說。文云。大德僧聽。若僧時到僧忍聽。僧今各各共
三語自恣。白如是。二說一說皆須單白。以此自恣不
對五德。進不無由。故須羯磨。令眾同聞。
不受第五人欲者。以四人無隻差五德義。既不秉法。
無以受欲。以欲正應眾法表心無二故。說己心行。通
包三業。云清淨故。即法。言即此自恣之法。通該一化。
故曰十方同遵也。鈔問云。對僧自恣云是罪懺悔。對
首心念。皆云清淨者何。答僧中通有治舉之義。加法
容得。具足別人。雖有治舉攝治。未能得盡故。但言清
淨舉心應僧。
約夏量德。須滿二十夏。及具十德也。近下。指妄行。今
又絕聞矣。
<other>○釋諸衣分法篇第八</other>
濟緣。以迦提一月五月。正為受利。助外資之緣也。福
下。令彼施者福不生。於良田翻成汙澤。故曰非地。通
局。如二種僧得曰通。二種現前曰局。
五利。畜長衣等五。除下。離一月五月。外為施塔。因施
塔故。有物施僧也。留過安居。意欲在時內受。準下。既
云作非時現前僧分。此但隨施者心。若為賞夏勞。須
在夏末受。若不為賞夏勞。一年之內俱得受。如文。如
下六科自解時。現前夏竟。施此界僧也。
二下。不為夏僧。但隨本界僧施也。二部。但合施此處
僧尼為異。與前略同。不須下。既施入有限。不須作法
限約也。當時。即現受時。隨家隨界。言家者。此約召僧。
至本家坐夏時竟故。施界則通僧界中。墮籌。以好惡
相參。令不見者擲籌而分。
二種僧得。即時僧得非時僧得。隨一月五月內皆得
受也。隨處。此界彼界也。隨人。要普集僧也。但及得羯
<pb n="1001"/>
磨聲者。皆得其分。展轉者。先差一五德。以秉付分。以
緣中牒云。僧今持是衣物與某甲。當還與僧故。餘下。
四人作對首分。一人作心念分等。半分者。將衣物相
參。大分二分。彼此得已。各作法分也。
四定。古謂一者時定。唯局夏末。二者處定。在此界分。
三者人定。坐夏僧方得。四者法定。直爾攝故。若留至
非時分者。須作法也。
若下。古自立難。若云定者。何以律令相待。謂有緣出
界。令相待分。不爾應囑人取分耶。答下。以出界比丘。
元此界安居故。合同受施故。兼有夏勞故。後來。即別
界來者。既非此界安居。又無夏勞。則不得分。故云缺
他二義。
何下。反是時現前。故下。此約界中無人。開心念受。執
衣加受竟。外來無分。為己作法故。以此證知。要須作
法。一人尚爾。何况僧耶。受持淨施者。俱顯有法隔故。
又屬己故。不爾後僧得。
初位。即將檀越施亡僧物。立為初位也。就前。即檀越
施時。及非時。即時現前。非時現前。各有一部二部。僧
下。又於僧得施中。亦二時僧得。非時僧得。常住處。即
現布常住飲食處。約界。齊此界分。隨僧外來。亦沾分
也。此下二門。即約界得。并隨僧得。亦各有一部二部。
僧一人心念法受。二三四人對首受。五人作展轉法
受。就二下。即第二二部僧得中。對面。對二部僧面行
施也。二互施者。施僧無僧尼得。施尼無尼僧得也。第
二。即上初位分二中。當第二也。
三眾。尼及式叉沙彌尼也。今既無故。僧全取分。二眾。
僧及沙彌也。既無尼全取分。所下。釋注中僧多尼少。
分作二分意也。僧義不異者。同是眾義。又生福等故。
恐失福緣者。令彼施生。失生福之處。故大鈔云。莫非
俱是福田。故二眾互取釋。僧下。點注中所以名僧得
者文也。尋之可了。
西梵下。如末利夫人。施僧布薩錢。大師云。準義付他。
以比丘正制捉寶故。非是衣相。即未成可着衣也。治
輕。望未犯重故。奪行。即奪三十五事中。五五奪其供
給也。若亦懺殘中亦奪行。何以開之。將殘下答通。
沙下。釋注中。沙彌等與文也。僧因相假。以大僧之因。
假沙彌以成故。行缺。未滿無願毗尼故。異部。即五分。
所以下。若據鈔中。大師義斷云。準此諸部。二種現前
等與。二種僧得。隨僧和合與。
守下。大鈔云。沙彌淨人。四律並云。若僧和合等與。乃
至四中與一淨人。五中與一安居。釋上時義。各取分。
釋上現前非時。簡夏安居也。
隨人。亦是釋上現前義。夏勞。釋上時義。作法。釋上僧
得義。
如鈔。即二衣篇。輕重儀。為大鈔義窄故。別卷流用。欲
斷輕重。當究彼文中十科義。講者隨科口消可也。
<other>○釋懺六聚篇第九</other>
五濁。劫見煩惱眾生命濁也。瑕疵。玉病曰瑕。人病曰
疵。是何位人。或淨心地已上方便。具造諸惡者可也。
不然。自貽伊戚也。知何不經。謂三途遍歷也。孰難。言
自己甚易遭苦也。同舟。周易略例云。同舟而濟。胡越
何患乎異心。
非下。以諸法本空。而不了故。執之為有。隨下。隨執有
故。便計我我所彼此之境。然後起種種業也。心變。三
界唯心。萬法唯識也。則知一切境界。皆是心變。今若
見境。即見自心。由不了故。妄謂外物。是自心度自心。
返成纏縛。既了因從妄起。感後妄果。當須息妄。使復
于本。在次科明。
種類。善惡種族流類也。相續無間也。苦世法。謂是世
界不安之法。非出世淨法也。慚愧。涅槃云。有二白法。
能救眾生。一慚二愧。慚者自不作惡。愧者不教他作。
慚者內自羞耻。愧者發露向人。悔往。悔已往之業也。
與下卑敬同。但卑耻折伏為義。懺字後立。以此方字
<pb n="1002"/>
書本無。乃後人立耳。不造新。由悔往故。不更復作新
業也。已起無緣者。謂知是妄起故。此推往業也。當下。
推新業。雙下。緣對往過。續對新業。由今懺故。使雙礙
不相續也。
業定。彼十地經論說。有黑業白業不可轉。彼說有現
報生報後報相故。既說有報。則業不可轉也。罪則非
有。上智達妄故也。下句反之。則報定不亡也。三時。初
中後也。遇緣。即遇善知識。教令懺悔則可轉。有從無
轉。重從輕等。行除。以善行除業故也。若時報俱定。第
二俱句。闍王。即阿闍世王。以殺逆故。轉地獄長歲重
業。作人中七日受等是也。若時不定報定。第三句。及
時報下。第四俱句。
問下。意謂所作惡業已謝。體同於無。何言懺悔可滅
耶。悔有。即罪因種子。已成就故。乃行懺耳。非悔往昔
已謝之事。斷伏。斷是永斷。伏是暫伏。未知何耶。
經下。經即涅槃。論指佛地等。易奪下。但暫轉易抑遏
耳。方伏不起。此伏是正斷之伏。非暫伏之伏。隨至治
際者。要修三種理觀。始得治滅性罪之邊際也。故大
鈔云。篇聚依教自滅業道。任自靜思是也。依法。即律
修事懺也。
解惑。修理觀融蕩也。與事。修大小事懺也。有行。有為
行也。對下。理懺是空行。若上。要須上品業。起上品極
重心懺也。
下解斷上惑。謂以下下品智。斷上上品惑。用上上品
智。斷下下品惑。由上上品惑麤淺易斷故。但用下下
品智斷之。下下品惑微細難斷故。用上上品智斷也。
如諸見。即身邊等見五利使也。無始世來名為重惑。
凡夫迷倒。不知為非。故云誰謂是非。作意下。謂見道
人。以無漏智。推窮尋究。斷三界見惑。一見永見如析
大石。一開永開。不可重合。七學人。即三果四句也。方
便勝智。要入見道。發真無漏也。藕⿰糸系。即細微難斷故
二相對不同者。即以事理業惑相對。明強劣也。業下。
能招未來苦果。故云生因中強也。謂一業引一生。多
業能圓滿也。惑下。以見思二惑。正障解脫。若修理觀。
惑障方除。此乃集因中勝耳。
懺業。但有修事懺身口業。是俱有也。有二相除。即事
理兩懺。以除業也。有下。謂六聚各隨篇懺。是輕重不
同也。能下。謂能修理智。體無礙故。是空所斷。業體現
行故。是有霜焰不俱。霜是冷性。焰是熱性。喻理懺時。
惡業不俱也。經云眾罪如霜露。慧日能消除是也。
隨牒下。修事懺也。斷下。理懺也。四住。思開三界。見合
為一。故成四住。又三界無明。通為一住。即成五住。今
若斷者。先斷見思。方斷無明。
如下舉例。如醒一隅。則餘三隅。亦可知矣。故曰類遣。
懺下。即律修事懺。謂同篇合懺。異聚別悔。如下。鋸木
則片片自殊。斫樹則斧斧隨異。若下。如防未起非。例
同斷惑。初篇易防。如麤惑不待勝心。小吉難防。如細
惑要須勤守。
妄下。謂真如隨緣。妄染成垢。垢染□體。不離自心。故
云知垢是心也。意言下。外塵本無。第六識中意言分
別為境。今若息者。塵境自遣。如文。即下別示行法中。
第五如教明證一科是也。
萬五千佛。據佛名經中。各誦一徧。或一禮等。阿彌陀。
此云無量壽等。以有願力。接念佛眾生故。大師勤修。
羅剎。如人娶羅剎女為妻。後食其子。將及於夫。喻不
善心修行。但存得利。為利所害。亦如是也。
強緣。即聖境目前。以佛身徧一切處故。又淨心誡觀
云。佛毛孔中。豈容屏過。但下。言行人但不能至心故。
所被無驗。若下。懲勸心口。心緣口誦。功則大矣。如下。
彼約懺時。當自說己名。及彼造惡耳。
福始。從今起懺也。罪終。願期永斷也。結心。結契不堅
固也。或下。或於夢中見塵境。或於覺時見等。豈非妄
心所變耶。若是下。簡非魔境而元是妄。由汝未出魔
<pb n="1003"/>
境故。顯是妄起。今又妄着。故曰重起倒耶。本即非本
者。若不知本所起外妄。元是本心者。何能靜於妄因。
又識了此復遣。能了之心亦不可得。若復執者。斯又
成妄。若不爾者。逐妄欣慶。還復是病。故勸早須明練。
俗下。此仲尼之言也。周易繫辭云。大衍之數五十。其
用四十有九。王弼曰。四十九數之極也。人終於此得
不覺乎。
對下加四。謂對下座。應偏袒脫革屣互跪合掌。若上
座。應加禮足。如前。指第二卷具儀中。
同眾。一和合眾。同戒。受隨同也。見者。同一正見也。命
難。恐帶罪而終。開與同犯者懺。四篇除夷。以是斷頭
故。雖開懺。終為學悔沙彌。相及露地。須申手相及具
足。或對首。或羯磨等。言教隨罪大小。要須具也。
及呵責下。第二句多身修業。顯非一生能修大乘懺
也。遠通說者。無生唯識理觀。可言滅也。况地前三賢。
猶有分段生死。故業不云也。
增上忍者。即上忍位也。相似。以入道方發真無漏。不
墮惡道。亦不受女報故。俱舍云。忍不墮惡趣是也。成
實下。引證不受總報也。世上正見。即相似無漏故。故
下。如增一云。大目連乞食。為梵志所園。瓦石打骨爛
盡等。又鴦掘摩羅。已證無學。尚有獄火焚身。是以業
能隨逐。至聖不免。但斷總報惡業。別報不亡。
作善。三界福善也。金丸。此雖貴重。有燒手之患。人天
之福亦復如是。無記。不善不惡也。慢習。無敬相也。作
何物在者。謂於六道。未知何處受報。故下云終盡百
年。恐同禽獸也。
不樂為罪者。專精不犯人也。叔世罕遇。故云何由可
逢。但下。即犯已能悔人也。或懼犯而思懺。亦末世所
幸也。事犯相互者。即犯事與犯法不相應也。又明白
心有犯。迷忘心無犯。今並不達也。濫褒過分下。褒者
聚斂之稱也。謂輕重之罪。同云一切所犯者。悉懺悔
也。或對下。說受懺人非也。癡教。愚於教也。與奪。識罪
受懺名與。反此名奪。非數。自有重過。不入僧數。安坐
受懺。又不分足別之相。通名能所俱非。
今下。先既妄造。今亦妄滅。覆下。先覆今露。並由心也。
營營與紛紜。皆是妄業不安之相。斯下。言上是語言。
要須心行了達。斯實非易。故曰難矣。非下。言已雖非
聖。當學聖人之所修。語云見賢思齊焉。兩懺。大小事
理也。
伏業。此伏是暫屈伏之伏也。如石鎮草伏故不起。不
同前理懺永滅之伏也。家大。趂去還來也。力勝互起。
善心勝則惡不起。惡業勝則善不生。故須常遠常照
惡業。方不得便也。故下。即俱舍論中引經。種順解脫
分善人。聞說涅槃有德。生死有過□淚流毛竪也。燋
業。如種子燋枯。終不生長也。
故論下。俱舍云。聲聞修行。利根三生。第一修聲聞資
粮順解脫分善。作五停心觀。別相念觀。總相念觀。第
二修聲聞加行順決擇分。作四諦十六心。拋緣減行
等。第三生起智斷惑。入於見道。六十劫者。初二十劫。
修資粮。次二十劫修加行。後二十劫入見道。正理論
舉喻釋云。初位如下種。次位如苗成。後位如實結。
無潤。不潤行人。於三界受生也。自下。此約大乘說。三
賢。謂位行向也。分段。即有分段生死身在。故曰未亡。
煖頂。四善根中。前二位也。以此二位所修善根。皆有
退動。如調達是暖位人。後造逆故。至後忍位。方無退
動心。
須依理者。常修習大乘三種觀也。逐事。即六時行道。
護持戒行。此皆事也。事理雙運。卒盡一形。鞭䇿其心。
十方下。舉五悔也。文少發願。
重逆。即四重五逆也。毋固毋我。謂出論語。彼具云。子
絕四。毋意（以道為度故不任意）毋必（用之則行。捨之則藏。故無專必）毋固（無可無不
可也）毋我（唯道是從。不有其身）。儒教尚乃抑制我心。而從於道。貴
無我執也。况出家者乎。不可虗言無我。而無實行也。
<pb n="1004"/>
識業非有。盖目有病。空則有花。花□實非也。分下。謂
分見真理。分際妄業也。如磨鏡者。不了實業非實迷
於理懺。如世磨鏡。不及頓明也。
不識其畔。畔田界也。言不識理懺之限齊耳。若樂下。
如律修事懺。但除違制罪。業道不除。又修大乘事懺。
業種未除。果在有漏。若修理懺。是出世無漏之福也
二觀。即人空法空二觀也。對我下二句。釋人空。謂以
推柝能觀之智。破色明空。但見虗妄。搆立我性。何在
觀至極微。分別不可得處。留一隣虗。故云唯見是塵。
至此名為勝義也。對陰下二句。釋法空。謂觀五蘊之
法。本亦空寂。一一推求法亦有。故云但唯名色。求人
下結示。既能柝色。見人法二空。乃小乘性空行。事生
滅觀也。
空識為本者。即相空唯識二觀也。觀境心外語相即
空。猶屬麤淺。了境唯識乃後深也。謂大菩薩了境非
境。體唯是識。是知三界唯心。萬法唯識。如別指。凡聖
行法中。
結正。即夷殘等。當聚別類。即六聚中。各有種類。如摩
觸是婬種類類等。深褒。褒聚也。謂將別篇聚。而同懺
也。此除疑者。恐言不學不知故不犯。所謂不以無知
故得脫也。以下。若常懷持奉。不憶而犯。此方開耳。
違願。初受時願心也。不下。由不學故迷。非心迷也。心
不緣境。謂不緣著正境。如人作杌木想等。鄉下。如緣
初識。謂非人境。是不學故不識。非曰迷心。源下。雖是
不學之人。本迷故境想亦開。持犯云。但迷非學了故。
佛一切開。又豈止學人耶。故云斯亦免也。
止免六聚。只免違制罪也。終須慧觀。即業道。任自靜
思也。如上。即前云增上忍中。相似無漏。惡道女報。方
得不受也。
道猶尚可。言此生不得證於聖道。猶且庶幾。尚可當
來之報甚畏。故云奈生報何。阿鼻脂。亦云何鼻至。梵
音轉也。
都無覆。今師約正懺時。無一念覆者即開。不同古人
從犯後無一念覆方開。覆緣不成。如有迷忘等是。或
有下。出古義。若下今斥。未必如緣。如須提那子。因本
二犯故制。豈可後犯。亦約本二。故曰何問新舊。
對下二篇。言此須盡。露下。得將一乞。餘未盡懺者。亦
開。若生。如人之再生也。戒身。即戒體離合。或各別行
覆。或將覆衣長者。總行俱得。蹊術。蹊小徑。術亦道也
隨夜。謂隨逐夜結□隨隱日。或一日一夜。乃至百夜。
或從清淨已來。一二年等行。補昔日之覆也。伏。折伏
也。勗誡也。以見下。釋僧憙意。罪易。言犯罪甚易也。根
本。若望前覆藏等行。此殘正是根本正障。障於清修
也。
與行加奪。即三十五事。奪行法也。抄下。若抄出排列。
則增繁卷軸。故且略也。名如戒疏。彼云。偷蘭名大遮。
言障善道等是也。委付指文。如大鈔詳委是也。
必對下。顯捨墮須五人已上也。貪慢。如長衣是貪犯。
離衣是慢犯。又三十是畜用失方。九十是造作乖方。
對證。即但對一人。單提之罪即滅也。
與人。布施與人也。捨淨。要來僧中捨已。方可布施。捨
遣。捨財遣著也。非染。謂非法染污之財。不可作三衣。
數數下。即著著結罪。欲使行人。離罪緣也。五種。即注
遣與人。乃至說淨等。
三境。即注中僧若眾多。若一人也。問下。上云若欲洗
懺。非別能除。制僧為境。對之生愧。能絕後犯。今對別
人。何名殷重羞愧耶。界還僧法者。界內有僧。還須對
僧作法。無人方開。唯制下。若唯制對僧。不開別懺者。
能懺之人極多。所懺之僧難得。思懺成淨無由也。故
隨下。即隨方所。有僧對僧。無僧對別。如現下。釋同犯
義。各有所集。隨自然法界集也。
如上。即前辨僧體中。對別盡集者。雖許捨財對別。亦
復盡果集人。懺罪別眾者。謂制捨財。必在僧懺罪。但
<pb n="1005"/>
對一人也。
有人下。此師要捨財悔罪。俱須在僧。以因財而生其
罪。捨懺當須符合。豈可捨財在僧。捨罪在別耶。彼人。
即初師。因捨即懺。謂因捨財在僧。即席懺罪。既在眾
中。懺主不敢輙受故。秉白和僧。不妨其罪獨對懺主
一人。故云故罪別除。若財事用盡者。今財體既用已
盡。但懺本墮。何須更集僧耶。
前人。指次師。謂聖制於戒本中前列者。只為此罪。乃
因財事貪畜。及慢情過。固重罪。亦須僧懺也。如下。舉
例斥非。若云衣財用盡。不可對僧。且如綿衣斬壞。寶
對俗人。並捨非僧。何故悔罪亦對僧耶。
若爾下。云蚕綿二寶須對僧懺。何故律中不別出。答
下。以前衣事。對僧而捨。遂說對僧悔罪。今此蠶寶捨。
不對僧故。律略其對僧捨罪之文也。豈可文略。便不
對僧懺罪耶。本律既略。故引十誦多論之文。並制僧
中明矣。
若爾下。捨墮之罪。制必在僧。未審單墮亦通合懺否。
答下。謂九十設因財事成犯。與此三十貪慢之心有
異。約心則輕重兩分。約罪則同是一墮。故許合懺也
問下。約罪既同。何分輕重。答下。三十貪慢之心。作業
既重。故制捨財捨罪捨心。心若不捨。二捨不就。故對
勝境僧中悔也。約罪約報。豈有其異。並用三說對悔
也。
二定受衣。順下解文。合在第三。列文倒也。二離。即聚
落一宿離。蘭若六夜離。六年作新臥具。未滿六年。持
不揲坐具。俱下。凡是受持者。則不須說淨及捨也。
隱囊。謂合繒彩作囊內軟物。於中以隱靠也。輕重儀
云。隱囊如意正作隱。屩𧙕（上音脚即草履也下音末即壯袜也）尼衣等。
取販賣餘衣也。皆為有過。不應淨法。
主無。即所寄物人命過也。邊表。謂邊方無人可對。聽
入手十日後。方有犯長也。亦得共分（去呼）。謂二三人。共
有一段之物。既未分破。不知何者屬我耶。
本不淨財。以不淨故。設受不成。既不成受。離亦無過。
故不須捨。為界下。出四礙也。上定三位。即定長財。定
餘捨。定受衣也。隨處各捨。以彼此皆是僧故。又有重
還義故。不須集也。
捨心淨。由作決捨心。斯成淨也。還衣未說。謂眾僧還
衣竟。未及說淨。還見遺忘長衣。通皆被染也。皆依後
捨。但將後忘者入捨。不染已捨財也。
兩犯。初見忘財。便謂我物。即是貪染。一犯也。輙指施
人。不將入捨。二犯也。問下。實有遺忘之財。而意謂無。
律開成捨。界中有僧謂無。應同成法。答下。衣財非情。
不礙成捨。界內有僧。心自謂無。失於撿教故。不可一
例也。須宿淨心者。要經宿還也。得罪。犯缺衣壞儀之
吉也。量時。或僧難集。當席還之。鈔中。指懺六聚中。故
論指多論。如注所引。三相。衣捨悔罪心斷。遠行。謂懺
罪比丘。忽有遠行之緣。亦聽即席還也。非望送者。謂
心非所望。彼忽自送也。
文成捨意。若無捨心者。僧不還彼。應須犯重。由彼捨
故。僧但犯吉。故下云捨財用非重是也。乃本律分。通
大乘五義之一也。
請主。即請懺悔主。立誓要期。要即期也。用盡。或壞或
盡也。雖無衣財可捨。懺罪亦從僧乞是同。故曰本罪
亦隨牒入（初師謂衣財用盡。心懺本罪。則同九十。更不須集僧乞懺。此文照之。欠僧之義為正
矣）。上殘。釋上有殘段不捨之義也。
多下。雖牛嚼等衣。或有尺寸須捨。上引十誦五分。火
燒等衣。不須捨者。必是碎壞不入尺寸也。受用犯衣。
謂受用犯捨。隨諸衣而吉羅。今將吉羅與墮罪同懺。
此僧祇異聚許合懺。有人依誦僧祇。故云不成。以下。
正出四分。異聚不許合懺。
多列。指注中委引律文。為今世人。多言所對但不同
犯。亦開受懺。此古義也。同犯不同犯雖殊。非淨之境
是不合向彼懺蕩。必兼命難。方始開耳。此今義也。以
<pb n="1006"/>
經下。明閑緩從容之時。不得向有犯者懺悔。當須知
識清淨之者。能生我之勝心乃可耳。
豈唯前境者。言豈獨前境是淨。抑又行人對之。使發
其勝心耳。且如僧殘。尚須多人為勝境。方發行人勝
心也。必欲下。欲往彼懺。卒乃橫屍。雖未及懺。許成清
淨。此乃托彼勝境。因心又督也。準此下。謂內關於外
境。境勝心殷。則其罪可滅也。及此徒行懺法。罪無由
淨故。不可不選。
具兼偷蘭者。以懺偷蘭。亦請懺主故。非有謂有者。此
說能懺之漫也。覆說二過。覆即覆藏。說即說戒默妄
等罪。犯者無知。非說不曉。誰具生知之理也。三品為
本。即上列根本覆藏說戒默妄。及着用犯也。九品。謂
於上三品上。各有初夜覆藏一品。并隨夜展轉二品
也。先懺方便。即六品吉也。二覆。一根本覆藏。二默妄
覆藏。并著用。共三品也。如鈔。即懺篇。若撿下。凡受人
懺罪。先須撿問覆藏等罪有先懺。無則但懺本墮。故
大師云。勿誦常語。令他繁憒也。答云善立誓也。名實
實即體。謂依文謹誦。即失所犯之名及罪體也。惡數。
破戒之惡。恐及非數。今不懼罪。責非數之過。故說無
耻。故曰覆墮下世無幾。
如文者。自責是第六。答言爾是第七立誓。別過。私過
也。明。即明日也。輕他。即召僧也。別業。各自有緣也。
四句。一多而易集。二多而難集。三少而易集。四少而
難集。知識。彼之親友也。如論。即多論。畜心斷當日得
財是也。無累礙。即捨心斷也。兩指。即注中兩指同上
是也。
雖有財事。即九十中。亦有因財事犯者。但非制捨耳。
<other>○釋雜法住持篇第十</other>
流通者。流行通衍正法。於萬二千載。使不墜于地也。
凡有五種流通。具如戒疏。裔。衣末也。葉。枝葉也。通目
末世比丘耳。佳運。釋迦一化之時。末分。三分中此當
末也。
念法。如念日月。是知布薩遠近。緣身而求。即收食處。
乃至康羸等五。次下。釋種俱名念義。除蓋。盖則通收
五蓋等。前後。前即食前。後即非時。表非法相。表去非
就如也。
道素。素謂清素。或可作表。後緣。即聽捨去別擇師也。
友成。假朋友琢磨。以成其器。未有不須友以成者也。
寫行（去呼）。寫法律正行也。又使比丘依言起行也。耄。禮
云。八十日耄。康成云。耄惛忘也。
泌部。即泌州。部謂部屬。綿上縣名。鸞巢村名。前輕後
重。謂前但兩卷。後增二倍。前重後輕。以前義門廣曰
前重。而後多略是後輕。據理下。此大師之謙也。言前
後雖曰重出。據理義則未之有聞。若論附詞。則始終
炳煥也。無嫌下。冀後之覽者。無嫌不至隱悉也。法事
已備矣。
始宋皇祐三年辛卯終癸巳正月十三日於淨住清
思堂解畢。時年四十九。十記已成。惟願將此善緣。莊
嚴淨國。壽終此土。蓮華化生。見佛證真。廣度群品。後
之覽者知我志焉。

四分律隨機羯磨疏正源記卷第八（終）

<talk>No. 726-A</talk>

正源之興其來久矣。巨宋皇祐間。真悟智圓律師。
草創製造釋羯磨疏也。（妙通）宣和年遊學錢塘。無
相真教律師。講疏多不用記。師云正源無板。寫多
錯謬。所以不用。尋以兵火。摳衣慎水西嵓因律師。
以記主傳授之記敷演（記主付玩玩付因也）。其記頗詳。嘆乎
茲文。流傳經久。未甞刊板。三豕渡河。四狙從欲。加
以後昆談闚其短。不美其長。伊何徒哉。心行若是。
負先德之訓導者也。况平記主心慧難測。身證莫
<pb n="1007"/>
知。蘊出倫之見。彰獨斷之才。草創戒業二記。及諸
記行世。中興南山一宗。何異荊谿光大佛壠之教
歟。（妙通）忝廁來裔。擬廣南山之道。刊板行世。俾大
部三記悉備。晚進免之異求。開記功成。聊紀歲月。
聖宋紹興十八年戊辰後安居日蕭山煏芻（妙通）
於會稽資聖講堂題

