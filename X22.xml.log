<file>
<pb n="1"/>
﻿<book id="22">x22.大小乘釋經部二十</book>
<article id="n397">無量壽經記</article>

No. 397
<sarticle>無量壽經記卷上</sarticle>

釋　玄一　集
□□□□□□□□□□□□□□□者早□□
□□□□尊□念諸佛耶□□□□別。別中有五。
初言奇特之法者。依神通輪現相異常故。又說。瑜
伽第九十六卷云。復次如來有二種甚希奇法。一
者顯示一切諸法皆無有我。二者顯示一切有情
自作佗作皆無失壞。解云。今此中住皆無失壞義
故。言住奇特法。如住下說法藏比丘大願。皆是不
失壞故。諸善惡業。皆不失壞故。又說。瑜伽三十八
云。如是菩提名為最勝。七種最勝共相應故。云何
名為七種最勝。一者依最勝故。名大丈夫者。二者
正行最勝故。名大悲者。三圓滿最勝□□□□□
□□□□□□故名大戒者及大法者。四者智最
勝故。名大慧者。五者威力最勝故。名大神通者。六
者斷最勝故。名大解脫者。七者住最勝故。名佗安
住廣大住者。解云。此七中。初據外相。后約內德。今
阿難見外最勝相而念內德故。從此嘆言。言住奇
特之法者。總嘆六最勝。言今日世雄住佛所住者。
歎第七住最勝。言今日世眼住道師之行者。嘆第
三正行最勝。言今日世英住最勝之道者。嘆第四
智最勝。言今日具尊行如來之德者□□謂第六
三五。法位云。更無加上。名曰世尊。諸佛□□□□
能制眾魔雄徤天故。名曰世雄。住於五眼。引導眾
生。照見無過。名曰世眼。住於四智。孤檦猶秀。名曰
世英。五天中最故。名為天尊。言五天者。如涅槃說。
一者世天。謂世人王名為天子。二者生天。謂四天
王乃至非想。三者淨天。謂須陀洹等。四者義天。謂
諸菩薩解諸法空義故。五者第一義天。謂佛如來
坐□□□佛性不空義故。
去來現佛（至）念諸佛耶。
述曰。第□□□□二。初舉意。二何故下舉相結問。
□□□也。法位□□相念以三上心者故佛今嘿
然現相□□不自照乎等□□□□□□定辭。又
說三世佛佛佛相念者。諸佛屬緣佛及佛事。合言
佛佛相念。然即昔來事無不思。何用別相。若有所
不念者。可謂有別所念。故更現別相。更須別相者。
今佛有不念初耶。
何故（至）光光乃爾。
述曰。結問如文。
於是世尊（至）問威顏耶。
述曰。第四敘興分。於中有二。初歎問合儀。二如來
下敘興世意。前中有三。初如來反問。二阿難奉答。
三嘆今問。此即初也。
阿難白（至）問斯義耳。
述曰。二阿難奉答如文。
佛言善哉（至）問斯慧義。
述曰。三嘆今問。言問斯慧義者。如來現相者。欲說
淨土法門。彼淨土法門。是慧境界。故言慧義。即是
境界阿毗曇也。
如來以無盡（至）出興於世。
述曰。第三敘興世意。於中有二。初總。二光闡道教
下別。此即初也。言無盡大悲者。盡未來際無窮盡
故。亦有本云無蓋。謂無有加過故。
光闡道教（至）真實之利。
第二別。於中有五。初以法濟世。二□□□逢。三嘆
問多益。四其知難量。五身□□世。此即初也。
□上住智（至）時時乃至。
<pb n="2"/>
述曰。二文也。
今所問者（至）諸天人民。
述曰。三文也。
阿難當知（至）無能遏絕。
述曰。四文遏（音阿達反實塞也）。
以一飡之力（至）光顏無異。
述曰。第五身興踰絕世也。於中有三。初標立。二所
以下嘖所由。三如來下示所以。言一飡食者。凡食
有四種。一不淨依止住食。謂欲界凡夫。二清淨依
止住食。謂諸羅漢。三淨不淨依止住食。謂上界及
有學人。四示現依止住食。謂佛世尊。其佛示食時。
諸天轉接。將生□□□□諸佛意所許。然依未現
以一飡□□□多劫。此即□□□□□□無損如
文。然現殊光者。且為說殊勝之法故。
所以者何。
述曰。二嘖所以。問意既現殊相。何故光顏無異。此
中佛答意約實德說反嘖之意。執跡為難。
如來定慧（至）自在。
述曰。三如來釋所以。如文。
阿難（至）汝說。
述曰。第五正說分。於中有三。初勅聽。二對曰欲聞
受耳。三佛告下廣說。第二文中。願樂欲聞者。但為
聞也。一云顯三聞也。謂願聞樂聞欲聞。如次為生
三慧。是故十地論云。聞法人者。如渴求水。如飢求
食。如□□□其次第。今生三慧。
佛告阿難乃往過去（至）佛世尊。
三廣說中有二。初古佛興世。二時有國王下。明有
王脩行。初中先明時劫。後錠光如來下明化王。又
前可見。地持云。廣諸思議故言不可思議。言智者。
智度論云。劫者秦云分別時節也。＆CB17731;亦央。梵阿僧
祇。此云無＆CB17731;數。王免云央盡也。錠（普定實有足曰錠無足曰燈錠光燃
燈也）言世自在王佛者。世間利益自在故。言世自在。
亦言世饒。即自在義。名為王也。言如來者。本地云。
語。無虗妄故名如來。智度論第二卷云。如法相說。
如法相解。脫如諸佛安隱道來。佛如是來。更不去
後有中。是故名為多陀阿伽度。成實論云。乘如實
道來成正覺。故名如來。言應供者。瑜伽八十三卷
云。所言應者。應受供養故。智度論云。云何名阿羅
訶。阿羅名賊。訶名殺。是殺賊。復次阿名不。羅訶名
生。復次阿羅訶名應受供養。言等正覺者。應言等
覺正覺。如次量智理智是也。智度論云。三藐三佛
陀。三藐名正。三名遍。佛名知。是名正遍知。案云。應
言正知遍知知者即是等覺。言明行足者。八十三
卷云。明行圓滿。所謂三明遮行行行皆悉圓滿。又
復四種增上心法現法樂住皆悉圓滿。前是行行。
後後是住行。此中清淨身語意業現行。正念是行
圓滿。密護根門是遮圓滿。由此二種。顯示如來三
種不護無忘失法。由不造過世間靜慮遮自苦行。
樂云。若具言明及行圓滿。明謂三明。一宿住隨念
明。二生死智證明。三漏盡明。行謂合二行開三。合
二者。一行行。二住行。開三者。一遮行。二行行。三住
行。此中前二為行行。故言合二。其遮行能遮過非。
行行能行善行。□□住心取量智相應定故。言世
間□。智度論十二卷云。云何名明行足。宿命天眼
漏盡。名為三。問曰神通明有何等異。答曰。直知過
去宿命事。是名通。知過去因緣行業。是名明。直知
死此生彼。是名天眼通知行因緣際會不失。是名
明。直知盡結使不知更生不生。是名漏神通。若知
漏盡更不復生。是名明。是三明大阿羅漢大辟支
佛所得。案云問通障與明障。為同為異。答若於利
根無別。若於鈍根有異。何以故。若利根者。斷通障
時。更無明障故。明二障無別。其鈍根者。雖得□通。
而不得明。故知有異。□□□名身業口業。唯佛身
<pb n="3"/>
口業具足。餘皆有失。是故知明行具足。案云瑜伽
亦明能起意業。此論取所起身口。是故彼廣此狹。
言善逝者。八十三云。謂於長夜具一切種自利利
他二功德故。案云。或有住而無善。如不得利。或有
住以有善。如得利益。今佛如后人。故言善逝。智度
論十二卷云。脩伽陀。脩秦云好。伽陀或言去。或言
說。是名好去好說。好去者種種諸障三摩提無量
等諸大智慧去。如說。佛一切智為大車。八正道行
入涅槃。是名好去。□好說者。如諸實相說。不著□
□弟子智慧力（云云）如是觀察弟子智力而為說法。
是名好說。言世間解者。如八十三說。謂於一切種
有情世間及器世間。善通達故。智度論十二卷云。
路伽備。路伽秦云世。備名知。是名世間知。問曰云何
知。答曰知二種。一者眾生。二者非眾生。及如實相。
知世間盡。言無上士調御丈夫者。如八十三云。無
上丈夫調御士者。智無等故。無過上故。於諸法是
大丈夫多分調御無量丈夫。最第一故。極尊勝故。
案云佛即大夫又多分御丈夫故。由是二戒故。□
□□智度論十二云。阿耨多羅。秦云□無上。問曰
云何無上。答曰涅槃法無上。佛自知是涅槃。不從
他聞。亦將導眾生。會至涅槃。如諸法中涅槃無上。
眾生中佛亦無上。（云云）阿名無。耨多羅名答。一切外
道法可答可破。非實清淨故。佛法不可答不可破。
出一切語言道故。亦實清淨故。以是故名無答。（云云）
富樓沙。曇藐波羅提。富樓沙秦云丈夫。曇藐秦云
可化。波羅提秦云調御師。是名可化丈夫調御師。
佛以大慈大悲大智故。有時濡美語。有苦切□□
雜語。以此調御合不失道。□□是故佛名可化丈
夫調御師。問曰如人佛亦化令得道。何以獨言丈
夫。答曰男女中男大。女屬男故。男能辨大事故。復次
女人有五礙。不得作轉輪王釋天王魔天王梵天
王三界法王。以是故不說。復次佛為女人調御師。
為不尊重。若說丈夫。一切都攝。譬如王來不應獨
來。必有侍從。如是說丈夫。上根無根及女盡攝。以
是因緣故。佛名可化丈夫御師。一云□具有□多
分□更不相違。□□□□八十三卷云。天人師者。
由彼天人解是深義𤏊脩正行有力故。智度論十。
二卷云。舍多提波□魔㝹舍南。舍多秦云教師。提
婆言天。魔㝹舍南言人。是名天人教師。問曰佛能
度龍鬼神等隨解道中生者。何故獨言天人師。答
曰雖度解脫道中生者少。度天人中生者多。復次。
言天即攝一切天人。言人即盡攝地上生者。何以
故。天上即天大。地上即人大。是故天即天上盡攝
說人即地上盡攝。□云必無□□□□下有於天
地之上故□□□。言佛者。八十三云。言佛陀者謂
畢竟斷一切煩惱并諸習氣。等正覺阿耨多羅三
藐三菩提故。智度論十二卷云。佛陀秦云知者。世
尊者。八十三云。薄伽梵者。怛然安坐妙菩提坐。任
運摧滅一切魔軍大勢故。智度論十二卷云。路迦
耶陀秦云世尊。八十三云。此中如來是初總序。應
正等覺。謂永解脫一切煩惱障及所知障故。於其
別中。略有二種。所謂共德及不共德。於共德中。□
□□說諸□□□□□解明行圓滿等句。是不共
德。案云。二乘於八解脫等定障得□解脫所知障
亦名共□□□□中。幾自利。幾利佗。答有說初五
自利。次四利佗。後一俱利。遠法師云。前五自利。后
五利他。今謂不爾。何以故者。言無虗妄何必自利。
明應義中。亦云應作世間無上福田等。是何自利。
應作是解。初二俱利。次三自利。次四利佗。后一俱
利。問三十八云。三性法中。現前等覺。故名為佛。是何
利佗。解云。能令解佗三性法故。□□□□佛若□
□□□□□有何差別。唯以如實覺了一切諸法。
約自利說顯示善惡。□□捨惡據利佗說。問十號
<pb n="4"/>
中□□□號以何最勝之所顯示。答正行最勝是
利佗故。四令三□□所攝所依最勝以丈夫士所
攝。斷住圓滿威力四種最勝。三自利令三俱利一
分所攝。智最勝者正遍知所攝。問若正行最勝利
佗攝者。何故解正行最勝。云由諸如來自利利佗
利益安樂無量眾生。念愍世間。令諸人天獲得義
利利益安樂而行正行故。名正行最勝。□云利佗
必由自利義故。且作此說。是以下云名大悲者。又
說。通自利利佗。然據一相故。名大悲者也。
時有國王聞佛說法。
述曰。上來古佛興世已。自下第二有王脩行。於中
有七。初聞法。二發心。三出家。四嘆德。五讚佛。六敘
請。七說法。此即初也。言聞佛說法者。聞世自在王
佛說法。法位云。然不知說何法相。今准文相。說理
事法。理者大乘二空之理。既聞大乘之二空理故。
發無上道心。事者淨佛國土事。聞此事故。下文中
願言義當修行攝取佛國清淨莊嚴無量妙土等故。
心懷（至）道意。
述曰。二發心。言無上正真道。言發意者。明能求心。
棄國（至）法藏。
述曰。三出家學道。不領尊位如觀草土。捨離五欲
如棄涕唾。言沙門者。法位云。此反寂或。遠云此反
息惡。玄奘云。梵本正音室羅摩拏。或言舍羅摩奴。
此云功勞。脩道有多勞也。言沙門行者。是持業釋。
功勞即行故。即是五支不放逸行。一過去所犯如
法懺悔。二未來當犯如法懺悔。三現前所犯如法
懺悔。四如所行如所住專心故護持。是名已作不
放逸行。五依已作不放逸行。案云前有二種。謂作
為止。作名所行。止名所住。言名曰法藏者。此出家
名。所聞法教。護持不失。故名法藏。俗名龍珍王。此
王入山修道時。中臣之二女隨入學道。一名緣波
那。二名洗澤河。法藏山南。二女山北。鈔然修行彼
時國王成今彌陀。彼祿那今是觀世音是。洗澤河
今是大勢至是也。今此經文。於世自在王佛發心
修行。若據悲華經。寶藏佛所發心修行。是故彼經
第二卷云。佛告寂意菩薩。善男子。我於往昔過恒
沙等阿僧祗劫。此佛世界名那提嵐。是時大劫名
曰善持。案云釋迦佛言我憶往昔劫。寶藏佛世界
名那提嵐。是故下云此世界當名娑婆也。彼文殊
師利南方成佛時。彼佛土廣大故。此娑婆世界。亦
入彼土分。是下云今方汝文殊師利於未來世過
二恒河沙等無量無邊阿僧祗劫。入第三無量無
邊阿僧祗劫。於此而方有佛。世界名清淨無垢寶
真。此散提嵐界。亦入其中。彼世界中。有種種莊嚴。
汝於此中。當成阿耨菩薩。號普現如來（云云）佛世尊。
於彼劫中。有轉輪聖王。名無諍念。王四天下。有一
大臣。名曰寶海。是梵志種。知占相。時生一子。有三
十二相。瓔珞其身。八十種次第莊嚴。以百福。成就
一相。常光一尋。其身圓滿。如尼拘盧樹。諦現一相。
無有厭足。（云云）法服出家。成阿耨菩提。（云云）爾時轉輪
王諸佛及聖眾。於三月中。受我供養。如來嘿然許
之（云云）時轉輪王。頂載一燈。肩荷二種。左右手中。執
持四燈。其三膝上。各宜一燈。兩足趺上亦各一燈。
如是竟夜供養如來。佛神力故。身心快樂。無有疲
極。譬如比丘入第三禪。轉輪聖王所受快樂。亦復
如是。供養終竟三曰。（云云）時王千子。第一太子。名曰
不眴。終竟三月。供養如來及比丘僧。（云云）第二王子。
名曰尼摩。終竟三月。供養如來及比丘僧。如不眴
太子所奉噠嚫。如上所說（案噠嚫者翻布施）第三王子。名
曰王眾。（云云三十八名經文自列）是時聖王及其千子。如是供
養。滿二百五十歲。第三卷云。爾時寶藏如來。復作
是念。如是等無量眾生。已不退轉於阿耨菩提。我
今當與各各受記。等為眾現種種佛土。爾時聖王。
<pb n="5"/>
聞是記已。即起合掌長跪白佛最白佛言世尊。我
今貢寶。欲得菩提。如我先於三月之中。以諸所須。
供養於佛及比丘僧。如是善根。我今迴向阿耨菩
提。終不願取不淨佛佛土。世尊。我先已於七歲之
中。端坐思惟種種莊嚴清淨佛土。世尊。今我從願。
令我成阿耨菩提時。世界之中。無有地獄畜生餓
鬼。一切眾生命終之后。令不墮於三惡道中。世界
眾生。皆作金色。人天無別。皆得六通。（云云）願我世界
無有女人及其名字。一切眾生。等一化生。壽命無
量。（云云）爾時寶藏如來。讚轉輪王言。善哉善哉。大王
今者所願甚深。已取淨土。是中眾生。其心亦淨。大
王。汝見而方過百千萬億佛土有世界。名尊善無
恬。（云云）大王所願無異種種莊嚴佛之世界。等無差
別。悉已攝。無量無邊調伏眾生。今改汝字。為無量
清淨。（云云）大王。如是諸佛。滅已後過一恒河沙等阿
僧祗劫。入第二恒河沙等阿僧祗劫。是時世界轉
名安樂。汝於是時。當得作佛。號無量壽如來乃至
佛世尊。（云云）有轉輪王。名無量淨。王四天下。三月供
養寶藏如來及比丘僧。以是善根故。過一恒河沙
等阿僧祗劫已。始入第二恒河沙阿僧祗劫。當得
作佛。號無量壽。世界名安樂。常身光明。周遍十方
恒河沙等諸佛世界。（云云寶藏佛記第一太子言）善男子。無量
壽佛般涅槃已。第二恒河沙等阿僧祗劫後分。而
初夜分中。正法藏盡。夜后分中。彼土名一切珍寶
所成就世界。所有種種莊嚴無量無邊安樂世界。
所不及也。善男子。汝於后夜。種種莊嚴。在菩提樹
下。坐金剛座。於一念中間。成阿耨菩提。號遍出一
切光明功德山王如來應供乃至佛世尊。其佛壽
命九十六億那由佗百千劫。般涅槃已。正法位世
六十三億劫。（云云記第二子言）善男子。汝於來世。當於如
是最大世界。成阿耨菩提。號曰善住珍寶山王如
來乃至佛世尊。善男子。由汝願取大世界。故因字
汝為得大勢。解云。彼寶藏佛時發心發願。此自在
王佛時亦爾。問一佛亦名寶藏。亦名世自在王。為
異佛耶。答異佛也。何以知者。且由五義故。一佛名
即別故。二所化名別。謂彼時無量淨。此時法藏故。
三在家出家別。謂彼時在家。此時出家故。四思惟
淨土行時別。謂彼時七歲。此時五劫故。五男女別。
謂彼時觀音大勢至曾作輪王之身。此時作臣之
女故。問既知別佛。未如何佛為先。答未見成文。然
以義准者。寶藏是先。自在王佛為後。謂瑜伽等說。
發大心已。修行逕三阿僧祗劫。成等正覺。然寶藏
佛記言。過一恒河沙阿僧祗劫等。今此經中。但云
高才勇哲與世超異。乃至下文德云。於不可思議
兆載永劫。積殖菩薩無量德行。不生欲覺瞋覺害
覺等。不言逕恒沙等劫。解云。彼寶藏佛時。至此自
在王佛時。既逕不可思議兆載永劫。由此義故。明
知彼寶藏佛先。自在王佛后也。問既論亦逕三阿
僧祗劫。何故寶藏佛時。發菩提心。而逕爾所劫。答
取三阿僧祗者。但捨起行時。若雖發心。而或時行
退。或時行息。通取此等時。即逕無量阿僧祗劫。故
無相違。問若起行時。不過三阿僧祗劫者。何故智
度論第四卷。破迦旃尼弟子輩言。佛言。無量阿僧
祗劫作功德。欲度眾生。何故言三三阿僧祗劫。阿
僧祗劫有量有限。解云。既言無量阿僧祗劫。如何
得云三阿僧祗。解云。小乘三阿僧祗第六十轉名
為阿僧祗。故有量有限。大乘宗中。依智度論。大數
百第八轉名阿僧祗。故無量無限。問既知此法藏
發心是為後時。未知地前四十心是何所攝。答亦
未見成文。然准遠法師解。此應十迴向末心。是故
遠云此中有二。初明世間之行。二佛告阿難法藏
比丘說此頌下明出世行。地前所行。名為世間。地
上所行。名出世間。下明出世行中云。具足五劫。思
<pb n="6"/>
惟攝取莊嚴佛國清清之行。解云。聞地上莊嚴國
土行已。五劫思惟。內證彼行。名為攝取。既逕五劫。
能入地上。是故明知是十迴向之末。然明發心。瑜
伽頭揚等。皆云發心有二。一世俗受發。謂地前發
心。二得法性發心。謂地上發心也。若依佛性論。有
三發心。一信成就發心。謂十信十解。二解行發心。
謂十行十迴向。三證發心。謂初地已上。此云發心
者。二中是初。三中第二是也。
高才（至）超異。
述曰。第四嘆德。如上已解。
詣世自在王（至）合掌。
述曰。第五讚佛。此中先敘敬相。后以頌正嘆。此即
初也。
以頌讚曰（至）超出無倫。
述曰。頌中有二十行。此中有二。初有七頌讚佛。二
有十三頌自述所願。前中有五。初有兩頌半讚佛
色相。二有半頌讚佛各聞。三有兩頌嘆佛福智。四
有半頌讚佛斷德。五有一頌半讚佛恩德。此即初
也。言日月摩尼者。日月皆以摩尼所成。摩尼者翻
如意。即是珠名也。
正覺（至）十方。
述曰。二文也。
戒聞（至）涯底。
述曰。三文也。言戒聞者。憬法師云。戒之聞也。聞謂
名譽令聞。謂持戒芳聲令遠聞故。問與前何別。答
前大覺之聲。此持戒之聲。故有差別。示可忍辱之
聲。六度中除施。顯五度之威德。所以除施者。布施
是易故。
無明（至）永無。
述曰。四文也。約根本故。約三毒而明斷德。問餘處
中云貪瞋癡。何故此中無明為先。嗔為后耶。答解
處約起多少而明次第。謂貪數起嗔次不共無明
是嗔之次。今此文中。約本末而明次第。謂無明最
本故先說。貪是次。謂通一切處故。嗔唯欲界。思之
可解。
人雄（至）大千。
述曰。五文也。功勳（勳音述云實功。周官云。王功曰勳國功曰功日庸事功曰勞。治
功曰力。戰功曰多）。
願我作佛（至）解脫。
述曰。第二以十三頌。自述所以。於中有八。初一行
願作佛。二一行願脩行。三有一行願安眾。四有四
行。願行不退。五有兩行。願攝妙土。六有一行。願攝
眾生。七有兩行。願佛證明。八有一行。願能忍苦。此
即初也。言齊聖法王者。自在王佛名聖法王。第二
文中云如是三昧智慧為上者。指前四土。名為如
是。或有四度。離於定慧。為或有四度定慧為上首。
今誓言如是四度。以定慧為上首也。第三文中云。
普行此願者。如次下言一切恐懼為作大安。名為
此願。第四文中有二。一兩行對勞而明勝。二一兩
行舉事而顯勝。言光明悉照者。逮云佛光所照。如
是世界。精進修行長免難量。亦可以自身光明悉
照等也。第五第六如文。第七文中有二。一一行請
世自在王佛為我證明。二一行請世自在王以佛
神力十方諸佛令知我心。言發願於彼力精所欲
者。指前所求事。名為於彼。即彼六度等事。名為所
欲。今佛為證怒力精進修行。第八文易也。
佛告阿難法藏比丘說此頌已（至）𤏊苦之本。
述曰。自下第六敘請。言我當修行至無量妙土者。
未聞說法時位。地前位故。言我當修行攝取等。聞
法已五劫思惟登地上故。言我已攝取等也。其修
行心淨自然佛土淨故。言攝取等也。
佛語阿難時世繞王佛（至）汝自當知。
述曰。第七說法。於中有三。初反問令思。二推深請
<pb n="7"/>
說。二如來正說。此即初也。法藏不久。入於初地。若
已入初地。心平等故。莊嚴佛土自然現見。如餘經
說。有分別心故。見丘垢等。若無分別者。即見淨土。
是故佛告法藏。不久汝自當知。
比丘白佛（至）成滿所願。
述曰。二文也。法藏位地。既在地前。彼地上行。非其
境界。是故敢問。
爾時世自在王佛（至）志願深廣。
述曰。第三如來正說。於中有七。初知機。二授法。三
攝行。四明攝行成。五合顯說。六陳願行。七攝果相。
此即初也。如文。
即為法藏（至）何願不得。
述曰。第二授法。於中有二。初有願心得果。二說相
授與。此即初也。如文。
於是世自在王佛（至）悉現與之。
述曰。第二說相授與。言人天之善善者。明土之因。
此中穢土因。說名為惡。淨土之因。說名為善。非謂
三性中善性名之為善不善性名為惡。言國土之
粗妙者。明土之果。此中穢土名之為粗。淨土名為
妙。又說惡趣名粗。善趣名妙（粗與麤字音實無別）。
時彼比丘（至）殊勝之願。
述曰。第三攝行。於中有五。初觀相發願。二其心下
依願起行。三具足下修行時節。四阿難白佛下明
命脩短。五時法藏下攝行多少。此即初也。由二緣
故。發起勝心。一聞佛說譬如大海等法故。二見嚴
淨國土故。問佛通說粗妙國土。何故唯說嚴淨國
皆悉現見。不說穢土見。答雖通說二土。而彼所願
者。唯淨妙土。是以佛隨彼所樂淨土令見。故上云
應其心願悉皆與之。又說雖通見二土。發心之由。
唯是淨土。是故偏說。問若如后說者。何故前前云
應其心願。解云。隨樂淨土之心。故言為應。雖有二
說。初解為勝。且反此上為淨土時。不見穢相故。
其心寂靜（至）無能及者。
述曰。二依願起行現觀方便故。言無所著。不求世
間果故。言一切世間無能及者。又說即無所著故
言無能及者。
具足五劫（至）清淨之行。
述曰。第三明修行時節。劫雖有五。唯修一行。所謂
其心寂靜志無所著。
阿難白佛（至）四十二劫。
述曰。第四命脩短。問答如文。遠云如佛之命。法藏
亦可爾。今謂難定。問若彼得壽多劫。劫盡之時。居
住何處而修行耶。答遠云餘人見其劫盡。其法藏
等彼國土安隱不動。故得起修。如法華經常在靈
鷲山等。今案后意。始示在穢土。而經現在淨土。猶
如釋迦。今准法華論。約日月歲數劫。故言四十二。
乃五劫非謂大劫也。是故彼論云劫有五種。一日
二夜。三月。四時。五年故。又說劫長短唯隨人心。釋
迦法華會中。亦有至五十劫。彼豈淨土佛耶。唯是
隨心造作。無別自性。以以因緣法無所有故。隨其
因緣。無所不有。胡可以定有長短遠近之別。是故
由四十二劫。故知是淨土依非為定證。
時法藏（至）清淨之行。
述曰。攝行多少。如文。
如是修已（至）清淨之行。
述曰。第四明攝行成。如文。
佛告比丘（至）無量大願。
述曰。第五令顯說。言發起悅可一切大眾者。汝今
所說四十八願。能利群生。是故聞其所利。一切大
眾。皆能發起悅可之心。言菩薩聞已修行此法者。
大眾之中。有發大心。名為菩薩。聞四十八願。自能
修行。其四十八願。名為比法。言緣致滿足無量大
願者。汝法藏比丘。緣此利佗善因。遂致滿足汝所
<pb n="8"/>
求無量大願。其所求願。無量無邊。非但四十八。然
具舉一二日。自下第六廣陳願行。於中有二。初明
勝願。二阿難時彼下明勝行。前中有四。初七行利
願。二以偈頌三佛語下稱願動祥。四空中下顯願
成就。初中有三。初總標舉。二設我得佛下別申願。
此即初也。亦可正說中有六。五如前。六正說淨土
因果。以此經以淨土因果為宗致。此中有二。一說
因。二說果。初中先願後行。願中小段。如法位說。今
具依二解而判經文。
設我（至）正覺。
述曰。第二文中有四十八願。然無量清淨平等覺
經中。但二十四者。詳者之脫也。一一中皆有二。謂
願及誓。願是希求義。誓是邀制義。皆言說我得佛
等是願言。不取正覺者即是誓言。若約義類者。束
為十三願。初兩願願願無惡趣。二兩願願色相齊
同。三有五願。願得五通。四有一願。一無貪著。五有
一願。願信定聚。六有二願。願自身光壽無限。七有
二願。願望眾及壽無限。八有二願。願無惡名善聲
普聞。九有三願。願往生皆得。十有十二願。以眾生
及上德滿嚴淨。十一有五願。願光明普益。十二有
二願。天人受樂。十三有九願。願自界他方大士獲
益。初中有二。初願願國中無三惡道。第二願願有
情后生不隨三惡道。二願文相可見。第二色相
齊同中。言形色不同等者。因法師云。約實而論亦
有勝劣。然其狀相似故。說無好醜。第三五通願
如文。第五願中。言不住定聚必滅度者等者。辨
法師云。定聚有三。若入僧祗數故名定聚者十信。
若不退故名定者十解。第七心已上。若得真觀故
名定聚者。初地已上。今此文所說定聚。通於三種。
以生彼國。要入此定聚。方命終故。然廣明三聚。如
下當說。咨嗟（音上之伊下之耶實<bz>〔嘆〕</bz>嘆之音也。第九三願中。初
願中言乃至十念若不生者。法位云。是依十法起
念。非是稱名十念。此之上三品言除五逆等者。上
三品中。無造逆罪者故。若准觀經下品下生者。有
五逆十惡人臨終具足十念稱佛名亦得往生。第
二願者。此之中三品。第三願者。此之下三品。言十
念。如彌勒所問經說。一者於一切眾生常生慈心。
於一切眾生不毀其行終不往生。二者於一切眾
生常起悲心。除殘害心。三者守護法心。不惜身命。
乃至一法不生誹謗。四者於忍辱中。生決定心。五
者深心清淨不染利養。六者發一切智心。日日常
念。無有發妄。七者於一切眾生起尊重心。除去憍
慢。謙下言說。八者於世談論。不生味著心。九者近
於覺意。深起種種善根因緣。不生憒閙散亂之心。
十者除去諸相。正念觀佛。一之稱佛名十念。如觀
經說。問若爾何故此中除五逆耶。答遠法師二說。
一云約人分別。造逆罪人有上有下。善趣已前常
沒造逆說為不。善趣位中遇緣造逆說之為上。解
云。十信如以前名常沒。十信已上名為善趣。若上
人者。必能重悔令罪消滅。故能生彼。觀經約此而
說。下人造逆無重悔故。不得生彼。此經約此。故言
除也。二約行分別。謂造逆之人。行布定散。觀佛三
昧。名之為定。修餘善根。名之為散。六善為不能滅
除五逆重罪。不得往生。定善力強。能消逆罪。故得
往生。是故二經各據一也。廣如觀經疏也。一云若
唯造逆者由十念故得生。若造逆罪。亦誹謗法者。
不得往生。故二經各據一邊。餘分別如常。第十有
十二願中。言一生補處者。且約穢土菩薩有四種。
一住定菩薩。謂修相好業百劫中菩薩。定離四過
失。得二果報。住此定位。故言住定也。二近佛地菩
薩。若通說者。亦是位定也。若利說者。知足天以落
一生是也。三一生補處菩薩。知足天菩薩。受此天
一生已。能補佛處故。四最後生菩薩。謂成佛之身
<pb n="9"/>
若約淨土者。未見成文。然基法師云。淨土觀音菩
薩。雖一生補處。而不在天。不同穢土。問若依基解。
今是觀音。即是身中成佛耶。各後身耶。答彼亦未
別說。今依解義。應述二解。一云更受後身方成正
覺。以最後身方成佛故二云即是此身中成佛。即
此一生中成佛故。言一生同穢土。何以故穢土一
生菩薩。在於天上。淨土一生菩薩。不在天上。既爾
何妨穢土一生菩薩受後身方成佛。而淨土一生
菩薩即是身中成佛之也。亦可觀音菩薩在於下
處。名近佛地。彼彌陀佛將來之時。生於知是。名一
生補處。更待成文。言除具本願者。隨本願力。而受
多生故。法藏誓言。他方未至一生補處位菩薩。來
生我國者。必定至一生補處位也。言現其德本諸
所求欲供養之具者。其所求名禮香等之供養具。
名為德本。以眾功德由供養而起。故言德本。彼安
樂國菩薩。隨樂現樂前供養之具。若不爾者。不取
正覺。言不能演說一切智者不取正覺者。謂能演
說一切智之境故。言金剛那羅延者。那羅延是梵
音。此翻勝力。然毗細天力等風輪力。是故同得那
羅延名。（出元曉師金光明記及小論說）經言彌陀佛身長六十萬
億那由佗恒河沙由旬。既爾樹下身高何成莊嚴。
答令因師三說。一云觀經所明佛。約他受用門而
顯殊勝。此經所明樹。約變化邊。故無相違。謂若變
化身者。短於樹故。二云佛德不可思議。彼廣長身
蔭於一尺樹。於佛非難。況四百萬里者也。三云此
云四百萬里者。佛頂已上去佛足量。若并佛身相
稱之長。即是六十萬億那由他恒河沙由旬。有餘
四百萬里也。亦可彼佛尺步所計四百萬里也。
第十一有五願中。言無生法忍者。初地無生忍。言
無生法忍者。基云。由無法教而記忍可心故。言無
生忍也。憬法師云。無生忍者。顯人空智。無法忍者。
顯法空智。第十三有九願中。言淨解脫三昧者。
八解中第三解脫。名為淨解脫。緣色解脫中。是最
勝故。須別說之。又說所有三昧。離繫縛故。名淨解
脫。言普等三昧者。由此三昧力。普見諸佛世界。故
言為普。平等現見無所不見。故言為等。言第一第
二第三法忍者。法位云。案人王經有五忍。謂伏忍
信忍順忍無生忍寂滅忍。伏忍位在地前。習種性
種道種。信忍位在初二三地。順忍位在四五六地。
無生忍位七八九地。寂滅忍位在第十地及佛地。
今此中言第一二三者。即是初三忍。今謂即此經
下所明三忍。謂音響忍柔順忍無生忍是也。
佛告阿難（至）頌曰。
述曰。第二偈頌。於中有二。初經宗長行序二正說
偈頌。此即初也。
我建超世願（至）誓不成正覺。
述曰。第二偈頌中。有十一行頌。分為三。初三行頌
總頌誓。二有七頌總頌願。三有一頌祈驗。此即初
也。如文。
離欲深正念（至）等此最勝尊。
述曰。第二七頌頌願有七。一定忍慧二利願。二神
光消徐冥難願。三開眼滅閉惡道願。四威閉天光
願。五雨大法雨佛大修因成佛願。七等世尊願。此
七行頌如次願七願。今隨難解。言離欲深正念者。
顯定心也。以根本定離欲方得故。問何故明定。舉
深正念。答定品中念增上故。又說得言方深正念
故。言淨慧修梵行者。明慧也。若得淨慧者。欲順離
邊清淨行。故修梵行。其所願求。雖有眾多。而勝唯
定慧。故偏說之。言志求無上尊者。即是自利。言為
諸天人師者。即是利他。言消除三垢冥者。遠公以
小乘法令滅三毒。言開彼智慧眼。閉惡道開善趣。
今謂未心大小教別應作是說。消除三毒者。由彼
信心故。閉惡道者。由彼智慧故。謂初見神光而起
<pb n="10"/>
信心。內消三毒。名。
二門勝行。上來明願已。
自下第二明勝行人。有經曰阿難時彼比丘也。若
有願無行。願即虗偽。若有除三恬外離橫難名濟
難。名濟難。其濟難事。是分明故。言為明濟。信心既
興。智慧隨生。融滅無明。闇心既淨。故眾生淨。永不
生惡道。故言閉塞。常生人天故言通達善趣門。祚
（音之阿<bz>〔文〕</bz>實福也助也戢（音什實集也）言供養一切佛具足眾德
本者。萬行之中。檀那為首。四攝之行。布施為初。是
以供養名眾德本。言願慧悉成滿者。立願而言所
有諸慧皆悉成滿能為界雄言願。言願我功德力
者。功德慧謂智慧五願。而言功德智慧二種成就。
等此世尊。指世自在王佛。名之為此。
斯願若剋果（至）當雨珍妙華。
述曰。第三一欲所驗。
佛語阿難（至）說此欲已。
遠曰自下第三勤。於中有二。初結前。二動＆CB17728;。此即
初也。
應時普地六種震動。
述曰。二初結前。二。
位云。第二文中有三。一動地。二雨華。三聲樂。此即
初也。下二文如文。今謂此中有二。一動地。二雨華。
自然以下屬第四段。何以故前所祈願。唯是動地
雨華。非謂音樂故。
自然音樂（至）深樂寂滅。
述曰。自下第四顯願成就。言於是法藏比丘至不
虗。指上動地雨化及與讚言。名為於是法藏比丘。
國彼三事。作如是念。我若具足修行圓滿者。如我
所以如是大願誠諦不虗。言超出世間深樂寂滅
者。既作此念已。都不願樂世間果。深心願樂寂滅
涅槃。
阿難法藏比丘（至）建此願已。
述曰。廣陳願行中有二。一明赫願行無願行即非
盡是故明以已次明其行。此中即二。一結前。二起
行。此即初也。若依一解。明因中有二。一明願。二明
行。上來明願已。自下第二明行。此即二段。如或言
諸天魔梵龍神八部者。除魔梵所餘名諸。即此魔
梵。及諸天。即是八部之中天也。龍謂即是八部之
中第二。神謂後六。謂衣义健闥波阿修羅迦樓羅
緊那羅摩睺羅伽。然即諸天魔梵龍神即是八部
大眾也。言發斯弘誓者。四十八願中。一一皆具誓
願。如前已說故。
一向專志（至）無變。
述曰。第二起行中有二。一總明起行。二別起行。此
即初也。為得妙土而起行故。先明惠志莊嚴妙土。
問所專志莊嚴妙土。是狹小耶。是廣大耶。與餘妙
土為等為勝。又為有衰變。為不爾耶。答為此等。問
故所修佛國等文相可見。問此上三中是何。答法
位云。是自受用土。今謂雖有此理。而遠之意。何故
伏所願土而起此行。故謂前所願國土是眾生所
生。如何得是自受用土。可說此應化土。雖應化土。
而無須彌七金山等。言開廓等。若依一解。正起行
中有二。先正明起行。二問答分別。初中先總後別
等。小同法位。
於不可思議兆載永劫。
述曰。第二別明起行。於中有四。初明自利行。二明
利佗行。三明兼利行。四明行功能。前中有四。初長
時修。二無餘修。三無間脩。四恭敬修。此即初。兆載。
黃帝筆三品。今且舉一十千億為兆。十千兆為京。
十千京為姟。十千姟為抒。十千抒為[這-言+兀]。十千[這-言+兀]為
載。今案慧大論抄漠地大數有十五。一一。二十。三
百。四千。五萬。大億。七兆。八景。九改。十俱。十一間。十
二紫。十三讓。十四政。十五載。然初舉中間一致顯
<pb n="11"/>
其長劫。兆唯爾時如千人單也。
積殖菩薩（至）先意承問。
述曰。第二無餘修。言不生欲覺等者。不生三惡覺
故。此中說尋。名之為覺。理實通伺。然約麤現及初
地。故且說尋也。言不生欲想等者。不起三惡想故。
此中想是因惡。由惡想方惡尋起故。言不著色聲
香味之法者。五欲之中且舉所造。故獨略不說。言
忍力成就不計眾苦者。耐惡害忍等成就故也。言
小欲知足者。小欲緣未來。知足緣現在。二中知足
勝。是故四聖種中唯取知足。言無染恚癡者。無三
毒故。言和顏者身業。言愛語者口業。言先意承問
者意。以善意為先。故言先意。
勇猛精進（至）群生。
述曰。第三無間修。言清白之法者。此中應有七善。
然且舉二善。三以惠利群生者。以惠施利故。
恭敬三寶奉事師長。
述曰。第四恭敬修。如文。
以大莊嚴（至）功德成就。
述曰。第一利他行。若自利不成。無由利物。故舉前
自利。為利生基。故言以大莊嚴等也。
住空無想（至）如化。
述曰。第三兼利行。於中有二。初別明諸行。二如是
下總結。前中有三。初明三業調柔行。二明六度離
著行。三明神通示現行。初中即三。一意業調柔。二
口業調柔。三身業調柔。此即初也。言無作無盡者。
因無所作。果無所起。故謂唯假有。無實因果故。又
說無作者故言為無作。無受者故言為無趣。
遠離（至）兼利。
述曰。二口案調兼。如文。
棄國（至）財色。
述曰。三身業調柔。如文。
自行（至）令行。
述曰。第二六度離著行。於中有二。初二行。二釋。此
即初也。
無央（至）自然發應。
述曰。第二釋中。先釋自利行。二釋利他行。此即初
也。言在意所欲等者。有意所欲。寶藏而應故。
教化（至）之道。
述曰。二釋利他行。
或為長者（至）一切諸佛。
述曰。第三神通示現行。此中長者者是隨類生。剎
利等者是勝生。六欲天主等者是增上生。
如是（至）稱說。
述曰。第二總結也。
口氣香（至）而得自在。
述曰。第四顯行功德。如文。
阿難白佛（至）為今現在。
述曰。法位云。自下第七攝果相。願行若成就。終不
虗忌故。今明攝果相。於中有二。初佛攝果相。二徒
眾攝果相。前中有七。初明成佛時節。二明器世莊
嚴。三明報相妙。四攝命修短。五從眾多小。六寶樹
麗。七樓閣槃欝。別中有二。初明成佛。二明時節。前
中先問后答。此即初。若依一解。自下第二問答分
別。此中二反問答。如文可見。
佛告阿難（至）名曰安樂。
述曰。二答也。案法華經大通智勝佛。有十六王子。
其第九第十。現在西方作佛。一名彌陀。二名度一
切世間苦提。
阿難又問（至）幾時。
述曰。第二明時節。此即問也。
佛言（至）十劫。
述曰。答意所見。若平等覺經。逕十八劫。大阿彌陀
經逕十小劫。然是同本定說譯家得失。未知是非。
<pb n="12"/>
然因法師會小八別二說。一云實小字而言。八者
是謬。何以故。此經及小經皆云十劫故。一云實十
八。然小經中十者。約大數可。若依此說。無量清淨
平等覺經為正。
其佛國土自然（至）猶如第六天眾。
述曰。第二器世莊嚴。於中有二。初修有善嚴。二明
無惡相。此即初也。一云上來明淨土因已。自下第
二顯淨土果。義積師云。往生論釋此以後經文。是
故彼論云。我依修多羅真實功德相說願偈總持
與佛教相應故。解云。若此經中不說十七功德等
者。論至依何經故。言我依等。以觀經等三淨土經
皆不說故。然功德願與論不同者。論不同者。論求
性相。經依次第。不可嘖也。彼論觀察有三種。一明
國土有十七功德。二明國主有八功德。三明菩薩
有四功德。今此經中。亦有此三種。彼論云真實功
德相者。謂據勝故。且說佗受用土相。令生作樂。今
此牒經文中有三。謂一量功德。二形相功德。三種
種事功德。初中有二。一明寶數量。二界分量。言其
佛國土至為地者。第一數量。言恢廓至限極者。第
二分量。論約第二文故。云究竟如虗空廣大無邊
際也。然明七寶。略有二種。一輪王別十寶。二諸人
通七寶。言輪王七寶者。一馬寶。二鳥寶。三寶藏臣
寶。四主兵臣寶。五玉女寶。六如意珠寶。七輪寶。二
通七寶者。經文處處不同。若約普門品及金光明
經。一金銀。二琉璃。三車𤦲。四馬瑙。五珊瑚。六虎魄。
七真珠。若依法華經第一顯。一金。二銀。三珊瑚。基
云紅赤色名脂似樹形。四真珠。五摩尼。六車𤦲。基
云青白開色。七馬瑙。基云色如馬瑙。故從之為名。
今此經文。除真珠開為七。如文。恢（音苦實大也）言悉相
雜廁至奇麗者。二明形相功德。如彼論說。淨光明
滿足如鏡日月輪故。解云。光明是顯色。然取鏡等
方圓等相故。言形相功德也。熀曜（上又作愔。音由狗實感也曜也
下又作耀亦作燿。音以照實光也明也。上字又作焜。古恩反實明也）言清淨莊嚴至
第六天寶者。三明種種事功德。如論云。備諸珍寶
性具足妙莊嚴故。解云。經中說眾寶中精。論中云
備諸珍寶性。文異義同。
又其國土（至）常和調適。
述曰。二無惡相。此中即二。一明所無。二問答料簡。
一云即是四清淨功德。如彼論云。觀彼世界相勝
過三界道故。解云。雖約麤相故。無三惡趣等。論約
細相故。云過三界道。道謂五道。可言三界及道。言
佛神力故欲見即見者。為厭穢土故。亦欲見穢土。
即見穢土須彌等相。由此文故。明知欲不見時。不
見穢土。問即彼淨土處中見穢耶。見餘世界穢土
等相。答即彼淨土處非別處。所以者何。見餘處須
彌等相。不應須佛之神力故。猶如色界眼。不假佛
力。而能見須彌等故。
爾時阿難等（至）故問斯義。
述曰。二問答料簡。一云五性功德。如謂云。正道大
慈悲出世召根生故。解云。此云功德善力者。即正
道大慈悲也。解云。正道者智慧。然即由趣悲而生
淨土。
佛告阿難無量壽佛（至）超日月光佛。
述曰。第三報相妙。於中有三。初釋迦自嘆。二眾聖
共歎。三顯說無盡。初中有二。一正明光明。二明光
有益。此即初也。一云六光明功德。此中有三。一正
明光明。二其有下明益。三無量壽佛至尚不能盡。
重嘆光明。如論云。佛慧明慧明淨日除世癡闇冥
故。言無量光者。數無量故。言無邊光者。無邊際故。
言無礙光者。無障礙故。言無對光者。無與等故。言
光炎王者。是最勝自在故。言清淨光者。垢染不著。
如蓮華故。又說遇光者滅三垢故。言歡喜光者。遇
者悅意故。言智慧光者。智慧所及故。又說遇者得
<pb n="13"/>
智故。不斷光者。恒相續故。言難思光者。下情難計
故。無稱光者。不可稱嘆盡其所有故。
其有眾生（至）皆蒙解脫。
述曰。二明益。如文。
無量壽佛（至）亦如今也。
述曰。第二眾聖告嘆。文相易了。
佛言我說（至）尚不能盡。
述曰。顯說無盡。言晝夜一劫者。一劫之中。晝夜不
息。說不能盡。
佛語阿難無量壽佛（至）知其限極。
述曰。第四報壽脩短。於中有二。初明佛壽。二明徒
眾壽。此即初也。一云七明主功德。如論正覺阿彌
陀法王善住持故。解云。其壽長亦能善住持土及
人故。
聲聞菩薩（至）所能知也。
述曰。二明徒眾命。一云此文八明眷屬功德。於中
有三。一例釋壽命。二略歎數及德。三廣明數量。文
別可見。如論云。如來淨華眾正覺華化生故。解云。
如來教法。若正覺華。如華從蓮池。如是教法。說正
遍智海之所生故。又如華成果。如是教法。能成聖
果。故云淨華。覺所化之眾從教解生。故言化生。有人
云。此經及彌陀經聲聞是應化。觀經是實。此不可定。
又聲聞（至）稱說。
述曰。第五徒眾多小。於中有三。初總明數多。二略
明德大。三別顯初數為多。此即初也。
神智（至）世界。
述曰。三文可知。
語阿難（至）多少之數。
述曰。別明多中三。謂法喻合。此即初也。如無量清
淨平等覺經上卷云。佛告阿難。阿彌陀佛為諸菩
薩阿羅漢說法時。都悉大會講堂上。其國諸菩薩
阿羅漢及諸天人民。無央數不可復計。皆飛到無
量清淨佛。悉前為無量清淨佛作禮。却坐聽法。越
阿逸多菩薩。即起前長跪叉手問佛言。阿彌陀佛
國中諸阿羅漢。寧頗有槃泥洹去者不。願欲聞之。
佛告阿逸菩薩。若欲知者。如是四天下星。若見之
不。阿逸菩薩言。唯然皆見之。佛言而我第二弟子
摩訶目犍連。飛行四天下。一日一夜遍數星知有
幾許也。如是四天下星出眾多不可得計。何為百
千億萬億。是四天下星也。解云。彼星雖多。而猶泥
洹知者百千億萬億於彼。是也。有說此文。故知定
性二我亦生淨土。此說不爾。要真發大心方得出
故。然此文意。據應化境。
譬如（至）所能知也。
述曰。二喻如文。
經曰佛告阿難至如大海水。
述曰。合如文。
又其國土（至）自然相和。
述曰。第六明寶樹莊嚴。此中有三。先明諸寶樹。二
明菩提樹。三校量顯勝也。此即初也。一云九明莊
嚴功德。此中有三。明地莊嚴功德。二明虗空莊嚴
功德。三明水莊嚴功德。初中二。先明諸樹。后明菩
提樹。如前。如論云。宮殿諸樓閣觀十方無礙雜樹
異光色寶攔遍圍繞故。解云。論具舉宮殿。經曰舉
樹者。約高勝故准（之韻反實相當）言五音聲者。即是宮商
等五行之音。既此經文明舉宮商。不可須別說。
又無量壽佛（至）而莊嚴之。
述曰。第二明菩提樹。法位云。此中有八。然今不須
違彼功德相故。此中樹小大分別。如前已解。
周匝條間（至）諸佛國者。
述曰。二明虗空莊嚴功德中有三。一明莊嚴相。二
對明得益。三校量顯勝。此即初也。如論云。無量寶
交珞羅網遍虗空種種鈴發響宣吐妙法音故。此
<pb n="14"/>
中樹依地故。在地功德。其瓔珞等。離地而有故。在
於虗空功德之中。又有經本普流十方一切佛國。
與遍諸佛國。義無相違。
其聞法者（至）無諸惱患。
述曰。二得益中有二。一對六塵而辨得益。二見樹
得益。此即初也。言甚深法忍者。謂無生法忍也。
阿難若彼（至）究竟願故。
述曰。二文也。問樹足他功德相。何故此中對而明
益。答瓔珞光明門等而見樹故。此中對明。言音響
等者。有二說。一。法位云。音響忍者。解樹之音響。無
而似有故。柔順忍者。於解六塵無性不生乖通故
名之為柔。不違於空故名為順。堪可其理。故風為
忍。言無生忍者。解諸法不生故。二。遠云。三地已還。
尋聲悟解。知聲如響。名音響忍。四地已上。捨詮取
實。名柔順忍。十地已上。證實離相。名無法忍。亦可
三皆無生法忍。然三慧別。故開為三。謂聞慧近從
音教故名為音嚮。忍慧隨分調心。故名柔順。修慧
觀證無生理。正名無生也。言此皆無量壽佛等者。
釋得忍之所以。此中有六故。初一是總。餘者是別。
其本願可解。言滿足願者。其利他願是圓滿故。言
明了願者。願不虗故。言堅固願者。不可壞故。言究
竟願者。此願中路無休息故。
佛告阿難（至）第一。
述曰。三校量顯勝。文相易了。言無非法音者。和雅
之音。無倿＆CB17733;故。
又講堂精舍（至）覆蓋其上。
述曰。大文第七。明宮殿槃欝。於中有二。初明七寶
嚴殿。二明池流狹衛。此即初也。一云三明水莊嚴
功德。此中有二。一明水莊嚴之具。所有樓觀。二正
明池水。言交露者。准法華音義。二風。一云二交珠
泣泣似垂露故。彼交珠名為交露。一云露謂現露。
如露地也。以彼眾寶而交於現處。即所以防風雨
云具。
內外左右（至）不遲不疾。
述曰。第二明池流狹衛。此中有二。一正明池流。二
明彼聲。一云第二正明池水。如論云。寶華千萬種
彌覆池流泉流風動華葉交錯光亂轉故（勘一論本無諸
池帶七寶淥水食八德下散黃金沙上曜青蓮色）言八德水者。一清淨。二
香潔。三輕。四冷。五濡。六美。七飲時調適。八飲已無
病。位達皆云清淨是色入攝。香潔是香入。輕冷濡
是鼻入。美是味入。飲時調適飲已無病是法入。今
此文中。但有三德。謂清淨香潔味。如文可知。有人
出過去。若后二是法入。當何法攝。是以但是前六
之能逕前六攝。非別處攝。憬法師云。彼過非過。以
喜樂受攝故。不可難言。如何得言心數為水德。以
申水力之所起故。若謂由水而起非水物故不為
水德者。亦可宮殿華等非是水故。非為水莊嚴。若
謂能莊水故還為水功者。亦可二受由水而起。亦
是水德。因法師云。清淨是四塵之通德所攝。別色
處攝。是故初一及後二種是通德。還四塵所攝。中
間五德。義如上解。今以清淨德通塵為勝。以四塵
之清潔性名清淨故。若依稱讚淨土經者。言調和
冷曘自然隨意者。其冷燸量不傷性故言調和。欲
名冷冷應。欲曘曘應。故言隨意。
波揚無量自然好聲（至）名曰安樂。
述曰。第二明彼聲。一云十明妙聲功德。如論云。梵
聲悟深遠微妙聞十方故。揚（音伊湯實舉人有經本波蕩）問豈
不妙聲功德是主圓滿攝。即是佛聲。何以波聲名
聲功德。答雖彼中出其三寶等聲。皆是佛智之所
起故。亦名佛聲。以教法是佛出世之要故。言通慧
音者。六通音。言無所作音者。無實因所作音。言不
起滅音者。無實果起滅故。言甘露灌頂眾妙法聲
者。授佛記聲。謂第十地。言隨順離欲之者。順涅槃
<pb n="15"/>
故。言義者。謂義利。義利有二。一者虗妄即是世間
利。二真實即具出世利。今簡虗妄。故言真實。言隨
順三實至之法者。順於菩提。菩提有二。一佛。二菩
薩聲聞。此即佛也。今約同相三寶故。言三寶力無
量等也。言隨順通慧至之道者。二菩提也。言通慧
者。即是道也。通菩薩聲聞之言。無有三途苦難之
名者。無彼淨土之三途名。以無三途故。問無三途
名。應是大義門功德。何故此中說。答為欲顯示但
有妙聲無其惡名。故此文來。是故還妙聲功德所
攝。
阿難彼佛國土諸往生者。
述曰。上來明佛攝果相已。自下第一明徒眾攝果
相。於中有三。初明生類。二佛告阿難下。明教門。三
佛告彌勒下勸勵。初中有二。初總題往生類。二別
顯生類。此即初也。一云十一明受用功德。此中先
牒後別所受用。此即初也。
具足如是（至）神通功德。
述曰。第二別顯生類。於中有四。初明已生者攝果
相。二佛告阿難其有眾生下。明欲往生者行相。三
佛告阿難無量壽佛威神下。明眾聖崇嘆。四佛告
阿難彼國菩薩下。明自土聖德。初中有四。初明內
德。二外德。三形德齊等。四校量顯勝。一云別明所
受用中。先明內所受用。後明外所受用。此即初也。
所處（至）之物。
述曰。外所受中。先總明眾具。後別明所食。此即初
也。
若欲食時（至）時至復現。
述曰。別明所食。論偏約此言愛味佛法味禪三昧
為食。經明外食。論明內食。更現可知乎。平等覺經
云。食百味食所以不得者約實如此經。然彼經約
見色聞香。故假說飡也。問色非食。何故此中舉。答
有舉淨土假食四塵為體。此解難用。遠論說故。因
法師云。見色益身。是獨食所攝。以見色時獨能復
受喜樂故。
彼佛國土清淨安穩（至）之道。
述曰。十二明無諸難功德。如論云。永離身心惱受
樂常無間故。
其諸聲聞（至）無極之體。
述曰。第三形德齊等。一云十三明大義功德。於中
先明無醜陋。後校量顯勝。此即初也。如論云。大乘
善根界等無譏嫌名女人及根欠二乘種不生故。
此經但明無醜陋等。不說女人不生。平等覺經說
女人不生。不說無醜陋等。二經皆不說二乘不生。
然論主得經意故。說二乘不生。謂下三輩文中皆
發心故。問若二乘不生。何故此說聲聞之言。答此
猶本說。論但遮二乘之劣種生於淨土。不遮相相
結故。言虗無之身等者。有說捨分段身故名為虗
無。受變易身名為無極故。此經所明淨土。但他受
用。其中生者。皆是變易。此說未定。何以故。此經亦
有說變化相故。如樹高等。然多分所示現者。是他
受用相耳。又生他受用土。皆是變易。此義非證。以
七地下亦是分段生淨土故。說虗無者。橫無障礙
故。言無極者。縱不衰退故。
佛告阿難譬如（至）類乎。
述曰。第四校量顯勝。於中有三。一如來問。二阿難
奉答。三如來述成。一云第二校量二段如前。
阿難白佛（至）故能致此。
述曰。二奉答。言底極斯下者。最極滓底陋下。斯與
㒋音同。㒋者陋也。殆（音徒改實近幾也）言皆坐前世等者
坐謂罪也。謂相緣罪也。蒼頡篇云。坐辜也。鹽鐵論
曰。什伍相連。親戚相坐。若引根本而及葉華。傷小
指而累四體是也。即是相由義。言如是壽至無德
可恃者。明生前過患。怙祐（音二并胡占實福也）言是故死墮
<pb n="16"/>
至未同人類者。明死后過患也。饗（音許兩實鄉人飲食今此中訓
云資也也）又作嚮。又響（音二并向實應也）言服御者。若言御服
者之是帝王衣服。若言服御者。服謂衣服。御謂車
馬等也。
佛告阿難汝言是也（至）不可計倍。
述曰。第三述成。此中有二。初述成校量。二廣明勝
相。若依一云無第二段。此中又有本計如。又有本
譬如。皆無傷也。今此論王醜忉利天王好。然餘經
云。頂生與忉利王無別。所以不同者。因法師二說。
一云約實大別。就對餘人殊勝故。不能別見耳。一
云亦有輪王與天王無別。如頂生王。然此文位多。
故比而明勝劣。
佛告阿難無量壽國（至）盡極嚴麗。
述曰。第二廣明勝相。於中有三。初明諸供具。二明
德風。三明華嚴。此即初也。一云十四明猶功德。此
中有二。初明所觸諸物。二別明所觸風也。此即初
也。晃（音烋光實明也）。
自然德風（至）三昧。
述曰。第二明德風。一云別明所觸風。約實而論。對
前衣服等。而生勝樂。然具約一相故。風中方說。如
論云。寶性功德草柔輭左右旋觸者生勝樂過迦
旃隣陀故。論約寶性草而明所觸。經約餘物。各據
一邊。言迦旃隣陀者。此鳥名也。此鳥要輪王時方
出。其羽柔輭。若輪王身不安時。來以羽摩身。身即
安和。然淨土草過彼故。言過等也。
又風吹（至）如是六返。
述曰。一云第十五雨功德。如論云。雨華衣莊嚴無
量香勳故。論亦說雨衣。此中但說雨華。理實具有。
然約勝故。且說華也。又因雨華而兼明地濡。言六
返者。約逕一日夜也。馨（音賢映實盛光也）蹈（音寶厭伯履）芬裂
（音上敷雲實香和。又木香分布。下音力誓實光也美也。應作烈字。裂非此用字。此如衣割也）。
又眾寶蓮華（至）於佛正道。
述曰。三明華嚴。一云第十六明妙色功德。如論云。
無垢光炎熾明淨曜世間故。煒燁煥爛。（上音于鬼說文云盛
明㒵赤㒵次音華實）華光盛㒵。又作曄音已輙。實草木華㒵。
次音呼桓實明也。次音力旦。實鮮明之。

兩卷經說卷上

<article id="n400">無量壽經起信論</article>

<talk>No. 400-A
 無量壽經起信論敘</talk>
同學友彭生紹升。述無量壽經起信論成。書命有高
曰。勉敘之。有高諷經論。反覆。光明雲流。骸藏郁潔。喉
舌聽視。曠若新有。冰漁膏釋。弗礙弗膠。閣卷欣慶。讚
歎作禮。善哉彭生。乃能發起如是大心。乃能擔荷如
是大法。乃能唱演如是妙義。乃能流布如是經典。善
哉彭生。不忘囑累。不忘宏誓。快得遭逢
聖清樂國。仁壽光被。萬億器界恒沙有情。應共信受。
應共證入。無量壽經。今正是時。我觀有情。希望壽命。
黃髮難老。百千萬歲。我觀有情。欲無彀期。宮室被服。
飲饌什器。園池華鳥。及與音樂。未得欲得。得已欲備。
備已欲富。富已欲好。此好彼未。欲彼俱好。彼俱好已。
又欲精良。一一精良。淫巧瓌奇。欲轉變生。匪有竟閾。
我觀有情。欲善眷屬。色澤壯姣。知心順恉。迎機赴節。
團圞和合。富貴聰明。我觀有情。微塵計校。束歸貪欲。
不出斯等。諸斯等欲。承誰恩力。舉體光明。無量壽經。
無始無明。執吝成想。想幻塵勞。虗妄影事。無住為本。
生滅為性。盤古開天。英雄大人。廊廟金貂。巖穴黃緇。
散材下走。靡哲靡愚。腸中車輪。轉轉不淨。污薉淨田。
雝塔苦本。助發苦芽。蕃苦枝葉。點綴苦華。結苦果仁。
甘苦謂飴。戀苦護苦。立苦辨說。建苦皷旗。為苦效忠。
<pb n="17"/>
爭鋒決勝。如聾如盲。有耳有目。聞見是經。依正莊嚴。
功德殊勝。如海爰居。見鐘鼎陳。駭怖竄逃。謂當謀我。
離本久遠。智梏情遷。為鸒為蜩。笑九萬矣。游盤豕蝨。
湯火寧知。廟犧麗[石*((白-日+田)/廾)]。枯魚過河。求悔再及。而并不得。
不其痛而。我
釋迦尊。慈愍有情。火宅毒藥。昧珠客作。窮露癡顛。順
其欲然。激揚引導。權巧方便。曲垂濟拯。十二部經。廣
說淨土。而于是經。專指西方。觀經觀行。小本勸信。是
經願門。尤異方便。我友彭生。入是願門。竺念有情。繹
經述論。謂發大願。全憑信根。于是博攷。大乘經典。約
采菁華。疏瀹正信。于是乃知。欲為苦本。欲為道本。用
欲知方。出宣大願。于是乃知。佛大願力。我大願力。無
二無別。平等平等。于是乃知。十方淨土。依正莊嚴。佛
非有餘。我非虧欠。于是乃知。婬怒癡性。當體空寂。無
量壽經。無終無始。生佛正等。作如是觀。豈得不信。火
則能燒。冰則能寒。飯則能飽。烏啄能毒。如是信已。離
信名字。開大願門。出生念力。一聲佛號。忘義忘年。敬
作頌曰。
 歸命西方淨滿尊  圓密三身無量壽 
 歸命難思真教體  歸命難數聖賢僧 
 寶臺巍巍淨光明  徧照微塵國土眾 
 本師親口如是說  是故決定攝受我 
 我自未度願度人  願我
聖清萬萬⿰示異  太平豐熟人康和 
 念佛同報君親恩  人人念佛為忠臣 
 人人念佛為孝子  人人念佛安處善 
 人人念佛樂循理  良男淑女家家有 
 甘雨景風調四敘  人人念佛了自性 
 人人念佛證唯心  一期報盡共往生 
 見佛聞法克大果  不離安養入諸剎 
 還以念佛教眾生  六波羅蜜一聲佛 
 諸陀羅尼一聲佛  如幻聞熏聞中持 
 諸圓通根盡皆攝  我禮十方發是願 
 十方三寶證明我  更願善友若彭生 
 生生會值為道侶  我願如空非思量 
 是故歸命
無量壽 
聖清乾隆四十年旃蒙協洽之歲十一月既望越翼
日佛弟子羅有高撰

No. 400
<sarticle>無量壽經起信論卷上</sarticle>
菩薩戒弟子　彭際清　述
無量壽經者。如來稱性之圓教。眾生本具之化儀
也。原夫真如界內。解脫門中。本無一法而徧入微
塵。普應羣機而畢竟空寂。特以眾生不了心源。妄
纏苦聚。幻生幻滅。倐墜倐升。將欲拔輪迴之本。斷
愛慾之因。不開念佛之門。孰識歸家之路。以是法
王垂愍。願網宏張。攝諸佛所護之經。嚴眾生本淨
之土。無邊覺海。全收塵剎波灡。不盡慈雲。永沛大
千雨露。遂使洪名舉處。頓竭罪源。一念圓時。疾登
寶地。自他不隔。越十萬億剎而非遙。凡聖無差。即
三十二相而同具。所貴是心作佛。即佛明心。會萬
善以同歸。執一心而不亂。妙蓮華內。期母子之終
逢。白毫相中。何苦樂之有間。從此握文殊之智印。
滿普賢之願王。不動纖毫而獲諸三昧。匪移跬步
而徧往十方。遂得記授菩提。位階不退。如斯方便。
莫殫深恩。凡具靈知。普應信受。其或執有排空。滯
情迷性。戀百年之幻質。昧萬古之徽猷。轉蛣蜣之
丸。漫期狆舉。耀蜉蝣之羽。曾不終朝。流離窮子。認
絕域為家鄉。顛倒浮生。鎖真覺於夢夜。縱使耳提
面命。誰能覩指知歸。亦不破相窮空。執藥成病。拒
慈尊於心外。棄樂土以如遺。惟知味靜躭閒。不顧
<pb n="18"/>
埋真背覺。如覩隙中過影。罔窮杲日之光明。但看
勺水興波。不信歸墟之浩蕩。此則城東老母。障面
徒勞。演若達多。失頭自怖者矣。嗚呼。人身難得。至
道難聞。一息不來。已成隔世。三塗再出。知復何年。
火宅炎炎。尚戀嬉遊之具。恒沙莽莽。難窮往返之
身。祇因不了一心。遂至長淪浩劫。果欲橫超三界。
何如直往西方。佛說淨土諸經。約有四五。語其該
備。莫此為先。惜乎諸師疏解。未及闡揚。王氏校刪。
半多訛舛。不揣闇汶。略舉綱宗。旁引契經。會歸一
實。一明教體。二明教相。三明歸趣。四別釋經文。五
迴向極樂。總名起信論者。破空有之邪執。明圓頓
之正宗。廓諸師未被之機。救龍舒妄刪之失。庶幾
開佛知見。示佛知見。悟佛知見。入佛知見。廣引羣
生。同歸極樂云爾。
<other>一明教體</other>
欲明教體。當觀法性。夫法性者。不生不滅。不斷不
常。心亦強名。土於何寄。然非心非土。而即土即心。
取舍俱捐。見聞絕待。豈可橫生計較。妄說是非。略
標四義。以究法源。一。自他不二義。二。性相不二義。
三。因果不二義。四。生佛不二義。
一自他不二義者。諸佛法身。徧周沙界。全自全他。
不相違礙。約化儀中現有主伴。如毗盧遮那為主。
則十方諸佛為伴。乃至不可說不可說微塵數佛
剎。無不是毗盧遮那法界。如無量壽為主。則十方
諸佛為伴。乃至不可說不可說微塵數佛剎。無不
是無量壽法界。故此經言無量壽佛。光照東方恒
沙佛剎。南西北方四維上下。亦復如是。法性實爾。
無有分齊。如首楞嚴經言。我以妙明不滅不生。合
如來藏。而如來藏。唯妙覺明。圓照法界。是故於中
一為無量。無量為一。小中現大。大中現小。不動道
場。徧十方界。身含十方無盡虗空。於一毛端。現寶
王剎。坐微塵裏。轉大法輪。是故當知無量壽佛。普
現十方一切眾生之前。不可以有思惟心而生分
別。或言華嚴為實。極樂為權。當知不爾。諸佛法身。
非自他故。問然則何故舍毗盧而念無量。答。釋迦
指示故。無量本願故。十念往生故。疾登不退故。
二性相不二義者。大乘起信論云。從本以來色心
不二。以色性即智故。色體無形說名智身。以智性
即色故。說名法身徧一切處。所現之色。無有分齊。
隨心能示十方世界無量菩薩無量報身。無量莊
嚴。各各差別。皆無分齊。而不相妨。故如華嚴經中
器界塵毛形無形物皆悉演出妙法言音。具足十
方法界諸莊嚴具。此經亦言。一一華中。一一光中。
風聲水聲諸音樂聲。若見若聞。無一物而非佛身。
無一音而非佛法。何以故。有情無情。非一非異。真
如界中無彼此故。問。法性既爾。娑婆界中。何故不
聞諸佛現身說法。答。常說法。無不說法時。只為情
生智隔。不見不聞。若一念證入佛法界者。不離娑
婆。徑登極樂。如妙法蓮華經云。眾生見劫盡。大火
所燒時。我此土安隱。天人常充滿。維摩經云。我此
土淨。而汝不見。此是諸佛自受用地。一切眾生所
同具足。問。然則何用求生淨土。答。生即無生。土亦
非土。行布不礙圓融故。相非性外故。
三。因果不二義者。此經言法藏比丘方發願已。空
中讚言決定必成無上正覺。又言眾生一念念佛。
則是具足無上功德。當知因該果海。果徹因原。還
因華嚴初發心時。即成正覺。以法性中因果不異
故。究竟不可得故。大般若經善現言。菩薩摩訶薩
為用初心證得無上正等菩提。為用後心證得無
上正等菩提。佛言。如然燈時。為初焰能焦炷。為後
焰能焦炷。世尊。如我意解。非初焰能焦炷。亦不離
初焰。非後焰能焦炷。亦不離後焰。佛言。諸菩薩摩
訶薩亦復如是。非用初心證得無上正等菩提。亦
<pb n="19"/>
不離初心證得無上正等菩提。非用後心證得無
上正等菩提。亦不離後心證得無上正等菩提。若
能如是信入淨土法門。一剎那間。即已嚴淨諸佛
國土。即已具足無上功德。成佛度生。一時究竟。與
法藏比丘無二無別。具如經說。真實不虗故。
四。生佛不二義者。大涅槃經云。我以摩訶般若。徧
觀三界一切六道諸山大海大地含生。如是三界。
根本性離。畢竟寂滅同虗空相。無名無識。永斷諸
有。本來平等。無高下想。無見無聞。無覺無知。不可
繫縛。不可解脫。無眾生。無壽命。不生不起。不盡不
滅。非世間。非非世間。涅槃生死皆不可得。二際平
等。等諸法故。是知無量不居極樂。眾生不住娑婆。
本自無穢。從何取淨。特以眾生。不守自性。於一體
中妄生同異。爰以大悲方便。而度脫之。故此經言。
如是諸佛。各各安立無量眾生於佛正道。問。既生
佛不可得者。何故諸佛現身接引眾生。答。華嚴經
云。譬如日出。普照世間。於一切淨水器中。影無不
現。普徧眾處而無來往。或一器破。便不現影。如來
智日。亦復如是。普現法界。無前無後。一切眾生淨
心器中。佛無不現。心器常淨。常見佛身。若心濁器
破。則不得見。是則佛本不來而來。眾實不往而往。
隨眾生心現往來故。
<other>二明教相</other>
欲明教相。當識因緣。夫因緣者。諸佛以之出世。眾
生以之證真。若惟觀法性。不達因緣者。杜方便之
門。無接引之分。六趣何由而出離。萬德何由而圓
滿。略分四門。以標經旨。一信門。二願門。三念門。四
行門。
一信門者。即經云諸有眾生聞佛名號。信心歡喜。
至心迴向。願生彼國。又云。明信佛智乃至勝智等。
是。華嚴經云。深信諸佛及佛法。亦信佛子所行道。
及信無上大菩提。菩薩以是初發心。又云。寧於無
量劫。受諸惡道苦。終不舍如來。而求於出離。維摩
經云。菩薩於生死畏中。當依如來功德之力。劣解
眾生。聞說諸佛不思議境界。多生疑惑。即聲聞二
乘。尚不信有他方諸佛。以不識是心無外故。心外
無佛故。若知是心無外。則知他佛即是自佛。不壞
自他之相。斯能入無邊之佛土。起無量之行門。以
自心境界不可思議。故知諸佛境界亦不可思議。
至如無量壽佛所有願力功德智慧神通。圓同太
虗。廓周沙界。非計可測。非情可量。若人聞是經已。
決定信入。不驚不怖不畏。當知是人已於無量佛
所。深植善根。當得不退轉于阿耨多羅三藐三菩
提。勝諸聲聞百千萬億倍。何況其餘。故知入此門
中。信為第一。毗婆沙論云。若人種善根。疑則華不
開。信心清淨者。華開則見佛。何以故。一念信心。逈
超情計。具佛知見故。
二。願門者。即經云遵普門大士之德。具諸菩薩無
量行願。願於無量世界現成正覺。乃至法藏四十
八願。及諸眾生願生彼國者。是。一切行門。從願而
起。願如良苗。非苗不實故。願如良導。非導不行故。
然心有廣狹。故願有大小。惟稱法界量而發心者。
方能入於諸佛願波羅蜜。如華嚴經普賢告善財
言。欲成就如來功德門者。當修十種廣大行願。一
者禮敬諸佛。二者稱讚如來。三者廣修供養。四者
懺悔業障。五者隨喜功德。六者請轉法輪。七者請
佛住世。八者常隨佛學。九者恒順眾生。十者普皆
迴向。惟此十願。是曰願王。一切菩薩從此起行。直
至成佛。然其間有一總持門。能使所願速得成就。
不離念無量壽佛求生西方。普賢偈曰。願我臨欲
命終時。盡除一切諸障礙。面見彼佛阿彌陀。即得
往生安樂剎。我既往生彼剎已。現前成就此大願。
一切圓滿盡無餘。利樂一切眾生界。是知盡十方
<pb n="20"/>
眾生願輪之勝。莫有過於往生安樂者。何以故。無
量壽佛。無上願王。一切菩薩願王。莫不以此為究
竟故。今明發願。當如西方合論中說。決得往生。一
不為福田故願。願為一切眾生蔭。生淨土故。二不
為眷屬故願。願治一切如來家。生淨土故。三不為
病苦故願。願醫一切世間無明等瘡。生淨土故。四
不為轉輪王故願。願轉諸佛法輪。作大法王。生淨
土故。五不為欲界故願。願離一切微妙五欲。生淨
土故。六不為色界故願。願離一切禪著。生淨土故。
七不為無色界故願。願盡種種微細流注。證無量
相好身。生淨土故。八不為聲聞辟支故願。願以福
智二嚴。饒益一切眾生。生淨土故。九不為一世界
千世界眾生故願。願代無央數世界眾生苦。拔一
切世界眾生。生淨土故。十不為一阿僧祇劫千阿
僧祇劫眾生故願。願代無數阿僧祇劫眾生苦。拔
一切劫眾生生淨土故。
三。念門者。即經云一向專念無量壽佛。乃至十念
一念念於彼佛者。是。首楞嚴經。大勢至白佛言。我
憶往昔恒河沙劫。有佛出世。名無量光。十二如來
相繼一劫。其最後佛。名超日月光。彼佛教我念佛
三昧。譬如有人。一專為憶。一人專忘。如是二人。若
逢不逢。或見非見。二人相憶。二憶念深。如是乃至
從生至生。同於形影。不相乖異。十方如來憐念眾
生。如母憶子。若子逃逝。雖憶何為。子若憶母。如母
憶時。母子歷生。不相違遠。若眾生心憶佛念佛。現
前當來必定見佛。去佛不遠。不假方便。自得心開。
我本因地。以念佛心。入無生忍。今於此界。攝念佛
人。歸於淨土。佛問圓通。我無選擇。都攝六根。淨念
相繼。得三摩地。斯為第一。文殊所說般若經佛言。
法界一相。繫緣法界。是名一行三昧。善男子。善女
人。欲入一行三昧。應處空閒。捨諸亂意。不取相貌。
繫心一佛。專稱名字。隨佛方所。端身正向。能於一
佛念念相續。即是念中能見過去未來現在諸佛。
何以故。念一佛功德無量無邊。亦與無量諸佛功
德無二。如是入一行三昧者。盡知恒沙諸佛法界
無差別相。又如般舟經。佛言。何因致現在諸佛悉
在前立三昧。其有四眾。持戒定具。獨一處止。心念
西方阿彌陀佛。今現在。去是十億萬佛剎。其國名
須摩提。在眾菩薩中央說經。一切常念彼佛。譬如
夢中見七寶親屬相與娛樂。覺已說之。若人念彼
佛一日晝夜。若過七日七夜。阿彌陀佛於覺不見。
夢中見之。心作念時。諸佛國土大山須彌幽冥之
處。悉為開闢。不持神足到其佛剎。便於世間。坐見
彼佛。聞所說經。如上三經具明念力不可思議。是
知一念十念。乃至一向專念。無量壽佛隨眾生心。
念念出現。眾生能一念念佛者。即一心清淨。一心
清淨。即一身清淨。一身清淨。即多身清淨。多身清
淨。即一世界清淨。一世界清淨。即多世界清淨。如
是乃至不可說不可說恒河沙數世界清淨。臨命
終時。隨其念力。見佛往生。自性自度。是心作佛故。
四。行門者。即經云法藏比丘及諸菩薩。積集無量
功德。乃至三輩往生所修功德等。是。維摩經。長者
子寶積白佛言。惟願世尊說諸菩薩淨土之行。佛
言。眾生之類。是菩薩佛土。所以者何。菩薩取於淨
國。皆為饒益諸眾生故。譬如有人。欲於空地造立
宮室。隨意無礙。若於虗空。終不能成。菩薩如是。為
成就眾生故。願取佛國。願取佛國者非於空也。若
菩薩欲得淨土。當淨其心。隨其心淨。則佛土淨。寶
積經。佛告彌勒。發十種心往生極樂。何者為十。一
者。於諸眾生。起於大慈無損害心。二者。於諸眾生。
起於大悲無逼惱心。三者。於佛正法。不惜身命。樂
守護心。四者。於一切法。發生勝忍。無執著心。五者。
不貪利養恭敬尊重。淨意樂心。六者。求佛種智。於
<pb n="21"/>
一切時。無忘失心。七者。於諸眾生尊重恭敬。無下
劣心。八者。不著世論。於菩提分。生決定心。九者。種
諸善根。無有雜染。清淨之心。十者。於諸如來。捨離
諸相。起隨念心。是名菩提發十種心。由是心故。當
得往生。若人於此十心。隨成一心。樂欲往生彼佛
世界。若不得生。無有是處。是故行者既發願已。惟
應一切所行。不離念佛。當獨居時。不離念佛。處眷
屬間。不離念佛。聞說意聲。不說意聲。不離念佛。見
悅意色。不悅意色。不離念佛。乃至班朝蒞官。治軍
行法。不離念佛。遇刀兵劫。入羅剎羣。不離念佛。如
是念佛。則能漸淨我人眾生壽者四相根本。隨順
具足十波羅蜜。既能心佛之心。何難履佛之土。何
以故。一淨一切淨故。
<other>三明歸趣</other>
欲明歸趣。當知因緣不離法性。如此經言。法藏初
心。先開正覺。往生三輩。盡發菩提。若不發菩提者。
如上四門不成安立。何謂發菩提心。菩提訓覺。舉
要言之。當明五義。一了知一切諸佛不離自心。自
心常有一切諸佛成正覺故。一了知一切佛土不
離自心。自心具足一切莊嚴佛土故。一了知眾生
一念念佛決定成佛。一切佛念力所成故。一了知
眾生。發願求生淨土。決生淨土。一切土願力所現
故。一了知自心既爾。他心亦然。有一眾生不生淨
土不成佛者。是則我土不淨。我佛不成。我佛眾生。
三無差別故。由此起信。是無信信。由此起願。是無
願願。由此起念。是無念念。由此起行。是無行行。
云何為無信信。華嚴經云。佛子。何等為菩薩摩訶
薩信藏。此菩薩信一切法空。信一切法無相。信一
切法無願。信一切法無作。信一切法無分別。信一
切法無所依。信一切法不可量。信一切法無有上。
信一切法難超越。信一切法無生。若菩薩能如是
隨順一切法。生淨信已。聞諸佛法不可思議。心不
怯弱。聞一切佛不可思議。心不怯弱。聞眾生界不
可思議。心不怯弱。聞法界不可思議。心不怯弱。聞
虗空界不可思議。心不怯弱。聞涅槃界不可思議。
心不怯弱。聞過去世不可思議。心不怯弱。聞未來
世不可思議。心不怯弱。聞現在世不可思議。心不
怯弱。聞入一切劫不可思議。心不怯弱。何以故。此
菩薩於諸佛所。一向堅信。知佛智慧無邊無盡。十
方無量諸世界中。一一各有無量諸佛。於阿耨多
羅三藐三菩提。已得。今得。當得。已出世。今出世。當
出世。已入涅槃。今入涅槃。當入涅槃。彼諸佛智慧。
不增不減。不生不滅。不進不退。不遠不近。無知無
捨。此菩薩入佛智慧。成就無邊無盡信。得此信已。
心不退轉。心不雜亂。不可破壞。無所染著。隨順聖
人。生如來家。護持一切諸佛種性。增長一切菩薩
信解。隨順一切如來善根。出生一切諸佛方便。是
名菩薩摩訶薩信藏。是故當知。無量壽佛願力功
德智慧神通。於眾生心。不增不減。不生不滅。不進
不退。不近不遠。無知無捨。本來是佛。更無可信。首
楞嚴經。文殊言。我真文殊。無是文殊。若有是者。則
二文殊。心佛亦爾。我真無量。無是無量。如是之信。
方為淨信。故此經言。知一切法悉皆寂滅。聞甚深
法。心不疑懼。是則名為無信信。
云何為無願願。大般若經。佛言。諸菩薩摩訶薩具
最勝覺。雖能受行如是深法。而於其中不求果報。
何以故。於自性無動故。善現言。能於何等自性無
動。佛言。能於一切法無性自性無動。何以故。諸法
自性。即是無性。無性不能現證無性。思益經。網明
言。阿耨多羅三藐三菩提性。即是一切眾生性。一
切眾生性。即是幻性。幻性。即是一切法性。於是法
中。我不見有利。不見無利。若有菩薩希望功德利
而發菩提心者。不名發大乘也。所以者何。一切法
<pb n="22"/>
無功德利。以無有對處故。問。一切法既無功德利
者。無量願王從何建立。答。從一切眾生心而建立。
一切眾生性本清淨。本清淨故壽本無量。本清淨
故。光亦無量。乃至地獄餓鬼畜生諸惡道苦。清淨
心中本不可得故。是知一切眾生常住極樂。特於
夢中幻有娑婆。幻夢醒時。娑婆安在。本無可厭。亦
何所忻。但以清淨心而迴向佛故。故此經言。覺了
一切法。猶如夢幻響。滿足諸妙願。必成如是剎。是
則名為無願願。
云何為無念念。華嚴經。德雲比丘告善財言。善男
子。我得自在決定解力。信眼清淨。智光照耀。普觀
境界。離一切障。善巧觀察。普眼明徹。具清淨行。往
詣十方一切國土。恭敬供養一切諸佛。常念一切
諸佛如來。總持一切諸佛正法。常見一切十方諸
佛。所謂見於東方一佛。二佛。十佛。百佛。千佛。百千
佛。億佛。百億佛。千億佛。百千億佛。那由他億佛。百
那由他億佛。千那由他億佛。百千那由他億佛。乃
至見無數無量無邊無等。不可數不可稱不可思
不可量不可說不可說佛。乃至見閻浮提微塵數
佛。四天下微塵數佛。千世界微塵數佛。二千世界
微塵數佛。三千世界微塵數佛。佛剎微塵數佛。乃
至不可說不可說佛剎微塵數佛。如東方。南西北
方四維上下。亦復如是。又解脫長者告善財言。我
若欲見安樂世界阿彌陀如來隨意即見。我若欲
見栴檀世界金剛光明如來。妙香世界寶光明如
來。蓮華世界寶蓮華光明如來。妙金世界寂靜光
明如來。妙喜世界不動如來。善住世界師子如來。
鏡光明世界月覺如來。寶師子莊嚴世界毗盧遮
那如來。如是一切悉皆即見。然彼如來不來至此。
我身亦不往詣於彼。知一切佛及與我心。悉皆如
夢。知一切佛猶如影像。自心如水。知一切佛所有
色相。及以自心。悉皆如幻。知一切佛及以己心。悉
皆如響。我如是知。如是憶念。所見諸佛。皆由自心。
如是念佛。即念是佛。更無別佛。即佛是念。更無別
念。無量即是念之體。念即是無量之用。體用一如。
心心寂滅。佛佛全彰。圓覺經云。圓覺普照。寂滅無
二。於中百千萬億阿僧祇不可說恒河沙諸佛世
界。猶如空華。亂起亂滅。不即不離。無縛無脫。始知
眾生本來成佛。是則不離當處。步步華臺。何待他
生。塵塵淨剎。故此經言。住深定門。悉覩現在無量
諸佛。一念之頃。無不周徧。是則名為無念念。
云何名無行行。華嚴經云。菩薩於如是寂滅微妙
甚深最勝法中修行時。亦不生念我現修此行。已
修此行。當修此行。不著蘊界處。內世間。外世間。內
外世間。所起大願諸波羅蜜。及一切法。皆無有著。
何以故。法界中無有法名向聲聞乘。向獨覺乘。無
有法名向菩薩乘。向阿耨多羅三藐三菩提。無有
法名向凡夫界。無有法名向染。向淨。向生死。向涅
槃。何以故。諸法無二無不二故。金剛般若經亦云。
莊嚴佛土者。即非莊嚴。是名莊嚴。問。既一切法不
可得者。何用莊嚴佛土。答。一切法不可得。所以莊
嚴佛土。若有一法可得。則佛與眾生各住自性。同
異熾然。成敵兩立。佛不度生。生不成佛。惟一法不
可得。圓滿覺場。緣起無朕。本際非動。佛事繁興。是
知諸佛示現。實本無現。眾生求生。實本無生。無現
而現。佛即眾生。無生而生。眾生即佛。故此經言。譬
如幻師。現眾異像。為男為女。無所不變。本學明了。
在意所為。是則名為無行行。
如是之法。實萬善之總門。一乘之了義。菩薩以之
嚴淨國土。諸佛以之圓證菩提。法性如然。羣經共
讚。但能信入。已投種於寶池。永截疑根。定往生於
金地。是固本來具足。更須方便加功。都攝六根。全
提一念。了得即心即佛。自知非佛非心。再釋經文。
<pb n="23"/>
用資廣勸。

無量壽經起信論卷上

<sarticle>無量壽經起信論卷中</sarticle>
菩薩戒弟子　彭際清　述
<other>四別釋經文</other>
別釋經文。略開四分。一釋題名。二釋序分。三釋正
宗。四釋流通分。
佛說無量壽經卷上
一釋題名者。梵語阿彌陀。此翻無量。以佛名經者。
一切依正莊嚴。皆從佛出。纔舉佛名。攝無不盡故。
無量壽佛又有十二號。見於經文。今獨名無量壽
者。表不生不滅之體。兼約化儀而言。於十方佛中
壽極無量故。此經先後共有五譯。一名無量清淨
平等覺經。後漢婁迦讖譯。一名阿彌陀過度人道
經。吳支謙譯。一名無量壽如來會。見寶積經。唐菩
提流志譯。一名無量壽莊嚴經。趙宋法賢譯。今名
無量壽者。曹魏康僧鎧譯。鎧外國人。以嘉平末至
洛陽。譯經四部。此其一也。宋龍舒王氏日休。會通
諸譯。別出一本。名大阿彌陀經。唯除寶積。彼所未
見。從上諸譯。漢吳宋三本。文理未精。王氏本較為
暢達。近世通行。然有可議者。如序分中遊步十方
以下。廣明菩薩行願。為令行者發起大心。積集德
本。究竟成佛。乃是此經開章要領。而王氏刪之。至
往生上下兩輩。一刪去發菩提心。一云不發。胎生
一節。刪去疑惑佛智乃至勝智。前則乖成佛之正
因。後則失往生之正智。他如敘次願文。後先舛錯。
皆當考正。寶積本義旨圓淨。而詳贍爾雅。不如康
本。又刪去勸進往生以不之文。不見如來激勸之
旨。故雲棲獨將康本刊行。且為第其分次。今略仍
舊第。有當合者合之。經中義句。間有繁複。謹參他
本重加審定。但去其繁複。不敢更有增易。其四十
八願先後數目。依雲棲本增入。庶幾盡善盡美。不
使後人少留餘憾。讀者詳之。
<other>聞經時處第一</other>
我聞如是。一時佛住王舍城耆闍崛山中。
<other>聲聞眾第二</other>
與大比丘眾萬二千人俱。一切大聖神通已達。其名
曰尊者了本際。尊者正願。尊者正語。尊者大號。尊者
仁賢。尊者離垢。尊者名聞。尊者善實。尊者具足。尊者
牛王。尊者優樓頻螺迦葉。尊者伽耶迦葉。尊者那提
迦葉。尊者摩訶迦葉。尊者舍利弗。尊者大目犍連。尊
者劫賓那。尊者大住。尊者大淨志。尊者摩訶周那。尊
者滿願子。尊者離鄣。尊者流灌。尊者堅伏。尊者面王。
尊者異乘。尊者仁性。尊者嘉樂。尊者善來。尊者羅云。
尊者阿難。皆如斯等上首者也。
<other>菩薩眾等第三</other>
又與大乘眾菩薩俱。普賢菩薩。妙德菩薩。慈氏菩薩
等。此賢劫中一切菩薩。又賢護等十六正士。善思議
菩薩。信慧菩薩。空無菩薩。神通華菩薩。光英菩薩。慧
上菩薩。智幢菩薩。寂根菩薩。願慧菩薩。香象菩薩。寶
英菩薩。中住菩薩。制行菩薩。解脫菩薩。皆導普賢大
士之德。具諸菩薩無量行願。安住一切功德之法。遊
步十方。行權方便。入佛法藏。究竟彼岸。願於無量世
界現成等覺。處兜術天。弘宣正法。捨彼天宮。降神母
胎。從右脇生。現行七步。光明顯耀。普照十方無量佛
土。六種震動。舉聲自稱吾當於世。為無上尊。釋梵奉
侍。天人歸仰。示現算計文藝射御。博綜道術。貫練羣
籍。遊于後園。講武試藝。現處宮中色味之間。見老病
死。悟世非常。棄國財位。入山學道。服乘白馬。寶冠纓
珞。遣之令還。捨珍妙衣而著法服。薙除鬚髮。端坐樹
下。勤苦六年。行如所應。現五濁剎。隨順羣生。示有塵
<pb n="24"/>
垢。沐浴金流。天案樹枝。得攀出池。靈禽翼從。往詣道
場。吉祥感徵。表章功祚。哀受施草。敷佛樹下。跏趺而
坐。奮大光明使魔知之。魔率官屬而來逼試。制以智
力。皆令降伏。得微妙法。成最正覺。釋梵祈勸。請轉法
輪。以佛遊步。佛吼而吼。扣法鼓。吹法螺。執法劒。建法
幢。震法雷。曜法電。樹法雨。演法施。常以法音覺諸世
間。光明普照無量佛土。一切世界六種震動。總攝魔
界。動魔宮殿。眾魔慴怖。莫不歸伏。摑裂邪網。消滅諸
見。散諸塵勞。壞諸欲塹。洗濯垢汙。顯明清白。以諸法
藥。救療三苦。授菩薩記。成等正覺。示現滅度。拯濟無
極。消除諸漏。植眾德本。具足功德。微妙難量。遊諸佛
國。普現道教。其所修行。清淨無畏。譬如幻師。現眾異
像。為男為女。無所不變。本學明了。在意所為。此諸菩
薩亦復如是。學一切法。貫綜縷練。無數佛土。皆悉普
現。名稱普至。道御十方。無量諸佛咸共護念。佛所住
者皆已得住。大聖所立而皆已立。如來道化。各能宣
布。為諸菩薩而作大師。以甚深禪慧開導眾生。通諸
法性。達眾生相。明了諸國。供養諸佛。化現其身。猶如
電光。善學無畏之網。曉了幻化之法。壞裂魔網。解諸
纏縛。超越聲聞緣覺之地。得空無相無願三昧。善立
方便。顯示三乘。於此化終而現滅度。亦無所作。亦無
所有。不起不滅。得平等法。具足成就無量總持。百千
三昧。諸根智慧。廣普寂定。深入菩薩法藏。得佛華嚴
三昧。宣揚演說一切經典。住深定門。悉覩現在無量
諸佛。一念之頃。無不周徧。分別顯示真實之際。得諸
如來辨才之智。入眾言音。開化一切。超過世間諸所
有法。心常諦住度世之道。於一切萬物而隨意自在。
荷負羣生。為之重擔。護佛種性。常使不絕。興大悲。愍
眾生。演慈辨。授法眼。杜三趣。開善門。以不請之法。施
諸黎庶。如純孝之子。愛敬父母。於諸眾生。視若自己。
一切善本。皆度彼岸。悉護諸佛無量功德智慧聖明。
不可思議。如是之等菩薩大士。不可稱計。一時來會。
二。釋序分者。自我聞如是至一時來會。總名序分。
序中時處及聽法眾等。諸經疏廣明。不須更釋。特
準經文。略標別義。他經次諸菩薩。或先文殊。或先
普賢。先文殊者。為表智故。先普賢者。為表行故。此
經圓教所攝。以果起因。故先普賢。自導普賢大士
之德以下。至不可思議。廣明菩薩隨順如來。修學
普賢行願。所謂行權方便。入佛法藏。究竟彼岸。三
句義中。全攝淨土法門。菩薩一切所行。不離方便。
以方便故。取於淨土。得常見佛。以見佛故。聞法修
行。入佛法藏。圓滿覺心。究竟彼岸。若無方便。無量
行門終不成就。如大般若經云。是菩薩由與般若
波羅蜜多相應故。從此處沒。生餘佛土。從一佛國。
至一佛國。在在生處。常得值遇諸佛世尊。供養恭
敬。尊重讚歎。乃至無上正等菩提。終不離佛。當知
欲不離佛。須以念佛為因。如華嚴十地。始終不離
念佛。故知此經。非二乘聲聞所能擔荷。為令大心
凡夫。依教修行。生如來家。滿普賢願故。處兜術天
至拯濟無極。約本師化儀。以顯諸菩薩成佛度生。
願王無盡。獨舉本師以概十方諸佛。以一即一切
故。次妙德。即文殊。不度文殊智海。難入普賢行門。
以不能了知自心。一念頓圓。平等正性。凡聖共有。
一際無差。以不了故。所有願行悉不具足。何以故。
心外起修。即成有漏。以無邊功德。不外自心。隨順
真如。修一切法。則能具足無邊功德。消除諸漏以
下。俱謂以文殊智。圓普賢行。故言。譬如幻師。現眾
異像。為男為女。無所不變。又言。亦無所作。亦無所
有。不起不滅。得平等法。世人聞說淨土。即計著於
土。聞說往生。即計著於生。其或不然。又計著無生。
撥置淨土。是等皆以生滅為因。終不能契不生滅
性。殊不知如來藏中。妙明周圓。含裹十方一切國
土。求於生死去來。了無所得。以無所得故。生滅一
<pb n="25"/>
如。去來無礙。斯能入無畏之網。了幻化之法。悉見
無量諸佛。嚴淨十方一切國土。次慈氏者。即彌勒。
為欲此經久住世間。廣度羣品。非補處菩薩。不堪
付囑。具如後文所說。是三菩薩。普現十方教化眾
生。而亦常在極樂世界。攝諸眾生歸於淨土。如行
願品言。諸往生者。即見阿彌陀佛。文殊師利菩薩。
普賢菩薩。觀自在菩薩。彌勒菩薩等。所共圍繞。餘
諸菩薩。例此可知。何以故。皆導普賢大士之德。是
與普賢同一願故。
<other>大教緣起第四</other>
爾時世尊。諸根悅豫。姿色清淨。光顏巍巍。尊者阿難
承佛聖旨。即從座起。偏袒右肩。長跪合掌。而白佛言。
今日世界諸根悅豫。姿色清淨。光顏巍巍。如明鏡淨。
影暢表裏。威容顯耀。超絕無量。唯然大聖。我心念言。
今日世尊。住奇特之法。今日世雄。住諸佛所住。今日
世眼。住導師之行。今日世英。住最勝之道。去來現在
佛佛相念。得無今佛念諸佛耶。何故威神光光乃爾。
於是世尊告阿難曰。云何阿難。諸天教汝來問佛耶。
阿難白佛。無有諸天來教我者。自以所見問斯義耳。
佛言。善哉阿難。所問甚快。如來以無盡大悲。矜哀三
界。所以出興於世。光闡道教。欲拯濟羣萌。惠以真實
之利。無量億劫。難值難見。猶靈瑞華。時時乃出。今所
問者。多所饒益。開化一切諸天人民。阿難當知。如來
正覺。其智難量。多所導御。慧見無礙。以一飱之力。能
住壽命億百千劫。無數無量。復過於此。諸根悅豫。不
以毀損。姿色不變。光顏無異。所以者何。如來定慧。究
暢無極。於一切法而得自在。阿難諦聽。今為汝說。對
曰。唯然。願樂欲聞。
三。釋正宗者。自此至第三十三分。總名正宗分。將
開殊勝法門。特示顯耀。復明如來出世之因。起教
之本。為令聞者生希有想。生難遭想。斷疑起信故。
勸生極樂。不獨此經。特準本文。更標勝義。一首明
法藏廣大誓願。為令行者生擔荷心。發起悲智。具
普賢願故。一。次明法藏廣大功德。為令行者生真
實心。廣行方便。滿普賢行故。一。次明極樂依正種
種莊嚴。為令行者生決定心。至誠迴向。入佛境界。
不墮疑城故。一。次明往生正因。及世間果報。為令
行者生精進心。一念念佛。成就三昧。決生彼國故。
問。圓頓諸經。具說本師放光表相。此經何獨不爾。
答。此經以無量壽為主。本師為伴。後文無量壽放
光。普照一切諸佛世界。本師特與十方諸佛。讚歎
證明。不復放光者。為令眾生一心歸敬故。
<other>古佛出興第五</other>
佛告阿難。乃往過去久遠無量不可思議無央數劫。
錠光如來興出於世。教化度脫無量眾生。皆令得道。
乃取滅度。次有如來。名曰光遠。次名月光。次名栴檀
香。次名善山王。次名須彌天冠。次名須彌等曜。次名
月色。次名正念。次名離垢。次名無著。次名龍天。次名
夜光。次名安明頂。次名不動地。次名琉璃妙華。次名
琉璃金色。次名金藏。次名炎光。次名炎根。次名地種。
次名月像。次名日意。次名解脫華。次名莊嚴光明。次
名海覺神通。次名水光。次名大香。次名離塵垢。次名
捨厭意。次名寶炎。次名妙頂。次名勇立。次名功德持
慧。次名蔽日月光。次名日月琉璃光。次名無上琉璃
光。次名最上首。次名菩提華。次名月明。次名日光。次
色華色王。次名水月光。次名除癡冥。次名度葢行。次
名淨信。次名善宿。次名威神。次名法慧。次名鸞音。次
名獅子音。次名龍音。次名處世。如此諸佛皆悉已過。
爾時次有佛名世自在王。如來。應供。等正覺。明行足。
善逝。世間解。無上士。調御丈夫。天人師。佛。世尊。
將明法藏成佛本因。特為推原從上諸佛。寶積本
從錠光上溯往世。過五十三佛。方至世自在王。俱
用逆數。於此全異。然他譯本多從順數。未知寶積
<pb n="26"/>
別有據否。
<other>法藏因地第六</other>
時有國王聞佛說法。心懷悅豫。尋發無上正真道意。
棄國捐王。行作沙門。號曰法藏。高才勇哲。與世超異。
詣世自在王如來所。稽首佛足。右繞三匝。長跪合掌。
以頌讚曰。
 光顏巍巍  威神無極  如是炎明  無與等者 
 日月摩尼  珠光𦦨耀  皆悉隱蔽  猶如聚墨 
 如來顏容  超世無比  正覺大音  響流十方 
 戒聞精進  三昧智通  威德無侶  殊勝希有 
 深諦善念  諸佛法海  窮深盡奧  究其涯底 
 無明欲怒  世尊永無  人雄師子  神德無量 
 功勳廣大  智慧深妙  光明威相  震動大千 
 願我作佛  齊聖法王  過度生死  靡不解脫 
 布施調意  戒忍精進  如是三昧  智慧為上 
 吾誓得佛  普行此願  一切恐懼  為作大安 
 假令有佛  百千億萬  無量大聖  數如恒沙 
 供養一切  斯等諸佛  不如求道  堅正不却 
 如是精進  威神難量  令我作佛  國土第一 
 其眾奇妙  道場超絕  國如泥洹  而無等雙 
 我當愍哀  度脫一切  十方來生  心悅清淨 
 已至我國  快樂安隱  幸佛明信  是我真證 
 發願於彼  力精所欲  十方世尊  智慧無礙 
 常令此尊  知我心行  假使身止  諸苦毒中 
 我行精進  忍終不悔 
佛告阿難。法藏比丘說此頌已。而白佛言。唯然世尊。
我發無上正覺之心。願佛為我廣宣經法。我當修行。
攝取佛國清淨莊嚴無量妙土。令我於世速成正覺。
拔諸生死勤苦之本。時世自在王佛。語法藏比丘。如
所修行。莊嚴佛土。汝自當知。比丘白佛。斯義弘深。非
我境界。惟願世尊廣為敷演諸佛如來淨土之行。我
聞此已。當如說修行。成滿所願。爾時世自在王佛。知
其高明。志願深廣。即為法藏比丘而說經言。譬如大
海。一人斗量。經歷劫數。尚可窮底。得其妙寶。人有至
心精進。求道不止。會當尅果。何願不得。於是世自在
王佛。即為廣說二百一十億諸佛剎土。天人之善惡。
國土之麤妙。應其心願。悉現與之。時彼比丘聞佛所
說嚴淨國土。皆悉覩見。起發無上殊勝之願。其心寂
靜。志無所著。一切世間。無能及者。具足五劫。思惟攝
取莊嚴佛國清淨之行。阿難白佛。彼佛國土。壽量幾
何。佛言。其佛壽命四十二劫。
右明法藏發心。亦從機感而入。我等今日聞是經
已。至心迴向無量壽佛。求生彼國。即與法藏比丘
爾日發心。無二無別。無量壽佛決定遙為授記。如
世自在王所說。真實不虗故。法藏云。我發無上正
覺之心。當知無上正覺。一切願王從此出生。一切
淨土從此建立。纔發此心。極樂莊嚴一時具足。故
曰至心求道。精進不止。會當尅果。何願不得。所以
者何。一切法不離自心故。下云。其心寂靜。志無所
著。纔有所著。便有分齊。便成狹小。不得名為殊勝
之願。惟隨順覺心。攝諸佛國。一念圓明。十方清淨。
此是一切眾生入道榜樣。決當隨學。莫生退屈。
<other>佛前發願第七</other>
時法藏比丘。攝取二百一十億諸佛妙土清淨之行。
如是修已。詣彼佛所。稽首禮足。遶佛三匝。合掌而住。
白佛言。世尊。我已攝取莊嚴佛土清淨之行。佛告比
丘。汝今可說。宜知是時。發起悅可一切大眾。菩薩聞
已。修行此法。緣致滿足無量大願。比丘白佛。唯垂聽
察。如我所願。當具說之。第一願。設我得佛。國有地獄
餓鬼畜生者。不取正覺。第二願。設我得佛。國中天人
壽終之後。復更三惡道者。不取正覺。第三願。設我得
佛。國中天人不悉真金色者。不取正覺。第四願。設我
得佛。國中天人形色不同。有好醜者。不取正覺。第五
<pb n="27"/>
願。設我得佛。國中天人不識宿命。下至知百千億那
由他諸劫事者。不取正覺。第六願。設我得佛。國中天
人不得天眼。下至見百千億那由他諸佛國者。不取
正覺。第七願。設我得佛。國中天人不得天耳。下至聞
百千億那由他諸佛所說。不悉受持者。不取正覺。第
八願。設我得佛。國中天人不得見他心智。下至知百
千億那由他諸佛國中眾生心念者。不取正覺。第九
願。設我得佛。國中天人不得神足。於一念頃。下至不
能超過百千億那由他諸佛國者。不取正覺。第十願
設我得佛。國中天人若起想念。貪計身者。不取正覺。
第十一願。設我得佛。國中天人不住定聚。必滅度者。
不取正覺。第十二願。設我得佛。光明有限量。下至不
照百千億那由他諸佛國者。不取正覺。第十三願。設
我得佛。壽命有限量。下至百千億那由他劫者。不取
正覺。第十四願。設我得佛。國中聲聞有能計量。乃至
三千大千世界眾生悉成緣覺。於百千劫悉共計校。
知其數者。不取正覺。第十五願。設我得佛。國中天人
壽命。無能限量。除其本願。修短自在。若不爾者。不取
正覺。第十六願。設我得佛。國中天人乃至聞有不善
名者。不取正覺。第十七願。設我得佛。十方世界無量
諸佛。不悉咨嗟稱我名者。不取正覺。第十八願。設我
得佛。十方眾生至心信樂。欲生我國。乃至十念。若不
生者。不取正覺。唯除五逆誹謗正法。第十九願。設我
得佛。十方眾生發菩提心。修諸功德。至心發願。欲生
我國。臨壽終時。假令不與大眾圍遶現其人前者。不
取正覺。第二十願。設我得佛。十方眾生聞我名號。繫
念我國。植眾德本。至心迴向。欲生我國。不果遂者。不
取正覺。第二十一願。設我得佛。國中天人不悉成滿
三十二大人相者。不取正覺。第二十二願。設我得佛。
他方佛土諸菩薩眾來生我國。究竟必至一生補處。
除其本願自在所化。為眾生故。被弘誓鎧。積累德本。
度脫一切。遊諸佛國。修菩薩行。供養十方諸佛如來。
開化恒沙無量眾生。使立無上正真之道。超出常倫
諸地之行。現前修習普賢之德。若不爾者。不取正覺。
第二十三願。設我得佛。國中菩薩承佛神力。供養諸
佛。一食之頃。不能徧至無數無量億那由他諸佛國
者。不取正覺。第二十四願。設我得佛。國中菩薩在諸
佛前。現其德本。諸所求欲供養之具。若不如意者。不
取正覺。第二十五願。設我得佛。國中菩薩不能演說
一切智者。不取正覺。第二十六願。設我得佛。國中菩
薩不得金剛那羅延身者。不取正覺。第二十七願。設
我得佛。國中天人。一切萬物。嚴淨光麗。形色殊特。窮
微極妙。無能稱量。其諸眾生。乃至逮得天眼。有能明
了辨其名數者。不取正覺。第二十八願。設我得佛。國
中菩薩乃至少功德者。不能知見其道場樹無量光
色。高四百萬里者。不取正覺。第二十九願。設我得佛。
國中菩薩若受讀經法。諷誦持說。而不得辨才智慧
者。不取正覺。第三十願。設我得佛。國中菩薩智慧辨
才。若可限量者。不取正覺。第三十一願。設我得佛。國
土清淨。皆悉照見十方一切無量無數不可思議諸
佛世界。猶如明鏡。覩其面像。若不爾者。不取正覺。第
三十二願。設我得佛。自地以上至於虗空。宮殿樓觀。
池流華樹。國土所有一切萬物。皆以無量雜寶百千
種香而共合成。嚴飾奇妙。超諸天人。其香普熏十方
世界。菩薩聞者。皆修佛行。若不如是。不取正覺。第三
十三願。設我得佛。十方無量不可思議諸佛世界眾
生之類。蒙我光明觸其身者。身心柔輭。超過天人。若
不爾者。不取正覺。第三十四願。設我得佛。十方無量
不可思議諸佛世界眾生之類。聞我名字。不得菩薩
無生法忍。諸深總持者。不取正覺。第三十五願。設我
得佛。十方無量不可思議諸佛世界。其有女人聞我
名字。歡喜信樂。發菩提心。厭惡女身。壽終之後。復為
女像者。不取正覺。第三十六願。設我得佛。十方無量
<pb n="28"/>
不可思議諸佛世界諸菩薩眾。聞我名字。壽終之後。
常修梵行。至成佛道。若不爾者不取正覺。第三十七
願。設我得佛。十方無量不可思議諸佛世界諸天人
民。聞我名字。五體投地。稽首作禮。歡喜信樂。修菩薩
行。諸天世人莫不致敬。若不爾者。不取正覺。第三十
八願。設我得佛。國中天人欲得衣服。隨念即至。如佛
所讚應法妙服。自然在身。有求裁縫擣染浣濯者。不
取正覺。第三十九願。設我得佛。國中天人所受快樂。
不如漏盡比丘者。不取正覺。第四十願。設我得佛。國
中菩薩隨意欲見十方無量嚴淨佛土。應時如願。於
寶樹中悉皆照見。猶如明鏡。覩見面像。若不爾者。不
取正覺。第四十一願。設我得佛。他方國土諸菩薩眾。
聞我名字。至於得佛。諸根缺陋。不具足者。不取正覺。
第四十二願。設我得佛。他方國土諸菩薩眾。聞我名
字。皆悉逮得清淨解脫三昧。住是三昧。一發意頃。供
養無量不可思議諸佛世尊。而不失定意。若不爾者。
不取正覺。第四十三願。設我得佛。他方國土諸菩薩
眾。聞我名字。壽終之後。生尊貴家。若不爾者。不取正
覺。第四十四願。設我得佛。他方國土諸菩薩眾。聞我
名字。歡喜踊躍。修菩薩行。具足德本。若不爾者。不取
正覺。第四十五願。設我得佛。他方國土諸菩薩眾。聞
我名字。皆悉逮得普等三昧。住是三昧。至於成佛。常
見無量不可思議一切諸佛。若不爾者。不取正覺。第
四十六願。設我得佛。國中菩薩隨其志願。所欲聞法。
自然得聞。若不爾者。不取正覺。第四十七願。設我得
佛。他方國土諸菩薩眾。聞我名字。不即得至不退轉
者。不取正覺。第四十八願。設我得佛。他方國土諸菩
薩眾。聞我名字。不即得至第一忍第二第三法忍。於
諸佛法。不能即得不退轉者。不取正覺。佛告阿難。爾
時法藏比丘說此願已。以偈頌曰。
 我建超世願  必至無上道  斯願不滿足 
 誓不成等覺  我於無量劫  不為大施主 
 普濟諸窮苦  誓不成等覺  我至成佛道 
 名聲超十方  究竟有不聞  誓不成等覺 
 離欲深正念  淨慧修梵行  志求無上尊 
 為諸天人師  神力演大光  普照無際土 
 消除三垢冥  明濟眾厄難  開彼智慧眼 
 滅此昏盲暗  閉塞諸惡道  通達善趣門 
 功祚成滿足  威耀朗十方  日月戢重輝 
 天光隱不現  為眾開法藏  廣施功德寶 
 常於大眾中  說法獅子吼  供養一切佛 
 具足眾德本  願慧悉成滿  得為三界雄 
 如佛無礙智  通達靡不照  願我功德力 
 等此最勝尊  斯願若尅果  大千應感動 
 虗空諸天神  當雨珍妙華 
佛語阿難。法藏比丘說此頌已。應時普地六種震動。
天雨妙華。以散其上。自然音樂空中讚言。決定必成
無上正覺。於是法藏比丘。具足脩滿如是大願。誠諦
不虗。超出世間。深樂寂滅。
右明法藏為一切眾生而建大願。當知諸佛國土。
不離眾生一念清淨心而得成立。一切眾生性本
清淨。本無生死。本來常住無餘涅槃。祇因瞥爾情
生。遂成流浪。頭出頭沒。無有了期。菩薩憫之。發斯
宏誓。為諸眾生破除妄執。昭廓心量。現自在力。顯
大威光。法性如然。非從外得何以故。自性空寂。離
諸惡趣。當知菩薩順空寂心而嚴佛土。自性妙圓。
具諸相好。當知菩薩順妙圓心而嚴佛土。自性無
礙。現六神通。當知菩薩順無礙心而嚴佛土。自性
無住。不可斷滅。當知菩薩順無住心而嚴佛土。自
性無作。無有限量。當知菩薩順無作心而嚴佛土。
自性無外。譬如春風廣被萬物。當知菩薩順無外
心而嚴佛土。自性無內。譬如水鏡悉現眾像。當知
菩薩順無內心而嚴佛土。自性光明。如日普照。當
<pb n="29"/>
知菩薩順光明心而嚴佛土。自性平等。如香普熏。
當知菩薩順平等心而嚴佛土。故知四十八願。無
一願而非眾生本具之心。即以自心還嚴自土。如
水赴海。如響應聲。故法藏曰。若不爾者不取正覺。
空中即讚言。決定必成無上正覺。以不可思議之
因。起不可思議之果。當知不可思議之因。即不可
思議之果。有志淨土者。須從此信入。
<other>積植德行第八</other>
阿難。法藏比丘於其佛所。諸天魔梵龍神八部大眾
之中。發斯宏誓。建此願已。一向專志莊嚴妙土。所修
佛國。開廓廣大。超勝獨妙。建立常然。無衰無變。於不
可思議兆載永劫。積植菩薩無量德行。不生欲覺瞋
覺害覺。不起欲想瞋想害想。不著色聲香味觸法。忍
力成就。不計眾苦。少欲知足。無染恚癡。三昧常寂。智
慧無礙。無有虗偽諂曲之心。和顏愛語先意承問。勇
猛精進。志願無倦。專求清白之法。以慧利羣生。恭敬
三寶。奉事師長。以大莊嚴。具足眾行。令諸眾生。功德
成就。住空無相無願之法。無作無起。觀法如化。遠離
麤言。自害害彼。彼此俱害。修習善語。自利利人。人我
兼利。棄國捐王。絕去財色。自行六波羅蜜。教人令行。
無央數劫積功累德。隨其生處。在意所欲。無量寶藏
自然發應。教化安立無數眾生。住於無上正真之道。
或為長者居士。豪姓尊貴。或為剎利國君。轉輪聖帝。
或為六欲天主。乃至梵王。常以四事供養恭敬一切
諸佛。如是功德不可稱說。口氣香潔。如優盋羅華。身
諸毛孔出栴檀香。其香普熏無量世界。容色端正。相
好殊妙。其手常出無盡之寶。衣服飲食。珍妙華香。繒
葢幢幡。莊嚴之具。如是等事。超諸天人。於一切法而
得自在。
右明法藏以無量心。發無量願。起無量行。無不一
一稱真如法界。眾生無量。國土無量。菩薩隨順眾
生。經不可說不可說那由他劫。入不可說不可說
恒河沙佛土。悉以無量行海而嚴淨之。所以者何。
以法界本無量故。如是嚴淨無量佛土。度脫無量
眾生。而實無佛土可嚴。亦無眾生可度。所以者何。
以法界即非法界故。故云。以大莊嚴具足眾行。又
云。住空無相無願之法。無作無起。觀法如化。斯則
悲智雙融。理事無礙。故能於一切法而得自在。一
向出生菩薩經。佛言。我念過去廣大無量無邊阿
僧祇劫。有佛號寶功德威宿劫王。彼佛將入涅槃。
為眾廣說法本陀羅尼。時有輪王。名曰持火。王有
太子。名曰不思議勝功德。生年十六。從彼如來聞
是法本。即於七萬歲中精勤修習。未曾睡眠。亦不
偃側。端坐一處。不貪財寶。及以王位。不樂自身。得
值九十億百千那由他佛。諸佛說法。盡能聞持修
習。厭家薙髮而作沙門。作已。復於九萬歲中修習
此陀羅尼。復為眾生分別顯示。一生之中。力精教
化。令八十億百千那由他眾生。得發道心。積功累
德。至不退地。爾時不思議勝功德比丘。豈異人乎。
即阿彌陀如來是也。此明法藏所修本行。足與經
文互證。一生尚爾。多生可知。一劫尚爾。多劫可知。
<other>法藏成佛第九</other>
阿難白佛。法藏菩薩為已成佛而取滅度。為未成佛。
為今現在。佛告阿難。法藏菩薩今已成佛。現在西方。
去此十萬億剎。其佛世界名曰安樂。阿難又問。其佛
成道以來。為經幾時。佛言。成佛以來。凡歷十劫。
右明成佛時處。曰現在西方者。不惟爾時名為現
在。乃至於今。以及後後無盡。同名現在。以佛壽無
量故。
<other>國土寶嚴第十</other>
其佛國土。自然七寶。金銀琉璃珊瑚琥珀硨磲瑪瑙。
合成為地。恢廓廣蕩。不可限極。悉相襍次。轉相間入。
光赫煜爍。微妙奇麗。清淨莊嚴。超踰十方一切世界。
<pb n="30"/>
眾寶中精。其寶猶如第六天寶。又其國土無須彌山。
及金剛圍一切諸山。亦無大海小海溪渠井谷。佛神
力故。欲見則見。亦無地獄餓鬼畜生諸難之趣。亦無
四時春夏秋冬。不寒不熱。常和調適。爾時阿難白佛
言。世尊。若彼國土無須彌山。其四天王及忉利天。依
何而住。佛語阿難。第三炎天乃至色究竟天。皆依何
住。阿難白佛。行業果報不可思議。佛語阿難。行業果
報不可思議。諸佛世界亦不可思議。其諸眾生功德
善力。住行業之地。故能爾耳。阿難白佛。我不疑此法。
但為將來眾生。欲除其疑惑。故問斯義。
右明國土殊勝。即前文無三惡道及國土嚴淨等
願所攝。
<other>光明無量第十一</other>
佛告阿難。無量壽佛威神光明最尊第一。諸佛光明
所不能及。或照百佛世界。或千佛世界。取要言之。乃
照東方恒沙佛剎。南西北方四維上下。亦復如是。或
有佛光照於七尺。或一由旬。二三四五由旬。如是轉
倍。乃至照一切佛剎。是故。無量壽佛。號無量光佛。無
邊光佛。無礙光佛。無對光佛。炎王光佛。清淨光佛。歡
喜光佛。智慧光佛。不斷光佛。難思光佛。無稱光佛。超
日月光佛。其有眾生遇斯光者。三垢消滅。身意柔輭。
歡喜踊躍。善心生焉。若在三塗極苦之處。見此光明。
皆得休息。無復苦惱。壽終之後。皆蒙解脫。無量壽佛。
光明顯赫。照耀十方。諸佛國土莫不聞焉。不但我今
稱其光明。一切諸佛聲聞緣覺諸菩薩眾。咸共歎譽。
亦復如是。若有眾生聞其光明威神功德日夜稱說。
至心不斷。隨意所願。得生其國。為諸菩薩聲聞之眾
所共歎譽。稱其功德。至其最後得佛道時。普為十方
諸佛菩薩歎其光明。亦如今也。我說無量壽佛光明
威神。巍巍殊妙。晝夜一劫尚未能盡。
右明光明殊勝。即前文光明有限量蒙我光明等
願所攝。
<other>壽命無量第十二</other>
佛語阿難。又無量壽佛。壽命長久。不可稱計。汝寧知
乎。假使十方世界無量眾生。皆得人身悉令成就聲
聞緣覺。都共集會。禪思一心。竭其智力。於百千萬劫
悉共推算。計其壽命長遠之數。不能窮盡。知其限極。
聲聞菩薩天人之眾壽命長短亦復如是。非算數譬
喻所能知也。
右明壽命長久。即前文壽命有限量及壽命無能
限量等願所攝。
<other>聖眾無量第十三</other>
又聲聞菩薩。其數難量。不可稱說。神智洞達。威力自
在。能於掌中持一切世界。彼佛初會。聲聞眾數不可
稱計。菩薩亦然。如大目犍連百千萬億無量無數。於
阿僧祇那由他劫。乃至滅度。悉共計校。不能究了多
少之數。譬如大海。深廣無量。假使有人析其一毛以
為百分。以一分毛沾取一滴。於意云何。其所滴者。於
彼大海。何所為多。阿難白佛。彼所滴水。比於大海。多
少之量。非巧歷算數言辭譬類所能知也。佛語阿難。
如目連等。於百千萬億那由他劫。計彼初會聲聞菩
薩。所知數者。猶如一滴。其所不知。如大海水。
右明聖眾無量。即前文國中聲聞有能計量等願
所攝。
<other>七寶諸樹第十四</other>
又其國土七寶諸樹。周滿世界。金樹。銀樹。琉璃樹。玻
瓈樹。珊瑚樹。瑪瑙樹。硨磲之樹。或有二寶三寶。乃至
七寶。轉共合成。或有金樹。銀葉華果。或有銀樹。金葉
華果。或琉璃樹。玻瓈為葉。華果亦然。或水晶樹。瑠璃
為葉。華果亦然。或珊瑚樹。瑪瑙為葉。華果亦然。或瑪
碯樹。瑠璃為葉。華果亦然。或硨磲樹。眾寶為葉。華果
亦然。或有寶樹。紫金為本。白銀為莖。瑠璃為枝。水晶
為條。珊瑚為葉。瑪瑙為華。硨磲為實。或有寶樹。白銀
<pb n="31"/>
為本。瑠璃為莖。水晶為枝。珊瑚為條。瑪瑙為葉。硨磲
為華。紫金為實。或有寶樹。瑠璃為本。水晶為莖。珊瑚
為枝。瑪瑙為條。硨磲為葉。紫金為華。白銀為實。或有
寶樹。水晶為本。珊瑚為莖。瑪瑙為枝。硨磲為條。紫金
為葉。白銀為華。瑠璃為實。或有寶樹。珊瑚為本。瑪瑙
為莖。硨磲為枝。紫金為條。白銀為葉。瑠璃為華。水晶
為實。或有寶樹。瑪瑙為本。硨磲為莖。紫金為枝。白銀
為條。瑠璃為葉。水晶為華。珊瑚為實。或有寶樹。硨磲
為本。紫金為莖。白銀為枝。瑠璃為條。水晶為葉。珊瑚
為華。瑪瑙為實。行行相值。莖莖相望。枝枝相準。葉葉
相向。華華相順。實實相當。榮色光曜。不可勝視。清風
時發。出五音聲。微妙宮商。自然相和。
<other>道場寶樹第十五</other>
又無量壽佛。其道場樹高四百萬里。其本周圍五千
由旬。枝葉四布二十萬里。一切眾寶自然合成。以月
光摩尼持海輪寶眾寶之王而莊嚴之。周匝條間。垂
寶瓔珞。百千萬色。種種異變。無量光炎照曜無極。珍
妙寶網。羅覆其上。一切莊嚴隨應而現。微風徐動。吹
諸寶樹。演出無量妙法音聲。其聲流布。徧諸佛國。聞
其音者。得深法忍。住不退轉。至成佛道。耳根清徹。不
遭苦患。目覩其色。鼻知其香。口嘗其味。身觸其光。心
以法緣。皆得甚深法忍。住不退轉。至成佛道。六根清
徹。無諸惱患。阿難。若彼國土天人。見此樹者。得三法
忍。一者音響忍。二者柔順忍。三者無生法忍。此皆無
量壽佛威神力故。本願力故。滿足願故。明了願故。堅
固願故。究竟願故。佛告阿難。世間帝王有百千音樂。
自轉輪聖王。乃至第六天上。伎樂音聲。輾轉相勝千
億萬倍。第六天上萬種樂音。不如無量壽國諸七寶
樹一種音聲千億倍也。亦有自然萬種伎樂。又其樂
聲無非法音。清暢哀亮。微妙和雅。十方世界。音聲之
中最為第一。
<other>堂舍樓觀第十六</other>
其講堂精舍宮殿樓觀。皆七寶莊嚴。自然化成。復以
真珠明月摩尼眾寶以為交絡。覆葢其上。
<other>七寶浴池第十七</other>
內外左右有諸浴池。或十由旬。或二十三十乃至百
千由旬。縱廣深淺。皆各一等。八功德水。湛然盈滿。清
淨香潔。味如甘露。黃金池者。底白銀沙。白銀池者。底
黃金沙。水精池者。底瑠璃沙。瑠璃池者。底水精沙。珊
瑚池者。底琥珀沙。琥珀池者。底珊瑚沙。硨磲池者。底
瑪瑙沙。瑪瑙池者。底硨磲沙。白玉池者。底紫金沙。紫
金池者。底白玉沙。或有二寶三寶乃至七寶。轉共合
成。其池岸上有旃檀樹。華葉垂布。香氣普熏。天優盋
羅華。盋曇摩華。拘牟頭華。芬陀利華。襍色光茂。彌覆
水上。彼諸菩薩及聲聞眾。若入寶池。意欲令水沒足。
水即沒足。欲令至膝。即至於膝。欲令至腰。水即至腰。
欲令至頸。水即至頸。欲令灌身。自然灌身。欲令還復。
水輙還復。調和冷煖。自然隨意。開神悅體。蕩除心垢。
清明澄潔。淨若無形。寶沙映徹。無深不照。微瀾迴流。
轉相灌注。安詳徐逝。不遲不疾。波揚無量自然妙聲。
隨其所應。莫不聞者。或聞佛聲。或聞法聲。或聞僧聲。
或寂靜聲。空無我聲。大慈悲聲。波羅蜜聲。或十力無
畏不共法聲。諸通慧聲。無所作聲。不起滅聲。無生忍
聲。乃至甘露灌頂眾妙法聲。如是等聲。稱其所聞。歡
喜無量。隨順清淨離欲寂滅真實之義。隨順三寶力
無所畏不共之法。隨順通慧菩薩聲聞所行之道。無
有三塗苦難之名。但有自然快樂之音。是故其國名
曰安樂。阿難。彼佛國土諸往生者。具足如是清淨色
身。諸妙音聲神通功德。
石第十四分至此。明寶樹音聲宮觀浴池種種莊
嚴。諸見聞者種種法樂。即前文不聞不善之名。人
物嚴淨。悉見十力宮殿池流無量嚴飾等願。所攝。
<other>衣食自然第十八</other>
<pb n="32"/>
所處宮殿衣服飲食眾妙華香莊嚴之具。猶第六天
自然之物。若欲食時。七寶盋器自然在前。金銀琉璃
硨磲瑪瑙珊瑚琥珀明月真珠。如是諸盋隨意而至。
百味飲食。自然盈滿。雖有此食。實無食者。但見色聞
香。意以為食。自然飽足。身心柔輭。無所味著。事已化
去。時至復現。彼佛國土。清淨安隱。微妙快樂。次於無
為泥洹之道。
右明衣食諸具隨心化現。即前文衣服隨念所受
快樂等願所攝。
<other>顏貌端正第十九</other>
其諸聲聞菩薩天人。智慧高明。神通洞達。咸同一類。
形無異狀。但因順餘方。故有天人之名。顏貌端正。超
世希有。容色微妙。非天非人。皆受自然虗無之身。無
極之體。佛告阿難。譬如世間貧窮乞人在帝王邊。形
貌容狀。寧可類乎。阿難白佛。假令此人在帝王邊。羸
陋醜惡。無以為喻。百千萬億不可計倍。佛告阿難。汝
言是也。計如帝王雖人中尊貴。形色端正。比之轉輪
聖王。甚為鄙陋。猶彼乞人在帝王邊也。轉輪聖王威
相殊妙。天下第一。比之忉利天王。又復醜惡。不得相
喻萬億倍也。假令天帝比第六天王。百千億倍不相
類也。設第六天王比無量壽佛國菩薩聲聞。光顏容
色不相及逮。百千萬億不可計倍。
右明色身殊妙。即前文悉真金色無有好醜等願
所攝。
<other>總讚莊嚴第二十</other>
佛告阿難。無量壽國。其諸天人。衣服飲食。華香瓔珞。
繒葢幢幡。微妙音聲。所居舍宅宮殿樓閣。稱其形色
高下大小。或一寶二寶。乃至無量眾寶。隨意所欲。應
念即至。又以眾寶妙衣。徧布其地。一切天人踐之而
行。無量寶網。彌覆佛土。皆以金縷真珠。百千雜寶。奇
妙珍異。莊嚴校飾。周匝四面。垂以寶鈴。光色晃曜。盡
極嚴麗。自然得風。徐起微動。其風調和。不寒不暑。溫
涼柔輭。不遲不疾。吹諸羅網及眾寶樹。演發無量微
妙法音。流布萬種溫雅德香。其有聞者。塵勞垢習自
然不起。風觸其身。皆得快樂。譬如比丘得滅盡三昧。
又風吹散華。徧滿佛土。隨色次第而不雜亂。柔輭光
澤。馨香芬烈。足履其上。蹈下四寸。隨舉足已。還復如
故。華用已訖。地輙開裂以次化沒。清淨無遺。隨其時
節。風吹散華。如是六反。
右復廣明依報又諸法樂。以盡前意。
<other>華光出佛第二十一</other>
又眾寶蓮華周滿世界。一一寶華百千億葉。其華光
明。無量種色。青色青光。白色白光。玄黃朱紫。光色赫
然。煒燁煥爛。明曜日月。一一華中。出三十六百千億
光。一一光中。出三十六百千億佛。身色紫金。相好殊
特。一一諸佛。又放百千光明。普為十方說微妙法。如
是諸佛。各各安立無量眾生於佛正道。
右明佛身普現一切。隨方接引。為後文往生緣起。
如上種種莊嚴。種種佛事。無所從來。亦無所去。如
空中雲。如水中月。如畫所現像。如幻所化人。皆以
佛神力故。隨眾生心而出現故。當知一切眾生所
有神力。本與如來無二無別。特無大願大行發起
勝因。不覺不知。沈淪永劫。若能一念回光。方知家
業具在。如入寶山取之無盡。如游香國。觸處蒙熏。
要須親到方休。慎勿半塗而廢。

無量壽經起信論卷中

<sarticle>無量壽經起信論卷下</sarticle>
菩薩戒弟子　彭際清　述
佛說無量壽經卷下
<other>三輩往生第二十二</other>
佛告阿難。其有眾生生彼國者。皆悉住於正定之聚。
<pb n="33"/>
所以者何。彼佛國中無諸邪聚。及不定聚。十方恒沙
諸佛如來。皆共讚歎無量壽佛威神功德不可思議。
諸有眾生聞其名號。信心歡喜。乃至一念至心迴向。
願生彼國。即得往生。住不退轉。唯除五逆。誹謗正法。
佛告阿難。十方世界諸天人民。其有至心願生彼國
凡有三輩。其上輩者。捨家棄欲而作沙門。發菩提心。
一向專念無量壽佛。修諸功德。願生彼國。此等眾生
臨壽終時。無量壽佛與諸大眾。現其人前。即隨彼佛
往生其國。便於七寶華中自然化生。住不退轉。智慧
勇猛。神通自在。是故阿難。其有眾生。欲於今世見無
量壽佛。應發無上菩提之心。修行功德。願生彼國。其
中輩者。十方世界諸天人民。其有至心願生彼國。雖
不能行作沙門。大修功德。當發無上菩提之心。一向
專念無量壽佛。多少修善。奉持齋戒。起立塔像。飯食
沙門。懸繒然燈。散華燒香。以此迴向。願生彼國。其人
臨終。無量壽佛化現其身。光明相好。具如真佛。與諸
大眾現其人前。即隨化佛往生其國。住不退轉。功德
智慧。次如上輩者也。其下輩者。十方世界諸天人民。
其有至心欲生彼國。假使不能作諸功德。當發無上
菩提之心。一向專意。乃至十念念無量壽佛。願生其
國。若聞深法。歡喜信樂。不生疑惑。乃至一念念於彼
佛。以至誠心願生其國。此人臨終。夢見彼佛。亦得往
生。功德智慧。次如中輩者也。
右明往生正因。即前文十方眾生信樂發願迴向
等願所攝。首言一念至心迴向。即得往生。行者誠
能於一念信入。何須更論種種功勳。一切眾生流
浪生死。惟此一念。更無二念。乃至發真歸元。成等
正覺。惟此一念。亦無二念。大智度論云。行般若波
羅蜜者。一念中能散十方一切如恒河沙等三千
大千世界大地諸山微塵。一念之力。不可思議。如
是念佛。即念是佛。即佛是心。非內非外。無縛無脫。
盡山河大地十方虗空。無一芥子許不是無量壽
佛現身說法處。乃至離即離非。頓入如來大光明
藏。經中略說等差者。為方便接引故。其上輩專屬
沙門。一切眾生由愛渴故。因有幻身。由幻身故。因
有國土。捨家棄欲。愛渴淨故。幻身亦淨。幻身淨故。
國土亦淨。大般若經云。菩薩摩訶薩志性好遊諸
佛國土。應遠離居家。故知出家為淨土正因。以能
遠離不淨故。次言發菩提心。大般若經善現言。如
來常說菩提。以何義故名為菩提。佛言。證法空義。
證真如義。證實際義。證法性義。證法界義。假立名
相。施設言說。能真實覺。最上勝妙。故名菩提。不可
破壞。不可分別。故名菩提。是知菩提心者。諸佛之
本源。眾生之慧命。纔發此心。已成佛道。以與佛智。
不思議智。不可稱智。大乘廣智。無等無倫最上勝
智。相應故。如舍利子白佛言。頗有初心勝後心不。
世尊告曰。阿羅漢獨覺諸無漏心。雖離自心一切
煩惱。而不能化無量有情。皆令發心捨諸煩惱。菩
薩初發大菩提心。雖於自身煩惱未斷。而能普化
無量有情。皆令發心捨諸煩惱。輾轉饒益無量有
情。是為初心勝後心義。次言一向專念無量壽佛。
念佛有二。一觀相。如觀經云。諸佛如來是法界身。
入一切眾生心想中。心想佛時。是心即是三十二
相。八十隨形好。是心作佛。是心是佛。諸佛正徧知
海。從心想生。是故應當一心諦觀彼佛。想彼佛者。
先當想像。閉目開目。見一寶像。如閻浮檀金色。坐
彼華上。見像坐已。心眼得開。了了分明。見極樂國
七寶莊嚴。寶地寶池。寶樹行列。諸天寶幔彌覆其
上。眾寶羅網滿虗空中。具如經說。問。既是心是佛
何須更立他佛。執相而求。翻成邪道。答。此為初機
權示方便。假彼勝緣。成我淨土。然即相非相。同歸
寂滅。妙觀自在。現量無餘。所以大集經云。若欲成
就諸佛現前三昧。隨所念處即見如來。如取清油
<pb n="34"/>
淨水水晶明鏡。用是四物。觀己面像。善惡好醜。影
現分明。而彼現像。不從四物出。亦非餘處來。非自
然有。非人造作。當知彼像無所從來。亦無所去。無
生無滅。無有住所。菩薩亦爾。即復思惟。今此佛者。
從何所來。而我是身。復從何出。觀彼如來。竟無來
處。及以去處。我身亦爾。本無出處。豈有轉還。如是
窮盡細微。情忘分別。豁然無寄。頓徹本來。是為觀
佛中道了義。一持名。如何彌陀經云。若有善男子。
善女人。聞說阿彌陀佛。執持名號。若一日。若二日。
若三日。若四日。若五日。若六日。若七日。一心不亂。
其人臨命終時。阿彌陀佛與諸聖眾。現在其前。是
人終時。心不顛倒。即得往生阿彌陀佛極樂國土。
須知持名一法。最為簡要。行者初發心時。貴有定
課。每日或千聲。或萬聲。或十萬聲。從少至多。由散
入定。隨其念力。俱可往生。問。名字性空。云何持者
即得往生。答。以性空故。故得往生。若有所得。便成
繫縛。眾生以有所得心。輪轉無盡。今此佛名。不從
想生。非和合有。即是諸法實相。故知持名功德不
可思議。然念佛不難。一心為難。直須念念分明。心
心絕待。如是四威儀中。乃至上牀下牀。大小便利。
俱不得捨。一切是非得失愛憎喜怒關頭。惟一佛
名。了然超越。久久成熟。見思自落。三昧現前。是為
念佛究竟了義。次言修諸功德願生彼國者。行者
既發菩提心。當修菩薩行。於世出世間。所有一毫
之善。乃至無邊功德。悉以深心至誠心。迴向極樂。
亦得名為一向專念。不必棄捨有為。乃名專念。以
佛性徧一切處。有棄有捨。不名念佛故。如觀經言。
欲生彼國者。當修三福。一者孝養父母。奉事師長。
慈心不殺。修十善業。二者受持三歸。具足眾戒。不
犯威儀。三者發菩提心。深信因果。讀誦大乘。勸進
行者。如此三事。名為淨業。此兼五眾而言。上中二
輩所修功德。足以攝之。昔袁中郎晚歲專修淨業。
著西方合論。既卒。其弟小修夢遊淨土。見中郎在
焉。語之曰。我淨願雖深。情染未盡。初生此間邊地。
今居淨土矣。終以乘急戒緩。僅地居。不得與大士
升虗空寶閣。幸夙生智慧猛利。又曾作論。讚嘆如
來不可思議度生之力。感得飛行自在。遊諸剎土。
聽佛說法。此實為勝。使吾生時嚴持戒律。尚不止
此。大都乘戒俱急生品最高。次戒急生最穩。若有
乘無戒。多為業力所牽。流入天龍八部去。予所親
見多矣。語具珂雪齋外集中。故知淨土資糧。全憑
功德。功德之基。莫先持戒。以戒淨則心淨。心淨則
土淨故。復明發願者。須早晚向西禮拜。如朝帝主。
日近日親。發深重誓。願命終時決定往生。慈照宗
主有勸人發願偈。最為深切。偈云。萬法從心生。萬
法從心滅。我佛大沙門。常作如是說。持戒無信願。
不得生淨土。唯得人天福。福盡受輪回。輾轉難脫
離。看經無慧眼。不識佛深意。後世得聰明。亂心難
出離。不如念佛好。現世無名利。行坐不多羅。則是
阿彌陀。發願持戒力。迴向生樂國。如是名行持。千
中不失一。釋迦金口說。彌陀親攝受。諸佛皆護念。
諸天善護持。見此念佛人。與佛不相遠。應當坐道
場。轉於大法輪。普度無邊眾。譬如貧家女。腹孕轉
輪王。諸天常愛護。貧女自不知。腹中有貴子。今此
念佛人。其意亦如是。憶佛常念佛。不久當成佛。諸
佛善護持。其人自不知。我當生淨土。却要來後世。
再得生人中。譬如貧人家。地內有伏藏。藏神常守
護。不令其有失。貧人自不知。家內有寶藏。逐日趁
客作。求衣食自濟。今此念佛人。其意亦如是。不知
念佛人。具足如來藏。自說我無分。反要生人中。譬
如病人家。自有真妙藥。不知妙藥性。不能自治病。
每日牀枕邊。病苦受無量。今此念佛人。其意亦如
是。不知念佛心。能滅貪嗔癡。能為大醫王。能為大
<pb n="35"/>
寶藏。利濟一切人。能為大法王。覆護一切眾。將為
是凡夫。不得生淨土。且自持齋戒。後世願為人。輾
轉更修行。方可生彼國。多見修行人。常作如是說。
不稱彌陀願。不合淨土經。邪見障覆心。畢竟難出
離。非是他人障。皆是自障心。今世不得生。一蹉是
百蹉。勸汝修行人。信我如來說。佛無不實語。豈是
虗誑言。但當自精勤。一心求淨土。因風吹於火。用
力不消多。幸有念佛心。回願超三界。逢寶不取寶。
遇食苦長飢。咄哉大丈夫。不見真實意。我今略勸
讚。輾轉傳與人。伏我廣流通。作於如來使。真是諸
佛子。真名報佛恩。普願如說行。同生極樂國。如是
誠言。可謂披肝露膽。諸修行人並應信受。中下二
輩功德有殊。而同發菩提。同一念佛。同願往生。故
臨終見佛往生。等無差別。維摩詰語長者子云。汝
等便發阿耨多羅三藐三菩提心。是即出家。是名
具足。當知念佛之人。亦復如是。是故。不發菩提。一
切願行。無從發起。有願無行。如瘠土之材。不成普
蔭。有行無願。如覂駕之馬。無所適歸。行願相資。導
以念力。則如草木之滋。更逢甘雨。騏驥之馭。重遇
王良。疾滿菩提。徑登極樂。問臨終見佛。為是自佛。
為是他佛。若他佛者。心外取佛。即成魔業。若自佛
者。想力所成。虗妄不實。云何往生。答。自佛他佛。總
成戲論。人我相忘。自他不異。諸佛法身。湛然常寂。
以本願故。感應道交。即自即他。無虗無實。唯一真
如。周徧法界。眾生依於業緣。幻有分段。如居屋下。
不見天日。念力誠堅。幻緣斯淨。如撤屋蔀。天日豁
然。任運往生。還同本得。首楞嚴經云。一切世間生
死相續。生從順習。死從變流。純想即飛。必生天上。
若飛心中兼福兼慧。及與淨願。自然心開。見十方
佛。一切淨土。隨願往生。故知眾生想力不可思議。
問。前發願言。但得聞名。便獲利益。此何獨約往生
而論。答。聞名雖獲利益。然未得往生。終非究竟。以
生死未斷故。何如一念往生。直超三界。其為利益。
孰可比倫。問。觀經下品。俱係生時積惡。末後回心。
此云惟除五逆謗法。何以不同。答。如實回心。一念
念佛。無不往生。以佛本願力故。但恐障深罪重。善
友難逢。信願難發。日光皓皓。不照生盲。恒河滔滔。
難消渴鬼。是可懼也。
<other>十方稱嘆第二十三</other>
佛告阿難。無量壽佛威神無極。十方世界無量無邊
不可思議諸佛如來。莫不稱嘆。於彼東方恒河沙佛
國。無量無數諸菩薩眾。皆悉往詣無量壽佛所。恭敬
供養。及諸菩薩聲聞之眾。聽受經法。宣布道化。南西
北方四維上下亦復如是。爾時世尊而說頌曰。
 東方諸佛國  其數如恒沙  彼土菩薩眾 
 往覲無量覺  南西北四維  上下亦復然 
 彼土菩薩眾  往覲無量覺  一切諸菩薩 
 各齎天妙華  寶香無價衣  供養無量覺 
 咸然奏天樂  暢發和雅音  歌嘆最勝尊 
 供養無量覺  究達神通慧  遊入深法門 
 具足功德藏  妙智無等倫  慧日朗世間 
 消除生死雲  恭敬遶三匝  稽首無上尊 
 見彼嚴淨土  微妙難思議  因發無量心 
 願我國亦然  應時無量尊  動容發欣笑 
 口出無數光  徧照十方國  迴光圍繞身 
 三匝從頂入  一切天人眾  踊躍皆歡喜 
 大士觀世音  整服稽首問  白佛何緣笑 
 唯然願說意  梵聲猶雷震  八音暢妙響 
 當授菩薩記  今說仁諦聽  十方來正士 
 吾悉知彼願  志求嚴淨土  受決當作佛 
 覺了一切法  猶如夢幻響  滿足諸妙願 
 必成如是剎  知法如電影  究竟菩薩道 
 具諸功德本  受決當作佛  道達諸法性 
<pb n="36"/>
 一切空無我  專求淨佛土  必成如是剎 
 諸佛告菩薩  令覲安養佛  聞法樂受行 
 疾得清淨處  至彼嚴淨國  便速得神通 
 必於無量尊  受記成等覺  其佛本願力 
 聞名欲往生  皆悉到彼國  自致不退轉 
 菩薩興至願  願己國無異  普念度一切 
 名顯滿十方  奉事億如來  飛化徧諸剎 
 恭敬歡喜去  還到安養國  若人無善心 
 不得聞此經  清淨有戒者  乃獲聞正法 
 曾更見世尊  則能信此事  謙敬聞奉行 
 踊躍大歡喜  聲聞或菩薩  莫能究聖心 
 如來智慧海  深廣無涯底  假使一切人 
 具足皆得道  淨慧知本空  億劫思佛智 
 窮力極講說  盡壽猶不知  佛慧無邊際 
 壽命甚難得  佛世亦難值  人有信慧難 
 若聞精進求  聞法能不忘  則我善親友 
 是故當發意  設滿世界火  必過要聞法 
 會當成佛道  廣度生死流 
右明諸佛稱歎。及十方菩薩往修供養。受記作佛。
即前文無量諸佛悉稱我名。及他方菩薩聞名得
忍。諸願所攝。覺了一切法下十二句。是為淨土正
修行路。先達法性。本來無我。則一切空寂。不與佛
土而生違礙。次建妙願。具諸功德。則一切圓成。不
於自心而生限量。有志淨土者。須從此證入。世有
執心是土。不信淨土者。不知由心穢故。斯現穢土。
由心淨故。斯現淨土。若無淨土。應無淨心。既不疑
心。何復疑土。亦有執心是佛。不肯念佛者。不知未
了之心。終不成佛。未成之佛。何由了心。惟了心者。
方名成佛。必念佛者。方能了心。是諸菩薩。若已授
記。今授記。當授記。尚乃從一佛國。至一佛國。承事
如來。嚴淨國土。爾是何人。敢逃化外。更有雖聞經
法。而自生鄙劣。絕意往生者。不知一種佛名。除八
十億劫生死之罪。具足無上功德。佛有誠言。安可
不信。當知疑根未斷。即是罪根。信力圓時。全成福
力。故云。若人無善心。不得聞此經。又云。更曾見世
尊。則能信此事。大眾珍重。莫負提撕。
<other>補處菩薩第二十四</other>
佛告阿難。彼國菩薩。皆當究竟一生補處。除其本願
為眾生故。以弘誓功德而自莊嚴。普欲度脫一切眾
生。阿難。彼佛國中諸聲聞眾。身光一尋。菩薩光明照
百由旬。有二菩薩最尊第一。威神光明。普照三千大
千世界。阿難白佛。彼二菩薩其號云何。佛言。一名觀
世音。二名大勢至。此二菩薩於是國土修菩薩行。命
終轉化。生彼佛國。阿難。其有眾生生彼國者。皆悉具
足三十二相。智慧成滿。深入諸法。究暢要妙。神通無
礙。諸根明利。其鈍根者。成就二忍。其利根者。得不可
計無生法忍。又彼菩薩乃至成佛。不受惡趣。神通自
在。常識宿命。除生他方五濁惡世。示現同彼。如我國
也。
右明菩薩聲聞究竟成佛。即前文諸菩薩天人種
種殊勝。及不更惡道諸願所攝。觀音勢至二菩薩。
常侍無量壽側。亦從本師轉輪。故知東西二土。交
相造化。娑婆為華。極樂為果。果必因華。華不異果。
何以故。諸佛菩薩依於眾生而起菩提。依於菩提
而成淨土。若無穢者。淨亦不成。以菩提心不自起
故。是則不離眾生有淨土。不離淨土有眾生。淨土
眾生。心心作佛。眾生淨土。念念往生。故觀音云誦
持大悲神呪。若不生諸佛國土者。我誓不成正覺。
勢至云。攝念佛人。歸於淨土。皆與無量壽同一願
故。
<other>菩薩出供第二十五</other>
佛語阿難。彼國菩薩承佛威神。一食之頃。往詣十方
無量世界。恭敬供養諸佛世尊。隨心所念。華香伎樂
<pb n="37"/>
衣葢幢幡。無數無量供養之具。自然化生。應念即至。
珍妙殊特。非世所有。輙以奉散諸佛。及諸菩薩聲聞
之眾。在虗空中。化成華葢。光色昱爍。香氣普熏。其華
周圓四百里者。如是轉倍。乃覆三千大千世界。隨其
前後。以次化沒。其諸菩薩僉然欣悅。於虗空中共奏
天樂。以微妙音歌歎佛德。聽受經法。歡喜無量。供養
佛已。未食之前。忽然輕舉。還其本國。
右明菩薩出諸供具。普供諸佛。即前文供養諸佛。
及所欲如意諸願所攝。
<other>無量說法第二十六</other>
佛語阿難。無量壽佛為諸聲聞菩薩天人頒宣法時。
都悉集會七寶講堂。廣宣道教。演暢妙法。莫不歡喜。
心解得道。即時四方自然風起。吹七寶樹。出五音聲。
無量妙華隨風四散。自然供養。如是不絕。一切諸天。
皆齎天上百千華香。萬種伎樂。供養其佛。及諸菩薩
聲聞之眾。普散華香。奏諸音樂。前後來往更相開避。
當斯之時。熈怡快樂。不可勝言。
右明無量壽佛為眾說法。即前文隨願聞法諸願
所攝。問。無量說法。為是純說一乘。為是兼說三乘。
若純說一乘者。何得尚有聲聞眾等。若兼說三乘
者。何云二乘不生彼國。答。純是一乘。別無三乘豈
獨佛在七寶講堂。純是一乘。乃至一一華中。一一
光中。風聲水聲。諸音樂聲。亦純說一乘。更無三乘。
如妙法蓮華經云。十方世界中尚無二乘。何況有
三。特以眾生根智有差。所聞各異。所證不同。故前
文言。或聞佛聲。或聞法聲。或聞僧聲。或寂靜聲。空
無我聲。乃至甘露灌頂等聲。其得聞者。或證須陀
洹果。斯陀含果。阿那含果。阿羅漢果。乃至不退轉
地菩薩。具如他譯本說。是即順餘佛土。寄四果名。
實則決定成佛。不取有餘涅槃。以能回小向大故。
佛本願故。
<other>菩薩功德第二十七</other>
佛告阿難。生彼佛國諸菩薩等。所可講說。常宣正法。
隨順智慧。無違無失。於其國土。所有萬物。無我所心。
無染著心。去來進止。情無所係。隨意自在。無所適莫。
無彼無我。無競無訟。於諸眾生。得大慈悲饒益之心。
柔潤調伏。無忿恨心。離葢清淨。無厭怠心。等心。勝心。
深心。定心。愛法樂法喜法之心。滅諸煩惱。離惡趣心。
究竟一切菩薩所行。具足成就無量功德。得深禪定。
諸通明慧。遊志七覺。修心佛法。肉眼清徹。靡不分了。
天眼通達。無量無限。法眼觀察。究竟諸道。慧眼見真。
能度彼岸。佛眼具足。覺了法性。以無礙智。為人演說。
等觀三界。空無所有。志求佛法。具諸辯才。除滅眾生
煩惱之患。從如來生。解法如如。善知集滅音聲方便。
不欣世語。樂在正論。修諸善本。志崇佛道。知一切法
皆悉寂滅。生身煩惱。二餘俱盡。聞甚深法。心不疑懼。
常能修行。其大悲者。深遠微妙。靡不覆載。究竟一乘。
至於彼岸。決斷疑網。慧由心出。於佛教法。該羅無外。
智慧如大海。三昧如山王。慧光明淨。超踰日月。清白
之法。具足圓滿。猶如雪山。照諸功德。等一淨故。猶如
大地。淨穢好惡無異心故。猶如淨水。洗除塵勞諸垢
染故。猶如火王。燒滅一切煩惱薪故。猶如大風。行諸
世界。無障礙故。猶如虗空。於一切有。無所著故。猶如
蓮華。於諸世間。無染汙故。猶如大乘。運載羣萌。出生
死故。猶如重雲。振大法雷。覺未覺故。猶如大雨。雨甘
露法潤眾生故。如金剛山。眾魔外道。不能動故。如梵
天王。於諸善法。最上首故。如尼拘類樹。普覆一切故。
如優曇盋華。希有難遇故。如金翅鳥。威伏外道故。如
眾遊禽。無所藏積故。猶如牛王。無能勝故。猶如象王。
善調伏故。如獅子王。無所畏故。曠若虗空。大慈等故。
摧滅嫉心。不忌勝故。專樂求法。心無厭足。常欲廣說。
志無疲倦。擊法鼓。建法幢。曜慧日。除癡闇。修六和敬。
常行法施。志勇精進。心不退弱。為世燈明。最勝福田。
<pb n="38"/>
常為師導。等無憎愛。唯樂正道。無餘欣戚。拔諸欲刺
以安羣生。功慧殊勝。莫不尊敬。滅三垢障。遊諸神通。
因力。緣力。意力。願力。方便之力。常力。善力。定力。慧力。
多聞之力。施戒忍辱精進禪定智慧之力。正念止觀
諸通明力。如法調伏諸眾生力。如是等力。一切具足。
身色相好。功德辯才。具足莊嚴。無與等者。恭敬供養
無量諸佛。常為諸佛所共稱歎。究竟菩薩諸波羅蜜。
修空無相無願三昧。不生不滅諸三昧門。遠離聲聞
緣覺之地。阿難。彼諸菩薩成就如是無量功德。我但
為汝略言之耳。若廣說者。百千萬劫不能窮盡。
右總明菩薩所有行業以盡前意。如是功德。如是
願力。如是智慧。如是神通。不離諸佛。普度羣生。為
欲嚴淨一切佛土故。為欲成就普賢大願故。是諸
菩薩。莫非十地位中一生補處。五濁眾生。名且不
聞。況乃得遇。今以念佛因緣。生彼國已。徧參知識。
同覲法王。不歷僧祇。頓階不退。如斯方便。希有難
逢。粉骨碎身。莫酬罔極。問。諸佛各有四土。謂凡聖
同居土。方便有餘土。實報莊嚴土。常寂光土。今往
生者當居何土。答。藕益法師云。若執持名號。未斷
見思。隨其或散或定。於同居土。分三輩九品。若持
至事一心不亂。見思任運先落。則生方便有餘淨
土。若至理一心不亂。豁破無明一品乃至四十九
品。則生實報莊嚴淨土。若無明斷盡。則是上上實
報。究竟寂光。據此約現果而論。既生彼國。即同居
淨土。亦具上三淨土。因無量壽佛勝願所攝故。無
量壽佛勝願。國土嚴淨故。所以超出十方同居。百
分不及一。千分不及一。乃至優波尼沙陀分亦不
及一。
<other>勸進往生第二十八</other>
佛告彌勒菩薩。諸天人等。無量壽國聲聞菩薩。功德
智慧不可稱說。又其國土微妙安樂清淨若此。何不
力為善。念道之自然。著於無上下。洞達無邊際。宜各
勤精進。努力自求之。必得超絕去。往生安樂國。橫截
五惡道。惡道自然閉。昇道無窮極。易往而無人。何不
棄世事。勤行求道德。可得極長生。壽樂無有極。然世
人薄俗。共諍不急之事。於此劇惡極苦之中。勤身營
務。以自給濟。無尊無卑。無貧無富。少長男女。共憂錢
財。有無同然。憂思適等。屏營愁苦。累念積慮。為心走
使。無有安時。有田憂田。有宅憂宅。牛馬六畜奴婢錢
財衣食什物。復共憂之。重思累息。憂念愁怖。橫為非
常水火盜賊怨家債主。焚漂劫奪。消散磨滅。憂毒忪
忪。無有解時。結憤心中。不離憂惱。心堅意固。適無縱
捨。或坐摧碎。身亡命終。棄捐之去。莫誰隨者。世間人
民父子兄弟夫婦家室中外親屬。當相敬愛。無相憎
嫉。有無相通。無得貪惜。言色常和。莫相違戾。或時心
諍。有所恚怒。今世恨意。微相憎嫉。後世轉劇。至成大
怨。皆當對生。更相報復。人在世間愛欲之中。獨生獨
死。獨去獨來。苦樂之地。身自當之。無有代者。善惡變
化。殃福異處。生死常道。轉相嗣立。或父哭子。或子哭
父。兄弟夫婦。更相哭泣。顛倒上下。無常根本。皆當過
去。不可常保。如此之人。蒙冥抵突。不信經法。心無遠
慮。各欲快意。癡惑愛欲。不達於道德。迷沒於瞋怒。貪
狠於財色。坐之不得道。當更惡趣苦。生死無窮已。哀
哉甚可傷。佛告彌勒菩薩諸天人等。我今語汝。世間
之事。人用是故。坐不得道。當熟思計。遠離眾惡。擇其
善者。勤而行之。愛欲榮華。不可常保。皆當別離。無可
樂者。遇佛在世。當勤精進。其有至願生安樂國者。可
得智慧明達。功德殊勝。勿得隨心所欲。虧負經戒。在
人後也。儻有疑意。不解經者。可具問佛。當為說之。彌
勒菩薩長跪白言。佛威神尊重。所說快善。聽佛經語。
貫心思之。世人實爾。今佛慈愍。顯示大道。諸天人民
蠕動之類。皆蒙慈恩。解脫憂苦。佛語教戒。甚深甚善。
智慧明見八方上下去來今事。莫不究暢。佛為法王。
<pb n="39"/>
尊超眾聖。普為一切天人之師。隨心所願。皆令得道。
今得值佛。復聞無量壽聲。靡不歡喜。心得開明。佛告
彌勒。汝言是也。若有慈敬於佛者。實為大善。天下久
久乃復有佛。今我於此世作佛。演說經法。宣布道教。
斷諸疑網。拔愛欲之本。杜眾惡之源。游步三界。無所
罣礙。典攬智慧。眾道之要。執持綱維。昭然分明。開示
五趣。度未度者。決正生死泥洹之道。彌勒當知。汝從
無數劫來。修菩薩行。欲度眾生。其已久遠。從汝得道。
至於泥洹。不可稱數。汝及十方諸天人民一切四眾
永劫已來。輾轉五道。憂畏勤苦。不可具言。乃至今世。
生死不絕。與佛相值。聽受經法。又復得聞無量壽佛。
快哉甚善。吾助爾喜。汝今亦可自厭生死。老病痛苦。
惡露不淨。無可樂者。宜自決斷。端身正行。益作諸善。
修已潔淨。洗除心垢。言行忠信。表裏相應。人能自度。
轉相拯濟。精明求願。積累善本。雖一世勤苦。亦須臾
之間。後生無量壽國。快樂無極。長與道德合明。永拔
生死根本。無復貪恚愚癡苦惱之患。欲壽一劫百劫
千億萬劫。自在隨意。皆可得之。無為自然。次於泥洹
之道。汝等宜各精進。求心所願。無得疑惑中悔。自為
過咎。生彼邊地七寶宮殿。五百歲中受諸厄也。彌勒
白言。受佛重誨。專精修學。如教奉行。不敢有疑。
右明世人以欲因緣。受苦無量。為令行者心生厭
離。速求出苦故。如大涅槃經言。菩薩摩訶薩觀諸
眾生。為色聲香味觸故。從昔無量無數劫來。常受
苦惱。一一眾生。一劫之中。所積身骨。如王舍城毗
富羅山。所飲乳汁。如四海水。身所出血。多四海水。
父母兄弟妻子眷屬。命終哭泣。所出目淚。多四大
海。盡地草木為四寸籌。以數父母。亦不能盡。無量
劫來。或在地獄畜生餓鬼。所受行苦。不可稱計。摶
此大地猶如棗等易可窮極。生死難盡。原其所自。
皆由不能一心念佛。求生無欲國土。遂至從迷入
迷。愈趨愈下。如來大慈悲憫。為說此經。教人斷欲
因緣。一心念佛。直往西方。橫截惡道。一切世人以
欲為樂。不知是苦。智者觀之。唯苦無樂。所以者何。
以有為樂。無即是苦。不知有者無所因故。以得為
樂。失即是苦。不知得者失所因故。以聚為樂。散即
是苦。不知聚者散所因故。以生為樂。滅即是苦。不
知生者滅所因故。是知無有即無無。無得即無失。
無聚即無散。無生即無滅。是名極樂。是名淨土。斯
二法者。孰真孰妄。何去何從。定應自決。莫更因循
一失人身。萬劫淪墮。
<other>五惡五善第二十九</other>
佛告彌勒。汝等能於此世。端心正意。不作眾惡。甚為
至德。十方世界最無倫匹。所以者何。諸佛國土天人
之類。自然作善。不大為惡。易可開化。今我於此世間
作佛。處於五惡五痛五燒之中。為最劇苦。教化羣生。
令捨五惡。令去五痛。令離五燒。降化其意。令持五善。
獲其福德。度世長壽泥洹之道。何等五惡。何等五痛。
何等五燒。何等消化五惡。令持五善。獲其福德。度世
長壽泥洹之道。其一惡者。諸天人民蠕動之類。欲為
眾惡。莫不皆然。強者伏弱。轉相尅賊。殘害殺戮。迭相
吞噬。不知修善。惡逆無道。後受殃罰。自然趣向。神明
記識。犯者不赦。故有貧窮下賤。乞丐孤獨。聾盲瘖瘂。
愚癡弊惡。至有尫狂不逮之屬。世有常道。王法牢獄。
不肯畏慎。為惡入罪。受其殃罰。求望解脫。難得免出。
壽終後世。尤深尤劇。入其幽冥轉生受身。故有自然
三塗。無量苦惱。轉貿其身。改形易道。所受壽命。或長
或短。當獨值向。相共從生。更相報復。無有止已。殃惡
未盡。不得相離。展轉其中。無有出期。難得解脫。痛不
可言。是為一大惡一痛一燒。勤苦如是。譬如大火焚
燒人身。人能於中。一心制意。端身正行。獨作諸善。不
為眾惡者。身獨度脫。獲其福德。度世上天泥洹之道。
是為一大善也。其二惡者。世間人民父子兄弟室家
<pb n="40"/>
夫婦。都無義理。不順法度。奢淫驕縱。各欲快意。任心
自恣。更相欺惑。[佞-二+〦]諂不忠。巧言諛媚。嫉賢謗善。陷入
怨枉。主上不明。任用臣下。臣下自在。機偽多端。臣欺
其君。子欺其父。兄弟夫婦。中外知識。更相欺誑。各懷
貪欲。瞋恚愚癡。欲自厚己。欲貪多有。尊卑上下。心俱
同然。破家亡身。不顧前後。天神尅識。別其名籍。壽終
神逝。下入惡道。故有自然三塗。無量苦惱。展轉其中。
世世累劫。無有世期。難得解脫。痛不可言。是為二大
惡二痛二燒。勤苦如是。譬如大火焚燒人身。人能於
中。一心制意。端身正行。獨作諸善。不為眾惡者。身得
度說。獲其福德。度世上天泥洹之道。是為二大善也。
其三惡者。世間人民相因寄生。處年壽命。無能幾何。
不善之人。常懷邪惡。但念婬泆。煩滿胷中。愛欲交亂。
坐起不安。盼睞細色。邪態外逸。自妻厭憎。私妄出入。
費損家財。事為非法。恣心快意。極身作樂。或於親屬
不避尊卑。家室中外。患而苦之。亦復不畏王法禁令。
如是之惡。著於人鬼。日月照見。神明記識。故有自然
三塗。無量苦惱。展轉其中。世世累劫。無有出期。難得
解脫。痛不可言。是為三大惡三痛三燒。勤苦如是。譬
如大火焚燒人身。人能於中。一心制意。端身正行。獨
作諸善。不為眾惡者。身獨度脫。獲其福德。度世上天
泥洹之道。是為三大善也。其四惡者。世間人民不念
修善。轉相教令。共為眾惡。兩舌惡口妄言綺語。讒賊
鬬亂。憎嫉善人。不孝二親。輕慢師長。朋友無信。難得
誠實。尊貴自大。謂己有道。不畏天地神明日月。自用
偃蹇。謂可常爾。如是眾惡。天神記識。壽命終盡。諸惡
所歸。自然迫促。共趣奪之。又其名籍。記在神明。殃咎
牽引。無從捨離。但得前行。入於火鑊。身心摧碎。精神
痛苦。當斯之時。悔復何及。故有自然三塗。無量苦惱。
展轉其中。世世累劫。無有出期。難得解脫。痛不可言。
是為四大惡四痛四燒。勤苦如是。譬如大火焚燒人
身。人能於中。一心制意。端身正行。獨作諸善。不為眾
惡。身獨度脫。獲其福德。度世上天泥洹之道。是為四
大善也。其五惡者。世間人民徙倚懈惰。不肯作善。治
身修業。家室眷屬。飢寒困苦。父母教誨。瞋目怒應。言
令不和。違戾反逆。譬如怨家。不如無子。耽酒嗜美。飲
食無度。肆心蕩逸魯扈抵突。不識人情。強欲抑制。見
人有善。妒嫉惡之。無義無禮。無所顧難。心常念惡。口
常言惡。身常行惡。曾無一善。不信先聖諸佛經法。不
信行道可得度世。不信死後神明更生。不信作善得
善。為惡得惡。欲殺真人。鬬亂眾僧。欲害父母兄弟眷
屬。六親憎惡。願令其死。大命將終。悔懼交至。不豫修
善。臨窮方悔。悔之於後。將何及乎。天地之間。五道分
明。[懨-猒+火]廓窈冥。浩浩茫茫。善惡報應。禍福相承。身自當
之。無誰代者。善人行善。從樂入樂。從明入明。惡人行
惡。從苦入苦。從冥入冥。誰能知者。獨佛知耳。教語開
示。信用者少。生死不休。惡道不絕。如是世人。難可具
盡。故有自然三塗。無量苦惱。展轉其中。世世累劫無
有出期。難得解脫。痛不可言。是為五大惡五痛五燒。
勤苦如是。譬如大火焚燒人身。人能於中。一心制意。
端身正念。言行相副。所作至誠。所語如語。心口不轉。
獨作諸善。不為眾惡。身獨度脫。獲其福德。度世上天
泥洹之道。是為五大善也。
右明善惡報應。如影隨形。即觀無量壽經教人深
信因果之旨。多有愚人不信因果。諺云。種粟得糧。
種蘭得香。凡事盡然。況於善惡。乃至念天得天。念
佛得佛。即以一念為因。還以一念為果。何以故。十
世古今不離當念故。五惡之義。特準他經。配以十
惡。其一惡者。殺業所攝。其二惡者。盜貪所攝。其三
惡者。婬業所攝。其四惡者。妄語兩舌惡口綺語所
攝。其五惡者。瞋恚邪見所攝。反是即為五善。亦名
十善。如他譯本云。諸欲往生阿彌陀佛國者。雖不
能大精進。禪定。持經戒。大要當作善。一者不得殺
<pb n="41"/>
生。二者不得盜竊。三者不得婬泆。四者不得調欺。
五者不得飲酒。六者不得兩舌。七者不得惡口。八
者不得妄言。九者不得嫉妒。十者不得貪饕。不得
慳惜。不得瞋怨。不得愚癡。不得隨心嗜欲。不得中
悔。不得狐疑。當作孝順。當作至誠忠信。當信受佛
經。當信作善。後世得福。奉持如是之法。不虧失者。
在心所願。可得往生阿彌陀佛國。十善本為天業。
今以念佛因緣。迴向極樂。即轉天業而成淨業。何
以故。念佛之人能轉惡業。何有天業而不能轉。
<other>重重誨勉第三十</other>
佛告彌勒。吾語汝等。是世五惡。勤苦若此。五痛五燒。
展轉相生。但作眾惡。不修善本。皆悉自然入諸惡趣。
或其現世先被殃病。求死不得。求生不得。罪惡所招。
示眾見之。身死隨行。入三惡道。苦毒無量。自相燋然。
皆由貪著財色。不能施惠。癡欲所迫。隨心思想。煩惱
結縛。無有解已。厚己諍利。無所省錄。富貴榮華。當時
快意。不能忍辱。不務修善。威勢無幾。隨以磨滅。身坐
勞苦。久後大劇。天道施張。自然糾舉。綱維羅網。上下
相應。㷀㷀忪忪。當入其中。古今有是。痛哉可傷。世間
如是。佛皆哀之。以威神力。摧滅眾惡。悉令就善。棄捐
所思。奉持經戒。受行道法。無所違失。終得度世泥洹
之道。佛言。汝今諸天人民及後世人。得佛經語。當熟
思之。能於其中端心正行。主上為善。率化其下。轉相
勅令。各自端守。尊聖敬善。仁慈博愛。佛語教誨。無敢
虧負。當求度世。拔斷生死眾惡之本。當離三塗無量
憂怖苦痛之道。汝等於是廣植德本。布恩施惠。勿犯
道禁。忍辱精進。一心智慧。轉相教化。為德立善。正心
正意。齋戒清淨。一日一夜。勝在無量壽國為善百歲。
所以者何。彼佛國土無為自然。皆積眾善。無毫髮之
惡。於此修善十日十夜。勝於他方諸佛國中為善千
歲。所以者何。他方佛國為善者多。為惡者少。福德自
然。無造惡之地。唯此間多惡。無有自然。勤苦求欲。轉
相欺紿。心勞形困。飲苦食毒。如是惡務。未嘗寧息。吾
哀汝等天人之類。苦心誨喻。教令修善。隨宜開導。授
與經法。莫不承用。在意所願。皆令得道。佛所遊履。國
邑丘聚靡不蒙化。天下和順。日月清明。風雨以時。灾
厲不起。國豐民安。兵戈無用。崇德興仁。務修禮讓。我
哀愍汝等諸天人民。甚於父母念子。今我於此世作
佛降化五惡。消除五痛。絕滅五燒。以善攻惡。拔生死
之苦。令獲五德。升無為之安。吾去世後。經道漸滅。人
民諂偽。復為眾惡。五燒五痛。還如前法。久後轉劇。不
可悉說。我但為汝略言之耳。汝等各善思之。轉相教
誡。如佛經法。無得犯也。法是彌勒菩薩合掌白言。佛
所說甚善。世人實爾。如來普慈哀愍。悉令度脫。受佛
重誨。不敢違失。
右復引申前意。教人為善去惡。精心求度。世出世
間。法法不同。莫不以為善去惡而為基本。淨土。即
至善之地。求生淨土。乃止於至善之功。不入淨土
之門。善不可得而圓。惡不可得而盡。何以故。眾生
無始積習。熏染識田。結成五濁。如不淨器。糞蛆滿
中。少加蕩滌。便成美食。臭穢如故。生淨土已。見佛
聞法。證無生忍。既杜惡源。斯獲善本。然後回入塵
勞。宏宣正教。攝諸眾生。往生極樂。是為善與人同。
是謂明明德於天下。問。禪者恒言無善。儒言至善。
何以不同。答。有善之善。對惡而名。惡既不立。善亦
不居。唯一真心。徧周法界。恒沙萬德。寂爾周圓。聖
不可知。所過者化。無善之善。斯為至善。至如口但
說空。行在有中。惡業熾然。妄稱無善。是行尸肉。是
地獄渣。吾末如何。佛所不度。
<other>禮佛現光第三十一</other>
佛告阿難。汝起更整衣服。合掌恭敬。禮無量壽佛。於
是阿難起整衣服。正身西面。恭敬合掌。五體投地。禮
無量壽佛。白言。世尊。願見彼佛安樂國土。及諸菩薩
<pb n="42"/>
聲聞大眾。說是語已。即時無量壽佛放大光明。普照
一切諸佛世界。金剛圍山。須彌山王。大小諸山。一切
所有。皆同一色。譬如劫水彌滿世界。其中萬物沈沒
不現。滉瀁浩瀚。唯見大水。彼佛光明亦復如是。聲聞
菩薩一切光明。皆悉隱蔽。唯見佛光。明耀顯赫。爾時
阿難即見無量壽佛。威德巍巍。如須彌山王。高出一
切諸世界上。相好光明。靡不照耀。此會四眾一時悉
見。彼見此土。亦復如是。爾時佛告阿難及慈氏菩薩。
汝見彼國從地已上至淨居天。其中所有微妙嚴淨
自然之物。為悉見不。阿難對曰。唯然。已見。汝寧復聞
無量壽佛大音宣布一切世界。化眾生不。阿難對曰。
唯然。已聞。彼國人民。乘百千由旬七寶宮殿。無所障
礙。徧至十方供養諸佛。汝復見不。對曰。已見。彼國人
民有胎生者。汝復見不。對曰。已見。其胎生者所處宮
殿。或百由旬。或五百由旬。各於其中受諸快樂。如忉
利天上。亦皆自然。
右明無量光明徧照一切。極樂娑婆。同一法界。本
無彼此。安有東西。山河大地。皆是眾生目眚所成。
若能一念入佛境界者。無量光明普周塵剎。三塗
六道同時解脫。不獨阿難以佛威加被。得見佛身。
及諸依正。即今末法眾生。但能入此法門。不離當
念。疾得見佛。華嚴經云。諸佛一似大圓鏡。我身猶
若摩尼珠。諸佛法身入我體。我身常入諸佛軀。是
知諸佛眾生。本來不二。名為見佛。實無見者。何以
故。不可於一體中互相見故。胎生者。謂處蓮胎中。
經久乃開。不如化生者。即得見佛聞法故。
<other>疑惑胎生第三十二</other>
爾時慈氏菩薩白佛言。世尊。何因何緣。彼國人民胎
生化生。佛告慈氏。若有眾生以疑惑心。修諸功德。願
生彼國。不了佛智。不思議智。不可稱智。大乘廣智。無
等無倫最上勝智。於此諸智疑惑不信。然猶信罪福。
修習善本。願生其國。此諸眾生。生彼宮殿。壽五百歲。
常不見佛。不聞經法。不見菩薩聲聞聖眾。是故於彼
國土。謂之胎生。若有眾生。明信佛智乃至勝智。作諸
功德。信心迴向。此諸眾生。於七寶華中自然化生。跏
趺而坐。須臾之頃。身相光明。智慧功德。如諸菩薩。具
足成就。復次慈氏。他方諸大菩薩。發心欲見無量壽
佛。恭敬供養。及諸菩薩聲聞聖眾。彼菩薩等。命終得
生無量壽國。於七寶華中自然化生。彌勒當知。彼化
生者。智慧勝故。其胎生者。皆無智慧。於五百歲中。常
不見佛。不聞經法。不見菩薩諸聲聞眾。無由供養於
佛。不知菩薩法式。不得修習功德。當知此人宿世之
時。無有智慧。疑惑所致。佛告彌勒。譬如轉輪聖王。有
七寶牢獄。種種莊嚴。張設牀帳。懸諸繒葢。若有諸小
王子得罪於王。輙內彼獄中。繫以金鏁。供養飯食。衣
服牀蓐。華香妓樂。如轉輪王。無所乏少。於意云何。此
諸王子寧樂彼處不。對曰。不也。但種種方便。求諸大
力。欲自勉出。佛告彌勒。此諸眾生亦復如是。以疑惑
佛智故。生彼七寶宮殿。無有刑罰。乃至一念惡事。但
於五百歲中。不見三寶。不得供養。修諸善本。以此為
苦。雖有餘樂。猶不樂彼處。若此眾生識其本罪。深自
悔責。求離彼處。即得如意。往詣無量壽所。恭敬供養。
亦得徧至無數無量諸餘佛所。修諸功德。彌勒當知。
其有菩薩生疑惑者。為失大利。是故應當明信諸佛
無上智慧。
右明發願求生。須了佛智乃至勝智。方名真信。方
得見佛。以一切智不離自心。無我無我所。凡聖一
如。共同此智。全信自心具一切智。本來成佛。不於
心外。別有信佛之心。如是迴向。是名唯心淨土。疾
得見佛。若於自心諸智。猶滯疑情。不免心外見佛。
雖修眾善。乘願往生。不得見佛。以不契佛智故。所
以如來不思議境界經云。三世一切諸佛。皆無所
有。惟依自心。菩薩若能了知諸佛及一切法。皆唯
<pb n="43"/>
心量。得隨順忍。或入初地。捨身速生妙喜世界。或
生極樂淨佛土中。是則了知心量。不涉程途。一切
功德。具足成就。又如寶積經。佛告淨飯王言。一切
諸法。皆是佛法。於此一切法。無動無搖。無取無捨。
是名陀羅尼門。何以故。一切諸法離自性故。大王。
今可於此法中而安其心。勿信於他。時淨飯王等
七萬釋種。得無生法忍。世尊現微笑而說偈曰。釋
種決定智。是故於佛法。決定心安住。依於無所得。
當得上菩提。曉知一切法。人中命終已。得生安樂
國。面奉無量壽。無畏成菩提。故知有決定智。方能
決定信。有決定信。方能決定生。慎勿以疑惑心而
失大利。
<other>菩薩往生第三十三</other>
彌勒菩薩。白佛言。世尊。於此世界有幾所不退菩薩。
生彼佛國。佛告彌勒。於此世界六十七億不退菩薩。
往生彼國。一一菩薩已曾供養無數諸佛。次如彌勒
者也。諸小行菩薩及修習少功德者。不可稱計。皆當
往生。不但我剎諸菩薩等往生彼國。他方佛土亦復
如是。其第一佛名曰遠照。彼有百八十億菩薩皆當
往生。其第二佛名曰寶藏。彼有九十億菩薩皆當往
生。其第三佛名曰無量音。彼有二百二十億菩薩皆
當往生。其第四佛名曰甘露味。彼有二百五十億菩
薩皆當往生。其第五佛名曰龍勝。彼有十四億菩薩
皆當往生。其第六佛名曰勝力。彼有萬四千菩薩皆
當往生。其第七佛名曰師子。彼有五百菩薩皆當往
生。其第八佛名曰離垢光。彼有八十億菩薩皆當往
生。其第九佛名曰德首。彼有六十億菩薩皆當往生。
其第十佛名曰妙德山。彼有六十億菩薩皆當往生。
其第十一佛名曰人王。彼有十億菩薩皆當往生。其
第十二佛名曰無上華。彼有無數不可稱計諸菩薩
眾皆不退轉。智慧勇猛。已曾供養無量諸佛。於七日
中。即能攝取百千億劫大士所修堅固之法。斯等菩
薩皆當往生。其第十三佛名曰無畏。彼有七百九十
億大菩薩眾諸小菩薩及比丘等不可稱計。皆當往
生。不但此十四佛國中諸菩薩等當往生也。十方世
界無量佛國。其往生者。亦復如是。甚多無數。我但說
十方諸佛名號。及菩薩比丘生彼國者。晝夜一劫尚
未能盡。我今為汝略說之耳。
右明往生菩薩不可計數。皆是如來願力所持。光
明所攝。所以智者大師臨終。令門人唱無量壽佛。
及觀經題目。合掌讚曰。四十八願。莊嚴淨土。華池
寶樹。易往無人。火車相現。一念改悔。尚得往生。況
戒定熏修。聖行道力。實不唐捐。言訖。稱三寶名。奄
然而逝。唐法照上五臺。入大聖竹林寺。見文殊普
賢二大菩薩。問修行之要。文殊曰。諸修行門無如
念佛。我於過去劫中。因念佛故。得一切種智。是故
一切諸法。般若波羅蜜多。甚深禪定。乃至諸佛正
徧知海。皆從念佛而生。照云。當云何念。文殊曰。此
世界西有阿彌陀佛。彼佛願力不可思議。汝當繼
念。令無間斷。命終之時。決定往生。二大菩薩因與
授記曰。汝以念佛不思議故。畢竟證無土覺。若善
男女願疾出離。應當念佛。慧日泛舶渡海。達天竺。
至健䭾羅國。東北大山有觀音像。日乃七日叩頭。
又斷食畢命為期。至七日夜。忽見觀音現紫金身。
坐寶蓮華。垂手摩頂曰。汝欲傳法。自利利他。惟念
西方極樂世界阿彌陀佛。當知淨土法門。勝過諸
行。他如天親無量壽論。馬鳴起信論。智者十疑論。
以及永明天如楚石蓮池諸大德。所有述作。莫不
殷勤讚歎。導往西方。決無欺世悞人之事。何況我
等生當像季。法弱魔強。獨力修行。豈無錯路。若復
徘徊不信。深戀塵勞。如蛾赴燈。如魚處涸。曾不需
時。大苦隨後。各宜猛省。無待他求。
<other>獨留此經第三十四</other>
<pb n="44"/>
佛告彌勒。其有得聞彼佛名號。歡喜踴躍。乃至一念。
當知此人為得大利。則是具足無上功德。是故彌勒。
設有大火充滿三千大千世界。要當過此。聞是經法。
歡喜信樂。受持讀誦。如說修行。所以者何。多有菩薩
欲聞此經而不能得。若有眾生聞此經者。於無上道
終不退轉。是故應當專心信受。持誦說行。吾今為諸
眾生說此經法。令見無量壽佛。及其國土一切所有。
所當為者。皆可求之。無得以我滅度之後。復生疑惑。
當來之世。經道滅盡。我以慈悲哀愍。特留此經止住
百歲。其有眾生值斯經者。隨意所願。皆可得度。如來
興世。難值難見。諸佛經道。難得難聞。菩薩勝法諸波
羅蜜。得聞亦難。遇善知識。聞法能行。此亦為難。若聞
斯經。信樂受持。難中之難。無過此難。是故。我法如是。
作如是說。如是教。應當信順。如法修行。
四。釋流通分者。自此至終。名流通分。此經具無量
壽全身。亦具一切諸佛全身。於此信入。即具一切
佛智。故曰聞此經者。於無上道永不退轉。至經藏
滅盡。此經獨留。眾生遇者。皆可得度。是知三乘十
二分教。一網全收。更無餘法。所以佛慈加被。殊異
餘經。奉勸後賢。普同信受。
<other>聞經獲益第三十五</other>
爾時世尊說此經法。無量眾生皆發無上正覺之心。
萬二千那由他人得清淨法眼。二十二億諸天人民
得阿那含果。八十萬比丘漏盡意解。四十億菩薩得
不退轉。以弘誓功德而自莊嚴。於將來世當成正覺。
爾時三千大千世界六種震動。大光普照十方國土。
百千音樂自然而作。無量妙華紛紛而降。佛說經已。
彌勒菩薩及十方來諸菩薩眾。長老阿難。諸大聲聞。
一切大眾。靡不歡喜。
聞經之益。如是不可思議。皆是無量壽本願力故。
亦以本師威神加被故。凡有眾生遇斯經者。其所
獲益亦當如是。如云發無上菩提之心。乃至於將
來世當成正覺。各在當人。非為分外。即今靈山一
會。不異曩時。無量法音。熾然常說。但能深信。決定
往生。化導有情。普成正覺。
<other>五迴向極樂</other>
釋經已竟。教旨粗明。普與羣生。迴向極樂。繫以偈
曰。
 覺海周圓徧十虗  諸佛國土從中現 
 如影如響亦如電  畢竟安住常寂光 
 歸命西方大導師  我此身心不可得 
 平等清淨絕思議  幻出光中一一華 
 一一華中一一佛  普現一切眾生前 
 佛身無量眾無邊  交參寶網惟心見 
 願我命終正智彰  上品蓮華生彼國 
 七寶堂前擊法鼓  聞中獲盡陀羅尼 
 奏諸天樂散天華  供養百億恒沙佛 
 於諸佛前受記已  疾滿普賢大願王 
 還入娑婆度眾生  一彈指頃成極樂 
 我今念佛佛念我  我佛一體非去來 
 須彌可碎海可塵  我此願王無動轉 

無量壽經起信論卷下（終）

<talk>No. 400-B
 無量壽經起信論後序</talk>
知歸子撰無量壽經起信論。既成。予得而讀之。為之
讚歎曰。是能旋轉萬流。歸於淨土者乎。知歸子邀予
宿其家。屬筆點刊。翼日而竟。是夜夢乘人輿。度大橋
梁。既歸家。室中忽聞佛香。滿二日。予之於知歸子法
事中出聲誦彌陀佛號也。先夢入一金地。禮拜七佛
像。翼日偕知歸子入文昌禪院。殿中供佛七。柱上揭
七佛揭。予出外。嘗夢眾星聚為寶塔。橫亘天中。比歸
<pb n="45"/>
乃知先妣為予誦彌陀佛號。硃填畫塔。滿而焚之。即
是夜矣。子之默誦彌陀佛號。凡三度。初度以四大若
欲解散時。一念彌陀。色身頓得堅固。再度於萬人如
海中。以拙酬應故。回光念佛。一念彌陀。人我相頓入
平等。三度以刊定起信論歸。發歡喜心念佛。一念彌
陀。頓證入前念不生後念不滅三昧。因知念佛法門。
但得一念相應。有不可思議功德。況念念相應者哉。
知歸子以予識淨土香氣。既屬予刊定。得屬予序之。
予諾為後序。序曰。知歸子本願。以度生故。述此論。或
有眾生。忽起妄見。以為由知歸子之願。其將空却此
方眾生耶。予解釋之曰。文殊師利不云乎。十方諸佛
世界一一諸佛。說法教化。各度恒沙眾生。皆入涅槃。
於眾生界。亦不增不減。何以故。眾生定相不可得故。
或有眾生不通文字般若。自憾不能讀知歸子起信
論。得開悟。予安慰之曰。文殊師利有偈曰。一念淨心
是菩提。勝造恒沙七寶塔。寶塔究盡塔為塵。一念淨
心成正覺。實能精研此一偈。有所信入。知歸子起信
之指。盡在是矣。偈見賢首宗五臺無著禪師傳中。流
傳未廣。望見者聞者。持誦書寫。為修淨土者作眼目。
知歸子之願也。是為序。乾隆三十九年春二月吳汪
縉謹序

<article id="n401">摩訶阿彌陀經衷論</article>

<talk>No. 401-A
 佛說摩訶阿彌陀經衷論敘</talk>
摩訶阿彌陀經一卷。邵陽魏居士會譯。先世父梅叔
公所校定也。今耕心。復述衷論六篇。提要鉤玄。以補
本經所未及。既卒業。敬為敘曰。中夏淨宗。始於扶柳
安公。成於匡盧遠公。下逮天台永明。薪傳不絕。及有
明雲栖宏公。專以是為化度正軌。著書滿家。亦精亦
博。世以為淨業中興之祖。無愧色也。我
國家政教兼隆。旁及出世之學。雍正中。
世宗憲皇帝既定龍藏教典。復御選歷代禪師語錄
開示天下。輙取雲栖法語為殿。惟以度生為急。悉剗
門戶之私。蓋自佛法東來。未嘗有此。烏呼盛已。乾嘉
之際。豐潤訥堂大師復倡教於紅蠡資福寺。戒律精
嚴。規模宏遠。每闡先佛度生之要。至淚隨聲墮。聞者
靡不涕泗霑衣。故參學之徒非忘身求道者。莫敢闚
其牖。迄今遺範具存。蔚為海內道場之冠。則匡盧法
席儼然未散。眾生之慧命所系。豈偶然哉。耕心少承
家學。既嘗受業於先世。父頗悉紅蠡宗恉。及參省一
大師於揚州。復具通現證三昧之故。沈潛研索。幾三
十年。乃敢就先世父所定本經。僭加論說。蓋欲藉是
以上報佛恩。且為效法紅蠡諸君子更進一解。意訥
堂省一兩大師端居清泰寂光。或相視而笑。未可知
也。方今世道陵夷。邪說蠭起。不但先佛之無上正覺。
曠世未聞。即處世聖人道悳彝倫之誨。亦視為老生
常談。不可理喻。雖號稱賢俊。亦頫首一辭。今乃持此
以貽海內眾生。冀其悟入。詎有訴合之望。然惑業雖
奢。真如自在。先佛之至道微言。不容遽泯。則後學之
羨文贅說。亦無取深緘。苟遻出世哲人。其必有以知
此矣。光緒三十年。太歲在甲辰春正月。菩薩戒弟子
元澍正定王耕心謹撰

佛說摩訶阿彌陀經衷論敘竟

No. 401
<sarticle>佛說摩訶阿彌陀經衷論</sarticle>

佛說摩訶阿彌陀經
魏居士敘曰。蓮池大師舍大本彌陀及觀經。而專
宗小本彌陀。固已偏而不全矣。及雲栖法彚栞大
<pb n="46"/>
本彌陀經又專用魏譯。且謂四十八願。古今流通。
夫天親菩薩無量壽偈。已言誓二十四章。是西域
古本如是。故漢吳二譯宗之為二十四願。自魏譯
敷衍加倍。重複沓冗。前後雷同。是以唐譯省之為
四十六願。宋譯省之為三十四願。是古不流通。今
亦不流通也。加之五痛五燒。冗複相等。惟寶積經
唐譯無之。故無量壽經。至今叢林不列於日課。使
我佛世尊因該果海。果徹因源之大願。不章於世。
豈非淨土經教之大憾哉。謹會數譯以成是經。無
一字不有來歷。庶幾補雲栖之缺憾。為法門之善
本矣。或謂據子別本經注。仿雲栖彌陀疏。一一銷
歸自性。且愛不盡不出娑婆。彼玻瓈。硨磲。珊瑚。瑪
瑙。黃金。白銀。真珠。寶樹。樓閣。瓔珞。天樂。何預性分
中事。而經言極樂世界。津津道之者何。曰。此法身
報化之自然也。娑婆世界。本華藏世界第十三重。
眾生視為坎坑土石者。世尊以神足攝之。立地皆
為琉璃寶地。及攝神足。還復如故。此生佛因果之
異感也。眾生無不有六根。有六根。即有六塵六入。
是以目欲極天下之色。耳欲極天下之音。舌欲極
天下之味。鼻欲極天下之香。身欲極天下細滑之
觸。心欲極天下快意之法。其求而得之者。為諸天
福報。不知天福享盡之易墮也。其次為人道。人道
終身為形骸妻子所役。苦樂相半。且富貴溺人。易
入三途也。在家之難如此。即出家之僧。宗教二門。
自智者永明宗教合修而外。餘皆大乘自命。欲由
初地以登十地。動經長劫。且菩薩有隔陰之迷。雲
門青艸堂五祖戒。其前車之鑒。此豎出三界之所
以難也。是以大聖覺王憫之。輙於豎出三界之外。
創橫出三界之法。即妄全真。會權歸實。攬大海水
為醍醐。變大地為黃金。一聲喚醒。萬德洪名。人人
心中有無量壽佛放光動地。剖塵出卷。自衣獲珠。
乃知欲為苦本。欲為道本。欣不極則厭不至。厭不
極則三界不得出。如是嚮往。如是取舍。如是出離。
而後一禮拜。一觀想。一持名。念念仰彌陀如慈父。
如疾苦之呼天。如逃牢獄而趨寶所。雖欲心之不
專。不可得矣。不然者。口持洪名。心懸世樂。欲其竟
出三界也。不亦難哉。菩薩戒弟子魏承貫謹撰。梅
叔公記曰。大部阿彌陀經。古譯有五。得失互見。皆
非善本。至南宋舒龍王氏。乃成大阿彌陀經二卷。
義例雖頗勝古譯。猶不免疏漏之嫌。近世邵陽魏
居士復本雲栖大師之說。徧考諸譯別為一書。包
舉綱宗。文辭簡當。乃得為是經之冠冕。顧仍曰無
量壽經。適與曹魏康法師譯本同名。則當正者一。
經書佛名。或作無量壽。或作阿彌陀。使讀者靡所
適從。轉不如龍舒舊本之畫一。則當正者二。其餘
字句亦多未安。是皆後學所宜審。無取依違也。今
蔭福再事校讐。俾歸嚴整。且定全經為二十四章。
既本文義自然。亦法彌陀莊嚴淨土願數。定經名
為摩訶阿彌陀。悉從梵文。以別龍舒舊號。庶幾此
經之定本矣。問有校語。皆隨文附見。以諗讀者。輙
先書大恉於篇首。以志歲月。同治十二年癸酉。冬
十一月。淨宗弟子正定王蔭福記。
菩薩戒弟子承貫邵陽魏　源會譯
菩薩戒弟予元澍正定王耕心衷論
如是我聞。一時佛在王舍國耆闍崛山。與大比丘眾
千二百五十人俱。皆是諸大聲聞。眾所知識。其名曰。
憍陳如尊者。大目犍連尊者。舍利弗尊者。迦葉尊者。
阿難尊者。如是等諸大弟子而為上首。又有普賢菩
薩。文殊師利菩薩。彌勒菩薩。及賢劫中一切菩薩。皆
來集會。此諸菩薩。皆具無量行願。植眾德本。具諸功
德。行權方便。游諸佛國。普現一切。供養諸佛。化導眾
生。達眾生相。通諸法性。譬善幻師幻諸男女等相。於
彼相中。實無所得。入空無願無相三昧。而能具足總
<pb n="47"/>
持無量百千三昧。住深定門。悉覩現在無量諸佛。於
一念中。徧游佛土。分別眾生語言。哀愍如己眷屬。誓
成諸佛無量功德。超諸聲聞緣覺之地。又有比丘比
丘尼五百人。清淨優婆塞七千人。清淨優婆夷五百
人。欲界天子八十萬。色界天子七十萬。徧淨天子六
十萬。梵天一億。如是無量大眾。一時雲集。
右第一章。如是至上首一。魏居士曰。羅漢諸名。各
本或用梵語。或用華語。今止酌列五尊者。以例其
餘。蔭福按佛在舊作佛住。舍國舊作舍城。今皆從
漢譯訂如文。以後經文字句閒有未安。皆從諸譯
訂正。義例仿此。不具述。又有至之地二。魏居士曰。
此讚菩薩功德一節。宋譯無之。今從四譯。而節其
冗辭。又有至雲集三。魏居士曰。此九句。各譯無之。
從漢譯增。盖此經普被上中下三根。宜首列凡聖
男女。在家出家四眾。以表當機。
爾時世尊威光赫奕。如融金聚。又如浮明鏡。影暢表
裏。現大光明數千百變。尊者阿難即自思惟。今日世
尊諸根悅豫。清淨光顏。巍巍寶剎莊嚴。從昔以來所
未曾見。喜得瞻仰。生希有心。即從座起。偏袒右肩。長
跪合掌。而白佛言。世尊今日入大寂定。住甚奇特廣
大之法。住諸佛所在最勝之道。為念過去未來諸佛
耶。為念現在他方諸佛耶。惟願宣說。利益一切。爾時
世尊告阿難言。善哉善哉。阿難。汝為哀愍利益諸眾
生故。能問如是微妙之義。汝今斯問。勝於供養一天
下阿羅漢辟支佛。布施累劫諸天人民蜎飛蝡動之
類功德百千萬倍。何以故。當來諸天人民一切含靈。
皆因汝問。而得度脫故。阿難。如來出世。難值難見。如
優曇華。偶爾一現。汝今所問。多所饒益。我當為汝演
說。開化一切。
右第二章。爾時至表裏一。魏居士曰。五句參用魏
唐二譯。現大至百變二。魏居士曰。此八字依漢吳
二譯增。尊者至有心三。魏居士曰。以上二行。參用
漢魏二譯。即從至一切四。魏居士曰。以上三行。參
用各譯字句。爾時至之義五。魏居士曰。哀愍二句
用唐譯。汝今至脫故六。魏居士曰。此節用漢吳二
譯。阿難至一切七。魏居士曰。末七句用魏譯。參用
各譯字句。
佛告阿難。乃往過去久遠無量不可思議無央數劫。
有佛出世。名世自在王如來。住世四十二劫。彼佛法
中。有一比丘。名曰法藏。本是國王。聞佛說法。尋發無
上正真道意。棄國捐王。行作沙門。智慧勇猛。無能踰
者。詣世自在王如來所。頂禮佛足。向佛合掌。而白佛
言。唯然世尊。我已發無上正覺之心。願佛為我廣宣
諸佛淨土莊嚴。令我於世得無等覺。成大菩提。時世
自在王佛語法藏比丘。莊嚴佛土。汝當自攝。比丘白
佛。斯義弘深。非我境界。惟願世尊為我敷演。爾時世
自在王佛知其高明。志願深廣。即為廣說二百一十
億諸佛剎土。天人善惡。國土麤妙。應其心願。悉現與
之。時彼比丘聞佛所說。嚴淨國土皆悉覩見。起發無
上殊勝之願。其心寂靜。志無所著。修習功德。發大誓
願。攝取莊嚴。具足五劫。往詣世自在王佛言。我今為
菩薩道。欲令我後作佛時。於八方上下諸無央數佛
中。智慧光明功德。都勝諸佛國者。寧可得否。佛言。譬
如大海。一人斗量。經歷劫數。尚可窮底。人至心求道。
何願不得。
右第三章。佛告至二劫一。魏居士曰。原本由世自
在王佛。上溯住劫五十二佛。與然鐙佛相首尾。唐
宋二譯皆逆數而上。漢吳諸譯。則順數而下。或謂
然鐙為釋迦授記之師。不應法藏發心乃在五十
二佛之後。或謂古佛同名者多。無可適從。且過去
古佛。數不勝數。既非經誼所關。故今闕之。即從世
自在王起。以息疑諍。彼佛至佛言二。魏居士曰。此
下各本有偈。或四字句。或五字句。或七字句。惟吳
<pb n="48"/>
譯無之。今從吳譯唯然至不得三。魏居士曰。以上
十二行。用魏譯。參取吳譯。
時法藏比丘稽首禮足。繞佛三帀。合掌而住。白佛言。
世尊。我已攝取莊嚴佛土清淨之行。惟垂聽察。第一
願。設我成佛。國中無三惡道。設有地獄餓鬼畜生。乃
至聞其名者。不取正覺。第二願。設我成佛。國中天人。
純是化生。無有胎生。亦無女人。其他國女人有願生
我國者。命終即化男身來我剎土。生蓮華中。華開見
佛。若不爾者。不取正覺。第三願。設我成佛。國中天人。
若形色不同。尚有好醜。不悉金色身三十二相者。不
取正覺。第四願。設我成佛。國中天人。若不皆識宿命。
下至知百千億那由他諸劫事者。不取正覺。第五願。
設我成佛。國中天人。若不得天眼。下至見百千億那
由他諸佛國者。不取正覺。第六願。設我成佛。國中天
人。若不得天耳。下至聞百千億那由他諸佛所說。不
悉受持者。不取正覺。第七願。設我成佛。國中天人。若
不得見他心智。下至知百千億那由他諸佛國中眾
生心念者。不取正覺。第八願。設我成佛。國中天人。若
不得神足。於一念頃。下至不能超過百千億那由他
諸佛國者。不取正覺。第九願。設我成佛。國中天人。若
不得漏盡。住滅盡定。及決定證大涅槃者。不取正覺
第十願。設我成佛。國中天人。若不悉得廣長舌。說法
善巧。辯才無礙者。不取正覺。第十一願。設我成佛。光
明若有限量。不徧照百千億那由他諸佛國。普勝諸
佛光明。令彼十方眾生觸此光明。身意柔輭。罪垢滅
除。命終皆得生我國者。不取正覺。第十二願。設我成
佛。壽命若有限量。下至百千億那由他劫者。不取正
覺。第十三願。設我成佛。國中聲聞若有數量。乃至三
千大千世界眾生悉成緣覺。於百千劫悉共計校。能
知其數者。不取正覺。第十四願。設我成佛。國中天人。
壽命亦皆如佛。無有限量。永無生死。除其本願示現
修短自在。若不爾者。不取正覺。第十五願。設我成佛。
國中天人。若不皆身具無邊光明。照曜諸佛國土者。
不取正覺。第十六願。設我成佛。名聲普聞十方世界。
無量諸佛若不悉咨嗟稱歎我名者。不取正覺。第十
七願。設我成佛。十方眾生聞我名號。發菩提心。至心
信樂。欲生我國。乃至臨終十念求生。若不見佛與大
眾圍繞現其人前者。不取正覺。惟除五逆。誹謗正法。
第十八願。設我成佛。他方佛土諸菩薩眾。來生我國。
究竟必至一生補處。除其本願自在所化。為度脫一
切眾生故。徧游佛國。修菩薩行者。雖生他國。終不受
三途苦。永不退失善根。若不爾者。不取正覺。第十九
願。設我成佛。國中天人。雖住聲聞緣覺之位。而能承
佛神力供養諸佛。一食之頃。若不能徧至無數無量
諸佛國者。不取正覺。第二十願。設我成佛。國中天人。
衣服飲食。應念所需。自然化現在前。乃至於諸佛所
種種供養。香華幢蓋瓔珞音樂。應念圓滿。無所從來。
無所從去。乃至欲求諸佛就供。以佛神力。應念即得
他方諸佛舒臂來此。受其供養。若不爾者。不取正覺。
第二十一願。設我成佛。國土清淨。皆悉照見十方一
切諸佛世界。若不爾者。不取正覺。第二十二願。設我
成佛。國中有無量道場樹。高或百千由旬。或四百萬
由旬。諸菩薩欲見諸佛淨國莊嚴。悉於寶樹閒見。猶
如明鏡覩其面像。若不爾者。不取正覺。第二十三願。
設我成佛。自地以上至於虗空。宮殿樓觀。池流華樹。
國土所有一切萬物。皆以無量雜寶百千種香而共
合成。嚴飾奇妙。超諸天人。其香普熏十方世界。供養
諸佛。菩薩聞者。皆修佛行。若不如是。不取正覺。第二
十四願。設我成佛。所有他方佛剎聲聞緣覺。聞我名
號。不發大心。不得堅固不退轉。究竟成就阿耨多羅
三藐三菩提者。不取正覺。佛告阿難。爾時法藏比丘
說此願已。以偈頌曰。我建超世願。必至無上道。斯願
不滿足。誓不成等覺。我於無量劫。不為大施主。普濟
<pb n="49"/>
諸貧苦。誓不成等覺。我至成佛道。名聲超十方。究竟
有不聞。誓不成等覺。離欲深正念。淨慧修梵行。志求
無上尊。為諸天人師。供養一切佛。具足眾德本。願慧
悉成滿。得為三界雄。如佛無礙智。通達靡不照。願我
功德力。等此最勝尊。斯願如克果。大千應感動。虗空
諸天神。當雨真妙華。佛告阿難。法藏比丘說此頌已。
應時普地六種震動。天雨妙華以散其上。自然音樂。
空中讚言。決定必成無上正覺。
右第四章。時法至正覺一。魏居士曰。魏譯四十八
願。唐譯四十六願。宋譯三十六願。惟漢吳二譯皆
止二十四願。而天親菩薩無量壽偈亦云誓二十
四章。則西天本同也。今遵漢吳。以免重複。至每願
中字句。兼取各譯所長。以成完善。蔭福按設我成
佛舊本成作得。辭非雅訓。今據唐譯本改正如文。
佛告至妙華二。魏居士曰。此偈漢吳二譯無之。唐
譯每句七字。魏宋二譯每句五字。今用魏譯。略節
數句。佛告至正覺三。魏居士曰。此用魏譯。
阿難。法藏比丘於其佛所諸天魔梵龍神八部大眾
之中。發斯弘誓願已。一向專志莊嚴妙土。所修佛國。
開廓廣大。超勝獨妙。於阿僧祇劫。修行布施。持戒。忍
辱。精進。禪定。般若。六波羅蜜。亦教人行六波羅蜜。以
大莊嚴具足眾行。三昧常寂。智慧無礙。住空無相無
願之法。無作無起。眾法如化。或為長者居士。豪姓尊
貴。或為剎利國王。轉輪聖帝。或為六欲天主。乃至梵
王。常以四事供養恭敬諸佛。由成就如是諸善根故。
隨所生處。有無量寶藏自然涌出。身諸毛孔出無量
香。普熏世界。無量眾生聞之。皆發阿耨多羅三藐三
菩提心。於一切法。皆得自在。所說諸願。靡不成就。如
是無量百千億劫。功德圓滿。乃入佛位。現在西方。去
閻浮提十萬億佛剎。有世界名曰極樂。佛名阿彌陀。
成佛以來。於今十劫。有無量無數菩薩聲聞圍繞說
法。
右第五章阿難至如化一。魏居士曰。此處魏唐宋
譯皆有稱頌法藏修行數十句。皆不出六波羅蜜
之內。今用漢吳二譯較簡括。其莊嚴以下六句。兼
取魏譯或為至佛位二。魏居士曰。此參取各譯字
句。蔭福按所說諸願下。舊惟作皆悉得之四字。文
率義略。殊不成語。今依龍舒譯本增定為靡不成
就至乃入佛位二十字。庶不失先佛開示淨宗至
道。鄭重分明之意。現在至說法三。魏居士曰。又一
向出生菩薩經。佛言。我念過去無量阿僧祇劫。有
佛號寶功德威宿劫王。彼佛將入涅槃為眾廣說
法本陀羅尼。時有輪王。名曰持火。王有太子。名曰
不思議勝功德。生年十六。從彼如來聞是法本。即
於七萬歲中。精勤修習。未曾睡眠。亦不偃側。端坐
一處。不貪財寶。及以王位。不樂自身。得值九十億
百千那由他佛。諸佛說法。盡能聞持修習。厭家薙
髮。而作沙門。復於九萬歲中。修習此陀羅尼。復為
眾生分別顯示。一生之中。力精教化。令八十億百
千那由他眾生得發道心。至不退地。爾時不思議
勝功德比丘。豈異人乎。即阿彌如來是也。此明法
藏所修本行。足與經文互證。
阿難。彼佛所放光明。徧照東方恒沙佛剎。南西北方。
四維上下。亦復如是。若化頂上圓光。或一二三四由
旬。或百千由旬。或億萬由旬。或照一二佛剎。百千佛
剎。乃至徧照無量無邊無數佛剎。是故阿彌陀佛。亦
名無量光佛。如是光明普照十方一切世界。其有眾
生遇斯光者。垢滅善生。身意柔輭。若在三途極苦之
處。有緣見此光明。皆得休息。命終皆得解脫。若有眾
生聞其光明功德。日夜稱說。至心不斷。隨意所願。得
生其國。
右第六章。阿難至佛剎一。魏居士曰。光明遠近不
同處。漢吳二譯皆指他方諸佛。魏唐二譯亦同。惟
<pb n="50"/>
宋譯屬阿彌陀佛自身圓光。隨意大小。最為得之。
蓋放光與圓光不同。諸佛成道說法未有不放光
照大千世界者。豈有十方佛光拘止尋丈之理。至
阿彌陀佛化身接引眾生。則光亦有大小。隨其所
現。庶不礙諸佛功德平等之誼。是故至其國二。魏
居士曰。無量光下。各本尚有十二種光明佛號。皆
攝於無量之中。今節去。以省重複。眾生遇光以下。
用漢吳二譯。
復次阿難。阿彌陀佛有無量無數聲聞之眾。譬喻算
數所不能及。阿難。彼大目犍連神通第一。三千大千
世界所有一切星宿眾生。於一晝夜。悉知其數。假使
百千萬億聲聞神通之力。皆如大目犍連。一一聲聞
壽百千萬億歲。盡其壽命數彼聲聞。百分之中。不及
一分。復次阿難。譬如大海。深八萬四千由旬。廣闊無
邊。假使有人出身一毛碎為百分。細如微塵。以一毛
塵沾海一滴。此毛塵水。較海孰多。阿難。彼目犍連等
聲聞之眾。盡其形壽所知數者。如毛塵水。所未知者。
如大海水。彼佛及諸菩薩壽量劫數。亦復如是。
右第七章。復次至海水一。魏居士曰。以上各譯略
同。其字句用魏宋二譯。彼佛至如是二。魏居士曰。
此壽量句。用唐譯增。
又其國土七寶諸樹。周滿世界。金樹。銀樹。瑠璃樹。玻
瓈樹。真珠樹。硨磲樹。瑪瑙樹。或有二寶三寶四寶五
寶六寶七寶。轉共合成。根莖枝幹。此寶所成。華葉果
實。他寶所作。或有寶樹。黃金為根。白銀為身。瑠璃為
枝。玻瓈為梢。真珠為葉。硨磲為華。瑪瑙為果。其餘諸
樹諸寶輾轉相互。亦復如是。行行相望。枝枝相對。葉
葉相當。又阿彌陀佛有道場樹。高四百萬里。其本周
圍五十由旬。枝葉四布二十萬里。一切眾寶自然合
成。珍妙寶網羅覆其上。微風吹動。演出無量妙音。流
徧國中。若有眾生覩菩提樹。聞聲齅香。嘗其果味。觸
其光影。念樹功德。皆得五根清淨。住不退轉。至成佛
道。
右第八章。又其至相當一。魏居士曰。各譯皆將每
樹根柯枝葉華果與七寶輾轉互配。演成七段。過
於繁悉。無關佛法。今省并之。末三句。用漢魏譯增。
又阿至佛道二。魏居士曰。道場樹一節。宋譯無之。
此用魏唐二譯。蔭福按。道場樹一節。實見宋譯第
三十六章。惟與他譯字句不同。魏居士以為無其
文。非也。
復次阿難。彼佛國土。清淨嚴飾。寬廣平正。無丘陵坑
坎。荊棘沙礫。土石等山。黑山。雪山。寶山。金山。須彌山。
鐵圍山。大鐵圍山。惟以黃金為地。爾時阿難聞是語
已。白世尊言。若無須彌山。其四天王天忉利天。依何
而住。佛語阿難。四禪天色究竟天。依何而住。當知眾
生業因果報。不可思議。諸佛神力。亦不可思議。彼佛
淨土本無人天之別。惟順餘方。示有三界。
右第九章。復次至思議一。魏居士曰。此節魏唐宋
三譯略同。彼佛至三界二。魏居士曰。人天三界四
句。宋譯無之。此從魏唐二譯增入。
復次阿難。彼佛國土。雖無大海。而有泉池。處處交流。
其水深廣。或十由旬。二十由旬。三十由旬。乃至百千
由旬。其水清淨。具八功德。又水兩岸。復有無數栴檀
香樹。吉祥果樹。華果恒芳。光明照曜。若彼眾生過浴
此水。欲至足者。欲至膝者。乃至欲至頂者。或欲冷者。
溫者。急流者。緩流者。其水一一隨眾生意。令受禪定
之樂。其寶池中。純是蓮華。有他方眾生來生其國者。
即於蓮華中自然化生。結跏趺坐。又於水中出種種
聲。佛法僧聲。止息聲。無性聲。波羅蜜聲。十力四無所
畏聲。神通聲。無作聲。無生無滅聲。寂靜聲。大慈大悲
聲。喜舍聲。灌頂受記聲。眾生聞如是種種聲已。其心
清淨。與聲中說法相應。無諸分別。成熟善根。永不退
於阿耨多羅三藐三菩提心。其有不願聞聲者。即如
<pb n="51"/>
定中。一無所聞。
右第十章。魏居士曰。此章皆用宋譯。惟蓮華化生
四句。及不願聞聲二句。宋譯無之。從漢唐二譯增。
復次阿難。彼國菩薩。或於晨朝欲供諸佛。思香華等。
作是念時。香華瓔珞。幢幡網蓋。及諸伎樂。隨意即至。
其所散華。即於空中結成華蓋。或十由旬。或數十百
千由旬。乃至徧覆三千大千世界。供養諸佛已。即於
晨朝還到本國。若思飲食湯藥衣服臥具等。亦復如
是。此諸菩薩所需之食。實無食者。但見色聞香。以意
為食。身心柔輭。無所味著。事已化去。時至復現。其香
味或有不欲聞者。即無所聞。又復思念摩尼寶等莊
嚴。及宮殿樓觀。堂宇房閣。或大或小。或高或下。或處
虗空。或在平地。或依寶樹而住。隨意所現。無不具足。
其諸菩薩阿羅漢。各自行道。中有在地講經誦經者。
有在地受經聽經者。有在地經行者。思道及坐禪者。
有在虗空講經誦經者。有在虗空受經聽經者。有在
虗空經行者。思道及坐禪者。中有未得須陀洹道者。
則得須陀洹道。未得斯陀含道者。則得斯陀含道。未
得阿那含道者。則得阿那含道。未得阿羅漢道者。則
得阿羅漢道。未得阿惟越致者。則得阿惟越致。各自
行道。莫不自在。
右第十一章。復次至所聞一。魏居士曰。此節參用
唐宋魏三譯。又復至具足二。魏居士曰。此節用宋
譯。惟虗空平地二句。從漢譯增。其諸至自在三。魏
居士曰。此節用漢譯增。又各譯有乞人不如帝王。
帝王。不如輪王。輪王不如忉利諸天。輾轉相倍。不
如無量壽國云云一節。但或讚宮殿。或讚威勢。或
讚菩薩容貌。各本互異。無所適從。且非義諦所關。
故舍彼取此。較於行人觀心有益。
復次阿難。彼佛國土。每於晨食時。香風自起。吹動寶
樹寶網。出微妙音。演說苦空無常無我諸波羅蜜。其
有聞者。塵勞垢習自然不起。風觸其身。如比丘得滅
盡定。復吹樹華落放地上。徧滿佛土。隨色次第。而不
雜亂。輭妙如兜羅緜。足履其上。蹈下四寸。隨足舉已。
復還如故。過一時後。其華自然沒入於地。隨其時節。
復雨新華。一日之中。如是六反。
右第十二章。魏居士曰。此章字句。參用魏唐宋譯。
復次阿難。彼佛國土。復有眾鳥住虗空界。出種種音。
猶如佛聲說法。普聞世界。皆是佛力化作。非實畜生。
右第十三章。魏居士曰。化鳥七句。各譯無之。今從
唐譯。但彼在下文。今移於此。
復次阿難。彼佛國土。無日月星曜晝夜之象。亦無劫
數之名。亦無山川高下。林苑家室。於一切處。既無標
示。亦無名號。亦無取舍分別。惟有眾寶蓮華周滿世
界。一一寶華百千億葉。其華光明無量種色。青色青
光。白色白光。黃色黃光。紫色紫光。一一華中出三十
六百千億光。一一光中出三十六百千億佛。一一諸
佛。又放百千光明。普為十方說微妙法。各各安立眾
生於佛泥洹之道。
右第十四章。復次至分別一。魏居士曰。此節字句。
參取諸譯。惟有至之道二。魏居士曰。此節宋譯無
之。用魏唐譯增。
復次阿難。不獨我今稱讚阿彌陀佛光明功德。東方
過恒河沙數世界諸佛如來。亦各出廣長舌相。放無
量光。說誠實言。稱讚阿彌陀佛不可思議功德。西方
南方北方恒河沙數世界諸佛。亦復如是。四維上下
恒河沙數世界諸佛。亦復如是。何以故。欲令眾生聞
彼佛名。發清淨心。憶念受持。歸依供養。求生彼界。得
不退轉故。
右第十五章。魏居士曰。此章用宋譯。與魏唐各譯
大同小異。
復次阿難。十方世界諸天人民。如有至心願生彼國。
凡有三輩。其上輩者。舍身出家而作沙門。發無上菩
<pb n="52"/>
提之心。一向專念阿彌陀佛。修諸功德。願生彼國。此
等眾生臨壽終時。阿彌陀佛與諸大眾現其人前。即
隨彼佛往生其國。便於七寶華中自然化生。住不退
轉。應時即得智慧。神通自在。其中輩者。十方世界諸
天人民。如有至心願生彼國。雖不能行作沙門。大修
功德。當發無上菩提之心。一向專念阿彌陀佛。多少
修善。奉持齋戒。供養三寶。以此迴向願生彼國。其人
臨終。阿彌陀佛化現其身。光明相好具如真佛。與諸
大眾現其人前。即隨化佛往生其國。住不退轉。功德
智慧次於上輩者也。其下輩者。十方世界諸天人民。
如有至心願生彼國。假使不能作諸功德。當發無上
菩提之心。一向專意。乃至十念念阿彌陀佛。願生其
國。若聞法歡喜信樂。不生疑惑。乃至一念念彼佛者。
以至誠心願生其國。此人臨終。夢見彼佛。亦得往生。
功德智慧次於中輩者也。
右第十六章。魏居士曰。此章皆用魏譯。視唐宋二
譯文義完善。此三輩。當觀經上中二品。而無其下
三品。
佛告阿難。彼國菩薩。皆當究竟一生補處。除其宿願
為眾生故。以弘誓力入生死界。度脫有情。隨意而作
佛事。阿難。彼佛國中諸聲聞眾。身光一尋。菩薩光明
照百由旬。或千由旬。又有二菩薩。最尊第一。光明普
照三千大千世界。阿難白佛。彼二菩薩。其號云何。佛
言。一名觀世音。一名大勢至。此二菩薩。現居此界作
大饒益。攝念佛人生彼佛國。阿難。其有眾生得生彼
國。其鈍根者。見佛聞法。成就二忍。其利根者。得不可
計無生法忍。又彼菩薩乃至成佛。不受惡趣。神通自
在。除以宿願生他方五濁惡世。示現同彼。常識宿命。
右第十七章。魏居士曰。此章皆用魏譯。而參取各
譯字句。又此下各本有讚彼國菩薩功德數百言。
宋譯已省三分之二。今全省之。至此下。漢吳魏譯
皆有佛告彌勒勸進往生及五痛五燒數千言。繁
冗複沓。不類佛語。唐宋二譯皆無之。今從後二譯。
阿難。汝起面西頂禮。爾時阿難即從座起。合掌面西。
五體投地。而白佛言。我今願見極樂世界阿彌陀佛。
供養禮拜。種諸善根。即時阿彌陀佛於其掌中放無
量光。普照一切諸佛世界。於此世界所有黑山。雪山。
金山。寶山。目真鄰陀山。須彌山。鐵圍山。大海江河。叢
林樹木。及天人宮殿。一切境界。無不照見。譬如日出
明照世間。亦復如是。聲聞菩薩一切光明。皆悉隱蔽。
爾時會中天龍八部。人非人等。皆見極樂世界種種
莊嚴。及見阿彌陀佛聲聞菩薩圍繞恭敬。譬如須彌
山王出於大海。爾時極樂世界過此西方百千俱胝
那由他國。以佛威力。如對目前。彼見此土。亦復如是。
右第十八章。魏居士曰。以上皆用宋譯。間取各譯
字句。
爾時世尊告彌勒菩薩言。汝見極樂世界從地以上
至色究竟天諸莊嚴否。汝聞阿彌陀佛大音演說妙
法。宣布一切佛剎化眾生否。汝見彼國眾生游處虗
空。宮殿隨意。或徧至十方供養諸佛否。彌勒菩薩白
佛言。世尊。如佛所說。一一皆見。世尊。云何彼土眾生。
亦有宮殿處地。不能游行虗空神通自在者耶。佛言。
此乃彼國化城邊地眾生。由彼在世時。不了諸佛不
思議智。大乘廣智。最上勝智。但信罪福修習善本。願
生其國。此人命終時。生彼國邊界七寶城中。其城縱
廣各二千里。城中亦有舍宅寶樹寶池。供養如第二
忉利天。其人於其城中凡五百歲。不能游行虗空。不
能見佛聞法。譬如轉輪聖王有七寶牢獄。若諸小王
子得罪。幽此宮中。衣食供帳伎樂。如轉輪王。而以金
鎖繫其兩足。此諸王子寧樂處彼否。彌勒言。不也。但
以種種方便求出。佛告彌勒。此諸眾生亦復如是。又
如此土眾生處母胎中。尚未出胎。一切無所見聞。此
等眾生亦復如是。雖處華胎。而不能見佛聞法。與此
<pb n="53"/>
土處胎無異。由其宿命所種善根。不能離相。不求佛
慧。妄生分別。視生佛國。如求人天福報。是故因果相
感。生此化城。雖有餘樂。而以不見佛為苦。待彼眾生
久知悔責。求離彼處。乃能往詣阿彌陀佛所。供養聞
法。既聞法開悟已。乃得徧至諸佛世界。修其功德。此
等眾生暫離三界輪回。信慧未全。尚復如是。況乃世
智聰辯。取相分別。情執深重。但求人天福田。增益邪
心。永在三界獄中。云何得免輪回。出離生死。彌勒當
知。眾生在此五濁惡世精進一日一夜。勝在天上為
善百歲。所以者何。天上多樂少苦故。在此忍界精進
十日十夜。勝在他方佛國邊地為善千歲。所以者何。
佛界邊地多樂少苦故。
右第十九章。爾時至皆見一。魏居士曰。以上皆用
宋譯。間取各譯字句。世尊至生死二。魏居士曰。此
節參取魏唐二譯。其漢吳文亦相仿。惟宋譯不指
邊地化城。而指生天為胎生。則天上亦屬化生。且
佛與彌勒問答語氣。亦太淺近。故不從之。惟末數
句。略參取其意。又案菩薩處胎經云。佛言。過此西
方十二億那由他剎。有懈慢國。快樂安隱。人欲往
生阿彌陀佛國。若從此國過。人多染著。即願生其
中。遂不得到彌陀佛土。若人見此不貪不愛。即得
越過至安樂國。又寶積經。有一比丘聞佛讚揚東
方不動如來佛剎功德心生貪著。而白佛言。我今
願生不動佛剎。佛告比丘。彼國不以愛著而得往
生。惟有植諸善本。修諸梵行。得生彼國。此二經皆
可與此相證。即十六觀經之下品往生。不得見佛
也。此經三輩往生。皆上中品。而以下品屬疑城邊
地。彌勒至苦故三。魏居士曰。此節各譯相仿。惟此
土為善勝於極樂也。世界。當指疑城邊地言之。諸
譯未免以辭害意。故酌增邊地二字。
彌勒菩薩白佛言。世尊。今此娑婆世界。及諸佛剎。有
幾多菩薩得生極樂世界。佛言。彌勒。我此娑婆世界。
有七十二那由他菩薩。已曾供養阿彌陀佛。植眾德
本。當生彼國。其諸小行菩薩。修小功德。當來得往生
者。不可勝計。復次阿難。難忍佛剎。有十八億菩薩生
彼國土。寶藏佛剎。有九十億菩薩生彼國土。火光佛
剎。有二十二億菩薩生彼國土。無量光佛剎。有二十
五億菩薩生彼國土。世鐙佛剎。有六十億菩薩生彼
國土。龍樹佛剎。有千四百億菩薩生彼國土。無垢光
佛剎。有二十五億菩薩生彼國土。師子佛剎。有千百
八億菩薩生彼國土。吉祥峰佛剎。有二千百億菩薩
生彼國土。仁王佛剎。有千億菩薩生彼國土。華幢佛
剎。有一億菩薩生彼國土。光明王佛剎。有十二億菩
薩生彼國土。得無畏佛剎。有六十九億菩薩生彼國
土。此外十方世界無量佛國。其往生者。亦復如是。晝
夜一劫。說不能盡。
右第二十章。魏居士曰。此章皆用宋譯。惟末四句。
從魏譯增。
若有善男子善女人。得聞阿彌陀佛名號。深心信樂。
至誠歸依。無所疑惑。當知此人夙世已曾於諸佛所
種諸善根。非小乘比。若於此經書寫供養。受持讀誦。
為他演說。乃至於一晝夜思惟彼剎。及佛身功德。此
人命終。假使三千大千世界滿中大火。亦能超過。生
彼國土。是人已曾值過去佛。受菩提記。一切如來同
所稱讚。無上菩提。隨意成就。
右第二十一章。魏居士曰。此用宋譯。參取各譯字
句。蔭福按。菩提記。舊本誤提為薩。殊膠。今依宋譯
改正如文。
佛語彌勒。我悲此土眾生。盡其形壽。為心走使。無田
宅。憂田宅。無財寶。憂財寶。無眷屬。憂眷屬。適然得之。
又憂非常。水火盜賊。怨家債主。焚漂劫奪。日夜怔營。
無有休息。身亡命終。棄捐之去。莫誰隨者。又或於所
怨仇。更相報復。於所恩愛。互相貪戀。世世轉劇。或父
<pb n="54"/>
哭子。或子哭父。兄弟夫婦。更相哭泣。惟己之神識。獨
生獨死。獨往獨來。苦樂自當。無能代者。或有勉修福
田。情執深重。但求人天有漏果報。祗增生死。不出輪
回。永劫以來。流轉五道。憂畏勤苦。不可勝言。變化殃
咎。異處善惡。自然追逐。去無所至。窈窈冥冥。別離久
長。道路不同。會見無期。甚難甚難。此皆不了佛智。不
信佛語。不拔生死輪回根本。迷沒愚癡苦海。無有出
期。當知眾生處此五濁惡世。長受五痛五燒。於諸世
界中。最可憐愍。何謂五濁。劫濁。命濁。見濁。眾生濁。煩
惱濁。是為五濁。何謂五痛五燒。生時痛。老時痛。病時
痛。死時痛。患難窮苦痛。淫欲火燒。瞋忿火燒。貪盜火
燒。邪偽火燒。愚癡火燒。是為五痛五燒。我今於此五
濁惡世。勸導眾生。出五濁。離五痛。斷五燒。說此易行
難信之法。是為甚難。當知眾生或聞阿彌陀佛名號。
悲悚信樂。深心歸依者。皆是宿種善根。已曾供養諸
佛。若聞阿彌陀佛名號。不敬不信。不樂受持者。皆由
惡道中來。不種善根所致。
右第二十二章。魏居士曰。漢吳魏三譯皆有佛告
彌勒勸進往生。及五痛五燒等數千言。唐宋二譯
皆無之。固較簡淨。但於我佛悲心苦口覺迷之恉。
又恐有缺。考漢吳譯。皆有生老病死苦五痛之語。
竊意當初佛說五痛。不過如此。後人輾轉附益。故
失其真。今故於前三譯中。決擇精粗。存此一節。以
資持誦。而起悲信。惟中間人天福田五句。各譯無
之。今采宋譯增人。
佛語彌勒。如來出世。難值難見。諸佛經法。難得難聞。
若聞此經。信樂受持。難中之難。無過此難。當來之世。
經道滅盡。我以慈悲哀愍。特留此經止住百歲。其有
眾生值斯經者。隨意所願。皆可得度。過是以往。阿彌
陀經亦滅。惟餘阿彌陀佛四字廣度羣生。汝等皆當
受持我語。廣流末法。毋令斷絕。
右第二十三章。佛語至得度一。魏居士曰。此節皆
用魏譯過是至羣生二。魏居士曰。此四句。各譯無
之。今從大集經增入。使人知此淨土法門。為末法
第一律梁。且使人免法滅之懼。又瑜伽師地論云。
劫盡之時。阿彌陀佛四字。世間無能念全。或能一
字。或能二字。若有能念全四字者。即為天人師。是
知法愈末則根愈鈍。又法苑珠林言。餓鬼地獄。有
菩薩憫之。教以念佛。皆不成聲。或以佛號寫其手
掌。字不能現。是知業障愈重。則信受愈難。故人身
難得。佛法難聞。況淨土橫超三界。至易簡。至難信。
經末丁寧告戒以難中之難。無過此難。讀者當發
深慶幸。深悲恐。方不負金口屬付之苦心也。
爾時佛說此經。無量眾生皆發無上正覺之心。萬二
千那由他人。得清淨法眼。二十二億諸天人民。得阿
那含果。八百比丘。漏盡意解。四十億菩薩。得不退轉。
以弘誓功德而自莊嚴。於將來世當成正覺。爾時三
千大千世界六種震動。光明普照十方國土。百千音
樂自然而作。無量妙華雨滿虗空。佛說是經已。尊者
阿難及彌勒菩薩。天龍八部。一切大眾。皆大歡喜。信
受奉行。
右第二十四章。魏居士曰。此用魏宋二譯。
<other>衷論一</other>
佛說摩訶阿彌陀經。解脫生死之淵源。大部彌陀諸
經之第一本也。先佛遺教。以發明生死之故為全體。
以開示解脫生死諸方為大用。生死。病也。諸方。藥也。
眾生苟不知生死之為病。先佛亦奚以藥為。如已能
知生死之病。則先佛必揭至神之藥以為貺。可知也。
度生之方。雖有禪淨教律諸宗之別。而若禪若教。獲
效至艱。度生未廣。惟淨土一宗。普被三根。靡所不統。
上上根不能踰其閾。下下根亦可涉其藩。但具至心。
皆可轉凡入聖。故淨土一宗。實足兼諸家之長。而諸
家所長。不足以握淨宗之要。以此先佛既徧寄其說
<pb n="55"/>
於大乘教典。復專說淨土諸經。以定普度眾生之極
軌。此大小兩部彌陀諸經所由來也。夫先佛心源所
寄。惻怛如此。諸經所陳。精切如此。而至今世諦家猶
不知生死解脫為何事。即禪那家亦或妄肆譏彈。何
歟。此無他。既疏典墳。復爭門戶。其智不足以知此。其
仁遂亦不足以任此而已。龍藏至言。浩如煙海。雖非
若輩所能闚。即先聖格致之方。亦不解其精意所存。
毫無聞見。輙直趣三途。悍然不顧。亦可哀矣。考淨土
一宗。流別雖多。終以持名念佛為上第。而持名諸經。
復有大小彌陀兩部之別。大彌陀經。古譯有六。其第
一本三卷。曰無量清淨平等覺經。後漢月支三藏法
師支婁迦讖所譯也。第二本二卷。曰阿彌陀經。亦名
阿彌陀三邪三佛薩樓佛檀過度人道經。吳月支三
藏法師支謙所譯也。第三本二卷。曰無量壽經。魏三
藏法師康僧鎧所譯也。第四本二卷。在大寶積經內。
曰無量壽如來會。唐三藏法師菩提流志所譯也。第
五本三卷。曰無量壽莊嚴經。宋西域三藏法師法賢
所譯也。第六本二卷。曰大彌陀經。宋龍舒居士王日
休所會譯也。以上六本。竝見乾隆三年　欽定龍藏
彚記。長洲彭居士紹升以龍舒譯本。義有未安。復校
訂魏譯無量壽經。著起信論三卷。經文豐縟。論亦精
當。是為此經之第七本。咸豐中。邵陽魏居士謂諸家
及龍舒譯本。猶未盡善。乃會譯眾本。別為一書。仍名
無量壽經。則為此經之第八本矣。彭氏魏氏成書。皆
在重訂龍藏之後。故藏本缺焉。每進益上。亦淨土家
所宜知也。小彌陀經。譯本有二。第一本一卷。亦名阿
彌陀經。姚秦三藏法師鳩摩羅什所譯也。第二本一
卷。曰稱讚淨土佛攝受經。唐三藏法師玄奘所譯也。
二文大同小異。而秦譯尤精。故明雲栖大師袾宏為
作疏鈔四卷者是也。先佛說經。義有詳略。故分大小
兩部。而大部之文。足該小部。以其具述阿彌陀佛創
建淨土之正因。非小部所能詳備也。魏氏會譯本。復
上援漢譯。訂四十八願為二十四願。以祛諸家譯本
之誤。其文亦簡切不支。故尤非諸家所及云。同治中。
先世父梅叔公嘗言。魏氏經文。足以冠冕大部諸經。
而當校正者。猶有數事。一日正名。謂經名無量壽。與
康譯無別。而文辭迴殊。適以滋後學之惑也。二曰正
實。謂經書佛名。或作無量壽。或作阿彌陀。為例已疏。
而古今修淨業者。惟念阿彌陀佛。未嘗有念無量壽
佛者。則經書佛名。當仍依龍舒舊文。以作阿彌陀佛
為是。其餘文字。亦尚有可議者。因博考眾本。手自校
讐。且定經名曰摩訶阿彌陀。摩訶。華言所謂大也。大
義改從梵文。所以別龍舒舊本也。校訂既訖。且議行
世。公遽歸道山。厥志未酬。亦是經之缺典矣。耕心年
二十餘。偏好方策。頗究漢宋諸家學術之要。空腹高
心。不可一世。又聞昌黎韓氏排斥佛老。號稱大儒。心
尤慕之。其後雖習聞先曾王父椒園公嘗以謗佛罹
神譴。及悔過自新。乃深通佛乘。遂以循吏名當世。而
為意氣所蠱。殊不謂然。且隱事腹誹。然實不知佛乘
之是非為何如也。及先世父參宛平瑞安法師於江
寧。因具通紅蠡宗恉。家居習靜。時以教授子弟。於小
子耕心期許尤切。耕心因得盡闚大乘諸經論。乃知
至道微言。本非世諦所能解。而舉世夢夢。顛倒是非。
尤非六道天人之福。及光緒初。復聞揚州省一大師
現證念佛三昧。為海內淨業宗師第一。乃竭誠參叩。
更備悉淨宗得失之奧。既歸。輒身體力行。漸有證入。
更徧徵藏典。益知講師之空言。不足敵大師之實行。
其後以身膺世網。不欲蹈位卑言高之咎。默默自將。
用辭譏病。迄今已二十餘年矣。近以年將遲暮。頗虞
衰朽。且方值國家多難。邪說橫行。或儒或佛。幾無稅
駕之所。明發不寐。時切隱憂。乃取先世父所校經本。
繫以衷論若干萬言。以示後學。其文上援教乘。下抒
心得。尤必舉現證三昧之心傳。以為修持歸宿。意在
<pb n="56"/>
發揮實際。不欲徒尚空談。由是此經此論。非同非異。
亦同亦異。即經義所遺。亦旁推交通。無所不具。庶期
上報佛恩。下纘淨宗幾絕之緒。即儒佛之傾危。亦欲
藉是以奏撥亂反正之勣。知我罪我。惟願上質十方
諸佛。無暇與流俗競短長也。如有闊疏。則補缺拾遺。
仍以俟真修實證及博通大乘之至人。不敢自是也。
先曾王父。諱定柱。初授雲南知縣。道光十年。終浙江
按察使。先世父。諱蔭福。故江南沛縣知縣。
求通是經者。第一當知生死之故。第二當知解脫生
死諸法。第三在修淨業以超生死。第四在持名念佛
以超生死。第五在現證念佛三昧以超生死。今悉本
此義為文。且益以或問終焉。經所詳者略之。經所略
者詳之。合者離之。離者合之。所謂非同非異。亦同亦
異也。不如是。則先佛度生之弘願無由明。此經不盡
之宗恉亦無由具。且無以統括諸宗。為至道之根柢
云。烏呼。生死事大。無常迅速。此豈託空言昧實效者。
所能悉哉。志在出世之哲人。苟欲取法乎上。其毋忽
諸。
生死之實有二。一曰分段生死。二曰變易生死。分段
生死者。四大和合謂之生。四大分散謂之死。輪回六
道之生死也。變易生死者。因移果易。易麤為精。謂之
生。舍所住位。謂之死。進趨一乘之生死也。分段生死。
固有生死之生死也。變易生死。本無生死之生死。以
度生無已。乘大悲弘願以入界內。故亦假名生死也。
猶滯分段生死。是為界內。是為六凡眾生。已證變易
生死。是為界外。是為四聖正果。猶滯界內。是為處世。
已超界外。乃為出世也。界內六凡。惟趨生滅。本情以
造業。本業以受生。其輪回六道。或榮或瘁。或苦或樂。
而卒無實樂之可憑。苟不能進趣真如。其苦與瘁終
無已時。故曰固有之生死。界外四聖。分證真如。本性
以進道。皆乘大悲弘願。以遨游三界拯濟眾生。其來
也。必有所為。其往也。必有所證。馴至十地等覺。上極
無上正等正覺而後已。故曰本無之生死。固有之生
死。有升有降。且升一而降九。雖至生天。猶不能超然
於分段之外。所謂輪回之苦者此也。本無之生死。有
升無降。進止自由。且每進益上。以度生酬願。乃有此
生死。故不得以生死論也。已超生死之外。仍入生死
界內以度眾生者。是為菩薩。是為大乘。既超生死之
外。遂證相似涅槃。不生不滅。惟蘄獨善。不復以度生
為念者。是為聲聞緣覺。是為中小二乘。中小二乘。適
為諸佛所訶。以其無意度生。顯悖大乘。必不能進證
無上正覺故也。變易生死。如賢哲之擢官。雖有遷移。
每進益上。分段生死。如流民之就食。即有榮枯。終無
依據。總覈十界之究竟。永證涅槃之樂者。惟有一乘
諸佛。長罹生死之災者。惟在六道眾生而已。眾生輪
回。雖有六道之殊。尤必以人道為樞紐。人道眾生。積
善業者。百無一二。積惡業者。數逾恒沙。即以善業論。
如不能修出世福慧。惟積界內善因。極其所至。不過
生天。天道壽命雖長。果報雖勝。終在分段生死之內。
福報既終。仍當淪墜。既從淪墜。則三途之害。終不能
免。天道如此。餘道可知。善業如此。惡業可知。即無善
無惡者亦可知。故凡不能超脫於三界之外者。無論
善惡。三途之害。皆不能翛然無累。以已生復死。已死
復生。生必有來。死必有往。生死相纏。莫知所極。縱修
善果。不過一生兩生不失善道。稍一失足。復從淪墜
矣。以一隙有漏之明。心不敵無始業習之厚。勢有必
至。理有固然。不足怪也。所謂了生死。即了此分段之
生死。所謂解脫生死。即解脫此分段之生死而已。而
界內眾生。以不通二種生死之故。因不知修證之方。
既不解修證之方。上焉者。不過經畫太空。自闢門戶。
以成其處世之學。下焉者。必致固執惑業。力競三途。
上或上升。僅成淺喜。下至下降。遂抱深憂。歷劫茫茫。
共淪長夜。諸佛所謂可憐愍者。正在此輩。豈不悲哉。
<pb n="57"/>
夫諱疾忌醫。固可駭怪。即當壯健時遽嘲盧扁。不知
壯健之人。亦有衰病之一日。得失雖異。謬妄不殊。賢
哲苟具真知。不識何以自處。生死之故。至道之源。大
略如此。蹈常襲故。及甘食悅色之倫。亦可以爽然自
失矣。
三界諸天。下及地獄。分段生死之境也。六道升降。分
段生死之果也。十二類生。分段生死之相也。或升或
降。輪回不息。分段生死之險巇也。一墮三途。動經塵
劫。眾生業力不可思議。地獄之慘酷。鬼畜之沉淪。亦
不可思議。分段生死之鉅災也。生已復死。死已復生。
累經胎獄而不辭。屢換面具而無愧。雖欲徑歸斷滅。
不知本無斷滅之事。亦無斷滅之理。分段生死之大
累也。方生方死。莫能自由。亦終不肯自由。分段生死
之妙因也。或愚或智。或賢或不肖。或富或貴。或貧或
賤。無一得免。且終不肯自蘄解免。或反深惡出世大
聖人之望人解免。吾不知其何說也。所謂生死之故。
如是焉而已。諸佛菩薩之所悲念。念此輩也。諸佛菩
薩之所化度。度此輩也。然而此輩若聞非聞。若見非
見。若知非知。方赬面戟指詬謗不已。且力拒出世大
聖人之悲念化度焉。烏呼。吾不知其果何說也。
求通生死之故。當先知方量。次知心量。不知方量。則
聰明局於一隅。不知心量。則智慧霾於世諦。生死之
故且無由通。或至歷劫不知其所以然。終從淪墜而
後已。可哀也。心量源也。方量流也。心量因也。方量果
也。然心量之說。近取諸身。稍具超世之識者。或能知
之。方量之說。每以為非耳目所及。莫不疑為荒誕。或
視為莊列之寓言。不知諸佛及等覺菩薩。已圓證真
如。故能徧通其理。徧履其境。因以開示眾生。不辭精
悉。彼諸佛菩薩悲念眾生。化度眾生。猶日不暇給。烏
肯向小兒蟲豸輩妄作寓言。翻成戲論哉。然而大惑
者。且終身不解。不愚者。且終身不靈。每持此見為障
道之具。本經所陳。幾成虗設。則推闡方量之綱要。以
通其狂惑。諒亦先佛所深許矣。所謂方量柰何。法界
有十。統分四土。十界者。一佛界。二菩薩界。三緣覺界。
四聲聞界。五天界。六人界。七阿修羅界。八畜生界。九
餓鬼界。十地獄界。四土者。一曰常寂光土。諸佛所居
也。二曰實報莊嚴土。十地菩薩所居也。三曰方便有
餘土。緣覺聲聞所居也。四曰凡聖同居土。寄報諸聖。
及天人以下眾生所居也。自諸天以下下至地獄。統
名三界。亦曰六道。天人修羅為善道。畜生餓鬼地獄
為惡道。三善道。為善業眾生受生之處。三惡道。亦曰
三途。皆惡業眾生退墮之處也。三界者。欲界色界無
色界也。由地獄以上。上極六欲天。統為欲界。以皆有
男女情欲也。由六欲天以上。以次遞上。復有初禪三
天。二禪三天。三禪三天。四禪九天。統為色界。以惟有
色身。竝無男女情欲也。由色界天以上。以次遞上。復
有四空天。統為無色界。以竝無色身。惟有魂識如鬼
神也。是為三界二十八天。六欲天之下。復有地居三
天。以次遞上。復有空居一天。空居天以上。即欲界之
初天矣。是為三界三十二天。則諸天之全也。諸天之
名。具如大佛頂首楞嚴等經所紀。茲不具述。修羅有
四。或攝人趣。或攝鬼趣。或攝畜生趣。惟修羅王執持
世界。力洞無畏。能與梵天及天帝釋四天爭權。惟修
天福。不修天慧。其所卜居。鄰於日月。為天之附庸。故
為天趣所攝。亦得別為一界也。寂光實報及方便有
餘三土。為四聖界。以皆出世聖人所居也。天人以下
下至地獄。為六凡界。雖曰凡聖同居。而聖為寄報。故
仍謂之六凡也。娑婆同居界內。凡聖各二。凡二者。一
惡眾生。即四趣也。二善眾生。即人天也。四趣。謂三途
及修羅也。修羅有天福。無天德。故亦謂之惡趣也。聖
二者。一實聖。即四果辟支。通教六地。別十住。圓十信。
後心通惑雖盡。報身猶在。皆名實也。二權聖。謂寂光
實報方便三土中法身菩薩。及妙覺佛。為度有緣眾
<pb n="58"/>
生。示現同居。皆為權也。權實諸聖。或寄報三界諸天。
或示現人世。故名是土曰凡聖同居也。所謂聖。謂聲
聞四果以上。已出三界分段生死諸聖人也。所謂凡。
謂天人以下六道三途。未出三界分段生死諸眾生
也。以心有迷悟。故有聖凡之別。既別聖凡。遂有四土
十界。四土雖恢弘無際。要皆此一心所感召而已。如
無分段生死。及界內界外之異。諸佛菩薩且無所用
其悲願。無所用其化度矣。此方量之大綱。三界之實
義也。凡一天一地。一日一月。一須彌山。上自初禪天
梵天以下。下自鐵圍山𦦨摩羅王地獄界以上。為一
小世界。如此千小世界。有一二禪天覆之。是為一小
千世界。積此小千世界至一千。有一三禪天覆之。是
為一中千世界。則百萬小世界矣。積此中千世界至
一千。有一四禪天覆之。是為大千世界。則十萬萬小
世界矣。一大千世界。通為一佛化度之境。亦名三千
大千世界者。繁複不厭之詞也。化度者化。此度此三
界六道中之分段眾生也。佛所化度。自菩薩以下。莫
不兼容并包。而惟以界內分段眾生為尤急。不可不
知也。先佛釋迦牟尼世尊所化度之境。曰娑婆世界。
吾輩所居。為娑婆世界中之一小世界。此小世界。有
四大洲。中國所統為南洲。以在須彌山之南也。亦曰
支那。亦曰震旦。樓炭經所謂蔥河以東名震旦。是也。
八方上下。虗空無盡。則世界無盡。世界無盡。則眾生
無盡。眾生無盡。則生死無盡。生死無盡。則化度無盡。
即諸佛亦無盡。如大方廣佛華嚴經所陳者是也。十
方世界。皆有淨有穢。此娑婆世界。適為穢土。以眾生
惡業視他方尤重。故獨現此穢土也。他方淨土雖夥。
惟西方阿彌陀佛極樂世界。通四土為一土。永絕三
途六道分段生死之苦。故獨為純淨。非十方淨土所
能及。其化度因果。及一切依正莊嚴。皆如本經所陳。
詳繹自見。極樂世界在此娑婆世界之西。去此世界
十萬億佛世界。亦如本經所陳是也。今禪宗及世諦
諸家不考藏典。乃以西域天竺當之。謬妄甚矣。此又
十方世界之大略。極樂淨土之方位也。
所謂心量柰何。虗空無盡。世界無盡。則眾生之心量
亦無盡。心量者。心所能至之分量也。諸佛量周法界。
既通法界之事理。且履法界之勝境。是為已證之心
量。眾生尚滯生死。雖未能遽履其境。未嘗不可先通
其事理。因以漸臻其勝境。是為未證之心量。已證之
心量。不可思議。未證之心量。亦不可思議。先哲所謂
心佛眾生三無差別者是已。夫佛與眾生。相去不可
以日劫計。今乃以為無別何哉。以眾生之心。果欲為
善。終必至善。果欲為惡。終必至惡。果欲學道。即無不
學道。果欲念佛。即無不念佛。果欲往生。亦無不往生。
或好世諦。即仍在世諦。或好出世。即無不出世。上至
諸佛。下極地獄。無不惟此一心所造。先佛所開示者。
已徧震三千大千世界。而下達之眾生。仍一無所解。
意以為與我無涉。吾不知果能與彼無涉與否。殊不
敢必。此十方諸佛所以悲念無已者歟。故惟心淨土。
自性彌陀者。無非此眾生之心性。惟心穢土。自性三
途者。亦無非此眾生之心性。惟在眾生之自擇而已。
紅蠡醒大師曰。吾人現前一念之心。全真成妄。全妄
即真。終日不變。終日隨緣。夫不隨佛界之緣而念佛
界。便念九界。不念三乘。便念六凡。不念人天。便念三
途。不念鬼畜。便念地獄。以凡在有心。不能無念。以無
念心體。惟佛獨證。自等覺以還。皆悉有念。凡起一念。
必落十界。更無有念出十界外者。以十法界更無外
故。每起一念。為一受生之緣。果知此理。而不念佛者。
未之有也。若此心能與平等大慈大悲依正功德以
及萬德洪名相應。即念佛法界也。能與菩提心六度
萬行相應。即念菩薩法界也。以無我心與十二因緣
相應。即念緣覺法界也。以無我心觀察四諦。即念聲
聞法界也。或與四禪八定以及上品十善相應。即念
<pb n="59"/>
天法界也。如與五戒相應。即念人法界也。若修戒善
等法。兼懷瞋慢勝負之心。即落修羅法界。若以緩輭
念下品十惡。即墮畜生法界。或以緩急相半心與中
品十惡相應。便墮餓鬼法界。若以猛熾心與上品十
惡相應。即墮地獄法界矣。十惡者。即殺。盜。淫。妄言。綺
語。惡口。兩舌。貪。瞋。邪見。是也。反此則為十善。當密自
檢點日用所起之念。與何界相應者多。與何界相應
者猛。則他日安身立命之處。不勞更問人矣。又曰。一
切境界。惟業所感。惟心所現。即其現處。當體即心。凡
在有心。不能無境。不現佛境。便現九界之境。不現三
乘之境。便現六凡之境。不現天人鬼畜之境。便現地
獄之境。佛與三乘所現境界。雖優降不同。要皆受享
法樂而已。三界諸天所現之境。惟受禪定五欲之樂。
人道之境。苦樂相問。各隨其業多少不同。鬼畜之境。
苦多樂少。至於地獄。則純一極苦。如人夢中所現山
川人物。皆依夢心所現。若無夢心。必無夢境。設無夢
境。亦無夢心。故知心外無境。境外無心。全境即心。全
心即境。若於因中察果。當須觀心。設於果處驗因。當
須觀境。故曰未有無心境。曾無無境心。果必從因。因
必克果。苟真知此心境因果一如不二之理。猶不肯
念佛求生淨土者。吾不信也。心量方量之義。備見三
藏教典。不勝稱引。今大師所論。獨能提綱挈領。毫無
餘蘊。學者亦可以知其概矣。
<other>衷論二</other>
先佛說法五十年。統九界聖凡諄諄教誨。本嘗一日
厭倦。直至涅槃而後已。顧不曰闡教。不曰論道。惟曰
說法。何也。以先佛所開示者。無非解脫生死之實法
也。眾生造業之法。萬別千差。無所不具。故先佛度生
之法。亦萬別千差。無所不具。今綜核大綱。凡有五宗。
所謂禪宗淨宗教宗律宗密宗也。禪宗有五。曰溈仰。
曰臨濟。曰曹洞。曰雲門。曰法眼。是也。淨宗惟一。廬山
是也。教宗有三。曰天台。曰賢首。曰慈恩。天台賢首為
性宗。慈恩為相宗也。律宗惟一。南山是也。密宗雖無
所不統。而厥宗不顯。其初祖則洛陽廣福寺國師金
剛智也。禪宗以徹見本性為究竟。以參究話頭為修
持之法。淨宗以往生西方極樂淨土為究竟。以專念
阿彌陀佛為修持之法。教宗義繁。學有定慧。皆以斷
惑證果為究竟。以諸家止觀為修持之法。然斷惑證
果。諸宗皆同。不獨教宗為然。特教宗所論。尤詳悉爾。
定學諸法。有六妙門禪。有十六特勝。有通明觀。有九
想觀。有八念觀。有十想觀。有八背舍觀。有八勝處觀。
有十一切處觀。有九次第定。有師子奮迅三昧。有超
越三昧。有王三昧。慧學諸法。有發聲聞心。有發辟支
心。有發四弘願六度心。有體空觀。有次第三觀。有圓
頓妙觀。所以修定謂之止。所以修慧謂之觀。三觀。空
假中是也。圓頓妙觀。亦名一心三觀。亦名摩訶止觀。
亦名大乘止觀法門。是也。以上諸止觀。統括大小諸
乘。皆出世之學也。此外復有根本四禪。有四無量心。
有四無色定。皆界內之禪定也。統論禪定。凡有四種。
一者世間禪。即根本四禪。及四無量心。四無色定也。
修持者。惟證天果。不能出分段生死。故曰世間也。二
者亦世間亦出世間禪。謂六妙門。十六特勝。及通明
觀。利根依此發真斷惑。鈍根或亦隨禪受生。故曰亦
世間亦出世間也。慧學體空一觀。亦統三乘。惟次第
三觀。及圓頓妙觀。純為大乘修持之法。然以上諸家
止觀。名字雖存。修習者少。近世志在出世者。大率或
歸禪宗。或歸淨宗。而或禪或教或律。尤當以迴向往
生淨土為第一義。以諸宗繁雜。且多退墮。惟橫超生
死。事半功倍。苟證念佛三昧。尤足囊括諸宗。即三昧
未就。但能臨終正念。亦可往生。既獲往生。即永無退
墮之緣。其得失相去。判若天淵。故非諸宗所能竝論
也。律宗以身心兼淨為究竟。以備持菩薩以下具戒
為修持之法。既已受戒。復犯戒者。其罪幾至不通懺
<pb n="60"/>
悔。近世受戒之徒。幾以犯戒為游戲三昧。其升沈功
罪。不問可知矣。密宗。持誦諸陀羅尼呪是也。陀羅尼。
此云總持。以能總括一切佛法也。所謂總持。謂持誦
陀羅尼者。既懺宿業。亦滌心業。亦度含靈。亦消災難。
亦可折伏鬼神。亦可迴向往生淨土。亦可斷除諸惑。
明自本心。見自本性。然持誦者。必持戒禁語掩關專
念。念至一心不亂。乃能現證三昧。所求如願。如尋常
散念。則其效亦減。不可概論也。三藏諸經為顯部。諸
陀羅尼為密部。所謂顯。謂依文解義。依解起行。無不
可通也。所謂密。謂譯音不譯義。如軍中之口號信矢。
惟宜令到奉行。應答無誤。無取求解。亦不必求解也。
故持誦者。惟當依文口誦。餘無別法。而昧者不知。轉
以不能解義為疑。更有冒昧釋子不知此義。強為解
詁。亦可怪矣。飯所以療饑。忽責以不能禦寒。衣所以
禦寒。忽責以不能療饑。不知其體用所在。皆謬妄之
說也。諸陀羅尼。或出佛說。或出法身菩薩說。或出鬼
神說。其威神赫奕神效不測者。有大悲。尊勝。準提。楞
嚴等呪。各呪皆有本經。其持誦之法。儀軌亦多。而惟
以持戒禁語掩關專念為第一義。其餘不必拘滯。其
說具見大悲陀羅尼經。及首楞嚴經。流俗不解此說。
或拘文牽義。至不敢持誦。妄人或任意侮慢。致遭鬼
神之訶譴。皆下愚之過。不足論也。阿彌陀佛四字。皆
屬梵文。亦與諸呪同。故持呪念佛。其法大率無異。惟
念佛之究竟。專在往生。而以懺願等事為兼攝。持呪
惟在懺願。而以往生為兼攝耳。此五宗修持諸法。皆
學者所宜知也。
先佛所謂全體。不過二端。一曰真如。一曰生滅。是也。
明自本心。見自本性。伏除三惑。是為真如。未明本心。
未見本性。三惑具在。是為生滅。真如者。不生不滅。不
垢不淨。不增不減。出世四聖。及三界六凡。所同具之
本性也。生滅者。亦生亦滅。亦垢亦淨。亦增亦減。三界
六凡。上暨實報莊嚴諸菩薩。所分具之三惑也。三惑
者。一曰見思。二曰塵沙。三曰無明。見思。三界眾生之
惑也。塵沙。聲聞緣覺之惑也。無明。十地菩薩之惑也。
三界眾生囊括三惑。無所不具。而尤以見思一惑。為
分段生死之根本。由是教宗立三觀以破三惑。證三
智。成三德。修空觀者。破見思惑。證一切智。成般若德。
修假觀者。破塵沙惑。證道種智。成解脫德。修中觀者。
破無明惑。證一切種智。成法身德。既破見思。然後能
先後上證緣覺聲聞四果。超然於分段生死之外。所
謂出世也。再破塵沙。且分破無明。乃能證十地菩薩
諸果。復盡破無明。則三惑盡破。即上證佛果。所謂無
上正等正覺也。三惑以次分破。則真如以次遞顯。必
三惑盡破無餘。然後真如無所不具。即先佛之體用
亦無所不備。此教宗之說也。禪那參究之法。用心犀
利。且琢磨入微。必破末後牢關。然後謂之徹悟。既抵
徹悟。則三惑俱斷。惟以淨除現業流識為務。蓋由慧
以入定。故見功超卓如此。如中夏六祖大鑑。及五宗
諸師。所證者皆是也。然後世眾生業力愈厚。道力愈
微。禪那一宗。所悟所修稍有差池。轉多泣歧之歎。上
上根既萬中無一。僅獲薄悟。遽欲圓超生死。決不足
恃。轉不能如淨土一宗。普被三根之為得矣。永明壽
禪師曰。有禪無淨土。十人九蹉路。陰境忽現前。瞥爾
隨他去。老成見到之言。昭晰如此。誠願解脫生死者。
不可不知也。
修禪教諸宗以蘄解脫。為豎出生死。修淨土一宗以
蘄解脫。為橫出生死。豎出者。謂自下而上。惟在此界
斷惑證果。以出生死也。橫出者。謂由此至彼。往生西
方淨土。以出生死也。豎出生死。惟仗自力。見思惑毫
髮未斷。即不能超脫無累。橫出生死。兼仗佛力。見思
未斷。亦能往生。既得往生。則無業可造。永無退墮之
虞。如本經所明者是也。見思未斷。雖非往生之究竟。
但得臨終時。正念分明。念佛不輟。即往生可必。以視
<pb n="61"/>
豎出諸宗。實有難易之別。本師釋迦牟尼佛。及十方
諸佛。所以並讚者以此。唐宋後諸宗師所以竭力勸
導者亦以此。前輩論辯至詳。即本經亦開示不厭。無
矣贅說。果能深求其故。毋以解脫正宗為空談之具。
斯可矣。
<other>衷論三</other>
專修淨業。以蘄往生極樂淨土。是為淨宗。淨宗之流
別。亦有數家。一曰持名。二曰觀想。三曰持誦大乘陀
羅尼呪。迴向往生。四曰持誦大乘諸經。迴向往生。其
說具見諸經所陳。不可殫述。而終以持名為第一修
持正法。持名者。口誦心惟阿彌陀佛。是也。觀想之法。
詳見觀無量壽佛經。雖亦淨業之大宗。而觀境恢弘。
非凡夫心力所能到。且有正觀邪觀之防。其繁難殊
甚。故古今從未有專修觀想求生淨土者。則其難可
知。且觀想之要。惟在當面見佛。而持名果至一心不
亂。亦必當面見佛。竝極樂依正莊嚴。亦無不現在目
前。古經如般舟三昧。文殊般若。諸經所陳。今人如省
一大師所現證者皆是。是持名一宗。足兼觀想。無取
舍易就難。古今修淨業者。所以必以此經為往生正
行也。持呪以下諸行門。雖有其說。修習者亦尟。蓋解
脫生死。為人界第一大事。苟通其說。斷不肯姑舍正
行。轉騖旁門。以圖徼幸也。
治淨業者。必先具信願二輪。二輪不具。必不能依解
起行可知也。二輪之先導。有兩事焉。一則考究典籍。
一則親師取友也。無典籍。則師友無以收警策之功。
無師友。則典籍無以奏觀感之效。蓋師友乃活潑之
典籍。典籍為精詳之師友。二者皆不容偏廢。解脫生
死之至道。非荒疏謬妄之徒所能襲取也。兩事已完。
二輪已具。然後能依解起行。修習無疑。出世之豪傑。
其毋因陋就簡。反致一蹶不振也。
<other>衷論四</other>
持名念佛。亦有二法。一念四字佛。一念六字佛。念六
字佛。見觀經第十六觀。所謂合掌叉手稱南無阿彌
陀佛。是也。念四字佛。見本經。及小彌陀經。如本經所
謂一向專念阿彌陀佛。及惟餘阿彌陀佛四字廣度
羣生。又小彌陀經所謂執持名號。是也。四字六字。雖
若無別。而惟念四字。出自本經。且南無二字。終屬增
益之文。是修淨業者。尤當以專念四字佛。為持誦之
正軌矣。
修淨業者有三事。一曰念佛。二曰持戒。三曰修福。念
佛為正行。持戒修福為助行。所謂依解起行者此也。
念佛之法。復有三科。一曰平居定課。二曰平居散課。
三曰刻期閉關專念現證三昧。專念之法。別見後文。
定散二課。乃淨業之正軌。故先出其說以為初學告。
荒陋之區。尚不知念佛為何事。不嫌覶縷也。
念佛定課。當先於淨室。供西方三聖金像。或畫像一
軸。像必東向。行人禮拜必西向。乃稱如儀。每日課時。
先盥漱焚香。然後合掌向西。至心膜拜頂禮。禮拜已。
誦曰。
南無本師釋迦牟尼佛。次曰。
南無十方三世諸佛。次曰。
南無西方極樂世界接引導師阿彌陀佛。次曰。
南無觀世音菩薩。次曰。
南無大勢至菩薩。次曰。
南無清淨大海眾菩薩。禮誦已。然後誦雲栖大師袾
宏西方願文一徧。或誦大慈菩薩迴向發願偈一徧。
皆可。文與偈雖繁簡不同。而厥義無別。以兩文皆以
迴向往生為主。且能總括菩薩四弘誓願無遺也。迴
向已。然後退坐向西。至心稱念
阿彌陀佛。或千聲。或數千聲。多至萬聲不等。念已。復
禮拜而退。是為定課之儀軌。清淨大海眾菩薩以上
為序課。稱念阿彌陀佛為正課也。每日定課。時之早
晚。及念佛之多少。皆在行人自量其時其力為準。無
<pb n="62"/>
定程也。如行役於外。不能供像禮拜者。當向西合掌
立禮。惟念阿彌陀佛。而誦偈迴向。亦不可缺。所謂散
課者。每日定課外。無論何時何地。但值無事及不對
客時。無論行住坐臥。皆當稱念阿彌陀佛。或默持。或
出聲持。或金剛持。皆無不可。但不必持珠記數耳。金
剛持者。惟脣齒微動。字字分明。而未嘗出聲。是也。以
上定課儀軌。古法亦繁簡不同。惟此折衷允當。可為
定法。然此乃為在家二眾言之。若出家二眾。每日當
三時上殿。禮拜持誦。或直法廬山分六時禮念。乃天
下叢林久廢不講。或轉藉門庭施設。自文其謬。俾先
佛之良法美意湮沒無傳。深可悼痛。今惟懷柔紅蠡
山修持嚴密。故不三二年。輒有正念往生之人。可敬
也。散念之法。則無論在家出家。皆當如法修習。乃可
漸收一心之效。如不能念茲在茲。往生實未敢必。行
人宜自省也。至十念往生之法。雖出本經。而據余所
見諸淨業家。或修習頗勤。年當遲暮。反退初心。或臨
命終時。神明昏憒。徑失正念者。時時有之。若惟修十
念輒能往生者。實未嘗親見。蓋末法眾生業習日厚。
又非三千年前之善根可比。既未親見。即不敢依文
證實。以自誤誤人。通識之士。尚其鑒諸。雲栖西方願
文曰。稽首西方安樂國。接引眾生大導師。我今發願
願往生。惟願慈悲哀攝受。弟子某甲。普為四恩三有
法界眾生。上求諸佛一乘無上菩提道故。專心持念
阿彌陀佛萬德洪名。期生淨土。又以業重福輕。障深
慧淺。染心易熾。淨德難成。今於佛前。翹勤五體。披瀝
一心。投誠懺悔。我及眾生。曠劫至今。迷本淨心。縱貪
瞋癡。染穢三業。無量無邊所作罪垢。無量無邊所結
冤業。願悉消滅。敢從今日。立深誓願。遠離惡法。誓不
更造。勤修聖道。誓不退墮。誓成正覺。誓度眾生。阿彌
陀佛以慈悲願力。當證知我。當哀憫我。當加被我。願
禪觀之中。夢寐之際。得見阿彌陀佛金色之身。得歷
阿彌陀佛寶嚴之土。得蒙阿彌陀佛甘露灌頂。光明
照身。手摩我頭。衣覆我體。使我宿障自除。善根增長。
疾空煩惱。頓破無明。圓覺妙心。廓然開悟。寂光真境。
常得現前。至於臨命終時。預知時至。身無一切病苦
戹難。心無一切貪戀迷惑。諸根悅豫。正念分明。舍報
安詳。如入禪定。阿彌陀佛與觀音勢至。諸聖賢眾。放
光接引。垂手提攜。樓閣幢幡。異香天樂。西方聖境。昭
示目前。令諸眾生見者聞者。歡喜感歎。發菩提心。我
於爾時。乘金剛臺。隨從佛後。如彈指頃。生極樂國七
寶池內。勝蓮華中。華開見佛。見諸菩薩。聞妙法音。獲
無生忍。於須臾間。承事諸佛。親蒙授記。得授記已。三
身四智五眼六通。無量百千陀羅尼門。一切功德。皆
悉成就。然後不違安養。回入娑婆。分身無數。徧十方
剎。以不可思議自在神力。種種方便。度脫眾生。咸令
離染。還得淨心。同生西方。入不退地。如是大願。世界
無盡。眾生無盡。業及煩惱一切無盡。我願無盡。願今
禮佛發願修持功德。回施有情。四恩總報。三有齊資。
法界眾生。同圓種智。大慈迴向發願偈曰。十方三世
佛。阿彌陀第一。九品度眾生。威德無窮極。我今大皈
依。懺悔三業罪。凡有諸福善。至心用迴向。願同念佛
人。感應隨時現。臨終西方境。分明在目前。見聞皆精
進。共生極樂國。見佛了生死。如佛度一切。
觀無量壽佛經曰。修淨業者。當生西方極樂國土。欲
生彼國者。當修三福。一者孝養父母。奉事師長。慈心
不殺。修十善業。二者受持三歸。具足眾戒。不犯威儀。
三者發菩提心。深信因果。讀誦大乘。勸進行者。如此
三事。名為淨業。佛告韋提希。汝今知否。此三種業。乃
是過去未來現在三世諸佛淨業正因。今按先佛所
示淨土因地諸善業。莫詳於此。足以補本經所缺。學
者當知五濁惡世之五痛五燒諸苦。非力持此三淨
業者。決不能免。念佛以治內心。積善以勵外行。然後
得為淨宗中人。然後得以往生淨土。舍此不為。雖念
<pb n="63"/>
佛精勤。適與大乘菩提相反。其所證可知。此三淨業。
乃先佛實事。求是之誨。不可忽也。第一科不言忠以
事君者。蓋為出家二眾言之。若在家士大夫。身為臣
子。自當視孝養奉事之例以起行。不待煩言也。慈心
不殺。謂不殺眾生也。若枉殺人。更不待論矣。十善者。
一身三業。殺盜淫也。二口四業。妄言綺語惡口兩舌
也。三意三業。貪瞋癡也。十事竝行。謂之十惡業。十事
皆不行。謂之十止善。但不為惡。亦得謂之善也。止善
之外。復能力反十惡。增修善行。然後謂之十善業。反
惡修善者。如不殺之外。復能贖放生命。慎恤刑罰。不
肯妄坐一人。乃為不殺之善業。不盜之外。復能賑濟
窮困。乃為不盜之善業。不淫之外。復能保全貞節。乃
為不淫之善業。不妄言之外。復能以至誠惻怛之說。
教人改過遷善。及解惑學道。乃為不妄言之善業。不
綺語之外。復能以縱橫博辯之說。教人改過遷善。及
解惑學道。乃為不綺語之善業。不惡口之外。復能以
準情酌理之說。教人改過遷善。及解惑學道。乃為不
惡口之善業。不兩舌之外。復能以懷忠抱信之說。教
人改過遷善。及解惑學道。乃為不兩舌之善業。不貪
之外。復能親親仁民。由近及遠。布施不倦。或推賢讓
能。以人事君。不肯苟據祿位。乃為不貪之善業。不瞋
之外。復能苦口婆心。解人仇讐。息人訟獄。乃為不瞋
之善業。不癡之外。復能正誼明道。以德慧術智。維持
國家天下之政教。及一切傾危變亂。乃為不癡之善
業。則十善之全也。十善之義。一反一正一止。有三重
進退。姑以三界論之。至善極果。足以上生諸天。至惡
極果。足以下淪阿鼻地獄。故先佛成規。惟以十善為
天道正因。然充其分量。且先以定慧。實亦永證無上
正覺之正因。故淨宗因地。亦必以此為福業之要領
也。舊說十善業。不殺之外。惟曰放生。不盜之外。惟曰
施食。不淫之外。惟曰梵行。不妄之外。惟曰誠實。不綺
之外。惟曰質直。不兩舌之外。惟曰和諍。不惡口之外。
惟曰常輭。不貪之外。惟曰不爭。不瞋之外。惟曰慈悲。
不癡之外。惟曰因緣。蓋皆講師之說。故惟據出家者
為言。不知先佛所建五戒十善。乃統出家在家之四
眾悉歸陶鑄。決非出家二眾狃於一隅者。所宜獨擅。
以止善不過自守。行善必歸化度眾生。乃合先佛立
言之恉。今說不妄。惟曰誠實。說不綺。惟曰質直。云云。
局於一隅。不知擴充。實未能盡其分量。今新說推本
人界四眾之要務為言。所以擴十善未盡之義。孤陋
之說。不足論已。三歸。謂歸依佛法僧三寶也。眾戒。謂
在家五戒。出修沙彌十戒。比丘僧二百五十戒。比丘
尼三百五十戒。及菩薩十重四十八輕諸戒也。不犯
威儀。謂行止坐臥諸威儀。皆不得少背戒律也。發菩
提心。謂發菩提四弘誓願也。四弘誓願者。一曰眾生
無邊誓願度。二曰煩惱無盡誓願斷。三曰法門無量
誓願學。四曰佛道無上誓願成。此四弘願。乃大乘十
地菩薩之正因。亦即十方無量諸佛上證極果之正
因。願雖有四。尤以度生為第一義。必發此願。乃為大
乘。不發此願。即為中小二乘。所證之果。雖亦超然生
死之外。而永無成佛之期。適為諸佛所不取。必回小
向大。然後直趣菩提。每進益上。此大小諸乘。及成佛
不成佛之分也。修淨業者。當專效阿彌陀佛。以發願
度生為主。其不知發願者。既獲往生。亦必回小向大。
與他方世界之中小二乘終局偏小者不同。故本經
三品往生。莫不曰發無上菩提之心也。深信因果者。
因以種言。果以實言。如農圃之樹藝。必先下種。然後
成實。世無無種之實。亦無無實之種。此二字乃世出
世間十界四土萬理萬事之總名。而流俗失考。惟以
善惡感應當之。謬矣。蓋善惡感應。雖亦在因果之中。
而非因果名實之正義。如惟以善惡感應為因果。是
猶執一木一石以為山。執一指一節以為人。山與人
必不肯應也。讀誦大乘者。大乘諸教典。乃化度眾生
<pb n="64"/>
進趨極果之正因。非小乘獨善之學可比。故修淨業
者。必以通解大乘為至道淵源也。勸進行者者。生死
之故。解脫之方。非世諦眾生所能遽解。必藉師友之
勸導乃能證入。此尤度生之要義。故又以勸進為淨
業之終也。以上三福。乃念佛之助行。亦萬善之綱宗。
於世出世間諸善業。無所不統。故先佛亦以此為淨
業之正因。然非至心念佛迴向往生。則此三福轉以
前無鄉導。適僅成人天之果。此又助行之實義。治此
經者。不可不察也。
淨土之學有六要。六要皆通。則朗然大覺。與佛同儔。
所圓證者。更在禪教諸家之上。六要皆不通。則仍困
輪回。不出生死。何所底止。雖諸佛亦不能預知矣。六
要柰何。若戒若定若慧。是為出世三德。修淨業者。依
此三德各各權實。是也。昔淨宗諸大師雖未嘗推闡
及此。而若理若事。皆具見先佛遺教。如日月經天。江
河行地。不容陽為不知。以自誤誤人也。權戒者。惟持
具戒。不能進修三福也。實戒者。既持具戒。復進修三
福。如觀經所陳也。權定者。惟能終身念佛。未證一心
不亂也。寶定者。閉關專念。現證一心不亂。內則伏除
見思二惑。外則面見阿彌陀佛依正莊嚴。及十方諸
佛也。權慧者。深通淨宗信解行證諸說。不為世諦所
搖奪也。實慧者。閉關專念。已證一心不亂。已獲實定。
復精進專念不已。更見真如本性。徑發一切智慧。如
文殊般若諸經所陳也。修淨業者。果能始於權戒。終
於實慧。然後得收淨業之全功。往生淨土。必超登上
品。如有權無實。如本經所陳。雖亦庶幾往生。設為宿
業所縛。仍不免捍格之虞。此本經未盡之蘊。所以必
待彌綸也。
權戒實戒之義。如上章所陳是也。權定之義。惟依定
散二課終身念佛。孳孳不倦。但不為內惑所纏。外緣
所撓。亦得往生淨土。如木經所謂至心願生彼國。一
向專念阿彌陀佛。是也。本經所謂專念。謂惟念佛號。
不雜餘業。非閉關專念。現證三昧之義也。淨土之學。
亦精亦博。備見一切教典。先佛所示實定實慧諸義。
已詳別經。故本經無述焉。然學者如不解現證三昧
之說。則實定實慧。遂無進趨之緣。雖念佛終身。而心
業猶在。心業既在。雖獲往生。終非淨宗之究竟。故本
經所示。惟得謂之權定也。近有講師古崑。未達先佛
淨宗權實二義。及閉關專念現證三昧之法。惟以終
身念佛不倦為宗。著念佛要訣一篇。其目曰。第一不
貪靜境。第二不參是誰。第三不除妄想。第四不求一
心。其意以為終身念佛。亦得姑名一心不亂。亦可徑
遂往生。如因妄想難除。一心難證。反失進修之路。則
自誤尤甚。其說蓋專為畏難苟安之徒痛下砭鍼。誠
可廣度含靈。為本經之一助。然主持太過。流弊亦多。
何也。一適阻上智進修之地。二適開中下退惰之緣。
三上違古經。四下負今驗。五未達淨宗之大全。轉為
禪教兩宗所深鄙。乘除功過。終非第一了義也。以余
所見淨業諸君子。有初志甚勤。垂老退墮者。有信願
頗真。忽自尋煩惱。致死非命者。有素行念佛。無不通
曉。及臨命終時。反失正念。不得往生者。有既名念佛。
復以意見參禪。空腹高心。致失心病狂者。紛紛籍籍。
無事生事。反置先佛遺教於不問。大率皆以身纏宿
業。復昧真修。故轉貽流俗之笑柄。此了義之說。所以
不可不講也。參究念佛。本後世偽妄之說。非先佛遺
教所有。崑師所論四事。惟此一端。至精至確。然亦先
哲所已言。不為創獲。若不貪靜境。乃更為躁妄人力
樹赤幟。尤不可訓。念佛者。下學上達之至道。必先却
外境。乃能漸靜心境。果靜外境。心境之能靜不靜。尚
不敢知。今乃先以靜境為禁。是必一傳眾咻。轉能學
道矣。亦異聞也。實定之義。如小彌陀經所陳是也。其
文曰。若有善男子善女人。聞說阿彌陀佛。執持名號。
若一日。若二日。若三日。若四日。若五日。若六日。若七
<pb n="65"/>
日。一心不亂。其人臨命終時。阿彌陀佛與諸聖眾現
在其前。是人終時。心不顛倒。即得往生阿彌陀佛極
樂國土。舍利弗。我見是利。故說此言。若有眾生聞是
說者。應當發願生彼國土。先佛所示實定之義如此。
淨宗正因。第一在發願往生。第二即在念佛至一心
不亂。果能念佛至一心不亂。然後謂之實定。臨命終
時。即任運往生。必無退失正念之慮。必一心不亂。然
後謂之念佛三昧。三昧者。正定也。正定者。實定也。此
本經所缺之義。必當補以此文者。然歷代講師釋此
文者。靡不疏舛。雖博如雲栖之疏鈔。精如靈峰之要
解。亦顯與經義背馳。有不可不亟正者。原經文之義。
本謂念佛之人。如能專心念至一日一心不亂。或遠
至七日一心不亂。其人至臨命終時。佛即與聖眾現
前接引。其人自能心不顛倒。任運往生。所謂一日至
七日。乃指一心不亂在定之期。非謂念佛一日至七
日。即能得一心不亂也。一心不亂之期。多則七日。少
則一日。皆名念佛三昧。久暫雖異。一心則同。果能一
日不亂。即不難七日不亂。故無事區別也。修淨業者。
當知一心不亂。即為念佛三昧。而念佛三昧。決無七
日即證之理。學者果能先具信願。力求三昧。當閉關
專念。必念至一心不亂。然後得為現證三昧。一心不
亂。是為實定。實定之期。不妨七日。亦不妨多日。而至
少亦必須一日。若念至一心不亂之期。則各視其人
業力之厚薄。宿根之深淺。果能數月即證一心。已屬
上根。若猶未能。則百日千日。皆不可定。無論七日決
無遽證之理。即百日亦斷不敢必。超脫生死之大事。
一心不亂之實定。不可誤信講師謬解。以七日之輕
心掉之。及求而不得。復不知謬解之失。反腹誹先佛
之遺文本無實效。則一誤再誤。其妄彌甚矣。規通經
文。亦無謬巧。惟自若一日起。至一心不亂止。通為一
句讀之。則其義自明。無多博辯也。若者。或也。謂或一
日一心不亂。或七日一心不亂也。即解作如字。其義
亦通。唐譯本則直作或字。尤無迂曲。總之一日七日。
皆指一心不亂而言。非指念佛之期而言也。如以一
七日為念佛之期。是先佛直謂眾生念佛七日。或少
至一日。即可徑證三昧矣。自先佛垂教。至今幾三千
年。既無其事。則亦無其理。并經文亦不作此解可知。
學者勿為舊說所惑可已。權慧之義。如上章所陳深
通淨宗是也。欲通淨宗之大全。必先備繹淨宗教典。
且加以親師取友。自然義理通明。不致為流俗所惑。
其悍然不顧。力趨三途者。大抵皆以不能讀書。不求
甚解。乃終歸自欺耳。業力所在。雖出世聖人亦不能
強度。無足辯也。實慧之義。謂內見真如。外見諸佛也。
其說繁𦣱。故別見後章云。此六要之義。淨業大用之
全也。
<other>衷論五</other>
光緒七年春。余參省一大師於揚州淨慧寺。次年春。
輙依所聞於大師者。閉關專念。三期乃已。雖頗有所
證。莫敢自是也。及大師示寂於丹徒竹林寺。余遠求
事狀。敬為之傳。且著澍庵大師傳附焉。於是念佛三
昧實定實慧之效。靡所不具。而余皆得竊聞之。亦末
法中一大事因緣已。今復上援古經。下徵今驗。述現
證念佛三昧論一篇。以補本經所缺。蓋上溯初參省
師時。已二十餘年矣。夫解脫生死。為法界第一事。現
證念佛三昧。為解脫第一法。本經所未具。則般舟諸
經恢於昔。古經所未顯。則省澍兩師襮於今。此皆先
佛哀憫眾生。現是神變。而淨宗之全體大用乃益以
彰。烏呼。豈偶然哉。
般舟三昧經曰。若沙門白衣所。聞西方阿彌陀佛剎。
常念彼方佛。不得缺戒。一心念。若一日晝夜。若七日
七夜。過七日已。見阿彌陀佛。覺不見。夢見之。如夢中
所見。不知晝夜。不知內外。不在冥故不見。不蔽礙故
不見。菩薩心作是念時。諸佛國境界名大山。須彌山。
<pb n="66"/>
其有幽冥之處。悉為開闢。目亦不蔽。心亦不礙。是菩
薩摩訶薩。不持天眼徹視。不持天耳徹聽。不持神足
到於佛剎。不是生彼剎乃見。便於是間坐見阿彌陀
佛。聞所說經悉受得。從三昧中。能具足為人說之。此。
古經之一也。文殊般若經曰。欲入一行三昧。應處空
間。舍諸亂意。不取相貌。繫心一佛。專稱名字。隨彼方
所。端身正向。能於一佛念念相續。即是念中。能見過
去未來現在諸佛。念一佛功德。與念無量佛無二。阿
難聞法。猶住量數。若得一行三昧。諸經法門。一一分
別。皆悉了知。晝夜宣說。智慧辯才。終不斷絕。阿難多
聞辯才。百千等分不及一。此古經之二也。大般若經
曰。佛告曼殊室利。菩薩能正修一相莊嚴三昧。疾證
菩提。應離喧雜。不思眾生相。專念一如來。審取名字。
善想容儀。即得普觀三世諸佛。即得諸佛一切智慧。
此古經之三也。大佛頂首楞嚴經曰。大勢至法王子
白佛言。超日月光佛教我念佛三昧。譬如有人。一專
為憶。一人專忘。如是二人。若逢不逢。或見非見。二人
相憶。二憶念深。如是乃至從生至生。同於形影。不相
乖異。十方如來憐念眾生。如母憶子。若子逃逝。雖憶
何為。子若憶母如母憶時。母子歷生。不相違遠。若眾
生心。憶佛念佛。現前當來。必定見佛。去佛不遠。不假
方便。自得心開。如染香人。身有香氣。此則名曰香光
莊嚴。我本因地。以念佛心入無生忍。今於此界攝念
佛人。歸於淨土。佛問圓通。我無選擇。都攝六根。淨念
相繼。得三摩地。斯為第一。此古經之四也。華嚴經兜
率偈讚品曰。以佛為境界。專念而不舍。此人得見佛。
其數與心等。又佛不思議法品。如來十種佛事。謂若
有眾生專心憶念。則得現前。心不調順。則為說法等。
此古經之五也。大集經曰。若人專念一方佛。或行或
坐。至七七日。現身見佛。即得往生。此古經之六也。法
華三昧觀經曰。眾生一稱南無佛者。皆作佛。惟一大
乘無二三。一切法。一相一門。所謂無生無滅。畢竟空
相。習如是觀。五欲自斷。五蓋自除。五根增長。即得禪
定。此古經之七也。以上皆先佛所示念佛三昧起教
經文。或專主阿彌陀佛言。或不專主阿彌陀佛言。或
正或變。厥義益完。而數千百年來推闡無人。幾成絕
學。今所見依解起行徑證三昧者。惟省一及澍庵兩
大師而已。先佛之良法美意。昭晰如此。而眾生皆見
如未見。廢棄如遺。惑亦甚矣。般舟經所陳。專以定言。
即上文所謂實定也。文殊般若及大般若經所陳。專
以慧言。即上文所謂實慧也。凡證念佛三昧者。必先
定後慧。未有獲慧而不獲定者。如學者已證實定。復
閉關專念不已。乃能由定以發慧。此定慧自然之次
第也。學者如志求發慧。必發願上請。乃獲現證。如知
修而不知蘄請。亦未必現證。蓋念佛三昧。尤以發願
蘄請為主。不可忽也。七經之外。更有開示念佛三昧
諸文。如小彌陀經。唐譯小彌陀經。坐禪三昧經。大集
賢護經。鼓音聲王等經。亦無不發揮切摯。要皆不出
定慧二義。無出七經外者。而小彌陀經。已備見上文。
故不復具述云。
眾生心念有三。一曰善念。二曰惡念。三曰雜念。而總
名妄念。所謂見思惑者。此三念也。所謂生滅心者。此
三念也。所謂六根六塵者。此三念也。所謂業障。及輪
迴根本者。此三念也。下根眾生。多蓄惡念。中根眾生。
多蓄雜念。上根眾生。多蓄善念。而亦不免惡雜諸念。
若下根眾生。或終身未嘗有一念之善。或且以惡雜
諸念為義所當有之正念。千差萬別。不可勝窮也。眾
生蓄念純善者。萬中無一。且不知出世之勝因。真如
之至善。縱有微善。終為惡雜所擾。仍歸生滅。故與惡
雜二事。同名妄念也。又真如實際。必以此心自能作
主為根本。禪宗如是。淨宗亦如是。苟非如是。則定非
實定。慧亦非實慧矣。修淨業者。方念佛時。心所憶念
惟當在佛。如仍雜餘念。是名雖念佛。實非念佛。其心
<pb n="67"/>
不專一。及不能自主可知。心既不能自主。遂致不能
專一。則念佛之外。雖別涉善念。亦當與惡雜諸念同
名妄念。乃自然之理。其過在念不專一。心不自主。非
善之為過。仍此心之自為過焉而已。心當念佛。而心
不在佛。即心當念善。而心不在善可知。即推之萬事
萬物之得失。亦無不可知。此至道之微言。真如之實
際。亦即誠偽之大防。而眾生下愚。幾索解人不得。其
可哀矣。先佛之為教。專在祛除妄念。以為出世之資。
及至善之本。故所示祛妄之法。不可勝計。而惟以念
佛三昧為至精至卓。念佛三昧者。秉真念以祛妄念。
妄念既盡。真念獨存。諸念既盡。惟阿彌陀佛一念獨
存。然後乃成三昧。三昧者。華言正定。所謂一心不亂。
所謂禪定。是也。既證三昧已。以云出世。則往生淨土。
圓超上品。以云處世。則諸惡淨盡。至善日增。故念佛
三昧。囊括一切三昧。實兼出世處世之大本大原。而
下愚不察。亦可哀矣。已證三昧。乃契真如。已證三昧。
乃止至善。已證三昧。乃能決定往生。解脫分段生死。
已證三昧。乃能轉凡入聖。忽超世出世間。而下愚不
察。轉以謗佛為古今通義。通儒不察。轉以謗佛為門
戶標準。禪宗亦不察。轉以念佛為依附影響。且藐視
諸佛第一三昧。以自是其虗誑之愚。亦可哀矣。
念佛三昧有二等。第一曰根本三昧。第二曰究竟三
昧。學者閉關念佛。必念至一塵不染。萬緣俱寂。心中
惟存四字佛號。雖強覓妄念。亦了不可得。然後得為
一心不亂。既證一心不亂。然後謂之根本三昧。根本
三昧。即上文所謂實定也。學者既證根本三昧。復進
修不已。且嘗預發見性之願。然後圓覺妙心。廓然開
悟。明自本心。見自本性。乃得謂之究竟三昧。究竟三
昧。即上文所謂實慧也。既證根本三昧。則阿彌陀佛。
十方諸佛。及極樂世界一切依正莊嚴。無不普現目
前。一切宮室牆壁。山川林麓。皆不能障礙。極樂此界
悉訴合為一。古經如般舟三昧。及華嚴諸典所陳。今
驗如省一大師所證者。是也。既證究竟三昧。則面見
彌陀。親聞說法。諸經法門。靡不通解。智慧辯才。終不
斷絕。即得諸佛一切智慧。古經如文殊般若。及大般
若諸典所陳。今驗如澍庵大師所證者。是也。夫念佛
之體用。內在祛除偽妄。外在決定往生。今已證實定。
則妄心淨盡。已操臨終往生之符。根基已建。有進無
退。是為三昧之要領。念佛之禎祥。故以第一三昧為
根本三昧也。既證實定。復進修不已。則由定發慧。乃
一切三昧自然之次第。既能見自本性。自然妙契真
如。上同佛慧。是為三昧之止境。念佛之極功。故以第
二三昧為究竟三昧也。然行人必開關禁語。專心修
習。都攝六根。淨念相繼。乃得圓證根本三昧。已證根
本三昧。復進修不已。乃得進證究竟三昧。如已證根
本三昧。不復進修。亦必滯於半途。不能進證究竟。如
省一大師。以未通教典向上之誨。既獲實定。輙不復
進修。今稽其所證。殊無向上之效。惟澍庵大師。關期
既長。且秉志堅勁。故兼獲定慧。竟證三昧之全。其所
持誦。雖屬大悲陀羅尼。而證驗之功。與念佛無差別
也。蓋諸佛之於眾生。雖慈悲無量。仍必待眾生之自
修不懈。乃能彌進彌上。若修持之方有所未盡。諸佛
亦不能強拽使前。此則學道自然之徵驗。不易之通
途。非空談般若者。所能欺飾也。元明以來。淨宗諸大
師。亦嘗上考古經。而不能下徵今驗。故於二等三昧
之名實次第。皆無所發明。今余綜核古今。且據所親
驗者。敬出此義。以餉真修實證之徒。此固先佛已陳
之絕詣。省澍兩師既證之實功。非余一己私智所能
創闢也。今流俗講師畏難苟安。頗以閉關念佛為諱。
惟願優游持名。以冀徼幸往生。下愚無識。一唱百和。
已習為故常。致現證三昧一宗。幾成絕學。此淨業之
深憂也。然上根豪傑之士。決不致為流俗所惑。因悉
白所知。別述新法。以為天下後世告。心慕至道者。諒
<pb n="68"/>
必有以自處矣。
閉關念佛。亦曰專念法門。般舟三昧及文殊般若諸
經。所示詳矣。論者或以為本經獨無專念之法。是殊
不然。本經第十六章所謂一向專念阿彌陀佛。即平
日定散二課念佛之法。第十九章所謂眾生在此五
濁惡世。精進一日一夜。及十日十夜。即閉關專念之
法也。如非閉關專念。尚何精進。尚何十日十夜之有。
忘庸不察。乃疑本經無專念之法。鹵莽甚矣。修淨業
者。如惟依定散二課念佛。以冀徼幸往生。則專念之
法。不足持贈。如有志向上。必欲真修實證二種三昧。
具握往生見性之符。則閉關專念之法。固有不可不
亟講者。近世雲栖大師。不知現證三昧。必待閉關專
念。乃奏實效。復不知流俗閉關之無法。致滋謬妄。乃
轉以閉關念佛為譏病。其理殊不可解。以中興淨土
之宗師。而所見如此。使專念之訣幾無定論。現證三
昧。幾成絕學。致淨土一宗。愈趨愈下。無足怪矣。專念
之法。為說雖繁。實則行所無事而已。如不能行所無
事。必且無事生事。尤非余之所敢知矣。所謂新法者。
有五要。有五戒。五要者。一曰擇地。二曰擇人。三曰預
約。曰曰刻期。五曰儀軌。五戒者。一曰禁語。二曰屏事。
三曰持齋。四曰謝客。五曰防退。而無上綱要。不過一
事。一事者。舍飲食便溺臥寐三事外。口惟誦佛。誦不
得住。心惟憶佛。憶不得住。耳惟聽佛。聽不得住。飲食
便溺時。口雖不得誦佛。心中未嘗不可憶佛。既臥亦
然。及寐乃已。已醒復續。此專念之定法也。口不誦佛。
是為外斷。心不憶佛。是為內斷。外斷猶有不得已時。
如有內斷。是心不在佛矣。心不在佛。尚何專念之有。
凡修念佛三昧者。雖屏絕外緣。專心持誦。胸中妄念。
猶紛至沓來。瀾翻不已。如先將以怠惰。不能制心一
處。則一心之效。愈難妄冀。此學道者。所以必貴精進
也。擇地之法。當以叢林古剎。及僻靜園林。為得所。必
外遠市囂。內絕賓客。始免解說之煩。行道之室。當以
三楹獨院為率。三楹中。以西一楹為供佛之室。以東
一楹為行人臥室。以中一楹庋置雜物。或為從人之
臥室。供佛室內。宜懸西方三聖畫像一軸。或惟供阿
彌陀佛金像一軀。像必東向。像前案上。惟設香鑪一。
案前惟設蒲團一。行人設坐。必倚東壁。坐必西向。供
佛室內。像座香鑪蒲團之外。別無餘物。所以淨心目。
絕外緣也。臥室內。惟置臥榻衾枕。及必用衣服。筆墨
紙硯茶具。行廁虎子之屬。一切典籍玩器。皆屏棄不
設。亦所以絕外緣也。如不用行廁。便溺宜在院內。去
佛室僻遠之所。埽除宜有定時。以免妄人喧競。院外
總門。當使執役之人自外下鑰。非送飲食盥湯之屬。
不得妄開。舍執役一人之外。亦不得使他人闌入。每
日開門。惟當以四度為準。餘非有意外要事。亦不得
妄開。此閉關之宗要也。葢專念之法。以謝客禁語為
第一善計。門不下鑰。或致外人闌入。行人既因禁語
不能醻對。必致啟人怪詫。內亦自增煩惱。故尤不可
不慎也。擇人之說有二。一曰護關之人。二曰服役之
人。護關之人。無非親友同志。惟屬其屏絕外人。不得
闌入關室。及禁絕附近之喧競。餘無他事也。然亦必
得篤實之人。乃無忘忽之慮。如因忘忽致增意外之
擾。亦鉅患也。服役之人。多則二人。少則一人。必誠樸
可倚。始終如一者。乃可託之。事後之犒。尤不可少。其
事不過刻期傳送飲食盥湯。暨遞送衣服溺器。及事
過下鑰等數端。無所謂勞瘁也。然或值謬妄小人。飲
食不以時至。致飢不得食。渴不得飲。或忘失下鑰。使
外人闌入。無故釀成煩惱。亦鉅患也。如有意外之事。
必須使令者。當寫簡付之。此筆墨之所以設也。如行
人膽怯。不能獨居靜室。即使其人傍晚入關。在外室
伴宿亦可。特意外之擾。或不能免。總宜以獨居為是
耳。預約之說有四。凡閉關之人。如別無罣礙。固屬勝
緣。其餘無論沙門白衣。凡有父母師長者。如關期之
<pb n="69"/>
內。值其危疾。即無不破期出關之理。或行人自染危
疾。及適遇意外之事。亦有不得不出關者。行人當入
關之前。即宜預屬家人及護關之人。設遇意外。必當
如某人某事。方得寄書專請出關。其餘無論何事。皆
不得張皇妄請。無理取閙。此一事也。行人在關。惟當
一心念佛。決無僂指計日之理。如已證一心。則心無
他念。固不知出關為何日。即未證一心。為日太久。亦
必不記出關之期。此當於入關前。先屬服役之人。俟
關期既滿之次日。即書一簡請行人出關。庶無計日
之憧擾。此又一事也。外門必終日下鑰。始免外人之
闌入。護關及服役之人。必終日不離。乃能防範意外
之擾。此又一事也。他如飲食必須刻時傳送。不得或
早或晚。便溺必須刻時掃除。不得或勤或惰。亦一事
也。蓋行人既已禁語。即不能復涉外緣。如非預定約
束。必致臨時侜張。不可理解。執役之人。固多下愚。更
尟篤實。事前諄諄告誡。事後不吝犒勞。其信受奉行。
猶不敢必。如行人不知告誡。徑以冐昧從事。則此輩
之懈惰荒唐。必更不可問。不預則廢。小事且然。況禁
語念佛欲證三昧之大事乎。刻期之法。亦有數端。一
曰小期。二曰大期。小期。為試修三昧者設。大期。為正
修三昧者設也。專念之法。尤以刻期為樞要。初學如
不知閉關之法。慮有差誤。不妨先刻小期以習之。修
習既熟。然後再刻大期。庶無疑滯。小期少則十曰。多
則二三十日不等。若大期。則當以百二十日為定程。
以為期太長。必有嚴寒溽暑之虞。為期稍短。復不足
為現證之地也。百二十日長期。或在春夏之際。或在
秋冬之際。春夏當以正二三四。或二三四五。四月為
節。秋冬當以七八九十。或八九十十一。四月為節。過
此則已及嚴寒溽暑。關房之內。既不得裸袒向佛。亦
不便圍鑪熾炭。多滋外擾。故必宜以此兩期為定也。
且行人色身亦有強弱。如體弱之人。持誦至百二十
日之久。已不免有氣羸之弊。正可藉嚴寒溽暑二時。
以培體氣。以息精神。以為後期勇猛精進之地。如不
解此義。勢必進銳退速。轉非修習之誠矣。顧此特為
中人以下。及外緣不備者立說。若上根求道之士。不
顧身命。不問寒暑。勇猛直前。決無退惰。誓必以現證
為期者。亦未必無人。近世如澍庵大師。正居此等。此
則非尋常刻期所能限制。中下等輩所能測量。惟在
行人之自審而已。儀軌有二。一曰迴向發願。二曰執
持勿失。發願之義。復有通有別。懺悔求生淨土。及發
菩提大心等願。古人所已言者。為通例。行人自發之
願。為別例。心苟肫切。無論為通為別。皆能如願以償。
如非肫切。雖有別願。亦屬空言無補。且自發別願者。
必先通教典。俾所發之願。無不與正覺相應。始免流
弊。若不通教義。妄發不宜發之願。轉不如惟以通願
迴向為得矣。考通願之外。如發別願。惟為父母懺罪
求福。深合教義。多能克果。其餘皆當以通願為主。若
懷挾謬妄。或妄冀神通。及前知之屬。即為波旬說。正
行人之大戒。不可不慎也。通願之文。博而精者。有雲
栖大師之西方發願文。約而精者。有大慈菩薩之念
佛發願偈。專念迴向。當以願文為主。行人入關之第
一日。先以黃紙莊書願文。焚香禮佛已。即於佛前火
化。然後如上文所列平常定課之儀。先誦本師釋迦
牟尼佛。以次至清淨大海眾菩薩而止。乃復口誦願
文一徧。即退坐念佛。自此後。百二十日內。每日惟專
念阿彌陀佛四字名號。不復再縈他念他事。直至出
關而後已。此閉關專念第一日發願之儀軌也。西方
願文。義意精贍。凡懺業求生。發菩提心。及現證根本
究竟二種三昧諸義。已無所不具。如行人入關專念。
用此文迴向時。但於文內當加被我句下。刪去願禪
觀之中夢寐之際二句九字。別增伏願百二十日關
期之內。徑獲一心。遂證三昧。下接得見阿彌陀佛云
云。即於閉關專念所蘄請者。亦無所不備。第欲修專
<pb n="70"/>
念法門。必先取此文講習嫻熟。然後文中所願。即我
心所願。果能執持毋失。自然馴至感通。若不解其義
意之精。即與無願無異。不可不知也。然此猶為能通
文字者言之。若不通文義之人。但知有專念現證之
法。入關時。止宜禮佛默禱。惟求一心不亂。及當面見
佛。則他義亦無所不包。不必執著願文也。蓋閉關之
法。惟以決志專念為第一義。餘皆不免為第二義。此
又不可不知也。念佛三昧。乃出世至道之第一事。閉
關專念以期現證。又為念佛之第一法。既曰專念。惟
在執持勿失已爾。無他儀軌也。然執持勿失。精義至
多。則又有無儀軌之儀軌在焉。是故飲食時。口不能
誦佛。心中仍念佛不斷。即儀軌也。便溺時。口不必誦
佛。心中仍念佛不斷。亦儀軌也。上牀就臥時。口不必
誦佛。心中亦念佛不斷。亦儀軌也。舍此三事外。心口
之間。無不念佛之地。亦儀軌也。佛室之內。惟行人一
人得入。雖執役之人亦不得入。亦儀軌也。坐時。無論
跏趺。無論平坐。皆無不可。惟不得以傾側忘敬。亦儀
軌也。坐倦不妨經行佛前。然當緩步安詳。亦不得以
踔厲忘敬。亦儀軌也。在佛室不得短衣。亦儀軌也。夜
臥惟解長衣。不得竝去裏衣褻衣。亦儀軌也。早則五
更即起。遲則黎明即起。好睡者。無妨早眠。不得遲起。
亦儀軌也。白晝不得臥寐。亦儀軌也。入關以前。當沐
浴更衣以示潔。關期之內。不得再以洗浴廢事。亦儀
軌也。關期之內。不得以觀書消遣。不得流連外庭臥
室以消遣。亦儀軌也。關期之內。非有要事書簡付外。
不得以寫字消遣。亦儀軌也。關期之內。除第一日焚
香禮佛化願文。及期滿焚香禮佛始退外。餘惟每日
早起入關室時。禮佛一次。餘時禮佛雖無定次。皆不
必焚香。亦儀軌也。平時定課念佛。皆當持珠記數。閉
關專念。不得再以持珠記數。致增外擾。亦儀軌也。此
皆無儀軌之儀軌也。佛之所以屬望眾生者。惟在一
心不亂。眾生所以閉關念佛者。亦惟在悉屏外緣以
冀庶幾得證一心不亂。此專念之第一義也。若不知
此義。或以禮佛為敬。而不知以專念為敬。或以洗沐
為潔。而不知以專念為潔。則上違先佛之遺教。下背
專念之真修。已負執事廢理之愆。若號稱閉關。而不
肯謝客。不肯禁語。是直以專念良法為游戲之具。尤
不足與議矣。此又專念中之弘綱巨恉也。所謂禁語
者。人關以後。此口舍念佛外。不得復作他語也。所謂
禁事者。入關以後。此身舍念佛外。不得復營他事也。
所謂持齋者。入關以後。食皆純素。不得少雜葷酒也。
此則專為白衣言之。若比丘二眾。固已持齋於平日
矣。比丘平日如不能持齋戒殺。悉屏葷酒。是已破先
佛之根本大戒。已不得預沙門之列。其必不能專誠
念佛可知。不足與辯也。所謂謝客者。入關以後。舍執
役人外。不得復見一客也。所謂退墮者。入關以後。舍
父母師長忽染危疾。及自身危疾。意外禍患外。不得
無故出關也。蓋刻期若干日。行人當入關之初。發願
之際。既已上陳佛前矣。危疾禍患。未必適遇。則無故
出關。亦未必果有其事。是退墮之戒。幾同虗設矣。不
知佛法之神力。不可思議。眾生之業力。亦不可思議。
以余所見。有號稱專念。而不勝其心業之煩惱。假託
小事以出關者。有不勝其心業之煩惱。徑背護持及
執役之人。逃遁以出關者。無事生事。自欺欺佛。委學
道之奇方。貽流俗之謗議如此。則退墮之戒。烏得以
為虗設哉。烏呼。不學之科第。尸位之公卿。薄福眾生。
猶不能強致。矧轉凡入聖之良法。法界中之第一三
昧。詎可以忽突從事哉。眾生果能證此三昧。固已優
入聖流。永無退墮。即如法專念。不肯怠惰。得終一期。
其懺除宿業。裨益心性之實。亦已不可思議。此退墮
之戒。所以不得不悽愴往復。諄切言之也。以上五要
五戒。總名專念十法。是為真修實證念佛三昧之正
訣。本此訣以專念。猶不能獲一心。證三昧者。有之矣。
<pb n="71"/>
若不知此訣。惟隨流俗念法。或頗聞此訣。而心業深
厚。別持謬妄之見。視為弁髦。仍從流俗之念法。以為
得計。則從古至今。未有能證三昧者也。依正訣。勵真
修。一期未得現證。猶可續訂後期。果能終身不懈。必
有現證之日。如自安謬妄。蔑棄正訣。既悖佛心。復違
教典。而猶欲一心不亂。妄冀見佛。是無異緣木求魚
戴盆望天矣。胡可得哉。胡可得哉。然教典昭昭。毫無
疑義。乃千餘年來。立說諸前輩。皆勤求理觀。不務事
修。使先佛之聖法幾成絕詣。其能依訣真修實證者。
舍省一大師外。竟未見有第二人。蓋非真修實證之
果難。實依解起行之不易遘。并知此良法正訣者。亦
寥寥無幾焉爾。上根[踮-占+(共-八+(人*人))]實之徒。烏可不詳事考鏡。自
定從違哉。
閉關念佛蘄證三昧。首在一心專念。乃能漸證一心。
非優游魚雅。與妄念相纏者。所能企及也。一心專念
之法。外則屏絕諸緣。內則精心果力。心口之間。把定
佛名。字字不懈。乃得謂之專念。乃得謂之執持。若口
誦佛名。心馳八極。未具執持之真修。烏能證一心之
實效。所謂道力終勝業力者。蓋為真能執持者言。非
為不能執持者言也。苟未具執持之要。即悉屏外緣。
亦何益哉。眾生當平居閱歷外緣時。畢生與妄念相
依。反覺此心宴然。似無妄念。及閉關專念。則妄念之
來。或如飆馳霆震。或如悽管繁弦。或如繭剝千絲。或
如沙延萬里。卑則欲障。高則理障。駮則無理取閙。種
種諸障。綜其大要。中理之念。不過十三。非理之念。不
止十三。非理非非理之念。復不止十之三四。行人值
此。當知所謂生滅心者即此。所謂見思惑者即此。此
輩正我生死之淵源。輪迴之根本。造化之所以牢籠
我者以此。鬼神之所以闚測我者亦以此。此皆偽我。
非真我也。不但惡雜諸念。為謬妄之尤。即所謂善念。
亦謬妄之尤。何也。至道之要。惟在妙契真如。由我作
主。非淨除妄念。不能一心不亂。非一心不亂。不能妙
契真如。非妙契真如。不能本性以起用。由我作主。果
能本性起用。由我作主。然後善無不存。乃真行善。惡
無不絕。乃真止惡。心如太虗。一塵不染。造化雖神。不
足牢籠。鬼神雖幽。莫能闚測。十方諸佛。皆我故人。三
藏教典。皆我陳語。五宗公案。皆我鄉談。迴憶故我。不
值一噱已。此皆證道之至言。亦學道之實事也。行人
果能先通此理。先知此事。然後知專念之鵠。舍阿彌
陀佛四字之外。罔非妄念。心知其妄。且勤事修。自然
偽我潛消。真我日顯矣。所謂事修者非他。仍此一心
執持毫不放舍之念法而已。一心之境。此口在佛。此
心在佛。形神寤寐。無不是佛。乃得有進無退。必成三
昧。如不知此義。或心恨妄念。激昂忼慨。力逐使行。無
行期也。或心畏妄念。痛哭流涕。虔禱使去。無去志也。
烏呼。悉屏外緣。執持之難猶若此。彼不屏外緣。與阿
彌陀佛若以淡漠相遭者。其所獲當何如哉。近世學
道之人。非謬妄不經。即波旬之說。其智不足以知此。
其仁遂亦不足以任此。諸佛所憐憫者。正在此輩。故
余不憚煩言。再三申警。葛藤無已。不知血性男子。出
世至人。果以為何如也。
先哲論念佛三昧者。厥誤有十。十誤具存。適為真修
實證之害。不可不察也。十誤者。一七日刻期之誤。二
不坐不睡之誤。三高聲念佛之誤。四事持理持之誤。
五參究念佛之誤。六集眾念佛之誤。七執著觀想之
誤。八執著事懺之誤。九因陋就簡之誤。十避難趨易
之誤也。秦譯小彌陀經曰。若有善男子善女人。聞說
阿彌陀佛。執持名號。若一日若二日。若三日。若四日。
若五日。若六日。若七日。一心不亂。其人臨命終時云
云。唐譯小彌陀經曰。若有淨信諸善男子。或善女人
得聞如是無量壽佛無量無邊不可思議功德名號。
極樂世界功德莊嚴。聞已思惟。若一日夜。或二。或三。
或四。或五。或六。或七。繫念不亂。是善男子或善女人。
<pb n="72"/>
臨命終時云云。此兩經之原文也。秦譯之義。當以執
持名號為一句。以若一日若二日直至一心不亂。自
為一句。唐譯之義。當以聞已思惟為一句。以若一日
夜或二或三直至繫念不亂。自為一句。其意謂行人
念佛。如能念至一日一心不亂。或遠至七日一心不
亂。即可操他日往生之券。其人臨命終時。即心不顛
倒。徑遂往生爾。一日至七日。乃念佛一心不亂獲定
之期。非念佛一日或至七日。即可一心不亂。即可遂
獲實定也。秦譯之義如此。唐譯之義亦如此。其文本
無奧衍。亦無差謬。而博如雲栖之疏鈔。精如靈峰之
要解。無不誤以獲定之期。為閉關專念之期。以是行
人遂有念佛打七之說。不知決無此理。亦無此事。非
先佛經文之誤。實後世解詁之疏。而舉世夢夢。莫不
奉為典要。不可解也。夫念佛三昧。乃先佛至圓至頓
專修定慧。以解脫生死之極功也。以至圓至頓之極
功。而以為七日可證。有是理乎。徧考傳記。固未嘗見
一人念佛七日即證三昧者。既未嘗見一人之徵驗。
而以為果有其事可乎。蓋眾生以沈淪生死之故。歷
無量劫。乃有今日。惟其未具出世之定慧。乃有沈淪。
惟其沈淪。乃有生死。故眾生無論富貴。無論貧賤。無
論智愚賢不肖。既有生死。即具宿業。既尟定慧。即具
現業。宿現諸業。雖有厚薄之分。決無純淨之理。現業
之累。苟具賢智。猶可以懺悔解免。非賢非智之倫。已
不可期。其餘更不足論。今乃以念佛專修。僅至一二
百日。即獲一心。即證三昧。既懺宿現諸業。復操往生
之券。非至圓至頓。何能臻此。所謂圓頓者。謂苟具真
修。決能實證云爾。非謂念佛七日。即可收實證之效
也。如謂念佛七日。即可收實證之效。則大地眾生。數
千百年之內。幾無一人無此七日之暇。是大地眾生。
但有此七日功夫。即無不立證念佛三昧。即無不超
然於生死之外矣。豈不異哉。所謂念佛三昧者。內則
一心不亂。外則并見西方三聖。十方諸佛。及極樂此
土訴合為一。如省一大師所證者。是也。所謂一心不
亂。謂此心惟有阿彌陀佛。其餘諸念。纖毫不存。是也。
所證如此。是為實定。是為根本三昧。根本三昧。已決
非七日所能遽證。無論究竟三昧矣。以余所見。由專
念而證實定者。僅有省一大師一人。其徑證究竟三
昧。由定發慧者。惟澍庵大師一人而已。澍公專念至
三年之久。余更未嘗面加參叩。故其證入之期。不敢
輙定。若省公則以童真出家。無纖毫之過。猶必專念
至兩期之久。乃證根本三昧。若余所親歷。更專念至
三期之久。自揣所證。僅得一日一心。而所見諸佛光
相。猶未能真切。并根本三昧。亦未敢遽承。則其難可
知。學道之徒。決不敢大言欺世。以自誤誤人。以此知
念佛七日即證一心。決非經文之本義。亦非人世所
宜有。雖獲罪雲栖諸老。亦不敢辭。惟在後學之自審
而已。世有決真修實證之志者。惟當依新定百二十
日之長期。閉關專念。庶幾猶有實證之日。如謂不然。
則非余之所敢知已。此七日刻期之誤也。昔有修般
舟三昧者。執不坐不睡之文。未及兩月。雨腿胕腫。病
不能興。竟破期出關。不能卒業。余參省公時。嘗以此
義為質。省公曰。專修念佛三昧。惟在悉屏諸念。漸證
一心。果證一心。則精神壯健。自然不困。決不欲睡。自
然不飢。決不欲食。余昔在關所證。其效如此。乃先得
一心。然後自然不睡。非未得一心。先以不睡強制。遂
可徑證一心也。余昔在關。既得一心時。雖腹內不飢。
心不欲食。而每值飯來。必強食少許。恐不食太久。轉
致人怪詫也。省公之言如此。則妄執不坐不睡之文。
以強求三昧者。其謬可知。然非此等開示。旦不知不
睡之效。實在已證一心之後。其說之精切如此。實足
為後世法程。學道者。如妄執舊說。先自戕賊。是則格
致未精。自貽伊戚。非舊說之咎。此不坐不睡之誤也。
唐人紫閣法師。謂高聲念佛。易得三昧。余昔頗信其
<pb n="73"/>
說。閉關兩期。皆以高聲持誦。而心亂彌甚。及第三期。
深求其故。乃知不亂之實。惟在安詳專念。不在高聲。
高聲持誦。必致心逐神馳。轉非善計。以此低聲詳念。
僅使耳聞。乃得漸有證入。而兩期二百餘日。晝夜聲
喧。竟致氣虗之病。以此知紫閣之說。乃叢林念佛之
陋習。非期證三昧之真修。如深信其說。且轉滋流弊。
此高聲念佛之誤也。靈峰小彌陀經要解曰。執持則
念念憶佛名號。然有事持理持。事持者。信有西方阿
彌陀佛。而未達是心作佛。是心是佛。但以決志願求
生故。如子憶母。無時暫忘。理持者。信有西方阿彌陀
佛。是我心具。是我心造。即以自心所具所造洪名。為
繫心之境。令不暫忘也。今按先佛淨宗遺教。惟有專
心持念之誨。專心持念。惟在事特。別無所謂理持也。
後世說經之徒。或內讋禪那。或外博教典。惟恐淨業
之不玄不妙。每強生枝節。競進葛藤。如雲栖之疏鈔。
靈峰之要解。皆窮高極深。惟恐不得當者。是也。不知
淨土之要。專在事修。無取理觀。果能進證二種三昧。
其窮高極深。且兼攝法界一切三昧。斷非諸宗所能
及。何也。以定慧并圓。且操往生之劵故也。禪宗所長。
惟在證悟。證悟之後。猶當埽除現業流識。甫能上事
諸佛。解脫生死。若現業流識一毫未淨。解脫生死。猶
不敢必。淨宗則果證二種三昧。固已現生近事諸佛。
亦獲證悟。亦決往生。其能兼得禪宗所長可知。禪宗
且然。其能冠冕諸宗之三昧。亦可知。然此等實證。皆
自事修專念中來。決非空談玄妙者所能及。玄妙猶
無取空談。更何事持理持之有。如必以理持為玄妙。
則少通數卷教典者。皆能稱述。尤不足異。然則上企
三昧者。惟在決志真修。以期實證而已。空談博辯。果
何益哉。此事持理持之誤也。二種三昧。皆以一心不
亂為權輿。然必先具根本三昧。乃得進證究竟三昧。
世所謂百尺竿頭再進一步。是也。二種三昧。次第秩
然。不容紊亂。諸經具在。可覆按也。雲栖大師未能會
通遺教。不知念佛三昧有定慧之別。輙以持名念佛
所證之一心。為事一心。以參究念佛所證之一心。為
理一心。雖先佛遺教。絕無參究念佛之說。亦在所不
顧。不知何意也。且禪宗參究話頭。數逾恒沙。亦何取
強易念佛為參究。淨宗念佛。本無疑義。今因參究念
佛。轉生疑義。詎非枝節。且以參究念佛為理。是以持
名念佛為非理矣。先佛所謂念佛之理。決不如此。諸
經具在。亦可覆按。無取空談也。又參究念佛。雖獲一
心。仍不能外見諸佛。及極樂淨土。心淨土淨。然後得
為念佛三昧。今既不然。尚何一心。尚何三昧之有。蓋
大師本以參究念佛。得破本參。故執著枝節之舊法。
毅然不讓。不知其說不足增益禪宗。適足破壞淨業。
且使先佛所示二種三昧之正宗。皆湮沒無傳。非細
故也。二種三昧之別。已詳見上文。而參究之非。尤不
容不辯。此參究念佛之誤也。修念佛三昧者。必外絕
諸緣。然後能內證一心。必內證一心。然後能外見淨
土。及一切諸佛。此專念之法。所以必當以禁語屏事
為首務也。集眾念佛。乃叢林之儀軌。非專修三昧者
所尚。尤妄者。至男女淆雜。反致譏嫌。實非細故。如不
通世故。率意招邀。決無絲粟之實功。且來意外之煩
惱。亦可惜已。此集眾念佛之誤也。淨土行人如蘄轉
凡入聖。當以閉關持名為第一義。如誤執觀想。以期
見佛。且不知有邪觀之虞。其惑彌甚。蓋持名既證三
昧。則諸佛現前。淨土此方訢合為一。心淨則土淨。乃
持名之實效。亦何必別事觀想。反招邪觀。如不解此
義。是持名念佛之全體大用。猶未具真知灼見。即妄
事觀想。亦決無所得矣。一門深入。乃學道之正宗。行
證之要訣。若朝三暮四。烏足以語至道哉。此執著觀
想之誤也。念佛之實功。一心不亂而已。苟證一心。是
為實定。以云出世。則先後現證二種三昧。決定上品
上生。翛然於生死萬物之表。以云經世。則諸惡電埽。
<pb n="74"/>
眾善雲屯。高據孔門之四科。兼獲叔孫氏之三不朽。
名臣循吏。皆其緒餘。無待勉強。以云神僊。則立致決
定沖舉。深通生死之故者。且無所用其沖舉焉。蓋見
思既盡。則無明塵沙諸惑。亦勢必循敘漸盡。非如此。
不足以證究竟三昧也。然欲兼證此等三昧。舍閉關
專念之法。別無謬巧。而愚者不察。乃別務事懺。反昧
真修。且或誤以事懺為真修。詎非笑柄。此深悉定慧
淵源者。所以每見淨土懺願諸儀。未嘗不慨然太息
也。然則期證三昧者。亦惟閉關專念而已。他不足道
也。此執著事懺之誤也。欲通念佛之綱宗。必先具通
禪那。教。律。祕密。諸家之綱宗。必先具通經世聖人四
科三不朽之綱宗。必先具通格物致知之綱宗。然此
數端。非首以讀書。次以親師取友者。決不可得。非力
除門戶之邪見者。決不可得。非先具兼善之志者。亦
決不可得。如惟據尋常講師之一論一說。及儒家神
僊家之空談排斥。鮮有不受其惑者。蓋雖淨宗諸家
書。其淺陋者。亦或不可偏信。其他可知。此融會貫通
之所以為難。因陋就簡之所以不可不慎也。然則苟
欲入此保社。豈門戶之瞀儒。無知之僧道。及甘食悅
色全軀保妻子之徒。所得與哉。此因陋就簡之誤也。
念佛三昧。諸家三昧之冠冕也。惟其兼綜經世出世
之長。故得為諸家三昧之冠冕。以冠冕諸家之三昧。
流俗乃欲以輕心掉之。常法持之。以冀徵驗。可乎。上
文專念法門。乃余徧考先佛之教典。親覩真修實證
之至人。且嘗身歷真修實證之得失。乃敢不避譏嫌。
具陳所見。蓋願普告天下後世之志士仁人。且冀徧
息天下萬世之邪教詖行。實徧質諸佛不惑之說也。
然苟無其人。道不虗行。自念衰病日侵。尚嬰世網。不
復能進證三昧之極功。深以自愧。若其說之精切著
明。則固有不容易者。斯世果有兼通經世出世之豪
傑。當知超脫分段生死。以轉凡入聖。舍此別無盡善
之方。庶幾勉力真修。進圖現證三昧。既足師表人天。
亦可悉備六度萬行。普拯含靈。且適為鄙說之顯證。
如不察區區悲憫之衷。惟欲以避難就易之方妄希
三昧。或不能上考古經。下徵今驗。別事空談。反疏實
義。俾現證之傳不顯於世。以自誤誤人。則載胥及溺。
亦末如之何已。余舊作念佛頓漸偈曰。修漸不修頓。
無由證三昧。業力仍糾纏。道力不難退。修頓亦修漸。
殺敵期致果。[踮-占+(共-八+(人*人))]實廢空談。諸佛皆印可。頓漸兩不修。
安愚無善計。不解超輪迴。終受三途制。頓漸兩俱修。
見佛亦見性。現為人天師。終歸無上乘。此念佛頓漸
之分。亦避難趨易之得失也。十誤之說如此。雖本經
之贅言。實法界之了義。即見斥於出世之先哲。亦所
不辭。非好辯也。不得已也。
舊作省一大師傳曰。省一大師。名失考。俗姓高氏。揚
州江都人。世為農家。至大師尤端慤。年十二。執母喪。
哀毀不已。意謂人不可無母。無母且不可為人。由是
發出世想。而以父阻不果行。及年十九。父亦沒。及投
天峰寺薙染。旋受具戒於揚州天寧寺。其幼時。嘗聞
人言。凡出家者。悉登上果。意深悅之。及已出家。屢求
修持之法。無知者。久之。始聞淨土之學於焦山僧。輙
自立課程。專志持名不輟。又數年。復有告以刻期求
證念佛三昧者。大師乃喜曰。必如此。乃稱圓頓。不然。
且[鬱-山+止][鬱-山+止]畢世。奚為也。遂發願閉關念佛百二十日。期
現證三昧。已入關。妄念紛乘。瀾翻不止。期已滿。無所
得。師大恨。規再舉。誓必得乃已。又數年。復掩關於揚
州。初念時。雜妄如故。至五十日猶未已。師大戚。彌加
懇摯。如是者二十餘日。返觀心境。覺情識破壞。妄念
漸息。意乃稍慰。又久之。覺妄念之擾。日不過三五至。
即見阿彌陀佛卓立空際。金容炳然。莊嚴微妙。不可
名狀。師禮拜已。私念曰。佛已在前。溷溺臥寐皆不便。
奈何。已而灑然曰。父母於子。猶不以汙穢為嫌。況佛
哉。由是勇猛精進。持誦益虔。又久之。心境廓然。與太
<pb n="75"/>
虗同。善念惡念。及細微雜念。纖毫不存。動靜如一。心
口之際。惟餘佛名。欲求妄念。亦了不可得。至是神氣
倍充。不復臥寐。亦無飢渴。食至則食。亦無所苦。外境
則光明洞徹。極樂此土。訢合為一。所居之室。牆壁皆
隱。諸佛菩薩充滿大空。金地蓮池七寶行樹。及空際
地上宮室樓臺。目力所屆。多不勝數。所行坐處。境界
如一。光耀無間。亦不別晝夜。其超勝博麗。多淨土諸
經所未及。故不能徧識焉。一日方持誦間。見前有寶
蓮華二。華上天人。貌與諸菩薩同。而神似其父母。裁
一注視。其一人已緩步至前。果母也。欣然謂師曰。汝
以我故。發心出家。汝今證道。我與汝父亦以汝故。得
超生淨土。今奉佛飭。特來慰汝。師方起立。母止之曰。
佛正在前。不可以我故。擾汝定力。汝志已慰。他日淨
土好相見也。言已遂隱。再視寶蓮。則與大地眾華披
拂相糅。迷不知處所矣。自證三昧後。心境淨境。不變
不退。直至期滿出關乃已。師言。當在關時。心境寂然。
不知久暫。及既出。追溯其時。蓋不啻二十日云。師證
三昧時。年幾三十。後雖為無事道人。終日念佛繙經。
未嘗自怠。既老。眉髮俱白。而顏色溫潤。狀貌嶷然。有
參謁者。惟語以入道緣起。及所證境界。每戒人曰。認
真念佛。佛不汝欺也。又曰。苟證三昧。往生乃可必。然
不能閉關禁語。一心持誦。三昧無由證也。或以禪教
為問。輙謝不知。其教人絕無矯飾如此。故虗妄之徒
見師面。靡不爽然自失者。師年六十餘。嘗一主天寧
寺法席。旋謝去。光緒十一年四月六日。示寂於丹徒
竹林寺。塔在夾山之青龍麓。世壽七十有四。法臘五
十有五。贊曰。道力業力。不敵久矣。而世之治淨土者。
輒以散心持名。蘄脫生死。豈不異哉。余昔久聞大師
名。至光緒七年春。始得參禮於揚州淨慧寺。大師諄
諄勸導。意若以為可教者。余後雖頗依大師口訣以
自策。而所證微淺。不足仰嗣高躅。時用自愧。然於大
師所付屬者。服膺不忘。猶冀沒齒精進。必得一當以
相報。而大師已不及待矣。淨土一宗。自匡廬創制。迄
今幾千五百年。涉其藩者。不可勝計。而求如大師之
真修實證。垂範百世者。殊不多覯。蓋空言實踐之不
能相⿱卯貝如此。夫出世之學非他。[踮-占+(共-八+(人*人))]實之學也。法門之
要。無過淨土。淨土之要。無過掩關持名。現證三昧。徧
徵教乘。昭晰無疑。而歷古宗匠未嘗建議及此。實正
覺第一缺憾。今大師起而振之。陶冶法界之功。殆有
不可思議者。余輒不自外。遠徵事狀。證以所聞。敬為
傳以喻後學。海內修淨業者。苟不欲陷溺己靈。當視
此為標準焉。如謂不然。請質之釋迦彌陀。及十方諸
佛。他非所知也。今按大師所證者。為根本三昧。根本
三昧。所謂實定也。如已獲根本三昧。復事進修。則由
定發慧。必進證究竟三昧。惜大師不考教典。輒以此
為止境也。根本三昧。如禪宗之破本參。而定力尤深。
為益尤鉅。以惟破本參。僅得為證道之初基。其定甚
暫。亦不足徑超生死。念佛已證根本三昧。則內境先
已肅清。乃得心淨土淨。外見諸佛。及西方淨土。遂握
往生之符。視禪宗破參之徒。得失懸絕矣。是為今驗
之一。
舊作澍庵大師傳曰。澍庵大師。江南甘泉人。或曰儀
徵。莫能詳也。少時粗獷無賴。不持戒律。嘗居揚州禪
寺。以與飯頭相競。穢罵無禮。主僧怒。對眾訶譴之。且
曰如不速改。且夏楚出院。師憤恨。思所以讐主僧者。
中夜。忽自悔曰。若所為。縱能讐主僧。如鬼神何。已思
湔恥之術。惟在自修。而學道之方。自顧蔑如。於是輾
轉終夜。天且曙。忽悟曰。吾聞至心持大悲神呪者。無
不徹法源。證上果。吾雖無知。猶能誦此。奈何以無術
自阻邪。明日。謁主僧禮謝。自陳願閉關三年。專持神
呪。乞假靜室。且助衣食之費。主僧喜。從之。師遂移居
藏經閣。朝夕持誦不懈。胸懸一牌。書曰禁語。有登閣
者。欲與語。輒指牌以示。如是者。三年乃出。既出。則神
<pb n="76"/>
采頓殊。抑抑自下。見者皆敬異之。而莫測其所證云
何也。揚州俗好啜茶。茶社中。坐客恒滿。師亦不時往。
時海內方尚考證之學。客有析經籍疑義於師側者。
相詁難甚苦。師笑不語。客問故。師曰。卿曹所談。皆有
佚脫。何相難為。客請其說。師輙為客各誦所論書。且
誦且解。娓娓不已。客相顧駭服。由是師以博通典籍
名。士人從問經史者無虗日。久之。乃知師於內外方
策。九流百家。下逮小說短書。凡一切文字。不待目涉。
無不能暗誦者。輕薄少年或試詰以綺語書。師亦應
聲誦無疑。以是競傳神異。號稱聖僧。時儀徵阮文達
公。方予告家居。聞師名。試與語。師亦醻對不倦。文達
歎異之。謂師所證。超然於人天之表。非佔畢者所能
測云。咸豐紀元。師已老憊。猶時出應客。見少年遊戲
無節者。輒歎曰。後生不習正業。惟事嬉游。老僧且死。
不得見矣。不日災害將至。不知若輩何以自脫也。少
年或反脣相稽。復黯然不答。越二年。[(奧-釆+米)-大+ㄎ]匪陷揚州。師
示寂已逾年。其言乃驗。師晚年屏處。惟以寫經自課。
所書華嚴殘帙。余猶及見之。聞所書至多。揚州叢林
時有藏弆者。贊曰。大悲陀羅尼。威神赫奕。包舉法界。
於世出世間之學。無所不統。先民持誦者。證驗非一。
其本經所載良法美意。昭如日星。而流俗無識。不能
上考古文。下徵今驗。惟僅以為禳禍辟邪之具。謬矣。
大師以下劣凡夫。驟登聖域。迹其所獲。非見思惑盡。
圓證聲聞極果者。不能臻此。乃當時惟知其神。而不
知其所以神。卒未聞有聞風興起者。則信乎上智不
常。神勇難覯。如大師者。詎非法門龍象。毅然大丈夫
哉。江都釋祥開。嘗習大師者也。每為余言。少見大師。
輒不敢仰視。故無由霑溉法乳。自求解脫。至今以為
憾。噫。求道者。無他謬巧。惟在精專。苟蘊不撓之志。則
大師之成規具在。又何憾焉。今按大師所證者。為究
竟三昧。究竟三昧。所謂實慧也。大悲陀羅尼。乃觀世
音菩薩所說。觀世音菩薩。過去劫中。作佛已竟。以度
生之願無止期。今復現為西方淨土阿彌陀佛之左
輔。故持此陀羅尼者。或兼修定慧。或發願往生。但具
真修。無不證果。其徵驗與念佛無異。詳見大悲陀羅
尼經。茲不具論。大師專念之期。遠至三年。遂由定發
慧。徑證三昧上品。其往生與否。則視乎發願迴向。末
由考定。而所證如此。固已超然於分段生死之外。無
俟推求矣。究竟三昧。如禪宗之徹悟。而所證尤超。如
文殊般若經所示者是已。是為今驗之二。則三昧之
全也。
<other>衷論六</other>
或問。般舟三昧。及大集經。或刻期七晝夜。或刻期七
七日。現生見佛。其說當與小彌陀經文同。今獨謂小
彌陀之七日。乃實定之期。非念佛之期。何歟。答曰。般
舟之文。所重先在一心念。大集之文。所重先在專念。
閉關專修三昧者。如果能一心念佛。專心念佛。自然
妄念易息。一心易證。無論七七日可以見佛。即七晝
夜之短期。亦未嘗不可見佛。此心淨土淨之實義實
事。非妄說也。無如見思諸惑。乃眾生妄念之本。亦眾
生分段生死之基。眾生方以見思妄念。為現在之真
我。舍此幾無栖泊之處。此妄念之所以不易盡。念佛
實定之所以不易成也。此非格物致知。真修實證之
君子。決不能闚其是非奧賾。而世俗方且以念佛為
易修易證之一事。其荒謬幾不可以理喻。可哂也。故
般舟諸經。雖有刻期七晝夜諸文。實非大地眾生所
能集事。學道之倫。既願實事求是。實證三昧。不可執
此等遺文以自欺也。若小彌陀經文。則實以七日為
在定之期。非念佛之期。詳繹原文。本無疑義。前說已
審。不必執般舟之文。強發難端。致誤眾生定慧之實
效也。
或問。念佛一心不亂有三解。厥義安在。答曰。不亂為
一解。一心為一解。念佛一心不亂為一解也。止觀家
<pb n="77"/>
專修禪定。祛除業惑。乃不亂之說。參究家專持話頭。
別無雜念。乃一心之說。淨土家專念阿彌陀佛。馴至
惟存佛號。淨無餘念。是為一心不亂之說。此三解也。
體弱之人。專修念佛三昧。有以氣虗為慮者。當依六
妙門禪。先習數隨二法。而以阿彌陀佛四字。代一二
三四數目等字。其法坐定後。當入息時。心中先默念
一阿字。第二息再念彌字。第三息再念陀字。第四息
再念佛字。一息一字。周而復始。口不出聲。即無氣虗
之患。亦仍不失念佛法門。修習既久。既能不傷中氣。
且能漸致氣旺。寢祛妄念。精進不懈。然後閉關出聲
專念。則三昧易成。與冒昧入關者迥別。此先修不亂。
後修一心之養氣真訣。亦新法也。長期念佛。高聲持
誦。頗傷中氣。亦不能⿰石豕磨入細。速致一心。余昔誤信
紫閣之說。致增病痛。故不憚繁複。再申勸誡。不可不
察也。
或問。念佛入門之要。厥義安在。答曰。信願二輪。無不
真切。是為念佛入門之要。若信願非真。決不肯認真
念佛。非入門第一要務歟。紅蠡醒大師曰。真為生死
發菩提心。以深信願持佛名號。十六字。為念佛法門
一大綱宗。若真為生死之心不發。一切開示。皆為戲
論。世間一切重苦。無過生死。生死不了。生死死生。生
生死死。出一胞胎。入一胞胎。舍一皮袋。取一皮袋。苦
已不堪。況輪回未出。離免墮落。豬胞胎。狗胞胎。何所
不鑽。驢皮袋。馬皮袋。何所不取。此箇人身。最為難得。
最易打失。一念之差。便入惡趣。三途易入而難出。地
獄時長而苦重。七佛以來。猶為螘子。八萬劫後。未脫
鴿身。畜道時長已極。鬼獄時長尤倍。久經長劫。何了
何休。萬苦交煎。無歸無救。每一言之。衣毛卓豎。時一
念及。五內如梵。是故即今痛念生死。如喪考妣。如救
頭然也。然我有生死。我求出離。而一切眾生。皆在生
死。皆應出離。彼等與我本同一體。皆是多生父母。未
來諸佛。若不念普度。惟求自利。則於理有所虧。心有
未安。況大心不發。則外不能感通諸佛。內不能契合
本性。上不能圓成佛道。下不能廣利羣生。無始恩愛。
何以解脫。無始怨愆。何以解釋。積劫罪業。難以懺除。
積劫善根。難以成熟。隨所修行。多諸障緣。縱有所成。
終墮偏小。故須稱性發大菩提心也。然大心既發。應
修大行。而於一切行門之中。求其最易下手。最易成
就。至極穩當。至極圓頓者。則無如以深信願持佛名
號矣。所謂深信者。釋迦如來梵音聲相。決無誑語。彌
陀世尊大慈悲心。決無虗願。且以念佛求生之因。必
感見佛往生之果。如種瓜得瓜。種豆得豆。響必應聲。
影必隨形。因不虗棄。果無浪得。此可不待問佛而能
自信者也。況吾人現前一念心性。全真成妄。全妄即
真。終日隨緣。終日不變。橫徧豎窮。當體無外。彌陀淨
土。總在其中。以我具佛之心。念我心具之佛。豈我心
具之佛。而不應我具佛之心耶。往生傳載臨終瑞相。
班班列列。豈欺我哉。如此信已。願樂自切。以彼土之
樂。回觀娑婆之苦。厭離自深。如離廁坑。如出牢獄。以
娑婆之苦。遙觀彼土之樂。欣樂自切。如歸故鄉。如趨
寶所。總之如渴思飲。如飢思食。如病苦之思良藥。如
嬰兒之思慈母。如避怨家之持刀相迫。如墮水火而
急求救援。果能如此懇切。一切境緣。莫能引轉矣。然
後以此信願之心執持名號。持一聲。是一九蓮種子。
念一句。是一往生正因。直須心心相續。念念無差。惟
專惟勤。無雜無間。愈久愈堅。轉持轉切。久之久之。自
成片段。入一心不亂矣。誠能如此。若不往生者。釋迦
如來便為誑語。彌陀世尊便為虗願。有是理哉。其說
之精切著明如此。學者可以深省矣。
或問。儒家之闢佛。厥義安在。答曰。先佛開示。悉出世
之至道也。出世之至道。其要雖在解脫生死。其緒餘
猶足範圍天下之政教。弘深奧博。不可驟通也。如欲
通其體用所在。必先知若何為生死。若何為解脫生
<pb n="78"/>
死。若何無方量。若何為心量。若何為明心。若何為見
性。若何為淨宗。若何為禪宗。若何為教宗。若何為律
宗。若何為密宗。若何為顯密之別。若何為大乘。若何
為中小二乘。若何為大小諸乘之別。若何為菩提大
心。若何為六度萬行。若何為阿耨多羅三藐三菩提。
若何為念佛。若何為參禪。若何為戒。若何為定。若何
為慧。若何為解悟。若何為證悟。若何為諸家三昧。若
何為念佛三昧。若何為因果之實義。若何為儒釋之
真詮。其子目雖更僕難窮。其弘綱鉅恉。大抵不過此
數端。非博涉教典。不能融會。非至心親師取友。不能
貫通。乃諸儒惟據門戶之私心。莫不以先入之鄙言
為主。所以決不能知其精義所在也。然先儒所以不
能知佛者。其過不止在門戶之私。轉在不知處世聖
人格物致知之義。如能先通處世先聖格致之微。於
先佛之弘綱鉅恉。必不肯不考其體用淵源。輒加誣
謗之理。故凡諸儒之謗佛。非不知佛也。亦仍不知先
聖儒術之精義而已。不足怪也。夫生死之故。天下第
一大事也。解脫生死。天下第一至道也。今乃以不考
其典籍。不親其師友之故。遂不能稍通其說。此非不
解格致之精義而何。尤冐昧者。雖頗聞其生死之說。
而仍以揮斥為名。誣罔為利。則不知六道之阽危。鬼
神之禍福。分段生死之艱虞。果能與彼無涉與否。如
猶有豪髮之相涉。恐決非門戶之私。冐昧之論。所能
捍禦解免已。此心悅至道者所深悲也。諸儒之闢佛。
唐以前猶粗糲無識。宋元後。乃彌近精微。然博辯如
朱子。自稱悔悟如羅整庵。皆自謂至精至密。究與先
佛遺教之得失。豪髮無與。適成其不克真通格物致
知之過。此心悅至道者所深悲也。曰。然則諸儒之闢
佛。亦有過歟。答曰。先佛為法界之大師。其說專在解
脫生死。徧濟含靈。凡有血氣心性之倫。皆當歸仰。且
純善無惡。純誠無偽。今乃挾一隅之見以闢之謗之。
烏得為無過。諸儒苟能正誼明道。功德兼隆。上裨國
家政教。下拯黎庶艱危。處為真儒。出為名臣循吏。即
有謗佛之愆。亦當末減。若無道不學。絕無功德及人。
外假儒術高名。內實逞其甘食悅色全軀保妻子之
素。亦復踵襲謬妄。輒謗及純善無惡解脫生死之正
覺。別天地神祇昭布森列。詎能免降鑒之嚴切哉。此
尤心悅至道者所深悲也。
或問。流俗之闢佛。厥義安在。答曰。流俗之闢佛。不過
舉業之徒。文辭之彥。及無識之妄庸。此輩偶聞理學
之名。猶切齒以道。況無上正覺哉。無道不學之尤。靡
不具徙家忘妻之見。欲其心通出世之至道。冤苦甚
矣。大率宿業深厚者。其性情無不躁妄。其識見無不
凡陋。其行履無不邪僻。其心聲無不詐偽。其甚者。至
以君父為外物。祖先為疣贅。蓋非如此。不足以增長
宿業。淪落三途。亦不足致諸佛之悲憫太息。莫可如
何焉。不足辯也。
或問。吾王氏入道始末。答曰。先曾王父椒園公訟過
記曰。余家世業儒。篤奉六籍。自五祀以外無雜祭。墪
之左。潔室一楹。妥先聖四配主。列祀神武關漢壽帝。
司命文昌帝。配以斗魁。以禮官祭日。虔祀無怠。近百
年矣。室中未嘗有二氏書。及像設。曾王父厚庵公官
江南。廉名滿吳下。僦民居。鄰火及甍。朝服告天。火中
見白鸚鵡反風滅火。又檄輓庫綱。渡黃河。中流暴飇
裂帆。百口震號。俄覩金容炳煜。致分風斷流之異。乃
手繪普陀大士妙相。報再生德。余童齔時。日從先妣
炷香頂禮。及十歲過鄉墪。聞其師方授諸弟孟子書。
訓曰。楊者何。今道家是也。墨者何。今佛家是也。能以
言距道與佛。即聖人之徒也。聞之。大欣悅其言。歸則
詫人曰。吾異日必且為聖賢。自是日尋諸老儒。互以
能詆佛相褒詡。不復肯頂禮大士。顧實不知佛義云
何也。年十七舉於鄉。旅謁座主少宗伯阿雨齋先生。
先生顧余曰。賢英齡儁發。前路未可限。顧老夫一言
<pb n="79"/>
相贈。他日得志。願勿闢異端。余愕問何謂也。先生哂
曰。覩賢勇形於色。聊相規耳。賢誠欲距異端。試言異
端何等。余以佛老對。先生曰。孔孟時。有楊墨。無佛老。
以佛老為楊墨。乃儒者之言。非孔孟之言也。夫異端。
異其端也。所謂端。即孟子惻隱羞惡四端是也。其言
不仁不義。無禮無智。是楊墨之弊。其言為仁為義。為
禮為智。則非楊墨之弊也。非徧觀其言。惡能別乎。今
世士君子罕行孔孟之言。惟以闢佛老張門戶。以自
鳴為儒。其下者。病天堂地獄之說不便於己所為。亦
姑詆之。以紓其怖憚。徒為佛者所竊笑。此未必遂為
聖人徒也。吾賢自審之而已。余聞之。意為憮然。歸而
默察己所言論行事。其乖謬聖人者益眾。氣由是稍
稍愧沮。然而前相與詆佛諸老儒。日相過從。互申曩
說。余中雖欿歉。顧憚其譏病。聊復推波助瀾。𦦨弗為
衰。乾隆丙午。邑中大疫。道殣如麻。率以七日不汗死。
余二十一日。三震戰。三不汗。奄然氣盡。神歷房闥出
衢中。將適東郭嶽祠。顧見西來戈甲如雲。人馬皆長
尋丈。詢前驅者。曰。關神武帝受敕征臺灣冦也。俄覩
神武櫜鞬御赤馬。龍刀在握。神采熠熠。余當衢迎拜。
頓顙塵中。一仰視。則黼几已具。神武袞冕秉圭。東面
垂拱。余涕泣陳所苦。籲乞庇宥。神武厲聲叱曰。汝知
罪乎。汝以先世積德。籍注鄉薦後四年。當登辛丑進
士第。福祿未艾。豈謂汝自得舉以來。童昏無識。忘先
世功德。自詡才雋。憍慢嫉忌。惡人勝已。輕率愎戾。銜
恚睚眦。凌侮儕輩。多懷意惡。訐發人短。喜談閨閣。談
諧愒日。褻引聖典。種種積慝。惡簿等身。而且不覩二
氏之書。妄肆臆毀。心無忌憚。貌附聖賢。尤犯天律所
深惡。游巡使者日有奏報。髮不勝擢。是以上帝震怒。
初削科名。今削壽籍。將墮惡道。豈吾所能垂祐乎。余
聞。震慄喪魄。崩角求活。矢自湔艾。既久久。神武顏色
稍霽。微頫首曰。止。姑觀汝後修。余泥首敬謝。再仰視。
金容已杳。衢中闃無人。皇恐亟趨歸。入門歷榻呻而
寤。則覩真官朱衣玉顏。從兩童子。搴簾入曰。奉帝命
來活汝。兩童登榻。各手短杖擊余體。擊頭頭汗。擊胸
胸汗。濈然溼重衾。至膝而止。遂能張目索飲。翼日扶
杖起。詣神武像前匍伏謝。自是始稍知悔懼。竊意聖
賢之言積慶餘殃。迪吉逆凶。皆以誘掖中下之人。使
不為不善而已。二氏之說。亦以發明善慶惡殃之理
而已。其言之明罪福怵愚悍者。士可得見而知。聞而
悟。其言之絕思議通於穆者。士見而未必遂知。聞而
未必遂悟。況無聞無見乎。病稍瘥。假一榻養疴禪寺。
稍稍涉獵藏典。初覽小乘。雖不敢如昔詬謗。顧於胸
中頗亦時有扞迕。意雜疑信。次及中乘。帖然意適。竊
謂率是淨修。高當不失冉閔。下亦不減樂正克也。後
歷大乘。淵乎妙哉。人性本善。天道融通。以智仁勇造
生安學利。以孝弟慈利天下國家。節圍萬物而無心。
陶冶萬物而無情。視聽言動。操本運末。中規中矩而
不勉。生死人鬼。原始要終。有物有則而能貞。執一可
以貫萬。朝聞可以夕死。洙泗鄒嶧之傳。蘊其妙未及
言。引其緒未及詳。凡以世多中下。欲使由賢入聖。而
佛氏則兼以世不絕大智。超詣非難。欲竝使由凡躋
聖。若乃及其成功則一也。何惑乎天地靈祇傾嚮翼
贊之乎。余初從囈誶十年。日謂佛言害於吾師孔孟
之道。至是乃知釋流附益。害道之說。嗟誠有之。顧萬
萬非佛意。若佛之道。與孔孟竝立。萬萬不相害。微特
不相害。又無不足以發明孔孟之言。凡所謂蘊妙未
及言。與言之不能詳者。憶向來讀書二十年。但以華
飾誑妄弋獵科名。其於聖賢牆廡。不啻馬牛其風。乃
由徧觀佛書。而後志氣稍稍通。障翳稍稍盡。愧厲稍
稍生。趨向稍稍堅。心痗背汗。不敢不求勉為善人。然
後迴念向時貌聖賢實悖聖賢。其獲罪宮牆。良不可
逭也。自丙午懺罪。湔洗三年。慄慄臨履。己酉夏。先妣
遘疾幾絕。感神武示拯於夢。夢僉同。家人皆驚歎。明
<pb n="80"/>
年庚戌。神武又示先妣夢。督余上春官。鎖闈宵分。肸
蠁降靈。遂忝與甲榜。迄今佹遇危憊。屢示呵護如響。
信乎帝神在天下。如水在地中。無過不懲。無善不拯。
亦惟人自決其法聖賢與悖聖賢而已。余躬歷罪福。
曲邀神貸。始得稍稍觀覽佛書。漸以達於聖賢之義。
世固不乏英彥才儁。毅然氣岸。以聖賢自命。余敢不
避詬厲。備疏始末。敬告來賢。果賢者自揣能真為文
周孔孟。無防暫束佛書不觀。苟未能。抑亦何恃能無
懼也。公之自述如此。其後以知縣起家。洊歷監司。廉
明勤篤。如于清端。陸清獻。諸君子。且識量高遠。能斷
大事。道光中。嘗面奉　聖諭褒獎。以循吏名當世。此
外垂訓之文。及所注金剛般若等經。皆多所發明。具
見椒園居士集。茲不贅述。及我世父梅叔公上承遺
訓。嘗謂公之學雖偏精教典。而於淨土一宗。未嘗致
力。因求其說於紅蠡瑞法師。獲聞精奧。退居之暇。每
以教家庭子弟。耕心傳習既久。復聞現證三昧之說
於揚州省大師。因得具悉其體用所在。此則吾王氏
入道之始末因緣也。曰。椒園之蔚為循吏。梅公之處
家孝友。此皆吾儒所固有。亦復何與佛氏。遽名家學。
答曰。明德親民。達道達德。實皆儒家所固有。生死之
故。解脫之方。四土三乘。十二類生。橫超豎超三界諸
法門。及無上正覺之升沈顯晦。亦豈儒家所固有哉。
儒家所以不能知佛者。惟在生死之故。及上逮無上
正覺一切奧義。此正古今儒佛得失之林。亦吾王氏
所由學道之淵源也。且我椒園公先以謗佛罹神譴。
後以徧繹教典。懺悔樹立。乃得處為通儒。出為循吏。
我世父梅叔公亦嘗自言。非通紅蠡之學。必不能徼
幸聞道。勉為善人。則先佛之秉無緣慈以普度眾生
者。固已不可思議。即其拯吾王氏於水火者。亦豈有
極哉。然兩公之一聞千悟。實以天資高朗。本屬志士
仁人。故能從容自樹如此。若無志不仁。方且以詬謗
譎詐為能。雖諸佛現前。亦無由濟其陷溺矣。此又天
下智愚賢不肖升沈所在。亦吾王氏所當深警也。
或問。佛僊家亦嘗闢佛。厥義安在。答曰。神僊上果。惟
在生天。而天道仍在六道之內。佛言生天之果。雖壽
至八萬餘劫。如生死未了。壽盡仍當淪墜。不能超然
於分段生死之外也。先佛所示大中小三乘遺教。靡
非解脫生死良方。凡不能解脫生死。不得超然於六
道輪回之外者。皆三乘所未有。夫勤苦生天。雖壽歷
多劫。仍當淪墜。以視正修淨宗。徑得往生阿彌陀佛
清泰世界。永無退墮之虞者。其得失實判若天淵。尚
何闢佛之足云。余昔嘗受內丹真訣於先師梁先生。
其後先生自謂年過八十。為家緣所累。結胎無望。且
嘗感異夢。恐旁入鬼神道中。因使耕心詳論淨土之
學。不三兩月。憮然自失。翻然改圖。徑為一勞永逸之
計。遽發願念佛。朝夕無間。至臨終時。悉屏喧雜。志氣
清明。合掌正念誦佛而逝。其獲往生淨土。具有徵驗。
可謂豪傑之士矣。求僊綱要。在外積眾善。內修金丹。
脫胎之後。尤在度廣有緣。徧拯諸苦。必馴致天僊而
後已。惟知勤修內丹。不知積善感應之理。已不能決
定成就。況瞢修瞎煉。不知兼濟為何事。亦何神僊之
足云。學者苟跂淨土宗恉。當考大小彌陀諸經所陳。
乃通解脫生死之正義。毋執神僊之說。昧解脫之原。
以自誑也。又內丹結胎。必在獲定之後。念佛如獲實
定。已證根本三昧。決定往生。其得失更不待辯。志在
長生久視者。可以語矣。
或問。先儒闢佛。首以委棄倫理為大詬。厥義安在。答
曰。此謬說也。先佛教人。本有四眾之別。所謂比丘僧。
比丘尼。優婆塞。優婆夷。是已。諸經之首。莫不具此四
眾。不容不見也。比丘二眾。猶可以為委棄倫理。彼在
家學道如優婆塞夷二眾。亦何委棄倫理之有。且觀
經淨業三福。首以孝養父母為第一義。本統四眾言
之。讀者不察。陽為不知。出家之徒。亦不得陽為不知
<pb n="81"/>
也。先佛遺規。惟有辭親出家之說。無棄親出家。不顧
奉養之義。如優婆二眾。則更不待言。佛法所希至遠
至大。故不得不辭親出家。如果真修實證。不但上度
一世之父母。且能徧度累劫之父母昆弟。及一切有
緣。闢佛者縱不知此。四眾之說。亦未必無聞。其所以
陽為不知者。蓋深恐妨我甘食悅色全軀保妻子之
私。故託至高之人理以箝制其口。不知適啟心通至
道者所深鄙。可惜也。
或問。僧家之得失。亦有說歟。答曰。烏呼。僧家之得失。
烏得為無說。蓋辭親出家。所以為解脫生死也。而此
輩真通生死之故者。千中無一焉。嚴持戒律。天人所
欽。眾所共仰也。而此輩嚴持戒律者。百中無一焉。惟
真修乃獲實證也。而此輩由真修以抵實證者。萬中
無一焉。其破壞戒律。啖名嗜利。奔走勢位。逸樂終身
之屬。乃不知凡幾。此正諸佛諸天所深憾。亦詬佛諸
儒之所深憾也。先儒所闢。正在此等。而不知此乃流
俗之僧法。非正覺之佛法。持此以詬先佛之正法。雖
僧家有以自取。亦流俗終身不解之大惑。不可不辯
也。如僧家果能嚴持戒律。馴至清修梵行。深入佛海。
即不知佛者。亦未必遽加謗議。惜多為惑業所錮。既
不能會通教典。親師取友。以蘄真修實證。流弊所極。
遂若無可救藥者。亦心悅至道者所深悲也。
或問。欲通佛法大義。當讀何書。欲通淨宗實義。當讀
何書。其先後次第。亦有說歟。答曰。欲通佛法。當自真
通淨宗始。先儒以不解淨宗要領。因不能解佛法之
大義。或不知方量心量之奧。輒以大小彌陀諸經所
陳極樂莊嚴。及往生之說。為莊列寓言。不知先佛無
寓言也。必先通淨宗。然後能探索教典。徧通諸宗。此
願通諸宗之次第也。治教典者。當先讀論藏。次讀經
律二藏。則得失易明。如先讀經藏。往往轉增煩惑。殊
非善計。此願讀教典者之切實次第也。淨宗諸論。有
無量壽經優波提舍一卷。淨土十疑論一卷。西方要
訣二卷。念佛三昧寶王論三卷。龍舒淨土文十卷。蓮
宗寶鑑十卷。淨土或問一卷。念佛直指二卷。淨土指
歸二卷。淨土生無生論一卷。續淨土生無生論一卷。
淨土法語一卷。樂[邱-丘+(看-目)]文類六卷。西方合論十卷。淨土
晨鐘十卷。淨土警語一卷。西歸直指五卷。無量壽經
起信論三卷。觀無量壽佛經約論一卷。阿彌陀經約
論一卷。西方公據二卷。念佛警策二卷。淨土淺說三
卷。念佛百問一卷。淨業知津一卷。念佛四要訣一卷。
紅蠡徹悟大師語錄二卷。淨宗諸經。大小彌陀兩部。
有無量清淨平等覺經三卷。阿彌陀經二卷。無量壽
經二卷。別行大寶積經無量壽如來會二卷。無量壽
莊嚴經三卷。大彌陀經二卷。彭居士新校無量壽經
三卷。世父梅叔公新校魏居士會譯摩訶阿彌陀經
一卷。阿彌陀佛經一卷。稱讚淨土佛攝受經一卷。後
出阿彌陀偈經一卷。開示觀想者。有觀無量壽佛經
一卷。諸經解詁最要者。有雲栖大師阿彌陀佛經疏
鈔四卷。藕益大師阿彌陀佛經要解一卷。觀無量壽
佛經疏妙宗鈔三卷。開示念佛三昧者。有般舟三昧
經三卷。大集賢護經五卷。文殊所說般若經一卷。阿
彌陀鼓音聲王陀羅尼經一卷。觀世音得大勢菩薩
受記經一卷。淨宗傳記。有往生集一卷。淨土聖賢錄
九卷。續淨土聖賢錄四卷。以上目錄。惟少芟凡鄙諸
論。今所備記。則淨宗之全也。禪宗要典。有六祖壇經。
景德傳燈錄。五燈會元。指月錄。續指月錄。雍正　御
選歷代禪師語錄。禪關策進。密宗要典。有大悲陀羅
尼經。準提陀羅尼經。尊勝陀羅尼經。教宗要典。大乘
般若。寶積。大集。華嚴。涅槃。五大部外。有首楞嚴經。楞
伽經。妙法蓮華經。金剛般若經。圓覺經。維摩經。小乘
諸經。四阿含外。有四十二章經。地藏本願經。樓炭經。
律宗要典。大乘有梵網經。菩薩戒本經。小乘有比丘
僧尼優婆塞夷諸戒本。推闡諸宗大義要典。有憨山
<pb n="82"/>
夢游集。雲栖法彚。先哲古論。有宗鏡錄。心賦。萬善同
歸集。諸宗傳記。有釋迦世譜。佛祖通載。高僧傳四編。
神僧傳。禪林僧寶傳。訓詁掌故之要。有教乘法數。翻
譯名義集。法苑珠林。一切經音義。其全目。見雍正
欽定龍藏彚記。不具述。發揮諸宗大義之書。永明壽
禪師宗鏡錄。尤稱絕詣。而古今幾無通其說者。可惜
也。
或問。淨宗權輿。及闡教著書。始於何代。答曰。無量清
淨平等覺經。譯於後漢。是為淨宗入中國之始。有晉
扶柳道安法師嘗著往生論六卷。是為淨宗闡教著
書之始。及安公傳其學於廬山遠法師。乃集淨宗之
成。如徵授受源流。安公實為淨宗之鼻祖。以所著往
生論今佚不存。故議者惟推廬山為本宗初祖。而安
公信解行證之詳。皆就湮沒。可惜也。
或問。獲證三昧。現生見佛。先佛所示詳矣。今世現證
者。惟省公一人。不識尊宿先哲。亦有見佛如省公者
比歟。答曰。前世現生見佛者。晉有廬山遠法師。劉居
士程之。劉宋有葛濟妻紀氏。唐有釋懷感。慧日。自覺。
法照。大行。及尼淨真。宋有永明壽禪師。及遵式。顯超。
孫居士忠。呂宏妻吳氏。姚母某氏。元有釋梵琦。明有
唐居士時。近世有余母宗氏。皆見淨土聖賢錄。而臨
終見佛。及旁見子史諸家典籍者。不與焉。稽其所獲。
上足以證先佛遺經。下足以證省公今驗。及本論之
說。亦學者所宜知也。
或問。入道之正軌。答曰。志士仁人。入道之根柢。讀書
求友。入道之階梯。此皆入道之正軌也。必先具志士
仁人之資。乃能讀有用之書。交有益之友。必擴充志
士仁人之分量。然後足為孝弟。足為忠貞。足以獨善
一身。足以兼善天下。博通古今正變。折衷儒術異同。
高據孔氏之四科。遂兼叔孫氏之三不朽。亦必擴充
志士仁人之分量。然後能修淨業正因。足證念佛三
昧。遂通教乘綱宗。肩任六度萬行。由是以漸希無上
正等正覺。則處世出世之全已。釋家所謂佛性。即此
志士仁人之性也。神僊家所謂僊骨。即此志士仁人
之骨也。宋元後儒家講學。必有宗恉。余謂不必別立
宗恉。惟以志士仁人為宗恉。已罄無不盡。無俟他求
也。若無志不仁。力求下達。視方策如仇讐。以師友為
弁髦。惟以甘食悅色全軀保妻子為至德要道。甚者
且縱欲敗度。以惡為能。知進而不知退。知存而不知
亡。知得而不知喪。馴至邪正不辨。向背乖宜。持此處
家。必無不敗之家。持此處國。亦無不敗之國。持此以
輔翼天下。必至顛倒是非。撓亂政教。惟恐天下不亂
而後已。不能擴充志仁。其流弊遂至此極。此正誼明
道之倫所由悽愴痛心也。其不足以上希至道。抑可
知矣。蓋學者必先通人理。然後能上通天理。必真通
天人之故。然後能企出世之正覺。若人理猶不能解。
遽欲上通諸佛奧義。烏可得哉。方今盛世。雖決無此
輩。而春秋之所責備者。正在此輩。前史之所譏彈者。
亦正在此輩。三途之所招邀。鬼神之所切齒。諸佛之
所悲憫者。亦正在此輩。此亦讀書君子。法界眾生。所
宜留意也。昔龍舒居士著淨土文。惟知勸勉雜流。論
及宰官。轉無深警之語。不知古昔宰官。雖因惑造業。
至不可思議。而既秉輔翼政教之權。苟能深通因果。
稍悟正覺。其兼濟天下。福被蒼生之功德。亦必不可
思議。非方外諸公區區補苴罅漏者。所能竝論。故因
此論之成。輙殿以志士仁人之說焉。烏呼。廣額屠兒
放下屠刀。儼然千佛一數。聞道之君子。無忽此老生
常談也。

佛說摩訶阿彌陀經衷論竟

<article id="n405">釋觀無量壽佛經記</article>

<pb n="83"/>
<talk>No. 405-A
 刻釋觀無量壽經記序</talk>

夫樂國之業者。眾聖所讚。群賢所宗。以故文殊彌勒
願生。天親龍樹誓往。賢聖尚然。況顓蒙乎。當劉宋之
際。畺良耶舍三藏。再譯斯經。而后諸家彬彬然駕說
矣。惟我　終南大師。儼然楷成古今。為一家學固毋
論。其它金口而木舌者。孰與智者禪師哉。其說曰。此
經心觀為宗。實相為體。四明曰。託境觀佛。佛相乃彰。
全心是佛。全佛是心。終日觀心。終日觀佛。是言也善
則善矣。雖然如棄適時之巧。我弗取也。間者人或稱
即心念佛何用它佛為繄為之難言之得無訒乎。夫
挾泰山以超北海之類耳。又人或謂弘願稱名也者。
權假方便焉耳。不足賴也。甚哉其說也。＆CB17682;戾恣睢。謗
讟聖言。以是為非。以非為是。逞其詭辭。黜嫚眾兆。是
可忍也孰不可忍也。唐法聰師。肇造天台觀經疏記。
其文簡而理明。其辭約而事備。而間襲我　終南之
說矣。最後寶雲四明相繼蔚如也。而聰師之記。𤼭已
湮滅殊方。以故使寶雲四明不知天地間有斯文在。
昔者寺門珍公。乘桴浮海。得斯記開元寺以歸。猶且
藏之名山。紬之石室。寥寥乎不出于人間。葢亦久矣。
予探金簡於名山。獲此石室之書。今茲乙卯。乃將上
梓。以示大方。夫斯記也。不惟壎箎智者之說。亦將使
游我終南山之者生之羽翼乎。是以良忠師。甞記四
帖疏。𨓏𨓏以斯記而釋彼疏。然則今為終南之學者。
胡可棄乎。胡可棄乎。伏冀辨析難易。觝排詭辭。俾夫
控侗顓蒙。斁此棘林。游彼瓊樹。豈不厚幸哉。於是乎
序。
享保二十龍集乙卯十一月
武陽緣山南溪沙門白蘋雅山撰

<other>No. 405</other>
<sarticle>釋觀無量壽佛經記</sarticle>
沙門　法聰　撰
將釋疏文大分為二初通明二土依正不同次從然
化因事漸下別解此經來意初為三謂法喻合法為
二先明二土二果不同次從誠由心分垢淨下辯二
土修因有異初又二初兩句明二土依報不同次胎
獄下談二土依正二果各異初又二初句通明二土
依之苦樂次二句明二土地之淨穢。
夫樂[邱-丘+(看-目)]者夫者發語之端樂[邱-丘+(看-目)]者同居淨土樂者彼
土無三惡趣是以二報俱樂故也[邱-丘+(看-目)]者淨國分限也
又樂者池流八水金剛為砂地涌七珍琉璃間雜寶
樹行列禽風說法二報無苦常聞大乘三輩往生華
開見佛依正宣說咸讚三寶是為俱樂苦域者同居
穢土苦者娑婆世界雜惡共居五濁八苦日夜交煎
十惡業成長輪靡息聖果未證為三惑所籠生死無
邊未能出離忍受三毒故名為苦即有三苦八苦域
者娑婆分限故名為域金寶者淨土所居皆寶莊嚴
泥沙者同居穢地並是砂礫已上明二土依果竟次
二句明二土依正報胎獄者此土正報在胎經於十
月受諸寒熱身識不樂義如胎獄華池者淨土化生
新舊二人皆處寶池修因值緣得生華果棘林者此
土荊棘惡處依報猶如棘林瓊樹者玉樹也淨土七
重行樹皆以寶成或有一樹黃金為根紫金為莖白
銀為枝碼碯為條珊瑚為葉白玉為華真珠為果等
七七四十九重行樹皆寶樹也此明二土二果竟次
此下四句辨二土修因有異誠由心分垢淨者誠由
實也垢淨之故且分二心只緣心淨行善則昇樂國
寶地寶池瓊樹之玅方由心有垢行惡則沉苦域泥
沙棘林之麤界次喻中二初句喻淨土因果故云形
端則影直次句喻此土因果由心垢果苦故云源濁
則流昏三故知下合中二初明依報因果次願見下
<pb n="84"/>
明正報因果也文云故知欲生至淨土勸此土人修
彼土依果即純淨所居次必修下勸此土有緣修玅
國因果次二句明正報願見世尊即見極樂果要行
淨業即是修因淨業三種下文自說。
然化因事下第二別明此經來意中三初通明經意
次此經心觀下別解題目三分文為三下依文解釋
初文為三初明三意次落日下別廣正宗明觀大體
統收經意三可謂微行下結嘆。
初文三初談序次大聖下說正宗三從使末俗有緣
下讚流通初序謂證信發起二序然者是也化者佛
出度生宣揚四辯名之為化因者眾生有機為因事
者諸佛化儀前三後一為事又通序中六句後五亦
名為事漸者以法逗機有漸漸頓二人修習令證大
小似真二果教者即能詮教門四種不同即藏通別
圓也緣興下是發起序即善惡二緣興發闍王是惡
殺父害母造於二逆故云殺逆韋提是善故興哀請
哀即悲哀義及於王請即普請身兼徒眾及來世機
故云哀請次大聖下明正宗意大聖者極尊之號自
行果滿窮源盡性智斷具足故云大聖大者包含為
義謂包三五七九故言大聖聖者正也三身同證有
感必形智同法界善惡窮源用無不極照無不遍洞
覽無遺一切皆達故名為聖首楞嚴定靡所不攝為
三輪鑒機四辯授藥應病與藥令得服行故名大聖
埀者俯影下臨順十界機慈者即三慈法與物俱樂
乘機者即身意二輪鑒機視通大小俱益演法即口
輪說於半滿四法曜者光也照明影現玉相者放白
毫相遍十方界彩者光金色相故也珍臺者為金臺
即所表曰瑞廣示珍域者光照十方故云廣諸土皆
現故云示諸國皆寶故云珍諸佛界分故名為域宗
歸者韋提希雖覩諸土皆有光明而機在淨國故云
願生彌陀佛所三使末俗下讚流通義末俗者即像
末之時有緣眾生感應道交隨業皆往即今時得生
人也遵由奉侍斯由此也玅觀即十六觀一念心起
依正宛然皆空假中無不具足三一相即圓融自在
而不一異故為玅觀。
次為落日下重廣正宗落日在初觀大水結氷即水
觀瑠璃之地當第三觀義兼於水風吟寶葉即四樹
及第七華座觀天樂者第六觀波動金渠即第五池
觀契短合響即第八觀觀肉髻等者即第十十一二
菩薩觀念毫相等者即第九真身義兼第八普雜三
觀及其瞑目等者即後三觀三輩九品乘臺往生故
云高踊文成者淨土受生印壞者此方陰滅金蓮者
三品所乘福報隨往而橫截者截三惑斷而得上中
下生惑謂見思塵沙無明三病而長驚者馳義即往
也速義至和尚說偈清淨皎潔無塵垢蓮華化生為
父母修道已來經十劫示出閻浮受眾苦一生苦行
超千劫永離娑婆歸淨土過此土五八之苦永離穢
境一得不退故云長驚。
可謂微行下三結嘆行者即三種淨業玅觀至道者
即十六觀圓融自在即一而三故云玅也修因得果
從來至彼故名至道道者即能通至所通為義業行
雖多以心觀為要術一念心起淨土宛然無作體如
故言微行一心三觀皆空假中能所雖分互照不思
議境要在心源即觀功也橫周竪窮平等無二三觀
因圓三德果滿皆由心要義成故言至道要術。
此經心觀下第二別解題目文二初略次廣初略明
宗體次所言下略釋經題舉正報以收依果者將真
身觀收前八門述化主包徒眾即彌陀明能化攝所
化度脫有緣眾生總兼諸觀言佛便周者佛即能說
所說二佛佛是化主即能仁是所觀彌陀當第九觀
能所合明即十六觀所居之土即前七觀所化之機
攝後五觀故佛一字能所該通皆具十六並是佛說
故言便周。
<pb n="85"/>
次廣解五義又二先標列次依文釋此經名體等者
此經從人為名實相為體心觀淨土為宗生善滅惡
為用對半明滿為教相。
次釋五義文為五先釋名為二先通次別文為二先
釋次結嘆初為三初通一化次約一經三約一字初
文二先釋次結初通別解通則經者聲色法為經別
有七者謂三單三雙一具足為別若單人如提謂長
者經須達拏太子經單法如大經及大般若單譬如
大雲經枯樹經樓炭經此三單也或復人法為名如
淨名經法譬為名如法華經喻人為名如金光明經
此三為複或具如華嚴經大方廣佛華嚴即人法譬
為名即三也從一乃至無量行別者若修一行即一
念及如來行若二行修色心及定慧三行即三諦三
觀四行即四諦四等五行修五眼五根六行即六度
七行即七覺分八行即八正道九行即九法界及九
種大禪十行即十乘觀法及十法界四教各有四門
門門四悉諸行皆具故云無量行諸行雖多同歸三
身四德即行通四四十六門者藏教生滅四門通教
無生別教無量圓教無作生滅四門者有空亦有亦
空非有非空三教亦爾前兩教會偏真理後兩教會
圓中理有次不次別圓別理同理隨於門理隨名異
故名別也此約一化者結也即佛出世一期通化五
味經華嚴乳味有別圓八門阿含酪味有藏教四門
方等生蘇有四教即十六門般若熟蘇有通別圓十
二門法華醍醐味唯開顯圓四門開前四味並入醍
醐智斷具足理窮實相次約一經言教通別者佛說
即教教即能詮行所行行理即所詮理教行三修因
至果惑盡智明故須三法次佛即法身下結又二初
結嘆次舉少況多初法身對理般若對教解脫對行
皆由一心三觀修教行理證果三身融通無二空即
般若假即解脫中即法身聞名既爾乃至盡經並須
三觀具足次於一字尚下舉少況多於一色字上成
三觀義故經云一切法趣色是趣不過色上不可得
云何當有趣非趣即成假空中三觀具足。
次別釋文為四先佛次說三觀四無量壽。
佛有六種是六即義一理即佛大經云一切眾生即
是大乘舍中寶藏額珠廣如涅槃疏說如來藏經十
喻者二文不同諸文引用或云佛藏者隨語便耳文
在方等如來藏經中彼經一卷佛為金剛藏菩薩說
文雖有十義但似九初二文同一義故初文云我以
佛眼觀一切眾生煩惱中有佛智眼有如來身結跏
趺坐儼然不動善男子譬如天眼觀未敷華中有如
來除却萎華已便得顯現佛見眾生亦復如是已下
九譬總有九番長行偈頌各四五行今略引要合前
喻相初云譬如萎變華其華未開敷天眼者觀見如
來身無染二云譬如嚴樹蜜無量蜂圍繞善方便取
者先除彼群蜂三云譬一切秔粮皮𥢶未除蕩貧者
猶賤之謂為可棄物四云譬金在不淨隱沒莫能覩
天眼者乃見即以告眾人五云譬如貧人家內有珍
寶藏主既不知見寶復不能言六云譬如菴羅果內
實不毀壞種之於大地必成大樹王七云譬如持金
像行詣於他方裹以弊穢物棄之以曠野八云譬如
貧女人色貌甚醜陋而懷貴相子當為轉輪王九云
譬如大冶鑄無量真金像愚者自外覩但見燋黑土
文中以佛性合喻二名字即緣理發大乘心三觀行
即修不思議十法通達無礙四相似即六根互用十
信菩薩發大心長別三界苦輪海五分證即謂十住
行向地等覺四十一位六究竟即玅覺佛地居常寂
光土初理即文為二先明三德次斯理下歎體不二
初文分三德初引四經更無不明了理即法身次雖
五無間下理即解脫五無間者一受報無間（捨身受報）二
受苦無間（中無樂故）三時無間（定一劫故）四命無間（中無絕故）五形
無間（其身充滿八萬由旬）一人多人同處其中不相障礙皆悉
<pb n="86"/>
遍滿業不思議也三雖昏盲下理即般若次斯理灼
然下嘆體理常平等無二有無高下自爾本理覺性
恒如即理佛義名字即文為二先法次喻法華云一
百八十劫初引二經多劫不聞名字次若佛出世由
出能說因說得聞聞教尋詮修行得理故云開甘露
門門即是教甘露是理故須達聞名身毛皆竪名大
經二十七云舍衛城中有一長者名須達多為兒娉
婦詣王舍城既達彼城寄止長者珊檀那舍時此長
者中夜而起告諸眷屬仁等可起速共莊嚴掃治宅
舍辨具餚饍須達聞已尋自思惟將非欲請摩伽王
耶乃至不安乃如是耶長者答言不也居士我明日
請佛無上法王須達長者初聞佛名身毛皆竪尋復
問言何等名佛長者答言汝不聞耶迦毗羅城有釋
種子字悉達多姓瞿曇氏父名白淨（云云）乃至捨之出
家無師自覺得三菩提貪恚癡盡常住不變不生不
滅無有憂畏於諸眾生其心平等（云云）乃至具足十力
四無畏五智三昧大慈大悲及三念處故號為佛（云云）
須達多言善哉大士所言佛者功德無上今在何處
長者答言今在此間王舍城迦蘭陀竹林精舍時須
達多一心念佛所有功德十力無畏（云云）乃至三念處
作是念時忽然大明日明猛盛即尋光出乃至來詣
我所到已頭面敬禮我足我時即為如應說法長者
聞已得須陀洹果當知聞名身毛皆竪心生渴仰接
足頂禮便見佛佛說玅法便證聖果昏夜大朗喻闇
惑心中於名字不了如昏夜因說生解如大朗即名
字佛也人解巨關自闢即名字人解悟觀行佛文為
三法喻合法又二初觀金像次心緣玄色下託境作
觀浩浩下喻周眸下合合三先十方次三世三三身
三身中二先果次因一身即法身一智慧即報身力
無畏即應身即果三德念色身即假觀念法門身即
空觀念實相身即中觀即因三觀相似文為三先觀
果因三身次釋相似比類四事相顯三引玅經示相
生信初念佛相好身觀果應身得相似相應得因色
身念佛法門身觀果報身念實相身觀果法身得因
報法二身例色身作分證佛文為二先廣釋初住次
四十二位況例釋成初文二初釋一界次九界先明
初發心住一時分得三身破無明證中理三惑轉三
觀明智德增法身生故故一發一切發發一切功德
即應身一切智慧即報身一切境界即法身不前不
後下一心證三身三智至得報身得如來玅色至一
切應身開祕密藏至其中即法身三身分成能起大
用分身百世界作佛應化物機作眾色像身輪現通
一音至諸聲口輪說法不動至等悅意輪鑒機八相
成道者一從兜率天下二託胎三出生四出家五降
魔六成道七轉法輪八入涅槃況九法界三輪耶者
舉少況多二住千佛世界應化三住去乃至行向地
等覺十信過前不可量究竟佛文為二先正釋佛義
次佛有無量德下指廣初文三法喻合。
說者口輪宣唱揚四辯於舌端流八音於聽表故云
名說十二部經者或說修多羅伽陀及本事本生未
曾有亦說於因緣譬喻並祗夜優婆提舍經方廣授
記無問自說即大小共十二部小無大三廣問記大
無三小緣喻事即各九部耳八萬法藏者故賢劫經
云從佛初發心乃至分舍利凡三百五十法門一一
門各六度合二千一百度用是度破四分煩惱合成
八千四百約一度為十善合八萬四千法門若作八
萬四千法藏約苦諦為名若約集諦即八萬四千塵
勞門若約道諦即八萬四千陀羅尼門若約滅諦即
八萬四千波羅蜜門六度即六波羅蜜亦名八萬四
千度無極六度者有四種謂生滅無生無量無作四
教法門四悉者悉之名遍檀之名施諸佛用此四法
遍施眾生故云四悉檀也聞者至受行即世界信戒
至開發即為人貪恚至氷消即對治隔凡至流水即
<pb n="87"/>
第一義世界從果歡喜為名為人即生善為稱對治
滅惡第一義入理或三二一者三無第一義二即世
界為人益一即唯得世界若得相應是信行人從開
生解聽習經論問義修行從因至果則樂默然即法
行人端坐思惟心融法界隨心證入得果不差即惑
轉智明不同闇證真實修行不並小外凡邪所求為
一緣說者為生滅人說生滅諸緣諸法者即無生無
量無作通別圓十二門門門四悉益。
釋觀中二先標列經示處次今釋意下結成身智又
二先釋次第次釋一心初文三釋空成報身次釋假
成應身三釋中成法身知病識藥者用四四辯觀四
四諦用法義三辯觀四苦集名知病法義二辯觀四
道滅名識藥辭及樂說名應病授藥令得服行是為
入假之功用知次第法門用四種法鑒十法界機不
過不減機熟則度隨根證理大小俱成界內外法漚
和照知先空次假後中故名次第即別教義次釋一
心三觀文為三先釋次引論證三結歎初為三先示
處及釋義次類顯三三觀成身智次中論下引論證
成三此觀微玅下結嘆圓融自在而不一異觀玅攝
法相即結成。
釋無量壽中先正釋次結此三身下融會初文三法
喻合法文又二初翻名總釋次法身下別釋初又二
初翻名次佛本無身下約二諦為機總釋初真諦隨
順世間下俗諦次別釋三身為二先釋次結初為三
謂法報應法身為二先釋次此即非身之身下結示
初又二初釋身壽次釋量次報身亦三釋身壽量次
釋身又三初引二經示相次如如下境智並喻相成
三法身非身下簡異結成法壽非壽下釋壽法量非
量下釋量應身亦三謂身壽量可知智與體冥下次
結三身義智即報身體即法身能起大用即應身如
水銀下喻三身功德和法身下合僧祇及八十者並
是迹中壽命十九出家三十成道年八十唱入涅槃
次然此三身下融會體德。
釋體中二初通釋次別解初為三法喻合法又二初
明正體次具三德莊嚴次別解者為三先約俗類應
身次約底義正當法身三約達義當報身。
釋宗文為二先明古德立義不同次今言下正釋為
三先標列次釋三故以修心下結標又三初立宗體
義次明心觀為宗三四種下略列土名以心觀淨即
因則佛土淨即果由淨心修十六觀得生彼土故以
為宗各有淨穢下釋釋中二先略次娑婆惡下廣釋
凡聖同居者十法界共住六道四聖即十界故曰同
居四教並有生同居人藏教從初五停至羅漢向人
並生此土通教從初地至六地別教從十信至第六
正心住圓教從第五品下至六信已上並生同居土
同居穢者此中自分淨穢六道穢四聖淨四聖自分
淨穢證偏中理為淨無明未除及分在為穢體柝巧
拙有餘淨穢者析拙藏教心修體巧通教體色明空
心修並得五分法身皆破見思為淨未斷無明為穢
次第即別頓入即圓並證理為淨無明分在為穢耳
方便有餘土者藏教二人即無學支佛通教四人從
第七地至佛地別教從十信不退位乃至十迴向有
三十四人圓教四人即七八九十信已上並生方便
土四住惑者三界見為一住欲界思為二住色界思
為三往無色界思為四住若約界外破三界無明盡
為五住惑云色愛無色愛等前二教斷見思盡證偏
真理後二教斷見思塵沙無明惑證圓中理有次第
一心之異耳實報土者藏通無人別教有十地等覺
玅覺十二人斷無明證中道圓教四十一位十住乃
至等覺斷無明證中道常寂光土者玅覺極地三德
究竟三身圓滿智斷二德不生不滅名涅槃純淨佛
土即上品寂光唯佛自住身土無二俱皆四德若中
下二品寂光有淨有穢證理智明惑盡理窮智斷具
<pb n="88"/>
足三結中修心玅觀者即十六觀依正二果三輩往
生能感淨土一一皆具空假中三觀故名為玅其德
者斷即空觀破四住惑報身成即假觀破塵沙惑應
身成即中觀破無明惑法身成即三觀成三德因果
滿三惑破三身顯因名三觀果名三德是則因果不
二融通自在即一而三即三而一非三非一而三而
一玅在其中頌曰空觀如性不可得假觀相合法界
邊中觀體等理無二即一而三常宛然其德如是故
名玅觀。
教相中為四初明部時次明翻譯三明藏攝四簡異
初大乘方等教者即第三時生蘇味也對半明滿是
其教相因此便明五味教相雖非部本意傍知佛出
世施開大綱五味調機用教增減隨根證入冷然自
分（云云）故大經云譬如從牛出乳從乳出酪從酪出生
蘇從生蘇出熟蘇從熟蘇生醍醐五味喻也初云如
從佛出十二部經從十二部經出修多羅從修多羅
出方等典從方等典出摩訶般若從摩訶般若出大
涅槃五時法合初譬從牛出乳即乳味對華嚴頓教
八教有五化儀有三謂頓祕密不定化法唯二謂別
圓酪對修多羅第二味謂四阿含經漸初化儀有三
謂小乘祕密不定化法唯一三藏教也生蘇對方等
當第三昧漸部中有七教化儀有三例藏可知化法
有四謂藏等四教也熟蘇對般若當第四味漸部後
有六教化儀有三即漸等化法亦三謂通別圓醍醐
對法華涅槃第五味也玅經唯有開權圓教獨顯一
乘何者為實施權遍於四味開權顯實收攝四味五
時八教總入醍醐涅槃扶律明常具有四教總知常
住一期化儀出世大事其功畢矣次大本二卷下翻
譯時代翻譯者沙門畺良耶舍此云時稱西域人性
剛直寡嗜欲善通三藏多所諳知尤功禪思以宋文
帝永嘉元年歲次甲子達于京邑帝深加賞勅住鍾
山道林精舍譯出藥王藥上菩薩經一卷譯觀無量
壽佛經一卷沙門僧含筆受三藏明義下明義及經
正意四題稱下簡異。
第三依文解釋為二初舉經分章次序中文二下略
釋二意一證信六句下廣釋言如是者所聞之法體
對破外道阿漚二字不如不是阿之言無漚之言有
即斷常二見不出有無故云如是也我聞者能聞之
人即阿難親承佛聞一時者即聞時和合非異時也
釋論廣破等者迦毗羅計一優樓僧佉計異一異不
從因緣但由於時時來眾生熟時去即催促時能覺
悟人是說時為因廣破竟時有二種一迦羅名定時
示內弟子時食時著衣時是也二三摩耶名假時破
外道外道計時實有今破假名而已定無實體也王
城即通方所耆山別方所我聞中三謂法喻合初又
二先簡異立義徵起次隨俗下答住者經曰在疏中
轉義釋為二先標列次釋釋中具明因果王城者文
有四悉初即世界王有夫下即為人又先所住城下
對治作是念時空聲下第一義此五山一義[鞥-合+(白-日+田)]婆羅
䟦怒此云天王穴薩多般那求訶此云七葉穴因施
世羅求訶此云蛇神山薩菆怒魂真迦鉢羅此云少
獨力山五是耆闍崛山（云云）九十五種者除佛一人外
道有六師一師有十五弟子合成九十六佛初曾事
外道為弟子知其非究竟先同後異捨而離之後證
得果故云勝也。
發起序者為三初通明往意不同次今經下問答三
依文解釋發起一經亦名別序亦名弟子序亦名經
前序證信序者亦名通序亦名經後序亦名如來序
隨義種種差別也釋為四先分章次頻婆下問二意
三父願聞法下答四乃釋義初為四下解釋初文有
四一舉能害人二明其惡緣三正明害父四制臣佐
初文可知二惡緣者即調達是此人身雖出家情存
利養往到佛所求出家欲學通法佛知其意止而不
<pb n="89"/>
宣阿難親弟愍而為說既得通已惑於闍王殺父害
母自欲殺佛當為新佛新王共治於世闍王敬重日
日侍從五百乘車朝暮問訊并供五百釜飲食父王
聞已日日恒將七百乘車朝暮問訊世尊并供七百
釜飲食達多聞已嫉妬心生遂失通法既失通已心
生慚愧不敢見闍世即往佛所求乞徒眾佛言我尚
不付屬身子目連況汝癡人調達聞已心生忿恚往
闍世所語言汝父長壽若待父死不可得王位汝可
害父我當害佛當令現世有王佛興治國教化人民
安樂眾生得果豈不悅耶報言可爾因行逆故云惡
緣收執父王下三正害父經文又三先標王位次顯
列名三正興害制諸群臣下恐興異計故不得往。
二夫人奉食極世飢苦得色身益經有四意一夫人
奉食二王得食身安請佛三申請弟子四願聖拔苦
與樂得出世果三聖為說法救生死苦與涅槃樂受
戒增福說法進道王因被囚欣厭情深聖應和機說
法感應道交方能獲果四如是時間下得益經有三
意一明時節二顯食力三得現益。
初闍世問守門者經有四意一問答二毀親三訶聖
四正害母毀親為賊者有二義故一是劫命賊昔共
王斷仙人之命二盜食賊偷麨蜜漿以飼於王訶聖
中二先人次法令惡王延惡命即執劒下四一正害
母何其痛哉撮頭擬劒身命在於須臾慈母曲身合
掌低頭就兒臨劒心神悶絕熱汗遍流恍忽之間逢
斯極苦親所生子反逆心生殺父害母未曾聞見罪
身當受敢有怨言今死成難冥當有報願王思念止
殺害時一臣下二二臣勸不許害父為七初與伴申
敬二白言下引證三王今為此下正諫四時二大臣
下退躬五時阿闍世下求救六耆婆白下重諫七王
聞此語下止不害母菴羅女子者此女是毗舍離國
大臣園中菴羅果樹上生即摩竭陀頻婆羅王到彼
園中因即有身後生男長大兼先留王環為信送歸
本國策耆婆為太子後時既有闍王因託採藥遂讓
位不受出菴羅女經也經云毗陀論梵語此云明論
詮義決定西方所重故依此經引古諫今古王無道
但害其父未曾害母王今害母罪踰昔王經云諸惡
者此總明非禮篡逆之人非一故云諸也剎利梵音
此云田主理應躬奉孝道率化萬民何自行逆害汙
剎利種是旃陀羅旃陀羅此云殺者極惡之人及蔑
戾車等王今貴族云何同彼故云不宜住此有二義
故一者王今造惡不存風化京國神州豈遣旃陀羅
為王此合擯出宮城意二者王雖在國辱我宗親故
須遠涉他[邱-丘+(看-目)]永絕無聞之地故云不宜住此也經惶
懼有二意一惶失位二懼臣叛。
時韋提下請佛經有四一憂悴二申禮三正請見四
悲哀再敬憂悴者心不悅樂名愁憂身無光澤稱為
憔悴夫人憂悴備有六意一與大王生死永絕二與
眷眷思愛情離三厭斯穢境樂聞樂土四自指女質
專求勝報五遙心請佛恐聖不應六自惟未修玅因
不登上果具此諸事故身心不樂此六為二前二結
前後四生後離忍界極樂生感應至因果成未舉頭
下初神通經有三先明聖應時不異勝鬘者廣如寶
積經說勝鬘是波斯匿王末利夫人女嫁與踰闍國
王為夫人父母與女書云佛出我國神通自在普益
眾生勝鬘執書啟告世尊世尊平等普化眾生此亦
合現作白之時佛於空中現便讚如來玅色身等（云云）
次知機三正感應中二初弟子次佛自性何故爾機
宜不同應赴亦異大王機在弟子夫人感於二聖經
普雨天華持用供養者瑜伽云由七因緣釋梵諸天
來至佛所一供養二為聽法三為決疑故四翼從故
五為饒益他六敬重佛教故七欲起會故。
時韋提見下請生處有四一見佛傷嘆傷嘆者傷子
無思是故悲傷嘆己宿罪此生惡報怨結難處情苦
<pb n="90"/>
何堪障重殃深未達因果佛大聖三世照知唯願慈
悲示當生處捨茲穢境淨土受生當不願聞逆人名
字傷嘆懺悔願佛哀怜次請說宿因三願聞淨土四
遠離惡處今向世尊下經有二初三業悔過次專求
淨土生處。
放光普示下經又三初明光體用次明光德色三明
中現土放眉間光者表中道理觀佛三昧經云如來
為太子時眉間白毫相長五尺至成道時長一丈五
尺舒之表裏清徹白色光明置之復卷聚在眉間至
降魔時舒白毫毛至他化自在天彼天去閻浮提一
百二十八萬由旬今放此光照十方界表眾生證中
是光體用示土差別經有三先別次總三結今見。
去此不遠者經有四先問其定次明界遠近三勸觀
現果許為說譬經云如執明鏡自見面像狀如懸鼓
如億千日又似星月如天瓔珞如旋火輪等四為未
來世說修因法欲生彼國者經有三謂標列結列中
初報恩敬法愍物行慈次生善離過二乘小行三因
果發心大乘不共自他俱運結可知二佛告韋提此
三種下經有四一嘆正因二誡聽三許說淨業四讚
問合宜感應道交妙契機理即得無生法忍者經有
三謂法喻合法中三一命阿難為眾廣說二佛自教
修行玅觀三顯佛力得見淨土言佛力者一釋迦說
力二彌陀願力三十方諸佛護念力喻中觀心如鏡
所現土如面觀心變如影像見彼國土下合也無生
忍者由見是淨土稱本求心故生歡喜地應時即得
者聞說玅觀意下文方得佛借方便令修玅因如教
勤行因圓果滿獲無生忍入初住地。
汝是凡夫下經有二一斥凡無力二顯聖有緣初影
障無聖德次心相無大勝見境不遙如我今者下問
有二一自行因佛得見二為化眾生如何作觀得生
淨土。
答中十六觀答教我正受也文有三謂標列判判中
為二初十三觀觀往生處顯土勝彰土妙令觀淨境
覩極聖修勝因行玅行一念頃身證玅果豈非託境
成觀轉穢為淨三惑破三身顯觀因圓果德滿觀眾
感不同皆往生後三觀是得生人如文日指方所有
破闇之功如中觀除無明惑證得法身水有滌蕩澄
清之德如假觀斷塵沙惑證得應身地為依報之本
如座觀為身坐如空觀破見思惡證得報身如上次
第行時在一心中何以故假即空中空即假中中即
空假三觀互融而不一異即一而三即三而一非三
非一而三而一圓融自在玅觀若斯豈同但中單空
單假孤調解脫不具三觀者哉。
第一日觀文為五一勸修二作觀三舉所觀境四正
教觀察五結初文二先明感應次勸修觀一切自非
簡機皆見日沒舉境四教觀中二一修二既見日下
觀成初文二先法次喻正坐簡異行住及臥行多掉
舉臥則昏沉立久疲勞故唯令坐坐結跏趺坐即左
脚壓右脚右脚壓左脚能令身心不動定力所持諦
於日心無散亂專相不移釋經喻者日沒舉所顯法
懸鼓明能顯喻。
二水觀中三初結前生後明所觀境二修行三結次
第修觀中四三如文第四結文有四初總明內外明
地下眾寶光明地上諸相莊嚴四明虗空中莊嚴次
地下寶幢光色及喻（云云）一一寶中下四虗空中有色
光日星月樓閣華幢樂器清風演四諦法八種清風
者如無量壽經云一者不寒二者不熱三者起動調
和四直好無比五徐徐不起六不遲七不疾八者遍
得中宜平攝物心三結中三先結次第次明觀成。
三地觀佛告下三利益中二先益觀宣說次明利益
利益中二一此土次他方此觀成時重罪滅淨土生
必無疑惑日水二觀既在此土借為後觀之方便故
不能滅罪。
<pb n="91"/>
四樹觀二明莊嚴中又二初明樹相莊嚴次明於空
中莊嚴初之經有四謂高廣具足七寶互莊嚴玅真
珠羅網彌覆其上一由旬四十里即高三十二萬里
次空中有二謂法喻法中四謂寶網七寶華宮五百
億天童自然摩尼瓔珞三明生法中二謂法喻合法
中四謂行葉相次華果具足葉量大小華葉色相。
五池觀中有五如文池體中三初結前生後次數三
體池相下有四謂水本水支池渠底沙池華數量三
明隨心中有二四諦通大小六度四人修即生滅無
生無量無作前二界內斷見思惑得五分法身後二
界外斷無明惑次第頓入同證三身此經部屬方等
故修通四人利益中有寶鳥音聲柔軟常讚三寶。
第六觀中五先總次別別中三初觀樓次觀閣及空
中音樂三結成觀相四利益五顯觀邪正次觀樹空
有諸天樂空中玅幢皆讚三寶。
第七觀勅聽許說三一誠聽即聞思修三慧次許說
三勸持廣說二佛現身相中二先明師弟現身次明
光明中先法次喻色相不可得比三為未來請中二
一接足申敬二宣言正請請中二一明自身因佛得
見二為未來眾生問云何作觀得覩三聖願佛慈悲
不違本誓廣為宣說開甘露門普益大眾教觀依正
令得聖果自他俱益方契本心接足慇𤏊意在於此
佛大慈悲依請為說教觀身座侍者宛然普雜分明
並皆成就三輩往生俱登淨國一明成座法經有五
一觀寶地華葉次從釋迦毗楞伽下觀華臺寶珠三
於其臺上下觀華寶幢四從幢上下觀華寶縵五從
有五百億寶珠下觀珠光色初文有二先總次別別
中六謂葉色脉光華量葉數珠三互顯遍覆地上華
臺中二一明臺體二明莊嚴如寶炬陀羅尼經云毗
楞伽寶純真金色住於梵宮菩薩生覩率己善根力
故此寶自然生於篋中能降魔消毒等如經廣說二
隨機利物中三一總次別三觀佛事五明未來利益
中三先法次喻三明利益法中二先總次別。
第八觀一結二釋釋中經有二先釋次是為下結觀
次第釋中初諸佛身中有三先徵次釋三勸修因舉
果為證是故應當一心下觀彼彌陀有二先觀真身
次想彼佛者下觀有二先修觀次觀成修觀為二一
佛二菩薩佛中三先佛身次依土三見如此事下結
法入喻見此事已下次想菩薩為二先想座次想像
此想成時佛菩薩下次明觀成為三一因光見聖身
座二當聞妙法三出入定所聞法去邪從正。
第九觀二觀佛身大小經有二初觀彌陀次見此事
者觀十方佛彌陀又二先別觀次總結別中六一明
身色量二明毫相眼三明身光量四化佛侍者五明
佛相好六明光遍攝其光相好下次總結捨身他世
下四舉利益勸修經有五一明利益二是故智者下
正勸三勸觀白毫四見無量下見十方佛五得見諸
佛下授記。
第十觀初觀身相有四初觀身相流光萬千次觀臂
色瓔珞普觀三觀掌指色光遍照四觀足輪臺華彌
滿初身中六一明身量色二明頂髻光三明化佛身
光相四明天冠之佛量五明面色眉間寶六明光佛
侍無量二與佛同異中三先同次異三結次第悲華
經云觀音菩薩成佛時號出一切光明功德山王如
來世界轉名一切珍寶所有一切勝於安養。
第十一觀初因光神力中三初明身光量次明身色
毛孔相三明智慧能破障二與觀音同中有二初明
相同二明正想初為三初明身相普現佛次明行處
寶華莊嚴三明坐儀分身雲集說法度眾生初中有
天冠頂髮寶瓶三異餘相同悲華經云勢至菩薩於
安樂世界欲觀音後得成正覺名善住珍寶王如來
三結中四初結觀次第二明利益三俱觀二聖四結
觀邪正。
<pb n="92"/>
第十二普觀中疏文為二初明同異次依文解釋初
又二先問次普觀下答次釋初見此下作身想中三
初標次自往生三結觀次第次往生有四初往生次
見佛聞法三憶持不忘四結觀成見於依正初文三
初見身坐座次蓮華開合三色光照身眼目開想。
第十三觀第二彌陀變現中二先觀佛次觀菩薩初
為三先明身量無邊非凡所及次結彼如來下願力
觀成利益三阿彌陀佛下總別現身隨機所應次觀
世音下觀二菩薩。
第十四觀下疏文為二先明來意次二釋會經論釋
中三重問答初二乘次女人三五逆謗法者三依文
解釋初來意者觀依正二果故也只緣觀玅土觀眾
聖依教修成勝行圓因成分果定九品生皆真正因
韋提自他請為來世問觀修行佛酬答應勸物根利
鈍三輩為是文之大意也依文釋中二先判三品次
位乘臺不同依經釋義。上品上生文為二初別明
三品後總結初明修因中二先標次釋釋中二初三
心次三行此二各四謂標徵起釋結生彼國時下二
值緣中五一值聖眾二持寶臺三佛放光四勝友迎
接五讚勸其心令行成就三得生中三初明三業歡
喜次見身乘臺三應時往生四生後益生後利益中
三一彼土次十方三本國初文三一見聖身相二聞
玅法三聞已證果次十方中二一奉事諸佛二得受
記言須臾者准俱舍論云百二十剎那為一怛剎那
六十怛剎那為臘縛三十臘縛為牟呼栗多三十牟
呼栗多為晝夜即牟呼栗多此云須臾如人行五里。
上品中生第二值緣經有五一時節二值聖眾三
持寶臺四迎接五授記三得生有三一見身登臺次
合掌讚佛三速疾得生四往利益中經有四一彼土
次十方三得忍四獲記初文為五一華開身色次聖
眾放光三因宿習聞法四申禮五不退。上品下生
第二值緣經有五一時節二值聖眾三持華四化佛
授手五稱讚行者三得生二一見身登座二得往生
准十疑論明不退位有五一者阿彌陀佛大悲願力
故得不退轉二者佛光常照菩提心常增進故不退
轉三者水鳥樹林風聲樂音皆說苦空聞者常生念
佛法僧之心故不退轉四者彼國名不退國諸佛菩
薩為善友無惡緣境外之邪魔內無三毒必竟不起
故不退轉五生彼國已壽命無量共佛齊等故不退
也四生後利益遂解得百法明門者彼明謂色法心
法心所法不相應行法無為法開成一百法入初地
時一時頓證准天台疏一切眾生心數法通大地有
十謂受想思觸欲慧念解脫憶定心王則正因佛性
想數慧數了因佛性餘數緣因佛性一數起時餘九
相狀而起即有百數此百雖具三佛性眾生心具別
名三因佛性此百入十信亦具三佛性若從修說別
名緣因佛性此百入十住三佛性圓證亦名百法明
門亦名三德三身等（云云）經有三一彼土次十方三往
時入位初文三一華開次見佛明了三聞法彼土以
華開名分於晝夜一日一夜案華嚴經娑婆一劫為
極樂世界一日一夜。
第十五。中品上生第二值緣中三一值聖眾次放
光三聞法得樂三得生中三見身坐華臺次申禮三
得生四生後利益中三華開聞法二得果三具法四
諦者文為五一四諦次羅漢三得三明三明者一過
去宿命明現在漏盡明未來天眼明四六通五釋八
解脫釋中三謂標釋判判中先果次因次引釋論明
四果不生者和會經論義合也。中品中生第二值
緣中三一值聖眾二放光三讚嘆迎接第四生後利
益中三一華開二讚佛聞法三得果。中品下生第
三得生中三謂法喻合四生後利益中三一見聖二
聞法三得果。
第十六。下品上生初明因中經為二初述惡造輕
<pb n="93"/>
過無重[億-音+(天*天)]二從命欲終時下述善述善中二初聞法
益除惡因次從智者下念佛益除惡果第三明緣中
二初感聖眾二稱讚迎接三得生中二一見佛光明
二乘華得生四生後利益中五一華開二感聖三聞
法四發心五得果。下品中生初明因中二一標惡
先因次果因中三一毀戒次盜僧物三不淨說法不
淨說法者有於四過一輕心說法不求自利二求名
利己不為化他三生勝負心為求眷屬四為求世報
隱正說邪如此說法名為不淨次如此罪人下惡果
從遇善知識下二述善述善中二一述佛十力五分
法身二聞已得益生死罪除清涼風現四生後利益
中四一華開二感聖眾三聞法四發心。下品下生
初明修因經有二一標惡二障善初為二初惡因如
此愚人下次惡果次障善中五初明時節次遇善知
識下善友教念三彼人苦下為苦所逼善不生四教
稱十念五念益罪除隨聲念中須具四緣一念彼佛
有願者必生故須稱名二須至心善心散亂正念不
成三令聲聲不絕方入正觀四具足十念速疾成就
具此四緣更無疑惑如十疑中說譬如十圍之索千
夫不制童子揮劍須臾數分又如千年積柴以豆火
焚之少時即盡況臨終猛利心念真實無間得生淨
土者哉如一念頃即得往生第四獲利經文有四一
華開二感聖三聞法罪滅四發菩提心。
第二大段利益初明道悟無生經有二意一結前生
後生後中三初覩依正二果次三業領解三道悟無
生初觀依正二果者由上經文見佛傷嘆請其生處
及往生因起經云唯願世尊為我廣說無憂惱處我
當往生又云唯願佛日教我觀於清淨業處觀其請
意韋提傷嘆意兼自他一自嘆宿罪生此惡子二怨
提婆扇惑於王致令殺父害母受斯憂惱身心憔悴
八苦交並幽閉深宮生死永斷絕故請淨土依正二
報我當往生佛應機緣依請為說放光微笑遍十方
諸佛國土皆於中現韋提雖見諸土嚴顯可觀而歸
宗安養故重請云是諸佛土皆有光明我今樂生彌
陀佛國唯願世尊教我思惟教我正受思惟請業正
受請觀佛為廣說三種淨業十六玅觀依教勤修因
圓果滿三輩往生決無疑網心眼徹見了了分明故
經云聞佛所說乃至廣長之相前六觀依報淨果也
見佛菩薩下是中七觀即正果心生歡喜嘆未曾有
次三業領解乃後三觀修因值緣得生利益隨業往
生故心生歡喜捨穢歸淨故嘆未曾有即十六觀竟
三悟無生忍因請為說感應道交廓然大悟得無生
忍理為廓然事轉為大悟境發為廓然觀成為大悟
斷惡損為廓然智德增為大悟法身生得無生忍即
無生寂滅二忍也二明侍女發心中二先侍女次讚
諸天侍女中四一發心二願生三佛記四得□昧。
流通中初問經意佛答有三初此經名極樂淨土即
初六觀日指方所破闇除昏水能澄清洗蕩諸垢地
若瑠璃內外映徹寶樹寶樓華果生渚池流八德四
微除患總結為一諸觀分明即依報果無量壽佛下
即中七觀即正報果觀佛身座侍者宛然若普雜隨
機自他觀別亦名淨除下即後三觀修三業成九品
往生感聖乘臺利鈍皆往故云生諸佛前次明有益
為五一見聖眾二勸聞名得益三舉喻成身四感勝
友五坐道場芬陀利華者此云白蓮華華中最勝玅
色顯眾色中之本為世最重若念佛眾生為世所貴
故舉此為喻成其勝身諸度萬行次為道場治無明
糠顯實相米三惑破三德成真應滿化眾生勸大眾
勤修行真實說淨土生即道體用之義生諸佛家者
一寂光土為諸佛家為正報智所依故二理藏為諸
佛家為行藏所行故三境界性為諸佛家為三觀所
觀故四淨土慈悲是諸佛家為一切眾生所歸故寂
光為本最闊居初後三為迹隨機漸狹依三土皆有
<pb n="94"/>
四法隨機不同故云即實報方便同居三土用教眾
生也佛步空還為增物敬者上請經云時韋提被幽
閉已憂愁燋悴遙向崛山為佛作禮作是語已悲泣
雨淚遙向佛禮是增物敬也奉順其言者經云而作
是言世尊在昔之時恒遣目連阿難來慰問我我今
愁憂乃至願念遣阿難與我相見是順其言世尊在
崛山知韋提希心念勅二弟子從空而來佛於彼沒
從王宮出現身金色坐寶蓮華左右侍從諸天供養
韋提舉身投地蹄也泣傷嘆愛子成怨橫加逆害請
生淨土厭此穢[邱-丘+(看-目)]佛愍傷慈為其廣說依教修行因
圓果滿機感相稱得生淨土神通故為益眾生機既
益已神變而往法身本體廓周法界無有彼此亦無
往來為順物機故現斯變狀又略記自鏡迷情先達
後賢敢傳他耶但法聰學寡智淺三藏未窮德薄人
微才無出轍況佛法玄蹟豈凡小智能弘宣依其本
文粗分科段恐違聖旨謬判是非願冥顯照知咸皆
懺悔雖然若明觀法必取惟心依教承師本祖龍樹
次傳聖典南岳天台南岳天台昔共靈山親承佛說
今生自悟玅契道場照了法華似高暉之臨幽谷達
諸法相似長風之遊太虗因靜發定得旋總持大小
法門一時證悟斯言誠實必敢虗傳勤依觀勤修感
登聖果一念三千依正必具境觀不二六即殊途一
句染神咸登彼岸思惟修因習作菩提因若順若逆
皆歸解脫解脫之因隨在何地以神通智慧力引之
令住其中在在未宣常為歡請已學之者敬之如佛
未學之者勸令發心虗空有邊斯願無盡未來永永
斯心亦然見在四儀未曾暫離此生他界願得常聞
佛乘法界怨親同斯願海。

觀無量壽經記（終）

<talk>No. 405-B</talk>

元和十二年歲次丁酉六月己未朔十八日景子
天台老僧行滿於禪林寺偶見此本親自手札敬
法重人古之常道聰公久於毗壇同聽一宗相承
覩物思人悲喜交至滿忝承末學覩茲記文天台
玅觀冷然可識古人有言智人知智蛇自識蛇上
品真乘一念即足依正因果誰知一如三千空假
出自一家後學覩之可為乘種信謗之人亦如不
輕終不唐捐願聞玅觀耳老僧滿記百年之後並
疏及記入佛隴藏留傳也。
唐大中十二年三月二十三日於台州開元寺楊
老宿院抄過經生僧周靜　二十五日勘過日本
比丘珍記
比丘圓珍敬同先輩高願永永與持大師玅教二
十八日點過記之四月一日已前更看過珍記

<article id="n406">觀無量壽經疏妙宗鈔科</article>

<talk>No. 406-A
 御製觀無量壽佛經序</talk>
盖聞。佛之道廣大無外。光明畢照。先天地而無始。
後天地而無終。而其要以清淨為宗。利濟為用。其
願力弘深。拯拔無量。盖極乎億萬劫之前。極乎億
萬劫之後。同一慈悲之念。平等之施故。自西土以
入中國。千有體歲。中國之人。崇信其說。遵奉其教。
盖大其能仁之功也。夫人生於血氣之中。長於聲
利之途。耳目口鼻。四肢之欲。不能無也。纏緜於愛
憎。展轉於忮求。馳騁一時之快。而駸駸流墯於三
塗之苦。
佛世尊之垂憫乎此也。開方便之門。啟懺悔之科。咸
使得以捨妄而歸真。滅罪而資福。凡一切之人。果
<pb n="95"/>
能體清淨心。發真實願。一念歸誠。有感必應。熏栴
檀於穢域。出蓮蕚於汙渠。有不可名言之妙矣。此
觀無量壽佛經。所以有益於世。我
皇考太宗體天弘道高明廣運聖武神功純仁至孝
文皇帝
皇妣仁孝慈懿誠明莊獻配天齊聖文皇后。皆以上
聖之資。居至尊之位。深仁大德。涵育萬[邱-丘+(看-目)]。下至飛
潛動植之類。莫不熈自遂於泰和之世。然二聖未
嘗以是自足。所以心佛之心。廣佛之教。嘉惠天下
者。至矣。若觀無量壽佛經。
皇考嘗欲表章之。未就。而
六御上賓。宸遊在天。哀慕無極。用敢追成
皇考聖志。命工刊行此經。而廣施之。盖欲使天下後
世。至于無窮之人。皆知歸誠
佛道。有過者圖改以自新。好善者益勉而自進。皆遊
如來之境。樂如來之福。且以上資
皇考皇妣在天之福於無窮焉。謹序諸其簡端云。
洪熈元年正月初一日

<talk>No. 406-B
 重刻觀經疏鈔序</talk>
佛說念佛門開。觀想一法。所以純熟其淨念也。念佛
而神棲安養。得此依正莊嚴了然在目。令觀想者助
以持名。持名者資以觀想。而淨土法門。圓歸實相矣。
初心士。淨念難純。苟熟其安養依正。念舉即現前。而
欲淨念相繼。不難也。經有疏鈔。則讀者易明。而天台
四明。釋此最精妙。俾知用一心空假中之三觀。圓照
真俗中之三諦。而深證乎寂光淨土之法身般若解
脫三德。嗚呼。大矣哉。是書板。遐邇無聞。流通甚少。乙
酉秋。會王君愚庵。貝君簡香。讚歎重刊之。余於是勸
眾力。閱半稔而成。乃大福德因緣也。當知是書與彌
陀疏鈔並峙。一闡持名。一闡觀想。以極其淨業之大
成。不可忽。不可忽。
道光五年佛成道日吳僧悟開謹譔

No. 406

<sarticle>佛說觀無量壽佛經疏妙宗鈔科文</sarticle>
沙門知禮排定

將釋經疏科（二）
初題目（二）
初正標疏題（佛）
二能說人號（天）
二釋文（二）
初釋序（三）
初敘經觀意（二）
初正明觀行（二）
初敘意（二）
初對垢立淨（二）
初法（二）
初明二報苦樂（夫）
二明二因心行（誠）
二喻（喻）
二就淨示脩（故）
二示文（二）
初示教興（二）
初明興由（然）
二明現土（大）
二示觀相（二）
初總標（使）
二別示（三）
初示依報觀（四）
<pb n="96"/>
初示日觀（落）
二示水觀（大）
三示樹觀（風）
四示池觀（波）
二示正報觀（二）
初明觀音勢至觀（觀）
二明阿彌陀佛觀（念）
三示三輩觀（三）
初明上品上生及上品中生觀（及）
二明上品下生（文）
三總示三輩（隨）
二結歎觀行（可）
二敘經宗體（此）
三敘經題目（二）
初別題（所）
二通題（經）
二入文○

○二入文（二）
初取義釋題（二）
初標列（釋）
二隨釋（五）
初釋名（二）
初標（第）
二釋（二）
初對通略示（二）
初就三處論通別（三）
初約一化（二）
初釋（二）
初示諸題具通別（一）
二明通別有三種（三）
初教通別（二）
初正明一化（通）
二別指此經（今）
二行通別（為）
三理通別（理）
二結（此）
二約一題（更）
三約一字（二）
初就說字兼含釋（更）
二就諸字互具釋（佛）
二約一字以校量（三）
初正校量（於）
二引經證（故）
三結今得（若）
二就別廣明（四）
初釋佛字（二）
初正約佛名示六即（二）
初翻名標示（初）
二就覺廣明（六）
初理即（三）
初引諸經示即（涅）
二就本覺明佛（二）
初正示（此）
二遮情（雖）
三對四事辨理（斯）
二名字即（二）
初帶喻示名字（二）
初不聞之失（如）
二聞名之得（若）
二引人明即佛（故）
三觀行即（二）
初觀妙色即真法（三）
<pb n="97"/>
初約一佛（二）
初示始習即心觀相（觀）
二明覷成稱性周徧（聞）
二等諸佛（二）
初約一佛等諸佛（念）
二明諸佛同三法（一）
三念二身以結示（念）
二明即佛（常）
四相似即（二）
初標釋（二）
初約三身明即佛（相）
二約四喻明相似（相）
二勸證（二）
初約事勸（水）
二引文證（略）
五分證即（二）
初明初住（二）
初約發心明即佛（二）
初約三法明發（今）
二約三身明佛（三）
二約彼物明佛用（二）
初總示三輪（以）
二別示十界（應）
二況後位（初）
六究竟即（二）
初據位直明（究）
二約喻稱歎（如）
二以例諸號明難說（佛）
二釋說字○
三釋觀字○
四釋無量壽○
二辨體○
三明宗○
四論用○
五教相○
二隨經顯義○

○二釋說字（二）
初牒釋（說）
二示相（二）
初明所說法相（即）
二明說能善巧（二）
初於一法一門明四悉（又）
二例諸法諸門示四悉（若）

○三釋觀空（二）
初牒釋雙標（觀）
二據教雙釋（二）
初次第三觀（二）
初列名指經（從）
二釋相結果（三）
初空觀（今）
二假觀（從）
三中觀（二）
二一心三觀（三）
初依智論釋（二）
初釋相（二）
初約法釋（一）
二引類釋（類）
二結果（此）
二引中論證（中）
三約妙結示（此）

<pb n="98"/>
○四釋無量壽（二）
初牒名從梵（無）
二從真出俗（二）
初約本無三（佛）
二隨世俱立（二）
初列三身各三（隨）
二釋三身三義（二）
初約義分別（三）
初法身（二）
初別釋（三）
初法身（性）
二法壽（法）
三法量（此）
二總示（此）
二報身（二）
初稱法有報（二）
初引經（報）
二釋相（如）
二於報立三（三）
初明身（法）
二明壽（法）
三明量（法）
三應身（三）
初明應物有（三）
初身（應）
二壽（應）
三量（應）
二明依二有應（三）
初法（智）
二喻（如）
三合（功）
三明應徧三土（二）
初雙明報應（能）
二單示應身（二）
初明有量二義（有）
二結應佛皆然（應）
二據理融即（然）

○二辨體（三）
初牒起略示（次）
二正釋主質（四）
初據二文定體（釋）
二為四章所歸（無）
三約二喻顯尊（譬）
四以一印結示（故）
三具明體德（三）
初約禮義明法身德（書）
二約底義明般若德（復）
三約達義明解脫德（復）

○三明宗（二）
初標列（次）
二隨釋（二）
初簡示宗體（二）
初簡（二）
初簡宗體一（二）
初牒言略斥（有）
二據義廣破（三）
初約義破（何）
二立喻破（如）
三舉過結（宗）
二簡宗體異（二）
初牒言破（宗）
<pb n="99"/>
二舉過結（宗）
二示（與）
二就體明宗（三）
初依經直示（今）
二約土廣明（三）
初列四土（四）
二立淨穢（各）
三釋名相（四）
初釋同居（娑）
二釋有餘（三）
初約脩斷釋名（方）
二據經論釋相（釋）
三明利鈍淨穢（就）
三釋實報（三）
初約因果釋名（實）
二依經論釋相（仁）
三明漸頓淨穢（就）
四釋寂光（三）
初尅體立名（常）
二約能居示相（諸）
三明分滿淨穢（分）
三據義結示（故）

○四論用（二）
初標名略示（次）
二約義廣釋（二）
初約善惡具明（滅）
二就滅惡偏釋（二）
初無惡不除（苦）
二從重別顯（是）

○五判教相（二）
初正判所說教（三）
初約五時判（二）
初明教部（教）
二明廣略（赴）
二約二藏判（二）
三約漸頓判（漸）
二傍簡能說人（顯）

○二隨經顯義（二）
初總別科判（分）
二隨科解釋（三）
初序分（二）
初證信序（二）
初標指六句（初）
二隨文釋義（六）
初標信（如）
二異外道（二）
初正釋（我）
二料揀（二）
初立難（我）
二通難（二）
初直通（隨）
二舉譬（如）
三辨息諍（二）
初示論釋（二）
初釋一（一）
二釋時（時）
二明今意（今）
四明化主（三）
初約異名釋（佛）
二約三覺釋（佛）
<pb n="100"/>
三約超因釋（一）
五論住處（二）
初釋住（二）
初會在同住（在）
二約論釋住（二）
初標列（住）
二解釋（天）
二釋處（二）
初略釋城山（二）
初釋城（二）
初翻梵（王）
二解釋（三）
初約諸王治化釋（釋）
二約移居免火釋（又）
三約畏罪得處釋（又）
二釋山（二）
初翻名（耆）
二解釋（三）
初約聖靈依鷲釋（諸）
二約山形似鷲釋（又）
三約鷲鳥捿隱釋（又）
二總示法應（然）
六列同聞○
二發起序○
二正宗分○
三流通分○

○六列同聞眾（二）
初標科辨次（六）
二依次解釋（二）
初聲聞眾（二）
初分科略示（聲）
二隨文解釋（二）
初標位（四）
初釋與（與）
二釋大（大）
三釋比丘（二）
初標列六義（比）
二隨要釋（三）
初乞士（釋）
二怖魔（怖）
三破惡（破）
四釋眾（三）
初釋通名（眾）
二釋別相（一）
三明去取（今）
二列數（二）
初標人合數（二）
初合一千（三）
二合二百五十（舍）
二常隨所以（迦）
二菩薩眾（二）
初科四文（菩）
二釋二義（二）
初釋位（天）
二翻名（文）

○二發起序（二）
初對辨不同（二）
初泛舉差別（二）
二正顯今經（二）
初正顯（今）
二釋疑（何）
<pb n="101"/>
二總科略釋（二）
初分科（就）
二解釋（三）
初問答釋疑（二）
初問（問）
二答（答）
二預翻名字（頻）
三隨科解經（二）
初正明殺父（二）
初分科（初）
二隨釋（四）
初頻婆為子幽禁（二）
初隨釋經文（二）
初師資現事（二）
初釋時處標人（初）
二明順友造逆（五）
初釋惡友名族（隨）
二釋惡友謀術（二）
初從人學術（為）
二誘人同謀（心）
三明惡友言教（語）
四明太子造逆（隨）
五明惡友造逆（調）
二父子前因（頻）
二總結權化（如）
二夫人奉食以濟王命（國）
三聖為說法以潤王心（二）
初釋目連授戒（二）
初釋疾至（目）
二釋戒相（授）
二釋樓那說法（富）
四法食延壽（如）
二明欲害母（二）
初分科（次）
二隨釋（四）
初為子幽閉（三）
初欲害母分（三）
初王問在不（時）
二以事實答（時）
三王聞嗔怒（二）
初消經文（名）
二釋妨難（應）
二千臣諫不聽害（三）
初釋勸辞（劫）
二釋勸相（以）
三明從勸（驚）
三勅內官幽閉（勸）
二因禁請佛（二）
初分科（二）
二隨釋（二）
初明請人（時）
二明請法（作）
三因請往赴（二）
初分科（三）
二隨釋（五）
初神通（二）
初消文（知）
二釋妨（二）
初出妨（問）
二正釋（解）
二色身（時）
三坐座（坐）
四眷屬（日）
<pb n="102"/>
五雨花（普）
四傷歎請法（二）
初分科（四）
二隨釋（二）
初明請其生處（二）
初明供養問徃生因（時）
二正問生處（唯）
二明請徃生之因（今）

○二正宗分（二）
初泛科懸解（二）
初科三段（第）
二解初文（如）
二重科廣釋（二）
初總別分科（初）
二隨科解釋（二）
初酬二問（二）
初酬前生處（二）
初答其生處（三）
初放光普示（爾）
二示土差別（或）
三的求生處（時）
二見土更請因（唯）
二酬前淨業（二）
初總別分科（次）
二隨科解釋（二）
初明三種淨業答思惟（三）
初正明淨業（三）
初光照頻婆得道（二）
初釋微笑（二）
初問（阿）
二答（二）
初答放光（解）
二答微笑（微）
二釋阿那含（阿）
二舉果勸修因（二）
初問（去）
二答（解）
三正示往生因（二）
初正示（二）
初共凡夫業（第）
二共二乘業（第）
三大乘不共業（第）
二結歎（佛）
二歎其所問妙契佛心（佛）
三略付阿難今持獲利（阿）
二明十六妙觀答正受（二）
初分科（時）
二隨釋（二）
初明韋提見土之由（佛）
二為未來請見土之法（二）
初請（時）
二答（二）
初列觀分科（二）
初列觀（二）
二分科（就）
二隨科解釋（三）
初六觀觀依報（六）
初日觀（二）
初立意分科（就）
二隨科解釋（二）
初總勸修觀（佛）
二正明日觀（三）
<pb n="103"/>
初舉所觀境（云）
二正教觀察（二）
初除疑（教）
二滅障（障）
三結（是）
二水觀（二）
初分科（第）
二隨釋（三）
初舉所觀境（次）
二正起觀行（四）
初作水想（見）
二變水成氷（既）
三變氷為琉璃（見）
四觀琉璃成地（六）
初成地瑩徹（此）
二寶幢光明（下）
三地上莊嚴（琉）
四寶光樓閣（一）
五花幢樂器（見）
六風樂演法（八）
三結（是）
三地觀（二）
初分科（第）
二隨釋（四）
初漸想觀（此）
二如實觀（若）
三明利益（佛）
四顯邪正（作）
四樹觀（二）
初分科（第）
二隨釋（三）
初結前生後（佛）
二正明觀行（五）
初明樹體（觀）
二莊嚴相（一）
三明生法（諸）
四現佛國（有）
五結觀（觀）
三結（是）
五池觀（二）
初疏科（第）
二釋經（五）
初明池體（次）
二明池相（一）
三隨心適意（其）
四明利益（其）
五結觀（是）
六總觀（二）
初疏科（第）
二經文（四）
初明總觀（二）
初觀寶樓（二）
初正明觀樓（眾）
二二處樂聲（其）
二結成總觀（此）
二結（是）
三明利益（若）
四顯邪正（作）
二七觀觀正報○
三三觀明三輩○
二明利益○

○二七觀觀正報（二）
<pb n="104"/>
初分科（次）
二隨釋（四）
初勅聽許說（佛）
二佛現身相（說）
三為未來請（時）
四酬請廣明（二）
初別從酬請列五（四）
二通就所觀釋（七）
初第七華座觀（二）
初疏科（初）
二經文（五）
初成座法用及辨相（二）
初明法用（佛）
二辨相（四）
初花色數量（令）
二華間珠光（一）
三花臺寶網（釋）
四寶幢莊嚴（於）
二明隨機利物（一）
三結觀（是）
四明由願力所成（佛）
五明觀未來利益（若）
二第八佛像觀（二）
初分科（二）
二隨釋（三）
初泛明諸佛法身自在從心想生（三）
初釋初八句（二）
初約感應道交釋（二）
初明佛入生心（法）
二明相隨物現（即）
二約解入相應釋（又）
二釋中二句（二）
初作是別明（二）
初約能感能成釋作（是）
二約即應即果釋是（是）
二作是共釋（二）
初約始終釋（始）
二約當現釋（若）
三釋後二句（正）
二偏觀彌陀并示觀法（二）
初令偏觀（是）
二示觀法（四）
初觀佛像（二）
初正明像觀（想）
二因像見土（見）
二觀二菩薩（見）
三像放光（二）
初明光照諸樹（此）
二明樹皆三像（一）
四行者聞法（二）
初明因定聞（此）
二明與經合（行）
三明修觀利益（作）
三第九佛身觀○
四第十觀音觀○
五第十一勢至觀○
六第十二普徃生觀○
七第十三雜明佛菩薩觀○

○三第九佛身觀（二）
初分科（三）
二隨釋（五）
初明結上（佛）
<pb n="105"/>
二正觀佛身（三）
初總標略列（次）
二正觀佛身相（四）
初觀色身（阿）
二觀身量（二）
初略消經文（觀）
二商校分量（二）
初以眼度身（眼）
二定輕斥譯（言）
三觀身光（四）
初毛孔光（身）
二觀圓光（放）
三光中化佛（於）
四化佛侍者（一）
四觀相好（二）
初正示相好身（無）
二光明攝生（一）
三明觀成能見（四）
初見一佛（其）
二見諸佛（見）
三正觀佛心（三）
初因身見心（眼）
二正示心體（佛）
三引文廣釋（三）
初牒經引論以明文意（三）
初眾生緣慈（以）
二法緣慈（二）
三無緣慈（三）
二却牒前經以對初慈（念）
三正以無緣會釋經意（今）
四舉利勸修（三）
初正舉益勸（四）
初牒釋（捨）
二喻顯（如）
三結示（以）
四引證（故）
二的示觀法（二）
初牒經（從）
二正示（四）
初引他文示二種毫量（如）
二據此經明凡心難及（故）
三正示初心從易理現（正）
四剋示觀成稱彼而見（二）
初正示（若）
二引證（智）
三就觀結成（見）
五顯觀邪正

○四第十觀世音觀（二）
初疏科略釋（四）
二依科引經（三）
初明結上佛
二正觀菩薩身（三）
初正觀身相（十一）
初身量（次）
二身色（身）
三肉髻（頂）
四項光（項）
五身光（舉）
六天冠（頂）
七面光（觀）
八毫相（眉）
九臂相（臂）
<pb n="106"/>
十手相（手）
十一足相（舉）
二與佛同異（其）
三舉果勸脩（二）
初舉觀利勸（二）
初約脩觀明滅罪（佛）
二約稱名況獲福（如）
二示觀次第（若）
三結觀邪正（作）

○五第十一勢至觀（二）
初分科敘意（二）
初分科（五）
二敘意（二）
初約當門明闕真觀（畧）
二兼觀音明無像觀（所）
二依科列經（三）
初因光神力制二種名（二）
初徧示諸光（次）
二正立二名（但）
二明與觀音同異（三）
初正明同異（此）
二更示行坐（此）
三結成觀相（作）
三滅罪以勸脩（除）

○六第十二普徃生觀（二）
初疏科（二）
初對雜辨異（六）
二就普分科（普）
二經文（二）
初作自身往想（見）
二明三聖來現（無）

○七第十三雜明佛菩薩觀（二）
初分科（七）
二隨釋（二）
初觀丈六像（佛）
二明彌陀變現（二）
初示化主隨物（二）
初勸常脩觀（如）
二拂去眾疑（二）
初示相問疑（所）
二示疑明破（前）
二明補處同生（二）
初明劣應同眾生（觀）
二倣勝身論觀法（但）

○三後三觀明三輩往生（四）
初立觀所由（三）
二會釋經論（二）
初會論（二）
初會二乘（二）
初會不生（釋）
二釋正果（何）
二會女人（問）
二會經（二）
初對經雙問（問）
二立義雙釋（二）
初悔有輕重（釋）
二行有定散（二）
三依品定位（二）
初通示九品（二）
<pb n="107"/>
初示三中具九（就）
二判九品屬三（二）
初約位判（上）
二以經驗（何）
二別明上三（二）
初約三位定（上）
二約二義求（一）
四隨文解釋○

○四隨文解釋（三）
初第十四上品生觀（三）
初上品上生（二）
初分科（就）
二隨釋（三）
初標（佛）
二釋（四）
初明生因（若）
二明值緣（生）
三明得生（行）
四明後益（生）
三結（是）
二上品中生（三）
初標（上）
二釋（四）
初明生因（不）
二明值緣（行）
三明得生（行）
四明後益（行）
三結（是）
三上品下生（三）
初標（上）
二釋（四）
初明生因（亦）
二明值緣（行）
三明得生（見）
四明後益（一）
三結（是）
次第十五中品生觀（三）
初中品上生（三）
初標（佛）
二釋（四）
初明生因（若）
二明值緣（臨）
三明得生（行）
四明後益（二）
初正釋經文（四）
二釋諸疑妨（三）
初會小乘不生疑（釋）
二釋中不及下妨（中）
三通中不出家難（大）
三結（是）
二中品中生（三）
初標（中）
二釋（四）
初明生因（若）
二明值緣（如）
三明得生（行）
四明後益（在）
三結（是）
三中品下生（三）
初標（中）
二釋（四）
初明生因（若）
<pb n="108"/>
二明值緣（此）
三明得生（闡）
四明後益（經）
三結（是）
後第十六下品生觀（三）
初下品上生（三）
初標（佛）
二釋（四）
初因（或）
二緣（爾）
三生（作）
四益（經）
三結（是）
次下品中生（三）
初標（佛）
二釋（四）
初因（或）
二緣（吹）
三生（如）
四益（經）
三結（是）
後下品下生（三）
初標（佛）
二釋（四）
初因（二）
初明念佛滅罪（稱）
二引大論問答（二）
初約少時責（問）
二約猛心答（是）
二緣（命）
三生（如）
四益（於）
三結（是）

○二明利益（二）
初疏科（二）
二釋經（二）
初明夫人道悟無生（說）
二明侍女發心（五）

○三流通分（二）
初總別分科（第）
二隨科解釋（二）
初明王宮流通（四）
初列名教持（二）
初阿難問（二）
初問經名（爾）
二問持說（此）
二如來答（二）
初答前問（佛）
二答後問（汝）
二舉益勸脩（三）
初明生善滅惡（二）
初直明生見佛善（行）
二況顯滅生死罪（善）
二明身勝友勝（二）
初喻白蓮明身勝（念）
二類補處明友勝（觀）
三明得果起行（當）
三結名付囑（佛）
四眾聞歡喜（佛）
二明崛山流通（二）
初佛步空還（爾）
<pb n="109"/>
二阿難重述（爾）

雙徑山傳衣菴受菩薩戒弟子百松真覺重排於天台之仙泉禪院

佛說觀無量壽佛經疏妙宗鈔科文（畢）

<ps>音釋</ps>
閱（音月）。匝峻（上札下信）。埵（音朵）。歍（音烏）。麨（音草）。隼（音笋）。諐（音愆）。慰（音位）。妻之（上音砌）。綺（音起）。掣（音离）。噉（音淡）。肘（音周上呼）。膝（音息）。珂（音科）。叵（音頗）。縶（音記與繫同）。熾（音癡去呼）。
甄（音間）。𠒎（音扶）。畟（音即）。遑（音黃）。逮（音代）。

<article id="n407">觀無量壽佛經疏妙宗鈔</article>

<talk>No. 407-A</talk>
觀經疏鈔皇明百松尊宿嘗憫學者尋對之艱而分
會焉可謂有裨於觀覽矣然疏鈔之文間加筆削原
文不完本旨或差故（予）素欲改會以存舊文為緣所
阻空過年所屬者幸得間暇終夙昔之志遂鋟於梓
以廣其傳云。
貞享四年歲次丁卯夏四月沙門實觀序

<other>凡例八條</other>
原本經一卷疏一卷鈔三卷　本[邱-丘+(看-目)]開疏為二卷
藏本開鈔為六卷今悉復舊（予）會本乃釐為五卷。
首標佛說觀無量壽佛經疏玅宗鈔會本佛說觀
無量壽佛經出自如來兩處演說阿難一時結集
疏出自天台口授章安筆記玅宗鈔是四明所述
會本乃（予）所定也。
百松本標譯人名然疏鈔並無出譯人之科故今
不錄。
百松會本頂格大書者經也低一字者疏也中間
分書者鈔也今依藏本並大書但疏與鈔低一字
別之。
科文下有釋科者經文前有懸釋者有總科在前
者有子科連後者而其體不一今不敢改作一如
舊本但其在前後者各於本處標出格上以使易
識焉。
疏鈔之科百松會本或刪或補或前後移易有亂
次失體者故今疏鈔各依其舊。
鈔中卷辨體科曰分二而下文曰三書家下具明
體德故百松改二字作三發起序科曰三而下無
第三科目故亦改三作二總科略釋中第二釋科
曰二而下文曰三初段下隨科解經故亦改二作
三此皆誤字百松為是今從之。
經疏鈔文字諸本間有異同未詳是否者格上書
曰某字一作某字。

<talk>No. 407-B</talk>
此經疏鈔京吳梓行久矣唯其字句訛謬附疏相違
及其妄加己意削去正文使血脈不貫失經大義故
特啟大藏梵筴逐一檢對以復其初也然經疏鈔本
各函異軸不便觀者今裂鈔附於疏文之下分疏繫
於經文之下開科冠於經疏之前貴在一路貫通遊
從無阻不亦以便學者乎雖分經附疏冠科繫鈔如
此而未敢自許儻哲校其當不以行止可焉。
萬歷龍飛之癸酉重陽日徑山傳衣庵受菩薩戒弟
子真覺謹白

No. 407
<sarticle>佛說觀無量壽佛經疏玅宗鈔會
本卷第一</sarticle>
日東　沙門　實觀　分會
<talk>觀無量壽佛經疏玅宗鈔下筆序</talk>
四明沙門知禮述
<pb n="110"/>
此經義疏人悕淨報故說聽者多矣所稟寶雲師
首製記文相㳂至今著述不絕皆宗智者豈有不
知修心玅觀感四淨土文義者耶良以愍物情深
適時智巧故多談事相少示觀門務在下凡普霑
緣種方今嘉運盛演圓乘慕學之徒皆欲得旨而
修證矣故竭鄙志鈔數千言上順玅宗略消此疏
適時之巧非我所能願共有情即心念佛乃此鈔
所以作也。天禧五年歲在辛酉重陽日下筆故
序
【疏】佛說觀無量壽佛經疏
【鈔】此之疏題佛等八字備舉經目皆是所釋唯疏
一字是能釋也今之五章釋其八字義稍委悉入
文自見若欲預知可陳梗槩經是通號餘是別名
今且明別佛說者釋迦化主四辨宣演也觀者總
舉能觀即十六觀也無量壽佛者舉所觀要攝十
五境也且置能說略明所說能觀皆是一心三觀
所觀皆是三諦一境毗盧遮那徧一切處一切諸
法皆是佛法所謂眾生性德之佛非自非他非因
非果即是圓常大覺之體故起信論云所言覺義
者謂心體離念離念相者等虗空界無所不徧法
界一相即是如來常住法身依此法身說名本覺
故知果佛圓明之體是我凡夫本具性德故一切
教所談行法無不為顯此之覺體故四三昧通名
念佛但其觀法為門不同如一行三昧直觀三道
顯本性佛方等三昧觀袒持顯法華兼誦經觀音
兼數息覺意歷三性此等三昧歷事雖異念佛是
同俱為顯於大覺體故雖俱念佛而是通途顯諸
佛體若此觀門及般舟三昧託彼安養依正之境
用微玅觀專就彌陀顯真佛體雖託彼境須知依
正同居一心心性徧周無法不造無法不具若一
毫法從心外生則不名為大乘觀也行者應知據乎
心性觀彼依正依正可彰託彼依正觀於心性心
性易發所言心性具一切法造一切法者實無能
具所具能造所造即心是法即法是心能造因緣
及所造法皆悉當處全是心性是故今觀若依若
正乃法界心觀法界境生於法界依正色心是則
名為唯依唯正唯色唯心唯觀唯境故釋觀字用
一心三觀釋無量壽用一體三身體宗力用義並
從圓判教屬頓五重玄義本是經中所詮觀法大
師預取解釋經題欲令行者用此觀法入十六門
而為修證故於序文以主包眾以正收依觀佛既
即三身觀餘豈非三諦寄語行者觀雖深玅本被
初心若能進功何憂不就縱未入品為因亦強生
至彼[邱-丘+(看-目)]得預大會所見依正微玅難思速入聖階
度生亦廣永異事善及小乘行得往生者如此土
人宿圓修者於諸座席見相殊常聞法易悟以此
類彼功在玅宗但為戒福不精無往生願故在穢
土聞法入真須懼娑婆不常值佛縱遇善友色心
不勝難發我心況塵境麤強誠為險處故須外加
事懺內勤理觀正助雙行加願要制必於寶剎速
證無生今解觀門其意在此疏者疎也決也疎通
決擇上之義趣通而不壅令其行者得意修之故
也。○次能說人號。
【疏】天台智者大師說
【鈔】備於別傳及諸章記有未知者須尋彼文。○二
釋文初釋序三初敘經觀意二初正明觀行二初
敘意二初對垢立淨二初法二初明二報苦樂。
【疏】夫樂[邱-丘+(看-目)]之與苦域金寶之與泥沙胎獄之望華
池棘林之比瓊樹。
【鈔】欲論觀行先示二報苦樂之相文有四句一一
皆論淨穢相對初句以所成國土苦樂相對安養
淨國但受諸樂故名樂[邱-丘+(看-目)]堪忍穢土多受眾苦義
言苦域次句以能成物體貴賤相對彼純七珍略
<pb n="111"/>
言金寶此多眾穢略語泥沙次句以初生受質垢
淨相對此土六道具有四生今就人中多從胎藏
母食冷熱及飢飽時兒在胎中如處寒熱倒懸山
壓地獄之苦故云胎獄彼土九品八從蓮生下品
之人雖經多劫大本中說疑心修善生彼胎宮樂
同忉利況八九品不生疑惑豈有苦耶是故華池
受生即樂次句以生後遊處麤好相對此則荊棘
叢林彼則金渠玉樹然此四句雖一一句苦樂相
對意則對穢顯彼淨相又復應知四句之文似唯
顯示同居二土據下明宗具論四土淨穢之相以
後驗此不專同居當知四句一一通於四種淨穢
見思輕重則感同居樂[邱-丘+(看-目)]苦域體折巧拙則感方
便樂[邱-丘+(看-目)]苦域次第頓入則感實報樂[邱-丘+(看-目)]苦域分證
空竟則感寂光樂[邱-丘+(看-目)]苦域以例金寶泥沙胎獄華
池棘林瓊樹亦復如是一家制立正文與序必不
相違但序總示宗文別說是故似異問下三淨土
既皆有相則可論於金寶等事寂光之淨已全無
相如何可說金寶華池及以瓊樹答經論中言寂
光無相乃是已盡染礙之相非如太虗空無一物
良由三惑究竟清淨則依正色心究竟明顯故大
經云因滅是色獲得常色受想行識亦復如是仁
王稱為法性五陰亦是法華世間相常大品色香
無非中道是則名為究竟樂[邱-丘+(看-目)]究竟金寶究竟華
池究竟瓊樹又復此就捨穢究盡取淨窮源故苦
域等判屬三障樂[邱-丘+(看-目)]金寶以為寂光若就淨穢平
等而談則以究竟苦域泥沙而為寂光此之二說
但順悉檀無不圓極問佛無上報是即理之事可
論金等究竟寂光是即事之理豈有金等若其同
有事理既混如何分於二土義耶答佛無上報是
究竟始覺上品寂光是究竟本覺始本既極豈分
二體應知二土縱分事理實非有無豈真善玅有
而非理耶秘藏之理豈同小空故此事理二名一
體以復本故名無上報事也以復本故名上寂光
理也故玅樂云修得四德本有四德二義齊等方
是遮那身土之相況淨名疏顯將寂光為佛依報
故知定執報土有金寶等寂光定無斯乃迷名全
不知義矣。○二誠由下明二因心行。
【疏】誠由心分垢淨見兩土之升沉行開善惡覩二
方之麤玅。
【鈔】誠實也由從也報之淨穢實從心行二因致感
心即迷了二心行即違順二行六道三教迷三德
性為三惑染故曰垢心身口諸業違理有作皆名
惡行此之心行感四穢土沉下麤淺也唯圓頓教
了三德性離三惑染方名淨心身口諸業順理無
作稱為善行此之心行感四淨土高升深玅也心
雖本一以迷了故須分垢淨行業雖同以違順故
須開善惡從此二因感報淨穢應知圓人以上寂
光而為觀體凡聖因位皆即究竟不同別人要心
秪齊一十二品故分證穢正在別教問至理微玅
不垢不淨無取無捨今立垢淨令人取捨既乖玅
理即非上乘何得名為修心玅觀顯一實相答據
名求義萬無一得以義定名萬無一失良以理外
理內小乘大乘漸次圓頓所立名言率多相似須
以邪正定其內外次以空中甄其小大復以漸頓
分其別圓則使名言纖毫不濫方可憑之立乎觀
行是故今家評此等義而用六句判於同異所謂
相破相修相即各有二句即六句也今用此六判
此相違先以別義定其同名所謂外道斷無不垢
不淨見二乘空理不垢不淨證別教但中不垢不
淨門圓教秘藏不垢不淨理復有四淨外道欣厭
執淨之見二乘斷惑滅淨之證別教離染漸淨之
門圓教即染頓淨之證既知此已乃可論於淨與
不垢不淨相破之句圓教頓淨破於別教二乘外
<pb n="112"/>
道不垢不淨圓教不垢不淨破於三種之淨相修
句者三種之淨修於圓教秘藏不垢不淨三種不
垢不淨修於圓教即染之淨相即句者圓教即染
之淨即是秘藏不垢不淨秘藏不垢不淨即是即
染之淨今之玅觀即於染心觀四淨土既照寂光
豈異秘藏不垢不淨耶若謂今經捨穢取淨異於
秘藏雙非理者何故韋提聞觀淨土分證秘藏耶
應知今淨淨於垢淨乃以垢淨平等之理而為於
淨名偏義圓斯之謂矣但以機緣捨穢心強宜以
淨門淨一切相故今談淨與不垢不淨全不相違
又復應知取捨若極與不取捨亦非異轍。○二喻。
【疏】喻形端則影直源濁則流昏。
【鈔】形端喻淨因了性淨心順理善行影直喻果四
淨土也源濁喻穢因迷性垢心違理惡行流昏喻
果四穢土也若翻上喻形曲影凹自可喻於逆修
因果若翻下喻源淨流清亦自可喻順修因果今
舉二喻各喻一種其義甚明。○二故知下就淨示
修上已對穢顯於淨相故今就淨而明修法前示
二因通云淨心及以善行此明修相故的指今十
六玅觀三種淨業。
【疏】故知欲生極樂國土必修十六玅觀願見彌陀
世尊要行三種淨業。
【鈔】於十六境不照三諦豈名玅觀修三種福為三
惑染不稱淨業玅觀是正淨業為助正助合行能
感四種極樂國土得見三身彌陀世尊文從互說
觀論生土業論見佛依正既俱正助非隔。○二然
化下示文二初示教興二初明興由。
【疏】然化因事漸教藉緣興是以闍王殺逆韋提哀
請。
【鈔】革凡之化要因近事而為鴻漸詮理之教必藉
機緣方得興起近事為漸通於諸化令化別由殺
逆之事欲令眾生厭濁世故此教當機是韋提希
華言思惟善修觀故。○二大聖下明現土。
【疏】大聖垂慈乘機演法曜玉相而流彩聳珍臺而
顯廣瑞雖示珍域而宗歸安養。
【鈔】佛是極聖故稱為大佛慈下被名之曰垂託韋
提請布所證理名乘機演法曜玉相等者經云爾
時世尊放眉間光徧照十方無量世界還住佛頂
化為金臺如須彌山雖廣示等者經云十方玅國
皆於中現或有國土七寶合成復有國土純是蓮
華乃至云時韋提希白佛言是諸國土雖復清淨
我今樂生極樂世界阿彌陀佛所。○二使末下示
觀相二初總標。
【疏】使末俗有緣遵斯玅觀。
【鈔】使末俗等者經云如來今者教韋提布及未來
世一切眾生觀於西方極樂世界以佛力故當得
見彼清淨國土等。○二落日下別示十六觀法不
出三類即依報正報及三輩往生今順此三撮要
而示文自為三初依報。
【疏】落日懸鼓用標送想之方大水結氷實表瑠璃
之地風吟寶葉共天樂而同繁波動金渠將契經
而合響。
【鈔】初觀落日狀如懸鼓令心堅住專想不移此有
二意一令觀日心不馳散二令心想正趣西方故
云用標送想之方次觀清水復想成氷良以彼土
琉璃為地此地難想且令想氷氷想若成寶地可
見故云實表琉璃之地次示對觀而經但云其諸
寶樹七寶華葉無不具足而無風吟天樂之事乃
取小本中語成今樹觀之文故彼經云微風吹動
眾寶行樹及寶羅網出微玅音譬如百千種樂同
時俱作故云共天樂而同繁次示池觀經云有八
池水從如意珠王生分十四支黃金為渠其摩尼
水流澍華間其聲微玅演說苦空無常無我諸波
<pb n="113"/>
羅蜜等故云將契經而合響。○二觀肉下示正報。
【疏】觀肉髻而瞻侍者念毫相而覩如來。
【鈔】先明觀音勢至二菩薩觀以此二觀皆明肉髻
故經云若有欲觀觀世音菩薩者先觀頂上肉髻
次觀天冠其餘眾相亦次第觀之勢至經云頂上
肉髻如鉢頭摩華於肉髻上有一寶缾盛諸光明
普現佛事餘諸身相如觀世音等無有異斯是如
來教示行者想二大士觀法之要也此二菩薩次
當補處今為近侍故云瞻侍者也次示彌陀觀經
云觀無量壽佛者從一相好入但觀眉間白毫極
令相了見眉間白毫者八萬四千相自然當現豈
非教示觀法之門故云念毫相而覩如來也。○三
及其下示三輩觀下疏判云觀三品往生有二意
一令捨中下修上品故二令識位高下即大本三
品故此之二意初策自行次則觀他故今略敘就
䇿自行即修觀行人功有淺深致使往生相分三
品故云及其瞑目告終等也。
【疏】及其瞑目告終上珍臺而高踊文成印壞坐金
蓮而化生隨三輩而橫截越五苦而長騖。
【鈔】初明上品上生及上品中生以經明上生乘金
剛臺中生坐紫金臺故云上珍臺也次文成下明
上品下生經云即見自身坐金蓮華文成印壞者
大經二十七云譬如蠟印印泥印與泥合印滅文
成以喻凡夫現在陰滅中有陰生今借此文以喻
往生菩薩此土陰滅彼國陰生須知垂終自見坐
金蓮身已是彼國生陰故也成論明極善極惡俱
不經中陰如䂎矛離手也上雖三品但是上輩次
總示三輩往生之者俱出輪迴言隨三輩者非謂
隨他蓋是隨己所修三輩行業皆能橫截五道永
得不退也大本云往生安養國橫截五惡道五苦
者此方五道俱不免苦天道縱樂還墮惡趣故。○
二可謂下結歎觀行。
【疏】可謂微行玅觀至道要術者哉。
【鈔】微行者歎三種業雖是身口運為之善今順理
修皆成無作幽微無相之行玅觀者歎十六觀雖
託安養依正之境而皆稱性絕待照之即不思議
圓玅觀也此之觀行能令修者達四淨土縱具見
思而能不退誠為至極之道要玅之術如此歎結
意令聞者尚之修之不肖之徒輕欺生死不求不
退於斯要術生謗障人痛哉痛哉。○二此經下敘
經宗體。
【疏】此經心觀為宗實相為體。
【鈔】心觀者經以觀佛而為題目疏今乃以心觀為
宗此二無殊方是今觀良以圓解全異小乘小昧
唯心佛從外有是故心佛其體不同大乘行人知
我一心具諸佛性託境修觀佛相乃彰今觀彌陀
依正為緣熏乎心性心性所具極樂依正由熏發
生心具而生豈離心性全心是佛全佛是心終日
觀心終日觀佛是故經目與疏立宗語雖不同其
義無別又應須了若觀佛者必須照心若專觀心
未必託佛如一行三昧直觀一念不託他佛而為
所緣若彼般舟及此觀法發軫即觀安養依正而
觀依正不離心性故曰心觀須知此觀不專觀心
內外分之此常外觀以由託彼依正觀故是以經
題稱為觀佛若論難易今須從易法華玄云佛法
太高眾生太廣初心為難心佛眾生三無差別觀
心則易今此觀法非但觀佛乃據心觀就下顯高
雖修佛觀不名為難是知今經心觀為宗意在見
佛故得二說義非殊途又應了知法界圓融不思
議體作我一念之心亦復舉體作生作佛作依作
正作根作境一心一塵至一極微無非法界全體
而作既一一法全法界作故趣舉一即是圓融法
界全分既全法界有何一物不具諸法如義例中
<pb n="114"/>
僻解師云四教中圓唯論心具一切諸法身色依
報則不論具唯一頓頓方明三處皆具諸法荊谿
論曰四教中圓何嘗不云三處具法稟今宗者若
云心具色等不具同彼謬立漸圓之見望彼頓頓
天地相懸尚劣於彼何預今宗以一切法一一皆
具一切法故是故今家立於唯色唯香等義若其
然者何故經論多以一心為諸法總立觀境耶良
以若觀生佛等境事既隔異能所難忘觀心法者
近而復要既是能造具義易彰又即能觀而為所
照易絕念故妙玄云三無差別觀心則易縱觀他
境亦須約心此經正當約心觀佛也實相為體者
心觀之宗方能顯發中道實相深廣之體所以者
何若於心外而觀佛者縱能推理但見偏真即如
善吉觀佛法身但證小理今約唯心觀佛依正當
處顯發中實之體中必雙照三諦具足故云此經
心觀為宗實相為體文特於此舉宗體者成前敘
觀顯後敘題成前者以敘觀文雖具三觀四土之
義語且總略恐失意者謂但敘於同居淨土觀行
之意故敘觀畢特示唯心妙觀之宗以顯中道實
相之體實相既是常寂光土若謂十六秪觀應佛
依正之相豈能顯此實相寂光若於十六用圓三
觀尚能感得寂光極樂豈不能感三土極樂以此
成前樂[邱-丘+(看-目)]金寶等諸文義皆明四種淨土因果也
顯後者行人若得此宗體意則知敘題能說之佛
所說觀境徒眾依報及以通名如是諸義悉皆圓
妙非小非偏方是今經首題名字敘觀敘題兩楹
之際示乎宗體其意在茲。○三所言下敘經題目
二初別題。
【疏】所言佛說觀無量壽佛者佛是所觀勝境舉正
報以收依果述化主以包徒眾觀雖十六言佛便
周故云佛說觀無量壽佛。
【鈔】七字具含能說所說能觀所觀正文釋名備顯
其義今序但明以勝攝劣攬別為總立題之意也
以十六境佛境最勝故云佛是所觀勝境蓋十六
觀不出依正及以徒主若論依正佛是正報舉正
收依則攝日水地樹等六觀也若分徒主佛是化
主述主包徒則攝觀音勢至三輩等九觀也故云
觀雖十六言佛便周故入正文以圓三觀釋乎能
觀以妙三身釋所觀佛佛既總攝餘十五境豈不
一一皆是圓妙三諦三觀耶。○二經者下通題。
【疏】經者訓法訓常由聖人金口故言經也。
【鈔】儒經講解有茲二訓萬代軌則故訓法也百王
不易故訓常也佛經亦然十界咸規三世不易復
以由義而釋於經由佛大聖金口宣吐自證之法
故名為經法華玄義委解通名當宗學人不可不
究。
佛說觀無量壽佛經
【鈔】二入文二初取義釋題二初標列。
【疏】釋經五義名體宗用教相（云云）。
【鈔】注云云者令依諸部明於通釋五章之義妙玄
最委故彼文云就通作七番共解一標章二引證
三生起四開合五料簡六觀心七會異標章令易
憶持起念心故引證據佛語起信心故生起使不
雜亂起定心故開合料簡會異等起慧心故觀心
即聞即行起精進心故五心立成五根排五障成
五力乃至入三解脫略說七重共意如此今疏從
略但標五名也。○二隨釋五初釋名二初標。
【疏】第一釋名者。
【鈔】二一切下釋二初對通略示二初就三處論通
別三初約一化二初釋二初示諸題具通別。
【疏】一切眾經皆有通別二名。
【鈔】他釋經題皆以經字為能詮教餘字並是所詮
之義作此分之甚違佛旨且人法譬皆是名字豈
<pb n="115"/>
非能詮那得一向屬所詮義經字不可一向屬教
如妙經云法華經藏深固幽遠無人能到又云為
佛護念植眾德本入正定聚發救一切眾生之心
成就四法必得是經疏釋此四是開示悟入佛之
知見知見證理名為得經此二豈非以理為經金
光明云十方諸佛常念是經豈令諸佛但念於教
此例蓋多不能備引故知諸師以能詮所詮釋眾
經題失旨之甚今家皆用通別釋題方無所失。○
二通則下明通別今解諸經通別二名俱是能詮
俱是所詮良以通別各自具於教行理故勿謂二
名但在於教須知通別自在教名行名理名如一
別題佛說是教觀即是行無量壽佛是理豈非別
教別行別理以此三別對於經字即是通教通行
通理今於三中初明教通別二初正明一化。
【疏】通則經之一字別則有七或單人法譬或複或
具。
【鈔】通名者頓說漸說施權開權律論之外皆名為
經故稱通也別名者別相乃多今從三種謂人法
譬單三複三并具足一以成七別單三者單人如
阿彌陀經等單法如大般涅槃經等單譬如梵網
經等複三者人法如文殊問般若經等法譬如妙
法蓮華經等人譬如如來師子吼經等人法譬具
足者如勝鬘師子吼一乘大方便方廣經等以此
七別與通合標一代佛法。○二今經下別指此經
本論一化。
【疏】今經從能說所說人以立名即教別同名為經
即教通。
【鈔】本論一化言此經者以明七別此屬單人是故
言也雖屬單人而人自分能說釋迦所說彌陀以
此二人而為別目經同一化故曰通名據有觀字
合是人法能從於所以人兼之故略不示然分通
別不同廣釋故未委悉。○二為行下行通別。
【疏】為行不同從一乃至無量即行別同會常樂即
行通。
【鈔】諸經有用一種之行而為別名以對通名經即
通行若論別行其數無量卒難說盡今以增數示
於行人似可領會一如一行等一如二智等三如
三觀等四如四念等五如五根等六如六妙等七
如七覺等八如八正等九如九禪等十如十度等
乃至百千萬億無量行也此等別行皆趣涅槃究
竟四德略言常樂約趣涅槃別行即通故為行經
彼釋籤中乃以因果判行通別須知其意非謂至
果其行方通欲知意者據各修因名為行別約趣
一果此別即通斯乃別時論通通時論別豈唯行
爾教理亦然如以機應對教通別佛以一音演說
法眾生隨類各得解各解則機別一音則應通各
解不離一音一音不妨各解如金光明玄以能詮
文字為教通以能詮所以為教別所以即是四悉
檀也一一悉檀皆用文字一一文字不離悉檀如
以名實對理通別多名不離一實一實不妨多名
故三通別皆悉同時悉類樂中管聲之韻約聲則
通約曲則別通別二用不相妨礙。○三理雖下理
通別。
【疏】理雖無名將門名理理隨於門四四十六即名
理別門隨於理即名理通。
【鈔】名實相對名即是門乃以四門彰一理也亦是
事別而對理通良以諸經多用一事而彰於理得
理別名如此經題以無量壽佛名為別理以對通
名經則通理若於一化以通別理解經題者莫若
四門以為別理四門者有門空門雙亦門雙非門
四門名通須分四教所謂三藏教通教別教圓教
四教各開有等四門四四乃成一十六門詮於別
理成十六理理尚非一那得十六然理無礙能應
<pb n="116"/>
諸門猶彼虗空其體實非方圓大小以無礙故故
能隨彼方圓等物成無量相從無量說即是別理
體是一空名為通理無通不別無別不通通別合
標成一題目。○二此約下結。
【疏】此約一化以明通別。
【鈔】五時之內一一經題皆具通別若不用此教行
理判徒分通別全無所以也然無量行會一常樂
四教四門同詮一理若專方等未堪此聞乃是預
取法華之意跨節而談於佛滅後解釋諸經不約
法華寧窮一化。○二更約下約一題。
【疏】更約一題佛說即教觀即是行無量壽佛即是
理教行理足任運有通別意。
【鈔】一化經目通別二名具教等三關涉既廣思修
或難故就即今所解經題明教行理宛然可見此
三皆別以對經字即是三通故云任運有通別意
欲使行者即此一題就說解教起能觀行見真佛
理。○三更就下約一字雖約一題而涉三名今示
一字解行證三悉得具足此復為二初就說字兼
含釋。
【疏】更就一字說者釋論云所行如所說說即是教
如即是理行即是行。
【鈔】題中說字最可顯於教行并理故引釋論所行
如所說句以示說中含於行理如者真如也如名
不異一真覺性物我無殊三際平等契此如理方
得心口說行不異故金剛般若云云何為人演說
如如不動法華云諸法空為座處此為說法事相
解如二物相似以為不異理觀解如二物性一方
名不異故釋經如是三藏則以傳佛所說似水傳
瓶名曰文如衍教不爾通以二諦相即為如別則
唯聞中道為如圓以文字性離為如三教約此方
曰文如論就理觀心口理一方得說行如如不異
此令說者行契如理也。○二佛即下就諸字互具
釋。
【疏】佛即法身觀即般若無量壽即解脫當知即一
達三即三達一一中解無量無量中解一。
【鈔】佛復本源究竟覺體非寂非照故屬法身觀字
即是清淨智慧寂而常照故屬般若無量壽是自
在神通照而常寂故屬解脫今將諸字分對三德
深有所以所以者何向就一字明教行理雖約說
字義具於三既約修辨尚通前教而又未明字字
具三故今特用涅槃三德對於諸字乃彰諸字性
各具三非前教人所能思說良以三德性本圓融
一一互具故直法身非法身法身必具般若解脫
直般若非般若般若必具解脫法身直解脫非解
脫解脫必具法身般若三德即是教行理三般若
是教智在說故解脫是行用從緣故法身屬理是
所顯故佛字既是法身之理即具二德及教行也
觀字既屬般若之教亦具二德及理行也無量壽
既是解脫之行亦具二德及理教也若不然者豈
得即一達三即三達一問本以一字具教行理今
何得以無量壽三字方具於三則不名為約一字
也答以題諸字對三德釋斯是妙談貴在得意欲
令行者知三德性徧一切處一字一句一偈一品
一部一經一時一化乃至一切依正色心多亦三
德少亦三德一塵三德不少剎海三德不大故引
華嚴云一中解無量等也若得此意今之妙觀有
造修分應色一相可照三身依報一塵＆CB17738;寂光土
故十六觀皆照三諦其不信者則辜吾祖立茲法
矣。○二於一下約一字以校量三初正校量。
【疏】於一字尚達無量義況諸字況一題況一經一
切經耶。
【鈔】上窮妙旨從廣至狹今校功德從少至多一字
尚詮大涅槃理況一切經豈不圓徧。○二故經下
<pb n="117"/>
引經證。
【疏】故經云若聞首題名字所得功德不可限量。
【鈔】如金光明及諸大乘多作此說。○三若不下結
今得。
【疏】若不如上解者安獲無限功德耶。
【鈔】不明一字圓具三德諸經所說一句一題受持
功德無量無邊便成虗設也自非道場得入三昧
發旋總持曷能妙說自在若斯。○二初釋下就別
廣明置通釋別也文四初釋佛字二初正約佛名
示六即二初翻名標示。
【疏】初釋佛者佛是覺義有六種即。
【鈔】梵云佛陀華言覺者即說教主別號稱曰釋迦
牟尼通號有十今舉第九故標佛也既是極果即
究竟覺起信論云覺心初起心無初相遠離微細
念故心即常住名究竟覺此覺圓淨無所對待生
佛依正鎔融總攝十方三世亘徹無外五住二死
盡淨無餘無量甚深永絕思議強名妙覺此之覺
義有六種即即者是義今釋迦文乃究竟是圓淨
之覺一切凡聖無不全體皆是此覺雖全體是且
迷悟因果其相不同故以六種分別此是所謂理
是名字是觀行是相似是分證是究竟是然若不
知性染性惡所有染惡定須斷破如何可論全體
是耶全體是故免於退屈六分別故免於上慢六
不離即即不妨六六即義成圓位可辨問所言凡
聖全體即佛為即自己當果之佛為即釋迦已成
之佛答自己當果釋迦已成二佛之體究竟不別
故諸果佛為生性佛迷則俱迷見則俱見故已他
佛於今色心皆可辨於六即義也又復應知六即
之義不專在佛一切假實三乘人天下至蜣地蛣
獄色心皆須六即辨其初後所謂理蛣蜣名字乃
至究竟蛣蜣今釋教主故就佛辨以論十界皆理
性故無非法界一一不改故名字去不唯顯佛九
亦同彰至於果成十皆究竟故蛣蜣等皆明六即。
○二涅槃下就覺廣明六初理即六種即名皆是
事理體不二義而事有逆順名字等五是順修事
唯理性一純逆修事此逆順事與本覺理體皆不
二其逆順名自何而立以知不二事皆合理名之
為順其不知者事皆違理故名為逆名字等五若
淺若深皆知皆順若初理即唯迷唯逆而迷逆事
與其覺理未始暫乖故名即佛所以者何良由眾
生性具染惡不可變異其性圓明名之為佛性染
性惡全體起作修染修惡更無別體全修是性故
得迷事無非理佛即以此理起惑造業輪迴生死
而全不知事全是理長劫用理長劫不知不由不
知便非理佛以全是故名理即佛以不知故非後
五即然理即佛貶之極也以其全乏解行證即但
有理性自爾即也又理即佛非於事外指理為佛
蓋言三障理全是佛又復應知不名障即佛而名
理即佛者欲彰後五有修德是此之一位唯理性
是也又障即佛其名猶通以後五人皆了三障即
是佛故釋此為三初引諸經示即。
【疏】涅槃經云一切眾生即是佛如貧女舍寶眾物
具存力士額珠圓明頓在如來藏經舉十喻弊帛
裏黃金土模內像闇室瓶盆井中七寶本自有之
非適今也淨名云一切眾生皆如也寶篋云佛界
眾生界一界無別界。
【鈔】初引大經迦葉品云眾生即是佛何以故若離
眾生不得三菩提故如來性品我者即是如來藏
義一切眾生悉有佛性即是我義如是我義從本
已來常為無量煩惱所覆是故眾生不能得見如
貧女人舍內多有真金之藏家人大小無有知者
時有異人善知方便乃至即於其家掘出金藏又
云譬如王家有大力士其人眉間有金剛珠與餘
<pb n="118"/>
力士角力相撲而彼力士以頭觸之其額上珠尋
沒膚中都不自知是珠所在其處有瘡即命良醫
欲自療治乃至時醫執鏡以照其面珠在鏡中明
了顯現等如來藏經十喻者彼經十文一法九喻
一是所喻九是能喻以所從能故云十喻一法者
經云佛告金剛慧菩薩我以佛眼觀一切眾生貪
瞋癡諸煩惱中有如來智如來眼如來身結加趺
坐儼然不動善男子一切眾生雖在諸趣煩惱身
中有如來藏常無染汙德相具足如我無異於此
文後即舉九事以喻其法各有長行重頌一萎華
佛身喻二嚴蜂淳蜜喻三糠糩粳米喻四糞穢真
金喻五貧家寶藏喻六庵羅內實喻七弊衣金像
喻八貧女貴胎喻九焦模鑄像喻弊帛者經偈云
譬如持金像行詣於他國裹以穢弊物棄之在曠
野天眼見之者即以告眾人去穢現真像一切大
歡喜我天眼亦爾觀彼眾生類惡業煩惱纏生死
備眾苦又見彼眾生無明塵垢中如來性不動無
能毀壞者土模者經偈云譬如大冶鑄無量真金
像愚者自外觀但見焦黑土鑄師量已冷開模令
質現眾穢既已除相好劃然顯我以佛眼觀眾生
類如是煩惱淤泥中皆有如來性闇室下復出涅
槃經云如闇室中井及種種寶人亦知有闇故不
見有善方便然大明燈照之得見是人終不生念
是水及寶本無今有涅槃亦爾本自有之非適今
也大智如來以善方便然智慧燈令諸菩薩得見
涅槃今文但引闇井具寶以證理即不取人亦知
有等文諸喻皆爾須知諸喻理兼圓別若言三障
定覆佛性破障方顯此猶屬別若全性成障障即
佛性以不思議德障消者則諸喻皆圓方是今文
理即之喻故如來藏喻止觀顯別今文顯圓次淨
名皆如語尚涉通今須圓解次寶篋下卷勝志菩
薩向佛說偈己界及法界眾生界同等己界即心
法法界即佛法佛以法界而為體故對眾生界即
成三法心生在因佛法在果三無差別故云一界
無別界也。○二此是下就本覺明佛前引諸經雖
云即佛猶未的示覺了之相且指三障體全是理
今示此理當處照明名為本覺佛義成也此自分
二初正宗。
【疏】此是圓智圓覺諸法徧一切處無不明了。
【鈔】言此是者指上大經眾生即佛諸喻寶物淨名
皆如寶篋法界此等皆是本性圓智非三般若融
即微妙智不名圓知一切法一一含受一切諸法
全法是智全智是法待對斯絕名圓覺諸法諸法
乃是生佛依正三際十方此等時處既全是智何
有一處一物一塵體不明了然此明了非心意識
所能及也故起信論本覺義云心體離念無所不
徧等虗空界本性明了既其離念安以情求所謂
不思議智照等也勿認六道漏心三乘證智而為
本覺明了之相妙覺之覺方是理佛全修在性斯
之謂歟。○二雖五下遮情。
【疏】雖五無間皆解脫相雖昏盲倒惑其理存焉。
【鈔】情執者云諸有業縛無明惑暗那言眾生即是
佛耶故遮之曰雖業至無間而皆當體是三解脫
雖見思昏倒而本覺理未始不存惑業全是性德
緣了佛性豈可更壞理佛刀不自傷故。○三斯理
下對四事辨理。
【疏】斯理灼然世間常住有佛不能益無佛不能損
得之不為高失之不為下故言眾生即是佛理佛
也。
【鈔】世間常住者即十法界三十世間一一皆住真
如法位法位常故世相亦常然世本代謝而言常
者以一切法即真實性性不改故故名為常若謂
遷流不得言常斯謂情見良以生法即性故常住
<pb n="119"/>
異滅法即性故常即性之常非常無常不可思議
言偏意圓故可得云一生一滅無非中道唯生唯
住唯異唯滅法華迹門顯所證云世間相常住於
道場知己本門乃云如來如實知見三界之相非
如非異故知世間即是三界常住豈乖非如非異
本迹雖殊不思議一也此理秘妙佛能明見故故
云灼然今我智者成秘妙觀雖是肉眼而名佛眼
能見秘藏亦云灼然故妙樂云顯露彰灼稱為真
秘真秘之理即世相常世相常故眾生即佛此理
妙故有佛教化不益一毫空過無佛不損一毫五
即得之何足為高理即失之未始暫下對此四事
示理佛也。○二如斯下名字即此至究竟皆修德
也須論損益及以高下言名字即佛者修德之始
聞前理性能詮名也然有收簡收則耳歷法音不
間明昧異全不聞俱在此位簡則未得圓聞齊別
內凡尚屬理即以七方便未解妙名豈知即佛此
自分二初帶喻示名字二初不聞之失。
【疏】如斯之理佛若不說無能知者法華云一百八
十劫空過無有佛世尊未出時十方常闇瞑涅槃
云於無量世亦不聞有如來出世大乘經名。
【鈔】理雖是佛全體在迷佛出不聞經名絕聽此乃
却指但理之失也。○二若佛下聞名之得。
【疏】若佛出世方能闡智慧日識三寶之光明開甘
露門知十號之妙味因說生解於寶適悅。
【鈔】六即辨佛故今名字唯約三寶及十號也無明
長夜佛出令曉闡本智日乃識三寶照世光明生
死巨關無佛長鎖佛能於此開甘露門令知十號
是常住味此光此味乃從眾生心性流出還使眾
生解此光味即本性佛因說等者却指貧女舍寶
喻也初既不知家有寶藏唯受貧苦因示得知寶
雖未掘預生適悅此等法喻皆示於名有識知義
能知所知即名字佛。○二故須下引人明即佛。
【疏】故須達聞名身毛皆竪昏夜大朗巨關自闢此
名字佛也。
【鈔】梵云須達多此云善施亦曰給孤獨涅槃二十
七云舍衛有長者名須達多為兒聘婦詣王舍城
宿珊檀那舍見彼長者中夜而起莊嚴舍宅乃問
當請摩伽陀王耶答云請佛須達初聞身毛皆竪
復問今在何處答曰在迦蘭陀精舍須達思念欲
見于時忽見光明如晝尋道而出城門自開見佛
聞法證須陀洹疏云巨關即城門也今明毛竪即
驚覺也聞名生覺即本性佛若論大經追敘昔事
方證初果驗聞名時未能解了覺及本性及前科
中三寶十號亦涉於小今約跨節取意而談五時
示現身相名號說法度人乃至聞者一念微解一
一皆是全性起修當處無非本性佛法如前一化
增數諸行皆會圓常四教四門唯詮一理不從跨
節為消彼文況文出涅槃部已開會故約驚覺示
名字佛。○三觀行即此中觀法異常坐等直觀心
性故託他佛而為所緣然是大乘知心作佛佛即
是心其觀未成為塵所動始自圓聞觀佛妙境至
識次位勤行五悔若未發品此等行人皆屬名字
故知名字其位甚長今明對塵即成佛觀其中念
念覺知之心名觀行佛此自分二初觀妙色即真
法以大小相皆悉周徧故此色身即是真法又二
初約一佛二初示始習即心觀相。
【疏】觀行佛者觀佛相好如鑄金像心緣妙色與眼
作對。
【鈔】此是名字昇進之位不獨解名能修觀故但未
入品非觀行位觀佛相者若此經中八萬相好非
羸劣想而可繫緣故須初心先觀落日漸觀地樹
及以座像觀既深著方觀勝身今依般舟初心先
觀千輻輪相次第逆想至於肉髻三十二種是下
<pb n="120"/>
品相復從足起可作始行繫心之境不須更以落
日為緣若相若好皆依於身身唯金色故云如鑄
金像此之色相雖從心想如在目前故云與眼作
對言妙色者即是不可思議色也所以者何由此
行人已圓聞故知色唯心知心唯色五根所對尚
體唯心況想成色豈在心外此色非色非色非非
色而能雙照色與非色既離情想故名妙色非由
三觀莫見妙色非由妙色莫成三觀境觀相資塵
念靡間方能得入觀行位也。○二開眼下明觀成
稱性周徧。
【疏】開眼閉目若明若闇常得不離見佛世尊從大
相海流出小相浩浩瀁瀁如大劫水周眸徧覽無
非佛界。
【鈔】妙心作相妙相發心心心不休成觀入品塵緣
莫動佛常現前閉目了然開眼不失在明見佛處
闇不忘性無間然佛豈暫闕一一相海莊嚴法身
相為大相好為小相觀大發小名為流出劫水雖
大止劑二禪佛相徧周稱於法界且以分喻顯於
周徧觀行佛眼名曰周眸此眼所觀何處非佛問
金光明玄義觀於三道顯金光明似位尚云閉目
則見開目則失今觀三身位在觀行因何開閉俱
得見耶答彼明性德金光明理此理初住方任運
見故於似位猶論得失今帶事定託彼應色觀於
三身以其應相凡心可見故理三身雖乃未顯不
妨應色先於定合故令開閉皆見佛身如以三觀
觀彼落日三觀未成而能開閉皆見於日故雖事
理一念同修而理難事易事易故先現理難故後
發故般舟三昧以三十二相為事境以即空假中
為理觀境觀雖乃同時而修境必先成託境進觀
藉觀顯境更進更顯從凡入聖故知彼就趣真無
住對似愛頂墮為開閉得失此就應色得成觀行
為開閉俱見不知事理難易淺深此相違文何能
銷釋。○二念一下等諸佛二初約一佛等諸佛。
【疏】念一佛與十方佛等念現在佛與三世佛等。
【鈔】為成觀故不可散緣故以彌陀一佛為境雖觀
一佛何異十方雖照現今何殊過未此彰一切不
離彌陀良以彌陀是無量之一故能等於一中無
量。○二一身下明諸佛同三法一佛等彼一切佛
者以由佛佛同得三法。
【疏】一身一智慧力無畏亦然。
【鈔】身是法身智慧是般若十力四無畏是解脫亦
是三身三涅槃等身智言一者顯於諸佛法報不
別應用亦同故力無畏結云亦然同身智一也菩
薩因中分破無明分同妙覺所證三法無明破盡
則究竟同諸佛三法諸佛三法既其不二是故彌
陀三法不少一切諸佛三法不多故言等也。○二
念色下念三身以結示。
【疏】念色身念法門念實相。
【鈔】色是應身通於勝劣及他受用法門是報身以
諸法門聚而為身即八萬四千陀羅尼為髮第一
義諦為髻種智為頭慈悲為眼無漏為鼻四辨為
口四十不共為齒二智為手如來藏為腹三三昧
為腰定慧為足等此諸法門若從所證名為法身
今從能證名為報身自受用也實相是法身非不
具於一切法門及諸色相讓於能證及垂應故今
是所證及以能垂但名實相前論觀法文中但言
相好周徧次文乃約三法論等至今結示云念三
身應知法門及以實相不離色身舉一即三全三
是一法爾相即非縱非橫是故此經第九佛觀經
示相好疏名真法不知圓觀此名莫消若觀色身
不涉後二便同小外何預妙宗須知此文是結前
觀色相周徧已具三身。○二常運下明即佛。
【疏】常運念無不念時念念皆覺是名觀行佛也。
<pb n="121"/>
【鈔】觀行位人一切時處念佛三觀常得現前故云
無不念時言念念皆覺者示即佛義雖是始覺即
同本覺非全本覺觀不名中亦得義論始本一合
雖非究竟及真似合而亦得是觀行合也若論即
字廣雅訓合荊谿云依訓乃成二物相合於理猶
疎今以義求其體不二方名為即然其始覺與本
覺合雖名為合非二物合正是荊谿體不二義良
以始本覺體是一故知六即得名六合理即乃以
逆修之覺與本覺合五皆順覺與本覺合六合無
非體不二也荊谿有時亦以合名明不二體故不
二門云復由緣了與性一合方能稱性施設萬端
緣了是始性豈非本修性體一復名為合。○四相
似即今既釋佛乃似本覺良以此位始覺之功尚
伏無明全未破故非真本覺唯得名為相似即佛
若四十一位分破無明故得分分是真本覺名分
真佛至極果位無明既盡本覺全彰故得名為究
竟是佛即究竟本覺亦究竟始覺亦是究竟始本
一合亦是究竟始本俱忘例前五即皆有四義問
名字等五以始對本論合及忘四義稍可唯初理
即既全在迷豈有始覺及二義耶答理雖全迷而
具三因及五佛性緣了二性豈非本有修因始覺
果及果果二種佛性豈非理中究竟始覺理若不
具此等始覺名字等五便須別修復何得云全修
在性但有即名無即義也自非山教圓位徒施今
當相似位中四義文自分二初標釋二初約三身
明即佛。
【疏】相似佛者念佛相好身得相似相應念佛法門
身得相似相應念實相身得相似相應。
【鈔】前觀行位常用三觀念佛三身觀覺雖成似覺
未發加功不已今本覺三身相似而發與始覺三
觀相似相應應是合義合而不忘非妙觀也問於
一本覺約何要義顯示三身令人可見答本覺諸
法即空假中覺諸法假即相好身覺諸法空即法
門身覺諸法中即實相身如此論之其義宛爾更
於一覺約寂照說照而常寂自在神通即相好身
寂而常照清淨智慧即法門身非寂非照而寂而
照即實相身此之二三皆非縱橫不可思議乃是
寂覺照覺雙遮照覺全本成始即是相應及俱忘
義此位三身即佛義顯是故文中不特言覺示於
即佛。○二相似下約四喻明相似。
【疏】相似者二物相類如鍮似金若瓜比瓠猶火先
煖涉海初平。
【鈔】行人本覺寂照及雙相似而發成相似位三種
之覺此覺似真若鍮若瓜比金比瓠此之二物喻
始似本如將至火先覺煖氣行欲近海預覩平相
此之二事喻於相似近乎分真前二約法論似後
二約位論似。○二水性下勸證二初約事勸。
【疏】水性至冷飲者乃知渴不掘井聽說何為。
【鈔】本覺清涼其猶冷水似覺飲之知消煩熱名字
之人如熱渴者須三觀功掘無明地方得真似清
涼之水徒聞此水不施觀功又無事行取水具物
守渴而終至極熱處。○二略舉下引文證。
【疏】略舉其要如法華中六根清淨即是其相名相
似佛也。
【鈔】相似相應功德之相如彼法華六根清淨文雖
稍廣其相顯然行者易知故得名要六根同有五
種似發所謂肉眼天眼慧眼法眼佛眼肉耳天耳
慧法佛耳乃至意根亦有五相此之六五即三相
應肉天法六即相好身相似相應慧六佛六即法
門實相相似相應以五眼等是不次第相似發故
可以對於圓三身也行者能於三觀觀佛六根三
德不久相應。○五分證即即心觀佛託境顯性雖
得相似尚屬緣修今則親證屬於真修分破無明
<pb n="122"/>
起信論中稱隨分覺寂照雙融本覺真佛分分而
顯從所顯說名為分真從能顯言名為分證四十
一位皆受此名自分二初明初住一代教中圓位
顯者唯起信論及華嚴經經說三身初住頓得論
明八相初住能垂若此位不論破無明惑安得如
此上冥下應故知十向方伏無明初住但能斷於
見惑此等經論是漸次教不可與其華嚴起信頓
修頓證菩薩一槩是故今立詮中道教論次不次
分於別圓今就彼經明分證佛此文分二初約發
心明即佛二初約三法明發就初住名示即佛相。
【疏】分證佛者初發心住一發一切發發一切功德
發一切智慧發一切境界不前不後亦不一時。
【鈔】位名發心發本覺心也常寂常照寂照雙融是
本圓覺即一而三不發而發故成三發皆言一切
者法界無外攝法不遺諸佛眾生色心依正同一
覺體全體為緣全體為了全體為正緣因發故了
正亦發了因發故緣正亦發正因發故緣了亦發
蓋三法圓融發則俱發緣發名功德能資成故了
發名智慧能觀照故正發名境界是真性故是所
顯故問三德既是一本覺性由證顯發今云一是
所顯境界二名能顯功德智慧若是能顯二則是
修何得名證本覺三德答其理如是方不思議所
以者何三雖性具緣了是修二雖是修非適今有
二若非修三法則橫二若非性三法則縱故釋籤
明三點不縱橫云雖一點在上不同點水之縱三
德亦爾雖法身本有不同別教為惑所覆雖二點
在下不同烈火之橫三德亦爾雖二德修成不同
別人理體具足而不相收（文畢）輙出其意別教法身
為惑覆者良由不知本覺之性具染惡德是故染
惡非二德也故別惑通惑業識事識煩惱結業三
乘六道變易分段此等一切迷中二法非二佛性
既非佛性乃成定有能覆之惑是故但有法身本
覺隨於染緣作上一切迷中之法以是名曰為惑
所覆應知覆義不同泥土覆彼頑石既覆但中佛
性之理如淳善人一切惡事非本所能為惡人逼
令作眾惡故說善人為惡所覆應須還用隨染覺
性別緣真諦及以俗中次第別修空假緣了或中
邊緣了種種二因或初緣次了或初了次緣次第
翻破一切迷法顯於法身本覺之性是故覆理成
於縱義圓人不爾以知本覺具染惡性體染惡修
即二佛性故通別惑事業識等一切迷法當處即
是緣了佛性豈有佛性更覆佛性如君子不器善
惡俱能或同惡人作諸惡事則彰己能何覆之有
故即二迷以為緣了顯發於正緣了二德體迷而
得義當所發元是修德復當能顯雖分修性皆本
具故義不成縱言別人理體具足而不相收者亦
為不知本覺之性具染惡德不能全性起染惡修
乃成理體橫具三法言不相收者以其三法定俱
在性皆是所發猶如三人各稱帝王何能相攝是
故不知性中三法二是修者二乃成橫圓人不然
元知本覺具染惡性故使迷中一切染惡當處即
是緣了佛性以此二修顯於一性如一主二臣主
攝於臣臣歸於主三德相收亦復如是今初住位
所發三法皆性具故發則俱發故云不前不後以
此三法二為能顯一是所顯修性宛爾故云亦不
一時不一時故非橫不前後故非縱不縱不橫不
思議發是故名為初發心住。○二三智下約三身
明佛前以正助二修對性明圓發相今約報智證
法起應報應二修對法一性論分證佛從智證法
從法起應即非一時三身頓得故非前後不縱不
橫復見於此。
【疏】三智一心中得得如來妙色身湛然應一切開
秘密藏以不住法即住其中。
<pb n="123"/>
【鈔】從始圓修一心三觀今圓三智一心中得即以
此智證得法身智性即色三一體融名妙色身此
身湛寂如鑑無情形對像生山毫靡間名應一切
三身三德體離縱橫今始發明名開秘藏入理般
若名為住此住無住住秘藏中。○二以普下約被
物明佛用二初總示三輪。
【疏】以普現色身作眾色像一音隨類報答諸聲不
動真際羣情等悅。
【鈔】色像即身輪一音即口輪等悅即意輪身名神
通輪口名正教輪意名記心輪妙觀察智也輪者
轉義亦能摧碾己心證法轉入他心能摧碾他一
切業惑此三業應有十界相皆是初住分得佛用。
○二應以下別示十界上明能用種種三業不出
十界今分別之先明佛三況出九界。
【疏】應以三輪度者能八相成道具佛威儀以佛音
聲方便而度脫之況九法界三輪耶。
【鈔】佛應三土且說同居化有始終須彰八相大機
所見八相難思若應小乘八種皆劣大示出沒如
水之波全法界身八皆勝妙小乘生滅體是無常
如火燒薪終歸斷故兩八相不分而分勝劣宛
爾此等皆是果人法則名佛威儀初住能為名之
曰具威儀屬身音聲屬口方便是意應以佛界而
得度者即為現此三輪相也佛相至高尚能迹示
以佛況九現之不難既現九界各具三業然非直
現十界而已於一一身復現十界重重無盡以得
普現諸身三昧故也。○二初住下況後位。
【疏】初住尚爾況等覺耶是名分證佛也。
【鈔】初住始破一品無明分證三身垂形十界其相
尚爾況二三住況第十住行向登地至于等覺破
惑轉深德用轉廣寧以心口而思說耶良由位位
始覺本覺一合俱忘致使體用高廣若此。○六究
竟即一切諸法無不是佛迷故不知故圓實教不
順迷情直示一切皆是佛法世間相常眾生是佛
不稟教者但有理是全不知是若聞此教於名知
是若入五品於觀知是入十信者相似知是四十
一位分真知是今登極果究竟證知一切諸法皆
是佛法此自分二初據位直明。
【疏】究竟佛者道窮妙覺位極於茶故唯佛與佛乃
能究盡諸法實相邊際智滿種覺頓圓無上士者
名無所斷無上士者更無過者。
【鈔】等覺已名滿足方便地菩薩究竟地始覺道窮
本覺理極本始既泯無以名焉強稱妙覺大品般
若四十二字字字互具諸字功德南嶽用對圓頓
教中四十二位初住阿字中四十字對至等覺最
後茶字當於妙覺雖一一位皆能徧具諸位功德
然是分具今此極位乃究竟具諸位功德故引法
華唯我釋迦與一切佛乃能究盡諸法之權實相
之實達無明底到諸法邊名邊際智不思議權智
也今已究竟故名為滿於種種法證本圓覺不思
議實智也此覺極滿名為頓圓復用第七無上士
號顯智斷極有惑可斷名有上士等覺位也無惑
可斷名無上士即是妙覺斷德究竟名大涅槃更
有過者名有上士亦等覺也更無過者名無上士
即是妙覺智德究竟名大菩提。○二約喻稱歎用
彼大經月愛之喻十五日月對四十二圓因果位
皆智光增惑闇減滅故初之三日對住行向三十
位也從初四日至十三日對十地位十四日以對
等覺十五日對妙覺位此乃合前三十開後十地
若三十三天同服甘露對四十二位皆證常理開
前三十位對三十天合後十地用對一天等覺對
一妙覺極位次對釋天若四十二字字字互具四
十一字對於圓證四十二位位位相收則前後俱
開若開示悟入佛之知見對圓真因四十位者前
<pb n="124"/>
後俱合也。
【疏】如十五日月圓滿具足眾星中王最上最勝威
德特尊是名究竟佛義。
【鈔】今十五日月光既滿即智德圓闇無不盡即斷
德極故大師云此之增減日日有之此之智斷位
位有之故不更用後十五日邪光減也復以眾星
對諸因人月喻果佛最上等言皆是稱歎究竟佛
也。○二佛有下以例諸號明難說。
【疏】佛有無量德應有無量號舉一蔽諸華嚴有十
萬號又經有萬號三世諸佛通有十號淨名三號
以劫壽說不能令盡何況諸號耶。
【鈔】圓極之果所有名字一一不虗究竟成就蓋其
所召皆真極故以望真因尚帶虗設妄未盡故七
種方便一切凡夫悉是虗名一無實義故大經云
世諦但有名無實義第一義諦有名有實義佛是
究竟第一義故又復應知非別有法名為究竟第
一義諦毗盧遮那徧一切處一切諸法皆是佛法
是則世間及出世間二死五住至[鞥-合+(白-日+田)]茘多蠢動蜎
蜚五無間等若因若果無非圓極第一義諦故此
諸名皆實不虗悉是究竟佛之異名是故稱為佛
有無量德應有無量名今唯舉佛一名當之故諸
大乘明於佛號或增或減皆是四悉赴彼物機今
於通號十名之中舉第九佛也淨名經云正徧知
如來及佛此三句義大千眾生皆如阿難多聞第
一以劫之壽不能盡受隨其宜樂舉此三名以少
況多功德無盡。

<other>佛說觀無量壽佛經疏妙宗鈔會本卷第一</other>

<sarticle>佛說觀無量壽佛經疏妙宗鈔會本卷第二</sarticle>
日東　沙門　實觀　分會
【鈔】二釋說字二初牒釋。
【疏】說者悅所懷也。
【鈔】悅是暢悅懷是心懷若就此經即是如來久修
久證念佛三昧蘊之在懷今機扣發說之乃暢昔
之所懷。○二即十下示相據今之說正在念佛次
文委示今不預陳故且通塗明其說相文二初明
所說法相。
【疏】即十二部經八萬法藏六度四等一切法門。
【鈔】十二部經總明說相謂或作長行說或作重頌
說或作未曾有說或作無問自說說等若八萬法
藏乃具示所說種種法門合云四千且舉大數然
應了知有多八萬且約四諦示諸八萬若言八萬
法藏即苦諦八萬塵勞即集諦八萬對法門八萬
三昧門八萬陀羅尼皆道諦八萬波羅蜜即滅諦
今雖示一義已兼三以法藏名是蘊聚義判屬苦
諦復由蘊義兼得三諦蓋四名言不離陰故如俱
舍云牟尼說法蘊數有八十千彼體語或名是色
行蘊攝故十二八萬俱通小衍或云小乘唯有九
部大則十二或云小有十二大唯九部或云大小
皆有十二六度四等雖在大乘亦通三藏事度菩
薩然其名數四教皆同須就所詮真中二理定其
權實復論四種能趣觀行用簡偏圓使寶渚化城
迃直不濫。○二又於下明能說善巧二初於一法
一門明四悉。
【疏】又於一法中作四門分別於一一門巧作四悉
檀利益聞者歡喜讚用受行信戒進念而得開發
貪恚愚癡豁爾氷消革凡成聖入法流水或三二
一益若都無益則樂默然。
【鈔】上之所列八萬等法既通四教即是生滅八萬
無生八萬無量八萬無作八萬如生滅八萬趣舉
一法須開四門四門假人同皆叵得若其實法四
義不同約有門說念念無常如燈焰焰約空門說
<pb n="125"/>
三假浮虗猶如雲霧雙亦門說二相從容雙非門
說二相俱捨四中一門機生熟故四悉被之為未
種者作世界說令其樂欲讚用受行為已種者用
中二悉善根未發作為人說令起宿善信戒進念
惡未破者必對治說令其三毒豁爾氷消為已熟
者第一義說令得契真革凡成聖佛智鑑機說之
必中知不入理令得三益知不破惑令得二益無
善可發作世界說但生歡喜若全無益佛則不說。
○二若一下例諸法諸門示四悉。
【疏】若一機扣聖於一門施四益者餘三門亦如是
為一緣說一法既爾諸緣諸法亦如是。
【鈔】上明一門被機四悉餘之三門被機亦爾八萬
中一四門四悉被機既爾其餘諸法四門四悉被
機亦然一教八萬門悉既然三教亦爾八萬法藏
例於塵勞及對治門三昧總持波羅蜜等一一八
萬法法四教教教四門門門四悉其十二部六度
四等準此可知以此略明佛說之相。○三釋觀字
即所說也上十二部八萬等法豈非所說然是泛
舉顯於能說下無量壽及今觀字的是此經所說
義也釋觀分二初牒釋雙標。
【疏】觀者觀也有次第三觀一心中三觀。
【鈔】牒起觀（平聲）字以觀（去聲）釋之乃用觀法觀於勝境
若非觀法將何觀之撮經所詮立茲題目經明十
六以為能觀今釋題名唯論三觀經文是別題是
總名總總於別別別於總若也立題收文不盡則
不能應篇章之式故知今立三觀釋觀乃是經文
十六觀體若就十六各各示於三觀相者其文繁
廣故於釋題總而示之令其修者以茲觀法入十
六門則境境皆三心心絕玅四依被物言簡意周
雙標次第及以一心二三觀者此乃以次顯於不
次不融別觀無以明圓如止觀中皆用思議顯不
思議。○二從假下據教雙釋二初次第三觀二初
列名指經。
【疏】從假入空觀亦名二諦觀從空入假觀亦名平
等觀二空觀為方便得入中道第一義諦觀心心
寂滅自然流入薩婆若海此名出瓔珞經。
【鈔】所列諸名釋中自見。○二今釋下釋相結果依
前列名釋三觀相。
【疏】今釋其意假是虗妄俗諦也空是審實真諦也
今欲去俗歸真故言從假入空觀假是入空之詮
先須觀假知假虗妄而得會真故言二諦觀此觀
若成即證一切智也。
【鈔】第一空觀而有二名假是等者見思取境無而
謂有虗假凡俗知虗名諦二空之理是審實法知
實名諦不究俗虗莫知真實要須照假方得入空
是故名曰從假入空又假是等者迷世俗時謂虗
是實則二俱不諦若悟俗虗必知真實則二俱諦
故復得名二諦觀也此觀等者修觀名因證智名
果釋論三智為易解故分屬三人故以聲聞對一
切智即空觀果當於別教十住位也。
【疏】從空入假觀者若住於空與二乘何異不成佛
法不益眾生是故觀空不住於空而入於假知病
識藥應病授藥令得服行故名從空入假觀而言
平等者望前稱平等前破假用空今破空用假破
用既均故言平等觀此觀成時證道種智。
【鈔】第二假觀亦有二名先斥住空墮二乘地若修
假觀能成佛法能益眾生觀空欲作入中方便故
於空智證而不住三界惑著須蕩令空諸法因緣
須究本末見思重數如塵若沙以大悲心徧觀徧
學名為知病諸法諸門破性破相一一對治無不
諳練是名識藥隨惑淺深知機生熟神通駭動智
辯宣揚四悉當宜各令獲益如此授藥方肯服行
皆由證空能入此假故此觀名從空入假而言等
<pb n="126"/>
者前除見愛破假用空今遣塵沙破空用假於空
於假各一破用前後相望至今均等故復名為平
等觀也此觀等者若依釋論以菩薩人對道種智
即假觀果位在十行。○二空下第三中觀。
【疏】二空為方便者初觀空生死次觀空涅槃此之
二空為雙遮之方便初觀用空次觀用假此之二
用為雙照之方便心心歸趣入薩婆若海雙照二
諦也此觀成時證一切種智是為次第三觀也。
【鈔】初雙標初觀空生死者別人初心信今知覺本
是常住中道佛性從教道故名為但中唯善唯淨
不具染惡雖無染惡其性靈知強覺忽生境界斯
現分別境相執著我人不昧之知邪思邪見現前
染惡既非性具皆是隨緣變造而有是變造故非
性本然是故見思不即中道定須破故即義不成
故不得云唯愛唯見唯色唯香設欲修中能所不
絕故修空為正中觀為傍何者心既著有須別緣
空破茲愛見所觀之空是二乘法既非性具乃是
別修空非畢竟是故空觀但空生死次觀空涅槃
者生死之有雖已破除心又著空須別緣假破此
空著假是建立是菩薩法非性具故亦是別修能
蕩空著名空涅槃此之等者前空生死見思惑忘
次空涅槃塵沙惑盡二惑既盡心無偏著是故得
為雙遮方便初觀等者復因次第用於二觀觀其
二諦是故得為雙照方便方便立已圓觀可修於
十向中即以所顯中道佛性而為能觀中道之觀
諦觀不二惑智一如三觀圓融是無作行故得自
然入薩婆若此觀之果名一切種智位在初地。○
二一心三觀斯乃稱性而觀絕待而照蓋一切法
性是法身般若解脫如伊字三點三非孤立一一
圓具舉一即三乃以三德而為三諦般若是真解
脫是俗法身是中德既不縱不橫諦乃絕思絕議
此是佛之所諦今以此諦而為所觀諦既即一而
三觀豈前後而照故依玅諦以立觀門即於一心
而修三觀此觀觀法能所雙絕況無量壽佛本修
此觀成就三身法報泯然真應融即非茲玅觀寧
顯玅身化主若斯徒眾亦爾正報既玅依報豈麤
故十六境皆須玅觀此文為三初依智論釋二初
釋相二初約法釋。
【疏】一心三觀者此出釋論論云三智實在一心中
得秪一觀而三觀觀於一諦而三諦故名一心三
觀。
【鈔】三智即前次第所明一切智道種智一切種智
令易解故分屬三人剋性圓論三智實在一心中
得三智是果三觀是因果在一心因豈前後因果
不二方曰圓修故舉智後即明三觀只一觀而三
觀者趣舉一觀即具三觀舉一空觀假中亦空三
觀悉能蕩相著故舉一假觀中空亦假三觀皆有
立法義故舉一中觀空假亦中三觀當處皆絕待
故若知三觀只在一心則一一觀任運具三也觀
於一諦而三諦者諦觀名別其體不殊全諦發觀
觀還照諦既無別體以何義故立諦立觀若欲分
別就三因說性三為諦修三為觀性了是真性緣
是俗正是中諦不是了因非大真諦俗中亦然此
之三諦方與三觀體性不殊頑空為真與觀體別
俗中亦爾三觀互具者蓋性三本融全性成修此
之謂矣。○二類如下引類釋。
【疏】類如一心而有生住滅如此三相在一心中。
【鈔】以有為法類無為性一剎那心初生即滅兩間
名住不無三相而在一心三相無常尚居促念三
觀稱性無作無生具於一心其義何爽。○二此觀
下結果。
【疏】此觀成時證一心三智亦名一切種智寂滅相
種種行類相貌皆知也寂滅相者是雙亡之力種
<pb n="127"/>
種相貌皆知者雙照之力也。
【鈔】不明智果觀法無歸故示觀成惑滅理顯豁然
玅證三種智慧實在一心或具論三智或從勝說
只但名為一切種智寂滅等者論自解釋一切種
智雙寂二邊無明之相雙照二諦種種行類始自
初心圓修三觀玅觀中道念念雙忘而即二邊念
念雙照一心三觀法爾如然今入分真本智顯發
全由始行亡照之功。○二引中論證。
【疏】中論云因緣所生法即空即假即中釋論云三
智實在一心中得即此意也。
【鈔】論云因緣所生法我說即是空亦名為假名亦
名中道義論通衍三今證圓觀觀所對法豈有不
從因緣生者今修圓觀必先解知能生因緣及所
生法皆不思議方於此境觀空假中又須了知玅
諦玅觀悉是能觀因緣所生陰等諸境皆是所觀
前且直云觀於一諦而三諦須知於陰等境觀一
諦等也勿守略文須尋觀義又不可謂先解所觀
不思議故便不得言陰及無明何者本說因緣及
所生法是不思議若非無明何名因緣若非陰等
何名所生有人見釋心法玅云心法在因約迷以
說佛法在果約悟以說輙便難云心法稱玅何得
是迷良由此人不知所以解迷是玅方曰圓人如
論苦集稱為無作及十二因緣名不思議豈不得
云不思議無明人雖解玅法體是迷不知理即一
向在迷玅覺一向屬解中間四位迷解共俱名字
即人若不觀迷何處用觀等覺之位若不破迷寧
登玅覺以上上智斷下下惑惑非迷耶人之多僻
其類實繁釋論三智已如前釋。○三此觀下約玅
結示。
【疏】此觀微玅即一而三即三而一一觀一切觀一
切觀一觀非一非一切如此之觀攝一切觀也。
【鈔】初一句總歎微玅次二句約三一歎玅一不定
一一即是三三不定三三即是一釋論以不決定
解不可思議次三句對十六歎玅上明一三融即
總一玅觀也即此一觀徧入諸門名一觀一切觀
雖入諸門只一玅觀名一切觀一觀觀若定一莫
入多門觀若定多不可為一實不可以一多思議
故云非一非一切後二句結示雖非一多能攝一
切是故十六無非玅觀。○四釋無量壽正示三觀
所觀境也前明三觀且以三德及以三因而為諦
境蓋示所觀融即用顯能觀絕玅須知性中三德
體是諸佛三身即此三德三身為我一心三觀若
不然者則觀外有佛境不即心何名圓宗絕待之
觀亦可彌陀三身以為法身我之三觀以為般若
觀成見佛即是解脫舉一具三如新伊字觀佛既
爾觀諸依正理非異塗此意不明非今觀佛釋此
為二初牒名從梵。
【疏】無量壽者天竺稱阿彌陀。
【鈔】無量壽者已是華言天竺梵語稱阿彌陀。○二
佛本下從真出俗二初約本無三標無量壽乃以
無量而為其量是則題中已言壽量壽量依身乃
成二義故約三義而論有無。
【疏】佛本無身無壽亦無於量。
【鈔】所言佛者究竟覺也理智既極始本兩忘無相
無名不可說示寧得立其身及壽量。○二隨順下
隨世俱立二初列三身各三。
【疏】隨順世間而論三身亦隨順世間而論三壽亦
隨順世間而論三量。
【鈔】據究竟覺第一義諦則不可言身及壽量為度
生故乃順世間立名立相故說三身及三壽量是
則真佛無三隨世故有然須了知有無之意言佛
本無身無壽量者但無有相隨情之三非無性具
微玅身等是故真佛究竟一切淨穢法門若一向
<pb n="128"/>
無何異小乘所詮真理故真無俗有真有俗無皆
是悉檀不可偏執今文意者蓋立三身釋無量壽
恐執定有是故先言佛本無三隨世說有得此意
已分別三身三壽三量則無滯也。○二法身下釋
三身三義二初約義分別二據理融即以有次文
盡理融即故今且約修二性一一塗分別初自為
三初法身二初別釋三。
【疏】法身者師軌法性還以法性為身此身非色質
亦非心智非陰界入之所攝持強指法性為法身
耳。
【鈔】初法身者師軌釋法捨通從別通則生佛俱軌
法性然其九界雖軌而違如人依師不順師教唯
有諸佛從初發心軌法而修今能究竟冥合法性
故大經云諸佛所師所謂法也以法常故諸佛亦
常順法性故名法為師實非所師與能體別故即
所師法而為其身雖名為身已出五陰故非色質
及非心智色是初陰心智即四陰既其非陰亦非
入界故非三科任持攝屬此則已簡分段變易以
二生死陰等攝故亦可色質簡應心智簡報三科
簡因既非此等何以狀名為物機故強指法性名
為法身。○二法性下壽。
【疏】法性壽者非報得命根亦無連持強指不遷不
變名之為壽。
【鈔】連持之壽親依命根今法性壽非識息煖報得
命根亦非三事連持之壽為物顯德乃指法性非
八相遷非九世易強名為壽。○三此壽下量。
【疏】此壽非長量亦非短量無延無促強指法界同
虗空量。
【鈔】壽之分量合論長短及以延促今法性壽實無
此等分量之相此則通簡若別簡者長是報佛短
是眾生能延能促即是應身非此等量為成觀故
強指法壽同虗空量。○二此即下總示。
【疏】此即非身之身無壽之壽不量之量也。
【鈔】法性三義非陰聚身非報得壽非長短量強於
法性說身說壽說量故也。○二報身二初稱法有
報二初引經。
【疏】報身者修行所感法華云久修業所得涅槃云
大般涅槃修道得故。
【鈔】報即酬報也修行是因感於玅報而酬因也法
華證智德經云慧光照無量久修業所得大般涅
槃證斷德也此二果德酬答修因是故名報。○二
如如下釋相。
【疏】如如智照如如境菩提智慧與法性相應相冥
相應者如函蓋相應相冥者如水乳相冥。
【鈔】感報之時其相何似故以一法二喻顯之如名
不異所觀差別不名如境智外有境不名如智各
二如者境如如智智如如境此之境智故得應冥
智慧名通故以果覺菩提簡之即是無上菩提之
智與法性境相應相冥先舉函蓋喻其相應恐謂
函蓋雖際畔相當終存兩相故重舉水乳以喻相
冥令知始本同是覺性其體泯然正同水乳則顯
境外無智智外無境水乳可見。○二法身下於報
立三即身壽量也三中一一言法身者報智所冥
離法無報故初身。
【疏】法身非身非不身智既應冥亦非身非不身強
名此智為報身。
【鈔】言非身者非應佛有分齊身非不身者非報佛
無分齊身又非身則非有非不身則非空中道法
身乃本覺體如覺冥此能冥亦忘為成觀故強名
報智。○二法壽下明壽。
【疏】法壽非壽非不壽智既應冥亦非壽非不壽強
名非壽為壽。
【鈔】言非壽者非應同連持之壽非不壽者非報智
<pb n="129"/>
不連持壽雙非二邊冥中法體強名之意同前身
也。○二法量下明量。
【疏】法量非量非無量智既應冥亦非量非無量強
名無量為量也。
【鈔】非應有量非報無量及非二邊義同身壽。○三
應身三初明應物有三初身。
【疏】應身者應同萬物為身也。
【鈔】如谷答響大小隨聲如鑑現形端醜在質應萬
物感現勝劣身。○二應同下壽。
【疏】應同連持為壽也。
【鈔】身既同物壽豈差機。○三應同下量。
【疏】應同長短為量也。
【鈔】隨宜長短示量無量。○二智與下明依二有應
三初法。
【疏】智與體冥能起大用。
【鈔】智即報身體即法身此二冥合應用無方。○二
如水下喻。
【疏】如水銀和真金能塗諸色像。
【鈔】真金上色須水銀和方能塗（去聲）物闕此一緣金
無塗用。○三功德下合。
【疏】功德和法身處處應現往。
【鈔】報智功德契會法身隨有機處應無不往。○三
能為下明應徧三土二初雙明報應二有量下單
示應身。
【疏】能為身非身能為常壽為無常壽能為無量能
為有量。
【鈔】初義者上所說報但論冥法即自受用也今明
垂應以他受用常住之應對於生身無常之應示
二迹用是故雙明身等身即生身有分齊相故名
為身非身是報無分齊相故曰非身小般若云佛
說非身是名大身大身者乃他受用身也無分齊
身其壽則常故無量也有分齊身壽則無常故有
量也此二應用乃依真中二理而住機依事業二
識而見住理廣如金光疏說二識委在起信論明
論意要在事識見則取色分齊故名應佛業識見
則離分齊相故是報身此義至後釋觀佛觀鈔中
辯之行者須知常身無量通應三土無常有量但
應同居所以者何蓋實報機分證論見他受用身
方便土人唯稟別圓所見佛相雖小優降然匪生
身悉是報佛若同居土具四教機稟別圓者能覩
報佛故法華明常在靈山華嚴說法盡未來際及
諸大乘即於應相見是法性尊特之身故知常身
徧應三土若無常身唯應同居逗藏通機生凡夫
善也。○次義分二初明有量二義。
【疏】有量有二義一為無量之量二為有量之量如
七百阿僧祗及八十等是有量之量如阿彌陀實
有期限人天莫數是有量之無量。
【鈔】上之所說自受用外垂三土身皆名為應其他
受用雖就對機名之為應而是實因之所感剋復
名為報非是差別逗機之用若論逐物隨緣參差
長短身壽量者須就同居無常用說故今別示應
身之相但於有量開出兩量而此兩量依於事識
但空見故唯屬無常若依業識不空見者即此無
常全體是常則常無常二用相即二鳥雙游也若
上二土機息應轉亦是無常以非八相故且言常
言七百等者首楞嚴三昧經云堅首菩薩問佛壽
幾何佛令往東方過三萬二千佛土於莊嚴國問
照明莊嚴自在王佛彼佛答云如釋迦壽我亦如
是汝欲知者我壽七百阿僧祗劫堅首迴此白佛
阿難云彼佛乃是釋迦異名雖機勝見長而七百
猶可數故亦是有量之量若阿彌陀人天莫數故
是有量之無量也。○二應佛下結應佛皆然。
【疏】應佛皆為兩量逐物隨緣參差長短。
<pb n="130"/>
【鈔】佛佛既皆三身圓證應身被物物壽長短豈不
隨順各示兩量故彌陀現長亦能現短釋迦現短
亦能現長故大論第三十六云當知釋迦文佛更
有清淨國土如阿彌陀佛國阿彌陀佛亦有不嚴
淨國如釋迦文佛國又第三十八云此間閻浮惡
故釋迦壽應短餘處好故佛壽應長故涅槃二十
二云西方去此三十二恒沙有無勝國所有莊嚴
如安樂世界我於彼土出現於世斯皆隨逐物機
也。○二然下據理融即。
【疏】然此三身三壽不可並別一異即乖法體即一
而三即三而一乃會玄文釋名竟。
【鈔】上辯三身法是本有報約修成應論現往其言
似縱須知報應二種之修性德本具雖是性德修
相宛然全性起修全修在性三一冥泯思說莫窮
不可等者如上竪論顯非並一若言性具三身壽
量顯非別異若作並別一異之解即乖所詮圓常
法體即一而三故不橫即三而一故不縱非縱非
橫不可思議如此解者乃會能詮玄玅之文也。
【鈔】二辯體前文解釋能說所說能觀所觀皆能詮
名今辯此名所詮之體欲令學者因筌得魚尋名
顯體尋名意在忘名顯體知無別體此乃今師釋
名辨體之玅意也復應了知釋名是總總三法故
三章是別別三法故是故解釋通別二名無不義
具教行理三能說之佛既具三身所說觀境各具
於三故云釋名總於三法體章別在法身宗用別
當餘二教相一章分別總別今之辯體雖在一法
一必具三故明體禮體底體達三種之義雖論三
義但是法身中三未明餘二各三故涅槃玄云總
唱秘藏故當其名法身攝一切法不縱不橫以當
其體般若攝一切法如面三目以當其宗解脫攝
一切法如三點伊以當其用如此敷演即是其教
非但經體義成餘義亦顯（文畢）今出其意空假皆中
故三屬體假用皆空故三屬宗中空皆假故三屬
用用是解脫特喻三點點是文字故宗當般若特
喻三目目能照明故法身之三特泯縱橫彰離念
故故知釋名總於九法辯體別在法身中三然九
不多三不為少方是圓教總別之義此自分三初
牒起略示。
【疏】次辯體者體是主質。
【鈔】名傍是實體正是主名是假名體是實質一切
名下皆有其質。○二釋論下正釋主質四初據二
文定體。
【疏】釋論云除諸法實相餘皆魔事大乘經以實相
為印為經正體。
【鈔】諸法當處不生不滅非有非空無能無所離言
說相離名字相離心緣相離此等相名為實相無
相之相也誰人不具何法不然若論證知唯有諸
佛故法華云唯佛與佛乃能究盡諸法實相稟圓
說者初心即用佛智照境故能信解諸法實相既
解實相亦解諸法實性實體實力實作實因實緣
實果實報實本末究竟等十法既實即是實生實
佛實依實正一色一香無非中道一切諸法皆是
佛法既一切皆實實外無餘復何得云餘皆魔事
應知此說以理簡情若離心緣能所等相名為實
相介爾有相即為魔事故別教已下至六道法皆
有能所心緣等相魔能說之悉名魔事故知一切
皆魔一切皆佛以情分別一切皆邪離情分別一
切皆正今簡情取理而為經體應知實相全體照
明稱為真心亦名本覺覺體徧故諸法皆實若指
其要不離現前分別之念念即本覺覺即經體無
別經體以為所詮以此覺心觀於依正能所即絕
待對斯忘玅觀之宗自茲而立若不爾者何須得
體方立經宗實相印者印即符印亦信也亦印定
<pb n="131"/>
義乃以所詮定其大小及以邪正理符佛旨方可
信從小乘三印無常無我此之二印印於生死寂
滅一印印於涅槃小乘涅槃與生死異故各印之
所詮符此則可信受是小乘經非魔外說大乘一
印即一實相二種生死三德涅槃其體是一究竟
真實義符於此可以信受是大乘經非小非外今
據此經圓實為大若從彼論三藏對衍通別二教
亦名一印今不取二唯圓實相名一印也則能說
之人所觀依正四種淨穢五逆罪等其性不二以
此一印為經正體。○二無量下為四章所歸。
【疏】無量功德共莊嚴之種種眾行而歸趣之言說
問答而詮辯之。
【鈔】無量功德等者經用歸也經之力用亦名功德
力有滅惡之功用有生善之德滅一切惡生一切
善是故功德受無量名如此功德共嚴實體其猶
帝王治亂育民以此功德莊嚴聖躬種種眾行即
經宗也從理起行全理成修如水為波波還歸水
宗必會體故云歸趣通則萬行別觀十六故名眾
行言說問答即經名也能詮之名在於言說言義
幽奧復須問答種種詮辯以立經名而彰實體問
題目為名何嘗問答等耶答名能詮體一部言句
皆能詮名加法華經本迹十玅以為其名但題是
總故就題釋名餘之四義皆徧始終故一經之名
問答詮辯等從後向前示能歸法不別云教兼在
名中自稟曰名化他為教自他雖異俱是能詮故
知四章同歸一體。○三譬眾下約二喻顯尊。
【疏】譬眾星之環北辰如萬流之宗東海。
【鈔】體於四章猶如北辰眾星環拱又似東海萬水
朝宗以其四章不暫離體一切諸法無理不成經
體既然安得不辯。○四故以下以一印結示。
【疏】故以實相為經體也。
【鈔】三書家下具明體德體對釋名但在一德所謂
法身蓋釋名中總示三法利根雖解鈍者未明何
者以總示文帶於宗用體混其中情想叵忘本性
難顯故於總後別示靈源永異四魔諸法皆實於
彼圓伊當上一點絕思絕議非用非宗而其性融
一不定一如伊一點點不孤然故直法身非法身
法身必具般若解脫故別顯體而談三義雖彰三
德意在法身以空假皆中是故明三名為體德中
三初約禮義明法身。
【疏】書家解禮者訓體也體有尊卑長幼君父之體
尊臣子之體賤當知體禮之釋是貴極之法也。
【鈔】書既以體而釋於禮故今以禮而釋於體禮別
尊卑意崇君父前明魔事已簡偏邪今之臣子唯
簡宗用故君父體即是法身諸佛所師萬法朝會
體非修證理絕言思欲使標心強稱貴極斯是本
覺非寂非照亦是法性非深非廣第一義諦名為
本性法身德也尋能詮名欲識此體體顯故行令
修觀者以此體德體彼依正一一貴極成玅宗矣。
○二復次下約底義明般若德。
【疏】復次體是底也窮源極底理盡淵府究暢實際
乃名為底釋論云智度大海唯佛窮底故以底釋
體也。
【鈔】空即中故故般若德是諸法底亦名本源淵
府實際若得中體則能窮暢也論云智度即實相
般若佛以觀照般若於諸法中證此智體故云窮
底然法性甚深無有底際云窮底者良由佛以無
底際智稱性而證義言窮底七方便人以有底智
故不能到諸法源底若圓教人從名字即以信解
心窮智度底五品觀行窮底十信相似窮底四十
一位分證窮底唯佛與佛究竟窮底以此底義辯
於經體則彰法性甚深第一義空名般若德也尋
名識體體顯故行令修觀者以此體德窮彼依正
<pb n="132"/>
一一到底成玅宗矣。○三復次下約達義明解脫
德。
【疏】復次體是達義得此體意通達無壅如風行空
中自在無障礙一切異名別說皆與實相不相違
背釋論云般若是一法佛說種種名故以體達釋
經體也。
【鈔】假即中故故解脫德是一切法自在之體復具
一切真實名義若識此體則於諸法通達自在復
於世間及出世間一切異名一中解多多中解一
論云般若亦實相般若般若解脫名殊義一故互
舉也前明底義以觀照般若窮實相底今明達義
以文字般若說實相般若種種名也七方便人迷
此體故於諸異名壅塞障礙圓教行人名字體達
觀行體達相似體達分真體達論今舉佛究竟體
達達義辯體則彰法性無量如來藏義名為真性
解脫德也令修觀者以此體德達彼依正一一無
壅成玅宗矣。○三明宗宗謂宗要此經之要在修
心玅觀感於淨土心觀即是一心三觀釋名之中
其相已委感土之相此文備論今經玅宗在此因
果且分為二初標列。
【疏】次明經宗初簡宗體次正明宗。
【鈔】二有人下隨釋二初簡示宗體以其宗體一異
之相人多惑之故須簡示文二初簡二初簡宗體
一二初牒言略斥。
【疏】有人言宗即是體體即是宗今所不用。
【鈔】宗是因果此屬於事體是一性此屬於理雖不
相捨二義須分定執是一於義實乖故云不用。○
二何者下據義廣破三初約義破。
【疏】何者宗既是二體即不二體若是二體即非體
宗若不二宗即非宗。
【鈔】宗是宗趣趣果趣理趣果必因若趣理者要須
修觀觀有明昧理有證不皆成因果故云宗既是
二體本是理觀雖趣理理非明昧因果依理理非
因果如波依水波有千差水常是一故云體即不
二不談諸法同一理性則不最為大乘經體故云
二即非體不論修證因果一法則非佛經所證宗
趣也。○二如梁下立喻破。
【疏】如梁柱是屋之綱維屋空是梁柱所取不應以
梁柱是屋空屋空是梁柱。
【鈔】屋空梁柱雖不相離若謂是一則無虗實也。○
三宗體下舉過結。
【疏】宗體若一其過如是。
【鈔】二簡宗體異二初牒言破。
【疏】宗體異者則二物孤調宗非顯體之宗體非宗
家之體宗非顯體之宗宗則邪倒無印體非宗家
之體則體狹不周離法性外別有諸法。
【鈔】雖破是一不可執異若其定異則二物孤調宗
異於體則非全性而起成修觀行有作屬於八倒
既不符理信非圓宗故云邪倒無印體若異宗則
理不即事事外之理其體不周法性之體既異因
果則一切法皆成別有。○二宗體下舉過結。
【疏】宗體若異其過如是。
【鈔】二今言下示。
【疏】今言不異而異故有宗不一而一故有體也。
【鈔】今據普賢觀經驗其宗體不定一異故彼經云
大乘因者諸法實相是大乘果者諸法實相是實
相因果不異而異非倒有印此為玅宗因果實相
不一而一非事外理此為玅體豈同他立定一定
異他不聞此偏說奈何講茲疏文合知宗體唯想
事境三觀靡施正同次家邪倒無印可傷之甚。○
二今此下就體明宗三初依經直示。
【疏】今此經宗以心觀淨則佛土淨為經宗致。
【鈔】大乘之法其要在心心具易知色具難解故止
<pb n="133"/>
觀云因通易識果隔難知故觀自觀他皆修心觀
今觀淨土須求於心心能具故心能造故心垢土
垢心淨土淨此猶通示未是的論的在一心頓修
三觀此觀觀於安養依正畢竟清淨名心觀淨此
觀能令四佛土淨如是方為此經宗致。○二四種
下約土廣明三初列四土。
【疏】四種淨土謂凡聖同居土方便有餘土實報無
障礙土常寂光土也。
【鈔】二各有下立淨穢隨文釋義教觀俱沉用義解
文解行可發前釋觀字文中明示一心三觀又文
頻示心觀為宗至結宗云修心玅觀能感淨土今
消此文四土淨穢須準此觀為四淨因若依諸文
逐其四土各論土因何能通貫前後之文焉令聞
者證無生忍。
【疏】各有淨穢五濁輕重同居淨穢體拆巧拙有餘
淨穢次第頓入實報淨穢分證究竟寂光淨穢。
【鈔】初五濁輕為同居淨者此淨甚通須知別意如
戒善者四教凡位皆悉能令五濁輕薄感同居淨
而圓觀輕濁感同居淨依正名淨如此經說地觀
已去一一相狀比於餘經修眾善行感安養土其
相天殊言體折巧拙有餘淨穢相者此土人眾淨
相亦寬折觀感穢可在三藏體觀感淨不專通人
衍門三教對三藏折俱明體法通但空體別次第
體圓不次體三人生彼俱感淨相圓人最淨如觀
音疏別向圓修圓七信去見彼依正同於實報住
行及通見相俱劣今經玅體須異三人故同居有
餘所明淨相文通意別須以前後頓觀之文玅宗
之語解此通文令歸的趣言次第頓入實報淨穢
者若論實證此土唯有圓聖所居別人初地證與
圓同稱實感報有何優降今就教道十地不融致
所感土異於圓人故約漸頓分於淨穢言分證究
竟寂光淨穢者若就別人同圓證實論寂光者唯
約真因對圓極果而分淨穢今論教道詮於極果
但斷無明一十二品寂光猶穢圓知須斷四十二
品名究竟淨仍要了知圓人始終能用上品常寂
光理而為觀體今談究竟意成行人修心玅觀也。
○三娑下釋名相但釋土名略指淨穢若的論四
淨能感之因唯一圓觀已如向述文四初釋同居。
【疏】娑婆雜惡荊棘瓦礫不淨充滿同居穢也安養
清淨池流八德樹列七珍次於泥洹皆正定聚凡
聖同居上品淨土也。
【鈔】同居約人淨穢約土謂凡人聖人同居穢土也
淨土亦有凡聖同居二處凡聖凡即是實聖通權
實始證為實應來為權次於泥洹者泥洹涅槃梵
音新舊爾生安養者煩惱調伏近於涅槃故名為
次皆正定聚者三聚判也若如此土博地凡夫屬
邪定聚發心修行未不退者屬不定聚得不退者
屬正定聚若生安養不論高下五逆罪人臨終十
念得往生者亦得不退故云皆正定聚起信論明
初心生彼住正定故小彌陀經云生彼皆得阿[鞥-合+(白-日+田)]
䟦致同居淨中極樂當其上品土也若依今經十
六觀門圓玅修者通惑縱存生於彼土常覩勝相
如此土華嚴諸大乘會機所見也。○二釋有餘三
初約修斷釋名。
【疏】方便有餘者修方便道斷四住惑故曰方便無
明未盡故言有餘。
【鈔】九種行人合生彼土藏二通三別住行二既修
空假皆方便道別向圓信所修雖實猶居似道判
屬方便不生分段蓋除四住約此修斷得名方便
斷通餘別故曰有餘。○二釋論下據經論釋相。
【疏】釋論云出三界外有淨土聲聞辟支佛出生其
中受法性身非分段生法華云若我滅後實得阿
羅漢不信此法若遇餘佛於此法中便得決了。
<pb n="134"/>
【鈔】小乘雖云同入法性而執法性體類虗空子果
若忘永無身土大乘法性體具色心子果若忘身
土廣大釋論以大對破小乘界外無土特云出界
而有淨土小乘法性無有色心是故特云受法性
身又引法華遇餘佛者即有餘土佛也此約滅後
不值四依不生實信自謂永滅而生有餘蒙佛開
權即能決了。○三就中下明利鈍淨穢。
【疏】就中復有利鈍指上為淨指下為穢也。
【鈔】彼土利鈍唯約大說若在此二已修中觀生彼
則利佛乃為說不次第法若在此土未修中觀生
彼則鈍佛乃為說次第法也利根居上故云指上
指下例此利根所見同彼實報故名為淨鈍根所
見相劣於上故名為穢以今利鈍驗前體折唯圓
名體前三皆折別向觀中稍同圓體。○三釋實報
三初約因果釋名。
【疏】實報無障礙者行真實法感得勝報色心不相
妨故言無障礙純菩薩居無有二乘。
【鈔】行真實道者圓人從初別人十向能於諸法稱
實觀中也中理今開即感玅報色心不二毛剎相
容純是法身菩薩所居尚簡圓似況七方便收簡
語寬宜善分別。○二仁王下依經論釋相。
【疏】仁王經云三賢十聖住果報即是其義釋論云
菩薩勝玅五欲能令迦葉起舞華嚴云無量香雲
臺即其土淨玅五塵。
【鈔】仁王借別而名圓位三賢十聖借別名也住果
報者名圓位也三賢既與十聖同住果報驗是實
報不證中道寧住實報故知名別其義屬圓今取
果報證實報土問前明實報無有二乘今那忽云
迦葉起舞答須知四土有橫有竪仍知橫竪只在
一處如同居土趣爾一處即是實報若破無明轉
身入者斯是法身同佛體用稱實玅報則六根
淨人亦莫能預豈居二乘此則一處竪論實報若
未破無明即身見者此乃諸佛乃大菩薩為堪見
者加之令見實報土也蓋有機緣雖未破惑已修
中觀如華嚴會及諸座席雜類之機感見身土難
思者是今引論文乃方等中為彈斥故示實報土
勝玅五塵令迦葉等頓忘少欲起動舞戲欲令聲
聞知大法玅生欣慕心鄙棄小道此等皆是一處
橫論實報土相故八部二乘機熟皆見也今以劣
喻顯於勝土如其鬼趣居人境界有人捨報墮彼
趣者即同彼類非他人共有人即身能見彼趣不
妨他人同見其相墮譬竪入實報土者見譬橫論
實報土也實報既爾方便寂光橫論同處亦復如
是於同居處論三土橫竪於方便處論二土橫竪
於實報處論一土橫竪至寂光處無橫無竪當處
亦無問論云迦葉對於菩薩勝玅五欲生愛之甚
不安起舞至法華中迦葉敘昔聞菩薩法遊戲神
通不生一念好樂之心二事皆是菩薩之法因何
愛惡頓爾相乖答應知二心俱是別惑愛於玅欲
即同體思惡於度生即界外塵沙如不肖子但愛
富貴而怠修學例淨名中斥身子云結習未盡華
則著身畏生死故五欲得便既畏生死乃指塵沙
為結習耳又引華嚴無量香雲即前所明同居橫
示實報之相。○三就中下明漸頓淨穢。
【疏】就中更論次第頓悟上下淨穢等也。
【鈔】四釋寂光三初尅體立名。
【疏】常寂光者常即法身寂即解脫光即般若是三
點不縱橫並別名秘密藏。
【鈔】前三在事故從居人修斷因果而立土名此土
屬理故從本體三德為名問分證寂光三障未盡
何得一向就理立名答障未盡邊自屬實報今就
因果分忘之處名為中下常寂光土。○二諸佛下
約能居示相。
<pb n="135"/>
【疏】諸佛如來所遊居處真常究竟極為淨土。
【鈔】金光明云如來遊於無量甚深法性諸佛行處
過諸菩薩所行清淨無量即寂甚深即光法性即
常又普賢觀云釋迦牟尼名毗盧遮那此佛住處
名常寂光常波羅蜜所攝成處我波羅蜜所安立
處樂波羅蜜離身心相處淨波羅蜜滅有相處故
知此土乃從四德究竟處立以四彼岸顯於三德
常我即法身樂即解脫淨即般若三德互具一一
論三故法身等各具四德雖云三四實非十二學
者知之如是方名不縱不橫秘密藏也。○三分得
下明分滿淨穢。
【疏】分得究竟上下淨穢耳。
【鈔】分得名穢從證者論常寂光名從極理立。○三
故以下據義結示。
【疏】故以修心玅觀能感淨土為經宗也。
【鈔】釋題觀字明圓三觀至今明宗初云以心觀淨
則佛土淨為經宗致次即廣明四土淨穢今乃結
云故以修心玅觀能感淨土為經宗也若其不用
圓玅三觀感四淨土則標結文全為無用釋題三
觀為被何人為何處用若謂欲感實報寂光二種
淨土須圓三觀若有餘淨但修體空若同居淨只
用事行不須三觀者此義不然偏空體法種種事
行雖是二種淨土之因非是此經的示宗致蓋以
此經本為韋提厭同居穢求同居淨故談玅觀觀
彼依正那得輙云感同居淨不須三觀三觀若成
麤垢先落非有餘淨更生何處豈有餘淨非玅觀
耶須知正為生同居淨故說三觀良由觀玅能破
三惑不獨感於同居淨土隨其惑斷淺深之處自
然感得有餘等三如病須藥本為身安求得仙方
修合服之不但身安兼能輕骨身安可喻生同居
淨輕骨可喻感上三土只是一藥効乃深勝如一
玅觀能淨四土起信論說初心修行大乘正信懼
在此土不當值佛信心退失乃教求生極樂世界
令觀彼佛真如法身畢竟得生住正定故非圓三
觀寧照法身那謂極樂因唯事善。○四論用宗是
自行所修之法用是利他所施之法自行趣理故
明玅觀化他攝機合通眾善他宜玅觀亦須教修
自行助道豈廢眾善是故宗用法必齊等但有自
行化他之異耳文二初標名略示。
【疏】次辯經用用者力用也生善滅惡為經力用。
【鈔】力方有用故言力用力用何為生善滅惡也行
者應知體宗用三別明三法乃從一性起於二修
體是法身所顯性也宗是般若能顯智也用是解
脫所起力也二雖修成須知本具一雖是性全起
成修故非縱橫不可思議二德在性全指惑業即
是性具善惡二修今體逆修既全性具當處融玅
乃化他德故以此二為經宗用用徧一切非無惡
用以順性故生善滅惡故染惡用稱性用之最能
滅惡。○二滅惡下約義廣釋二初約善惡具明。
【疏】滅惡故言力生善故言用滅惡故言功生善故
言德此皆偏舉具論必備也。
【鈔】既施力用必成功德是故一用而有四名偏論
滅惡須施功力偏論生善在於德用斯是一往若
二往說力用功德皆能滅惡力用功德皆能生善
須知滅惡極至阿鼻生善理合至於玅覺方是圓
經力用功德。○二苦是下就滅惡偏釋二初無惡
不除。
【疏】苦是惡果貪恚癡是惡因惡因不除果不得謝。
【鈔】所言滅惡須滅惡因方除惡果如果報修因二
種行人不除三毒眾苦之本縱暫免苦終非永謝
今明化他修淨土觀則令諸惡因果俱滅惑縱未
斷生彼不起斷在不久故能永滅惡因惡果以要
言之此經力用滅五住因除二死果。○二是故下
<pb n="136"/>
從重別顯。
【疏】是故此經能令五逆罪滅往生淨土即是此經
之大力用也。
【鈔】惡之重者莫過五逆五逆是業從於上品煩惱
而起招無間苦此經大力能滅此等極重三障即
生淨土若此三障性非三德何能無間轉為極樂
從極鈍根且論十念生最下品若從利根非不能
生上之八品以其五逆體是寂光故可於此淨四
佛土。○五判教相教是聖人被下之言相是相狀
覽而可別上之四義皆是言教謂詮名教詮體詮
宗詮用之教若以其相而分別之則令覽者觀之
顯了故約五時二藏漸頓而示其相文二初正判
所說教三初約五時判二初明教部。
【疏】教相者此是大乘方等教攝。
【鈔】於大小乘此屬大乘經中亦有頻婆證小然非
此教正所被機今從正為韋提希等宣淨土觀尚
非通別豈是小乘於五時中是其第三方等時也。
○二赴機下明廣略。
【疏】赴機適化廣略不同大本二卷晉永嘉年中竺
法護譯此本是宋元嘉時畺良耶舍於楊州譯兩
經皆在王舍城說復有小本名阿彌陀在舍衛國
說阿彌陀無量壽彼此方言。
【鈔】且辯文相未論定散。○二約二藏判。
【疏】二藏明義菩薩藏收。
【鈔】約人判法此屬菩薩阿含等經雖說三乘從多
從正屬聲聞藏大乘諸部雖有二乘非部正意是
故判藏歸菩薩也。○三約漸頓。
【疏】漸頓悟入此即頓教正為韋提希及諸侍女並
是凡夫未證小果故知是頓不從漸入。
【鈔】若約化儀論漸頓者華嚴屬頓三時皆漸經在
方等非化儀頓今經頓者乃於化法以圓為頓故
就韋提即身得忍判教為頓且無生忍位別在初
地圓在初住別教凡夫經無數劫方至此位唯有
圓教即生可入若將結益判教偏圓最為明顯是
故今文就其當機證位定之是頓非漸。○二題稱
下傍簡能說人。
【疏】題稱佛說簡異四人弟子諸仙諸天化人等說
也。
【鈔】若四人說如來印之亦得稱經今經始末皆出
金口故稱佛說。

佛說觀無量壽佛經疏玅宗鈔會本卷第二

<sarticle>佛說觀無量壽佛經疏玅宗鈔會本卷第三</sarticle>
日東　沙門　實觀　分會
【鈔】二分文下隨經顯義前取經中名等五義解釋
總題總意雖彰別文難顯故須以句節定經文令
義顯現總別雖異義無兩塗方知玄義釋此經題
復了疏句不顯他義分二初總別科判總科三分
別科六章。
【疏】分文為三序正流通從如是訖清淨業處序分
爾時世尊放眉間光訖諸天發無上道心正說當
機益分爾時阿難白佛當何名下訖經流通分序
中文二證信發起正說亦二淨業玅觀流通亦二
王宮鷲山。
【鈔】二初證下隨科解釋三初序分二初證信序即
是通序大論云佛將涅槃阿難問佛一切經首當
安何語佛答阿難應云如是我聞一時佛在某處
某國土與某大眾非獨我法如是三世諸佛經初
亦然故知六義即是通序以諸經同故亦名經前
序付囑令安故亦名經後序結集者所置故今言
證信者令聞者不疑故論第四問曰何不直說般
若而言住王舍城答說時方人令人信故言六句
<pb n="137"/>
者但以詮義究竟為句如佛但一字亦名句也二
初標指六句。
【疏】初證信序六句如是標於信我聞異外道一時
辯息諍佛正明化主王城論住處列眾為同聞。
【鈔】如是標於信者釋論第二問曰諸佛經何故初
稱如是答佛法大海信為能入智為能度如是義
者即是信也若人有信能入佛法無信不入不信
者言是事不如是信者言是事如是我聞異外道
親承於佛故曰我聞不同外道不稟佛也一時辯
息諍者謂機熟受道之時故無諍也釋論云不應
無一時佛自言一人出世多人得樂是者何人佛
世尊也。
如是。
【鈔】二如是下隨文釋義六初標信。
【疏】如是者諸法實相古今不異名如如理而說故
為是決定可信故云如是。
【鈔】信名忍樂理當言善方忍方樂理當則不異名
如言善則無非曰是四教言理皆稱如是而有淺
深若其三藏唯就世俗論於不異及以無非通雖
即理但在二諦別教知中要先破二唯圓初心即
了諸法一一中實當處皆如稱此而談無非曰是
故圓望三教皆不如是此經所信雖未開廢而所
被機不從偏小故但就圓明於如是決定可信也
此句既爾下之五句皆以在圓故通序文通其義
亦通而其意別今以別意釋其通文故此云也。
我聞。
【鈔】二我聞下異外道二初正釋。
【疏】我聞者表異外道親承有在。
【鈔】有在者在於佛也雖釋我聞意多明聞次文明
我。○二我者下料簡二初立難。
【疏】我者自在義一切法空無我何故說我。
【鈔】我有自在及主宰義凡夫小乘於人法中而著
於我今傳圓觀合順二空何得言我。○二隨俗下
通難二初直通。
【疏】隨俗假名說我謂見慢名字若無我則無聞若
無聞化道則絕為此義故雖知無我為傳化不絕
假名說我。
【鈔】畢竟空中雖我叵得此空即俗諸我宛然今且
約三分別我相橫計主宰名為見我俱生主宰名
為慢我隨世流布即名字我阿難尊者至結集時
尚破同體見慢之我豈有界內二種我耶為傳化
故故順玅俗立名字我。○二如人下舉譬。
【疏】如人以金錢易銅錢及草木等賣買法爾人無
笑者故言我聞。
【鈔】知無我理如用金錢隨俗立我如易銅錢及草
木等。
一時。
【鈔】三一者下辯息諍二初示論釋二初釋一。
【疏】一者佛法無有定實之一云何稱一隨俗假說
一耳釋論廣破一異也。
【鈔】先約真破次隨俗立在文可見釋論廣破一異
者論云若一與物一一與物異二俱有過問曰若
一有何過答曰若一瓶是一義在在有一處處皆
應是瓶則無衣等諸物一中之過既然二中之過
云何答若一與瓶異瓶則非一若瓶與一異一則
非瓶若瓶與一合瓶名一者今一與瓶合何不名
一為瓶是故不得言瓶異一彼文極廣蓋瓶顯可
見故以瓶喻時也一則是數時則是體若於數體
定執一異則諸惑紛然能離執者則於法解脫斯
乃寄於數體一文示離著觀令於諸法皆祛定計
即知六事及以諸文皆須離於一異之見也。○二
釋時。
【疏】時者有二種一迦羅即短時亦名實時二三摩
<pb n="138"/>
耶名長時亦名假時。
【鈔】此土詮召但直云時天竺二音若云迦羅即是
實時云三摩耶即是假時亦如此間心有二稱言
智是解心言識是迷心故令依智不依識也外人
執時以為實因是故對彼云三摩耶顯時是假若
內弟子依時而食護明相等乃言迦羅顯時是實
言迦羅短時三摩耶長時者若據論文短時長時
並名三摩耶也謂方時離合一異長短等名字出
凡人著心是故長短皆假無實今以短長分對二
名者恐是大師依建立門巧會論意以依佛制時
則生死時短外道執時則生死時長既迴論文必
有此意。○二今不下明今意。
【疏】今不論長短假實說此經竟總云一時。
【鈔】言不論等者今非界內護明相等故不論實時
又非破外執時為實故不論假時長短如前但是
眾生機熟佛應說經機應合一之時亦是諦智合
一之時故云一時文但從應故云說經豈無機感
佛空說法故佛說竟韋提悟訖然一時文義本通
深淺今意別在圓機感佛故使凡夫頓入法忍。
佛。
【鈔】四佛者下化主三初約異名釋。
【疏】佛者亦婆伽婆此云有大名聲亦云能破煩
惱。
【鈔】大論第四以四義釋婆伽婆一能破煩惱二有
功德三巧分別能分別諸法總相別相故四好名
聲無有得聲名如佛者故今文略出二義新云薄
伽梵具六義一自在二熾盛三端嚴四名稱五吉
祥六尊貴以多含故不翻舊云婆伽婆訛也。○二
佛者下約三覺釋。
【疏】佛者平等開覺故名為佛既能自覺復能覺他
覺行備滿。
【鈔】佛者下總示既能下別示三覺對迷說自對自
說他對因說滿一平等覺對三不同說為三覺。○
三一切下約超因釋。
【疏】一切智異外道慈悲異二乘平等異小乘尊極
名為佛。
【鈔】一切智故異外邪癡無緣慈故略小自度三智
等故異偏菩薩究竟覺故異諸因位能異不殊對
所異故四種分別然釋佛義六即等說其文稍委
故今略云。
在王舍城耆闍崛山中。
【鈔】五在者下論住處二初釋住二初會在同住。
【疏】在者暫時曰在久停名住一往語耳。
【鈔】在暫住久一往分之故非盡理久在暫住有何
所妨況靈鷲山如來應身常在其中豈得言暫。○
二住者下約論釋住此經云在大品言住其義不
別故引彼論住義釋在分二初標列。
【疏】住者四威儀皆為住差別者謂天住梵住聖住
佛住也。
【鈔】四威儀者謂行住坐臥此之身儀皆住靈鷲而
能住法則有四差即天梵聖佛也。○二天住下解
釋。
【疏】天住謂六欲天因即施戒善心也梵住從初禪
至非想因即四無量心也聖住三乘人因即三三
昧也佛住首標嚴百八三昧十力四無畏十八不
共也。
【鈔】今四住文乃是盡取論釋住義是知四中皆明
因果而所住法正在於因所謂如來以攝物故示
現施戒及十善心此即佛以欲天之法住王舍城
為物示現四無量心示三三昧即梵法聖法住王
城等此皆如來隨他意住若隨自意即以楞嚴至
不共等住王城也故普賢觀云釋迦牟尼名毗盧
遮那此佛住處名常寂光釋迦遮那既是異名王
<pb n="139"/>
城寂光畢竟無二故云此佛住處名常寂光今之
所住是何境界又應了知若以人法分於能所施
戒至于首楞嚴等皆所住法佛為能住若以王城
為所住處上之人法皆名能住又據經文但云佛
住論應唯就首楞嚴釋而明前三者荊谿二解一
從通以趣別從廣之狹也二將勝以攝劣佛住王
城必攝欲色及以三乘佛住既勝則無法不住非
不住惡為引物故且從善說而於善中就世間善
略指定散收一切善故言天梵於出世中略指小
大攝一切法故言聖佛他人不明能住心法唯云
身住王舍城等則抑極聖同凡夫住況復凡聖各
各有於能住之法且如比丘修戒定慧乃以天梵
及以聖住住於房舍若破戒者則以地獄住於房
舍其有能修一心三觀則所住處即空假中豈非
楞嚴為能住法初心尚爾如何果佛唯論身住。○
二王舍下釋處二初各釋城山二初釋城二初翻
梵名。
【疏】王舍城者天竺云羅閱祇伽羅。
【鈔】亦名摩竭提此云不害言此國法不行刑戮其
有犯死罪者送置寒林。○二釋論下解釋三初約
諸王治化釋。
【疏】釋論解摩伽陀國王有夫人生子一頭兩面四
臂人謂不祥王即裂其身首棄之曠野羅剎女鬼
名闍羅還合其身以乳養之後大成人力能并國
王有天下取諸國王萬八千人置此五山以大力
勢治閻浮提閻浮提人因此名王舍城也。
【鈔】二又先下約移居免火釋。
【疏】又先所住城城中失火一燒一作如是至七國
人疲役集諸智人宜應易處即求覓地見此五山
周匝如城即作宮殿王於中住故名王舍。
【鈔】三又下約畏罪得處釋。
【疏】又古昔國王名婆藪厭世學仙妄云天祀中應
殺生噉肉身陷地獄其子廣車次復為王自念我
父生入地獄今欲出家復畏地獄欲治天下復恐
有罪當何處身作是念時空中語言汝行若見難
值希有處當作舍住王出畋獵見一鹿走疾如風
王便逐之至此山周匝峻固其地平正生草細輭
好華徧地茂林華果溫泉浴池皆悉清淨天雨天
香奏天伎樂乾闥婆等適見王來各自還去見此
靈奇於中起舍故名王舍城也。
【鈔】二耆闍下釋山二初翻名。
【疏】耆闍崛山者翻名靈鷲。
【鈔】二諸聖下解釋三初約聖靈依就釋。
【疏】諸聖仙靈依之而住。
【鈔】二又名下約山形似鷲釋。
【疏】又名鷲頭峯形似鷲。
【鈔】三又山下約鷲鳥棲隱釋。
【疏】又山南有尸陀林諸鷲食屍竟棲其山。
【鈔】二然法下總示法應。
【疏】然法身無像實不假地所居為欲利益故隨化
身明化主住處耳。
【鈔】不言報者報能冥法復能垂應既言法應報在
其中三身融玅言且暫分體常相即。○六與大下
列同聞二初標科辯次。
【疏】與大比丘眾下列同聞眾也先聲聞次菩薩顯
示教中二乘外相為勝菩薩心雖是勝外相無定
是故後說也。
【鈔】二聲聞下依次解釋二初聲聞眾二初分科示
略。
【疏】聲聞先標位次列數何不歎德非是無德譯經
人略。
與大比丘眾。
【鈔】二與若下隨文解釋二初標位四初釋與。
<pb n="140"/>
【疏】與者共義一處一時一心一戒一道一見一解
脫等皆一故名共也今經與阿難諸大眾同聞故
云與也。
【鈔】與即共義以七一釋七種一故方成共義若據
時判已屬生蘇且從本說七在三藏同感佛時同
鹿苑處同別脫戒同一切智心同無漏正見同三
十七道同有餘脫昔同七者今日同聞然此觀門
佛將阿難及以目連入韋提希後宮宣說大眾未
聞至迴靈山阿難具述方得同聞。○二大義下釋
大。
【疏】大義有三謂大多勝天王大人所敬故言大徧
解內外經書名曰多出九十五種上號為勝此等
皆是無學小乘中極故云大也。
【鈔】華言大者梵曰摩訶乃含三義謂大多勝故須
就本三義釋之大人所歸德量大故梵王師陳如
帝釋師迦葉等通內外典識解多故出九十五知
見勝故皆無疑解脫故小中極雖標一大義必具
三。○三釋比丘二初標列六義。
【疏】比丘者因果六義因名乞士怖魔破惡果號應
供殺賊無生。
【鈔】因三果三一一主對。○一釋論下隨要釋三因
三若成果三自剋復欲行者効彼修因故釋因三
三中初乞士。
【疏】釋論淨目問舍利弗乞士者有四種食合藥種
植田園名下口食仰觀星宿名仰口食四方巧語
名方口食呪術卜算名維口食比丘不作此四名
清淨乞士也。
【鈔】今舉身子答彼淨目乞士之義須離上下方維
之食常行乞食清淨活命故名乞士至果乃成應
供德也。○二怖魔。
【疏】怖魔者若發心出家地行夜叉唱飛行空中展
轉乃至六天魔王聞之怖畏失人眾也。
【鈔】魔主生死在家受欲增長生死出家離染趣向
無生是故魔王聞之生怖染欲破戒魔還快樂勤
修三學果證無生。○三破惡。
【疏】破惡者能破煩惱九十八使悉皆破斷故名破
惡。
【鈔】見思二使共九十八名惡名賊修觀推窮名為
破惡證智斷盡名為殺賊。○四眾者下釋眾三初
釋通名。
【疏】眾者四人已上乃至百千無量一處羯磨作法
行籌布薩事理二和無有違諍名和合眾也。
【鈔】二一有下釋別相。
【疏】一有羞僧持戒無違二無羞僧不持戒不別好
惡三無知僧雖不破戒不別輕重二人共諍不能
判決默然無言四真實僧謂學無學人。
【鈔】三今此下明去取。
【疏】今此二僧得共羯磨同聞證信唯取無學人也。
【鈔】羯磨通凡故取有羞今此二僧者即有羞真實
也論云是中二種僧可共百一羯磨同聞證信尚
簡學人前三絕分也。
千二百五十人俱。
【鈔】二千二下列數二初標人合數二初合一千。
【疏】千二百五十人者列數也三迦葉兄弟有千弟
子優樓此云木瓜林伽耶此云城那提此云江昔
共起剎今連枝也。
【鈔】二舍利下合二百五十。
【疏】舍利弗名翻言珠子亦云身子姓拘栗陀目犍
連姓也翻讚頌亦萊茯根或云胡豆二人共有二
百五十人。
【鈔】二迦葉下常隨所以。
【疏】迦葉舍利弗等先並事火翻邪入正艱苦累載
都無所獲一遇見佛便得上果感佛恩深常隨侍
<pb n="141"/>
佛為同聞眾。
菩薩三萬二千文殊師利法王子而為上首。
【鈔】二菩薩眾二初料四文。
【疏】菩薩位中有四第一明位第二列數三萬二千
人第三標名文殊第四結為上首。
【鈔】二天竺下釋二義二初釋位。
【疏】天竺云摩訶菩提質帝薩埵此云大道心成眾
生。
【鈔】二文殊下翻名。
【疏】文殊此云玅德以法化人名法王子也。
【鈔】二發起序二初對辯不同二初泛舉差別。
【疏】二發起序者諸經不同或放光動地微笑入禪
自唱位號勸人令問。
【鈔】放光如法華經放眉間光照東方萬八千土也
動地如大品世尊以神通力大千國土六種震動
微笑如報恩經爾時如來熙怡微笑也入禪如金
光明經是時如來遊於無量甚深法性也自唱位
號如梵網經我今盧舍那方坐蓮臺也勸人令問
如涅槃經普告眾生大覺世尊將入涅槃若有所
疑今悉可問為最後問也然諸經發起事或兼有
之今且各舉一端以明發起之相。○二今經下正
顯今經二初正顯。
【疏】今經正以殺父以為發起。
【鈔】二何故下釋疑。
【疏】何故舉此逆事為發起耶為彰此界極惡令人
厭棄親所生子猶尚危害即欲令人同欣淨土下
韋提希願為我說無憂惱處不樂閻浮濁惡之世。
【鈔】二就中下總科略釋二初分科。
【疏】就中為二初爾時下正明殺父次問守門人下
明欲害母。
【鈔】二問頻下釋三初問答釋疑二初問。
【疏】問頻婆何故遣人說法韋提何故如來自往。
【鈔】頻婆韋提皆請弟子赴頻婆請何故唯遣目連
樓那至赴韋提何故如來躬親而往。○二答。
【疏】答父願聞法遣入傳授為化義足母求生淨土
非佛不開故須自往。
【鈔】頻婆國父願聞戒法可遣人授韋提國母機在
玅觀須佛親開父母之稱從闍王得。○二頻婆下
預翻名字。
【疏】頻婆娑羅此云摸實亦曰影堅韋提希此云思
惟阿闍世此云未生怨或婆羅留支此云折指內
人將護名為善見也。
【鈔】三初段下隨科解經初正明殺父二初分科。
【疏】初段為四一頻婆為子幽禁二國太夫人密奉
王食以濟王命三漱口畢下聖為說法以潤王心
四如是時間下明因食兼由聞法多日不死。
爾時王舍大城有一太子名阿闍世隨順調達惡友
之教收執父王頻婆娑羅幽閉置於七重室內制諸
羣臣一不得往。
【鈔】二初爾下隨釋四初為子幽禁二初隨釋經文
二初師資現事二初釋時處標人。
【疏】初爾時王舍太子阿闍世者當佛在王舍城時
未生怨者未生之日相師占之此兒生已定當害
父。
【鈔】經云爾時即當佛在城不遠耆闍山時也前譯
阿闍世為未生冤今方釋義處胎之日有冤害相
占者預記因以為名。○二隨順下明順友造逆五
初釋惡友名族。
【疏】隨順調達惡友教者調達此云天熱亦云天授
是斛飯王子是佛堂弟阿難親兄阿難此翻歡喜
亦云無染或云欣樂調達有三十相出家誦六萬
法聚滿十二韋陀。
【鈔】二為利下釋惡友謀術二初從人學術。
<pb n="142"/>
【疏】為利養故往詣佛所求學神通佛不為說令觀
無常自可得道復至舍利弗目連乃至五百弟子
所皆不為說取通之法阿難親弟未得他心授與
通法調達入山學得五通。
【鈔】阿難親弟知取通法自未得通不知其心故授
與之。○二心念下誘人同謀。
【疏】心念誰作檀越闍世太子有大王相或自變身
作象馬寶於王子前抱持歍嗽復至天上取天華
天食。
【鈔】作象馬寶以輪王事誑惑闍世作抱持等欲其
生愛也。○三語王下明惡友言教。
【疏】語王子言我作新佛汝作新王豈不快耶。
【鈔】正教造逆我殺牟尼以作新佛汝殺頻婆以作
新王新王新佛共化世間不亦快哉。○四隨順下
明太子造逆。
【疏】隨順惡友收執父王。
【鈔】闍世受教乃行殺逆。○五調達下明惡友造逆。
【疏】調達破僧舍利目連教化還合推山厭佛密迹
金剛以杵擬之碎石迸來傷佛足指華色比丘尼
呵之拳打眼出作三逆罪生入地獄。
【鈔】調達自造三逆成就復教闍世殺父成就害母
加行自行教他五逆罪故生陷泥黎。○二頻婆下
父子前因。
【疏】頻婆往日毗富羅山遊行獵鹿空無所獲遇值
一仙正坐使人驅逐令去遂勅殺之臨終惡念願
我來生還如今日心口害汝。
【鈔】被殺仙人生惡念故即來為子胎中已有害父
之怨。○二如此下總結權化。
【疏】如此等事皆是大士善權現化行於非道通達
佛道眾生根性不同入道有異一逆一順弘道益
物示行無間而無惱恚闍王現逆為息惡人令不
起逆。
【鈔】調達闍世頻婆韋提皆是大權現逆現順利益
眾生。○二夫人奉食。
【疏】二明夫人奉食。
國太夫人名韋提希恭敬大王澡浴清淨以酥蜜和
麨用塗其身諸瓔珞中盛蒲蔔漿密以上王爾時大
王食麨飲漿求水漱口。
【疏】王食麨飲漿求水漱口合掌遙禮請受八戒澡
浴清淨。△三二聖為說法。
漱口畢已合掌恭敬向耆闍崛山遙禮世尊而作是
言大目犍連是吾親友願興慈悲授我八戒時目犍
連如鷹隼飛疾至王所日日如是授王八戒世尊亦
遣尊者富樓那為王說法。
【鈔】三聖為說法二初釋目連授戒二初釋疾至。
【疏】目連是佛右面弟子昔為辟支佛剃頭作袈裟
願得神通。
【鈔】以其宿世事辟支佛今得神通疾至王所。○二
授八下釋戒相。
【疏】授八戒者不殺不盜不婬不妄語不飲酒不著
華香不觀聽伎樂不上高牀此八是戒不過中食
是齋毗曇不著香衣不上高牀同是莊嚴處合為
一也。
【鈔】初開香衣及上高牀以為八戒齋在八外次合
香衣高牀為七不過中食為第八則齋在八內法
無增減數有開合皆名為八戒齋也。○二富樓下
釋樓那說法。
【疏】富樓那此云滿願子亦滿慈子從父母得名說
法第一巧開人心故偏遣之。
如是時間經三七日王食麨蜜得聞法故顏色和悅。
【鈔】四頻婆下法食延壽。
【疏】四頻婆因食聞法遂得多日不死也。
【鈔】二次害下明欲害母二初分科。
<pb n="143"/>
【疏】次害母中為四一為子幽閉二因禁請佛三佛
與弟子因請往赴四見佛傷歎請法初中又三一
欲害母二二臣諫不聽害三勅內官幽閉。
【鈔】二初闍下隨釋四初為子幽閉三初欲害母三
初王問在不。
【疏】初闍世問守門者王今在不。
時阿闍世問守門者父王今者猶存在耶。
【鈔】二守門下以事實答。
【疏】二守門者以事實答。
時守門人白言大王國太夫人身塗麨蜜瓔珞盛漿
持用上王沙門目連及富樓那從空而來為王說法
不可禁制。
【疏】三王聞瞋怒。
時阿闍世聞此語已怒其母曰我母是賊與賊為伴
沙門惡人幻惑呪術令此惡王多日不死即執利劒
欲害其母。
【鈔】三王聞瞋怒二初消經文。
【疏】名父為賊母為賊伴即執利劍欲害其母。
【鈔】二應殺下釋妨難。
【疏】應殺守門人而欲害母者守門有辭王先有勅
制諸羣臣不言婦女沙門從空飛入非我能禁王
雖貪國殺父猶不違法。
時有一臣名曰月光聰明多智及與耆婆為王作禮
白言大王臣聞毗陀論經說劫初已來有諸惡王貪
國位故殺害其父一萬八千未曾聞有無道害母王
今為此殺逆之事汙剎利種臣不忍聞是旃陀羅我
等不宜復住於此時二大臣說此語竟以手按劒却
行而退時阿闍世驚怖惶懼告耆婆言汝不為我耶
耆婆白言大王慎莫害母王聞此語懺悔求救即便
捨劒止不害母。
【鈔】二劫初下二臣諫三初釋勸辭。
【疏】劫初已來一萬八千未聞無道害母害母眼見
何得言聞謂不忍聞世人傳說不宜住此欲奔他
國故云不住有國已來雖有刑罪不加女人況所
生母故不住也。
【鈔】二以手下釋勸相。
【疏】以手按劒却行而退者按劒現威以息王忿也。
【鈔】三驚怖下明從勸。
【疏】驚怖惶懼者畏懼也耆婆此云固活生時一手
把藥囊一手把針筒昔誓為醫能治他病從德立
號菴羅女子也是國賢臣賢臣去必國亡也汝不
為我者耆婆重諫慎莫害母懺悔求救前[保-木+(巢-果+言)]也即
便捨劒止不害母。
勅語內官閉置深宮不令復出。
【鈔】三勅語下勅幽閉。
【疏】勅語內官幽閉深宮。
【鈔】二韋提下因禁請佛二初分科。
【疏】韋提希被幽閉下第二請佛謂請如來令遣弟
子與己相見文為二初明請人次明請法。
時韋提希被幽閉已愁憂憔悴遙向耆闍崛山為佛
作禮而作是言如來世尊在昔之時恒遣阿難來慰
問我我今愁憂世尊威重無由得見願遣目連尊者
阿難與我相見。
【鈔】二韋提下隨釋二初請人。
【疏】韋提何故請見目連及以阿難目連是門師阿
難佛侍者先恒教誡故偏求見居在深宮不敢偏
求內厭惡界願生淨土欲令二人傳意請佛。
【鈔】一是門師一是佛侍先常教誡故偏請二人既
在深宮故請二人不敢偏一欲傳我意請佛宣說
生淨土因請人之意也。
作是語已悲泣雨淚遙向佛禮。
【鈔】二悲泣下請式科云請法即法式也。
【疏】悲泣雨淚望佛哀憐遙向佛禮前已禮竟今復
<pb n="144"/>
重禮表已殷勤。
【鈔】三世尊下因請往赴二初分科。
【疏】世尊在耆闍下如來現宮不異勝鬘即生此念
時佛於空中現也文為五一神通二色身三坐座
四眷屬五雨華。
【鈔】勝鬘等者勝鬘夫人也即舍衛國波斯匿王女
末利夫人所生為踰闍國妃其後父母遣書云佛
出我國神通自在普益眾生勝鬘執書對使說偈
云仰惟佛世尊普為世間出亦應愍我等速來至
此處即說此偈時佛於空中現復說偈讚云如來
玅色身世間無與等等今韋提哀請佛即降赴其
事相類故云不異。
未舉頭頃爾時世尊在耆闍崛山知韋提希心之所
念即勅大目犍連及以阿難從空而來佛從耆闍崛
山沒於王宮出。
【鈔】二知韋下隨釋五初神通二初消文。
【疏】知韋提希心念者是知他心從崛山沒王宮出
顯神通也。
【鈔】如來之心寂而常照無數河沙世界眾生若干
種心悉知悉見非同小聖作意方知他心及以身
如意通皆無記通也。○二問前下釋妨二初出
妨。
【疏】問前頻婆請弟子意在如來今夫人亦請弟子
意在佛何故前請遣弟子今請自往耶。
【鈔】此難重出問不異前答不同彼。
【疏】解有二義一闍王與調達殺父如來若躬赴恐
世王起怨嫌心為護彼故不得自往二者佛法寄
在國王頻婆定死闍世當為國主如來若往者王
得國主佛法不行故不得往夫人無此諸事如來
自往。
【鈔】言二解者一滅即今嫌佛之惡二生以後行法
之善何以故若佛入彼頻婆之室即令世王謂佛
朋父還謀國政怨嫌既重後不行法故不躬往母
無斯事故佛親赴。○二時韋下色身。
時韋提希禮已舉頭見世尊釋迦牟尼佛身紫金色。
【鈔】三坐百下坐座。
坐百寶蓮華。
【鈔】四目連下眷屬。
目連侍左阿難侍右釋梵護世諸天在虗空中。
【鈔】五普雨下雨華。
普雨天華持用供養。
【鈔】四傷歎請法二初分科。
【疏】傷歎請法中有二意韋提見佛下正明請其生
處今向世尊下明請往生之因初明供養問往生
因次問生處也。
【鈔】今向世尊下明請往生之因者即二意中第二
請示往生淨土之因經云唯願佛日教我觀於清
淨處文也初明供養問往生因者即第一意問往
昔生中何罪為因生此闍世惡逆之子應知此二
語同意別。
時韋提希見佛世尊自絕瓔珞舉身投地號泣向佛
白言世尊我宿何罪生此惡子世尊復有何等因緣
與提婆達多共為眷屬。
【鈔】分二初我有下供養問往生因。
【疏】我有何罪生此惡子世尊復有何等因緣與提
婆達多而為眷屬此經不答餘經說之昔於錠光
佛時釋迦為摩納就珍寶仙人學學習既成念欲
報恩自惟貧乏于時耶若達欲嫁女時有須摩提
求為女壻聰明有智而形貌醜摩納遇見論義須
摩提屈在言下耶若達歡喜大賜珍寶以女妻之
摩提生忿發誓未來世世常惱為此因緣常觸惱
也。
【鈔】經自絕瓔珞舉身投地號泣向佛即三業供養
<pb n="145"/>
絕瓔投地是身號泣是口以二顯意闍世之因已
略如前疏今但出調達之緣。
唯願世尊為我廣說無憂惱處我當往生不樂閻浮
提濁惡世也此濁惡處地獄餓鬼畜生盈滿多不善
聚願我未來不聞惡聲不見惡人。
【鈔】二濁惡下正問生處。
【疏】濁惡者濁五濁也一見二煩惱三眾生四命五
劫惡者十惡也殺盜婬妄語惡口兩舌綺語貪瞋
邪見也三途地獄名泥犂譯云不可樂畜生云旁
行從主畜養為人驅使食噉餓鬼飢虗怯畏三千
剎土同有此惡故曰盈滿多不善聚惡道因也無
人不起故名曰多人常現行殺盜婬等違理枉物
為不善積集稱聚也願我未來不聞惡聲不見惡
人。
今向世尊五體投地求哀懺悔唯願佛日教我觀於
清淨業處。
【鈔】二今向下請往生因。
【疏】今向世尊五體投地兩肘兩膝頭頂是為五體
也懺摩梵言悔過漢語彼此並舉故云懺悔將果
驗因知過去有罪恐償未盡當來更受故須懺悔
唯願佛日啟告所求佛能破壞眾生癡闇如日除
昏故言佛日教我觀於清淨業處序文竟。
【鈔】第二正說分二初泛科懸解二初科三段。
【疏】爾時世尊放眉間光下第二正說文為三初明
淨業次辯玅觀三利益。
【鈔】二如來下解初文。
【疏】如來眉間有白毫相猶如珂雪長一丈五尺毫
有八楞周圍五寸其毫中空右旋宛轉如琉璃筒
從此發光照無量國還住佛頂變為金臺廣現諸
國令韋提希樂生安養。
【鈔】二初放下重科廣釋二初總別分科。
【疏】初放光酬前請於生處次世尊微笑下酬前淨
業近答思惟正受三種淨業散心思量名曰思惟
十六正觀說名正受就初有二第一答其生處唯
願下明見淨土更請淨國之因初放光普示諸土
次或有下示土差別韋提下示生處。
【鈔】酬前生處者前韋提請云唯願為我廣說無憂
惱處佛今放光照其淨土令彼見之以酬前請酬
前淨業者前請云唯願教我觀於清淨業處今示
三種淨業十六玅觀即教彼觀淨業處也近答等
者以韋提希於酬生處中因光見土乃再請云教
我思惟教我正受此在正宗故云近答若酬序中
所請即是遠答。○二隨科解釋二初酬二問二初
酬前生處二初答其生處三初爾時下放光普示。
爾時世尊放眉間光其光金色徧照十方無量世界
還住佛頂化為金臺如須彌山十方諸佛淨玅國土
皆於中現。
【鈔】二或有下示土差別。
或有國土七寶合成復有國土純是蓮華復有國土
如自在天宮復有國土如玻⿰王梨鏡十方國土皆於中
現有如是等無量諸佛國土嚴顯可觀令韋提希見。
【鈔】三時韋下的示生處。
時韋提希白佛言世尊是諸佛土雖復清淨皆有光
明我今樂生極樂世界阿彌陀佛所唯願世尊教我
思惟教我正受。
【鈔】二思惟下見土更請因。
【疏】思惟是願願思是業正問其因正受者非邪曰
正領納名受即第二問觀行。
【鈔】此請淨土正助二因初教我思惟若不思惟不
成願樂有願之思乃成業因唯願世尊教我修於
淨土願思令成業因此請事善助道之業也次教
我正受離邪倒想領納所緣名為正受此請世尊
教我修行淨土觀法即正觀也。○二微笑下酬前
<pb n="146"/>
淨業二初總別分科。
【疏】微笑中有二初明三種淨業答思惟汝是凡夫
下次明十六玅觀答正受初業共凡夫次共二乘
後是大乘不共之法初淨業中有三第一明三種
淨業告阿難下第二歎其所問玅契佛心從阿難
汝當受持下第三略付阿難令持獲利也就初復
三初明光照頻婆獲道次世尊告韋提汝今知不
下舉果勸修因三欲生彼國者下明往生之因也。
【鈔】初業共凡夫等者今三種福是圓助道與正觀
合皆如來行故云三世諸佛淨業正因但以三種
有通有局初孝養等通於大小及以博地故云初
業共凡夫次歸戒等唯通大小凡夫無分故云次
共二乘若菩提心等專在大乘不通凡小故云不
共之法。
爾時世尊即便微笑有五色光從佛口出一一光照
頻婆娑羅王頂爾時大王雖在幽閉心眼無障遙見
世尊頭面作禮自然增進成阿那含。
【鈔】二何以下隨科解釋二初三種淨業答思惟三
初正明淨業三初光照頻婆得道二初釋微笑二
初問。
【疏】何以不直答其土因而復放光微笑耶。
【鈔】二答二初解有下答放光。
【疏】解有二初為欲增道次欲使王與夫人因光相
見王既覩光增道知國非實視死如眠夫人見王
無憂觀法成果也。
【鈔】觀法得果者無生法忍是圓三觀習果故也。○
二微笑下答微笑。
【疏】微笑如釋種被誅如來光色益顯正以如來善
達因緣業報無差對至叵避王雖應死而獲前跡
夫人幽縶即是現淨土之緣有此多緣所以致笑
也。
【鈔】惡業之報害命縶身而為獲果及淨土緣如來
心了善惡因果交互萬差欲表內心是故微笑。○
二阿那下釋阿那含。
【疏】阿那含者第三不還果也。
爾時世尊告韋提希汝今知不阿彌陀佛去此不遠
汝常繫念諦觀彼國淨業成者我今為汝廣說眾譬
亦令未來世一切凡夫欲修淨業者得生西方極樂
國土。
【鈔】二去此下舉果勸修因二初問。
【疏】去此不遠者安樂國土去此十萬億佛剎一一
剎恒沙世界何言不遠。
【鈔】大本小本俱云極樂去此十萬億剎剎即大千
故云河沙何言不遠。○二解云下答有二意。
【疏】解云以佛力故欲見即見又光中現土顯於佛
頂一念能緣言不遠也。
【鈔】初以佛力故令修觀者欲見即見故此文云汝
當繫念諦觀彼國故知佛力加欲見者令觀成見
後文云一切眾生觀於西方極樂世界以佛力故
當得見彼清淨國土故般舟見佛而論三力一佛
威力二三昧力三行者本功德力次意即是光中
現土即目覩見也其二種見皆由感應雖遠而近
然若心性不具塵剎則佛無應現之理生無感見
之功故此經談是心是佛觀迷此意則非玅宗。
欲生彼國者當修三福一者孝養父母奉事師長慈
心不殺修十善業二者受持三歸具足眾戒不犯威
儀三者發菩提心深信因果讀誦大乘勸進行者如
此三事名為淨業佛告韋提希汝今知不此三種業
乃是過去未來現在三世諸佛淨業正因。
【鈔】三第一下正示往生因二初正示三初共凡夫
業。
【疏】第一孝養父母奉事師長敬上接下慈心行也
修十善業是其止行身除三邪口離四過意斷三
<pb n="147"/>
惡也。
【鈔】此經正被頓修之機雖修佛行父母師長豈不
孝事輪王十戒豈不止行但能修之心一一稱性
何妨所修慈孝之善共於凡夫。○二第二下共二
乘業。
【疏】第二三歸者佛法僧也在家戒亦即是十戒具
足眾戒者道俗備受微細不犯威儀者三千悉皆
不缺也。
【鈔】圓頓行者豈違小乘出家之式三歸眾戒威儀
等事但受持之心合於一體依於畢竟而所行之
法共於二乘。○三第三下大乘不共業。
【疏】第三發菩提心是願起意趣向名為發心菩提
是道佛果圓通說為菩提讀誦大乘明修解也行
能運通說之為乘餘二不及是言大也。
【鈔】依無作境起無緣誓名發菩提心實相不二而
二立因果殊二而不二始終理一信此因果方名
為深讀誦大乘修三智解運圓乘行以此解行教
其行者名為勸進此三種業得前前者不得後後
得後後者必得前前故今行人能修前二前二不
能修於大乘故云餘二不及是言大乘。○二佛告
下結歎。
【疏】佛告韋提此三種業三世諸佛淨業正因是歎
辭也。
【鈔】既是佛業驗是圓修故大經中復有一行名如
來行雖云一行而具五行今亦如是雖是佛業而
具三種。
佛告阿難及韋提希諦聽諦聽善思念之如來今者
為未來世一切眾生為煩惱賊之所害者說清淨業
善哉韋提希快問此事。
【鈔】二諦聽下歎其所問。
【疏】諦聽諦聽善思念之諦聽令生聞慧善思思慧
念之修慧煩惱賊者此能損慧命傷法身故名為
賊也。
【鈔】諦聽等者諸經誡聽皆有此語莫不令人生於
三慧而須按教明慧偏圓能聽所聽能思所思能
念所念若作生滅解者即三藏三慧無生解者通
教三慧無量無作別圓可知今令韋提等生圓三
慧若不爾者安能此座即證法忍。
阿難汝當受持廣為多眾宣說佛語如來今者教韋
提希及未來世一切眾生觀於西方極樂世界以佛
力故當得見彼清淨國土如執明鏡自見面像見彼
國土極玅樂事心歡喜故應時即得無生法忍。
【鈔】三即得下略付阿難。
【疏】即得無生忍是初住初地仁王經說五忍一伏
二信三順四無生五寂滅。
【鈔】經如執明鏡等者觀法如鏡修之如執觀成土
現如見面像是知外有三種淨業內備十六玅觀
乃得見也此雖略付淨業意說玅觀初住初地者
圓住別地俱破無明是無生忍位玅玄一實位云
若入初住正破無明是明圓教無生忍位今意在
圓引仁王五種忍位者用顯無生居三忍上若依
別教十信伏忍十住信忍十行去順忍十地無生
忍玅覺寂滅忍若約圓位五品伏忍六根清淨信
順二忍初住至等覺名無生忍玅覺名寂滅忍然
別初地即圓初住故引仁王以證今位行者應知
如來將說十六觀法預彰所說是圓玅觀故云一
切眾生觀於極樂觀成即得無生法忍是故韋提
聞說十六隨語觀成說說即證此之玅位經示此
觀是取初住徑捷之門故不可云想事而已。○二
初明下明十六玅觀答正受二初分科。
【疏】初明韋提見土之由次一問答明為未來眾生
請見土之方法。
佛告韋提希汝是凡夫心想羸劣未得天眼不能遠
<pb n="148"/>
觀諸佛如來有異方便令汝得見。
【鈔】二汝是下隨釋二初明韋提見土之由。
【疏】汝是凡夫彰其分齊不能遠觀韋提實大菩薩
此會即得無生忍示同在凡夫心想羸劣未得天
眼不能遠照見彼國土有異方便令汝得見異方
便者即十六觀非直觀名方便以佛力故見彼國
者亦是方便也。
【鈔】經未得天眼等者問阿那律天眼最勝但見大
千豈有得天眼者越十萬億土見安養乎答此語
未得分真菩薩天眼非二乘也故大經二十二云
菩薩所得清淨天眼異於聲聞緣覺所得以是異
故一時徧見十方世界現在諸佛大論亦同此說
韋提實大菩薩者此顯韋提本住法身為欲發起
淨土觀法故示同凡此會即得無生忍者即者方
將也此會聞觀將證法忍非謂前文說無生忍是
韋提證前文乃是通說未來眾生修十六觀能得
無生人見示同凡夫之言便謂前文是韋提證須
知即得非已得也既云實大菩薩乃是久證無生
如來據迹言是凡夫心想羸劣劣想凡夫修之得
忍顯茲玅觀能革下凡頓成圓聖異方便者十六
觀法奇異方便也故起信論云修多羅說有勝方
便繫念極樂令生彼國非直觀名方便者謂彼依
正有二方便能令此土凡夫得見一者修觀正受
方便令心眼見二佛神力示現方便能令目擊既
得見之由有其二種故云非直觀（去聲）名方便佛力
令見亦是方便韋提乃得二種之見一者將有隨
文作觀之見二者已蒙佛力示現見也故云韋提
見土之由。
時韋提希白佛言世尊如我今者以佛力故見彼國
土若佛滅後諸眾生等濁惡不善五苦所逼云何當
見阿彌陀佛極樂世界。
【鈔】二韋提下為未來請見土之法二初請。
【疏】韋提白佛如我今者下為佛滅後眾生請也濁
者五濁不善者十不善五苦者五道非樂故云五
苦或是五惡五痛五燒五惡殺盛邪婬妄語飲酒
如大經現遭厄難王法刑罰是五痛也五燒即當
來墮三途苦毒名五燒云何當見阿彌陀極樂國
土正為啟請。
【鈔】韋提先令示現方便而為請由是故經云如我
今者以佛力故見彼國土然復正請觀法方便乃
以眾生而為請緣故經云若佛滅後諸眾生等濁
惡不善五苦所逼云何當見極樂世界五苦者疏
有二釋初以五道非樂釋二以五罪招報釋初釋
者地獄燒然苦餓鬼饑虗苦畜生屠割苦人間八
種苦天上五衰苦次釋者聖意多含更明五惡招
於二報名出大本無量壽經今云大經是也疏文
先列三五之名次五惡下釋出三五殺至飲酒五
惡因也如大經下釋五痛即華報也五燒下釋五
燒即果報也然其二報並無五相各稱五者皆從
五種惡因而立故彼五文後皆結云是為一大惡
一痛一燒乃至總云五大惡五痛五燒故知二五
皆從因立。○二答二初列觀分科二初列觀。
【疏】答中有十六觀一日觀二水觀三地觀四樹觀
五池觀六總觀觀一切樓地池等七華座觀八佛
菩薩像觀九佛身觀十觀音觀十一勢至觀十二
普往生觀十三雜明佛菩薩觀十四上品生觀十
五中品生觀十六下品生觀。
【鈔】義例云夫三觀者義唯三種一者從行唯於萬
境觀一心萬境雖殊妙觀理等如觀陰等即其意
也二約法相如約四諦五行之文入一念心以為
圓觀三託事如王舍耆闍名從事立借事為觀以
導執情如方等普賢其例可識問今十六觀於三
種中屬何義耶答既不撮乎法相入心成觀信非
<pb n="149"/>
附法又非借彼事義立境立觀驗非託事明矣如
來直談十六觀行修證之門正當從行也問義例
三種皆是理觀今之十六歷依正事何預三種耶
答託事附法二種三觀有事有理且置未論從行
三觀以何義故不得歷事既言從行必四種行常
坐一種縱直觀理餘三三昧豈不兼事如般舟三
觀歷念佛事方等三觀歷持呪事法華三觀歷誦
經事請觀音三觀歷數息事覺意三觀歷三性事
此等歷事若非從行攝屬何耶般舟三昧初觀足
下千輻輪相次第逆緣至肉髻相彼觀相時即用
三觀彼是從行今那獨非況義例云唯於萬境觀
一心豈今依正不唯一心經文具列十六境相大
師但於首題示圓三觀令將此觀觀十六境正是
萬境雖殊玅觀理等又今三觀并諸歷事三觀若
非從行等者那云三觀義唯三種問今經但於像
觀示云是心作佛是心是佛諸文皆無觀理之語
則知佛外皆是事觀縱將此義例觀十五斯是行
人用理觀意據經現文但是事觀答若自依經修
觀入證何須四依解說經意製立觀法大師深得
佛旨故於首題以玅三觀釋能觀觀以玅三身釋
所觀佛而云觀雖十六言佛便周今依大師用三
玅觀觀十六境豈是行人自用觀意應知四種三
昧無不於事觀三諦理但般舟等依定散善事覺
意縱任善惡等事是故偏得歷事之名若常坐等
直於三道之事而觀三諦不兼修善及縱惡事故
受理名今經觀法豈可異於四三昧耶故知十六
正是從行歷事觀理也應知十六皆用三觀為想
相之法三觀微故且觀落日及以清水三觀漸著
乃觀地樹座像佛身下去諸境皆須三觀。○二就
十下分科。
【疏】就十六觀分文為三初六觀觀其依果次七觀
觀其正報後三明三輩九品往生也。
【鈔】以十六觀三類分之六屬依報者日標送想之
方氷表琉璃之地雖此土物意顯彼[邱-丘+(看-目)]是故六觀
皆彼依報七屬正報者座為三聖親依像類三聖
真體是故七觀皆名正報三輩之人自此之彼修
因託質事相不同是故此三自為一類。○二第一
下隨科解釋三初六觀觀依報六初日觀二初立
意分科。
【疏】第一日觀示令繫心佛告下略明繫念總勸修
觀云何下正明作日觀一切有目皆見日沒下舉
所觀境當起想下正教觀察是為下結也。
【鈔】先作日觀意令繫心凡心暗散何能明見淨土
玅境故令專想落日之形一事繫心想之不已其
心則定心若靜細種種觀法皆可造修繫心之法
須落日者欲令定想趣於西方是向彌陀所居處
故。○二隨解釋二初佛告下總勸修觀。
佛告韋提希汝及眾生應當專心繫念一處想於西
方。
【鈔】經韋提希汝及眾生者韋提希等是現在機一
切眾生是未來機故知修觀不專佛世況復韋提
是發起者正為今人請正受法是故我佛勸眾生
修修法如何專繫一處所謂西方。○二云何下正
明日觀三初舉所觀境。
云何作想凡作想者一切眾生自非生盲有目之徒
皆見日沒。
【鈔】經文意者謂昔曾見者或現前見日欲沒相為
所觀境蓋以此觀所被周徧唯除生下雙目俱盲
既不識日故莫能想若曾有目即今盲者亦可修
之況現有目見日分明修之越易即以所見落日
為境想之令起觀中之日。○二當起下正教觀察。
當起想念正坐西向諦觀於日欲沒之處令心堅住
專想不移見日欲沒狀如懸鼓既見日已閉目開目
<pb n="150"/>
皆令明了。
【鈔】釋題觀字明玅三觀題目是總經文是別豈不
以總而貫於別今想落日而能想之觀隨解而進
三藏事定能想所想無非生滅通教事定能想所
想皆如幻化別知能想元是佛性於想能所次第
觀中圓人玅解知能想心本具一切依正之法今
以具日之心緣於即心之日令本性日顯現其前
斯乃以法界心緣法界境起法界日既皆法界豈
不即空假中圓人六根常所觸對尚須念念即空
假中豈今修觀頓廢此三此猶總示若別論三觀
成日功者以根境空寂故心日無礙以緣起假立
故累想日生以其心日皆法界故當處顯現此之
三觀同在一心非一非三而三而一不可思議以
其圓人凡修功行皆悉如是若不爾者非是圓人
修事觀也通人必以如幻之心修諸事定以驗圓
人用即中心成其事觀既以玅心觀於落日此心
堅住能於本性顯現日相不唯閉目能見開目亦
皆明了若如此者則日觀成也。○疏出二義二初
教令下除疑。
【疏】教令正觀為除疑心大本所明以疑惑心修諸
功德生彼國者落在邊地復受胎生故作此觀令
除疑惑也。
【鈔】大本下卷云若有眾生以疑惑心修諸功德願
生彼國不了佛智修習善本願生其國此諸眾生
生彼宮殿壽五百歲常不見佛不聞法不見僧於
彼國土而受胎生此人宿世無有智慧疑惑所致
乃至生彼宮殿無有一念惡事但於五百歲中不
見三寶故作此觀令除疑惑者經云不了佛智則
生疑惑疏云故作此觀令除疑惑即顯此觀能了
佛智若其不用一心三觀觀落日者則迷佛智那
名此觀能除疑惑日觀既爾餘觀例然故知大師
依乎佛智立今觀法然十六觀屬頓教故原始要
終皆用佛智若凡小善乃於臨終迴向佛智作眾
惡者須依佛智求滅罪障此等亦名了於佛智不
生疑惑既有乘種生彼速得見佛聞法預於海眾
不生邊地及胎宮也。○二障者下滅障即五逆重
罪也。
【疏】障者大本言唯除五逆誹謗正法故須作觀五
逆重罪除六十劫生死罪等下輩自論。
【鈔】彼經散善力弱故逆謗不生故彼經云若有眾
生聞其名字信心歡喜乃至一念至心迴向願生
彼國即得往生住不退轉唯除五逆誹謗正法若
依今經修正觀者下至日想即能滅除五逆重罪
是知逆罪得生必由修觀下輩自論者下品下生
觀云除八十億劫生死之罪今言六十者恐六字
誤問既用法界以為心境顯法界日令閉目開目
常得見日即是觀行見法界理當中三品今何判
位在名字初屬下下品答理觀事定相即修者心
雖不二事雜凡情故未伏惑事定可成理觀忘情
伏惑方發故別惑初伏名觀行位見法界理深伏
乃名相似位見分斷方得真見法界今之行者觀
日觀氷及觀琉璃雖用法界心境而觀而惑全未
伏凡情尚濃方得名字見法界日非觀行位作此
判者蓋約鈍根於日等觀且得定心假想之益故
在名字也若利根者法界日顯便能圓伏及任運
除二種麤惑豈非日觀歷九品耶問今用理解想
日現前縱未斷惑事定已成據下經說下下品人
以苦逼故不遑念佛但十念頃稱彼佛名心雖相
續終不可類見日定心因何同在第九品位答彼
由造逆及作眾惡臨終苦逼得遇善友為說玅法
雖不能念彼佛三身怖地獄故苦切稱名具足十
念既絕後惡即乘此念託彼蓮中名下下品今論
始行樂習三昧親善知識聞法了心本具淨土依
<pb n="151"/>
正諸法標心具修十六觀法故先觀日令心堅住
望後諸觀此當末品彼人雖即不成事定而能十
念稱佛不散亦為定攝復兼臨終勇決之力故得
預於第九品也是故行相雖少不同品位無別。○
三是為下結。
是為日想名曰初觀。
【鈔】二水觀二初分科。
【疏】第二水觀初作水想者舉所觀境界從見水澄
清下正起觀行是為水想下結觀也一作水想二
變水成冰三變冰為瑠璃四觀瑠璃以成大地內
外映徹。
【鈔】二隨釋三初舉所觀境。
次作水想。
【鈔】即以曾見大陂池水為所緣境。○二見水下正
明起觀既稟圓宗知能想心具七大性故以具水
之心託彼即心之水觀於本性令水現前并及諸
相皆於心性觀令顯現經文為四初作水想。
見水澄清亦令明了無分散意。
【鈔】玅心既運性水即生專想澄清令心不散。○二
既見下變水成冰。
既見水已當起冰想。
【鈔】性具之法轉變自由故可令水而作堅冰。○三
見冰下變冰為瑠璃。
見冰映徹作瑠璃想。
【鈔】水想若成瑠璃可識。○四此想下觀瑠璃成地
心藏具法有何邊涯無玅觀緣隱而不發今依佛
語順性想之寶地光明種種奇相隨心出現此自
六段初成地瑩徹。
此想成已見瑠璃地內外映徹。
【鈔】二下有下寶幢光明。
下有金剛七寶金幢擎瑠璃地其幢八方八楞具足
一一方面百寶所成一一寶珠有千光明一一光明
八萬四千色映瑠璃地如億千日不可具見。
【鈔】三瑠璃下地上莊嚴。
瑠璃地上以黃金繩雜廁間錯以七寶界分齊分明。
【鈔】四一一下寶光樓閤。
一一寶中有五百色光其光如華又似星月懸處虗
空成光明臺樓閣千萬百寶合成。
【鈔】五於臺下華幢樂器。
於臺兩邊各有百億華幢無量樂器以為莊嚴。
六八種下風樂演法。
八種清風從光明出鼓此樂器演說苦空無常無我
之音。
【疏】地下寶柱承擎地上諸相莊嚴以眾寶間錯其
地一一寶出雜色光明光明成諸樓觀樓觀兩邊
有華幢幢上多有樂器宣說玅音也八種清風者
彼處實無時節若寄此八謂除上下餘四方四維
故云八亦可用對八卦也。
【鈔】疏實無時節等者大本云彼無四時不寒不熱
及無日月常有光明寄於此土四方四維有八種
風故亦順此對有八風然彼八風不同此土令物
生長及以衰落但鼓自然之樂演乎玅法之音耳
三是為下結。
是為水想名第二觀。
【鈔】三地觀二初分科。
【疏】第三地觀文有四一漸想觀從若得三昧下第
二實觀佛告下明利益作是觀下顯觀邪正。
【鈔】二隨釋四。
此想成時一一觀之極令了了閉目開目不令散失
唯除食時恒憶此事如此想者名為麤見極樂國地。
【鈔】初漸想者轉於冰想用表瑠璃雖復觀地種種
莊嚴未稱彼佛勝應所居良以三觀尚微猶兼假
想故於彼地名為麤見。○二若得下實觀。
<pb n="152"/>
若得三昧見彼國地了了分明不可具說是為地想
名第三觀。
【鈔】玅觀功著三昧有成見彼勝身所依之地莊嚴
之相豈可具陳應了同居橫具三土其相非少如
諸經說凡小善行迴向求生縱依大乘仍是散善
故感安養淨相猶劣若今頓教心觀玅宗所見淨
相永異他部如修玅觀於同居穢尚見尊特及實
報土豈淨同居身土一槩故今地想玅三昧成見
莊嚴事不可具說三佛告下明利益。
佛告阿難汝持佛語為未來世一切眾生欲脫苦者
說是觀地法若觀是地者除八十億劫生死之罪捨
身他世必生淨國心得無疑。
【疏】前水是想不能滅罪地觀是實故能除斷也。
【鈔】疏云前水是想者蓋託此方水成冰事表彼寶
地但是假想故名麤見今成三昧實見彼地則名
實觀言假想不能滅罪斯是大師順經䇿進令其
行者速成三昧非是假想全不滅罪何以知然日
觀尚類下品下生滅罪之數豈麤見地全不除[億-音+(天*天)]
四作此下顯邪正。
作是觀者名為正觀若他觀者名為邪觀。
【鈔】觀與經合則稱性見名為正觀見相乖經是發
魔事故名邪觀下去皆然。

佛說觀無量壽佛經疏玅宗鈔會本卷第三

<sarticle>佛說觀無量壽佛經疏玅宗鈔會本卷第四</sarticle>
日東　沙門　實觀　分會
【鈔】四樹觀二初分科。
【疏】第四樹觀文三初明結前生後次觀寶樹下正
明觀行是為下結正觀中有五一明樹體二明莊
嚴相三明生法四有大光明下現佛國土五見樹
莖葉下結觀也。
【鈔】二隨釋三初結前生後。
佛告阿難及韋提希地想成已次觀寶樹。
【鈔】二正明觀行問日觀水觀皆先立境地樹等觀
何不云耶答別論水日有曾見相可指為境地樹
已下非曾覩對將何為境若通論者皆得有境何
者諸觀皆用教所示相憶持在心為所緣境仍了
能觀本具此法託境想成令性具法發明心目是
故心觀及所發相一一皆三故知通論皆得有境
此文為五。
觀寶樹者一一觀之作七重行樹想一一樹高八千
由旬其諸寶樹七寶華葉無不具足。
【鈔】初觀寶下樹體者下之莊嚴及生法等皆是能
依今一一樹八千由旬即所依體。○二一一下莊
嚴相。
一一華葉作異寶色瑠璃色中出金色光玻瓈色中
出紅色光碼碯色中出硨磲光硨磲色中出緣真珠
光珊瑚琥珀一切眾寶以為映飾玅真珠網彌覆樹
上一一樹上有七金網一一網間有五百億玅華宮
殿如梵王宮。
【鈔】瑠璃具云吠瑠璃耶此云不遠謂西域有山去
波羅奈城不遠此寶出彼故以名之頗黎正云窣
坡致迦其狀少似此方水精然有赤白者。○三諸
天下明生法生即眾生諸天童子也以生對諸莊
嚴之事皆稱為法。
諸天童子自然在中一一童子五百億釋迦毗楞迦
摩尼以為瓔珞其摩尼光照百由旬猶如和合百億
日月不可具名眾寶間錯色中上者此諸寶樹行行
相當葉葉相次於眾葉間生諸玅華華上自然有七
寶果一一樹葉縱廣正等二十五由旬其葉千色有
百種畫如天瓔珞有眾玅華作閻浮檀金色如旋火
輪宛轉葉間涌生諸果如帝釋缾。
<pb n="153"/>
【鈔】釋迦毗楞伽此云能勝摩尼正云末尼此翻離
垢言此寶光淨不為垢穢所染又翻增長謂有此
寶處必增其威德舊云翻為如意隨意此皆義譯
也色中上者謂摩尼之光間雜眾寶色像殊玅最
上無過也閻浮檀金閻浮具云染部捺陀此是西
域河名近閻浮⿰扌柰陀樹其金出彼河中此則河因
樹立稱金由河得名如帝釋缾者帝釋具云釋迦
因陀羅此云能主言其能為天主言缾者釋論第
十五云有人常供養天其人貧窮一心供養滿十
二歲求索富貴天愍此人自現其身而問之曰汝
求何等答我求富貴欲令所願皆得天與一器名
曰德缾而語之言所須之物從此缾出其人得已
應意所欲無所不得今以玅華涌生諸果如彼天
缾出種種物故以喻之。○四有大下現佛國。
有大光明化成幢旛無量寶蓋是寶蓋中映現三千
大千世界一切佛事十方佛國亦於中現見此樹已
亦當次第一一觀之。
【鈔】非獨現一大千十方佛剎亦於中現樹觀若發
轉觀佛土亦應不難。○五觀見下結觀。
觀見樹莖枝葉華果皆令分明。
【鈔】雖因光蓋見十方土然從樹起故須結末而歸
其本。○三是為下結。
是為樹想名第四觀。
【鈔】此乃結樹當第四觀。○五池觀二初疏科。
【疏】第五池觀中有五一明池體二明池相三明隨
心適意四明利益第五結觀。
【鈔】二釋經五初明池體。
次當想水欲想水者極樂國土有八池水。
【鈔】體義同樹。○二一一下明池相。
一一池水七寶所成其寶柔輭從如意珠王生分為
十四支一一支作七寶玅色黃金為渠渠下皆以雜
色金剛以為底沙一一水中有六十億七寶蓮華一
一蓮華團圓正等十二由旬。
【鈔】支派金渠底沙蓮華皆是八池奇玅之相。○三
其摩下明隨心。
其摩尼水流注華間尋樹上下。
【疏】摩尼者如意珠也。
【鈔】論其寶水稱適人情自然上樹然後流下故上
生經明兜率宮有水游梁棟間與此同也。○四其
聲下明利益即水聲說法增人觀慧也。
其聲微玅演說苦空無常無我諸波羅蜜復有讚歎
諸佛相好者如意珠王涌出金色微玅光明其光化
為百寶色鳥和鳴哀雅常讚念佛念法念僧。
【鈔】苦空等是說小諸度相好是說大又讚念佛法
僧則令人深觀三寶也說法既分大小驗此三寶
亦讚別體同體之殊涅槃經中瑠璃光菩薩欲來
此土先放光明非青現青文殊言此光明者即是
智慧大師引此立有分別色若心若色唯是一色
今水聲說法光明化鳥豈不彰於有分別色色能
造心色具於心唯是一色耶須知萬法唯心尚兼
權教他師皆說一切唯色俱在圓宗獨從吾祖以
變義兼別具唯屬圓故。○五是為下結觀。
是為八功德水想名第五觀。
【疏】八功德者輕清冷輭美不臭飲時調適飲已無
患清是色入不臭香入輕冷輭是觸入美是味入
調適無患是法入。
【鈔】疏釋八德而對五入并前說法即聲入也雖成
六入無非玅境故令行者速證無生。○六總觀二
初疏科。
【疏】第六總觀中有四眾寶國土下明總觀初寶樓
二樹三地四池觀樓中初正觀樓次觀上及虗空
中諸音樂聲結成觀想名為麤見從是為下二結
從若見下第三利益作是觀下第四顯觀邪正。
<pb n="154"/>
【鈔】二經文四初明總觀二初觀寶樓二初眾寶下
正明觀樓。
眾寶國土一一界上有五百億寶樓。
【鈔】二其樓下二處樂聲即樓中天作及空裏自鳴
此樂音中皆詮三寶微玅觀門。
其樓閣中有無量諸天作天妓樂又有樂器懸處虗
空如天寶幢不鼓自鳴此眾音中皆說念佛念法念
比丘僧。
【鈔】二此想下結成總觀。
此想成已名為麤見極樂世界寶樹寶地寶池。
【鈔】最初繫念且寄此土落日及冰以為方便次觀
彼國地樹池樓應知此四得後後者必得前前故
樓觀成四事都現是故至此得總觀名雖云總見
若望後觀此猶約略故曰麤見。○二是為下結。
是為總觀想名第六觀。
【鈔】三若見下明利益。
若見此者除無量億劫極重惡業命終之後必生彼
國。
【鈔】除無量億劫極重惡業者華座中云除五萬億
劫罪前地觀除八十億劫然其滅罪多少之數皆
是佛智如量言之非是初心所能思議但可信奉
而已。○四作是下顯觀邪正。
作是觀者名為正觀若他觀者名為邪觀。
【鈔】二七觀觀正報二初分科。
【疏】第七明佛身中有四第一佛告下勅聽許說第
二從說是語時下明佛現身相第三從時韋提下
為未來請第四佛告下酬請廣明五種觀門。
【鈔】二隨釋四初勅聽許說。
佛告阿難及韋提希諦聽諦聽善思念之吾當為汝
分別解說除苦惱法汝等憶持廣為大眾分別解說。
【鈔】二說是下佛現身相。
說是語時無量壽佛住立空中觀世音大勢至是二
大士侍立左右光明熾盛不可具見百千閻浮檀金
色不得為比。
【鈔】三時韋下為未來請。
時韋提希見無量壽佛已接足作禮白佛言世尊我
今因佛力故得見無量壽佛及二菩薩未來眾生當
云何觀無量壽佛及二菩薩。
【鈔】四第一下酬請廣明二初別從酬請列五。
【疏】第一觀華座第二觀像第三觀佛身第四觀觀
音第五觀勢至。
【鈔】韋提因覩三聖乃為未來請三聖觀如來酬請
須示五門何者既欲觀佛佛必坐座故先觀座又
真佛難觀要須想像使心流利是故答三陳茲五
觀而獨標佛者以主包徒也。○二初華下通就所
觀釋七具論正報須依前科照於七境文七初第
七華座觀二初疏科。
【疏】初華座中有五一明成座法用并辯其相二一
一金色下明能隨機利物三是為華想下結觀四
阿難如此華下明由願力所成五若欲念彼佛下
明觀未來有利益。
【鈔】二經文五初成座法用及辯相子科分二初佛
告下明法用謂觀法之用也以由理具方有事用
能想之心何法不具依聖言境就性而觀華座莊
嚴不現而現。
佛告韋提希欲觀彼佛者當起想念於七寶地上作
蓮華想。
【鈔】二令其下辯相即法用所成華座眾相也文四
初華色數量。
令其蓮華一一葉上作百寶色有八萬四千脉猶如
天畫脉有八萬四千光了了分明皆令得見華葉小
者縱廣二百五十由旬如是蓮華具有八萬四千葉。
【鈔】二一一下葉間珠光。
<pb n="155"/>
一一葉間有百億摩尼珠王以為映飾一一摩尼珠
放千光明其光如蓋七寶合成徧覆地上。
【鈔】三釋迦下華臺寶網。
釋迦毗楞伽寶以為其臺此蓮華臺八萬金剛甄叔
迦寶梵摩尼寶玅真珠綱以為校飾。
【鈔】甄叔迦者此云赤色西域有甄叔迦樹其華赤
色形大如手此寶色似此華因以名焉。○四於其
下寶幢莊嚴。
於其臺上自然而有四柱寶幢一一寶幢如百千萬
億須彌山幢上寶慢如夜摩天宮復有五百億微玅
寶珠以為映飾一一寶珠有八萬四千光一一光作
八萬四千異種金色。
【鈔】須彌山者此云玅高亦曰安明夜摩天者具云
須夜摩此云善時以彼天光明無晝夜之別故曰
善時應知能觀三觀轉深所發勝相漸大如前寶
樹止高八千由旬今之華座臺上寶幢自如萬億
須彌驗其座體極為高大故知玅境隨觀增明矣。
○二一一金色下明能隨機利物。
一一金色徧其寶土處處變化各作異相或為金剛
臺或作真珠網或作雜華雲於十方面隨意變現施
作佛事。
【鈔】座觀若成十方佛事隨觀皆覩。○三是為下結
觀。
是為華座想名第七觀。
【鈔】四佛告下明由願力成。
佛告阿難如此玅華是本法藏比丘願力所成。
【鈔】彼佛因中作菩薩比丘名為法藏於世自在王
佛所發四十八願取此淨土攝諸眾生今願力成
故令所依華座若此。○五若欲下明未來利益。
若欲念彼佛者當先作此華座想作此想時不得雜
觀皆應一一觀之一一葉一一珠一一光一一臺一
一幢皆令分明如於鏡中自見面像此想成者滅除
五萬億劫生死之罪必定當生極樂世界作是觀者
名為正觀若他觀者名為邪觀。
【鈔】二第八佛菩薩像觀二初分科。
【疏】第八明像想中有三初汎明諸佛法身自在從
心想生二是故應當下偏觀彼彌陀并示觀行三
作是觀者下明修觀獲利也。
【鈔】二法界下隨釋三初汎明諸佛法身從心想生
欲想佛身須知觀體體是本覺起成能觀依體立
宗斯之謂矣須知本覺乃是諸佛法界之身以諸
如來無別所證全證眾生本性故也若始覺有功
本覺乃顯故云法身從心想生又復彌陀與一切
佛一身一智應用亦然彌陀身顯即諸佛身諸佛
相明即彌陀體是故汎明生諸佛身以為觀察彌
陀觀體。
佛告阿難及韋提希見此事已次當想佛所以者何
諸佛如來是法界身入一切眾生心想中是故汝等
心想佛時是心即是三十二相八十隨形好是心作
佛是心是佛諸佛正徧知海從心想生。
【鈔】疏約三義釋此經文初釋初八句二初約感應
道交釋二初明佛入生心。
【疏】法界身者報佛法性身也眾生心淨法身自在
故言入眾生心想中如似白日昇天影現百川。
【鈔】報佛法性身者滿足始覺名為報佛究顯本覺
名法性身始本既冥能起應用然順能感應方現
前今論三觀淨心念佛方名能感故云眾生心淨
法身自在此二道交是為入義復以白日升天喻
始似本影現百川喻應入淨想。○二即是下相隨
物現。
【疏】即是三十二相八十種好明佛身自在能隨物
現前明佛菩薩此顯能隨也。
【鈔】三十等者牒經是故汝等已下文也明佛下釋
<pb n="156"/>
義由法報冥故應用自在有淨心感悉能示現前
明佛菩薩者即指諸佛是法界身之文也而言菩
薩者以法界身通分證故故兼菩薩意明前雖顯
示法身入心未明隨觀現身之相今明觀佛相好
佛以相好隨心觀現故云此顯能隨也。○二又法
下約解入相應釋。
【疏】又法界身是佛身無所不徧法界為體入一切
眾生心想中者得此觀佛三昧解入相應故言入
心想中也。
【鈔】前明感應道交恐謂佛體異眾生體感召方入
今祛此見故云佛身無所不徧既法界無外豈少
異眾生若爾佛體本徧全是眾生色心依正何故
經云入眾生心然雖全是而眾生迷背是故佛體
成出離義今得觀解契合佛體是故佛體入觀解
心故得名曰解入相應斯乃始觀解於本覺是故
本覺入於始覺問解入相應釋之方的此義即足
何須前約感應釋耶答今之心觀非直於陰觀本
性佛乃託他佛顯乎本性故先明應佛入我想心
次明佛身全是本覺故應佛顯知本性明託外義
成唯心觀立二釋相假是今觀門故感應釋闕之
不可。○二是心下釋中二句二初作是別明二初
約能感能成釋作。
【疏】是心作佛者佛本是無心淨故有亦因此三昧
心終成作佛也。
【鈔】作有二義一淨心能感他方應佛故名是心作
佛言佛本是無者法身玅絕無有色相迭相見故
心淨故有者眾生淨心依於業識熏佛法身故見
勝應玅色相也二三昧能成己之果佛故云亦因
等也復名是心作佛初作他佛次作己佛。○二是
心是下約即應即果釋是。
【疏】是心是佛者向聞佛本是無心淨故有便謂條
然有異故言即是心外無佛亦無佛之因也。
【鈔】是亦二義一心即應佛故名是心是佛向聞等
者佛體無相心感故有是則心佛及以有無條然
永異經泯此見故言心是應佛心外無佛二心即
果佛故名是心是佛即亦無佛之因一句也既心
是果佛故無能成三昧之因也眾生心中已有如
來結加趺坐豈待當來方成果佛初是應佛二是
果佛此乃消釋經疏之文若論作是之義者即不
思議三觀也何者以明心作佛故顯非性德自然
有佛以明心是佛故顯非修德因緣成佛應知外
道諸句三教四門所有思議不出因緣及自然性
故佛頂經明乎七大皆如來藏循業發現一一結
云世間無知惑為因緣及自然性皆是識心分別
計度但有言說都無實義彼云世間該於九界今
於一念玅觀作是能泯性過即是而作故全性成
修則泯一切自然之性即作而是故全修即性則
泯一切因緣之性若其然者何思不絕何議不忘
既以作是絕乎思議復以作是顯於三觀以若破
若立皆名為作空假二觀也不破不立名之為是
中道觀也全是而作則三諦俱破三諦俱立名一
空一切空名一假一切假也全作而是則於三諦
俱非破非立名一中一切中也即中之空假名作
既破三惑能立三法故感他佛三身圓應能成我
心三身當果即空假之中名是則全惑即智全障
即德故心是應佛心是果佛故知作是一心修者
乃不思議三觀十六觀之總體一經之玅宗文出
此中義徧初後是故行者當用此意修淨土因不
可不知故今略釋。○二始學下作是共釋二初約
始終釋。
【疏】始學名作終成即是佛。
【鈔】若論六即皆作皆是今辯修證作是須分始則
名字觀行相似三位修而未證故且名作終則分
<pb n="157"/>
證究竟任運真覺得名為是意存揀濫故有此釋。
○二若當下約當現釋。
【疏】若當現分別諸佛法身與己同體現觀佛時心
中現者即是諸佛法身之體名心是佛望己當果
由觀生彼名心作佛也。
【鈔】以現釋是以當釋作為令即心見佛法體以此
現因而證當果故以心佛同體名心是佛觀生彼
果名心作佛意在即心念佛及令慕果修因故有
此釋。○三正徧下後二句。
【疏】正徧知海從心想生者以心淨故諸佛即現故
云生也亦因此觀佛三昧出生作佛。
【鈔】三智融玅名正徧知無量甚深故喻如海斯乃
究竟圓明大覺與我心體無二無別今依頓教即
三惑染修圓淨心能生諸佛正徧知海此約他佛
釋心生也若依此心能成當果此約己佛釋心生
也。○二多陀下偏觀彌陀并示觀法二初令偏觀。
是故應當一心繫念諦觀彼佛多陀阿伽度阿羅訶
三藐三佛陀。
【疏】多陀阿伽度或明十號無量名號等此中略舉
三號即如來應供正徧知天竺三名相近阿羅訶
翻應供阿羅漢翻無生阿盧漢翻殺賊。
【鈔】經是故應當者上已明示心感諸佛心即諸佛
以是義故知可即心而觀彌陀心尚能作諸佛豈
不感於彌陀心尚即是諸佛豈不即是彌陀應知
彌陀與一切佛不多不少諸佛乃即一之多彌陀
乃即多之一一心繫念諦觀彼佛者即一心三觀
也但云諦觀那云三觀以所觀境列三號故顯於
能觀知是三觀何者多陀阿伽度此云如來阿羅
訶此云應供三藐三佛陀此云正徧知此之三號
即召三德今就所觀義當三諦正徧知即般若真
諦也應供即解脫俗諦也如來即法身中諦也以
三德為三諦三一圓融不一不異此諦與觀名別
體同絕思絕議此乃復見彌陀觀體當以此觀觀
僧觀真疏釋三號其文可見問像觀文中示心作
佛示心是佛復以三號顯於三諦玅觀既立可用
此法觀下諸境其落日觀至華座觀佛既未示三
觀之式何得行人預用茲觀答佛對當機示觀前
後全由聖意非凡所知滅後之人欲修觀行所用
法則須憑四依大師釋題能觀之觀既論三觀題
目是總經文是別豈不以總而貫於別況云觀佛
十六俱包今依天台修習教觀不憑智者更託何
人如般舟三觀玅門普賢六根悔法皆於定內見
聖方宣而大師教人預習精熟方入道場何不疑
之那獨責此且稟斯宗者若聞若思不離三觀須
於動靜用空假中立一切行若其然者今何不用
空假中心想乎日氷及地樹等種種相耶如心想
日以何力故日想現前般舟經云我所念即見心
作佛心自見心心者不知心心有想則癡心無想
則泥洹彼經初心以佛相為境故言心作佛等今
之初心既先觀日豈不得云心作日心自見心等
耶止觀以彼經此文示於中觀中觀若立三觀自
成如此觀日方依此疏修日觀也況一切法皆是
佛法何得依報非佛法耶。○二想彼下示觀法子
科分經為四初觀佛像二初正明像觀。
想彼佛者先當想像閉目開目見一寶像如閻浮檀
金色坐彼華上。
【鈔】既是具足三號之像理合於像照空假中如見
此方泥木之像尚須體達性若虗空三身宛然四
德無減觀中寶像豈可不然若於像觀不達三諦
次觀真佛寧見三身。○二見像下因像見土。
見像坐已心眼得開了了分明見極樂國七寶莊嚴
寶地寶池寶樹行列諸天寶幔彌覆其上眾寶羅網
滿虗空中見如此事極令明了如觀掌中。
<pb n="158"/>
【鈔】像觀既成心眼開發廣見依報地樹諸相應知
樹等出過前樹無數倍也何者以今寶像必稱華
座座像高勝樹合覆之皆由玅觀轉深故使所觀
愈勝。○二見此下觀二菩薩。
見此事已復當更作一大蓮華在佛左邊如前蓮華
等無有異復作一大蓮華在佛右邊想一觀世音菩
薩像坐左華座亦作金色如前無異想一大勢至菩
薩像坐右華座。
【鈔】三聖設化動靜必俱一主二臣非並非別表乎
三法三一玅融真身既然像合相似觀二足佛令
玅觀成三。○三此想下像放光二初明光照諸樹。
此想成時佛菩薩像皆放光明其光金色照諸寶樹。
【鈔】二一一下明樹皆三像。
一一樹下亦有三蓮華諸蓮華上各有一佛二菩薩
像徧滿彼國。
【鈔】四此想下行者聞法二初明因定聞。
此想成時行者當聞水流光明及諸寶樹鳧鷹鴛鴦
皆說玅法入定出定恒聞玅法。
【鈔】二行者下明與經合。
行者所聞出定之時憶持不捨令與修多羅合若不
合者名為妄想若與合者名為麤想見極樂世界是
為像想名第八觀。
【疏】令與修多羅合者觀行之時令與教法相應故
言合也又解與十二部經教合入定是修多羅出
定之時心與定合故云與修多羅合也。
【鈔】此文疏有二釋初須定與教合二須散與定合
初義者謂出定憶持定中聞法須與經中所說符
契故云令與教法相應次意者謂心雖出定對彼
五塵須息愛憎淨乎身口三業若爾雖不住定亦
聞法音故云出定入定常聞玅法言與十二部經
教合者以十二部總稱修多羅同名為經三藏分
之經詮定學律詮戒學論詮慧學故名經為定與
修多羅合是與定合經若不合名妄想者若定不
合經若散不合定皆是發於魔事全非像觀禪定
故名妄想若已合名麤想見極樂界者謂以經驗
定無差出定與在定相似得名麤想見彼國界問
見此玅事那名麤想答以像望真須分麤玅此想
乃是佛觀方便豈可全同真佛觀耶。○三作是下
明修觀利益。
作是觀者除無量億劫生死之罪於現身中得念佛
三昧。
【鈔】像想若成真觀可獲故於現身得念佛三昧。○
三第九佛身觀二初分科。
【疏】第九觀佛真法身中有五一明結上第二次當
更觀下正觀佛身第三從作是觀下正明觀於佛
心第四從作此觀者捨身他世下舉利勸修第五
從作是觀者下顯觀邪正。
【鈔】真法身者前觀寶像則似佛身今對彼似故名
為真然此色相是實報身應同居土亦名尊特亦
名勝應而特名法身者為成行人圓玅觀也良以
報應屬修法身是性若漸教說別起報應二修莊
嚴法身一性若頓教詮報應二修全是性具法身
一性舉體起修故得全性成修全修在性三身融
玅指一即三問既言指一即三但名為應自攝二
身何故疏文立法身稱答若言報應恐濫別修歸
於別教今以報應名為法身即顯三身皆非修得
故今家生身應身報身法身對藏通別圓行者應
知圓宗大體非唯報應稱為法身亦乃業惑名為
理毒三觀十乘名性德行慈悲與拔性德苦樂今
之勝應稱為法身顯示玅宗其旨非淺須祛滯想
方見旨歸。○二隨釋五初明結上。
佛告阿難及韋提希此想成已。
【鈔】二正觀佛身既指報應名為法身即顯彌陀三
<pb n="159"/>
身具足既為玅境但是法身行人心觀即空假中
空假是二修中觀是一性修性冥玅三觀圓融既
為能觀但是般若境觀相契見尊特身雖具三身
但名解脫此則以三照三故發現三合此三三秪
是一三三不定三同在一念一念無念三三宛然
如此方名修心玅觀此觀能令四土皆淨若不爾
者非是頓教所詮玅觀當以此觀觀彌陀身子科
分經為三初總標略列。
次當更觀無量壽佛身相光明。
【鈔】二正觀佛身相四初阿難下觀身色。
阿難當知無量壽佛身如百千萬億夜摩天閻浮檀
金色。
【鈔】二佛身下觀身量。
佛身高六十萬億那由他恒河沙由旬眉間白毫右
旋宛轉如五須彌山佛眼如四大海水青白分明。
【鈔】疏釋分二初略消經文。
【疏】觀身大小高六十萬億那由他恒河沙由旬毫
相如五須彌山須彌山舉高三百三十六萬里縱
廣亦爾彼佛毫相過此五倍。
【鈔】二眼如下商較分量二初以眼度身。
【疏】眼如四大海水準眼量以度身身量太長世人
身長七尺者眼長一寸餘四大海水一海八萬四
千由旬四海合三十三萬六千由旬身過其眼五
十六億倍假令極多無出萬倍何緣佛身得長六
十萬億那由他恒河沙由旬。
【鈔】二定經斥譯。
【疏】準眼定身正六十萬億那由他由旬言恒河沙
者譯人謬耳。
【鈔】三觀身光然觀色量及相好光明皆須用前是
心作佛是心是佛而為觀法以心作佛故能觀所
觀破立宛爾破則三惑三智皆蕩立則三諦三觀
皆成非此破立則非淨心作佛義也以心是佛故
忘能忘所非破非立作是一念遮照同時此則即
觀無觀用無作行修念佛定此法乃是觀佛要術
今若不用宣示奚為此術不施勝相不發觀光分
四初身諸下毛孔光。
身諸毛孔演出光明如須彌山。
【鈔】二彼佛下觀圓光。
彼佛圓光如百億三千大千世界。
【鈔】三於圓下光中化佛。
於圓光中有百萬億那由他恒河沙化佛。
【鈔】四一一下化佛侍者。
一一化佛亦有眾多無數化菩薩以為侍者。
【鈔】四觀相好二初無量下正示相好身。
無量壽佛有八萬四千相一一相中各有八萬四千
隨形好一一好中復有八萬四千光明。
【鈔】總相別相總好別好總光別光此三總別皆云
八萬四千者即障顯德故成此數佛居凡地具於
八萬四千塵勞於此塵勞皆見實相理智既合故
能示現相好光明故節節云八萬四千行人今觀
知心即是能於塵勞皆即佛相。○二一一下光明
攝生。
一一光明徧十方世界念佛眾生攝取不捨。
【鈔】生佛體同雖土廣生多攝無一失觀佛心處還
釋此文須攝之意。○三明觀成能見二初其光下
見一佛。
其光相好及與化佛不可具說但當憶想令心眼見。
【鈔】二見此下見諸佛。
見此事者即見十方一切諸佛以見諸佛故名念佛
三昧。
【鈔】中觀見佛佛體圓融一即一切同尊特身故觀
一佛能見諸佛。○三正觀佛心。
作是觀者名觀一切佛身以觀佛身故亦見佛心佛
<pb n="160"/>
心者大慈悲是以無緣慈攝諸眾生。
【鈔】疏三初眼見下因身見心。
【疏】眼見佛身即見佛心身由心起故見身即見心
由見身心想轉明故得見佛心。
【鈔】疏有二釋初約如來由大悲心起勝應身故令
行者觀身見心由見身下二約行者觀想明故得
見佛心所以明者由觀佛身是故二意皆是由色
而見於心以心無形由色表故以圓人所觀色心
不二既見微玅色豈隔大悲心故勝鬘云如來色
無盡智慧亦復然既三種慈體是三諦今三觀明
故三慈顯以用果法為觀行故故於位位見佛色
心。○二佛心下正示心體。
【疏】佛心者大慈悲心是。
【鈔】若匪無緣慈悲不大。○三以無緣下引文廣釋
三初牒經引論以明文意問經文但云以無緣慈
攝諸眾生疏中何故兼明生法皆云無心答起三
慈者由三觀智照三諦也照真即起法緣之慈照
俗即起眾生緣慈照中即起無緣之慈此三諦慈
淺不具深深必具淺故照真俗未必照中若能照
中必具真俗故次第生法不即無緣今無緣慈合
具生法豈但具二亦乃俱深故今生法皆云無心
故涅槃云慈若有無非有非無如是之慈非諸聲
聞辟支佛等所能思議當知三慈其體本一非三
非一而三而一如是方名佛心慈也此自分三初
眾生緣慈。
【疏】以無緣慈普攝眾生釋論云慈有三種一眾生
緣無心攀緣一切眾生而於眾生自然現益如涅
槃經我實不往慈善根力能令眾生見如斯事。
【鈔】三無差別今盡現前心與眾生能所既絕無我
心想緣他眾生而一切眾生與我同體十界因果
不離一心而此一心是慈體故十界苦集四種道
滅能於一時任運與拔故云無心攀緣自然現益
如涅槃下梵行品文也然彼經如來凡說八事一
伏醉象二降力士三化盧至四度女人五塗割瘡
六摩調達七救羣賊八醫釋女一一皆結云慈善
根力見如是事今文云我實不往者即引第五塗
割瘡文文現一處意通諸緣言割瘡者經云波羅
奈城有優婆夷名摩訶斯那達多夏九十日屈請
眾僧奉施醫藥有一比丘身嬰重病良醫診之當
須肉藥若不得者命將不全是優婆夷尋自取刀
割其股肉切以為羮施病比丘服已病差女人患
瘡苦惱發聲稱佛我在舍衛聞其音聲於是女人
起大悲心是女尋見我持良藥塗其瘡上還復如
本善男子我於爾時實不往至波羅奈城持藥塗
彼當知皆是慈善根力令彼女人見如是事今云
我實不往者正引此緣不言女人而言眾生者通
收十界眾生不以文害意也即俗諦慈也涅槃云
慈之所緣一切眾生如緣父母妻子親屬以是義
故名眾生緣以緣十界同在一心故非次第生緣
慈也。○二法緣慈。
【疏】二法緣者無心觀法而於諸法自然普照如日
照物無所分別。
【鈔】十界緣起是三諦法不離一心唯佛究盡境相
既寂能觀亦忘是故得云無心觀法而畢竟空智
照此三諦不受一塵此智自然照破眾生三諦惑
著或為眾生說斯空慧皆令得離有相之苦證真
實樂此即不思議真諦慈悲名為法緣故涅槃云
不見父母妻子親屬見一切法皆從緣生是名法
緣不見之言須忘十界是佛法緣也。○三無緣慈。
【疏】三者無緣無心觀理而於平等第一義中自然
安住以無緣慈攝諸眾生辯佛心相也。
【鈔】以佛性中成究竟智有何別理為心所緣故云
無心觀理境智既泯空有又忘無住無依絕思絕
<pb n="161"/>
議此名安住第一義中心既無緣慈乃周徧入眾
生性稱為內熏或為現身說第一義稱為外熏以
此攝生名無緣慈。○二念佛下却牒前經以對初
慈即前正觀佛身光明攝生之文也。
【疏】念佛眾生攝取不捨者若為佛慈悲所護終得
離苦永得安樂釋論云譬如魚子母若不念子則
爛壞眾生亦爾佛若不念善根則壞。
【鈔】雖與無緣慈體不別若約義辯為門不同是故
此慈念佛眾生攝取不捨終令離苦永得安樂此
從感應生佛相關順於俗諦名生緣慈故舉魚母
念子不失喻此慈相也。○三今明下正以無緣會
釋經意。
【疏】今明無緣慈者諸佛所被謂心不住有無不依
三世知緣不實以眾生不知故實相智慧令眾生
得之是為無緣也。
【鈔】既與生緣為門有異須辯慈相不同前二故生
法慈約次第論則兩二乘及偏菩薩有修證分若
此無緣唯圓唯極今約極顯故云諸佛所被不住
有無者正與生法辯不同相生緣玅有法緣玅空
今是玅中故云無緣中必無緣故也不依三世者
此之慈悲非四相故知緣不實者了苦樂事即性
德故以眾生等者此慈所被令眾生發即境之智
方乃名得實相智慧得此智者方終離苦得於永
樂故與前慈門異益等若對法緣亦以實慧故一
切空是故三慈益物不異疏不云者略也。○四舉
利勸修子科分三初正舉益勸。
作此觀者捨身他世生諸佛前得無生忍是故智者
應當繫心諦觀無量壽佛。
【鈔】得生極樂則見十方一切諸佛故云生諸佛前
法身觀成已入相似是故至彼即證無生別圓地
住也。○疏釋分四初捨身下牒釋。
【疏】捨身他世生諸佛前以修念佛三昧故發見佛
願生生常值。
【鈔】二如人下喻顯。
【疏】如人習巧從少至長所作遂玅。
【鈔】習巧如修觀從少至長喻觀有微著所作遂玅
喻生彼土親見真法然且分喻是心作佛行者應
以是佛與作佛義一念圓照方合今經由觀見佛。
○三以隨下結示。
【疏】以隨念佛三昧故得生無量壽佛國。
【鈔】四故般下引證。
【疏】故般舟經云眾生問佛何因緣得生此國彌陀
佛答以修念佛三昧得生我國也。
【鈔】二的示觀法。
觀無量壽佛者從一相好入但觀眉間白毫極令明
了見眉間白毫相者八萬四千相好自然當現。
【鈔】相有八萬都想難成故令但觀眉間毫相如五
須彌此觀若成八萬皆現此為要門也。○疏釋二
初從一下牒經。
【疏】從一相好入但觀眉間白毫者。
【鈔】二正示四初如觀下引他文示二種毫量。
【疏】如觀佛三昧經云釋迦如來眉間白毫者（云云）
寶性論明佛毫相在兩真間闊三百六十萬里方
圓亦然。
【鈔】此明釋迦勝劣兩相以例彌陀經明劣相論明
勝相云云者即前疏云長一丈五尺毫有八楞周
圍五寸。○二故文下據此經明凡心難及。
【疏】故文云無量壽佛身量無邊非是凡夫心力所
及。
【鈔】即第七雜觀中經文也。○三正可下正示初心
從易現觀。
【疏】正可取如釋迦毫相大小現觀。
【鈔】斯是大師別示初心即觀佛相入門要術也若
<pb n="162"/>
從落日水冰方便次入地樹座像等觀心得流利
觀已宏深此之行人自可稱彼毫量而觀使八萬
相自然而現故知令觀劣應毫相乃為未修前諸
觀者及以雖修觀不成者故於佛身別指初心可
觀之相為三昧門也行者須知所託之境有勝有
劣若能觀觀皆須頓照即空假中以勝劣相皆心
作故皆心是故。○四尅示觀成稱彼而見二初若
得下正示。
【疏】若得三昧觀心成就方可稱彼佛相而觀也。
【鈔】因用作是觀劣應毫觀漸深著得成真似念佛
三昧乃能稱彼勝相而見。○二智度下引證。
【疏】智度論云為增長諸菩薩念佛三昧故說般若
波羅蜜經今說般若現奇特身相光明色像徧至
十方以此為觀也。
【鈔】引此釋迦勝身說法增真似位念佛三昧類彼
彌陀八萬相好須真似人方能觀見。○三見無下
就觀結成。
見無量壽佛者即見十方無量諸佛得見無量諸佛
故諸佛現前授記是為徧觀一切色身相名第九觀。
【鈔】五作是下顯觀邪正。
作是觀者名為正觀若他觀者名為邪觀。
【鈔】然此佛觀義具釋題疏文既略學者多疑若不
釋之造修無路故更寄問答明乎境觀問此經觀
佛止論八萬四千相好若華嚴說相好之數有十
華藏世界微塵二經所說優降天殊彼經正當尊
特之相此經乃是安養生身凡夫小乘常所見相
鈔中何故言是尊特答一家所判丈六尊特不定
約相多少分之剋就真中感應而辯如通教明合
身之義見但空者唯覩丈六見不空者乃覩尊特
生身本被藏通之機尊特身應別圓之眾今經教
相唯在圓頓釋能觀觀是玅三觀釋所觀境是妙
三身疏解今文云觀佛法身約位乃當圓教七信
正託法性無邊色像尊特觀心使其增長念佛三
昧據何等義云是生身用圓頓觀顯藏通身未之
可也問以坐華王具藏塵相而為尊特三十二相
老比丘形而為生身其文炳著那云不以相好分
耶答約相解釋四教佛身此乃從於增勝而說未
是的分相起之本其本乃是權實二理空中二觀
事業二識就此分之則生身尊特如指諸掌故金
光疏云丈六身佛住真諦丈六尊特合身佛雙住
真中尊特身佛雙住俗中法身佛住中道此依二
理故有二佛眾生二識有二觀因故感二佛言二
識者起信論云佛用有二種一者依分別事識凡
夫二乘心所見者名為應身以不知轉識現故見
從外來取色分齊不能盡知故二者依於業識謂
諸菩薩從初發意乃至菩薩究竟地心所見者名
為報身身有無量色色有無量相相有無量好所
住依果亦復無量種種莊嚴隨所示現即無有邊
不可窮盡離分齊相隨其所應常能住持不毀不
失如是功德皆因諸波羅蜜等無漏行熏及不思
議熏之所成就具足無量樂相故說為報（文畢）此乃
佛用依二識彰也應是生身報是尊特論意要在
見從外來取色分齊與知轉識現離分齊相而分
二身然須了知權理但空不具心色故使佛身齊
業齊緣生已永滅故曰生身名應名化體是無常
實理不空性具五陰隨機生滅性陰常然名法名
報亦名尊特體是常住須知依事識者但見應身
不能覩報以其麤淺不窮深故依業識者不但覩
報亦能見應以知全體起二用故隨現大小彼彼
無邊無非尊特皆酬實因悉可稱報故玅經文句
云同居方便自體三土皆是玅色玅心果報之處
故知菩薩業識見佛一切分齊皆無分齊豈比藏
通佛耶方知智者師與馬鳴師精切甄分生身尊
<pb n="163"/>
特其義罄矣問約相多少分於二身其義已顯何
須理觀及就識分答華藏塵相及八萬相雖是尊
特三十二相不局生身何者以由圓人知全法界
作三十二及以八萬藏塵相好故三品相皆可稱
海既一一相皆無邊底是故悉可名為尊特故止
觀并輔行以法華三十二相觀無量壽八萬相華
嚴十華藏塵相同是別圓道品修發法身現相對
斥藏通相非奇特以驗三經所談相海皆是尊特
然有通局三十二則通大見無邊小見分齊若藏
塵八萬唯大非小若也不就理觀等分此義全失
故金光明龍尊歎佛經文但列三十二相圓光一
尋疏乃判云正歎尊特故知不定以相數多方為
尊特秪就不空玅觀見耳問行人覩於劣應談圓
佛相秪可即是法身及自受用不即尊特以尊特
身現起方有不現則無豈見不空不待佛現便自
能見尊特相耶答既以尊特對於生身分身非身
常無常等今云劣應但即法身及自受用不即尊
特則成壽量屬於尊特身相自屬生身如此分張
進退皆失須知行者無有一見非如來力如來鑑
機未始差惑有須現者即為現之如梵網華嚴及
此經等相多身大也不須現者即以力加令於劣
身不取分齊見三十二相即無有邊以知丈六是
法界故應持不見其頂目連莫究其聲丈六身聲
既因二聖窮不得際後之圓人豈不即劣見於無
邊不必一一待現方見若不爾者用圓解為用業
識為若但即法身及自受用不即尊特此說全乖
頓足之義何者如釋籤解色無邊故般若無邊云
五陰是理故即陰是實相般若故皆無邊以由理
故令法無邊自受用身既證理極豈不即劣而無
邊耶行者應知今之玅觀觀佛法身見八萬相不
同金光但於劣身見無今齊分是彼佛全法界身
應圓似觀現奇特身非是彼土常身常相若彼常
身即般舟中三十二相也今及特現八萬四千相
好光明經文自云身量無邊非是凡夫心力所及
正類淨名如須彌山顯于大海安處眾寶師子之
座藥師中巍巍堂堂如星中月大論中色相無邊
尊特之身此等經論所明尊特與今所現無少差
殊彼色像無邊既稱尊特此云身量無邊那謂生
身問所言龍尊歎尊特相非現起者是義不然以
彼疏釋尊特身云巍巍堂堂若不現者何謂堂堂
答華藏塵相華嚴經列九十七名與龍尊歎全不
相應又無身相高大之說以驗非是特現之相秪
由龍尊言中玅示即劣含勝難思之文大師見彼
得意之處是故疏云巍巍堂堂得意處者即總歎
云諸佛清淨微玅寂滅也清淨乃是四德中淨必
不闕於常樂我也寂滅豈非涅槃之義既稱微玅
是大滅度秘密藏也以總冠別故三十二相徧嚴
三身生身則百福所成見無厭足尊特身則色無
分齊劣即堂堂法性身則色性即智法門為相疏
云此三不縱不橫若縱橫一異則不清淨非微玅
寂滅豈非圓人了乎三身是秘密藏密藏乃是法
界總體一攝一切事事相收應用無邊不離毫末
相好至劣量等虗空故法華中龍女讚佛微玅淨
法身具相三十二顯是劣應以法身具故相相尊
特是故荊谿類同華嚴一一相好與虗空等又文
句云一一相皆法界海又玅玄云垢衣內身實是
長者釋籤云即是瓔珞長者瓔珞長者豈非尊特
何待現耶又玅樂云若隱前三相從勝而說非謂
太虗名為圓佛法華已前三佛離明隔偏小故來
至此經從劣辯勝即三而一若也法華但即法身
不具尊特正以太虗而為圓佛又不具尊特如何
得名從劣辯勝即三而一問法華文句云地師說
多寶是法身舉南嶽破云法身無來無出報身巍
<pb n="164"/>
巍堂堂應身普現一切若即此謂是三佛者未盡
其體秪是表示而已多寶表法佛釋尊表報佛分
身表應佛記釋云無來者不合東來無出者不應
踊出巍巍不應塔內應身不應唯此尚非應身豈
具三身既云巍巍不應塔內信知報佛須現大身
若其即劣便得名報塔內何妨何得破他答此破
地師不知表示真將舍利便為法身故記破云尚
非應身豈具三身又以世人不知法華開權之玅
即劣顯勝秪執身大相多為報故就其見斥云巍
巍不應塔內此用世人通解之義而破於彼不可
據此便令法華相非尊特秪如記云尚非應身豈
具三身亦非今家盡理之說如荊谿據論若知像
性徧虗空三身宛然四德無減泥木之像尚具三
身豈全身舍利皆不具耶雖曲引文欲令非報然
終不能令法華機非業識見佛也問請觀音疏云
無量有二義若生身無量是有量之無量法身無
量是無量之無量大論云法性身色像無邊尊
特之身猶如虗空既云法性身此乃不滅方名尊
特今第九觀觀於佛身第十即觀觀世音身觀音
既是補處菩薩驗佛有滅豈非生身有量無量安
以此身便為尊特答藏通補處彰佛有量別圓補
處顯佛無量以十方三世一切如來更無彼此迭
相見故同一法身一智慧故菩薩機忘如來應息
名補佛處實異藏通前佛定滅後佛定生為補處
也故金光明四佛降室疏乃釋云若見四佛同尊
特身一身一智慧即是常身弟子眾一故若見四
佛佛身不同即是應化弟子眾多故故知秪就同
與不同常與無常分於二身藏通三乘故弟子多
別圓純菩薩故弟子一豈論相好多少等耶既同
一身復云常身豈竪分當現橫論彼此是知觀音
補法身處愈彰尊特無量之無量矣且華嚴佛身
委明八相既是尊特此論補處與彼何異云是生
身是知今佛全法界身故滅即非滅觀音補處生
即非生不滅不生常身義成尊特相顯問今所觀
佛高六十萬億那由他由旬雖云高大秪是淨土
常所見佛何以知然如法華中淨光莊嚴國玅音
菩薩欲來娑婆彼佛誡云汝身四萬二千由旬我
身六百八十萬由旬汝往彼土於佛菩薩勿生劣
想故知淨土常身高大安以常身便為尊特答於
同居中淨光莊嚴土唯演頓如淨名中眾香之土
以其所被純菩薩故所以但現高大之身佛知玅
音所將之眾不知娑婆開權之玅於佛輙起定小
之譏故寄玅音規未達者意令得悟即劣之勝秘
玅之權既誡勿生下劣之想乃是令起尊特之心
若謂不然安得皆獲普現三昧若安養土漸頓俱
談聲聞菩薩共為僧故故使佛示生身法身二種
之相三十二相通於生法大小共見若八萬相局
在法身大乘賢聖方得見也是故眾經多說彌陀
生身常相今當略出小彌陀經云彼土蓮華大如
車輪大彌陀經說彌陀浴池廣四萬八千里以依
驗正身未極大般舟經說阿彌陀佛三十二相此
經中說慣習小者生彼即得見佛聞法便證小果
更有丈六八尺之身此等豈非常身常相耶若今
所觀八萬相好別圓真似方得見之故上品下生
疏判已登習種性位生彼七日見佛眾相心不明
了三七日後乃了了見及聞眾聲皆說玅法唯上
品上生道種性位生彼即見眾相具足光明寶林
皆說玅法即悟無生三賢菩薩依業識故知心現
佛乃就尊特論乎明昧若慣習小者及諸凡夫依
事識故不於尊特而論明昧良以此等雖因臨終
迴向得生佛順本習故且用小令其證果既說無
常苦空之法須以生身相好應之浴池之身三十
二相正對此機故般舟經云在菩薩眾中說經又
<pb n="165"/>
云在比丘僧中說經信三十二相通大小人當所
覩見是故彼經觀法之初不託日冰便觀此相斯
蓋凡心可想之境故也若八萬相是彼如來現奇
特身增進深位念佛三昧非是凡夫心力所及是
故此經初令觀日疏釋齊於下品下生以驗想冰
至假想地屬下三品當名字人次得三昧見彼實
地合入觀行初二兩品次觀寶樹及以池樓至總
觀成當三四品寶座觀成當第五品以座上寶幢
如百千萬億須彌山大比知座體其量難思非第
五品三觀功成凡小事禪見莫能及此觀雖就經
文未便許觀佛身乃令先想一大寶像稱座而坐
及二菩薩皆想坐座況復悉用作是不二玅觀觀
之使心流利方令觀佛學者應知日觀已來所修
三觀共於事禪良以皆須想成相起故也事禪既
勝三界思惑悉已被伏玅觀觀像見破即登第七
信位得此位已方令觀佛真法之身八萬相顯乃
得名為念佛三昧即感諸佛現前授記生彼便證
無生法忍經文如此明圓深觀所顯之相誠謂奇
特實匪生身凡夫小乘常所見相問釋題序云無
量壽佛是所觀勝境豈非託彼依正色心修乎三
觀顯三諦理今八萬相既是正報義當生身託此
修觀觀成理顯乃見藏海塵數之相方名尊特豈
分段生身便為尊特耶答前正釋題以玅三身解
所觀境今至經文以八萬相為所觀境信八萬相
與玅三身無二無別二處皆用不思議境而為所
觀故八萬相觀之令顯顯名觀成無別所顯且行
人念佛誰不託佛正報修觀但境隨解名生名法
小機不解所觀佛身是法界用謂正習生故曰生
身大機能解所觀之佛是法界用應既有本生即
同法是故受於法身之稱故見佛相若多若小皆
稱法身今經明示佛法界身入心想中故疏標云
觀佛法身斯乃即三而一之法身也況今不是初
心觀境乃圓七信所觀境耳豈於座像圓觀已成
却託藏通生身修觀又觀生身顯藏塵相此乃通
人被別圓接全非頓教始終圓觀秪如般舟三十
二相即知心現故相相皆中據所觀勝境言是生
身深不可也學者應知八萬相顯即三諦顯良以
此相法身所具與彼三惑本不相應故一一相即
真俗中即一而三即三而一不可思議名真善玅
色今之三昧顯本玅相故觀音觀云真實色身也
問尊特既是他受用報須入別圓地住方見今八
萬相似位能見驗非尊特合是色身答據何文義
別圓似位唯見生身須知尊特地住已上分證論
見地住之前相似論見斯乃如來以實報身應下
二土故荊谿云勝兼兩處劣唯鹿園若其似位全
不見者法華四信何故見於實報土耶有餘那見
圓滿相海通教按位受接之人為見何相若非尊
特合身不成今經明說無量壽佛身量無邊與大
論云色像無邊有何異耶彼云無邊既稱尊特此
何獨非況疏專引彼論此文以證身量無邊之義
驗今佛身的是尊特不須疑也問若是尊特合是
常身何故法華疏中判觀無量壽佛經云實有量
而言無量答此乃刊正鈔中錯引彼疏彼疏並云
實有量而言無量如阿彌陀與金光疏及此疏同
蓋以小大二彌陀經不專尊特被於頓機故彼佛
現三十二相通被眾機大機雖見尊特常身其慣
習小人洎諸凡夫雖因迴向得生彼土未宜尊特
說常住理故以應化說無常法成其小果是故佛
壽雖不可數終歸有量娑婆生彼多是此機以別
圓似位人難及故三疏約此故判彌陀在有量中
若觀無量壽佛經純被圓人明說佛身全法界起
應既有本生即同法的類釋論法性尊特正當無
量之無量也故釋籤云教分二身為機劣故暫現
<pb n="166"/>
生身今機不劣豈對生身問大本中云生我國者
身皆具足三十二相彼國人民既具此相佛身理
合超勝於人故知常身有八萬相般舟經說三十
二相蓋借釋迦為初心觀境耳答般舟經云菩薩
用是念佛故當得生阿彌陀佛國當念如是佛身
有三十二相悉具足光明徹照端正無比在比丘
僧中說經經指彌陀有三十二相何文言借釋迦
為境況止觀無文輔行不說豈得自言成於己見
又彼人民三十二相故佛常相須八萬者其義不
然以同居土佛應同人秪由淨土人皆有於三十
二相故佛常身須現此相但於同中相相皆勝穢
土佛身雖異凡鄙亦同上人故應此方所有相法
故三十二同輪王相亦於同中而分明昧三十二
相既同彼人驗是彼土常身常相是知八萬別為
大機現尊特相更何所疑問一等尊特以何因緣
相分三品答悉檀因緣故蓋一類機應以藏塵尊
特之相得四益者故佛稱機而為現之應以八萬
尊特之相應以三十二尊特之相得四益者佛皆
稱機而為現之仍須了知此之相海別教則用別
修緣了成就此相即修成之尊特故名報身圓教
能了二修即性修德無功乃性具之尊特故名法
身已在此觀開章中說須知華嚴華藏塵數之相
雖多此以兼別故猶帶修成此論八萬既唯圓頓
無非性具故三聖觀疏皆示云觀於法身行者當
須以教定理就理明觀於觀顯相無得但以多數
斥少使勝成劣實在精學然後勤修欲罷不能故
茲辨拆。○四第十觀音觀二初疏科略釋。
【疏】第十觀觀音中有三初結上次復應觀觀世音
菩薩下正明觀菩薩身也第三作此觀者觀之邪
正也觀菩薩法身中有三初觀身相冠中立化佛
者帶果而行因也第二明與佛同異第三佛告阿
難下還舉利勸修也。
【鈔】帶果行因者觀音三昧經云觀音昔已成佛號
正法明今為菩薩修淨土行斯乃帶昔果德行今
因行頂有化佛表帶果也。○二依科列經三初結
上。
佛告阿難及韋提希見無量壽佛了了分明已。
【鈔】二正觀菩薩身三初正觀身相子科十一初次
復下身量。
次復應觀觀世音菩薩此菩薩身長八十萬億那由
他由旬。
【鈔】應云十八萬億今云八十者翻過佛身二十萬
億故知誤也問如釋迦丈六人身八尺今佛身六
十萬億菩薩十八菩薩之身何太卑耶答淨土勝
應不可以穢土劣應例也亦如玅音身量但四萬
二千由旬佛身六百八十萬由旬佛身之量去菩
薩更多。○二身紫下身色。
身紫金色。
【鈔】三頂有下肉髻。
頂有肉髻。
【鈔】四項有下項光。
項有圓光面各百千由旬其圓光中有五百化佛如
釋迦牟尼一一化佛有五百化菩薩無量諸天以為
侍者。
【鈔】五舉身下身光。
舉身光中五道眾生一切色相皆於中現。
【鈔】六頂有下天冠。
頂上毗楞伽摩尼寶以為天冠其天冠中有一立化
佛高二十五由旬。
【疏】釋迦毗楞伽翻能聖。
【鈔】七觀世下面色。
觀世音菩薩面如閻浮檀金色。
【鈔】八眉間下毫相。
<pb n="167"/>
眉間毫相備七寶色流出八萬四千種光明一一光
明有無量無數百千化佛一一化佛無數化菩薩以
為侍者變現自在滿十方世界。
【鈔】九臂如下臂相。
臂如紅蓮華色有八十億微玅光明以為瓔珞其瓔
珞中普現一切諸莊嚴事。
【鈔】十手掌下手相。
手掌作五百億雜蓮華色手十指端一一指端有八
萬四千畫猶如印文一一畫有八萬四千色一一色
有八萬四千光其光柔輭普照一切以此寶手接引
眾生。
【鈔】十一舉足下足相。
舉足時足下有千輻輪相自然化成五百億光明臺
下足時有金剛摩尼華布散一切莫不彌滿。
【鈔】二其餘下與佛同異。
其餘身相眾好具足如佛無異唯頂上肉髻及無見
頂相不及世尊是為觀觀世音菩薩真實色身相名
第十觀。
【鈔】肉髻是相無見頂是好此之相好表於極果今
作因人故不及佛。○三舉利勸修子科二初佛告
下舉觀利勸二初約修觀明滅罪。
佛告阿難若欲觀觀世音菩薩者當作是觀作是觀
者不遇諸禍淨除業障除無數劫生死之罪。
【鈔】二如此下約稱名況獲福。
如此菩薩但聞其名獲無量福何況諦觀。
【鈔】二若有下示觀次第。
若有欲觀觀世音菩薩者先觀頂上肉髻次觀天冠
其餘眾相亦次第觀之悉令明了如觀掌中。
【鈔】身相既多先觀何相故今示云先觀肉髻次觀
天冠以此二種能別表示觀音德相何者肉髻降
佛表現行因冠有化佛表昔成果別相若顯其餘
通相則易可明行者觀於冠髻毫面身色光明一
一須用心作心是而為能觀說在像前用在此處
既云作佛是佛豈不能作觀音是觀音耶作髻作
冠是髻是冠皆可為例不獨以佛例觀菩薩亦須
例於普雜三輩豈唯以前例後亦令以後例前以
今行人覽經始末方修觀故大師得意乃於釋題
總示三觀若也不於十六處用則令大師虗說亦
見行者謾修當遵佛言勿背祖法專用玅觀顯乎
勝相以此玅觀為見佛本逈出餘因至彼土時速
證無生。○三作是下結觀邪正。
作是觀者名為正觀若他觀者名為邪觀。

佛說觀無量壽佛經疏玅宗鈔會本卷第四

<sarticle>佛說觀無量壽佛經疏玅宗鈔會本卷第五</sarticle>
日東　沙門　實觀　分會
【鈔】五第十一勢至觀二初分科敘意二初分科。
【疏】第十一勢至中有三初明因光神力制二種名
次此菩薩天冠有五百寶下明與觀音同異後除
無量劫罪下勸修。
【鈔】二敘意二初略無下約當門明闕真觀。
【疏】略無觀法當不異上故不重明。
【鈔】觀佛真身乃立觀云正觀佛身等觀音中云正
明觀菩薩身今勢至觀但云因光神力制二種名
及云與觀音辯同異何不例上各立觀法故疏出
意云略無觀法當不異上以大勢至與觀世音身
量大小皆悉同等此令行者辯異之後用觀音觀
觀勢至身何須別立。○二所以下兼觀音明無像
想。
【疏】所以觀佛先作像想後觀法身菩薩直明法身
者但佛法身玅極不可一往而觀故先作像想流
利後觀法身則易菩薩者觀佛既竟次二大士是
<pb n="168"/>
眷屬莊嚴如王來即有營從有佛必有菩薩也。
【鈔】觀成見佛真法身後觀二侍者豈須更修像想
方便耶。○二依科列經三初因光神力制二名子
科二初徧示諸光。
次觀大勢至菩薩此菩薩身量大小亦如觀世音圓
光面各百二十五由旬照二百五十由旬舉身光明
照十方國作紫金色有緣眾生皆悉得見。
【鈔】二但見下正立二名。
但見此菩薩一毛孔光即見十方無量諸佛淨玅光
明是故號此菩薩名無邊光以智慧光普照一切令
離三塗得無上力是故號此菩薩名大勢至。
【鈔】光照十方故立無邊光為名令三途人得佛十
力故立大勢至為名也行者應知即舉身光名智
慧光以是鄰極色心不二若不爾者焉得色相名
為法身。○二明與觀音同異子科三初此菩下正
明同異。
此菩薩天冠有五百寶華一一寶華有五百寶臺一
一臺中十方諸佛淨玅國土廣長之相皆於中現頂
上肉髻如盋頭摩華於肉髻上有一寶瓶盛諸光明
普現佛事餘諸身相如觀世音等無有異。
【鈔】二此菩下更示行坐。
此菩薩行時十方世界一切震動當地動處有五百
億寶華一一寶華莊嚴高顯如極樂世界此菩薩坐
時七寶國土一時動搖從下方金光佛剎乃至上方
光明王佛剎於其中間無量塵數分身無量壽佛分
身觀世音大勢至皆悉雲集極樂國土畟塞空中坐
蓮華座演說玅法度苦眾生。
【鈔】觀音行坐豈不動地集佛等耶但於勢至觀中
說耳若不然者何得云除頂上寶瓶餘與觀音等
無有異。○三作此下結成觀相。
作此觀者名為觀見大勢至菩薩是為觀大勢至色
身相觀此菩薩者名第十一觀。
【鈔】經云色相疏稱法身若非全色是心色由心造
安令色相即名法身此乃三諦一境之法身發我
三觀一心之般若相冥見相則三脫圓彰故云佛
法界身入心想中疏云念佛三昧解入相應非此
相應不發勝相。○三除無下滅罪以勸修。
除無數劫阿僧祇生死之罪作是觀者不處胞胎常
遊諸佛淨妙國土此觀成已名為具足觀觀世音大
勢至。
【鈔】名為具足觀觀世音大勢至者以二菩薩唯有
頂上化佛寶瓶二種有異餘相皆同同異分明名
具足見。○六第十二普往生觀二初疏科二初對
雜辯異。
【疏】第十二普觀普雜何異而為二耶普觀作自身
往想稱彼境界一一具觀雜觀明佛菩薩神力自
在轉變非恒大小不定或隨物現故名為雜以此
為別。
【鈔】二普中下就普分科。
【疏】普中有二初從見此事時當起自心下作自身
往想次無量壽佛化身下佛及菩薩化身來現也。
【鈔】二經文二初明自身往想。
見此事時當起自心生於西方極樂世界於蓮華中
結加趺坐作蓮華合想作蓮華開想蓮華開時有五
百色光來照身想眼目開想見佛菩薩滿虗空中水
鳥樹林及與諸佛所出音聲皆演妙法與十二部經
合若出定之時憶持不失見此事已名見無量壽佛
極樂世界是為普觀想名第十二觀。
【鈔】上來諸觀先依次正先主次徒雖皆觀成未為
普總又未想身生彼親見故今令想身終生彼一
時普見非獨所觀境界頓足亦乃往生心想成就
可類前文依報之觀初地樹池等別觀至樓觀成
四事總見名為總觀然但能總依報四事今想生
<pb n="169"/>
彼普見普聞依正諸相故名普觀問上品上生乘
金剛臺上品中生乘紫金臺上品下生入金蓮華
今三聖觀成方修普觀合是上品上生之者何故
同彼上品下生耶答十六觀人對九品位義有多
途今且一往以三聖觀及普觀成當上中品雜及
三輩四觀成者方是上上故上中品終時雖見坐
紫金臺此臺到彼成大寶華經宿則開此文亦云
生極樂界於蓮華坐作開合想蓮華開時見佛滿
空及說妙法正合上品中生之相若上品下生華
開七日乃得見佛仍於眾相心不明了故知此文
與上中品生相正齊若其以品對別圓位至三品
觀方得委論。○二無量下明三聖來現。
無量壽佛化身無數與觀世音及大勢至常來至此
行人之所。
【鈔】上想終後生於彼土見佛菩薩今想未終三聖
常來入我心想良由當念即是來際故能預想將
生之事復由生佛體不別故故令三聖不來而來
斯乃三觀一心作是雙運致令心佛往彼來此故
知觀體不可言思。○七第十三雜明佛菩薩觀今
評此觀略有二意一為前觀佛及菩薩勝相不成
者乃令捨大而觀丈六二為觀前勝相已成之人
令其更觀勝劣化用徧十方界使品位增進若謂
不然前觀既成修後諸觀有何益耶疏從前意故
作拂疑生重釋以觀成者自知經意是故大師從
初意示釋此為二初分科。
【疏】第十三雜觀有二第一觀丈六像第二無量壽
佛身量無邊下明彌陀變現自在堅固行者常令
習觀修行不倦。
【鈔】二隨釋二初佛告下觀丈六像。
佛告阿難及韋提希若欲至心生西方者先當觀於
一丈六像在池水上。
【鈔】經若欲等者行人於前依正諸觀修雖不久求
生之意彌加敦督名為至心故令此人捨勝觀劣
未觀二侍前想彌陀故云先當觀於一丈六像行
人欲託彼土蓮池故令觀像在池水上應知勝身
既心作心是豈今丈六非作是耶圓人作為皆了
唯心全具而變全變是具具變不二故觀佛相勝
劣皆然。○二明彌陀變現子科二初示化主隨物
二初如先下勸常修觀。
如先所說無量壽佛身量無邊非是凡夫心力所及
然彼如來宿願力故有憶想者必得成就但想佛像
得無量福況復觀佛具足身相。
【鈔】二阿彌下拂去眾疑。
阿彌陀佛神通如意於十方國變現自在或現大身
滿虗空中或現小身丈六八尺所現之形皆真金色
圓光化佛及寶蓮華如上所說。
【鈔】疏二初所觀下示相問疑。
【疏】所觀若大若小皆是佛身拂去眾疑生人重意
眾云何疑。
【鈔】二前聞下示疑明破。
【疏】前聞廣大無量今聞觀小疑非佛身於小不敬
故須拂去明皆是佛生其重意。
【鈔】勝身觀法修雖不成而且得知廣大無量今聞
觀小頓違前說寧免輕疑為拂此疑故說彌陀神
通如意能大能小皆全法界但以重心觀令成就
勿疑身謝不生西方。○二明補處同生二初觀世
下明劣應同眾生。
觀世音菩薩及大勢至於一切處身同眾生。
【鈔】佛應既隨萬物補處亦同眾生。○二但觀下倣
勝身論觀法。
但觀首相知是觀世音知是大勢至此二菩薩助阿
彌陀佛普化一切是為雜想觀名第十三觀。
【鈔】前明觀音勝身觀法先想冠髻則令眾相次第
<pb n="170"/>
皆明勢至觀中髻有寶瓶其餘身相不異觀音以
此二種是二大士身之別相令修觀者但觀別相
別相若顯同相則明。
【疏】但觀手相者有作頭首解者上言觀音頭上天
冠中有一立化佛勢至頭上有寶瓶以此為別作
手解者上云其手柔輭有八萬四千畫以此寶手
接引眾生皆是經文用無在。
【鈔】疏釋首相雖通兩說然頭首之首手足之手皆
是別相悉可以別而顯於通應知觀佛丈六之身
先觀白毫方彰眾相備如前疏約釋迦說。○三後
三觀明三輩往生四初立觀所由。
【疏】第十四上品生觀此下三觀觀往生人者有二
義一為令識三品往生捨於中下修習上品二為
令識位之上中下即是大本中三品也。
【鈔】此中二義初即雜觀觀劣應者位在中下令識
三品進修勝觀登於上品次義即是前觀勝應及
修雜想了隨機化在八九信今令此人以妙三觀
分別九品即大本三輩事理窮深登第十信既云
此下三觀觀往生人有二義乃是修前觀法行者
觀於九品往生之相非是凡小求生之者讀今三
輩經文改轉行業縱通此義亦是傍兼非今增進
觀行意也。○二釋會經論二初會論即無量壽經
論今云往生論是也天親所造有十七成就至第
十六大義門成就中偈云大乘善根界等無譏嫌
名女人及根缺二乘種不生長行釋云故淨土果
報離二種譏嫌過一者體二者名體有三種一二
乘人二女人三諸根不具足人無此三種過故名
離譏嫌也名亦三種非但無三體乃至不聞二乘
女人諸根不具三種名故此十七成就俱明彼土
果報故無二乘等悉約彼土非是此方二乘等不
得生也恐惑者不曉故和會解釋之分二初會二
乘二初會不生。
【疏】釋會經論者問依往生論二乘不得生此經中
輩小乘得生答正處小行不生要由垂終發大乘
種爾乃得生經說現今論舉本始。
【鈔】且據彼論二乘種不生句竝於此經小戒得生
以具足戒及沙彌戒等是小乘種故二說相違而
為詰問今以住小迴心以會釋之堅住小道志趣
無餘不求淨土故云正處若迴小向大轉小乘業
作淨土因故云要由經就現今向大時說是以得
生論就本始住小時說是故不生然論說彼土無
二乘人由在此身因轉故也。
【疏】何故復證小果釋雖復垂終發大心先多學小
至彼聞苦空無常發其本解先證小果得小果已
於小不住必還入大。
【鈔】二何故下釋證果云垂終迴小向大方生彼國
何故中輩三品行人生彼復證小乘果耶今釋意
者迴心故得生慣習故證小知大證小不執偏真
而為究竟不久證大也。○二問論下會女人。
【疏】問論女人根缺不生此經韋提希及五百侍女
同皆往生釋言論說女人根缺不生者就彼為言
生彼國者淨根離欲故無女人身根精上故無根
缺經語初往故有善心一切得往。
【鈔】復舉論偈女人根缺不生之文竝於此經韋提
侍女得生之說而為詰問今約彼此會釋二說論
就轉報是故彼土無有女人及根不具者若名若
體經就此土修淨業者故有善心一切得往故大
彌陀經薜茘多蠢動蜎蜚皆得往生故知經論無
少相違。○二問大下會經二初對經雙問。
【疏】問大本五逆謗法不得生此經逆罪得生。
【鈔】逆罪得生即下品下生文。○二釋有下立義雙
釋二初悔有輕重。
【疏】釋有兩義約人造罪有上有下上根者如世王
<pb n="171"/>
造逆必有重悔令罪消薄容使得生下根人造逆
多無重悔故不得生。
【鈔】上即利根下即鈍根俱舍云愚智所犯輕重不
同愚作罪小亦墮惡智為罪大亦脫苦如團鐵小
亦沈水為盋鐵大亦能浮涅槃云智者有二一者
不造諸惡二者作已懺悔愚者亦二一者作罪二
者覆藏如阿闍世王殺父害母至涅槃會身瘡腫
熱生重慙愧悔過自責耆婆勸往佛所佛為說法
得無根信文載涅槃梵行品此經明逆罪得生淨
土者即同闍王上根利智能重心懺也彼經不生
者下根愚人至於臨終不能重悔也。○二二者下
約行有定散。
【疏】二者約行行有定散觀佛三昧名定修餘善業
說以為散散善力微不能滅除五逆不得往生大
本就此故言不生此經明觀故說得生。
【鈔】大本就此者指上散善力微也此經明觀者即
觀佛三昧問若定力得生下下品云此人苦逼不
遑念佛善友告言若不能念者應稱無量壽佛如
是至心令聲不絕具足十念此與大本散心十念
理應無別答此雖造惡已曾修觀故使臨終善友
勸稱十念定心則成亦是法行乘急戒緩人也修
觀故乘急造惡故戒緩由乘急故得值善友縱現
世不修三昧亦是宿種今熟故得往生所以華開
見二大士說實相法自非定善孰至此乎故十疑
論云臨終遇善知識十念成就者竝是宿善業彊
始遇知識等當知作此解釋方合此中定善之義
若本不修三昧之者則屬前悔有輕義也。○三依
品定位二初通示九品二初就三下示三中具九。
【疏】就三品中更為九。
【鈔】經文顯示三輩各三。○二判九品屬三二初上
品下約位判。
【疏】上品之人始從習種終至解行菩薩中品者從
外凡十信已下下品即是今時悠悠凡夫。
【鈔】雖分九品以義定之不出三位即內凡外凡及
悠悠者然習種解行及十信名乃是別教地前凡
位以為今經往生位者略有三意一別位次第對
品顯故二別具四觀收機廣故三九品多判所觀
人故若以九品判今能觀圓觀位者則以三賢對
今十信彼之十信對今五品悠悠即對名字人也
以名字位通修未修故應知疏用此之三位判九
品人其意深細不可麤心今試略言葢一切善若
能迴向皆淨土因仍一切惡若能懺願亦淨土因
故種種善修之淺深無非九品其一一惡約懺功
力亦皆九品故上上品善通下下品下下品惡通
上上品三心六念或聞或修未能伏惑屬下三品
以此伏惑入中三品能破二惑方預上三如五逆
罪臨終十念為能消功屬下下品闍王重悔得無
根信即是上輩三品所攝豈非五逆隨於懺功自
分九品中間七品若善若惡若修若懺隨功淺深
一一皆須明於九品若據經文下三唯惡中下世
善中中中上即小乘行上三唯大疏則純用大乘
三位判九品者以中三品迴向大乘故下三品人
依大滅罪故故九品行一一成大隨一品行若至
三賢皆上三品若至十信皆中三品全未伏惑即
下三品應知經為收機盡故故以大小善惡分其
九品葢約增勝高下互顯也大師得意乃約三位
判乎九品則何機不攝何行不深乃由妙解大小
觀行善惡之業全修即性一一具於四種淨土但
能迴向隨功能顯四種樂[邱-丘+(看-目)]如是說者多約一行
隨功淺深歷於九品亦自有人節節改行歷於九
品若以三位定其高下改與不改皆悉不濫問今
十六觀既是圓修為一一觀皆通九品為須節節
改觀入品答雖俱圓觀而所託境隨其宜樂有改
<pb n="172"/>
不改合有二途若就現文多從改觀歷於九品以
初心人雖了根塵皆是法界而心想羸劣勝境難
觀是故如來設異方便先觀落日於西定心疏云
除五逆罪下輩自論故知妙觀想落日成當下下
品次以三觀想水結氷合在下中轉想瑠璃麤見
彼地可對下上若得三昧見彼寶地及寶樹寶池
雖五品初而五住圓伏名得三昧品當中下總見
依報五品中心合當中中華座觀成五品後心即
中上品此之三品雖成三昧能伏五住見惑未斷
事識猶存未可即觀勝妙身相故修三觀觀於寶
像像想現前見思俱盡所以盡者以事定力深能
伏思見斷即登圓第七信即上下品事識既盡全
依業識可觀三聖真法之身及普觀成在八九信
即上中品故難思相法界光明十方佛事悉能洞
見後修雜觀及三輩觀成當第十信即上上品內
外塵沙任運除盡故隨機應相及差別行業觀察
明了宣示無窮此約修者從微至著三聖觀成後
修雜觀及三輩觀故當如此若觀勝相不成就者
始依雜觀及丈六身此人或在下之三品或沾中
輩今觀九品必能進功從劣觀勝求預上流是故
疏云令識三輩往生捨於中下修習上品此從節
節改觀次第入品如是說也有因改觀超品位者
不可定判此上皆從次第改境修觀者說其不改
者十六境中宜樂何境即用妙觀修之不捨乃從
名字修成觀行入相似位歷乎九品然十六中佛
境最宜從劣觀勝成於九品故疏令觀釋迦毫相
以為初心入門之漸雜觀令觀一丈六像經雖不
云從一相入據理合然若般舟經則從足下千輻
輪相次第上觀至頂肉髻故知但解今家住前三
位以判九品於境於行改與不改次比自成也非
獨今經九品如此法華五品其義亦然解一千從
矣。○二何以下以經驗。
【疏】何以得知上品見佛聞法便悟無生故是道種
人下品備造四重眾罪亦得往生類此似爾。
【鈔】以無生忍位在別圓初地初住非別十向圓第
十信何能見佛便登此位上上既爾諸品例知復
以造罪驗下三品以別圓教內外凡位不造眾惡
既約罪說知是未入外凡人也類此似爾者經不
明示故以得悟及造罪等比類驗之此乃大師尊
經謙己近人判解不遜者多。○二別明上三二初
上品下約三位定。
【疏】上品位當道種中品位當性種下品位當習種。
【鈔】上以三品判於九品下至悠悠今則別明上輩
三品故約種性以分三位瓔珞經明六種性一十
住習種性二十行性種性三十向道種性四十地
聖種性五等覺性六妙覺性問今此上品是出假
位合在穢土利益有情何故求生淨土耶答大論
四十三正有此說故彼問云菩薩法應度眾生何
以但至清淨無量壽佛國土中答曰菩薩有二種
一者有慈悲心多為眾生二者多集諸佛功德樂
多集功德者至一乘清淨無量壽國土好多為眾
生者無佛法眾處讚歎三寶之音故知一等斷惑
菩薩而好樂不同故有二別又論第四十五云菩
薩有二有先自成就功德然後度眾生有先成就
眾生然後自成就功德者故知今十向菩薩求生
淨土乃是先自成就功德人也故十疑論明未得
無生忍已還要須常不離佛故須求生。○二一得
下約二義求。
【疏】一得道有遲疾二所乘有異初則金剛臺中紫
金臺下金蓮華。
【鈔】上上生已即悟無生法忍上中經七日得不退
轉上下經三小劫住歡喜地得無生忍證念不退
即歡喜地也。○四隨文解釋三即十六中後三觀
<pb n="173"/>
也疏前標云此下三觀觀往生人若但讀文不名
為觀必須覽經所詮之相入一念心用空假中微
妙之觀照於心性本具淨土因緣果報生佛咸然
三無差別諸佛淨土因果已滿能應眾生眾生由
具淨土因果能感諸佛感應緣起不一不異一一
融妙相相宛然隨品隨功感佛感土觀之不已則
難思俗諦淨土因緣自然明了明了之位大判有
三若相似明當上三品若觀行了即中三品名字
觀解屬下三品論斷伏等雖有高下而皆了知一
切善惡迴向懺悔皆通九品或共不共或超不超
或改不改或進或否狀類萬差難以言具若不爾
者豈得名為觀於三輩往生人耶初十四上品生
觀三初上品上生二初分科。
【疏】就初中文為三第一標第二若有眾生願生彼
國下正釋第三從是名下結釋中復四初明修因
第二從生彼國時下明值緣第三從行者見已下
正明得生第四從生彼國下生後利益。
【鈔】二隨釋三初標。
佛告阿難及韋提希上品上生者。
【鈔】二釋四初明生因。
若有眾生願生彼國者發三種心即便往生何等為
三一者至誠心二者深心三者迴向發願心具三心
者必生彼國復有三種眾生當得往生何等為三一
者慈心不殺具諸戒行二者讀誦大乘方等經典三
者修行六念迴向發願願生彼國具此功德一日乃
至七日即得往生。
【疏】至誠心者即實行眾生至之言專誠之言實深
者佛果深高以心往求故云深心亦從深理生亦
從厚樂善根生故十地經言入深廣心涅槃經云
根深難拔故言深心六念者佛法僧施戒天六事
安心不動稱之為念也。
【鈔】經有二段初段既云發三種心即便往生知此
三心是一人發次段乃云復有三種眾生當得往
生據此合是三人各修成三種行然修之在人或
別一行或兼餘行或具足修但能位至別教道種
圓第十信即得名為上品上生言至誠等三心者
此與起信論中三心義合彼云一者直心正念真
如故二者深心樂集一切諸善行故三者大悲心
欲拔一切眾生苦故今初至誠疏以專實釋之非
念真如豈名專實解於深心疏雖三義而不相捨
求高深果順契深理欲契深理須厚樂善根此乃
立行依理求果也二經證成三種深義不出彼論
樂集一切諸善行也經迴向發願心疏雖不解義
當彼論大悲拔苦之義葢以真如實念趣果善心
二心功德善巧迴向願生淨土速證法忍廣拔一
切眾生苦惱然此三心順於三法何者初念真如
平等一性次二即是自行化他二種修義既是修
二性一乃就圓融三法而發心也今此三心一念
中修見思塵沙任運先去入第十信故當此品若
此三心但能圓伏即中三品若全未伏當下三品
文在此中義該下八經慈心不殺具諸戒行者以
無緣慈不害物命知性離非心具諸戒讀誦方等
者隨文成觀也修行六念者涅槃疏云前三念他
後三念自戒施是自因生天是自果戒是止善施
是行善天有近果遠果遠即第一義天也安心下
釋念義謂念同體三寶一心戒施第一義理悉不
為二邊所動故通名念經迴向發願等者總論不
殺等皆須善巧迴向願生淨土證無生後廣度含
識經具此功德者或全或分皆得言具一日乃至
七日即得往生者上一一行修之成就至道種位
長時彌善下至七日或唯一日皆得預於上上品
生也此等悉須約於斷伏及全未伏分下八品若
不爾者豈令初修六念等人三惑尚熾便登極品
<pb n="174"/>
耶須知九品難將法定只可隨功此去科節經疏
分明鈔不標也。
生彼國時此人精進勇猛故阿彌陀如來與觀世音
大勢至無數化佛百千比丘聲聞大眾無量諸天七
寶宮殿觀世音菩薩執金剛臺與大勢至菩薩至行
者前阿彌陀佛放大光明照行者身與諸菩薩授手
迎接觀世音大勢至與無數菩薩讚歎行者勸進其
心。
行者見已歡喜踊躍自見其身乘金剛臺隨從佛後
如彈指頃往生彼國。
生彼國已見佛色身眾相具足見諸菩薩色相具足
光明寶林演說玅法聞已即悟無生法忍經須臾間
歷事諸佛徧十方界於諸佛前次第受記還至本國
得無量百千陀羅尼門。
【疏】無生忍言登初地也陀羅尼者一能持善二能
遮惡是總持也。
是名上品上生者。
【疏】上品中生者有三第一標第二釋第三結釋中
有四初往生因第二行此下明值緣第三行者自
見下得生第四行者身作紫磨金色下往生利益。
上品中生者。
不必受持讀誦方等經典善解義趣於第一義心不
驚動深信因果不謗大乘以此功德迴向願求生極
樂國。
【鈔】上品中生明生因云不必受持方等經典善解
義趣等者是義持人不樂讀誦但於經中取一句
偈深窮旨趣於絕言思深廣之理心不驚動又復
其心安住中道不為二邊之所驚動了達因果皆
是實相名為深信雖不徧習或聞大教赴機異說
知顯一理不生疑謗此一種因亦通九品但令此
觀位至圓教八九信位故當此品若第一義解全
未伏惑秪在下品三品攝也如常不輕不專讀誦
但以一句禮拜授人深知義故多年不懈此以第
一隨喜品行始從名字歷於五品至六根淨故知
讀誦等四品行皆可從於名字修之至六根淨若
證分真無偏修者也。
行此行者命欲終時阿彌陀佛與觀世音大勢至無
量大眾眷屬圍繞持紫金臺至行者前讚言法子汝
行大乘解第一義是故我今來迎接汝與千化佛一
時授手。
行者自見坐紫金臺合掌叉手讚歎諸佛如一念頃
即生彼國七寶池中此紫金臺如大寶華經宿則開
行者身作紫磨金色足下亦有七寶蓮華佛及菩薩
俱時放光照行者身目即開明因前宿習普聞眾聲
純說甚深第一義諦即下金臺禮佛合掌讚歎世尊
經於七日應時即於阿耨多羅三藐三菩提得不退
轉應時即能飛行徧至十方歷事諸佛於諸佛所修
諸三昧經一小劫得無生忍現前受記。
【疏】甚深第一義者謂諸法實相言語道絕心行處
滅名之深妙精進最稱第一阿耨不退轉者謂道
種菩提亦通是道種地不退位現前受記者四種
受記一往現前也。
【鈔】生後利益中疏云名之深玅精進等者以聞眾
聲說第一義能成趣理不思議觀既頓泯絕情塵
微礙是故進趣其疾如風比餘事行雜而且滯故
此精進最稱第一疏牒阿耨不退釋云道種菩提
等以阿耨多羅三藐三菩提翻為無上正等覺斯
是行人心之本性所求之果於此不退其位有三
若破見思名位不退則永不失超凡之位習種性
也伏斷塵沙名行不退則永不失菩薩之行當性
種性及道種性也若破無明名念不退則永不失
中道正念聖種性也上中生者此土已得性種菩
提到彼一劫始得無生聖種不退今於七日所得
<pb n="175"/>
菩提不退轉者義當道種菩提不退也通名地者
凡聖所依皆名地故四種授記一往現前者淨名
大疏出四受記謂未發心記密記現前記無生記
言一往現前者以現前記通於凡聖今無生位佛
就一往通名現前耳。
是名上品中生者。
【疏】上品下生中有三初標第二亦信因果下釋第
三是名下結釋中有四第一明往生之因第二行
者命欲終時下值緣第三見此事時下得生第四
一日一夜下生後利益。
上品下生者。
亦信因果不謗大乘但發無上道心以此功德迴向
願求生極樂國。
【鈔】上品下生亦信因果不謗大乘同上中品故名
為亦彼以解了第一義諦而為別行此以但發無
上道心而為別行究理攝生標心雖異從凡入聖
歷位無殊謂依無作四諦妙境發四誓願名為真
正發菩提心未度苦者誓令得度陰入皆如故未
解集者誓令得解塵勞本淨故未安道者誓令得
安即惑成智故未證滅者誓令得證即生成滅故
發此道心亦通九品名字中發自有靜散即下三
品觀行五位即中三品相似既分三般種性即上
三品今習種發故當此品此心深運分真可階豈
不能至上上品耶約位判之無法非九。
行者命欲終時阿彌陀佛及觀世音大勢至與諸眷
屬持金蓮華化作五百佛來迎此人五百化佛一時
授手讚言法子汝今清淨發無上道心我來迎汝。
見此事時即自見身坐金蓮華坐已華合隨世尊後
即得往生七寶池中。
一日一夜蓮華乃開七日之中乃得見佛雖見佛身
於眾相好心不明了於三七日後乃了了見聞眾音
聲皆演玅法遊歷十方供養諸佛於諸佛前聞甚深
法經三小劫得百法明門住歡喜地。
【疏】得百法明門者地論云入百法明門增長智慧
思惟種種法門義故歡喜地者初證聖處多生歡
喜也。
【鈔】生後利益中經雖見佛身於眾相好心不明了
於三七日後乃了了見者以此品人位當習種見
思雖破塵沙未除故於眾相心不明了過三七日
進入性種侵斷塵沙故八萬相一一分明自此三
劫遊歷十方供佛聞法進入道種登於初地此地
即得百法明門言百法者如百法論所出名數今
於此法皆證三諦乃以百法而為明達三諦之門
三諦若明則了一切是故論云增長智慧思惟種
種法門義明此義故心大歡喜故名歡喜地也。
是名上品下生者是名上輩生想名第十四觀。
【疏】第十五中品生觀中品上生者有三第一標第
二從若有眾生下釋第三從是名下結釋中有四
初明生因第二從臨命終時阿彌陀佛下值緣第
三從行者見已下得生第四從當華敷時下明生
後利益。
佛告阿難及韋提希中品上生者。
若有眾生受持五戒持八戒齋修行諸戒不造五逆
無眾過患以此善根迴向願求生於西方極樂世界。
【疏】五戒者不殺盜婬妄語飲酒也八戒者加不上
高牀不著華鬘瓔珞香塗身薰衣不得歌舞作樂
及往觀聽也。
【鈔】中品上生明生因中但言眾戒斯乃略舉三學
之初也若據生彼聞讚四諦便成羅漢三明八解
以果驗因不專持戒合修小乘理觀事禪但未證
果猶在賢位於臨終時聞讚方等迴心向大願生
淨土然迴向心須至別教七信已上圓教觀行四
五二品方是中品上生人也若其小行已至忍位
<pb n="176"/>
及世第一但案位迴即當此品若在煗頂及外凡
者須猛利迴超入此品大約小乘并世間善從迴
向心深淺高下判於九品。
臨命終時阿彌陀佛與諸比丘眷屬圍繞放金色光
至其人所演說苦空無常無我讚歎出家得離眾苦
行者見已心大歡喜自見己身坐蓮華臺長跪合掌
為佛作禮未舉頭頃即得往生極樂世界蓮華尋開
當華敷時聞眾音聲讚歎四諦應時即得阿羅漢道
三明六通具八解脫。
【鈔】生後利益疏二初正釋經文。
【疏】四諦者苦集滅道也羅漢者應供不生殺賊也
三明者過現未來明也六神通者天眼天耳他心
宿命漏盡身得如意此六悉皆無壅故為通八解
脫者一內有色相外觀色二者內無色相外觀色
三者淨四空處五識處六無所有處七非非想處
八滅盡解脫也此八中前三種微妙五欲無染無
著中四於下得離後一能脫心慮故名解脫亦名
背捨背者背彼淨潔五欲也捨者離是著心也。
【鈔】四諦者既是共二乘行由宿習故而聞生滅無
生二種四諦也生滅者苦則三相遷移集則四心
流動道則對治易奪滅則滅有還無無生四者苦
無逼迫相集無和合相道不二相滅無生相次三
明者過去宿命明現在漏盡明未來天眼明此三
名明復得名通餘三但得名通者婆沙云身通但
是工巧天耳但是聞聲他心緣他別想而已是故
非明宿命知過去苦生大厭離天眼知未來苦生
大厭離漏盡正觀斷惑是故此三稱明大論問通
明何別答直知過去等名通知過去等因緣行業
名明次釋八解脫一內有等者內色即內身骨人
也為修八色流光故存骨人欲界結使難斷故以
不淨心觀外色也位在初禪能脫自地及下欲界
二者下位在二禪二禪內淨故壞滅內身骨人欲
惑難斷故猶觀外不淨之相三者下除外不淨相
但於定中練八色光明清淨皎潔故名淨也位在
三禪四空處者若滅根本四禪及三背捨等色一
心緣無邊虗空而入定即觀此定依陰入故有無
常苦空虗誑不實心生厭背而不受著五識處者
若捨空緣識入定即觀此定虗誑不實而不受著
六無所有處者若捨識緣無所有入定時乃至而
不受著七非非想處者若捨無所有處緣非非想
入定時乃至而不受著八滅盡等者背滅受想諸
心數法也諸佛弟子患厭散亂心欲入定休息以
涅槃法安著身中故云身證而想受滅也前三等
者位在色界能離自地五欲也中四等者位在無
色界皆展轉離下地然前三亦離下中四亦離自
地互現說耳後一可知亦名下背捨因稱解脫果
名。○二釋會下釋諸疑妨三初會小乘不生疑。
【疏】釋會者論明小乘不生者決定不生此中得生
退菩提心得生至彼處無漏道熟即證第四果大
論亦然或接引小乘然彼實無。
【鈔】疏與釋論取法華意會於今經及往生論論云
不生據決定性入無餘者今經云生是退菩提取
小乘者疏前會云正處小行不生要由垂終發大
心故生若無宿種豈能垂終迴小向大故知與前
義不相反仍釋伏疑既因迴心向大得生何故至
彼却證小果故釋云無漏道熟等以退大既久習
小功深是故彼佛稱習說小且令證果或接下再
出經論引小之意今經釋論說至彼土證小果者
意欲別接小乘求生其若生已咸慕大乘必不證
小然雖出此意前義為正。○二中品下釋中不及
下妨。
【疏】中品應時即得羅漢何以不及九品解云是退
菩提聲聞往生彼國無漏道熟便證小果不守小
<pb n="177"/>
位而住還起大心進行彌速或五劫或十劫得成
初地如是階級猶是其勝。
【鈔】以下下品生彼聞法應時即發菩提之心中上
生彼何故只證無學果也耶以大小故難第四品
不及九品解云下以登地速而為答也中上順習
雖證小果不逾十劫必入初地九品惡重十二大
劫方得出胎雖發大心更經多劫方階法忍故以
速證比彼為勝。○三大本下通中不出家難。
【疏】大本上品明其出家中品不明出家此中所明
是則中品若其不出家經云一日一夜持沙彌戒
故知有也而大本不明據長時始終為語今言出
家者就短時而論。
【鈔】彼明中品云雖不能行作沙門故云不明出家
長時始終者謂盡形出家者就短時者謂一日一
夜也是知若據短時大本約義亦有若論長時此
經約說亦無此乃二經事同也。
是名中品上生者。
【疏】中品中生者有三初標第二從若有眾生下釋
第三是名下結就釋中有四初明生因第二從如
此行者下明值緣第三從行者自見下明得生第
四在寶池中下明生後利益也。
中品中生者。
若有眾生若一日一夜持八戒齋若一日一夜持沙
彌戒若一日一夜持具足戒威儀無缺以此功德迴
向願求生極樂國戒香熏修。
【疏】十戒者即前八戒更足不捉金銀生像及不過
中食為十戒也具足戒者二百五十戒五百戒等。
【鈔】中品中生修因中疏云十戒者釋經持沙彌戒
也金銀生像者南山云胡漢二彰謂胡言生像此
翻金銀也善見云生色似色似即像也此謂金則
生是黃色銀則可染似金故云生像若爾生像此
方之言何謂胡語耶答謂五竺之北胡地言音有
涉漢者故謂生像胡人重譯又却入漢故存胡音。
如此行者命欲終時見阿彌陀佛與諸眷屬放金色
光持七寶蓮華至行者前行者自聞空中有聲讚言
善男子如汝善人隨順三世諸佛教故我來迎汝。
行者自見坐蓮華上蓮華即合生於西方極樂世界
在寶池中經於七日蓮華乃敷華既敷已開目合掌
讚歎世尊聞法歡喜得須陀洹經半劫已成阿羅漢。
【疏】須陀洹者翻修習無漏或逆流也。
是名中品中生者。
【疏】中品下生者有三初標第二從若有下釋第三
是名下結釋中有四初明因第二此人命終時下
明緣第三從聞此事下得生第四從經七日下生
後利益也。
中品下生者。
若有善男子善女人孝養父母行世仁慈。
【鈔】中品下生修因中經云孝養父母行世仁慈此
凡夫善不能伏惑豈預中輩疏前判位中輩人當
別教十信即圓五品斯由垂終善友廣說阿彌陀
佛隨順本性取極樂國及談法藏稱理發願行者
聞已解悟大乘發迴向心求生淨土經雖不云發
迴向心既聞廣說豈不迴心特是影略臨終發心
心猛利故能入別圓外凡初位通惑頓伏故令世
善當此品位大師唯就大乘三位對於九品深有
其致。
此人命欲終時遇善知識為共廣說阿彌陀佛國土
樂事亦說法藏比丘四十八願。
聞此事已尋即命終譬如壯士屈伸臂頃即生西方
極樂世界。
經七日已遇觀世音及大勢至聞法歡喜得須陀洹
過一小劫成阿羅漢。
【鈔】生後利益中過一小劫成阿羅漢問到彼證小
<pb n="178"/>
皆順本習今此行人本習世善是人天因非聲聞
行至彼那得阿羅漢耶答孝養仁慈大小基址何
教不談而其阿含偏論此善以果驗因是依三藏
行孝順等雖行世善心在無常既久標心無漏道
熟故證小果。
是名中品下生者是名中輩生想名第十五觀。
【疏】第十六下品生觀下品上生者有三初標第二
從或有眾生下釋第三從是名下結釋中有四初
明因第二從爾時彼佛下明緣第三從作是語下
明得生第四經七七日下明生後利益也。
【鈔】第十六下三品人造罪輕重值緣得滅為往生
因須知經意為易解故以三業等惡滅為下三品
因迴向凡小為中三品因以大乘諸善為上三品
因此乃上下互相顯映為觀法境若稱實觀依義
而說大小善惡逐迴向心隨滅罪力淺深階位各
論九品今之三人聞法稱佛雖業障滅全未伏惑
位在名字故屬下三若滅罪心利入別圓外凡即
中三品能至內凡即上三品闍王悔逆得無根信
是其類也。
佛告阿難及韋提希下品上生者。
或有眾生作眾惡業雖不誹謗方等經典如此愚人
多造惡法無有慙愧命欲終時遇善知識為說大乘
十二部經首題名字以聞如是諸經名故除却千劫
極重惡業智者復教合掌叉手稱南無阿彌陀佛稱
佛名故除五十億劫生死之罪。
【鈔】下品上生經云雖不誹方等經典者此品不謗
顯罪猶輕至下下品云五逆十惡具諸不善則謗
經等一切惡業無不造作故言具也圓頓教說罪
無輕重悔則皆滅如仙預殺諸婆羅門地獄三念
知謗方等心生改悔即生佛國。
爾時彼佛即遣化佛化觀世音化大勢至至行者前
讚言善男子以汝稱佛名故諸罪消滅我來迎汝。
作是語已行者即見化佛光明徧滿其室見已歡喜
即便命終乘寶蓮華隨化佛後生寶池中。
經七七日蓮華乃敷當華敷時大悲觀世音菩薩及
大勢至菩薩放大光明住其人前為說甚深十二部
經聞已信解發無上道心經十小劫具百法明門得
入初地。
是名下品上生者。
【疏】下品中生者有三一標二釋三結釋中有四初
明因第二從吹諸天華下明緣第三從如一念頃
下明得生第四從經六劫下明生後獲利也。
佛告阿難及韋提希下品中生者。
或有眾生毀犯五戒八戒及具足戒如此愚人偷僧
祇物盜現前僧物不淨說法無有慚愧以諸惡業而
自莊嚴如此罪人以惡業故應墮地獄命欲終時地
獄眾火一時俱至遇善知識以大慈悲即為讚說阿
彌陀佛十力威德廣讚彼佛光明神力亦讚戒定慧
解脫解脫知見此人聞已除八十億劫生死之罪地
獄猛火化為清涼風。
【鈔】下品中生經偷僧祇物盜現前僧物者所盜之
物不出四種常住一常住常住謂眾僧廚庫寺舍
眾具華果樹林田園僕畜等以體通十方不可分
用故二十方常住如僧家供僧常食體通十方唯
局本處三者現前現前謂僧得之物四十方現前
如亡五眾輕物若未羯磨從十方僧得罪若已羯
磨望現前僧得罪則屬第三現前現前盜前二種
名偷僧祇物盜後二種名現前僧物不淨說法者
但求名利非益物也無有慙愧者屏處為惡不慙
於天顯露為惡不愧於人慙愧猶羞恥也。
吹諸天華華上皆有化佛菩薩迎接此人。
如一念頃即得往生七寶池中蓮華之內。
經於六劫蓮華乃敷觀世音大勢至以梵音聲安慰
<pb n="179"/>
彼人為說大乘甚深經典聞此法已應時即發無上
道心。
是名下品中生者。
【疏】下品下生有三初標二釋三結釋中有四初明
因第二從見金蓮華下明緣第三從如一念頃下
明得生第四從於蓮華中下明獲利。
佛告阿難及韋提希下品下生者。
或有眾生作不善業五逆十惡具諸不善如此愚人
以惡業故應墮惡道經歷多劫受苦無窮如此愚人
臨命終時遇善知識種種安慰為說妙法教令念佛
彼人苦逼不遑念佛善友告言汝若不能念彼佛者
應稱無量壽佛如是至心令聲不絕具足十念稱南
無阿彌陀佛稱佛名故於念念中除八十億劫生死
之罪。
【鈔】下品下生疏釋修因中二初稱無下明念佛滅
罪。
【疏】稱無量壽佛至於十念者善心相續至於十念
或一念成就即得往生以念佛除滅罪障故即以
念佛為勝緣也若不如此者云何得往生也。
【鈔】二引大論問答二初問云下約少時責。
【疏】問云何行者以少時心力而能勝於終身造惡
耶大論有此責。
【鈔】二是心下約猛心答。
【疏】是心雖少時而力猛利如垂死之人必知不免
諦心決斷勝百年願力是心名為大心以捨身事
急故如人入陣不惜身命名為健人也。
【鈔】此猛利心從二緣發一值善友二為苦逼心怖
惡道耳聽佛名是故牢強至誠稱念既境勝心猛
故時少功多能超百年悠悠願力若此二緣猛心
不發此人乃是合墮地獄也。
命終之時見金蓮華猶如日輪住其人前。
如一念頃即得往生極樂世界。
於蓮華中滿十二大劫蓮華方開觀世音大勢至以
大悲音聲為其廣說諸法實相除滅罪法聞已歡喜
應時即發菩提之心。
是名下品下生者是名下輩生想名第十六觀。
【鈔】二明利益二初疏科。
【疏】第二利益中有二初明夫人道悟無生二明侍
女發心也。
【鈔】二釋經二初夫人悟道。
說是語時韋提希與五百侍女聞佛所說應時即見
極樂世界廣長之相得見佛身及二菩薩心生歡喜
歎未曾有豁然大悟逮無生忍。
【鈔】經豁然大悟逮無生忍者以凡夫心聞十六觀
即聞即修頓入圓住葢由了知依正應色即報即
法非縱非橫三一融妙全心作佛全心是佛能所
既忘思議泯絕三德秘藏當念頓開是故名為豁
然大悟悟通觀行及相似位是故特云逮無生忍
顯此大悟的在分真若十六觀非妙宗者豈令當
機頓入圓位經文結益顯此觀門非偏非漸信不
可用事相銷文。○二明侍女發心。
五百侍女發阿耨多羅三藐三菩提心願生彼國世
尊悉記皆當往生生彼國已得諸佛現前三昧無量
諸天發無上道心。
【鈔】經文但云發無上正等覺心是何位耶經示夫
人無生忍後別云發心驗非真發淨名疏云菩薩
柔順忍方有發義故多約相似明發心位名字觀
行亦有發義去無生遠故不得論。○大段第三流
通分金光明疏云流名下澍通名不壅欲使正法
之水從今以澍當聖教筌[(ㄇ@(企-止))/弟]不壅於來世是故此
下舉名舉益勸人修習若不爾者安令法水下澍
不壅疏二初總別分科。
【疏】第三流通亦二第一明王宮流通第二爾時世
<pb n="180"/>
尊足步下明崛山流通初有四一列名教持二行
此下明修有益勸人奉信三告阿難下付囑令持
四說此下目連等聞歡喜。
【鈔】二隨科解釋今經兩處流通觀道初於王宮佛
自囑勸次迴靈鷲阿難備述初文自四初列名教
持二初阿難問二初當何下問經名。
【疏】初中阿難先問發何名下問經名字。
爾時阿難即從座起白佛言世尊當何名此經。
【疏】上來所說言義非一當於何義而名此經。
【鈔】疏云言義非一等者經文別示三種淨業十六
妙觀未審以何而為總目。○二此法下問持法。
【疏】此法之要云何受持問受持法。
此法之要當云何受持。
【鈔】二如來答二初佛答前問。
【疏】佛答名觀極樂無量壽佛觀音勢至亦名淨業
生諸佛前對其初問。
佛告阿難此經名觀極樂國土無量壽佛觀世音菩
薩大勢至菩薩亦名淨除業障生諸佛前。
【鈔】觀之一字心觀妙宗也極樂三聖實相圓體也
此從宗體而立此名淨除業障極至五逆生諸佛
前該於九品此名從用總此三義即是釋名此四
既圓即當教相故示二名五章意足信今釋題冥
符佛旨。○二汝當下答後問。
【疏】汝當受持無令忘失對其後問。
汝當受持無令忘失。
【鈔】無令忘失即是念心念心能成欲等四法良以
欲進巧慧一心若其忘失皆不成就佛令不忘則
具五法受持之功於茲盡矣。
行此三昧者現身得見無量壽佛及二大士。
【鈔】二舉益勸修三初明生善滅惡二初次明下直
明生見佛善。
【疏】次明有益行前十六觀門得大利益現身得見
彼佛菩薩。
【鈔】能見彌陀及二菩薩真法之身生善極也以深
比淺何善不生。
若善男子及善女人但聞佛名二菩薩名除無量劫
生死之罪何況憶念。
【鈔】二善男下況顯滅生死罪。
【疏】善男子善女人聞名下明其念佛菩薩之益但
得聞名除無量罪何況憶念明念佛菩薩有大利
益舉劣況勝。
【鈔】聞名是聞慧憶念是修慧舉聞之劣況其修勝
行者應知前無忘失亦是憶念然屬方便今之憶
念乃是正修名同義異善須分別。
若念佛者當知此人則是人中分陀利華。
【鈔】二明身勝友勝二初念佛下喻白蓮明身勝。
【疏】念佛者人中分陀利華明其身勝。
【鈔】分陀利者此云白蓮華涅槃云水生華中分陀
利最為第一顯修圓觀超餘一切修道之人即七
方便也。
觀世音菩薩大勢至菩薩為其勝友。
【鈔】二觀音下類補處明友勝。
【疏】觀音勢至為勝友伴勝。
【鈔】二聖本修圓念佛定今為補處行者今修亦是
此定位雖高下所修法同故可為友其猶世人道
術之交豈分貴賤。
當坐道場生諸佛家。
【鈔】三當坐下明得果起行。
【疏】當坐道場得通之場名曰道場菩提樹下得道
故名為坐依之得果義說為坐依之起行名生佛
家也。
【鈔】事相解釋菩提樹下坐金剛臺此處成佛名為
道場事本表理今觀本性彌陀覺體此體即是所
<pb n="181"/>
坐道場所生佛家理一義異名場名家此理為場
坐必得果此理為家生必起行果即分果行即真
修此觀本期分證之果無功用行欲以病行及嬰
兒行度眾生故修念佛觀求生淨土生彼速獲故
云當坐。
佛告阿難汝好持是語持其語者即是持無量壽佛
名。
【鈔】三結名下結名付囑。
【疏】結名付囑亦名觀無量壽佛亦名滅除業障也。
【鈔】經好持者好即妙也以不縱橫絕思議心方能
受持此經章句別文既妙是故能持經之總名上
以三一融妙釋者意在於此此寄阿難囑今人也。
佛說此語時尊者目犍連尊者阿難及韋提希等聞
佛所說皆大歡喜。
【鈔】四歡喜下眾聞歡喜。
【疏】歡喜者三義故喜一能說人清淨佛無礙智無
有錯謬名為清淨二所說法清淨能令眾生得證
三昧三依法所得果清淨依法修行滿足身證清
淨果也。
【鈔】言三義者一遇人二聞法三得果文出大論義
歸此經人既是佛佛必具足四無礙智謂法義詞
及以樂說說觀佛法離於錯謬故名清淨今遇此
人寧不歡喜法是觀法一十六門曲盡其妙能令
凡心入深三昧離虗設故名為清淨聞如是法豈
不歡喜果即修觀剋獲之果韋提希等聞法即修
登分真果侍女諸天得相似果目連阿難同佛化
機或能增道莫測淺深各以離惑名為清淨得如
是果豈不歡喜此三相由得果由法法由人說彼
眾歡喜具茲三義我於今日雖面不覩金容而為
妙智所被又得聞此微妙觀法但未獲果是故闕
於第三喜耳。
爾時世尊足步虗空還耆闍崛山。
【鈔】二崛山流通二初耆山下佛步空還。
【疏】耆山流通中初佛步空還耆闍崛山為增物敬
奉順其言故現此變。
【鈔】前赴請時從崛山沒於王宮出今步虗空還於
崛山二俱神通前隱後顯者前欲施化化法未成
故但密往今宣妙觀當機已益欲使同遵此法是
故現變彰灼而還。
爾時阿難廣為大眾說如上事無量諸天龍夜叉聞
佛所說皆大歡喜禮佛而退。
佛說觀無量壽佛經。
【鈔】二次阿下阿難重述。
【疏】次阿難及天龍等聞法歡喜作禮而去也。
佛說觀無量壽佛經疏。
【鈔】王宮機悟崛山未知故遣重宣普令信受阿難
所述即是佛言是以文云聞佛所說皆大歡喜理
合同前三義故喜。

佛說觀無量壽佛經疏妙宗鈔會本卷第五（終）

<article id="n408">觀無量壽佛經融心解</article>

No. 408
<sarticle>觀無量壽佛經融心解并序</sarticle>
宋四明沙門　知禮　述
一旦學者稽首而言曰十六觀法解脫之要津也聞
之有歲究之粗勤觀道未明造修安寄敢請開決庶
為準繩予曰疏釋顯然夫何惑矣儻有所壅試為通
之方隨問而伸徵文以證往復既數旨趣稍彰恐來
者未聞故錄之以示庶因此解融諸滯心者也。時皇
宋大中祥符七年歲在甲寅重陽日自敘。
學者問曰觀無量壽佛經十六觀法於今家託事等
<pb n="182"/>
三種觀門為屬何耶。
答曰既非借於事義立觀立境不名託事又非撮
乎法相入心成觀何關附法韋提特請正受之門
善逝直談修證之法雖託彼依彼正皆了唯色唯
心以法界身入心想故約行明矣。
又問曰雖是約行而初觀落日中想佛身後論三輩
為只想依正事境而成觀行為即照三諦理耶人共
疑之願為明判。
答曰佛意雖顯經語難知須假四依示其修法何
者一經旨趣搜在首題故疏云觀雖十六言佛便
周既以一心三觀釋觀一體三身解佛諸法實相
為經正體修心妙觀顯四淨土為宗能除五逆即
生九品為用方等大乘圓頓為教相五重既爾豈
可以唯想事境消經文耶荊溪云首題既爾題下
別釋理非容易又不二門云覽別為總符文可知
是則題與經文總別相顯不可輙異故知十六皆
圓三觀也。
又問曰韋提希被惡子幽禁遂哀請世尊示無憂惱
處至光照諸土攝在金臺而云不樂餘方志求極樂
況疏文總敘樂[邱-丘+(看-目)]苦域金寶泥沙據此等文唯在同
居明矣何故專據三觀四土之說耶。
答曰教之欲興何莫由於近事而漸耶韋提雖欲
捨茲穢土求生淨[邱-丘+(看-目)]而佛示觀法捨穢必盡顯淨
無遺如月蓋為免舍離果報之病故請觀音及乎
宣呪乃能消伏三毒之根具足五眼之果諸教興
由其例多爾故修一心三觀求生淨土者即以三
惑為穢土之因以三諦為淨土之果故別惑盡則
寂光淨究竟三諦也此惑未盡則實報淨分證三
諦也通惑盡則方便淨相似三諦也此惑存則同
居淨觀行三諦也非此諦觀安令四土皆淨尚非
實報之穢豈止同居之淨荊溪云見思未破故安
樂行是同居淨土行之氣分也故疏云此經以修
心妙觀為宗實相為體若不爾者宗非顯體之宗
體非宗家之體此如儒家訓子衣食之方即令讀
書干祿則富貴俱至豈令耕稼商賈耶得此譬意
今經可解。
又問曰若能圓修三觀深趣妙理何不只在娑婆直
出生死豈須捨此求彼又自修三觀何名淨土之行。
答曰此經雖觀深理以緣極樂依正為境修乎三
觀則異於直觀三道等觀是故得名淨土之行若
不爾者四種三昧如何分別又為此土濁重十信
方出苦輪彼土境勝九品悉皆不退故令託彼勝
境修觀縱理未顯見愛俱存捨報必生無退轉處
如此爭不捨此求彼故起信論云初學大乘其心
怯弱以住娑婆不常值佛懼謂信心有退失者當
知如來有勝方便專念西方極樂世界阿彌陀佛
求生彼土若觀彼佛真如法身畢定得生住正定
故既懼此土闕緣信退求生彼土而令觀於彼佛
真如法身自非一心三觀將何觀之今家以三觀
釋經與馬鳴之意更無少異故十疑論明往生正
行令想彌陀法身報身光明相好及七寶莊嚴妙
樂等而云備如十六觀經常行念佛三昧故知往
生之行正在三觀想彼三身今緣彼佛修三觀者
淨土之行深觀妙理捨此求彼初心不退其義皆
成也。
又問曰十六觀中既無推理之語疏文隨釋不示三
觀之言是則三觀釋名四土顯體乃是開乎圓解而
已至于歷境修觀且只想於事境託乎繫念生彼樂
[邱-丘+(看-目)]既獲阿[鞥-合+(白-日+田)]何患不至寂光實報一家製立豈出乎
解行二門。
答曰理解釋題事行消觀未之可也何則題標觀
佛經說兼餘主伴正依具有十六恐謂異轍故先
示云舉正報以收依果言化主則包徒眾經既從
<pb n="183"/>
要而明疏乃就總而說講者必須以總貫別修者
仍須以理融事方得名實相稱宗體無違儻解行
有差總別相反則題非此經之名觀非此名所召
世之述作若也背題則不應式況聖教乎若謂無
文則成誣罔也故經云諸佛法界身入眾生心想
中是故心想佛時是心即是三十二相是心作佛
是心是佛疏作感應道交釋解入相應釋若無初
釋則觀非觀佛若無次釋則生佛體殊二釋相成
是今觀法疏云佛法界體無所不徧念佛三昧解
入相應故云入心想中自非一心三止三昧安與
法界而論應入是心作佛者明即心變全性成修
是心是佛者心外無佛佛外無心此令行者隨觀
一境皆知心變全體是心既全是心心豈見心如
指不自觸刀不自傷故般舟云我所念者即見心
作佛心自見心乃至云心者不知心心者不見心
心有想則癡無想則泥洹止觀約此而立中觀中
觀若立任運即三也般舟此文與今經廣略少殊
其旨不別如來本恐著相觀佛不成妙宗故於真
像之前示乎觀體令依此法而觀佛身儻不依此
法豈獨不成妙觀抑亦不發勝相智者得經妙旨
乃於首題預明觀體令將此觀入十六門則相相
圓融心心寂滅故第九佛想疏目為真法身觀真
縱對像法如何消與法華微妙淨法身具相三十
二云何異耶須知小乘法身義同生身大乘生身
義同法身故釋迦牟尼名毗盧遮那八萬相海寧
非法身況非目擊但是觀成經文自云佛法界身
入心想中又云是心是佛豈可局在應身之身有
想之想耶故韋提聞已頓入分真侍女聽之便階
相似非圓觀境安得當機證入如此以結益驗觀
法可知。
又問曰上據是心是佛此乃約佛論中云何諸門皆
論三觀願聞委說以息羣疑。
答曰若於初心即修中觀必能雙照任運成三一
觀既然諸門皆爾蓋圓人本信諸法圓融今託勝
緣想乎諸相即知諸相四性不生法體本空心境
叵得一雖知叵得不礙緣生全性起修念之即見
二起是性起空是性空性非二邊能所亦絕唯心
唯色待對斯忘三故止觀判般舟之文心佛叵得
為空夢事宛然為假心不見心為中說則三相歷
然修則一念備矣經示諸相而令諦觀圓人修之
非此不諦故知十六莫不皆三而此三觀雖居一
念今觀依正各有功能何者心境叵得故染可觀
淨不礙緣生故想成相起唯色唯心故當處顯現
人疑三觀妨想依正今謂三觀能顯依正三觀稍
稍進依正轉轉明於一心中互資互發又復應知
一心三觀修有多門若直於三道顯理此如一行
若託觀佛顯理此如般舟等若兼持呪顯理如方
等等若兼謂經顯理如法華等若於數息顯理如
請觀音若於善惡無記顯理如歷事覺意今之三
觀非直於三道顯理乃緣淨土依正而修雖緣於
事非散善惡及以無記故知雖同全理起事須分
違順違理之事照令泯絕順理之事觀令成就今
之依正是佛妙用與圓觀相應此觀未成則隨假
想而進故觀落日堅冰也此觀若著則以實法為
緣故觀地樹佛身等也故知用一心三觀則依正
易明非一心三觀依正難顯。
又問法界入心是心是佛為妙觀體識者不疑其如
經文居像觀首此下諸觀既有體式可即具三此前
諸門佛既未示以何為憑各修三觀。
答曰佛鑒當機示法前却其意難測得經深趣莫
若四依既以三觀三身釋乎總目而云十六言佛
便周豈可行人不遵此說若其未解當詢達人慎
勿抑經就情以愚難智況一家制立其例蓋多如
<pb n="184"/>
般舟三觀之文普賢六根之懺並是定中見聖始
示其門而智者教人皆須預習方入道場何不疑
之而獨責此況一家正受味禪之外六妙已上無
不具於無漏之想豈方等頓教念佛三昧純觀事
耶願勿謗經掇無間業。
又問曰據義徵文分別若是其如修者何以措心既
歷正歷依若大若小境相委曲一一須觀儻照真如
必須絕念空有俱泯境觀雙消且觀相則違真照理
則乖事既難並慮必也無歸願示用心永為修法。
答曰雖分事理同在一念既匪兩端何須並慮故
知身土不離真如能於初心不二而照唯圓頓教
前三不能故華嚴云娑竭龍王注車軸雨唯海能
受非餘地堪般舟三昧觀四八相一一識知復於
此時而修三觀荊溪師立身相為境空等為觀今
問為待身相觀成方修三觀為復境觀俱時而修
若待觀成者儻九十日相境未現則三觀靡施安
成圓行若入道場即修三觀驗知觀相不礙照真
況復一家立茲圓行不獨三觀須論十乘身要行
旋口仍稱誦三業俱運九旬不休三昧可成諸佛
同現故不可以局情自礙必須以融懷造修然非
我圓宗佗莫能會只如三觀體雖無二義且相違
空則一相不存假則諸法皆立中則性離二邊別
人初心雖信中道不能即觀要須析體空觀成後
必歷多劫徧學諸門二觀均平方修中觀圓人發
軫即於一心頓觀三諦故仁王般若云有無本自
二譬如牛二角照解見無二二諦常不即又云於
諦常自二於解常自一自非先了性具諸法融妙
而觀孰能始心超彼積行今之依正體本難思妙
觀觀之自然符契那將染礙事想斷滅之真為疑
難耶應知禪那翻為靜慮即寂照之異名也既寂
中有照圓人修之豈照頑境而不照當處融妙耶
又此觀法既類般舟須論三力謂佛威力三昧力
行者本功德力不可以己之情想議乎難思聖法
也。
又問曰觀法若然誰堪修證如其不修何由生彼是
則往生路絕徒仰當機於今何益。
答曰人之根性皆由宿熏成熟不時對至能發已
尚難測佗安可評須信能修不專佛世仍知昧旨
豈獨今人韋提請宣本為來世佛知有益故使流
通爾自放逸不修勿罔能修之者然今論妙觀是
經本宗須就上根克論正行故如上說也若論此
經力用則何機不攝何行不收儻有一機未能圓
照且隨事相歷境而觀以此繫心豈不生彼故小
乘行法五八律儀孝養所親世間慈善臨終迴向
皆得往生以至破戒毀經十惡五逆臨終十念亦
得往生故知但於此經盡力修行一念隨喜皆趣
念佛之海盡歸靈覺之源如此攝物不遺除惡至
極者皆由經詮圓觀理極淵源故使力用難思與
拔無際安以滯想局此深經當遵智者之言以會
如來之意而今而後念茲在茲於一念心顯四淨
土於是學者積疑既盡得之於心惟願奉行兼示
來者焉。

觀無量壽佛經融心解（終）

<article id="n410">觀無量壽經扶新論</article>

No. 410
<sarticle>觀經扶新論并序</sarticle>
拙庵　戒度　述
君子可欺也不可罔也昔人所以戒也靈芝大智律
師平日常曰生弘毗尼死歸安養能事畢矣故於贊
述本宗之暇撰十六觀經新疏發揮淨土教門其間
<pb n="185"/>
揀判純雜區別理事指的心境決擇疑濫最為精功
庶使樂修之者即聞即行不俟窮年積學而後為得
可謂往生之捷徑也凡所引用自成一家務存簡要
故有芟除繁𤨏之說而山家宗匠因公法師以謂越
學經宗滅裂天台時教形言毀斥曰輔正解彌歷年
所殆至湮沒適以故人見訪偶得其文初讀之則如
可畏再讀之則稍可疑三讀之則甚可笑君子可欺
也不可罔也昔人所以戒也輔正非獨欺之而又罔
之三藏經論天下共之豈謂律學不可通經非欺而
何廣引法相橫樹難詞抑是為非掩長求短非罔而
何竊惟輔正扶宗立教或抑或揚未易可知但患末
學膚受傳為口實一唱百和遲疑兩端淨業正因自
茲梗塞得無懼乎輙事筆墨而辨㭊之文成題曰扶
新論庶幾扶持新疏之說不為時所欺罔也怒臂拒
轍雖亦可謂有心捧土塞河實愧不知其量在理或
當何必求人覽者幸毋以狂簡見誚焉。戊戌中春日
戒度於董溪華嶼湖足庵序
輔正曰以由新疏不受時教為弊至甚故先解之。
論曰且自東漢佛教西來至於齊梁源流浸廣弘闡
之人非一二數莫不各有師承遞相祖述故使吾道
綿綿不絕其間修證悟入之者備存青史是時未聞
天台時教之說何其盛哉借使南三北七盡為所破
其如天台滅後賢首慈恩諸師角立宗派更多豈不
知有天台時教亦未聞適從又如西竺聖師天親無
著凡有述作規矩亦別龍樹解般若但分二道馬鳴
釋遺教自為七分亦應不受天台時教例斥為非況
復清涼親從荊溪學天台教尚乃別立宗途競開戶
牖新疏且非天台宗派那得責以天台時教豈謂天
台所立時教不當理乎大抵在人取舍安可抑而與
之當知佛法譬如通都大邑東西南北隨人往來果
如輔正之見必使天下之人同遵一路而行其可得
乎若使新疏一依天台時教何勞別述只緣自古至
今不分兩土教法純雜之異致成一混唯我新疏乃
能知之而輔正故以不受時教見斥所謂以己妨人
未知其可也。
新疏云諸師各尚宗風後學莫知攸往今摭取優
長芟除繁𤨏隋朝遠法師天台智者皆有章疏善
導亦有玄義故今所釋擇善從之。
輔正曰我教東漸已來而大乘經論之學以其不
明時教邪正無別則與婆毗迦羅成其伴侶新疏
滅裂吾教直欲申經以微言奧義謂之繁𤨏且如
題中佛之一字有法報應佛生法佛勝劣佛今經
為屬何佛又觀之一字有從假入空觀從空入假
觀中道第一義觀乃至占察真如唯識等觀題中
觀字為屬何收。
論曰天台以五時八教判釋一代群經南三北七蔑
如無聞孰敢擬議於其間哉況復南山作傳稱美靈
芝亦乃秉筆推尊然今新疏所謂芟除繁𤨏者豈為
天台時教而設斯乃論其製作文體唯從簡當不事
繁冗如選序云略其蕪穢集其清英書序云芟夷繁
亂翦截浮詞況復荊溪略疏序云筆在侍人不無繁
廣見者慕之弊其文多帶義必存言繁則翦（文）荊溪
乃天台弟子於師之文尚容翦削信是述作之通規
古今之常例縱使新疏對斥前代其間自有遠師善
導何獨黨於天台又復若使不明時教則與婆毗迦
羅成伴侶者如向所引龍樹馬鳴西竺諸師以至慈
恩賢首例皆陷於邪黨耶豈其然乎復將佛觀二字
為難者秪緣輔正不分兩土教門之異遂將此土修
證行相一混而說所以動轉皆成罣礙今謂假饒說
盡五時八教三身四土一心三觀乃至無量法門並
是天台建立宗旨何關新疏之事乎。
新疏云極樂淨土純一大乘眾生生者莫不皆發
無上道心到彼皆得不退是知二土立教純雜不
<pb n="186"/>
同則淨土諸經不勞揀判天台云此是大乘方等
教攝二藏明義菩薩收漸頓悟入此即頓教（云云）。
輔正曰新疏初謂淨土純是大乘不勞揀判者淨土
雖復純是大乘揀判經文意在此土行者指其歸
趣新疏但準彼土已生之人不判此土令生之典
既云純是大乘則是已揀偏小那云不勞此語既
當揀判但有其名而無其義天台部教那可忽之
次引天台菩薩藏攝未知如何領會且頓之義乃
有多途（云云）況菩薩之義亦有多種（云云）備引俱舍婆
沙論文（云云）乃至云將何等心用何等觀破何等惑
入何等位（云云）。
論曰新疏所謂淨土純是大乘豈非揀判經文耶揀
判經文豈非為此土行者指歸趣耶只緣彼土已生
之人純是大乘故使此土令生之典不兼偏小機教
一到安得兩分而云但準已生之人不判令生之典
新疏顯然判云淨土純是大乘復引天台大乘方等
為據那謂不判令生之典又復自知新疏純一大乘
之語已是揀判恐遭人難仍轉計云此語即當揀判
那云不勞今謂不勞者但不同此土大小偏圓逐一
細揀其如淨土之教一言蔽諸無非大乘故云不勞
爾若如輔正必欲揀判者且如純談淨土乃有七經
未審何經是大何經是小若純是大正同新疏不勞
揀判若兼偏小反顯淨土未為圓頓作此窮逐不攻
自壞又云次引天台菩薩藏攝如何領會乃至云頓
義多途菩薩多種等者此正所謂欺罔也當知新疏
所立直申正義更不餘途據韋提希不歷小果便證
無生故名為頓機既屬頓教理行果從而可如何反
以俱舍婆沙小乘位次而相比擬枘方乖鑿未知其
可也大率輔正恃其強辯旁若無人不許他宗唯尊
已學不分新疏流行於世無由滅絕所以鋪排法相
堆疊教門橫引異端虗張難勢欲令新疏兒孫無所
措其手足望崖而退不敢講談則使新疏自然陸沉
用心若此為欺人乎為欺天乎新疏云新千歲之下
必有賞音豈容私情而掩蔽哉又云將何心用何觀
破何惑入何位者只緣不辨兩土入道之殊故作此
說當知往生淨土之人多是具縛凡夫之眾如觀經
云如來今者為未來世一切眾生為煩惱賊之所害
者說清淨業又云若佛滅後諸眾生等濁惡不善五
苦所逼云何當見阿彌陀佛極樂世界天台云生彼
土者未必悉是得道之人故經云犯重罪者臨終之
時懺罪念佛業障便轉即得往生若但生聖凡夫何
得願生彼土故知雖具染惑亦得生也（文）四明亦云
不離當念願達彼方庶即下凡便階不退又云即於
博地能藉勝緣纔獲往生永無退轉（文）據此經疏以
明則知到彼土已進修勝道方論破顯若在此土已
破惑已入位何藉求生淨土耶輔正只欲破斥新疏
不知反自公違佛祖。
新疏云了彼淨土即我自心非他法也達彼彌陀
即我自性非他物也乃至云淨穢身土悉是眾生
自心只由心體虗融故使往來無礙只由心體包
徧故令取舍無妨。
輔正曰新疏所計不出心體虗融心性包徧於融
徧中而有去來淨土極談臻於此也如此見解何
殊外計外道尚云含徧國土又云我徧十方凝明
不動一切眾生於我心中自生自死等新疏之談
此外道計相去幾何又小乘中所談幻化之心偏
於法界亦奚揀之雖然此經大乘了義觀佛三昧
攝受往生凡夫淺識三昧未成苟發斯解將何用
心以別邪正。
論曰新疏極談灼然臻於此也輔正不有成人之美
但欲成人之惡引彼相似之言混此至當之義且如
外道全是生死妄心所起邪計不出因緣及與自然
小乘乃是生滅幻心體㭊諸法取證偏空尚都不聞
<pb n="187"/>
他佛身土之名安能信有唯心本性之說其理懸遠
如泰山之與秋毫安可同年而語自知不可作如此
難復轉計云雖然此經大乘了義等者須知此說益
見乖疎何者此土修行全運自力由被觀慧研窮妄
識故有發起宿業邪解若修淨業全假他力阿彌陀
佛誓願光明常來攝受決無魔事亦由不分兩土教
法之殊致茲混濫也。
新疏云天台疏云此經心觀為宗此則單就能觀
為言遠師善導等並以觀佛三昧為宗此則通就
能所而立。
輔正曰新疏謂天台單就能觀者讀文不周也下
文既云以修心妙觀為宗豈是單就能觀耶蓋修
心玅觀之義乃約是心作佛佛於心顯故曰修心
玅觀之言豈非三昧故知修心妙觀與觀佛三昧
安可以能所單複揀之。
論曰凡欲定當是非評量得失必據現文然後文下
求義萬無失一新疏所以揀判兩家經宗乃據現文
也輔正却引下文約義曲釋欲具能所今謂下文修
心妙觀之語與前心觀之說無殊如愚所見天台既
談性具現前一念具足三千依正身土生佛因果小
如毫末大若虗空舉一全收無非心性離能觀外無
別所觀若其然者假使天台單就能觀亦自佳矣何
必攀附須具能所況今新疏以觀佛為宗一準十疑
論文彼云凡求生者希心起想緣阿彌陀佛相好光
明又觀彼土七寶莊嚴備如十六觀經等疏即結云
今經觀佛斯為明據祖訓若此那得不遵。
新疏云以觀佛三昧為宗及引經論成證又明事
理云理是虗寂之強名事乃施為之別目利根達
理一切唯心鈍根永達專依事行。
輔正曰新疏以觀佛三昧為宗者此經明佛乃有
三品所謂八尺丈六八萬相好也三品之中為觀
何品又三昧之名如智論總有百八楞嚴為首大
品師子奮迅三昧超越三昧乃至地持九種三昧
新疏但云觀佛三昧而已未審以何三昧觀何佛
身所準十疑論文如何承用次明事理二觀本出
占察經中文云一者利根應習真如實觀其鈍根
者應當先習唯心識觀真如豈非理心識豈非事
新疏那云利根理觀則達唯心。
論曰新疏所立觀佛三昧或八尺或丈六或八萬隨
行者智力淺深宜觀八尺丈六則觀八尺丈六宜觀
八萬則觀八萬所以經中特立三品正為於此安可
一槩定觀何品又復三昧名通今以觀佛而為三昧
則已揀異其餘三昧那云以何三昧觀何佛身準十
疑論申明厥旨非不明白隱却新疏全文却問如何
展用公心何在所引占察經事理二觀難今唯心屬
理者將恐述名失旨試為申之須知占察所示若事
若理並據修觀以說直達法界者名之為理起心推
撿者名之為事事理雖殊無非修觀但約創心發足
以分二別新疏則不然乃是通論一切事理不專在
觀且如十六觀境無非彼土依正之相不徧事理但
隨行者觀之有異利根了境唯心則一切皆理鈍根
迷心為境則一切皆事此就心境迷了以分事理若
以今疏對彼占察是則今之唯識自可通收彼經二
觀南山事抄懺篇論修唯識亦約投心而分兩異新
疏於資持記委引占察經文示其修相非不知之隨
文用與豈可雷同況心識之名通事理經論盛談那
見占察乍分二觀例判屬事耶若曉新疏所立反觀
輔正之難大無交涉。
新疏云準知觀佛功德難量乃是却惡之前陣入
道之初門。
輔正曰新疏自云圓頓上乘成佛之法是心是佛
出自今經韋提一聞即破無明得無生忍若將了
義中了義之法以為前陣初門更以何為究竟法
<pb n="188"/>
耶。
論曰新疏特彰觀佛三昧功德超勝更無過上獨推
第一是故謂之前陣初門即此便是究竟之法非謂
別有究竟法也請考新疏連引諸經觀佛為證方見
指歸不究文意率爾形言蓋緣此語偶同天台戒疏
彼以三學迭論功用戒但止惡防非故曰運善之初
章却惡之前陣定慧方能破惑顯理始為究竟料想
輔正錯認彼文故作是說。
新疏云嘗考經文但出所觀之境不分事理之殊
得非能觀之人根有利鈍而趣入乎。
輔正曰自語相違也下自釋經是心作佛是心是
佛云心者即是行者觀佛之心由觀佛相相現心
中乃至云恐謂修成佛從外得只由此心當體是
佛故云是心是佛如此釋者為理為事為非理事
若云事者理者上文自云不分事理何觀所收況
自釋云當體是佛豈非理觀耶日觀已下擊心事
境豈非事觀耶況韋提希請教我思惟正受並屬
能觀豈但只說一境更無所歸乎。
論曰輔正恅＆CB17735;不觀上下文勢來歷摘掇一言半句
以為難者實不可也蓋緣古今諸師將十六觀判釋
有偏一云十六妙境無非理觀一云據經始末皆是
事相一云前後十五是事第九佛觀為理故總責云
初釋遺於中下次解抑彼上根後說兩分尤非通論
故有今文之來意謂一經始末所談觀境不可偏判
唯在造修行者利鈍如何利根則境境皆理鈍根則
境境皆事此乃新疏定境立觀能所兩分隨人趣入
事理無偏輔正却將能觀之觀而難所觀之境反問
為理為事為非事理予雖執筆強為分疎不覺絕倒。
新疏云是知世出世法莫非玅理如法華云觀一
切法空如實相又云一切諸法皆無所有金剛般
若云一切有為法如夢幻泡影普賢觀云一切諸
法即是佛法淨名云一切諸法即菩提相華嚴云
一切法無生無滅又云了知一切法自性無所有
等若離諸法而談玅理即墮偏邪。
輔正曰引此七文證於不離諸法而談玅理且普
賢觀及華嚴初文淨名文此三文義容不離諸法
其餘四文如引法華觀一切法空者既為引證不
離諸法如何云空然後如實相又引一切諸法皆
無所有者亦乃離一切有故云皆無豈是不離諸
法又引華嚴了知一切法自性無所有者亦無其
有方見舍那金剛般若之文則是體性本空皆不
可得此之四文皆言一切諸法空無所有方是玅
理那云不離諸法而談玅理耶。
論曰新疏為恐末世行者離却世間緣生之法別求
玅理成斷滅見特引七文為令生信莫非即事顯理
達妄全真一切大乘義歸一揆而輔正但許三文乃
謂其餘四文自是諸法皆空全無所有義當於離那
云不離今謂輔正學天台道如何作此見解且如四
文所談一切法空非同大虗空無一物此乃第一義
空法法宛爾真空不空玅有不有將何以為空有之
定論乎若如輔正之說恰似小乘偏空又似外道斷
見不知其意如何也。
新疏云一代時教所明觀法略為五例一總觀諸
法如經云觀一切法空二別觀自心如止觀還源
等三者或但觀色如經云觀身實相觀佛亦然等
四兼觀色心如經云照見五蘊皆空等五觀勝境
即如諸經觀佛菩薩等。
輔正曰一云總觀諸法者今問用觀之時為觀何
法為觀一法為觀諸法為一諸並觀為觀諸為一
若觀一法者為屬色耶心耶心與第二義同色與
第三義同若觀諸法者諸法無量樊然淆亂行者
如何用心等乃至云由此推之全無指歸也。
論曰新疏所明觀法乃是通括一代大乘所詮行相
<pb n="189"/>
五例收之罄無不盡意欲揀辯今經屬第五例使無
混濫此且示其名相而已未是的論修觀及至行者
造修或請問良師或披尋聖教自當開解那將正修
觀法難今能攝名言果如所難反見輔正心境淆亂
全無指歸不在新疏也。
新疏云問今十六觀可名觀心否答若乃達境唯
心則彌陀身土孰非心乎但恐反求本陰局認點
靈則盡屬他經非今正觀也。
輔正曰所云反求本陰局認點靈屬他經者他經
何嘗局認耶華嚴云游心法界如虗空又云一切
世間莫不由心楞嚴云心徧十方又云玅明元心
心精徧圓含裹十方此等經文豈是局點靈耶此
經亦云是心作佛是心佛正與他經談心體徧無
二無別何以優觀經而劣大藏。
論曰新疏既立觀佛為宗特彰問答會同觀心兩無
妨礙但今觀心與他經不同他經乃是此土入道之
觀不取外境復揀餘陰界入等法唯觀自己一念妄
心豈非局認點靈耶此是新疏的示行者投心發足
之處用觀入理之門最為緊要輔正考文不細却乃
連引諸文而見斥奪當知所引諸文若非談本來平
等心體即是示觀成理顯之相何關新疏所立之義
乎況引本經心作心是會同諸經一往則是二往則
非學者討論自見臧否。
新疏云一者自心三昧佛二者西方從因感果佛
諸經觀心則觀自心所見佛今經正觀西方從因
感果佛等（云云）。
輔正曰此經自云是心作佛是心是佛那云此經
觀從因感果佛不準佛言閉眼釋義。
論曰新疏所引古德二佛出自輔行彼文續云今具
二義共為一境然此二佛約理須即約事須分其實
不二但今新疏為順經宗須觀彼佛故引古德二佛
區以別矣庶使行者投心有托及乎三昧成時了知
佛非心外即心見佛故見佛時名見自心若見自心
即見佛心當爾之時始可與言是心作佛是心是佛
矣新疏云建立纖毫不差所謂不準佛言閉眼釋義
誣人之罪以罪加之。
新疏云一者法性土二者應化土於應化中分三
謂實報土方便土同居土又云空生大覺中即法
性土有漏微塵國即應化土。
輔正曰此之一文略有二失一者與自引智論相
違既於方便土中引論云聲聞緣覺出生其中受
法性身豈法性身居微塵土耶二者改易舊說天
台疏中既明四土與新疏所說無異何故沒却舊
名仍不顯用其義但作法性應化二土明之然後
開出四土且新疏既用戒疏四身何不顯用四土
等。
論曰古今章疏引文用義出沒取舍其例非一但與
文會則引用之適時之巧無可不可豈專一隅新疏
明用天台四身者葢緣戒疏四身之文與經泯合故
得用之疏引經云諸佛如來法界身即法報也六十
萬億應身也或現大身丈六八尺乃至鳧鴈鴛鴦等
化身也以由名義相當更改作次明土中只緣戒疏
無文所以不用輔正乃云戒疏既明四土新疏何故
沒却舊名等者今問戒疏何處有文明說四土撿尋
不細反更瞞人吁可恠也良由諸經明土難可具陳
遂舉其要收束法相令義易見故作法性應化二土
明之除法性外一切塵剎皆應化收然作此說非無
典據即引首楞嚴云空生大覺中如海一漚發有漏
微塵國皆依空所生疏自釋云大覺即法性土也微
塵國即應化土也所謂出沒取舍適時之巧義見於
斯新疏雖則一期建立亦有所法如天台淨名疏有
總明佛國別明佛國二科於總明中云國有事理事
即應身之域理即極智所照之境但以隨機應物說
<pb n="190"/>
有真應故明理事乃至云垂迹故有應形應土顯本
故有法身真國次別明中方開四土文云諸佛利物
差別之相無量無邊今略為四一染淨國二有餘國
三果報國四常寂光當知新疏初約法性應化一往
以分則與天台總明義同於應化中復分諸土則與
天台別明義同天台既有等規矩何不審思而輒破
斥所言與智論相違者此非新疏相違乃是輔正之
失也須知聲聞緣覺雖居界外法性身土無明未破
法性未圓盡屬變易生死方便有餘所收若望究竟
法性理土安得不是微塵土耶微塵乃喻其多也輔
正不察見有微塵之言將同世間穢惡境界便謂豈
法性身居微塵土一何造次。
新疏云韋提請云教我思惟教我正受古疏以三
福答思惟十六觀答正受善導云諸師將三福合
思惟十六觀合正受今謂不然華嚴云說思惟正
受是三昧異名即知思惟正受只是請觀。
輔正曰韋提既請思惟正受佛以福觀答之此蓋
關節相當文無盈縮縱華嚴有異名之說在彼譯
人用意何關此經釋經固有引他部者經義若顯
何用相關今以一義例之如攝大乘論有梁唐二
譯不同真諦所譯謂之梁攝乃立第九真常淨識
＆CB17729;師所譯謂之唐攝不立第九乃云第九是第八
異名若然且如後世弘梁攝人見唐攝論謂之異
名豈謂梁攝但立八識由此論之新疏雖依善導
所說未知善導果是耶非耶吾宗釋經尚以善哉
善哉二句相同之言謂之雙歎權實豈思惟正受
對當顯然不為異釋耶。
論曰新疏所釋思惟正受之語設使不見善導玄義
亦只合作請觀釋之何者凡論修觀必先起心思惟
決擇境觀不謬方入正觀但心境未忘猶屬思惟前
方便也心境一合觀成理顯名為正受作此釋者蓋
本經文疏引地觀文云如此想者名為粗見極樂國
地即思惟也若得三昧見彼國地了了分明不可具
說即正受也故曰設使不見玄義亦只合作請觀釋
之何況玄義明有此說若合符節故得引之以成今
義只緣韋提連請二句在文不顯善導恐人異解特
引華嚴異名釋之況思惟之名諸文多指正觀如普
賢觀云正念思惟一實境界又云思惟大乘心不休
廢輔行云思惟者正觀也又如諸文以三學收八正
道則以思惟屬慧新疏為見韋提陳請之後經文隔
絕將及半紙方云欲生彼國當修三福則非彰灼提
起前問雙酬所請是故得作助道釋之此說本於唐
朝善導至今經數百載玄義見行於世爾前不聞排
斥今疏乃是承用他義何苦諱之所引梁唐二攝立
識異名為今三昧異名例者今借彼例而反質之何
者梁攝雖見唐攝謂九識是八識異名曾不依用還
立九識輔正何必抑令新疏須依天台以三福答思
惟耶又復雖引異名為例其例不當何者自古所謂
地分南北攝有梁唐正緣立識或八或九或真或妄
互相破立頓同水火是故唐攝雖謂九是八之異名
梁攝不依宜矣今來善導為消經文彼華嚴恰相宛
順故得用之豈與二攝諍競是同又引善哉二句為
例者此亦未為通論但在法華四大聲聞領解法譬
二周權實之法故使智者作雙歎釋之餘經則不然
智論云再言之者善之至也霅川釋金剛經云再言
善哉者善之極也又且如何。
新疏云淨土之行無魔能惱具列諸師無魔之說
此土入道則有於魔淨土諸經並不言魔即知此
法無魔明矣。
輔正曰所言淨土諸經不言魔者寡乎聞見鼓音
王經云阿彌陀佛應正遍知父名月上轉輪聖王
爾時魔王名曰無勝此是佛言淨土有魔新疏返
言無魔佛與新疏何霄壤乎。
<pb n="191"/>
論曰凡欲立言垂訓展拓教門必先觀其大途不可
拘於小節且彼安養淨土若使有魔則與五濁惡世
何以異耶所以羣經眾論不說魔者正為此輔正所
據鼓音王經言淨土有魔者料想不聞大論彌陀亦
有不嚴淨國之說致茲妄謂當知彼經正是彌陀現
穢之文那將難今淨土略舉一事較其優劣彼經明
土乃云十千由旬此經明身乃云六十萬億那由他
恒河沙由旬以彼陋劣之土安能容此長大之身土
天殊驗知彼經現穢明矣是故孤山霅川並據大論
引彼經云阿彌陀佛婆羅門種母名殊勝玅顏亦有
惡逆弟子名曰調達既有女人及惡逆者豈非彌陀
現穢土耶（文）慈雲法師亦嘗料簡云鼓音王經佛母
殊勝玅顏是則淨土亦有女人等耶答佛母恐指降
生之時成正覺後國土隨淨必無女人其母或轉成
男子如此方龍女或復命終如悉達母（文）慈雲且據
女人一義料簡既指鼓音王經餘可例知今應例云
魔王恐指降生之時成正覺後國土隨淨必無魔王
況復天台十疑論中明五不退第四乃云外無鬼神
魔邪內無三毒煩惱（文）荊溪玅樂云佛國亦有品差
不同既無女人必無惡道或時有女人亦無惡道如
阿閦佛國雖有女人而無女事無量壽國二種俱無
（文）言二種者謂女人惡道也魔即惡道所收既云俱
無豈得復有魔耶佛祖正教皎如白日皆云淨土無
魔曾不披尋反責新疏寡於聞見識者觀之可發一
笑。
新疏云有人云心若清淨即是自性西方何必求
生他方淨土今謂非無此理斯乃教中法性理土
而非今經所明淨土然具縛凡夫未登忍地假令
頓悟自心孰能恒守清淨法雖高玅不攝羣機但
有虗言何造入。
輔正曰法華高玅究竟雄談無非玅乘盡是自性
豈但虗言而不造入何緣高玅不攝羣機苦哉斯
言謗瀆尊典又謂教中法性理土非西方淨土者
何故藥王云聞是品者命終即往安樂世界阿彌
陀佛所耶且聞法華生彌陀土豈非大乘玅典身
土教行無不包攝那云西方非法性土乃至云天
台修心玅觀感四淨土為宗玅盡大乘攝一切無
非西方（云云）。
論曰凡論身土自有橫竪即離之殊無宜一混斯乃
不分而分分而不分也究而言之唯一法性理土爾
然此法性理土所謂毗盧遮那遍一切諸法無非佛
法人人本具法法圓成一切大乘皆作此說豈唯法
華此理灼然高玅非是下凡心力所及經云唯佛一
人居淨土蓋為此也世人多有倚傍聖教高談闊論
便謂心淨土淨不假起修新疏所以責云但有虗言
何由造入那謂謗經所引藥王品聞經往生之語謂
之法性理土者何太徑＆CB17732;乎若約理言之無不可者
若約事言之恐未必然何者且法性理土即常寂光
常寂光中豈有極樂世界之名阿彌陀佛之號當知
不分而分且指同居淨土彌陀應身可也又云一切
無非西方者此蓋不究淨土之教特異常途遂致作
此瞞頇之說若也一切無非西方何必韋提俯為末
代再三陳請何必釋迦光現土令韋提希隨意揀選
當知新疏如向區別極有眉目公心荷法試為詳鑑。
新疏云陳徐陵云願即還人中不高下處托生等
彼乃儒流不在言責禪講宗師率多此見皆言後
世不失男子出家學道嘗試語曰汝今已得男子
出家只合更求出離何乃復求男子再願出家略
無勝進乎。
輔正曰新疏出言不量憂患也縱有妄人作此見
解安形紙筆輙斥他宗況深禪玅教之人有德必
言豈可混同以彰無據人或聞見讒瀆滋興不省
由來責他橫逆彼宗學者宜刊正之。
<pb n="192"/>
論曰新疏為見儒釋之流雖號學佛而無超宗越格
之見多滯常情所以苦口提誘反為輔正詆訶乃謂
深禪玅教之人有德必言今謂若是深禪玅教之人
必不作此見解作此見解必非深禪玅教之人徐陵
乃陳朝重臣願文行世後人無識遞相授受為患非
淺新疏愍此旁及禪講激勵勝進何憂患之有耶輔
正故欲埋沒新疏復令彼宗學者共刊正之何苦如
此。
新疏云天台疏云舉正報以收依報述化主以包
徒眾觀雖十六言佛便周此約以要包攝前後釋
也遠師疏云此經以觀佛為主故偏言之此據經
宗諸觀相從釋也今詳兩釋後義尤長。
輔正曰理而言之遠疏有失天台則優與而為語
言偏意周彼此俱美新疏如何棄優取失且遠疏
觀佛為主未必顯立相從之義天台舉正收依述
主包眾相從之義已在其間故云理而言之遠疏
有失天台則優若與而為語言偏意周彼此俱美
者天台主正包收之說曷無遠師觀佛為主之意
遠師觀佛主之言曷無天台主正包收之道作此
評品優劣可知。
論曰北遠天台二疏行世莫非利物俱贊淨方其猶
當衢置罇隨人斟酌新疏述作但與己見參同於即
承用何分彼此蓋緣新疏以觀佛為宗而況經題偏
言觀佛恰與遠疏符合故特取之此亦何害天台之
說若謂不合舍天台取遠疏者設或承用天台則應
遠疏又後興諍何窮已耶今觀遠疏天台立義天別
而輔正為見新疏獨取遠疏乃作二義攀齊初曰理
而言之遠疏有失天台則優遠疏但云觀佛為主故
偏舉之未必顯立相從之義天台既云舉正收依述
主包眾則相從之義已在其間者今謂輔正何偏黨
乎所言遠疏未必顯立相從之義謂之失者且輔正
既云天台相從之義已在其間亦非顯立以此論之
失則俱失優次曰若與而為語言偏意周彼此俱美
天台主正包收之說曷無遠師觀佛為主之意等者
今謂天台主正包收則通該十六遠師觀佛為主則
偏取經宗並據經疏現文而說安以義推却將天台
攀齊遠疏反顯天台未盡理耶輔正不為天台作主
却被新疏一語所轉便隨他去天台之意果如是乎。
新疏云無量壽亦云無量光即同居淨土攝生教
主觀音補處實有壽限且據凡小莫數故言無量
輔正曰今經所談淨土屬生死耶法性耶若云生
死新疏上文自云此經圓頓上乘成佛之法是心
是佛出自今經韋提一聞證無生忍豈有圓頓之
機所生之土屬生死耶屬法性土者今文既云觀
音補處是生死身如何不是生死國耶。
論曰輔正必欲擊揚新疏故作此說果持此見何足
以為輔正耶猶恐後學未明略為點示當知若了萬
法唯心即生死土是法性土所謂豈離伽耶別求常
寂土既如是身豈不然雖云前佛涅槃後佛補處佛
佛道同未嘗生滅新疏一筆製作前後豈有相違達
理者無往不通執情者觸途成礙。
新疏曰因修獲證得無生忍位當初住。
輔正曰據何經論以無生忍位當初住經中忍位
乃有五名無生忍位即第四也又初住位經中所
明其義不同華嚴經明四十位住前更無地位可
論縱依瓔珞住前更立十信位者若以五忍前之
三忍破惑證理淺深相狀格量十信如何對之等。
論曰韋提凡夫一聞玅觀隨觀修習即破無明證無
生忍既破無明不應證前似位尚是初心不應證後
玅覺是故新疏據諸經論所說四十二品無明豎對
四十二位韋提初破一品無明位當初住如華嚴經
云初發心時便成正覺此非初住之明文乎縱將五
忍對當前之三忍既云伏忍信忍順忍雖破見思猶
<pb n="193"/>
伏無明第四無生忍位正破無明恰與新疏符合自
餘位次出沒不同在彼經論赴機有異今疏且據一
途而說不必多囉。
新疏云乖前境量名為他觀不正曰邪雖是佛教
大小觀法若非往生淨土之觀並是偏邪。
輔正曰新疏破立缺於三思且法華云十方佛土
中唯有一乘法又云已今當說法華第一如此玅
乘無有過上不言淨土豈亦偏邪末代無知謗毀
玅典招惡果報由新疏而致也。
論曰用心不公輔正為甚新疏為消經中正觀邪觀
之語遂乃次第揀辯先就本經節之如修日觀而地
觀見前雖同本經觀法既乖本心要期尚屬他邪何
況餘經觀法安得不是他邪疏文又自釋云非同外
道邪見之邪乃新疏欲令行者心境相當功不虗棄
專對修行淨業一人而說且如有人依摩訶止觀揀
境立陰觀三諦理正用觀時忽若淨土境界現前豈
非邪觀此則就正教中互分邪正未嘗曾說法華不
言淨土屬於偏邪厚誣新疏毀謗招報此言何歸。
新疏云為令識位有上中下即是大本三品也今
謂大本三品皆曾發心可對今經上三品耳中下
二品則非所對況復行因與今全別尋經方知。
輔正曰天台以今經九品會同大本三輩者乃約
彼此位次高下相同而會不約發心行因之相以
會三品也。
論曰天台以今九品會彼三輩必應別有深意若如
輔正謂約彼此位次高下相同而會不約發心行因
之相者大無意味何哉若謂天台但約位次高下不
約行因發心則見天台空有會同之名而無會同之
旨大凡會同必須彼此泯齊只緣發心行因有異故
使位次而分高下若或不約行因發心安得位次有
高下耶所以新疏止對上三品者蓋由大本經云願
生彼國凡有三輩其上輩者捨家棄欲而作沙門發
菩提心一向專念無量壽佛修諸功德臨壽終時無
量壽佛與諸大眾現其人前即隨彼佛往生其國其
中輩者當發無上菩提之心專念彼佛修眾善根奉
持齋戒起立塔像飯食沙門懸繒然燈散華燒香願
生彼國其人臨終無量壽佛化現其身與諸大眾現
其人前即隨往生其下輩者至心欲生彼國假使不
能作諸功德當發無上菩提之心一向專意乃至十
念念無量壽佛願生其國此人臨終夢見彼佛亦得
往生此是大本三輩發心行因之相雖則所修行相
不同莫不皆發菩提之心則與今經上品三輩發心
是同故得新疏只對上品其如中下二品乃是彼土
二乘人天之眾雖不執真住小奈何宿習未忘猶假
小法而為開道並無因中發大道心之語比類大本
三輩霄壤相隔所以新疏不許對之若如輔正之說
猶恐未盡天台之意也。
新疏云問彼土純一大乘何有小乘聲聞答此土
聲聞則有二種一者定性謂沈空滯寂取滅度者
往生論云二乘種不生即此類也二者不定性謂
中間回心以至開顯知常獲記雖是聲聞不住小
果淨土聲聞即同此類。
輔正曰中間之言為在何處開顯之說為屬何經
若指法華者法華授聲聞記已則法身體顯分身
剎土與物結緣未嘗有言生極樂土縱藥王品有
此之言自屬滅後聞法之人即非開顯當機之眾。
論曰新疏立義坦然明白何事猶迷當知中間之言
且就今日施化言之始自鹿苑之後直至法華之前
並屬中間安可的指一處開顯屬何經者雖三尺童
子知是法華法師何故反不知之耶所言法華聲聞
得記未嘗有生極樂土者未審此語從何而得新疏
自將此土二種聲聞格量淨土聲聞有如回心向大
開顯得記之類爾並無一言直指法華當機三人生
<pb n="194"/>
極樂國雖欲屈抑新疏爭奈眾眼難瞞。
新疏云大本唯除五逆誹謗正法今經逆罪得生
者今解若據彌陀願力豈遮造惡之徒方便赴機
言乖趣合彼則顯樂[邱-丘+(看-目)]殊玅欲進善人此明淨業
功深不遺極惡。
輔正曰天台所立根有上下逆罪多寡悔不輕重
行有定散以判二經取舍新疏則非此也直以各
赴機緣進善收惡適有不同耳今謂新疏云大本
但進善人者且西竺梵本未至此土者不可得知
若此觀經及餘諸部未至此土但見大本揀惡之
文者則令惡人省已絕分以此照之新疏麤淺吾
祖判釋假如觀經及餘諸部未來此土獨見大本
揀惡之文亦必作上諸義解釋況新疏下文自引
觀佛三昧為證逆罪之人一日一夜繫念觀佛罪
障消滅此與天台所立此經明觀逆罪得生有何
差別返顯若不觀佛則不得生此與天台散善不
生有何差別乃至云掩耳偷鈴傍觀絕倒。
論曰新疏特以方便赴機言乖趣合以收二經玅窮
佛意深經宗此乃新疏格外之見則與天台初無干
涉而輔正苦破新疏良難杜口試為言之所言觀經
諸部未來但見大本則令惡人絕分者是何言歟只
緣二經並列收揀不同故此和會兩不相違安以觀
經未來為難借使觀經未來獨見大本新疏亦作此
釋當知大本進善意在收惡觀經惡意必進善二經
一致所謂言乖趣合也輔正謂假如觀經未來智者
亦必作上諸義釋者今謂此說却有相妨何者若謂
天台所立大本揀惡乃是下根逆多悔輕行散故為
所揀今經收惡乃是上根逆寡悔重行定故為所收
若其然者果使觀經未來此土但見大本揀惡之文
則應下根逆多悔輕行散之人省己絕分淨土之道
何由可階以此照之輔正麤淺返累天台復見新疏
所引觀佛三昧等經證成逆罪消滅恐墮負處却乃
攀齊而又反責嗚呼掩耳偷鈴傍觀絕倒推與誰耶
余雖不敏昔忝游學教律親承草菴法師提訓多矣
紹興中法師甞赴西湖秀公之請主念佛三昧余獲
侍焉法師以余為吾家人初無疑忌因乘閒請益日
法師輔正解對破靈芝新疏其間似有不當如是難
者尊意如何法師頷之良久笑謂余曰公豈不聞俗
諺所謂相罵無好言相打無好拳建立門庭不得不
爾余遂於言下深領法師之意及余復宗律部再以
新疏輔正參較益信法師之說不我欺也比因華嚴
高座政公啟講新疏首訪余曰輔正吾固不惑但患
後進遲疑累欲執筆評之誠所未暇子幸閑居無事
能成我之志乎余念新疏屈而不申晦而不明惻隱
于心故非一日既承其命欣然是從即以法師向來
告余之意而往求之無不可者言詞朴陋義理麤淺
若與輔正爭驅並駕則余豈敢庶幾來學得牕按閒
討論之張本爾知我罪我莫非贊述淨土共期西邁
焉。
<other>觀經扶新論卷終</other>

<talk>No. 410-A</talk>
余頃年游學四明聞有輔正解者為破新疏而作
也宗中諸老嘗謂古人有言何以息諍無辯姑置
之而不理也雖然後學之曹不能無疑今幸足菴
度公評而論之其理甚明使新疏重光後昆有託
豈曰小補遂輟己長仍率同志命工鏤板以廣其
傳。淳熈己亥仲冬姚江歸　雲菴（法義）題

<article id="n411">觀無量壽經義疏正觀記</article>

<talk>No. 411-A
 刻觀經義疏正觀記序</talk>
<pb n="195"/>
靈芝大智祖師當五百運興於趙宋博究諸家以律
為宗體法華圓意以弘揚四分令終南家法十倍明
晶厥功厥德為天下學者之所仰止所謂宋僧一狐
之腋非苟讚矣弘律之外以淨土業自行化他故十
六觀小阿彌陀並著義疏較之諸師非無同異蓋各
要逗機不得不然也其繼述者亦皆偉人而惟拙菴
度律師稱為特拔嘗翼正觀記於觀經疏聞持記於
彌陀疏聞持久傳此方而正觀尚未流行學者憾焉
天台山有德王院主大雲潤法師亦其門秀者也頃
於濃之長瀧寺經庫得此書本乃圖剞劂廣其流傳
於是徵序於余余雖鄙拙無文亦至喜此書久隱復
顯豈得固辭哉學者由記達疏因疏通經教以立行
事能稱理超聖凡於當念泯淨穢於一心則生前不
慚為鶖峰支屬死後無謬於蓮國往生矣是為序。
旹
寶永己丑六年仲春既望
東湖安養精舍後學比丘慧淑熏盥和南題

No. 411
<sarticle>靈芝觀經義疏正觀記卷上（并序）</sarticle>
四明龍山足菴沙門　戒度　述
十方諸佛同音偏讚於彌陀一切眾生秉志咸欣於
安養葢由法藏發四十八願海無與等倫釋迦演一
十六觀門最為玅行利鈍兼濟理事相修莫非九品
之正因俱會三乘之良伴翻傳綿歷述作繼興金璧
爭輝蘭菊各美文富義博誠讓於諸師事顯理彰無
偕於今疏以兩土之入道判一代之能詮純雜既分
源流不混至若黜訛從正去濫傳真試觀往古之談
又非同日而語但以夜光之寶實愧於闇投白雪之
歌難聞於俚耳率情欺罔信筆詆訶雖羣記之解紛
奈斯文之尚壅每思及此深疚于懷故即斐然敢稱
作者采昔人之聞見為後學之筌[(ㄇ@(企-止))/弟]不惑異端勉修
正觀頓了是心是佛共期上品上生太虗可窮此心
罔極。旹淳熈八年歲次辛丑夏安居日寓南湖之戒
壇序云
題號中初釋題目經題如下疏文自解或以能所通
別華梵諸門料簡可準作之茲並不繁義疏者義宜
也預取一經奧義旁引三藏聖教敷演厥旨適恊機
宜故也疏疎也疎決疑壅披文見意坦然明白故也
即以疏題兼目於序註以示之餘如常解撰號中西
湖隷錢唐郡城之西實天下之勝槩也寺居其中昔
錢氏園苑嘗生紫芝捨作佛祠故稱靈芝皇朝賜額
從本鴻臚故稱為寺釋乃出家之姓氏疏主錢唐人
俗姓唐字湛如號安忍子住世傳道盛績懿業備載
塔銘行狀春秋六十九僧臘五十一政和六年九月
一日入滅臨終面西端坐而逝建塔瘞全身于寺之
西北隅紹興辛酉諡號大智律師戒光之塔述即撰
也序引初科對穢顯淨中上四句舉兩土依正以彰
淨穢是下四句躡二方苦樂以勸忻厭潮下四句引
聖凡典誥以為證信初中上二句明穢下二句明淨
又並上句明依下句明正堪忍者梵語娑婆亦云索
訶悲華經云是諸眾生忍受三毒及煩惱故佛剎經
有二義初義同上次云菩薩成就忍辱若人加害悉
能含忍（觀今文意次義則疎）劫見煩惱眾生及命雜業所成故
云濁土異趣即三惡道故下經云此濁惡處（濁土也）地
獄餓鬼畜生盈滿多不善聚（異趣也）此即釋迦同居穢
土也安養者或云安樂養育諸眾生故又云安住祕
藏長養法身大本云畢得超純去往生安養國彼土
依正莊嚴悉是法藏願力所成故云淨[邱-丘+(看-目)]純一大乘
清淨良伴故云上善小本云諸上善人俱會一處此
即彌陀同居淨土也次勸忻厭中上二句勸厭棘林
胎獄指上濁土也三界依報土地所產莫非荊棘叢
林故曰棘林玅經云瓦礫荊棘坑坎堆阜六凡正報
<pb n="196"/>
具有四生今就人中多從胎臟兒在母胎備受眾苦
故曰胎獄寶積經云處胎不樂猶如牢獄奮發辭謝
也奮然發志永謝勞生（劉遺民云傲天宮以長辭）下二句勸忻寶
界金池指上淨[邱-丘+(看-目)]也彼國依報悉是百寶所成故曰
寶界如下經云寶樹寶地寶池等金池即指往生孕
質之處屬於正報經云有七寶池黃金為渠渠下皆
以雜色金剛以為底沙小本云池底純以金沙布地
故曰金池（或云水產金蓮曰金池者非）天台云胎獄之望華池棘
林之比瓊樹亦以兩土依正淨穢對論今疏法之潛
神者神即心神往生在定之心微密難見故名為潛
肇法師云潛神玄默與虗空合德是也（或云潛神目修觀者非）
舉念即登故云直往天台云正念直往生安養三引
證中上二句引經如來逗機說教譬如潮不過限故
曰潮音楞嚴云發海潮音偏告同會偏讚者十疑論
引隨願往生經云普廣菩薩問佛世尊何故偏讚西
方淨土專遣往生佛言眾生心多濁亂三昧難成欲
使專心一境專念一佛所以偏讚又云釋迦大師一
代說法處處聖教唯勸眾生專心偏念阿彌陀佛求
生西方乃至云其餘佛土雖一經兩經略勸往生不
如彌陀佛國處處叮嚀等孤山云羣經森列而偏讚
西方淨土其有旨哉琅函乃指盛經之器以召佛語
（或云佛語尊貴名琅函者非）下二句引傳往生者眾喻之如海棲
止也南山云建志要期高棲累外青史即目三代僧
傳乃淨土傳等同世史籍古無紙素殺青刻字束以
熟皮故曰青史二別歎中初科上二句通敘機教機
既不等教亦有殊誘引也掖謂扶掖西都賦云後宮
則有掖庭椒房註曰掖庭宮名在天子左右如肘掖
也今謂設教逗機如扶掖左右使無顛危之患也多
門楞嚴云歸元性無二方便有多門或下四句別列
四行初句即陀羅尼集皷音王經等又彌陀不思議
神力傳云龍樹願生淨土夢感異人授往生呪（云云）次
句即大悲經云若晝若夜專稱名號小本云一日七
日執持名號等三即般舟經九十日常令繫想彌陀
三十二相四即大本十日十夜奉持齋戒等各下二
句結示行法更多略舉上四復不備引指如眾典唯
下正歎今經初二句顯勝正觀即下經云作是觀者
名為正觀觀成理顯決定往生以因驗果故云畢趣
趣至也經云捨身他世生諸佛前得無生忍下二句
彰益初句滅惡益次句生善益除疑者經云必生彼
國心得無疑捨障者經云除八十億劫生死重罪流
通文中佛唱名云淨除業障生諸佛前等長生不死
者大本云可得極長生壽樂無窮極淨土傳云齊曇
鸞法師聞陶隱居得長生法千里求之陶以仙經十
卷授鸞鸞欣然自得以為神仙之術必然也後還洛
下遇菩提留支問曰佛道有得長生乎其能却老為
不死乎支笑曰長生不死乃吾佛之道也即以觀無
量壽經授之曰汝可修此則三界無復生六道無攸
往盈虗消長禍福成敗無得而朕其為壽也有劫石
焉有河沙焉河沙之數有極壽量之數無期此吾金
仙氏長生不死之術也廣敘傳持中初科初四句明
古今盛行次四句明早年獲遇歷觀即逆推也（易云歷觀
眾卦）逮及方當也受誦則但持文句樂聞則欲求講解
沗從等者如十二光懺所敘自下壇後因遭重病莫
知趣向方乃留心淨業等專玩不釋手也斯文即指
今經億劫無歸歎昔捨父逃逝也餘生有賴忻今域
心得處也指後殘齡故曰餘生即疏主云幾生負德
枉受沈淪今日投誠心蒙拯濟是也解釋敘古中上
二句明先德專門據下所敘不出天台慧遠善導並
有章疏行世專守己宗未為通贍故云各尚下二句
明後學失措渺同河漢故曰莫知攸所往詣也（易曰君子
有攸往先迷後得）明今敘興懷中初四句示博考去取秪緣
古今章疏為物情深委曲指諭博涉理教卒難通曉
是以今疏操觚染翰不尚繁詞直指經宗務存修進
<pb n="197"/>
興懷在此豈有他哉名理即指三藏聖教名言理趣
也古今乃召諸師章疏翻覆研究故曰叅詳比並格
量故曰酬校摭取採摘也（孟子題詞曰今諸解者往往摭取而說之）優長
言其精當芟除翦削也繁𤨏言其錯雜（書序云芟夷繁亂翦截浮
詞）此示述作文體從其簡要故有芟除之語他不見
之以謂廢我天台時教劇意詆排良可笑也（委如扶新論辯）
述下四句明謙己益物立言演義並循舊跡故云述
而不作侮慢也前脩選云吾法夫前脩兮非世俗之
所服注云前脩謂前代脩習道德之人今疏意在由
疏通經由經修觀觀成理顯決志往生故曰統之有
宗（語出周易）在理既當足可依承故曰貽於來學庶望貽
賜也（書序云庶幾有補於將來）示文體中初句明教異古繁𤨏故
云簡易（語出揚子）次句明行直指觀門非數他寶故曰修
治月下四句遣執或云指舟譬能詮教月岸譬所詮
理今恐初喻以指喻疏以月喻經由疏曉經譬因指
見月也次喻以舟喻觀行以岸喻往生由觀行而獲
往生譬因舟而到岸也如此則見二喻不重圓覺經
云修多羅教如標月指了知所標畢竟非月金剛經
云知我說法如筏喻者法尚應捨何況非法（云云）彰述
意中初四句遵承二聖曲被未來者韋提大權發起
淨土不專自己俯為末世經云若佛滅後諸眾生等
濁惡不善五苦所逼云何當見阿彌陀佛極樂世界
又云未來眾生當云何觀無量壽佛及二菩薩等今
疏曲被未來之眾猶若韋提[虔-文+ㄆ]請故云不負仰承遺
囑者如來始降幽宮說法聽眾不多累囑阿難意在
耆山再說經云阿難汝當受持廣為多眾宣說佛語
又云汝持佛語為未來世一切大眾欲脫苦者說是
觀地法等今疏仰承遺囑之意不異慶喜重宣故云
敢忘敢不敢也聊下二句正述本懷上乘即指今經
非偏小故邁往也云耳乃結上之詞。
本文標章中初句標舉將欲也下四句大分二科以明
總別若但釋別文則大義不彰若唯談總義則迷於起
盡若一混而說則彼此無歸故須預取經中所蘊大義
於別文前列門總示則一經旨趣皎如指掌然後別文
節句次第消釋還與總義血脈潛通總別相收始終一
貫義家之門故曰義門不入其門莫窺美富也於此聊
申數問以決世疑問自古弘演各有司存靈芝專攻
律部那得撰疏通經豈非尸祝越罇爼而代庖人耶
答觀子之問無乃蓬心曲見乎且三藏聖教天下共
之何分彼此所以西來梵僧此土高德或稱三藏或
號三學豈是單輪翼者哉天台專弘經經論非不談
戒律如止觀具緣持戒清淨梵網戒疏是也南山獨
權戒律非不通經論奉詔翻譯作三經序講楞伽經
撰法華義苑是也雖傳持各有所主而學解不可專
門至如古之劉虬李長者今之荊公張天覺彼乃儒
士尚解佛書安有釋子不可通經問南山云自宗猶
困於未聞況餘經論何由道盡祖師嚴戒安得固違
答乘虗接響其來久矣今為明之斯文乃出南山戒
疏大妄戒中蓋由戒本說上人法古師於此廣引經
論禪定法相參糅律宗持犯之要後進討論動經他
日殊不知律中說經號隨律之經經中說律名隨經
之律止可略解名相不應展演紊亂宗途是故吾祖
垂茲明訓奚甞不許兼通經論豈不聞吾祖作義苑
講楞伽乎問此經行世自古解釋乃有多家天台章
疏大盛東南人皆寶之甚於金玉況是靈岳親承大
蘇妙悟獲旋總持樂說無壅今若別出新疏則應天
台有所未了耶答斯乃各言其志也凡德人垂世立
言行事無非讚揚佛化誘物為先豈如市井爭奪取
勝於一時哉古今共業一經而各申釋者多矣且如
天台法華文句已行於世至於唐朝慈恩法師復出
義疏秪今觀經天台之後慧遠善導澄觀繼而有作
又如孤山霅川同宗天台之學各製彌陀疏鈔良由
教旨幽深情解差別智度大海唯佛窮底清辯尚謂
<pb n="198"/>
彌勒未是徧知欲待龍華道後方復問津即其事也
今之所述或機宜不等或知見有殊與物結緣助佛
揚化在理或當何必求人問天台凡釋一經必有規
矩存焉先以五時八教揀判次用五義三分解釋山
家宗途時教為要新疏安得不遵直爾申經耶答固
以天台時教見責何太專隅疏主甞云自古及今諸
宗彌闡或破或立或抑或揚乃述作之通規討論之
常事西天諸論大小相攻或空有爭馳或性相勍敵
異執支離迨今不絕此方傳教華嚴賢首天台慈恩
章疏競行互相斥奪亦猶儒家魯史春秋學開五傳
國風雅誦分為四詩孟氏辭闢於楊墨子雲無取於
老莊鄭玄王肅師資形矛盾之談劉向劉歆父子有
異同之論至如宗門自達磨西來衣鉢相傳迨于五
祖而下則南北分宗五家派別豈可執為是非而興
諍訟（彼文）秪如天台之前南三北七各立門庭天台之
後分宗列派弘闡更多豈可抑令捨汝所學從我之
學乎又復天台化行六十餘州未審此外稟誰教耶
大抵諸家建立莫不逗機為先是一非諸未為通論
問天台聖師位居五品達諸法相冥契佛心凡所釋
經懸河瀉辯任運自與修多羅合新疏安敢輒加斥
奪矯異常情後學無知非經反聖自此而興誰之過
歟答請觀新疏未嘗一語指斥天台至於教觀理事
綱領之談凡十餘處專以天台而為憑準自餘毛目
或取或捨各有所據非出胷襟盡採諸師之長以成
一家之見其間所有剏出新義葢由佛意多含教通
餘論所以龍樹釋經存於眾解者是也幸取長其理
無取長其情問新疏既無時教判經但約四門總別
申釋為出臆論為有宗承答學不師安義不中難故
南山所撰戒業二疏首列四門非不判教如戒疏攝
教門中備引諸師建立或約三輪或約化行或約制
聽或約化制乃至云經論廣演其量極多如涅槃說
半滿兩字用收大小如餘經論三藏攝文或分大小
各立四藏大乘論中但立兩藏菩薩聲聞攝教斯盡
等新疏規矩祖述南山何敢擅立淺見寡聞輒生謗
議未知其可也問新疏讚述本宗之外留心淨土專
解斯經其意何在答如向已明更以二意表而出之
一者葢為本宗律部專明持犯雖則南山深契開顯
以立圓宗廣談性相唯識三觀但恐後學不得意者
執著名相無處域心特闡淨土一門以為終歸之處
故曰生弘毗尼死歸安養能事畢矣二者淨土一法
大異常途但作願求皆得超往奈何諸師道在邇而
求諸遠事在易而求諸難所撰章疏申通解釋必混
一代時教不分純雜之殊各尚宗風迭相廢立文義
該博旨趣幽深自非積學洞微窮幽盡理卒難趣入
而況無常迅速生死無期急欲造修遲疑罔措所以
興懷述作務存簡易不尚支離辨明兩土入道直指
往生捷徑庶令末世利鈍兩根展卷臨文坦然明白
可舉而行不待廣尋經論徧歷教門可謂千載之難
一朝忽易勉諸同道宜留意焉。
義門標列中吾佛降靈隨機設教須求本意故有初
也教意雖明大小純雜罔知適從故有二也大小既
判不曉所詮行無以立故有三也法相淆混若非甄
別人惑多岐故有四也四科文旨次第相須一部大
綱無越於此預宜通練臨文不迷。
通明教興敘佛意中初句標俗以三十年為代今則
通指一化也大下正示大覺即指釋迦梵語佛陀此
翻覺者究竟圓滿故名為大世出世間無以過上故
獨稱尊從本垂跡者肇法師云非本無以垂跡非跡
無以顯本本跡雖殊不思議一本跡之義遠近不同
遠則直取釋迦最初一番成道名之為本故妙經云
我實成佛已來無量無邊百千萬億那由他劫譬如
五百千萬億那由他阿僧祇三千大千世界假使有
人抹為微塵過於東方爾許國土乃下一塵一塵一
<pb n="199"/>
劫我成佛已來復過於此等中間則指大通為本近
以今日寂場為本斯乃跡中之本若望久本還屬於
跡諸文或以法身為本應身為跡今既不論長遠壽
量且指寂場舍那為本釋迦為跡本跡之名非一處
得天台廣辯不可具陳為下先明本意為欲與下令
其即能救之心開示與下悟入乃能度之法佛之知
見即所為之事眾生乃所度之機然玅經中開示悟
入古今申釋不同古以開示屬應悟入屬機天台破
云今不用此解經明四句皆云為令眾生語意悉主
前機非關化主等遂引法華論文為據仍加助釋文
廣不錄但今文意必須兩分何者文中既云為欲開
示眾生則知能開能示主在於佛令其悟入方屬於
機文相顯然無勞固執若爾不但違於天台亦與經
意相反耶答天台正釋經文經中先云眾生次云開
示是故四句並須就機今疏不爾先云開示次云眾
生但借彼文略明化意則與天台正釋不同至經曰
下方且引證以顯上文乃是立義用意既別非相反
也開即開發示即指示屬於應也悟謂悟解入謂證
入屬於機也（正因雖則兩分不通來難輔觀雖順天台不曉今意）於下二正明
起應乘時利見文出周易乾卦二五兩爻皆云利見
大人彼明國君出潛登極必合時心萬物宜覩今借
彼語以明如來機興緣熟湯仰欲見所以降世而善
誘之大有為者始從成道終至涅槃張設教網撈摝
羣機皆令作佛故云大也（語出孟子）經下三引文誠證諸
有所作通指一代化法證上大有為也常下證上出
世本意佛意無他故曰常為一事即佛之知見也種
智為知佛眼為見眾生本具迷而不覺來至法華直
指凡心即是佛心肉眼頓同佛眼出世本懷於茲始
暢二彰法體初中初三句躡上教興出生示滅舉其
初後以攝中間一代聲教通目三藏如來在世金口
親宣聲為教體故曰聲教教跡雖多半滿攝盡涅槃
經云半字是不了義教滿字是了義教（云云）莫下承前
佛意正明法體究盡化源故云皆使諸有總目三界
凡庸通召薄地自悟己心者本有心性靈明寂滅常
住不變由妄想故不自覺知今欲返本藉教起修性
顯情亡不從外得故云自悟華嚴經云知一切法即
自心性成就慧身不由他悟楞嚴經云狂心自歇歇
即菩提勝淨明心不從人得我心既爾生佛亦然所
以文中具明三法自悟己心心法也十方如來佛法
也法界含靈眾生法也故華嚴云如心佛亦爾如佛
眾生然心佛及眾生是三無差別體下復約三德釋
出此心初二句明體量如太虗空了無罣礙般若德
也具下四句明體德一切諸法無不具足解脫德也
清下二句明體性本來離染無有方所法身德也是
三即一是一即三非縱非橫不竝不別天然本具不
假修成釋上己心也十下總明包徧現前一心雖具
三德恐認諸法敻居心外故撮楞嚴經意而復示之
一漚片雲喻彼諸法大海太清喻自己心二引文示
中初科初引本經是心者即指行人念佛之心依教
修行從因感果始於此心故云是心作佛雖假修成
佛非外得故云是心是佛正徧知十號之一橫廣豎
深喻之如海究竟果德因心本具故云從心想生當
下結顯亦即三德菩提般若也涅槃解脫也清淨法
身也語出楞嚴彼云一切眾生從無始來不能得成
無上菩提皆由不知二種根本一者無始生死根本
則汝今者與諸眾生用攀緣心為自性者二者無始
菩提涅槃元清淨體則汝今者識精元明能生諸緣
緣所遺者三非定三三即是一復轉釋云即是大乘
一實境界全即自心故云非他法也次引占察中具
云占察善惡報應經文有二卷此引下卷從初至計
我所皆本經文彼文甚廣末後二句疏家足成初明
真心不變上科雖點三德即是一實且約義說今復
引文彰灼顯示亦欲生下從真起妄以為設教之張
<pb n="200"/>
本故有此科之來也初句標起究竟不二名一遠離
虗妄名實諸佛眾生安住其中故名境界次句指歸
自心證成前義前科既會三德歸乎一實此科復以
一實離為三德以顯三一圓融不即不離則彰法體
不可思議從下點示三德本自無生今則無滅是故
不生不滅即法身德大智光明離諸惑染是故自性
清淨即般若德隨緣赴感無處不周是故圓滿十方
即解脫德性具三德離而不分故云究竟一相但下
次明妄念隨緣眾生心體既靜且明名為法性一迷
此心全體暗動翻作無明體既全轉用亦歒翻三德
既隱三道乃彰初三句惑道也妄下三句業道也沒
下二句苦道也起信云不達一法界故心不相應忽
然念起名為無明既無智明所以癡暗熏習者起信
云如世間衣服實無於香若人以香而熏習故則有
香氣此亦如是真如淨法實無於染但以無明而熏
習故則有染相無明染法實無淨業但以真如而熏
習故則有淨用當知熏習通於染淨迷則無明熏於
真如全起染用悟則真如熏於無明全起淨用今此
且約迷染以說言因緣者妄念為因妄境為緣起信
云依因者不覺義故依緣者妄作境界義故言妄現
者即占察云當知心外相者如夢所見種種境界唯
心想作實無外事一切境界悉亦如是皆依無明識
夢所見妄想作故良以妄心妄境因緣和合造諸妄
業受諸妄報三道更資聯環莫解故云沒溺生死等
楞嚴云一切眾生從無始來生死相續皆由不知常
住真心性淨明體用諸妄想此想不真故受輪轉又
云由諸眾生遺此本明雖終日行而不覺知枉入諸
趣已上總明出世本意諸記迷文昧義不欲指斥學
者對之自見臧否二明說教中初科文有三段初總
明經下引證或下別示先覺者孟子云伊尹曰予天
民之先覺者也將以斯道覺斯民也非予覺之而誰
也今借彼語其意則別（云云）此心即上一實境界三德
玅心是知如來法身地上觀見眾生迷而不覺起大
悲心驚入火宅而度脫之故曰憫諸未悟慈悲方便
度生之權巧也演說諸經度生之法門也諸經通漫
故以華嚴鹿苑頓漸顯之如來始於寂場為高山機
說圓滿教不從漸來直說於頓故云頓示一類小機
於頓無益故不動寂場而游鹿苑說生滅法而逗會
之故云漸誘頓漸雖殊莫非隨他意語究佛本懷為
令入實暗用楞嚴扶成此義故云歸源等引證中初
文小智小法則局在漸證上多門也次文種種須該
頓漸證上無二也在昔佛乘祕而不談取法華意故
作此說別示中疏主內鑑如來說法赴機有異故將
一代聖教區分兩土入道不同預作下文判教張本
並如後釋茲不兩煩結歸中上科雖分兩別皆是如
來化他權巧究其所歸莫不為令眾生作佛文中初
明依教開解自心即向法體諸法雖多不出十界依正
因果同居一心一心既悟法法全心心法一如故云洞
達然下次明修因證果初句發大心次句修大行下二
句成大果兼上洞達即開大解前三屬因後一屬果
因果同時二心不別以下三明果後起用初四句不
著二邊唯住中道生死該於分段變易破煩惱惑出
生死苦功由智慧涅槃通乎有餘無餘教化眾生亡
己益物功由慈悲歷下正示大用所謂眾生界盡眾
生業盡眾生煩惱盡我此願王無有窮盡也引證中
所引二經但欲證上示生唱滅無盡之義爾初華嚴
文自行則無化他則有故法華云我今非實滅度而
便唱言我當滅度所以者何薄德之人若見如來常
在不滅便起憍恣厭怠之心不生難遭之想恭敬之
心是故如來方便說耳然楞伽二句似難分異今恐
初句約過去說未曾聞有入涅槃佛次句約現在論
亦無有佛欲入涅槃經文回互諒不徒然三結示中
是謂二字通指一代教興本意大事因緣者經中上
<pb n="201"/>
有一字天台釋云一則一實相也大則其性廣博諸
佛出世之儀式故名為事眾生有感佛之機為因佛
即承機而應為緣是為出世之本意佛佛道同故云
皆爾究竟指歸故云在此。
別示今經中初科文有二節初明機興請法大下次
明赴機演教初中初句標起韋下正示弩牙曰機有
可發之義以喻韋提乘時致請故云機發闍王作逆
情無畏憚故曰公為當知悉是大權示跡俯觀末世
一類眾生淨土緣種宜密在懷不能發起特與擊揚
人到于今咸受其賜兩段文意具如後釋別列十段
中竝先立義次引經證觀此十意次第排布亦匪偶
然前三即三障也眾生無始三道流轉今求出離必
先對治欲破三障必修二嚴諸佛菩薩歷劫修行無
越福慧所以第四即福德緣因也第五即智慧了因
也由無智故隨邪背正今欲歸正翻邪非智不可二
嚴既備三學宜遵是故第六離染清淨戒學也七令
心在定定學也八念佛三昧慧學也前八屬因後二
屬果第九現身見佛觀成理顯也第十疾得成佛因
圓果滿也結略中上二句明以凡度聖次二句明用
意搜經末二句正結顯經意。
大科第二攝教分齊標分中三科之義次第相生從
寬至狹欲顯淨土之教是純非雜是大非小是頓非
漸是了義非不了義也。
隨釋中明二土純雜標分大略有二者問疏主區分
兩土教法純雜有異前古未聞達士無不適從小智
尚生輕誚為有典據為出臆裁試請申通永祛疑惑
答造疏通經立言判教苟無正量安敢師心非獨無
功反貽伊戚但義蘊羣編名出今疏無文有義智者
用之今為委陳庶幾一悟故天台十疑論明自力他
力自力者此土修道卒未得成他力者若信彌陀大
悲願力攝取不捨即得往生復引十住婆沙論難易
二道云難行道者在此五濁惡世無量佛所求菩提
道是為甚難（云云）易行道者謂信佛語修念佛三昧佛
力攝持即得往生（云云）準知自行難行道非此土入道
教耶他力易行道非淨土入道教耶又如善導玄義
專雜二修以分兩土進道不同瑛師修證儀中乃有
此方破惑證真求生西方淨土之說疏主深得佛意
仰則先賢故茲高判獨拔古今可使四海咸規萬載
不易也次別釋此土教中二先敘立教不純經下次
明判釋有異初中先明機別初句以處召人即指羣
迷也惑業是因根性屬果果即苦報三道具焉能生
為根不改曰性隨其惑業迭論重輕故有差別在下
次明教雜上二句通明下二句別示南山云機分小
大之別道殊半滿之科是也判釋中初正明互不同
者天下盛行莫如天台賢首天台則立四教所謂藏
通別圓賢首則立五教所謂愚法小乘教大乘始教
大乘終教大乘頓教一乘圓教迭廢立者清涼疏中
具出始從一教至于五教總二十餘家輔觀備引茲
不繁文下二句指略淨土教中初立義故下引證雖
下釋疑初中初句總標對前五濁故云淨土次句目
教對前大小偏圓故曰純一又次句召機對前根性
差別故曰良伴眾下二句明品位有殊莫下推因果
不別發無上心因也不退菩提果也引證中論即天
親所造既云二乘不生可證上文清淨良伴餘如後
辨結示中是知二字躡上二科總顯純雜則下別示
淨土機教既純更無餘論故曰不勞（餘如扶新）。
二大小漸頓中初科初句標起天下引釋天台總判
一代教法先豎論五時次橫辨八教凡釋一經必立
五重玄義教相一章最居其末大乘約教判也方等
約時判也四教並談四機普被故名方等文中第列
三義初約大小彼宗通別圓三俱稱大乘唯藏教名
小言秪云者白蓮記云秪猶直也斯言甚當不必他
云次約二藏本出伽論智論亦然三約漸頓然此三
<pb n="202"/>
義從寬至狹大乘既通三教尚兼二乘故須次義也
菩薩猶通偏漸復須後義也則知此經乃是大乘菩
薩頓教如是甄別方為盡理（餘如扶新）再引遠疏獨證頓
義韋下引當機證文見台疏（或約開顯強生問答甚乖教意）結成中
文有三段初正結專據二師故曰準知不獨此經故
曰一代簡非漸頓故曰圓頓不雜偏小故無餘途慈
下引證文出決疑行願門括即搜括也貝書即指小
乘經部無一字者以顯絕分尚不說有豈復勸生彼
文但說無土恐疑有佛復助釋云不說彌陀如古德
云小乘無他佛之說大教有剎海之談是下結勸下
佛種者如常不輕十六王子結緣之徒是也。
三簡了不了總分中初句標慈下釋撮略決疑中文
初以大小對簡二獨就大簡言大乘者梵語摩訶衍
此翻大乘通含三教復有了不了者彼云今明大乘
復有三種一者大乘通教此教門雖通大類狎二乘
菩薩雖復化他化畢終歸斷淨土深理非彼所知
非了義也二者大乘別教此乃詮旨隔歷因果不融
淨土則理外修成萬法乃不由心具雖廣游佛剎然
往生玅旨斯亦未了三者佛乘圓教理事圓融因果
頓足佛法之玅過此已往不知所云（已上彼文今論淨土
唯取最後圓頓佛乘簡之極也經下彼自引證可見
別示初科約義中初明身土非他如下明往生非外
了謂照了達謂體達淨土即同居依報也彌陀即應
身正報也極樂依正同居一心心性徧周法界無外
若一毫法從心外生不名了義又復心即是土性即
是佛所以文中皆曰非他是則心性佛土畢竟平等
無二無別也回神與下法華等四句皆是決疑中文
既了身土無非心性雖越億剎不離己心雖孕蓮沼
不離剎那己心剎那俱指當念也引證中文為三段
初引四經即下結示秪下複疎所以特引四經者前
二證上彌陀即性後二證上淨土即心本經略如前
示佛既心作心是則與法華開佛知見其義無別故
云即是等仍又躡前簡判益顯今經了中之了也楞
嚴中上二句屬因下二句明果即心憶念顯佛非外
現前當來者即同象觀云於現身中得念佛三昧（現前
也）佛觀云捨身他世得無生忍（當來也）當坐道場生諸
佛家是故註云成佛不久法華稱玅者在昔諸經權
實未會悉屬於麤唯至法華點權即實始得玅名華
嚴言極者若通指華嚴部教未為圓極清涼疏云一
極唱高二乘絕聽是也今別約部中圓意與法華同
特舉玅部極談以彰淨土非偏小也結示中上引四
經雙證故雙結云淨穢身土等也複疎中恐謂身土
既即我心心淨土淨何須外求破此執情故云秪由
等體之與性其義不別即前法體一實境界也虗融
言其體量包徧言其體德量則無處不周德乃無法
不具言包徧者楞嚴云如意默容十方三世一切世
間出世間法唯聖與凡無不包容又云心精徧圓含
裹十方等斯皆包徧之義當以意求文無以文害意
或見疏主讚文性本包容及今包徧之語輒生輕議
未之思爾既達此理於無往來不礙往來向無取舍
不妨取舍往來即性性無所移取舍全心心常宛爾
故慈雲云當知淨土百寶莊嚴九品因果並在眾生
介爾心中理性具足方得今日往生事用隨願自然
是則旁羅十方不離當念往來法界正協唯心免信
常流執此非彼偉哉斯言若也凝然不動便為無生
玅理與彼偏空斷見相去幾何輔正墮此悲夫（委如扶新）
輔觀有辭明適越無非宋國之語以喻舍此取彼正
因亦有舊適他[邱-丘+(看-目)]後忽憶想如在目前之喻斯皆情
想測度安稱唯心是法非思量分別之所能解唯忘
情離念者始可與議也斥偏執敘非中初四句總標
淺識膚受故云末學點靈與下二心字即妄念也自
下四句出計指下二句顯過彌陀外物對上佛即我
心極樂他[邱-丘+(看-目)]對上心淨土淨引斥中文見天竺集初
<pb n="203"/>
敘外執對之可見釋下決破自分二段初正決外執
二世下因斥邪空初中初句總斷將下牒計若下正
決言心徧者全體名徧非徧而徧也言塵徧者塵無
自性攬真而成真性既徧塵亦隨徧古德云色何以
徧色即心故慈雲云一念既然一塵亦爾一一心中
一切塵一一塵中一切心一一心塵復互周重重無
盡如帝網是也若了心塵互徧何愁十萬之遙咫步
之間尚涉程途豈在心外猶成二法彌須得意不可
封文斥邪空中但學虗言全無正見鼠唧鳥空即斯
人也豈下初明損自謗法謗心即苦因殃墜萬劫即
苦果妄下次明損他結告中上二句荷德下二句勸
依（師承引孔子曰藥酒苦於口而利於病忠言逆於耳而利於行）。
辯經宗標示中以主釋宗乃有三義一者獨尊義天
無二日國無二王故二者統攝義如網之綱如裘之
領故三者歸趣義星必拱北水必朝東故今經之主
備茲三義講者臨文詳而說之問天台釋經必出經
體今何但立宗耶答向明法體一實境界非體而何
問一實境界乃是通明一代法體未審今經的指何
法為體答有通有別通則一經始末二八玅境悉是
法藏比丘無作願力所成皆為今經正體別如象觀
是心作佛是心是佛疏主會同法華開佛知見出體
愈明問天台取體必以修性離合揀辨無遺今何通
漫答前約純雜大小漸頓了不了義次第甄明非不
親的何更致疑問既立體宗還可立用得否答可在
文非不明白今為顯立其名應云一實境界為體觀
佛三昧為宗除疑捨障為用若爾復與天台所立為
同為異答同中有異異中有同請細考之無使相濫
次科引釋考定中大有二節初引天台次引二師今
經定宗古今諍論況文旨深隱卒難取解不免細釋
勿誚繁詞天台中自分為三初引文此下二句判定
觀下二句釋意判定中據彼現文心觀之言是故判
為單就能觀也釋意中應先徵起云天台既立能觀
必具所觀如何單云心觀耶乃釋出云據理能觀必
具所觀境觀相當定不可闕所以秪云心觀為宗者
且就能觀一邊為言故云觀佛依正得非心觀乎如
下疏引十疑論云凡求生者希心起想緣阿彌陀佛
及彼七寶莊嚴疏即結云今經觀佛斯為明據用彼
照此天台非不立所觀則知心觀為宗且就能觀言
之明矣請考上下判定之語天台則云單就為言二
師則云通就而立深有其致以意逆之當自得之二
師中亦分為三初引文二家建立既同是故合示言
宗趣各異者正因備引遠疏出諸經宗今據玄義云
維摩經以不思議解脫為宗大品以空慧為宗此例
非一今此觀無量壽佛經以觀佛三昧為宗亦以念
佛三昧為宗此下二判定據彼現文所立觀即能觀
佛即所觀是故判云通就能所也觀雖下三釋意亦
先徵起云經中具列依正莊嚴總十六境何故獨云
觀佛而下釋出正顯經宗即下引經證上主義念即
是觀會同宗名但下今疏標簡如首題者應云此經
以觀無量壽佛為宗方盡善美問今疏連引三家立
宗而無去取未審以何而為正說答俱正說也但據
台疏現文秪云心觀為宗未見所觀尚恐通漫故引
二師而成顯之雖則二師能所雙立猶有相濫故復
簡之欲使三宗義歸一揆用成今家正義所以文中
略無一言與奪意在此也自非疏主具擇法眼焉能
如是精細甄別（他謂不取天台輙生詞訟委如扶新）顯勝中以由今經
觀佛為主故引彼經特彰功勝具云佛說觀佛三昧
海經晉朝佛陀䟦陀譯十卷成文引經三段初段即
滅惡生善阿難對告人也觀佛三昧標指行法也觀
即能觀佛即所觀境觀泯合惑破理顯乃名三昧梵
語三摩提訛略名為三昧此翻正心行處是心無始
常曲不端入正行處心則端直如蛇行常曲入筒則
直大論云一切禪定心皆名三摩地初明滅惡不出
<pb n="204"/>
三道犯罪破戒業道也失道即墮惡趣苦道也餘四
並煩惱道也諸佛下次明生善諸佛即人楞嚴即法
人法皆從此三昧出如金剛般若云諸佛及阿耨菩
提皆從此經出是也梵語首楞嚴此翻健相（云云）又下
次段舉況初標行以下彰益現感說法來成佛因何
下正況一毛尚爾具足可知又云下第三段前但總
論滅惡此復細陳罪相初敘過若下次顯德尋文可
見結示中初二句總標功德難思者良由諸佛三身
圓證三德圓顯安住祕藏端拱寂光攝念諦觀心冥
真境佛從心現感應道交滅業破障秪在剎那此理
深妙故曰難思良下別示初二句觀法身佛破煩惱
障虗實相對也假下二句觀報身佛破黑業障愚智
相對也藉下二句觀應身佛破生死障悲苦相對也
是下二句總結破障顯德斯為第一故喻前陣初門
以顯觀佛是究竟法也（餘如扶新）復引楞嚴成上結示之
意不假方便非漸修也自得心開即頓悟也攝心觀
佛喻染香人入佛境界如有香氣三昧成就故曰香
光莊嚴如後即辯觀法中。
二辯事理示名體中所以須明事理者理即平等性
體事乃差別境界全理是事全事是理理事相即一
法二名斯乃千聖之本源萬化之歸趣諸佛常依二
諦說法良在於此欲顯彌陀身土雖是同居不離寂
光雖是應身不離遮那理事無偏任智修習利皆理
觀鈍唯事想下文欲示境觀是故於此預明初句總
標次二句約名乍異理本絕言假名而召故曰強也
事相差別舉一全收故曰總也又次二句據體會同
其下舉喻釋出波字喻上事異水黑喻上理同若下
斥世抗分是下二句結示彰過顯圓融中初依天台
先引文是下結顯彼論先疑曰諸法無生平等寂滅
今乃舍此取彼與理乖違故此釋之初明忘筌則通
識見超拔故稱智者熾然猛烈之貌求生淨土不滯
空也生體叵得不著有也二邊俱泯中道全彰故曰
真無生也愚下次明守株則塞膠固封執故稱愚者
隨言生解任物牽行事等夜遊罔分南北生作生解
著常見也無作無解著斷見也而下隨病發藥不下
躡過指斥非理曰橫斷常二見矛盾相攻其悞非淺
故曰幾許結顯中承上論文釋成前義達事即理等
者即論文云非謂因緣生外別有不生不滅亦非不
求生淨土喚作無生（云云）亦如慈雲云真解空者即於
因緣法中了生無生性滅無滅性非謂斷無為不生
滅是也事理混融思議叵及故稱妙也次準南山中
所以須此科者葢由上引論文愚智兩別愚者故非
所取智者唯局利根今經觀法利鈍兼資若唯達理
鈍根莫及復準南山事理二懺須分兩根欲顯今經
通被利鈍故也問鈍之與愚何以分異答須知鈍根
若望愚者俱得稱利但不若利根直達法性附事而
修故名為鈍非如愚人瞢無所曉也初引文事鈔云
理據利智觀彼罪性由妄覆心鈍根未達專令修事
業疏云理懺者要識心本是大乘理其體清淨妙用
虗通廓達無礙等事懺者如世常行或依塔廟或造
佛經禮誦諸業皆緣事起等餘下正示初揀他經局
被今下明今經通攝又利下約業成俱生但下據入
位分異（有難唯心不合屬理備如扶新）斥互判初敘中初二句總標
一下別列初說即四明妙宗鈔彼云以法界心觀法
界境生於法界依正色心故十六境豈不一一皆是
圓妙三諦三觀（云云）次說即桐江修證儀彼文問曰般
舟觀佛與今何殊答彼是先觀事境後修理觀此經
直觀事境而取往生等後說即孤山刊正記彼亦問
曰佛身觀云是法界身入心想中豈非理觀耶答此
一雖理餘皆是事從多以判俱事觀也今下隨後指
破夫下重斥第三利則俱理鈍則俱事豈可一人修
觀而分兩途乎出經意中初據所觀不偏得下約能
觀自異若或局定前境無乃被機不周專事則上根
<pb n="205"/>
不忻專理則下根難造任智淺深無可不可斯乃今
疏妙談也（餘如扶新）引古中據唐皎然撰塔銘云師劉氏
之子漢楚王交三十一代孫事靈隱謀禪師聞其指
訓如涼風入懷醒然清悟初傳律于會稽大師曇一
乾元中有詔天下大德七人長講戒律師預選焉頃
年淨土一門不愆于念甞謂人曰昔聞西方之行餘
如疏引初引昔迷有相即事也此下明後悟蓬心蓬
即艸名其心拳曲（莊子云今夫子亦有蓬心）達觀即理性虗通也
何下彼自徵釋言意色香皆是事之微末尚與理等
豈有觀想正念而非理乎細下今疏評量上二句與
以由今經十六種境皆名為觀故云深會但下二句
奪得於上根失於中下釋疑妨問修法中初敘問前
但通明理事今欲的明修觀方法故須問決答釋中
二意先分心境能下次明相即初中初句總標一下
別示能觀中現前簡非過未識心唯局第六心王想
念即指行心也引經正取初句次句兼帶而來所觀
可見欲令行者識別心境能所不濫故爾兩分及乎
用觀能所一如心境融即故曰相冥也問疏中雖分
能所歷然未審正修觀時作何方便依何儀式若何
用心答當如日觀所示必須靜室面西端坐送想彼
方依正因果以心取境以境繫心觀之不已心與境
冥然後能所兩忘三昧成就閉目開目了了分明應
與修多羅合片有乖違悉名邪觀問修此觀者為畢
世長修為要期有限答如地觀說唯除食時恒憶此
事理無間斷然隨根性利鈍如何但取三昧成就以
為要也問文示所觀指十六境為從初至後次第別
觀為十六境一道總觀別觀則前後起滅未稱圓融
總觀則諸境交參若為用觀答據論觀法本為一機
而設必須從微至著原始要終先依後正境境歷然
闕一不可但恐初心不能善觀故論次第觀道稍開
彌加增進一道而觀更無前後此心尚具一切諸法
況十六境乎問利根達事即理十六種境無非妙觀
鈍根但依事相安得稱為十六觀耶答今經通被利
鈍兩根豈可偏乎向準南山理事二懺皆可修之利
根莫非理觀鈍根皆歸事想當知事想即是事觀如
經論中明事六度即其例也次科起心乖理立難中
葢由前問理觀而以起心取境為答正屬於事故復
徵之答中初立理次引證心即能觀境即所觀因緣
生者中觀論云因緣所生法我說即是空北山錄云
萬象之生不自有體待彼眾緣生既待緣象本無矣
根於空矣譬諸水月緣會則見孰謂之空形虗無在
孰謂之有是也言無性者自他共離四性俱亡故體
非生滅者指上緣生之體本無實性無性之性有何
生滅若達此理終日起心未嘗動念終日取境未嘗
著相論中初句標起於下釋出初五句總示此下六
句別示非下二句破執並在文可見次今準中則顯
上科所立識心為能觀依正為所觀非出臆斷葢有
所承以下複示緣生心境一無混濫能下融即能觀
心即心法也所觀佛即佛法也心佛一如能所不二
故引華嚴顯無差別問極樂依正是本法藏願力所
成如小本云不可思議功德莊嚴一一皆是真實妙
境那謂緣生虗幻耶答當知法藏因地所修莫非達
緣生法顯無生理在彼已成無非真實今之行者剏
心修觀若離緣生無用心處故須託彼依正而為境
本熏發心性三昧未成心性未顯盡屬緣生也問前
後諸境可是緣生佛已離陰安住祕藏何得亦是緣
生所攝答秪由行者心想未絕外境未忘見有他佛
敻在心外故屬緣生過在於我何關佛乎三勸修正
勸中初句召當機次二句囑開解然下勸立行不下
示妙理不妨心境者指上緣生法也體自無生者非
離緣生別有無生須了心境一一緣生當體空寂方
稱妙觀是則終日加功終日無作非使然者釋上自
之一字也例通中初科是知者通躡上文理事科意
<pb n="206"/>
向之所辨且就淨業於緣生中達無生理今則貫通
一代諸大乘經所詮行法莫不皆然初立義次引文
初中先泛舉世出世法遠指他境也出處語默近取
諸身也自遠至近無不該收莫下一句總示非下類
通引文中初法華文觀即能觀之智一切法即所觀
之境徧該十界依正因果故云一切由觀故空一法
叵得如實相者不異故如不虗故實一切諸法以實
為相故名實相不顛倒者離八倒故次段諸法同前
皆字經作空字空無所有者內體本空故無有常住
者外相如幻故起即生也無生無滅即實相故自普
賢觀下五文莫不皆指緣生諸法即無生理所以趣
舉此七文者皆有一切之言攝法盡故又復七文或
即諸法或離諸法大乘法體即處常離離處常即非
即非離而即而離微妙難思豈容情想若乃聞即作
即解聞離作離解斯是斷常二計何關大教之正見
乎（餘如扶新）次勸信中初指廣若下斥非淨下引示聖下
結勸如是等文指上即理之教離事談理其猶棄氷
求水非偏即邪何足議道偏即小乘偏空邪即外道
邪見淨名經中寶積請問菩薩修淨土行佛為廣說
末後乃云菩薩取於佛國皆為饒益諸眾生故即接
今文續云菩薩成就眾生故願取佛國取佛國者非
於空也文中上三句顯得若下二句彰失造立宮室
喻修萬行以空喻理以地喻事空地兩全則宮室可
立事理兼運則萬行乃成若執理廢事如依空無地
其可得乎諸佛下復引大論轉證不壞假名即俗諦
證上依地也而說實相即真諦證上依空也結勸可
見（諸記差誤對之可知）。
三辯觀法初通括中上來雖明修觀而諸經論觀行
不同今此收束一代大乘以為五例次第揀辯一無
混濫欲使行者投心有託不枉時功矣文中初總標
一下別示初例即前法華經文次例止觀即天台所
說凡有四本一曰圓頓止觀二曰漸次止觀三曰不
定止觀四曰小止觀復有南嶽止觀還源藏師所撰
法界杜順所立淨心南山所作第三例經即淨名佛
問維摩汝以何等見如來乎答言如自觀身實相觀
佛亦然前際不來後際不去等仁王般若佛問波斯
匿王亦同此說不淨觀即五停心中多貪眾生修不
淨觀種子依處當體外相究竟五種不淨大論各有
偈文（云云）白骨觀如㭊玄引俱舍論云假想思惟於眉
間等一點破壞似針鋒許漸漸爛墮徹至於骨如是
至於半頭一頭眉膊胸背及於一身漸至一房一縣
一州一國皆是白骨等此為對治貪心亦屬不淨觀
收四麤色心經即般若心經五蘊者經云色即是空
空即是色受想行識亦復如是蘊以積聚為義亦名
五陰五眾也十二入者經云無眼耳鼻舌身意無色
聲香味觸法六根六境互相涉入故名為入亦名十
二處也十八界者經云無眼界乃至無意識界於前
根境更加六識故成十八也界以限分為義取境生
識不相濫故然此三科皆破我執實無主宰所以廣
略不同者一類有情迷於心所不迷色心佛應彼根
為說五蘊三蘊是心所一蘊是色一蘊是心又有一
類迷於色法不迷心及心所佛乃為說十二入五根
五境及法一半是色餘法一半是心所一意是心復
有一類迷於色心不迷心所佛則為說十八界十界
半是色七界是心半法界是心所（云云）數息觀者葢為
眾生心多散亂因此流蕩佛令數息可以除遣息即
出入息風也梵云阿那此云遣來即入息也梵云阿
波那此云遣去即出息也作此觀時有六種相一數
二隨三止四觀五轉六淨如六妙門并法界次第（云云）
五觀勝境即見次科上之五例通收一代觀法未是
的論修相或見新疏揀判分明似懷妬忌故於平地
激起風波惑亂羣聽乃問初例為觀一法為觀諸法
為一諸並觀為觀諸為一等今諭之曰文中明云總
<pb n="207"/>
觀諸法那問一諸等耶諸法之言不出十界依正因
果同居一心全心是法全法是心心法無二畢竟平
等智解既明正用觀時一念心空法法皆空安有一
諸諸一差別之相況今五例且據行人宜樂投心發
足而說乍分五別及論觀成歷法無所不通秪如觀
心何嘗離色至於觀色未始離心如大論云一切諸
法中但有名與色更無有一法出於名色者故天台
云至論諸法本原清淨絕名離相尚非是一何曾有
二等（云云）當知法相差別並是赴機有異不得其旨而
興執諍徒戲論耳（餘如扶新）別簡中初分五別上科雖簡
今經局在第五以由勝境尚且通濫復須精別初通
列諸經上下別分功用又下復簡二方尋文可領對
簡觀心總標中初通標兩土入道不同今下別校兩
土用觀有異言略為者示不盡故（修證儀中出十五種須者看之）別
列中初正列六義頓同水火一一如後臨文自見略
下結示兩殊問答中初問由前經宗必須觀佛恐未
了者不許觀心故須問決答中初文顯正但下指非
達境則與求陰則奪向云達彼彌陀即我自性非他
佛也若此妙達佛非心外終日觀心無非觀佛終日
觀佛即是觀心心佛一如有何不可本陰點靈並指
現前赤肉團心也他經通收此土入道之教唯觀自
心盡為所簡（餘如扶新）次問三法難易本出天台妙玄佛
法太高唯極果故生法太廣徧十界故觀心為要至
近易故世多此見通云或謂今下躡文立難答中初
約被機正答上二句總收心佛若下別示所主彼下
出彼文意非下次約觀佛反質觀佛三昧非局今經
如前勝境五例是也作此申通兩無妨礙三問躡上
三法以為問端華嚴既曰三無差別今若棄心觀佛
反成差別答中初正答古下引證正答中上句約理
縱與次句據事還奪荊溪云理體無差差約事用是
也將下正示別相既修彼土觀法觀佛方乃相當若
或一例觀心則混此方入道北轅適楚斯之謂乎引
證中又二先引古德即輔行文由觀心故佛從心現
故云自心三昧佛也從因感果即指彌陀已成之佛
彼文續云具含二義共為一境為順理故從初義釋
三昧既成隨心即見見是心性名心作佛等諸下分
配二佛據下準文斷定（餘如扶新）次引論文向來立宗已
曾點示今覿斯文永祛羣惑希心起想即緣生心也
緣佛依正即緣生境也不唯證今觀佛有據亦見天
台所立經宗且就能觀為言非無所觀信不虗矣四
問世多倚傍增長邪心撥棄修行毀廢經像故須問
釋以顯教源初引經今下結難答中初四句法喻雙
顯並上句法下句喻皎月清響喻佛應也幽谷百川
喻機感也佛之聲色皆即法身法身無相有感斯彰
水清月來本無實體谷虗響答豈有定聲然下示愚
人固執無正不邪如經所斥達下明智士虗通無邪
不正是今所觀故引華嚴聖量為據不即不離妙在
其中上二句蕩一切法第一義空也下二句立一切
法不思議假也即蕩即立遮照同時亦如金剛經云
凡所有相皆是虗妄若見諸相非相即見如來頗符
此意覿下二句結勸大門。
第四料簡異同明佛身中初科通明佛身初句標佛
下三句通示多種今下準用四身言多種者佛本無
身無壽無量寂如虗空應物現形隨機赴感故諸經
論所說不同如華嚴中十身舍那即其事也必欲備
陳略難窮盡故準戒疏以明四身則一切身攝無不
足但今疏所引與彼少殊彼云佛身四種一謂法身
二謂真應三謂法報應毗盧徧耀正法為身舍那行
滿報果為身釋迦應跡赴感為身金光攝論名法應
化若更四身者應身受純陀供化身受大眾供（彼文）隨
緣下疏主助釋法身者師軌法性還以法性為身此
非色質心智亦非陰界入所攝毗盧具云毗盧遮那
此翻徧一切處以此法身等虗空界無所不在故名
<pb n="208"/>
徧遠離三惑二死昏暗故名耀不墮偏邪故名正可
軌可則故名法此身該乎修性大小不同（云云）報身者
梵云盧舍那此翻淨滿惑累究盡故淨種智圓極故
滿從因至果修行所感法華云壽命無數劫久修業
所得以如如智照如如境境智冥合強指此智名為
報身稱實感報故名報果此身須分自他受用不同
自則上冥法性他則下應羣機又他受用亦名尊特
亦名勝應（云云）應身者應同萬物即感赴義梵云釋迦
此翻能儒亦曰能仁對前勝應此即劣應化身者戒
疏云受大眾供者涅槃經云世尊自受純陀之供於
自身上一一毛孔化無量佛各有無量諸比丘僧悉
皆示現受其供養今疏復以隨緣不定釋之垂形異
類無而欻有故名為化然戒疏中一謂法身單舉其
體二謂真應真即法身應即攝報三謂法報應開應
出報四謂法報應化於應復開化也並由經論赴機
異說不可揩定佛佛道同故云皆具今疏特用戒疏
四身者葢由本經具四身故義不徒然文見次科別
顯中初科初句標起經下引示法界身即法報者以
法身屬理理徧法界報身屬智智冥於理亦徧法界
函葢相稱無有闕減此即自受用報與法身理等故
法界身雙收法報也指六十萬億為應身者彼雖同
居本願力故依正莊嚴超諸佛剎所以佛身亦復最
勝此即彼土常身凡夫人天皆悉得見他宗廣有議
論非此所明化身可見辯開合中初科上三句通示
法報義定置而不論諸文應化出沒有異故獨辯之
當下別明良由彌陀是法界身隨緣赴感靡不周徧
即一而四即四而一豈容思議哉寶王論云法身如
月之體報身如月之光應身如月之影萬水之內皆
有月焉言一則萬水之月常差言多則虗空之月無
二伊字三點摩醯三目可以喻之若下復約本跡一
多互融華下引證初句證垂跡次句證歸本也引示
中初遠疏但云真應者法報冥合俱名為真體同法
界故無有盡應隨物機故有兩量引受記經既有補
處驗必終極且據人天莫數故名無量據下準經判
定是知六十萬億之身屬應無疑次引論文有漏凡
夫者未破見思故隨分見者任其智力有明昧故上
生即見色相具足下生七日心不明了等麤相即八
萬四千相好之身也菩薩始自初心分破無明分顯
法性位有淺深見亦明昧細相即十蓮華藏微塵相
海他受用身也示不定正明中故知者躡上遠疏論
文以為言焉上二句約法如下舉喻喻中初二句通
舉器下別配初四句喻身水澄下四句喻壽水器喻
機月影喻佛全闕展縮喻報應之身也存亡去來喻
長短之壽也以下二句總結對文可見引證中涅槃
文出三十四卷佛將涅槃四眾雲集純陀後至奉獻
供養遂生哀慕佛乃誡云汝不應等一下佛自釋出
其意世出世法皆如夢幻如來為化眾生方便示現
入般涅槃亦如夢幻無有實事故云無染著也引華
嚴中總有六偈初二偈明佛身無著後四偈明壽量
無窮初中初偈約法說法身藏者法身之體具足萬
行福智功德多所含容喻之如藏普入世間者從真
起應所謂佛身充滿於法界也不為生死涅槃二邊
所縛故云雖在無著也次約喻顯上二句正立喻清
水喻法身影象喻起應下二句舉法帖合可見明壽
量中前二偈舉喻後二偈合法喻中初偈明幻事幻
師喻法身現事喻報應二身次偈明幻量非量無量
即法身壽也示量無量即報應身壽也合中初偈合
幻事寂定心即法身理體合上工幻師也諸善根即
報應之因一切佛即報應之果合上種種事也次偈
合幻量平等法界本來無有量與無量皆是眾生妄
想執著見量無量若知是幻離幻即覺於量無量悉
無所著故云了達結示中諸佛如來不思議境言語
道斷心行處滅故云尚非等也。
<pb n="209"/>
二明佛土正明敘意總標中初通舉三經以彰無盡
是下總標二種欲顯有歸良以諸經明土極有差別
攝別歸總二種收盡然後派總出別復分四土委如
次科天台淨名疏中亦絕總別以論故彼疏云一總
明佛國者國有事理事即應身之域理則極智所照
之境隨機應物說有事理非本無以垂跡故有應形
應土非跡無以顯本同歸法身真國也二別明佛國
者諸佛利物差別之相無量無邊今略為四等（云云）今
疏雅合信匪偶然（餘如扶新具辨）別釋初科引所出中言法
性者十界所軌名之為法常樂我淨不遷不變名之
為性天真自具不假修成從本以來安住其中故名
為土初引圓覺欲顯生佛不二故次普賢觀欲彰法
體周徧故遮那能依之身也寂光所依之土也又常
寂光雖所依土即是三德常法身德也寂解脫德也
光般若德也是則離身無土離土無身身土混融一
法二義常下結名秪一平等法性玅理在能依則為
身在所依則為土皆是強立故曰實非此唯妙覺極
果所證境界經云爾時如來游於無量甚深法性故
云佛住處也示體相中上二句示體指前法性非是
他法全即自心以為其體此心包徧無處不周故云
舉足道場淨名云諸有所作舉足下足當知皆從道
場中來非下四句示相一三兩句舉體雙非二四兩
句約相雙亦雖然性體本非淨穢眾生在迷計有淨
穢今欲起修必須舍穢取淨舍穢究盡取淨窮源則
與非淨非穢畢竟不別取舍既爾去來亦然準上說
之慈下引古證成初句即上不妨淨穢也次句即上
非淨非穢也卷懷猶言會歸也剎那即下一念也雖
有十方淨穢之殊卷而懷之無出一念第三句即上
不礙往來第四句即上無去無來三際即三世華嚴
云一念普觀無量劫無去無來亦無住如是了知三
世事超諸方便成十力是也一念既該三際則知終
日往來不踰自心眾下示性平等生迷不失者以本
有故如演若多失頭狂走忽然狂歇頭非外得縱未
歇狂亦何遺失日用不知者以本迷故即用此理起
惑造業終日由之終日不覺（書云百姓日用而不知聖人之道鮮矣）佛
證無得者亦本有故乘權起用者大悲益物故顯居
中初句斷定法性土是究竟本覺果人是究竟始覺
始本一合無復分張仁下引證唯佛一人且從修說
此土指上法性也二應化土中初敘意應下列示以
法性土唯佛所居所謂法身真國乃據理體而說隨
機應物現下三土即從理體而起事用事用非一喻
如微塵約機收土不出有三初實報土應菩薩中即
是華藏世界純諸菩薩所居以觀實相發真無漏破
無明顯法性故所感土名為實報依正互融色心交
徹亦名無障礙土賢即住行向聖即十地也應二乘
中雖破見思證方便道未為究竟故名方便土未斷
無明亦名有餘土見思既盡而生界外不受胞胎分
段之質名法性身故引智論雙證身土法華云我於
餘國作佛更有異名是人雖生滅度之想入於涅槃
而於彼土求佛智慧得聞是經即今方便土也同居
見次科別示中初句總標一下別列釋下明二佛互
現然下約正報簡異言互現者大論三十六云當知
釋迦文佛更有清淨國土如何彌陀佛國阿彌陀佛
亦有不嚴淨國如釋迦文佛國又三十八云此間惡
故釋迦壽應短餘處好故佛壽應長涅槃二十二云
西方去此三十二恒河沙有無勝國所有莊嚴如安
樂世界我於彼土出現於世又皷音王經云阿彌陀
佛婆羅門種其國號曰清泰聖王所居其城縱廣十
千由旬父名月上母名殊勝玅顏乃至魔王名曰無
勝亦有惡逆弟子名為調達等簡異可見結顯中上
二句明赴機不同法下約能所收束葢由上科總分
二種次於應化別示三土乃是從本出末今此復以
二種用收諸土乃是攝末歸本又復特引楞嚴以彰
<pb n="210"/>
法性應化有所典據初引經大下次正示初二句分
配二種應下二句迭論相依能下二句結顯大覺是
所是本虗空是能是末又虗空為所為本應化為能
為末在義易明故云可見點示中初三句立定彌陀
即應身簡非法報同居簡非三土淨土簡非穢土又
下復簡身土同名今下的取昔因以驗今果如斯決
擇纖毫不濫仍引光臺用彰今意。

<other>靈芝觀經義疏正觀記卷上</other>

<sarticle>靈芝觀經義疏正觀記卷中</sarticle>
四明龍山足菴沙門　戒度　述
第二揀濫通敘中初句標起諸下通敘多種葢由淨
土之名徧出諸經則與彌陀淨土一混故當揀辨且
下別舉謬傳初四句斥世妄引此下指其所出以下
示彼經意二委引聖教修成土中初維摩經彼佛國
品寶積長者請問菩薩修淨土行佛乃為說十七種
行今舉初後二種略却中間故云乃至經文稍廣試
檢閱之良以菩薩欲成佛果必於因地發行取土以
清淨心修清淨業故至果上感清淨土斯乃心淨土
淨之正說也如今安養彌陀因中發無相願修無作
行證無得果所感身土無非實相清淨境界所謂是
本法藏比丘願力所成豈與學空言無實行妄計心
淨者同日而語哉光明即讚歎品信相昔為金龍尊
王常發此願法華五百弟子受記品富樓那發跡顯
本之文淨名佛道品文並可解此下總結上引四經
皆是菩薩修淨土因則與果中勝用不同也現起中
初引維摩亦佛國品彼經前明取土之法舍利弗因
爾懷疑以謂心淨土淨世尊為菩薩時心豈不淨何
故國土穢惡如是佛即告言譬如盲者不覩日月非
日月咎我土本淨而汝不見於是螺髻（螺髻即尸棄大梵此翻頂
髻）乃有此語自在天即欲界第六天梵王雖作此說
欲令身子親見佛即按地現起如寶莊嚴佛土（即同方西
居土也）爾時大眾而皆自見坐寶蓮華佛告舍利弗汝
且觀是佛土嚴淨舍利弗言本所不見本所不聞佛
言我土常淨若此為欲化斯下劣人故示現不淨土
耳復舉諸天共食為譬疏中略引故云乃至次涅槃
經文見第一卷末壽量品引今經中上下二文尋經
可見此下通點諸經故云皆是並為赴機暫時令見
驗非常定故云現起所下引文通證語出楞嚴彼云
身含十方無盡虗空於一毫端現寶王剎坐微塵裏
轉大法輪法性土中二經已如前引仁王則據究竟
修顯以說圓覺乃約平等性德為言修性雖殊理體
不別此下結顯會同果報土中壽量品偈葢由此土
全是報智功德所成四相不遷三災不壞故云劫盡
不毀等結略例通中上四句對簡諸下四句例通問
彌陀極樂豈非修成與前所簡何以異耶答前據菩
薩因地起行為言極樂雖是修成乃屬究竟果中勝
用又復一切佛土莫匪修成今此所簡祗恐名濫意
欲的指因為法藏果號彌陀修成之土逈與諸經修
成土別其實在此不在彼也。
辨廢立中標分五科並是修行之要古今建立不同
故須辨示不可籠通明福觀引古中初引經正文古
下次引昔分判次引斥中初牒彼引古疏文今下牒
彼引經會異韋下牒彼以前驗後觀下牒彼分釋二
名但今所牒與彼少異今試引之玄義云思惟者即
是觀前方便思想彼國依正二報總別相也地觀文
云如此想者名為粗見極樂國地即合思惟言正受
者想心都息緣慮並亡三昧相應名為正受即地觀
云若得三昧見彼國地了了分明即合正受諸師將
思惟合三福正受合十六觀今謂不然何者如華嚴
經說思惟正受者但是三昧之異名與此地觀文同
（上皆彼文）然華嚴異名人以檢文不獲尚或遲疑今謂不
<pb n="211"/>
可就經求其異名之文但據彼經明三昧處而作思
惟說者即是異名如輔觀記引華嚴十行品云功德
林菩薩入思惟三昧等合論三十七卷云所以名善
思惟三昧者離沈掉定異名也乃至云善思惟三昧
者是觀察義審定其法善須觀察正念思惟又第五
卷引經云爾時功德林菩薩承佛神力入菩薩善思
惟三昧已乃至入定觀法出定方說引生正解名善
思惟玄義得此經論文意況地觀中其義顯然準知
思惟即是三昧異名也（餘如扶新）顯相成中葢由上科思
惟正受並屬三昧則使三福無可配對恐謂徒施故
於此科明須福意初正明三下喻顯安下反質不事
下三句次第對經三福故下復宗眾善即指三福通
收萬行單輪隻翼者北山云隻輪騁衢奇翰戾天偕
何得也。
辨定散引昔中玄義問曰何名定善答從日觀下至
十三觀來名定善三福九品名散善是也今斥中初
約義通斥況下引經別斥止下躡前結斥涅槃經明
末世弘通凡用聖教當以四法勘驗邪正依法不依
人即其一也至下示略指廣。
三示地位中初科舉古斥非疏但撮引據玄義云諸
師解者言上上品是四地至七地菩薩到彼得無生
忍上中品是初地至四地菩薩到彼一小劫得無生
忍上下品種性以上至初地菩薩到彼三小劫始入
初地皆是大乘聖人也中上品是三果人到彼得阿
羅漢中中品是內凡人到彼得須陀洹中下品是世
善凡夫到彼一小劫得羅漢果皆是小乘聖人也下
輩三品是大乘始學凡夫隨過輕重分為三品今謂
不然初地至七地始華嚴說即是法性身非變易生
身曾無分段之苦常居報土常聞報佛說法更憂何
事乃藉韋提求生安養諸師所說豈非錯也上下品
言種性至初地者此皆不退菩薩不為生死所染常
為十方諸佛守護自能八相成道亦復何藉求生淨
土言中品上生是三果等者此人三途永絕四趣不
生不招來報何必求請往生諸佛大慈偏念極苦勸
生淨土如人溺水急須救之岸上之人何用濟為故
知諸師所判錯也下三品人無有佛法世俗二種善
根唯知作惡若不遇善友定入三途命欲終時獄火
俱現由遇知識勸令往生皆是彌陀願力也今此觀
經總是佛去世後五濁凡夫但遇緣有異致令九品
差別上品是遇大凡夫中品是遇小凡夫下品是遇
惡凡夫何得言是大乘始學等人也若作此見自悞
悞他為害至甚彼下二句指彼廣破（此但略知判位蹊逕不必備謄
諸說）明今取舍中諸師得彼而失此玄義得此而失彼
據經專明此土求生並是凡夫則玄義得之多矣引
文總標中玄義云問世尊定為凡夫不為聖人有何
聖教來證答眾生垢重智慧淺近聖意弘深豈容自
輒今者一一悉取佛說以為明證有十句等正列十
段兼下總示如文可見結斷中初詳文取要則下準
經承用。
四解魔說初敘疑中上三句牒彼疑情斯下推其所
由上二句自損喜下二句損他為下二句明今須辨
今破明四魔中初標列四種上下四句別分內外是
自心者一兼身心二唯屬心三唯屬身安下二句責
不疑己妙樂云魔字字書元無後人義作梵語魔羅
此翻為障能為修道作障礙故亦云殺者常行放逸
斷慧命故或言惡者多愛欲故南山業疏云梵本具
彰云魔阿羅此方略之但置上字後人加鬼濟緣記
云據字本體從手從石世謂鬼趣相傳加鬼篇韻有
之則非從古依唐譯之則云殺者能殺眾生法身慧
命故然此四魔大集經中出對治法斷集諦降煩惱
魔知苦諦降陰魔修道諦降天魔證滅諦降死魔等
又天台禪門中辨魔乃有三法一者了知見聞覺知
皆無所有不受不著亦不憂戚亦不分別若是魔者
<pb n="212"/>
彼即自滅二者反觀見聞覺知之心不見生處如是
觀時魔即散壞三者若作此觀不即去者但當正念
勿生憂懼正心不動知魔界如佛界如一如無二如
於魔無所舍於佛無所取佛法現前魔自退怯等別
示天魔中初明大權示化居欲天者六欲天頂別有
魔宮言大權者淨名云十方世界作魔王者多是住
不可思議解脫菩薩以方便力教化眾生而往試之
令其堅固等有力能動者正因引寶星經云舍利弗
目犍連聞馬勝說法道證初果遂領徒眾求佛出家
時魔王曰今二丈夫聰明多智若出家者空我境界
乃自化作馬勝說染幻法二人不信遇佛得道是知
功行未著魔亦難動凡下二明邪正由心經云若以
心分別一切法皆邪不以心分別一切法皆正是下
究本自心如下舉事喻顯引諸說別列中初文無為
子即楊傑字次公無為軍人以處為號文出本朝王
古直指淨土決疑集序上二句法說下二句喻顯次
文即修證儀云此土觀心以五陰為境境是生死幽
暗之法以十乘理觀研之能發九境魔事又楞嚴經
說皆由五陰故有魔現是以諸經論傳凡明修觀並
須辨出魔事恐悞行人落羣邪故此以彌陀為境境
是果人清淨功德永絕魔事是以淨土一門諸經論
傳不言有魔等三今立中見小彌陀經四嚴教主文
出或對彼云或者曰多見世人發願臨終待佛接引
若佛接引豈不是魔子謂世人發狂今疏但引對詞
又云普賢教人發願龍樹亦乃勸生歷代以來聖賢
著述豈俱令人發狂生魔宮耶汝作此說非魔是何
五中山陰越之地名慶文即慈慧法師也作正信淨
行二門見行于世疏主為序其略云比得山陰淨土
文二篇與天台所論理趣無乖足以警悟來蒙開決
羣惑等正引中敘問大略與或對同答中初科自力
則有初引文示楞嚴第九廣辨十種魔境皆約自心
入定精研陰本並由內發彼經結云如是十種禪那
境現皆是想陰用心交互故現斯事摩訶衍論即馬
鳴造通申一代大乘止觀論即天台說第八卷廣辨
魔事時魅亦即天魔所化狐媚行者恐出界故此等
下二推所自不出三義一自力功行未充有所畏故
二宿世曾習魔業以為種故三由觀慧研窮遂擊發
故故下一句結上三義儻下教修對治次明他力則
無初順釋中初正示他力先就法說如下二句次約
喻顯葢下列示諸力有十一種彌陀專以誓願光明
攝取眾生經論偏讚諸佛不如有下結示功用次科
反顯可知三結告中初準教不虗今下勸令生信六
資中即弘允法師蜀人也資中乃蜀之地名作疏十
卷解楞嚴經初引本經次引疏解初簡境觀各有所
主念佛則取境為要餘觀則見佛亦非況下別點餘
觀觀真如者占察經云習真如說者思惟心性無生
無滅不住見聞覺知永離一切分別之想由此論之
微有取著即落魔界又資中下通前結歎以由簡判
念佛餘觀兩種分明符合今疏故云精當如向廣引
佛祖典誥力示淨土無魔非不明白或者獨據皷音
王經片文隻義公言淨土有魔反責今疏寡於聞見
障淨土門礙往生路為害甚重學者誡之（委如扶新）。
五指濫傳初敘淨業元由中初逆推其始古晉即東
晉簡異五代石晉也廬山即今江州東林是也法師
諱慧遠晦居三十年影不出山迹不入俗雖博綜羣
經而以西方教迹特為樞要乃於巖下造淨土觀堂
與高僧名賢一百二十三人結為淨社鑿池栽蓮命
劉遺民撰文為記當時稱白蓮社自此相繼代不乏
人善導唐貞觀中行化京師不知何許人傳亦不載
姓氏手寫彌陀經數十萬卷散施受持每念佛一聲
則一道光明從其口出高宗旌其所居號光明寺懷
感從導授念佛三昧行化長安親製淨土決疑論七
卷慧日唐太宗朝本東萊人嘗往天竺尋訪曰何國
<pb n="213"/>
何方有樂無苦何法何行速得見佛梵僧皆讚淨土
遂專修淨業撰集三卷帝旌其德號慈愍三藏少康
因遊白馬寺見殿內文字放光得之乃善導西方化
導文由是大弘淨土教法康每念佛眾見佛從口出
連唱十聲則十佛若聯珠焉東晉之來修治者眾今
且趣舉故曰諸賢今朝禪則壽禪師頥禪師講則四
明孤山霅川等各有著述行世唯下別敘慈雲專弘
此道大振一時自下嗟世訛變苟下明今揀判正西
方名引濫傳中下引三文皆有西方之語故須決破
初周書異記說佛生時當周昭王二十四年甲寅春
四月八日王見祥瑞異常恐不利國因問太史及佛
示滅當穆王五十二年壬申二月十五日亦因王問
並以西方聖人為奏次符子諸記皆作列子釋之況
文出列子疏云符子未詳然彼書有說符一篇以明
萬事倚伏相推皆有符驗疑是因此得名彼文曰商
太宰見孔子曰丘聖者歟孔子曰聖則丘何敢然則
博學多識者也太宰曰三王聖者歟子曰三王善任
智勇者聖則丘不知曰五帝聖者歟子曰五帝善用
仁義者聖則丘弗知曰三皇聖者歟子曰三皇善任
因時者聖則丘弗知商太宰大駭曰然則孰者為聖
孔子動容有間曰西方之人有聖者焉不治而不亂
不言而自信不化而自行蕩蕩乎民無能名焉三文
中子姓王名通字仲淹隋末隱居唐太宗朝郡臣皆
師事焉著書十卷彼云或問佛子曰聖人也曰其教
何如曰西方之教也中國則泥（云云）以下革濫正名二
定淨土所在初科定此方中世人多以此土天竺為
西方承習之久今剏辨之故云試也不暇繁詞故云
略也欲識所在故約釋迦化境以定方隅始則從一
世界累至三千今此下通指南方以一世界必有四
洲閻浮即四洲之一居于須彌南邊山埵水中可居
曰洲此土下別指漢地河圖云崑崙東南地方五千
里號曰神洲亦稱赤縣葢多神聖所都又是陽明之
地故也斯乃通召震旦一國復在南洲之一角五天
下正示方向天竺亦名身毒亦名印度皆梵語之訛
西域記云印度月名良以其土聖賢繼軌如月臨照
彼有五印度境周九萬餘里三垂大海北背雪山北
廣南狹形如半月畫野分區七十餘國佛居中印非
邊鄙也以彼望此則神洲正在東南以此望彼則天
竺適當西方也明彌陀西方中初正明所在不但超
越大千而已復自大千之西過十萬億剎始是彌陀
之西方也次引文證成見十疑論即下準文結顯問
淨土人天並是有漏凡夫未破見思二惑那云出三
界耶答若據二惑全在未應言出三界且約彼土在
地居故非色界無愛欲故非欲界有形質故非無色
界也若爾見即見濁思即煩惱濁彌陀入滅觀音補
處即命濁等那得彼土非五濁耶答然彼不無勝玅
五塵及諸正使但以常遇勝緣進修道品惑雖未破
更不增長對此五濁則彼名為五清也故天台云無
量壽國雖無四趣而有人天生彼國者未必悉是得
道之人乃至亦有具染惑等明淨土障中初明他障
略標中言世傳者入耳出口無稽典故不辨是非無
正見故佛言不信毒氣深故略下指後所列正引中
初不知分量慧布唐傳云陳朝廣陵人姓郝氏家本
軍將少懷遠操性度虗梗年十五因有戎役願領兵
五千清平賊宼年十六悟世無常二十一從師剃染
深窮玄玅問難精通時號得意布亦號思玄布陳主
諸王並從受戒敬之如佛未終之前大地震動七日
臨終手屈三指太史奏道人星滅矣文中初牒彼見
今下明今難破初約理難次引文證彼論問曰諸佛
菩薩以大悲為業祇應願生五濁救苦眾生何求淨
土自安其身專於自利障菩提道答若得忍菩薩實
當所責初心凡夫要須常不離佛忍力成就方堪三
界救苦眾生何以故濁惡世界煩惱境強自無忍力
<pb n="214"/>
焉能救他等然布師內證故不可測縱自堪能淺識
効之為害滋甚委如十疑論二不達事理中文有兩
段並六祖壇經初段中初牒彼計正因引彼文云迷
人念佛生彼悟人自淨其心所以佛言隨其心淨即
佛土淨又云念念見性常行平直便見彌陀何用更
願往生但心清淨即是自性西方等今下明今難又
二初約理事難然下二約位次難次段中初牒彼計
此下明今難亦二初指彼悞由經下引經決破文中
法雖高玅等語對破世人妄執或誣今疏謗讟法華
謬矣（餘如扶新）三不曉教法中諸記咸指宗鏡初牒彼計
謂華嚴法界一佛乘法彼專被上根淨土權設接誘
下根今下難破又二初約教難韋下次約機難四不
識自他中亦即宗鏡初牒彼計今下明今難破第明
三失即配三身佛語應身也佛力報身也佛體法身
也故總結云佛若無應則三身不備文皆顯然五不
別愚智與下第六傳是誌公對梁帝語初牒彼計今
下明今難初舉菩薩願生難又下二舉高僧同修難
汝下反愚為智難假下自得悞他難大無量壽經云
於此世界有六十七億菩薩往生彼國諸小菩薩不
可稱計我說十方菩薩生彼國者一劫不盡等普賢
勢至各如本經高僧生融乃什門弟子持遠即蓮社
之數南嶽天台備如淨土本傳十八賢僧十二人（慧遠
慧持慧永道生道昺曇詵曇順道敬僧叡曇恒覺明覺賢）儒六人（宗炳張野周續之張詮劉遺民
雷次宗）六不了執著妄傳指非中初牒彼計今下明今
難初約內心明昧難豈下次約外儀得失難慧懷卓
朗混塵涉俗而常閑情想紛飛疊足冥眸而自閙法
無定相遇緣即宗二顯正中初句標蓋下釋有三初
四句雙牒二執二遣下結成二空三何下順正結斥
初中我人等者無著論云我以計內人以計外眾生
以續前為義壽者以趣後為能若依大論釋十六知
見中云我者於陰界入計我我所若即若離人者於
陰界入中謂我行人行通善惡無非行者眾生者於
陰界入和合之中計有我生壽者者於陰界入中計
一期報若長若短則與無著所釋是同並以陰界入
法而為所執不住所修法者蓋由眾生執此四相佛
設方便示對治法執著是病不住是藥病去藥存藥
還成病故復遣之遣之又遣至於無遣病去則達人
空藥去則達法空二執指其所破二空指其所顯既
達空矣不礙修行故曰何嘗等也三反責中有二從
初至深著由順惡習故執非為是念下至著相由無
善種故將是作非末後二句結責我人與下愛纏生
死根本屬於惑道衒耀至妻孥並是業道隨業受報
苦道備矣孥音奴子也正意非著中初三句判定何
下一句徵起佛下二句略釋故下引證龍下結示智
論即龍樹所造般若蕩相尚令堅著至於香華少供
猶不棄舍安有念佛修行而可廢乎次示恒修中梵
語般若此翻智慧慧性本空故云空法六度即六波
羅蜜翻彼岸到故名度也前五屬事屬福如世珍寶
後一屬理屬智如世舟航珍寶失舟航則決定沈沒
事福非理智則徒自疲勞正助合行事理雙運斯乃
起修之正轍也文中初究立般若意真下勸達士進
修金下引聖量成證故下躡經論結顯講者臨文縱
辨說之七中初牒計世傳達磨臨終口訣今下正破
一者境有邪正不可雷同二者業熟強牽匪由人願
故下結斥八中初科引非即永嘉發願文也次科顯
正以理勸中良由未出娑婆寧無橫病壽夭惡相諸
境界耶若能正念求生淨土則前諸願復何患乎推
所由中初二句正指其由亦下因事勸誡徐陵陳朝
人也初引願文嘗發五願求智者證明云弟子思出
樊籠無由羽化既善根微薄憑願力莊嚴一願臨終
正念二願更不地獄三途三願即還人中不高不下
處託生四願童真出家如法奉戒五願不墮流俗之
僧彼下二句縱儒不責禪下就釋勸進初牒見嘗下
<pb n="215"/>
正勸此乃疏主愍物情切苦口叮嚀不意醍醐翻成
毒藥（委如扶新）二明自障斥自止中斯蓋宿無善根省己
絕分縱聞不信豈思修乎二退屈中不聞下品中生
毀犯眾戒諸惡莊嚴知識勸讚即往生故三無信中
不知大乘圓頓了義偏讚淨[邱-丘+(看-目)]為究竟故四自高中
聰明無智空腹高心向諸聖賢豈皆下士五邪空中
不達因果起斷滅見隨業受報安得歸空六奪陰中
初牒彼計今下明今破又二初約業定不移破二竊
下據緣會非奪破三假下明縱奪徒勞破並在文可
解結勸中初科又三初感佛大慈目下傷他不信良
下歎法攝機但丁推信成種引文勸中文出大彌陀
懺序文有三節初速破無明等滅化業也二戒體還
淨等滅制業也三臨終安快至得無生明感果也古
下二句結勸大科第三結略上二句結前下二句指
後明傳譯中初引錄明經本存亡僧下次引傳明譯
師事跡藏錄即唐智昇法師作傳即梁慧皎法師撰
道德為時所稱故曰時稱元嘉即宋文帝九年歲次
甲子鍾山即今建康地名也譯經圖紀中翻譯之人
各司其局證梵義證梵文讀梵本傳語證譯證義次
文潤色各有其人今言筆受但據梵文抄寫而已傳
云以此二經是轉障之祕術淨土之洪因故沈吟嗟
味流通宋國岷蜀通召四川江陵即荊南郡也示章
疏中初通示諸家而下正明今疏正因引遠法師傳
云姓李氏燉煌人天縱殊朗儀止冲和博涉經論偏
重大乘周武滅法力抗帝言大德咸稱護法菩薩大
有義疏等天台智者別傳云姓陳氏頴川人依思大
禪師傳授三種止觀教門豐富為時所宗因為晉王
授菩薩戒立法號云大王紆遵聖禁名曰總持王曰
師傳佛燈宜稱智者善導事跡略如前引（云云）。
大段第二別釋經文經題通釋指所出中即下流通
之文隨文略點委見次科釋□名中初總分能所極
下別分所觀故下結顯題目次名中初約因果釋名
不下約一諸釋疑三顯今引古二釋中初歎譯人會
宗次引古師建立初天台彼疏云所言觀無量壽佛
者佛是所觀勝境舉正報以收依報餘如疏引玅宗
釋云以十六境佛境最勝故云所觀勝境蓋十六觀
不出依正及以徒主若論依正佛是正報舉正收依
則攝日冰地樹等六觀也若分徒主佛是化主述主
包徒則攝觀音勢至三輩等九觀也此約下今疏判
定次遠疏彼先問曰此經非直觀佛亦觀剎土徒眾
何故偏名觀無量壽佛今引答文言偏舉者佛為一
經之主其餘不可兼標以佛名題主義方顯此據下
今疏判定詳定中初二句約義取後以下釋成後義
是下引經助顯問據後釋成既云觀佛須先國土豈
非舉正收依耶又云觀佛傍及徒眾豈非述主包徒
耶與前天台無別何故獨取後義他人不許試為明
之答若較主伴依正兩家無不包收但義分傍正天
台意謂經題語窄且從最勝故獨標佛其實齊觀故
云舉正收依述主包徒遠師意謂今經專以觀佛為
主自餘依正任運相從所以文云故偏舉之請考天
台便周之言遠疏偏舉之語通局坦然何勞苦諍若
爾下云以顯周徧與前便周何異思之二別釋總分
中上分通別下分能所或曰下之五字屬彼果人那
云行法等斯蓋不知十六種境盡是行人所觀行法
何獨疑於佛乎別題能說初科白蓮記云梵語禰舍
此翻為說傾出我口暢悅彼懷以教合機故稱佛說
能說隱別舉通世無疑故所觀通別兼舉恐相濫故
二中初明他經通餘人欲下次明此經局於佛三中
又二初以經律對簡則經通律局經雖云通非佛印
可則不名經然下就經獨簡初明淨土諸經必標佛
說彌陀疏云一表他方淨剎非二乘偏小境界故二
表我佛世尊大慈憫物故（云云）小聖簡前聖弟子餘凡
簡前諸仙等是下正簡二所說法能觀中初三句的
<pb n="216"/>
指觀體大小觀法者大則真如唯識小則㭊法體空
通指兩乘所修觀行也並指第六者經論皆然故云
並也如荊溪云創心修觀莫不以第六王數為發觀
之始縱使境觀圓融不二其如麤惑尚未先落故皆
仍屬第六王數是也言意識者正指心王之體凡論
體者有二不同一者當體體二者所依體今文意識
乃屬當體之體若論所依須指第八真識為體良由
一識體本真淨隨緣妄動積藏業種名為第八轉趣
諸根為第七流於心意為第六徧至五根為五識所
造成業第七攬歸第八含藏成熟來果是則八識祗
能含藏不自運造故屬所依但起必因八造須第六
今明修觀正論作用故指第六意識為體然諸文中
明心意識不同如婆沙問曰此三何別答或別不別
言不別者心即意識如火名𦦨亦名為熾亦名燒薪
祗是一心有三差別言有別者名即差別或云過去
名意未來名心現在名識或云在界名心在入名意
在陰名識或云雜色名心如六道由心繫屬名意如
五根屬意語想名識如分別屬識俱舍云集起名心
籌量名意了別名識其實一體乍分三名五陰下細
簡心數五陰之中一陰屬色四陰屬心於四心中簡
去識受想三唯取行心行通三性簡惡無記唯取善
性故云善行陰攝行前下委示所簡之意蓋由行以
遷流造作為義方能成業餘之三心體屬無記惡性
又與修觀相違並為所簡準下引經會名結歸意思
重顯觀體言意思者體用兼舉的取思之一字以合
經中想念思惟之語言意未必是思言思其必是意
也二所觀別號中有四段初翻名二即下引證三壽
下表法四即下結指文云二願即第十二十三亦即
小本中彼佛光明無量照十方國彼佛壽命無量無
邊等壽是宿報非福不感福即緣因總該萬行萬行
既圓於一切處得大自在名解脫德成應身佛光即
本明非智不發智即了因通收三智三智既顯於一
切處清淨無染名般若德成報身佛以此一德莊嚴
本有法身三身三德實無前後縱橫並別不可言言
不可識識也同居簡餘二土淨土復簡穢[邱-丘+(看-目)]攝生者
即下經云一一光明徧照十方念佛眾生攝取不舍
是也依土既屬同居教主顯非法報故引補處以彰
壽限斯即有量之無量非止彌陀諸佛皆爾疏主向
來廣辨身土壽量非不圓融今欲的指所說行法俾
夫行者域心有寄故指同居攝生教主以為觀境扶
新已辨今更略示凡論身土有事有理約理須即據
事恒分究而言之事理不二事外無理理外無事一
切大教莫不咸然雖三身圓證應則同於萬物物壽
長短應亦如之當知長短在機何關於佛妙宗鈔云
藏通補處彰佛有量別圓補處彰佛無量豈不聞乎
今經乃是圓頓了義三身一體安可抗分乃問今經
所談淨土生死耶法性耶情想未忘何足與議圓旨
哉二通號中初翻名次釋義此本南山戒疏而說覺
察與下覺悟俱目觀智也四住體是見思二惑見即
邊邪等見世第一後心用無漏觀斷此惑已見真諦
理得入初果故名見惑思即思惟初果以上重更思
惟無漏之智進斷三界貪嗔癡等故名思惑言四住
者見惑一座而斷無有前後合為一住思惑乃分三
界次第而斷離為三住兼下無明則為五住以有見
思住著三界不能出離故總名住世間之賊劫掠財
寶傷殘報命四住煩惱能害法身故以喻焉無明如
睡者不了一法界名曰無明求其最初了不可得如
人昏睡忽爾而起故以喻焉等覺後心用上上智能
斷此惑故云聖慧不存漸次故云一起真智圓照三
惑頓破三德頓顯故云如睡得悟也問初云覺察次
云覺悟何以分異答當知賊從外來但能覺察則不
為害睡從內發須自心明方能省悟內外兩分淺深
自異也問經論盛談三惑何故不言塵沙答塵沙障
<pb n="217"/>
事今文正論迷理故所不明又則塵沙之與無明但
離合爾離分枝末合乃同源今從合說義亦無爽大
則簡二乘之小妙則顯等覺之麤既大且妙唯極果
也且下結略指廣覺義稍多備諸經論亦見行宗通
題翻名中初翻名貫下釋義西土風俗以線貫華帶
於頃上嚴飾其身今以佛經能貫義理令不散失故
翻為線下釋義中貫穿即線義也攝持則經義也若
爾題中何故不名為線而言經者答蓋順此方儒典
如五經九經之類故亦名經也顯體中初通明教體
由下別示教詮故下結顯教功教體中霅川云古來
諸說有三不同一以聲為體二以名句文為體三以
聲名句文為體聲是實法名句文是假法以於聲上
屈曲建立故唯識云名詮自性句詮差別文即是字
為二所依今於前三後說為正何以明之經云此方
真教體清淨在音聞又云音聲雜語言但依名句味
故知假實不可偏取示所詮中四法相由闕一不可
下之三法非教不生是知教功最為第一斥毀中初
二句舉古遮濫末下六句指今妄輕縱下四句明執
成種況下二句顯離有功聖人立教達理為先而失
意者執著名相終日數寶於法不修所以先賢苦口
訶斥實為救弊如天台云隨逐積年看心稍久不知
研覈問心是以不染內法著於文字偷記註而奔走
負經論而浪行永嘉亦謂分別名相不知休入海算
沙徒自困斯皆斥於守筌執[(ㄇ@(企-止))/弟]之流庸鄙無知承虗
接響遂將教法貶如棄物便謂教外別傳不立文字
殊不知十方三世諸如來種從教出生文字語言全
是法身慧命故淨名云言說文字即是解脫無離文
字說解脫也是知教滅則理無以彰理晦則行無以
立行闕則果無以證斷佛種壞法身過在毀教此是
惡因永下二句示其苦果生生向邪見家生故云永
墜邪坑也世世出空無佛世故云長遭難地也執指
認筏故非佛意由不著空可為遠種北山云與其涉
斷寧與濫常常則有法可修斷則無善不棄棄則當
乎邪見修則漸乎真道矣密嚴經云寧起有見如須
彌不起空見如芥子末後二句躡前著相尚成緣種
況於文字了遠性空不離語言而見真理如是超拔
利可窮哉（正因約三界二死消者非）釋餘名中古疏即天台妙宗
釋云儒宗講解有茲二訓萬代軌則故訓法也百王
不易故訓常也佛經亦爾十界咸規三世不易復以
由義而釋由佛大聖金口宣吐自證之法故名為經
解經總判中初分三段天台云序者序起將有利益
正者正為當機辯道流通者流名下注通名無壅使
正法之水從今以注當聖教筌[(ㄇ@(企-止))/弟]不壅於來世雖分
三分上下貫通經曰初中後善即其義也三下推其
元由彌天即東晉道安法師也襄陽習鑿齒初訪安
云四海習鑿齒安對曰彌天釋道安自爾人以彌天
稱之初因秦王請僧講楞伽經講者但平讀其文都
無科節王曰朕聞佛旨幽微經文淵奧賓主起伏師
資問答必有次序如適所講略無科判何耶眾皆無
語時安在襄陽聞之歎曰凡在吾門同受斯恥遂將
佛經文無豐約例分三分安雖此判人尚疑之後親
光菩薩所造佛地論至此果有其言一教起因緣分
二聖教所說分三依教奉行分則與彌天宛若符合
或下點示不定分文科判本自人情未必楷定西天
此土諸師章疏建立不同委如他解。
初序分分示中初正分二序亦下釋通餘名使無疑
者大論問曰何以不直說般若而說住王舍城答說
時方人令生信故方即是處人即是眾略標三種餘
三亦然假緣起者文見發起序中餘名通別前後名
義可解結集方安者大論云佛將涅槃阿難問佛四
事其間一問經首當安何語答云如是我聞等三世
諸佛經初並然故後結集依教奉安。
牒釋證信總分中科分六段隨義略點委見次科別
<pb n="218"/>
釋中通名成就者由假彼六緣成此一經故。
初信中如是二字指下一經所說之法也稱理者須
約大乘實相妙理方稱今經所詮故名為如離非者
中道之體超出空有二邊之非故名為是。
二聞中真諦本無名字俗諦不妨假立大論云佛弟
子雖知無我隨俗法說我非實我也又云凡夫三種
我（見慢名字）學人二種（思惑未盡猶有慢我）無學一種（但有名字）阿難結
集之時已證無學但名字爾聞者根境識三和合成
聞闕一不可大論云耳根不壞（根也）聲在可聞處（境也）作
心欲聞即聞也（心即識也）。
三時中初汎舉一代即下引今例顯初中初約說時
不定有無量者四十餘年時不一故又下明方土不
同西竺諸國一年之中或立三時四時六時又復每
日或立十二時十八時三十須中等（如蘭盆記）一席未終
者如華嚴經七處九會阿含十二年般若二十二年
等豈是一座而說故引今經為例顯非同座通標一
時逈離眾過也。
四主中初翻名自下對簡凡夫都不覺二乘雖覺不
能覺他菩薩覺他未能究竟自覺覺他覺行圓滿唯
在於佛獨得大名斯乃究竟始覺與究竟本覺一合
故也即下結指今經之教主也。
五處中初通標二名游化是國土依止是寺舍婆沙
論云令遠人聞簡他國故令近人知簡別寺故梵下
別釋二處初釋國土古王剏置者大論云摩伽陀國
王夫人生子一頭兩面四臂人謂不祥王遂裂其身
首棄之曠野有羅剎女鬼名闍羅還合其身以乳養
之後大成人力能併國王有天下取諸國王萬八千
人置此五山以大力勢治閻浮提因此立名王舍城
也又先所住城城中失火一燒一作如是至七國人
疲役集諸智人宜應易處即求覓地見此五山周匝
如城即作宮殿王於中住故名王舍又昔國王名曰
婆藪厭世學仙妄云天祀中應殺生噉肉身陷地獄
其子廣車次復為王自念我父生入地獄今欲出家
復畏地獄欲治天下復恐有罪當何處身作是念時
空中語言汝行若見難值希有之處當作舍住王出
畋獵見一鹿走疾如風王遂逐之至此山中周匝峻
固其地平正生艸細軟好華徧地茂林華果溫泉浴
池皆悉清淨天雨天香奏天伎樂乾闥婆等適見王
來各自還去見此靈奇於臾起舍故名王舍城也次
釋寺中文有三義初義論云是山於五山中最高大
多林泉諸聖仙靈依之而住次義即取山形後義應
法師云此鳥有靈知人欲死羣翔塚間待送至林飛
下食噉以能懸知故號靈鷲然如來本住寂光為欲
利益諸眾生故遂住王城也。
六眾中初總分若據菩薩上求下化志願超拔內心
雖勝外相無定故居其次聲聞剃染出家相具軌生
物善所以居初聲聞上首中初指人大下次歎德梵
下翻名義言弟子者南山云生在我後曰弟解從我
生曰子迦葉此翻龜氏其祖學道靈龜負仙書而應
因以命族真諦翻為光波古仙身光𦦨涌如波故亦
云飲光能掩蔽餘光故阿難目連翻名如後身子即
舍利弗亦翻珠子從母得名上首有十略舉其四故
云等也歎德中此出大論梵語摩訶翻大多勝器量
尊重為天王大人之所恭敬故云大徧解內外經書
典籍故云多升出九十五外道故云勝譯人且就一
義故云大也比丘因中三名初言乞士者南山云上
則乞法以練心下則乞食以資身怖魔者亦云魔怖
怖魔言其志也魔怖言其德也破惡者能破見思煩
惱惡故果中三名應供對上乞士殺賊對上怖魔無
生對上破惡（云云）經從華言云眾疏舉梵語和合乃是
釋出眾義四人以上者僧通四位且就僧體略舉初
位羯磨等者乃彰生善滅惡之用也次眷屬中初總
舉大數三下別示本緣佛初成道化迦葉兄弟三人
<pb n="219"/>
所謂優樓頻螺伽耶那提次化舍利目連其下正推
列意普耀經云諸經多列千二百五十人者重其最
初歸佛故未必俱在會也菩薩中三義如文翻名中
摩訶云大菩提云道質帝云心薩埵云成眾生此約
自行化他以彰名也含大小者三賢十聖皆名菩薩
故今下別簡唯大唯深是今同聞玅德者涅槃云了
了見佛性猶如玅德等微玅三德一念開發位居等
覺將證極果故立嘉名法王子者大論云佛為法王
菩薩入法正位乃至十地悉名法王子皆任為佛如
文殊師利也料簡中對之可見。
二發起序分文中初正敘就下分文初中初汎舉諸
經隨事不同者如淨名長者獻葢法華佛放毫光等
今下正敘今經二意如文別釋中囚父總分四段對
之可見牒釋闍王中初翻釋二名初據未生在母腹
中惡相預現次約生已既斷佛性常懷怨憾調達釋
名中初翻名義是下示宗族有下明具相出下顯所
學斛飯王是佛叔父生二子次即阿難故云堂弟三
十相者唯闕足輻輪眉間白毫也法聚即內典韋陀
即外籍孤山刊正記云大論云斛飯王子提婆達多
出家學道誦六萬法藏精進滿十二年彼謂韋陀二
字俱悞應作十二年葢訛寫年字作韋後人不曉便
加陀字耳然台疏亦作韋陀與今疏同恐別有據引
緣中文出大論初明造逆遠由於下正明造逆初又
四初因利懷嫉二即下遭訶謀害三阿下從弟學通
四乃下神變惑王正明中又三初正示行逆二自下
竊號化眾三別下結成五逆言阿難授法者論云調
達往詣佛所求學神通佛不為說乃云汝觀五陰無
常自可得道復至身子身連及五百弟子所皆不為
說時阿難未得他心敬其兄故遂即授與不久獲五
神通佛法倚在王臣故求闍王以為檀越種種變化
者論云或時變身作象馬寶於王子前或作嬰兒坐
其膝上王子抱持嗚𠻳與唾語太子者正因引報恩
經云天授與闍王為友乃謂王曰王當殺父為王助
我殺佛為佛新王新佛化世豈不快哉等五法者長
乞食糞埽衣露坐不食蘇鹽魚內不觀根性皆制盡
形故名邪法三聞達等者等餘三人二騫茶婆三拘
婆離四迦留羅鞮舍五百新學者僧祇云調達始於
王舍城行化凡有五百新學比丘信受五法隨往伽
耶山布薩等破法輪者立邪三寶故三逆者一出佛
身血二破僧三殺阿羅漢并教闍王殺父害母五逆
具矣入地獄者大論云提婆身具三十相而不能忍
伏其心為利養故而作大罪與惡師富蘭那外道而
為親厚斷諸善根心無悔恨後以惡毒著指爪中欲
因禮佛以中傷佛欲去未到於王舍城中地自然裂
火車來迎生入地獄點示中大權者驗非小聖所能
也有因見惡而自省者所以大士逆化有因見善而
思齊者所以菩薩順攝天台云皆是大士善權化現
行於非道通達佛道眾生根性不同入道有異一逆
一順弘道益物示行無間而無惱恚闍王現逆為息
惡人令不起逆故下引二經以證非實釋頻婆中初
翻名釋義頻婆即平沙也七下正示囚禁。
二夫人奉給中初翻名預讖二浴下正明奉給經云
澡浴洗手曰澡洗身曰浴麨即乾飯屑也。
王請戒法隨釋中次科多論有部則局成論空宗則
通三中具云富樓那彌多羅尼子富樓那翻滿即父
名也彌多羅尼翻慈即母名也總父母名以召其子
四中沃灌也圖餓死者本王之意也究元由者即問
守門人也較異正引中初科涅槃文見北本三十一
卷羅閱闍即王舍城也善見即闍王也業因緣者彼
經云頻婆往昔毗富羅山遊行獵鹿空無所獲唯見
一仙王即懷嗔遊獵不得正坐此人驅逐令去遂敕
殺之臨終惡念願我來生還如今日心口害汝（云云）達
多業緣如下自引現通上文已示設供者大論云王
<pb n="220"/>
子於里園中立大精舍四種供養以給達多日率諸
臣為送五百釜羮飯達多大得供養而念徒眾鮮少
我有三十相減佛未幾直以弟子未集若大眾圍繞
與佛何異如是思惟即破僧等曼陀羅此云適意以
適悅人意故其色鮮白亦翻白華餘文可見惡現中
三節初求佛攝眾佛下遭訶懷忿即下正彰惡相勸
教中亦三初自發惡願二尋下正教闍王三於下依
教行逆毗提即韋提梵音訛也婆羅留枝此云折指
憒古外反心亂也今云重室彼云城外此為少異四
兵者瑞應經云一者象兵二者馬兵三者步兵四者
車兵害父母中此一段文與今比較大有不同據下
正結既隨機見不須和會也。
二害母牒釋中初科四段對經可見欲逃罪責故稱
實答王下出實答意初二句明不制容入沙下明力
不能禁據經則指母為賊疏云父者應是父為賊主
母既為伴亦即是賊刊正記云父王儻存恐奪我位
故名為賊母以佐助故名賊伴設諫牒釋初科中固
活固亦作故正因引柰女經云耆婆生時既執針藥
其母惡之即以衣裹棄于巷中無畏王子乘車遙見
乃問旁人答言小兒又問死活答言故活王子敕令
取而乳養後還其母等言昔誓者柰母過去供五百
尼時故活為貧家子其尼有疾柰女常使故活醫治
所治悉愈乃發誓曰願我後世為大醫王常活人身
四大之病所向皆愈等菴羅子者即上柰女初維耶
梨國梵志園中植此柰樹樹忽生女梵志收養年至
十五顏貌端正宣聞外國七王爭聘梵志大懼乃置
女高樓謂七王曰此非我女乃樹所生設與一王六
王必怒今在樓上請王評議應得者取之非我制也
是夜平沙王從伏竇中入登樓共宿王謂女曰若生
男當以還我即脫鐶印付女為信便出謂羣臣曰我
已得女眾臣皆賀六王遂即罷去後女生故活年八
歲持金鐶印見平沙王遂為太子至二十會闍王生
因讓曰王今嫡子生矣應襲尊嗣遂退其位今乃為
臣也諫詞中梵語毗陀亦名韋陀此翻智論有四不
同一億力毗陀（明事火懺悔法）二耶爰毗陀（明布施祠祀法）三阿他
毗陀（明外國鬪戰法）四三摩毗陀（明外國鬪戰法）殺父有理非謂合
然自古有之猶可恕爾非辜害母者辜罪也無故加
害故曰非辜晉書阢籍為文帝中郎有司告人殺母
籍曰殺父猶可至於殺母眾人皆謂失言帝聞之曰
殺父天下之大惡何其可也籍曰異類知母而不知
父殺父猶異類也殺母則異類之不若也眾服其言
則知殺母無道甚矣四姓者剎帝利君臨奕世王種
也婆羅門守道居貞淨行種也毗舍⿱卯貝遷有無商賈
種也首陀勤身稼穡農種也此四貴賤逈異婚嫁不
通王今害母大逆常情點辱王種故云污也即鄙其
王有同殺者經云不忍聞者以聞況見也聞尚不忍
況眼見乎三幽閉中賢臣者國以賢臣為輔得失繫
其安危故也發起本者祗緣幽閉遭苦發心求往生
也請佛申敬即指經中時韋提下至作禮文也陳詞
中初句總標阿下二句明常遣人傳下四句明常遣
意韋下四句明謙敬情又阿下三句明翻華號哀請
中前已禮竟今復禮者表殷勤故佛往赴中韋提有
感佛即垂應感應道交同一念故勝鬘感佛義亦同
此釋迦已下翻釋可解（云云）釋疑中疏即天台王請遣
徒后請親往其理似乖欲須問決求法中初科不期
遇者非本請故被禁故悲見佛故喜事出倉皇故無
容緩表情迫切故挽項瓔請法通問生處初科初牒
問詞天性者孝經云父子之道天性也天賦之性本
乎自然天倫者倫理也楞嚴云汝我同氣情均天倫
此非偶爾故問宿因本下二分旁正提婆緣起天台
云此經不答餘經說之昔於定光佛時釋迦為摩納
就珍寶仙人學法學習既成念欲報恩自惟貧乏于
時耶若達欲嫁女時有須摩提求為女壻聰明有智
<pb n="221"/>
而形貌醜摩納遇見與之論議須摩提屈在言下耶
若達歡喜大賜珍寶以女妻之摩提生忿發誓未來
世世常惱為此因緣常觸惱也蓋下點示教意正問
標分中初分經文此之下明最要若下顯無功即十
疑論云具有二行定得往生一者厭離行二者忻願
行彼文稍廣須者看之四明亦云若非厭離舍此無
由不起忻求生彼無分始自初心終至等覺變易未
盡忻厭叵忘是也釋無憂中據佛答者即下光臺現
土樂生極樂之文也娑婆五濁通舉依報人間天上
總收正報對彼極樂顯此極苦釋閻浮中初翻名釋
義據下點經局指初中金色映樹樹色倍明故云勝
金樹在須彌之南因樹以名洲也次文二義可解明
可厭中初科初通釋濁惡二五下別簡依正三若下
點經偏舉五濁該依正者劫是無情屬依餘並正報
十惡行業亦屬於正不善中大分二段初就文二約
義文中初通攝六道或下局就人論義中亦二初通
約依正二又下的指一念遠離中初正釋二惡極下
對簡有無初中略舉四種此四名字皆是濁惡之聲
耳不欲聞造此四業莫非濁惡之人眼不欲見下引
小本對反可知正請中初科初釋五體由下探示次
科懺悔中初示雙標華梵有下引分字解釋出業疏
懺篇佛日中眾生癡暗喻故長夜如來智光狀同赫
日淨處中初正釋經文據下驗後請觀前引玄義即
指此文以顯思惟正受祇請觀法下文正釋故此預
點。
正宗中總分三段並上一句指定經文下二句釋出
佛意審定機宜者佛已懸鑑淨土緣興不欲自說意
在韋提機鋒相捧以彰特異也淨業正因者此乃的
示十六玅觀正是所詮往生要術也結勸修習者韋
提侍女由聞觀法即得往生有茲利益欲使後人見
賢思齊別釋現土初科中初敘意自二初五句明佛
鑑機特下四句正示現土二分文可見示光體中眉
間白毫眾相中最此即常光經云徧照十方乃示現
也表對中初正表法兩眉即空有二邊光發兩眉之
間故表中道諸法不出十界依正無非中道本來具
足全具出生故能徧照此即從一出多也初散後聚
者點經還住佛頂之文此即收多歸一也二即下顯
經旨佛說法華亦是眉間放白毫光與今經同驗是
一佛乘法或說他經及偏小法則無此相故異常時
現土中上二句舉山喻臺此乃分喻十方國土皆於
中現豈止如須彌耶現下四句點經土略此乃結集
之意也七下歷示土體自在天宮即欲界第六天此
亦略比欲天凡境豈若佛土之樂乎頗梨狀似水精
故言明瑩若下點土相略欲下別彰具美選土中初
科初對通簡別通敘諸土者即經云是諸佛土雖復
清淨等別指極樂者光臺現土正意在斯信知韋提
不同聊爾良下釋選定意初明攝散良方況下二明
教主緣熟是下三明即一見諸十下四明經論可據
彼文甚委講者引說請觀法牒釋中初二句就文判
定初下正釋二名如下依經顯示引證中玄義如前
福觀已明觀佛經中文有二段並約三慧而釋是法
即指觀佛三昧也思即思惟驗與今經思惟是同無
非正觀結示中初準上科以判淺深異者思惟則淺
正受則深也又下次準前請以判即下正結佛笑中
光臺現土意在極樂韋提選定冥契佛懷啐啄同時
機應一際大事顯彰所以發笑潛通即機投於佛密
應即佛應於機不謀而合故云潛密觀下引證若據
佛笑合在上科葢喜韋提選土故也祇緣因笑放光
光照王頂故節於下則知一笑義貫前後獲果正釋
中初明佛力遙加二蒙下因光獲證三阿下翻名示
義悟無常者小乘根性由佛力加了知世相是生滅
法增修無漏觀智進斷欲界殘思餘惑漸輕故云將
盡應是最初目連授戒富那說法已有所證今蒙佛
<pb n="222"/>
力復加增進所以經云心眼無障可驗爾前已證初
二兩果得法眼淨也結斷中以後經文不敘則知證
果即滅如向所引涅槃經云過七日已王便命終是
也。
二明觀法審定中即點經文汝今知否一句也否乃
審問之詞為知不知夫人不答示同不知示不遠中
初引經比校此下約義釋通三義各有法喻初中天
眼則有報修之異此即佛弟子修無漏觀慧發得天
眼也淨名亦云阿那律以天眼見三千大千世界如
觀掌中菴摩勒果天眼尚爾況佛眼乎華嚴云佛眼
廣大無邊際普見十方諸國土（云云）譬下舉事喻顯孟
子曰登東山而小魯登太山而小天下次義中多論
問曰何法重於地何法高於空何法多於艸何法疾
於風答云戒德重於地我慢高於空煩惱多於艸心
念疾於風地水火風四大皆假色香味觸四微所成
心法不爾故疾於風（云云）後義中佛力者如般舟經明
三種力一佛威力二三昧力三行者功德力由佛力
故雖遠而近特引劣夫從於輪王顯假他力青蠅附
驥後漢列傳云蒼蠅附于驥尾則日馳千里矣天台
亦約佛力心念論之霅川彌陀疏問曰經云十萬億
佛剎何故請觀音經云去此不遠答彼疏云機緣未
熟雖近而遠機緣若熟雖遠而近彼約人說今約土
論須知十方微塵佛剎皆我心性攝無不周虗空尚
在於心中十方豈存於性外所以小乘昧此無往生
之由大教照然有不遠之理釋業成中即指彼國依
正莊嚴莫非主伴淨業共感故云成者極樂下釋經
眾譬利根即法作譬鈍根以譬擬法佛境幽深非凡
目覩故以譬喻而得解了亦令下釋經未來非止現
在兼為末世故云亦也魏誌云千鈞之弩不為鼷鼠
而發機萬石之鍾不為莛撞而起韻三十斤為鈞鼷
即小鼠如來設教如為一人眾多亦然也正示所說
福業敘意中初句徵起即下釋通初二句總判合行
非下二句別顯相資有下六句互彰過失二下諸句
結示勸誡大抵福慧譬如目足有目無足寸步不前
有足無目觸途成礙目足更資涼池可到比方福觀
其可偏乎釋文通標中經云欲生即索機也欲以希
須為義故云志願當修言其決定不可闕也別釋分
示中初通明大行諸佛因地皆修此三未必專為往
生淨土驗知三福通為助道菩薩所修故稱大行第
下分示三業凡夫業中父兮生我母兮鞠我欲報之
德昊天罔極父母之恩可校量哉模範於我曰師德
臘居尊曰長生我慧命育我法身非師長而誰華嚴
曰不知恩者多遭橫死常人尚爾況父母師長乎下
明十善文相可解共業中翻邪乃約創染佛法為言
但歸無戒者言歸未必言戒戒必兼歸除具足戒餘
皆三歸下發也不共業中初分釋四句上下別簡自
他無上道心即佛心也此心徧該法界故名大心善
惡因果徹見本源了非他法全即自心故名大信圓
頓佛乘詮示三智由讀誦故一念開發故名大解即
此自行而用化他盡未來時無有疲厭故名大行如
一眾生未成佛終不於此取泥洹故示不令退墮也
然上三業自淺階深雖是凡福共行但在行人圓融
觀智體達解了一一稱性皆無作業也總結可知。
正觀勅聽中諦聽者攝耳存心不沈散也他文或以
念之屬修則三慧備矣煩惱必該三惑二死準知此
法專被下凡非干聖位指清淨業為十六觀可照前
文清淨業處唯請觀耳讚請中契佛本懷所以讚善
蘭盆經云大善快問我正欲說汝今復問是也勸囑
中初指經文阿下二句明所囑人由下五句明所囑
意如下三句點所囑詞文下分節經文初文佛所教
者即指十六觀門是佛說故次文依觀修習獲見彼
國功由佛力仍點方便即佛力也經舉鏡喻者玅宗
云觀法如鏡修之如執觀成土現如見面象獲證中
<pb n="223"/>
初據文判位（委如扶新）若下評論見當經文既云應時即
得似指見生準下則知懸指他世玅宗亦云即者方
將也此會聞觀將證法忍乃是通說未來眾生修十
六觀能得無生非謂韋提已證得也（正因引仁王五忍分判位次又
云二世皆獲證者非）示法初科見土由中大權引實者此願韋
提本住法身為欲發起淨土因緣示同凡法如來據
迹言是凡夫經云心想羸劣者惑障厚重無觀慧力
故天眼徹見內外乃真天眼也凡仙即諸天五通之
類也小聖如小乘四果之人也那律天眼第一但見
大千豈能越十萬億剎見安養乎信非凡小之天眼
也大經云菩薩所得清淨天眼異於聲聞緣覺一時
徧見十方世界現在諸佛是也釋異方便文有二義
初義光臺現土則局次義十六觀法則通此是如來
權巧令見則與法華祕玅是同也欲下釋疑佛佛皆
具權實二智實在自行權屬化他示請意中初分文
此下二結歎自己得見復為他請可驗韋提是大菩
薩明苦逼中初指濁惡如前疏下次釋五苦盡此科
文並台疏也玅宗云初以五道非樂釋二以五罪招
報釋地獄燒煑苦餓鬼飢虗苦畜生屠割苦人間八
種苦天上五衰苦次釋者以由聖意多含更明五惡
招於二報名出大無量壽經五種之過即五惡因遭
難犯法即華報也故彼經云今世現有王法牢獄隨
罪趣向罪報亦然無從捨離但得前行入於火鑊身
心摧碎精神痛苦等（云云）後墮三途即果報也然此二
報本無五相皆從五因而立五名彼經五文之後皆
結云是一大惡一痛一燒乃至總云五大惡五痛五
燒故知二五皆從因立正陳請中初句牒經云何乃
是審問之詞下列三義即三障也生不值佛無明蓋
覆故濁惡轉盛三業麤強故苦逼益深四相遷移故
業下結顯請意。
三示法分文中專注西方故云繫想此且通標云何
上正示繫想之法該十六觀隨釋云繫念中文有四
段初的指一方故下引經論證十疑論云專念阿彌
陀佛即是一相三昧以心專至得生彼國般若經云
文殊問曰云何速得阿耨菩提佛答當修一行三昧
入此三昧者於空閑處隨佛方所端身正向專於一
佛念念相續等比下簡異餘觀義下結勸詳審別列
敘古中初句標自下敘古失中今下明今得要未入
文前通敘教意故曰懸談托境修觀必須委曲故云
心要明今分十六中先分彼此次分總別對文可見
後十五中前五即水觀至樓觀也後十即華座至九
品也分前五中初能所相依想水成冰意在觀地自
餘一切皆依地起是故地屬所依後三屬能依二地
下總別相攝此五並依報也後十中復分為四一者
觀佛二觀侍者三觀普雜四觀徒眾此十並正報也
結顯中上三句結前下二句顯後若此分對者通指
四科也彼此總別能所依正歷歷分明則使行人受
誦憶持臨文不壅矣。
初觀落日示意中譬如迷人四方易處不憑標指則
昧歸程俾觀落日庶可投心玅宗云繫心之法須落
日者欲令定想趣於西方是向彌陀所居處故初正
示次引證渺漭大水通漫之貌漭模朗反明所觀中
想即觀者若據作想乃屬能觀而經中欲簡非生盲
人方可修觀故有此語非能觀也須簡胎中失目者
葢由生下有目之人已曾見日非所簡故能觀中分
節經文為四示修儀中起想即運心思惟乃指觀前
方便故云發觀坐禪之法修觀最要初心未諳故須
略示當於靜室身就繩牀結跏趺坐以左脚置右脚
上名為半跏更以右脚置左脚上牽來就身令齊兩
䏶名為全跏隨意皆得次整衣服不得太寬寬則袒
露不得太急急則氣壅次當正身不萎不倚項脊相
對其頭不低不昂平直自然勿以力制左手累於右
手之上頓脚䏶間合眼令斷外光合口令斷外風次
<pb n="224"/>
令氣息調勻心離昏散故天台云調身則不緩不急
調息則不澀不滑調心則不浮不沈三事若調觀道
可獲也坐不背西傳記非一今云古晉如往生傳云
僧叡法師弘讚經法常回諸善願生安養坐臥罕曾
背西等次觀相中經云諦觀即心日即是境是故疏
云心境相應心照於境境照於心能所一際間不容
髮湛如止水廓若太虗故云凝然不動即此不動是
為定體釋經堅住不移之語也三成相中日之將沒
必落於西光影㘅山似如近地雲霞四散愈見光輝
無以比狀如鼓懸空專觀落日送想西方則不迷歸
趣也（正因云日午難觀落時明了者非也）四常觀中想成相起相全心
現猶如流水念念增進閉目開目常在其中稍有間
斷則喪前功結示中指經最後二句簡非他觀故名
日想此觀居首故名為初觀彼依正初科初標簡中
葢由二五兩觀名同世人致有改後經文作池想者
彼此兩分永無濫矣。
水觀初科言立意者此下觀彼依報而最初即令觀
水推其所以故云立意文中初約有無真似以釋經
意欲假此土凝水作冰然後因冰觀彼寶地如來憫
物權巧若斯疏下引證表即取象驗非真正觀法想
水中初節經文各有分齊緣此水冰非本正意祇欲
借似比真所以水冰纔成即接地觀也當觀牒釋中
初明想水見水澄清者但隨行者心想至處不可定
拘湛然不動者全自觀心之所發現故以無分散意
釋上澄清也次下變冰後變琉璃尋經可解地觀中
初明地體此想成已一句結前也見琉璃下二句正
明地體也內外即上下也二明幢擎即經下有金剛
至不可具見一段文也金剛即是幢體不可破壞故
名為剛八方出角故云八楞百寶即指幢之莊飾幢
復有珠光色映地狀如千日交光相羅故難具見莊
嚴地面中金繩者即以黃金撚成縷線縱橫分布也
雜廁間錯並交羅也復以七寶於金繩內界出華紋
不相參混故云分明舉世華塼彷彿比象大本云自
然七寶合成為地[懨-猒+火]廓曠蕩不可限極悉相雜廁轉
相間入光色煜耀微玅奇麗等寶光中即上金繩七
寶復放眾光光之相狀如華星月臺閣中合寶光者
指前地面五百光也光色和合蟠結空中化作樓臺
數有千萬爾雅云四方而高曰臺陜而修曲曰樓杙
長者謂之閣即今重屋也樂器中經云兩邊乃是趣
舉疏約四面釋之說法警眾者因風出聲無非法語
如小本云聞是音者皆念三寶故云警眾八風者淮
南子曰東北曰炎風東方曰條風東南曰景風南方
曰巨風西南曰涼風西方曰飂（音流）風西北曰麗風北
方曰寒風彼無時節者大本云無有四時春夏秋冬
不寒不熱常和調適四念處者葢由眾生計身為淨
以苦為樂無常計常無我計我佛以四法反而破之
一觀身不淨二觀受是苦三觀心無常四觀法無我
四智是念四倒是處初觀色陰二觀受陰三觀識陰
四觀想行二陰及餘一切諸法究而言之不出色心
爾此乃大小聖賢入道初門也經沒不淨而謂之空
疏約計亡以釋執淨之計纔亡則知此身當處空故
第三地觀初中備在前文即上地體莊嚴等相躡前
即此想成時一句也結勸即一一觀之已下文也（諸記
從初至名第三觀為躡前佛告已下至盡文為結勸者非次科釋思惟諦觀中總
別相者地體為總自餘莊嚴屬別囑令行者一一了
了不令散失豈非結勸乎簡時中初正釋所除間字
去呼有下二斥世妄改善導玄義亦作睡時或下三
斥局非通經屬化教通被道俗若謂有妨食觀出家
則可何關俗事今下申今正義又二初對他簡異故
下二引經明據粗見中觀前方便心境未合故云漸
想粗徂古反麤也略也正受中初翻名想下示義如
下喻顯言下牒釋對前方便故名正定定慧不偏故
名等持大品云佛告曼殊室利云我昔初學作意現
<pb n="225"/>
入此三摩地如善射夫初學射業注心麤的隨所欲
射發箭便中然後任運能住任運出入不復作意等
言思叵及者唯證乃知非思量分別之所能解也彰
益中初科纔說地觀便囑受持欲彰教意故須釋出
前之二觀是此方物境界既劣觀力未深且為由漸
豈能脫苦地觀乃是彼土所依境觀俱勝方獲大益
義當勅告對前序分曾囑故云重也俾還耆山再述
故云轉也正彰益中上三句即經若觀至之罪也下
三句即經捨身至無疑也疏科此去名為彰益驗非
結勸引示中傳云大行不原姓氏唐乾符中於泰山
艸衣木食行法華普賢懺法三年得見普賢深慶宿
因彌自策勵念己未之有證殆忘食息末年姑以佛
道所修未專一境幻身磨滅復何受生遂入大藏精
誠扣意信手抽經畢命受持乃獲彌陀經日夜誦持
絡繹安養未三七日俄於半夜睹琉璃地瑩淨在前
心眼洞明見三聖相無數化佛于時遠近相傳聞於
僖宗詔入大內問其所見行具對之帝悅曰此精進
之所致也賜號常精進菩薩仍賜爵開國公焉後一
年得疾而逝（云云）三昧既成不勞作意任運現前故云
吾無觀想（或云不伐遣相者非）辨邪正中二初正釋今經雖下
二對簡餘觀文有通別二意通則一代大小觀法皆
邪別則獨就今經自簡又恐錯認偏邪之語故復指
破斯乃疏主深得如來甄別之意他不見此徒自呶
呶（餘如扶新）。
四樹觀中初科可知者地想成已結前也次觀寶樹
生後也而下別點對告下有不標於茲通示次明觀
行標分中初從觀寶樹下至亦於中現是所觀也次
從見此樹已至皆令分明六句是能觀也所觀體量
牒釋初科即經觀下二句樹相多種者即下行數高
量光明華果等也佛將欲說故先囑之二行數中即
經作下一句初約一國總說次約隨處各論三高量
中即經一下二句初出由旬梵號而無正翻義取兩
土郵亭傳舍以為準則經律上品八十里中品六十
里下品四十里多取下品為用八千由旬計有三十
二萬里也若據大本云彼佛道樹高四百萬里其本
周圍五百由旬枝葉四布二十萬里隨機所見故不
同也光明莊嚴中初樹葉即經其下三句彼無寒暑
常時[鬱-山+止]茂也二色光中一一華葉至以為映飾也經
文初二句總標琉璃下別示琉璃具云吠琉璃此云
不遠以西域有山去波羅奈城不遠山出此寶故以
名之頗黎正云窣波致迦其狀似此方水精然色有
赤白者瑪瑙梵云摩婆羅伽隷寶色如馬之腦因以
為名車渠梵云牟婆洛揭拉婆此云青白色寶尚書
大傳云大貝如大車之渠渠謂車輞經云綠真珠亦
有赤者佛地論云赤蟲所出故珠體赤珊瑚智論云
海中石樹也述異記云珊瑚樹碧色生海底一株數
十枝枝間無葉大者高五六尺小者尺餘琥珀似玉
顏色紅潤或云千歲松脂化作經云眾寶故引大本
而轉釋之彼云或有二寶三寶乃至七寶轉共合成
或有金樹銀莖華果或有銀樹金莖華果乃至云或
有寶樹紫金為本白銀為莖琉璃為枝水精為條珊
瑚為葉瑪瑙為華車渠為實等文廣不錄三珠網中
玅真珠網至色中上者也如疏次第節文消釋七層
七網從上至下乃約豎論網間宮殿七重網內各各
皆有五百億也梵王居處即初禪第三天也翻名中
能雨眾寶故曰能聖內外瑩潔故云離垢所求皆得
故曰如意以此珠寶結為組纓網絡身首以為嚴飾
珠光洞徹照四千里雖以百億日月比之珠光猶勝
故云不可具名餘文可解二華果莊嚴總舉中相當
言其行不參差相次言其葉不疎闕故大本云行行
相值莖莖相望枝枝相準葉葉相向華華相順實實
相當等別示中初葉相可解二華相中閻浮樹大者
百由旬其果可食色如爛椹華之宛轉猶若火輪疏
<pb n="226"/>
以風車狀火輪相樹果中體相如帝釋缾者大論第
十五云有人貧乏常供養天天愍此人現身問曰汝
求何事答曰欲求富貴天與一器名曰德缾而語之
曰所須之物皆此出等今以果相狀如此缾未測大
小以葉度之亦可見矣變幢葢中即上諸果所出光
也光化幢葢葢中復現佛事佛國佛事則局一化佛
國則通塵剎示能觀中囑令行者心境分明前但云
樹與華果等而不及枝今試說之故云必兼又恐枝
莖相濫故復揀之。

靈芝觀經義疏正觀記卷中

<sarticle>靈芝觀經義疏正觀記卷下</sarticle>
四明龍山足庵沙門　戒度　述
第五池觀經文略告勅人直爾標起示所觀法體相
舉數中八池且據大者為言不明其量大本浴池量
云或十由旬或二十由旬乃至百千由旬縱廣深淺
悉皆正等八功德水湛然盈滿（云云）水色中四句經文
自分為二初中水性柔弱故非七寶莊嚴但由塘岸
寶色相映使之然也次文經中寶即召水柔軟乃八
德之一也世典尚云山蘊玉則艸不枯淵藏珠則水
不竭況佛境乎流渠中渠即溝港支即流派是則八
池各十四派互相流注上約池塘則具七寶今論水
渠但云黃金四渠底中此經但說金剛為沙小本亦
云池底純以金沙布地若準大本底沙不一彼云黃
金池者底白銀沙白銀池者底黃金沙水精池者底
琉璃沙珊瑚池者底琥珀沙硨磲池者底瑪瑙沙白
玉池者底紫金沙等二池蓮示數中上明八池數同
下校小本色異據大本云眾寶蓮華周徧世界一一
寶華百千億葉其葉光明無量種色一一華中出三
十六百千億光一一光中出三十六百千億佛身紫
金相好等明量中初算量二校異小本車輪者彼疏
云車有大小難為定準此間極大不過數尺可依輪
王車輪為量十住婆沙云轉輪聖王千輻金輪種種
珍寶莊嚴其輞琉璃為轂周圓十五里準此未及半
由旬亦約小者耳所以二經不同者慈恩云華有大
小彼據極大此約最小今準大本池中蓮華或一由
旬乃至百千由旬則知大小不一皆是隨宜趣舉不
必以此較經優劣（云云）說法中初會華梵二牒文釋三
明說法水自珠出從珠得名前云如意今云摩尼故
云互舉金池寶水循華說法皆是彼土奇妙之事故
上生經明兜率宮有水游於梁棟之間與此頗同說
法中前一說小後二說大彼有三乘隨機所樂大論
云美其功德名贊贊之不足又稱揚之名歎三池上
光明中文有三節初明從珠發光其下明從光化鳥
贊下明鳥稱三寶經但通稱不標別目故引小本及
下像觀示之經云百寶知是毛色通收眾禽哀雅即
優柔之韻大本非唯贊三寶聲彼云或寂滅聲或慈
悲聲十力無畏不共法聲諸通慧聲無生忍聲如是
等聲稱其所聞歡喜無量隨順清淨離欲寂滅等良
以依正色心無非法界具足諸法故使德水靈禽善
說法要若但推讓佛力變化則乖法體未稱圓乘也
結示中初別列八德次總歸四塵清即是色不臭是
香美則是味餘五並觸此出成論若準唐譯小本云
何等名為八功德水一者澄清二者清冷三者甘美
四者輕耎五者潤澤六者安和七者飲時除飢渴無
有過患八者飲已能長養諸根四大增長今開輕耎
為二無安和加不臭餘則大同正因解引晉遠法師
傳云師於淨土之修克勤于念憩廬山十一年澄心
系想三覩勝相後從定起見彌陀佛身滿虗空并諸
菩薩侍立左右又見流水光明分十四支一一支流
注上下自能演說苦空無常無我佛告遠曰我以本
願力故來安慰汝汝後七日當生我國（此經宋朝始翻廬山預修
<pb n="227"/>
心想暗與經合）。
第六總觀正明標分中初節經文從初至念比丘僧
即別觀寶樓也從此想至寶池即總觀四種也隨釋
別觀中又四初示數寶國召彼土者依正境界悉是
百寶莊嚴故界即限畔在經不顯故準小本示之餘
三對經可見總觀中樓即當觀前三即地樹池也若
下釋總別意初心創修則宜別想後心純熟則宜總
觀況復至此依報既周恐前別觀有所遺忘故當通
總再妙前觀了了分明不令散失也點粗見中據前
地觀已入正受何故至此例名粗見思之疏指下文
為正受者既能破障除疑驗知三昧成矣第二觀正
報中初科經自分三初勸聽中觀依乃是觀正由漸
將欲說正恐生怠墮重垂誡勅令加渴仰二許說中
分別解說者通指後十正報經文種種教詔無非解
說除苦惱法者依正兩報悉名為苦妙觀乃是能除
法也觀佛三昧一經宗主三身圓證萬德莊嚴一念
諦觀三障消殞脫苦之要無越於斯故云非觀佛等
三重囑中意在阿難耆山再說望前累囑故曰重也
次科聖現中初通示端由依報現土正報現身各從
其類以為發起皆云佛力驗非己分佛立下二因明
有據世謂立像不尊疏主專據今經甞作三聖立像
記刻石于四明之經院焉閻浮金色雖曰超勝還是
世金若較佛光天地相遠三申請中二段如經疏召
韋提為菩薩也自非深地豈能為物哀切若此。
四明觀法中指如上者日觀之初將後十觀大分為
四故後點之今文四科前二乃是觀正由漸第四廣
明觀法方屬當觀也。
隨釋華座初科初敘意先立義次喻顯蔡邕獨斷曰
陛即階陛也臣與君言不敢指斥故云陛下次分文
從佛告至第七觀正明觀行也又從佛告至簡邪正
總勸諦觀也隨釋依處中言華依地者葢由孤山釋
彌陀經華如車輪判為散善此經華葉小者縱廣二
百五十由旬判為定善霅川破云定散在心不可從
境而判乃至云小本是池中蓮華此是地上佛座之
華比類且疎分判殊失今疏特云依地義同霅川暗
斥孤山也經云想念囑令行者起思惟也別列華葉
中六段疏文隨難自點釋臺體中即蓮心者如梵網
云方坐蓮華臺華嚴云華在下擎天台戒疏云臺者
中也驗是蓮心非別臺座也校飾中上以如意珠純
作臺體今以四寶復於體上莊嚴也甄叔迦者西域
有樹其葉赤色形大如掌此寶顏色似樹之華因以
名焉幢體中既云寶幢必具七寶自然者非造作也
寶幔中具云須夜摩天此云善時以天光明無晝夜
之別故得斯名以天比幔一取廣大二取莊嚴此即
佛頂幔也珠光四節經文可見因珠發光光則有色
色復變化一一出生重重無盡何止此哉勸觀初中
又二初正推寄此點示者由是依報之末正報之初
兩楹之間其義最便舉一例諸莫非願力也使下二
結歎使知者示佛意也淨土者總依正也依正既因
願體願體全是佛心佛心無相從本已來不生不滅
寂如虗空彌陀因中稱此心體發無相大願修無作
大行證無得大果所感身土依正莊嚴無非實相此
理微玅所以言思不可及也由漸中如上敘意對君
視陛義可見矣純一中以前所觀境界差別心想雜
亂則不能成故茲教誡令一一觀點文具闕義必定
有鏡像無差相似法故利益中滅罪除疑對經可見
滅罪多少懸點後二隨觀淺深也正因引淨土傳云
釋真慧好窮經律積以成性及得淨土之法追而修
之且曰凡夫異念紛紛不一不憑聖力吾孰依焉乃
築淨地為方壇壇設高臺珠玉眾寶中外相表臺之
西面復設四柱寶幢幢上網幔互相映飾無量壽佛
居中觀音勢至侍左右焉其下間以青碧像琉璃地
金繩分布用界其道道下又設七寶金幢幢分八方
<pb n="228"/>
取經七寶金幢擎琉璃地者也慧每作觀必先澡身
澣衣而後入挺身整念肅肅然若諸佛常在其前將
逝之夕預見蓮華載開載合足如履空頃刻眾聞鐘
聲又聞天風四來異光驟發慧遂亡矣。
第八明觀法中初科敘分二節在文易見眾生者通
召像末薄地凡夫也無始者迷來日久罔測其初也
真佛者且約化相即指應身也形像者刻雕繪素世
皆目擊也故使者即佛權巧特彰教意也想佛分文
中又有二段初正分文此下二推佛意然此雖則通
名像觀其實初段示想佛意意在第九觀佛真身於
茲預敘疏特點出一經玅旨者文雖在此義貫初後
能知此者徧觀依正十六種境無非心作心是更無
他物成佛之要良在於茲囑令學者微細研窮佛應
中初徵示釋經所以者何一句也前云想佛故此徵
之此下牒釋初釋諸佛良以彌陀與一切佛所證之
理非一非多諸佛乃即一之多彌陀乃即多之一一
多相即畢竟平等華下引示初句明異下三句顯同
法身可見心智慧報身也力無畏應身也既皆云一
信無差矣此下二釋法界身也法身則有修性不同
今約修說故云果證證無別證全證眾生所迷理心
究竟圓滿彌亘法界法界乃是無外之稱故云無所
不徧則下釋入心想也法身既徧豈異眾生生雖本
具全體在迷迷無別迷全迷諸佛所證覺體迷悟乍
殊法身理等修智一照性德即顯故云隨應疏下引
古助釋天台疏云法界身者報佛法性身也眾生心
淨法身自在故言入眾生心想中如似白日升天影
現百川即是三十二相八十種好明佛身自在能隨
物現玅宗釋云報佛法性身者滿足始覺名為報佛
究顯本覺名法性身始本既冥能起應用然須能感
應方現前淨心念佛方名能感故云眾生心淨法身
自在此二道交是為入義復以白日升天喻始合本
影現百川喻應入淨想三十二下牒經相隨物現明
佛下釋義由法報冥故應用自在有淨心感悉能示
現（云云）若據台疏乃有二釋今文所引即感應道交一
釋也復有解入相應釋所不引者彼以心觀為宗行
者心觀開解契合本覺是故佛體入觀解心顯自性
佛故須此釋今以觀佛為宗心淨佛應頗符今義故
獨引之問法界無外無所不徧全是眾生依正色心
何故經云入眾生心答法體周徧誠如所言且約眾
生未修觀前全體迷背似如於出由修觀故佛從心
現似如於入非出非入而出而入也引證中以由上
科心佛一念感應無差故引此經證成感應初明佛
常應可見若子下二明感有無明無中眾生在迷終
日不覺則非玅感佛雖常念無如之何故云有應無
感非今所論也明有中一念開悟起心作想佛身隨
應生心本具於佛故能感佛心本具於生故能應無
非中道自然交契故云感應道交是今所用也結顯
中不出以悲拔苦以慈與樂悲既同體慈即無緣也
眾生諸佛同一覺源諸佛悟本證涅槃樂眾生迷強
受生死苦迷悟雖隔理體元同是以諸佛起同體悲
拔性德苦運無緣慈與性德樂苦樂既但性德實無
與拔之殊是知慈悲苦樂唯一法界耳文中初句明
垂應人同下二句明垂應心隨下三句明垂應用本
有之性任運相關不可致詰故絕思議也想成分文
初二句中初句指修觀人次句上二字即心下二字
即境以心想佛佛從心現故云心境相應也次三句
中上二字即因下二句即果相好乃是諸佛所證由
心作想佛身隨應所以因心即具果人相好下二句
義見次科示益中是心即觀佛之心者如向能觀第
六意識緣生心也秖由能觀之心淨如湛水故感佛
月應心水中水月交光心佛一際然觀像意在觀真
第九觀明八萬四千相好此中但云三十二相等者
此下釋通也此亦隨觀淺深任力大小耳教下二句
<pb n="229"/>
正示利益釋文中正釋心作心是二句文也初釋心
作眾生者即指當機依教者即指玅觀修因感果者
即指起行行始為因行終為果始於此心者即指意
識作謂修治造作也恐下釋心是初二句牒疑秖下
釋出疑云佛既因修而有則顯不修心不是佛是故
釋云只緣此心本來是佛但久沈欲海具足煩惱杳
無出期是故應當依經作觀圓破三障圓顯三身全
由性具不從他得故云當體是佛也反顯中初五句
正反可見當下諸句順釋初明因已具果蓮下明果
即證因釋徧知中初正釋徧知深廣下釋喻深則罔
測淵源廣則莫窮邊際所謂佛德無邊如大海也佛
德下明略若據十號無非萬善莊嚴皆具眾德經中
但云徧知驗是略舉以一攝諸也果下釋心想生也
諸佛果德因心既具故勸眾生即心念佛慕果修因
必獲克證經云想生生猶現也依果德中初敘經意
前下釋通別多下牒文解秖由者躡上科意前約法
體是同故通諸佛今欲的指正觀不可相濫佛之名
號乃有無量十亦是略況舉三乎此但翻名義如他
釋已上通明想佛之意為下觀佛之要也從想彼佛
下正明想像方屬當觀也正想標示中示其由漸點
出教意也別觀彌陀中經有三節見色相中既云形
像雕畫無拘但據所見純熟即可投心作想見莊嚴
中指經地池行樹即前所觀依報也寶幔滿空即華
座上幢所擎者誡諦觀中指經極令之語也二菩薩
中經有二節即座像也經中初句結前復下起後如
文自點總觀眼見境中二段如文耳聞法中經云玅
法其語通含故以四念六度示之觀心流利常在其
中縱使出定所聞不忘囑令行者以教勘驗稍乖教
量盡是妄想假饒合教以像望真猶名為麤況不合
乎經云麤想即思惟也作是觀下即正受也結示中
或謂菩薩無像者天台疏云觀佛先作像想後觀菩
薩直明法身者但佛玅極不可一往而觀故先像想
後觀法身則易次二大士乃是眷屬譬如王來必有
營從等（云云）疏主準經明立三像天台云無聖意難測
但云未知顯益中除障即經除無量劫生死罪也近
三昧者即經於現身下二句也由是觀佛方便故名
為近以因驗果故云必見。
第九佛觀結前生後中初點文示意不容異轍者應
當如像觀像如佛觀佛所以二觀之初皆有結標之
詞稍或亂倫即非正觀也自下二明身不同且據天
台指為法身今準結文名為色身必下釋彼法身之
意菩薩例同者例上佛身古今兩判問色身屬應即
是生身例如釋迦示生王宮則有父母未審彌陀身
自何有若謂胎生則與穢土何別若言化現豈從他
方應來人多疑之試為申釋答須憑教判難以情測
娑婆安養淨穢雖異莫非同居以土驗身則知彌陀
定是胎生寧無父母所以鼓音王經云父名月上母
名玅顏疏文上下指為應身仍引觀音補處葢緣此
也但以彌陀因中發願專取淨土至於果上成佛之
時所感身土若依若正一時轉為清淨境界所有父
母惡道魔王莫不隨轉是故慈雲云佛母乃指降生
之時成正覺已國土隨淨必無女人其母或成男子
如此方龍女或復命終如悉達母（云云）其猶帝王變家
為國人之與境自然天別可以類知若爾彌陀身高
六十萬億其量若此安有母胎而能生長舉世不信
更為明之答蟪蛄不識春秋朝菌難語晦朔誠哉是
言也且如淨華宿王智佛身長六百八十萬由旬此
亦同居應身何獨疑此而不疑彼良由彌陀願力微
玅難思所感身量超勝諸佛況下文云非是凡夫心
力所及諸有智者信教仰理輒莫戲論自貽伊戚也
所觀七段初身色中經文如夜摩天即身也閻浮檀
金即色也喻其大者夜摩即欲界第三空居天一天
已是廣大況百千萬億此乃通取爾許天宮橫廣之
<pb n="230"/>
量以喻佛身也（或約天身長短為喻者非）二中初二句明量難定
文下點經示數即下弘文證成蠡下舉喻顯法言佛
身無量者淨名云佛身無為不墮諸數也機見有殊
者機分利鈍見有大小也顯非數量者經文雖有恒
沙之數其實不可隨言生解（正因節六十萬億為數量恒河沙等為非數量
者非）引下二文足顯無量蠡盃酌海者東方朔答客難
云以管窺天以蠡測海以莛種鐘豈能通其條貫考
其文理發其音聲者哉丈尺量空者華嚴經云如人
持尺量虗空復有隨行計其數虗空邊際不可得如
來境界亦如是台疏乃準眼度身曰世人身長七尺
眼長一寸一海八萬四千由旬四海合三十六萬六
千由旬身過其眼五十六億倍假令極多無出萬倍
何緣佛身長爾許耶乃是譯人謬加恒河沙之言（云云）
今疏曾無一語評量其意叵測三中初示相二合數
三引古狀如珠者喻上宛轉之相也天台釋五須彌
云一山高三百三十六萬里佛毫過此五倍彼疏所
引寶性論自釋下文但觀眉間白毫之語欲借釋迦
以觀彌陀似非四海量也青白色也世人多謂眼量
太窄不稱身量者其義如何當知經中以山喻毫以
海比眼乃是趣舉分喻所謂以數顯非數爾不必執
喻責其大小也五中毛孔屬身光從孔出驗是身光
阿含經云人身具有九萬九千毛孔不知佛身幾毛
孔耶六中疏文點經自明七中初科丈六則是化現
小身所具相好與釋迦同六十萬億乃是彼土常身
人天凡聖悉皆得見所以三數唯至八萬四千者以
由彌陀因地對破八萬四千塵勞煩惱故至果上顯
出八萬四千相好光明也一一相各有八萬四千好
一一好各有八萬四千光重重無盡思議莫及光照
即佛心體者亦由彌陀從因至果了一切法無非心
性所放光明所化眾生全即自心更無他物也次問
答中佛視眾生猶如一子經但云攝念佛眾生則乖
平等故須問決答中初二句明應無揀但下約機自
殊盲人喻者正因引般若論云十方有佛何以不見
曰罪緣障故如日光出盲者不見雷霆震地聾者不
聞彰略中以經文略之又略是故疏言身項二光經
云不可具說非佛不能但恐凡心罔測反生輕毀故
也心眼即是觀慧言意思者觀從發故顯證初科觀
一見多者經初一句即指上文所見彌陀一佛也即
見十方下乃見多佛也一不定一一即是多多不定
多多即是一一多互融無非法界安以定數而擬議
哉由修念佛觀想既成即一見多不勞作意自然而
然故名三昧前後皆云念佛三昧文出於此像觀為
近今乃親證也觀身見心正釋中身為心相者大經
云見身口業是心相貌則知身相端醜全是自心善
惡業現因相識體由身見心今觀諸佛慈悲之相即
見諸佛慈悲之心也無一切心者般若云如來說諸
心皆為非心過去現在未來三心俱不可得唯有大
慈悲者葢由諸佛因中所發大心慈悲為本徧緣法
界一切眾生而為誓境經云因於眾生得成菩提是
故菩提屬於眾生若無眾生終不能成無上正覺故
至果上全以慈悲而為心體不捨眾生而為利益皆
言大者徧法界故慈與樂者與十界三德之樂也悲
拔苦者拔十界二死之苦也當知苦樂悉是眾生性
德本具雖終日與不益一毫雖終日拔不減一毫但
以眾生全體在迷遂使諸佛與拔不休故云眾生慈
悲俱無有盡引示中初通釋三慈並初標起次釋義
雖分三慈其實一體不由作意皆曰無心莫非益物
故並稱慈初眾生緣慈者實不起心緣他眾生而諸
眾生與我慈體無二無別任運相關故云無心攀緣
自然現益如涅槃經凡說八事一伏醉象二降力士
三化盧至四度女人五塗割瘡六摩調達七救羣賊
八醫釋女一一結云慈善根力見如是事今文云自
然現益略引第五以示其相經云波羅奈城有優婆
<pb n="231"/>
夷名摩訶斯那達多夏九十日請僧施藥有一比丘
身嬰重病良醫診之當須肉藥是優婆夷尋自取刀
割其股肉切以為羮施病比丘服已病差女人瘡苦
發聲稱佛我在舍衛聞其音聲於是女人起大悲心
是女尋見我持良藥塗其瘡上還復如本善男子我
時實不往彼波羅柰城持藥塗彼當知皆是慈善根
力令彼女人見如是事（云云）彼經又云慈之所緣一切
眾生如緣父母妻子親屬以是義故名眾生緣慈此
即俗諦也二法緣慈者了知世間出世間法不離一
心畢竟空寂能所俱忘故云無心觀法自然對治涅
槃云不見父母妻子親屬見一切法皆從緣生是名
法緣既云不見復云緣生驗知是空此即真諦也三
無緣慈者中道玅理實無能緣所緣之相故云無心
觀理自然安住不著二邊故云平等超出諸法故曰
第一以此釋上無緣慈體涅槃云不住法者及眾生
相是名無緣此即第一義諦也結斷中初總判事理
前之生法猶有所緣能所未泯故屬事用無緣大慈
空有不著心境兩忘故屬理體今下二句點示經文
以由經中於三種慈獨言無緣斯乃從勝標名以深
收淺也謂下七句別釋無緣以彰教意諸佛心者的
指無緣慈體也不住有無者正與生法辯異生緣住
有法緣住空無緣離著故云不住不依三世者三際
斷故平等大慧者諸佛智慧於實相等於眾生等橫
廣豎深故云大也常照者即寂而照無有間斷故云
常也法界者所照之境也以此攝生者無緣大慈徧
十法界無緣而緣任運相攝未始有遺不下二句結
釋名目即下三句會同上文結益中初據文釋義故
下舉因驗果上品經云聞已即悟無生法忍可驗宿
修觀行非淺因果無差故云明矣三勸修中初正明
故下引示依教開解對境作觀愚人莫及故云智者
諦即諦審解心明白也觀謂觀察行法不謬也以下
四句明勸意般舟念佛三昧與今觀合故引示之教
入一相多相中初正明從一之要上科觀修但云諦
觀相有八萬都想難成故令從毫相入餘相自現若
下二據文校正毫相白毫觀成即見八萬知非丈六
之毫此對古作是說也（云云）一佛多佛中一多相即體
無二故蒙印可者以由行者境觀一合不違聖教功
行既成諸佛歡喜同時印證亦如般舟三昧成時佛
立空中義頗同此結觀中二義但當不可偏取。
第十正示明觀境中初觀身三節對經可見但身量
中天台除佛恒沙之文玅宗遂改二菩薩觀八十以
為十八彼云八十者過佛二十萬億故知悞等（云云）今
疏並依經釋所謂仍舊貫也二觀光中初項光經云
面各者面面各有百千由旬也次身光垂形五道者
請觀音云遊戲於五道是也良由菩薩性具十界運
同體悲行四攝法自然關感故現光中三觀冠中初
觀冠體疏云毗楞伽即摩尼珠似經雙牒二種梵名
同召如意珠也前樹觀中疏文亦作兩名一義而釋
與此頗同（或改觀作冠字者非）次觀化佛初示因果次釋身量
帶果行因者觀音三昧經云觀音昔已成佛號正法
明如來今為菩薩即行因也冠立化佛即帶果也四
觀面中面如金色與像觀同眉毫自分三相由色發
光由光變現斯皆菩薩不思議用也五觀臂亦有三
相臂紅蓮色色即放光光化瓔珞⿱卓菩薩臂復現玅
相六觀手亦三云指端者端即正直也文色光中亦
各三重八萬四千總別異也舉用中手接眾生者大
悲經說手有提拔之力眼有照明之用表菩薩神通
智慧任運交感也七觀舉足下足二相言輻輪者輻
即轂上周圍輪木書云三十輻共一轂是也八九指
同簡辯中肉髻是相無見頂是好菩薩雖具但不及
佛因果異故二結觀中據經色身之文故判屬應如
前已示三勸修初科上諸相者即前九科也彰功中
不遇諸禍淨除業障二句並現難也舉況中獲福如
<pb n="232"/>
普門品者七難二求莫非稱名而獲應也教觀中菩
薩身相既多初心未能具觀教其由漸肉髻乃是一
身之尊始從此入自餘天冠化佛乃至足輻輪相各
得其所故云次第。
十一隨釋初身量例前可解二光相中初項光觀音
則云百千由旬所以多少不同者或菩薩化現有殊
或經家一往分異下皆例此照即光用所以倍之身
光中十方即量也紫金即色也次有緣者緣即宿世
善種誰不具之但生熟異爾得名初中因一孔光見
諸佛光者因果雖異內證是同經云淨玅者惑累究
盡故淨性德本具故玅二中言拔與者拔二死苦與
三德樂十力如後廣釋前名屬智後名屬悲即智而
悲即悲而智名雖兩立體實一如三天冠四肉髻對
疏節經文相可見所以髻有寶瓶者乃表菩薩內證
三德寶瓶法身德也光明般若德也佛事解脫德也
五餘相中或結集人或譯經家但出異相同者不繁
故指如前疏文略示面臂手三故云等也次行相中
若欲表法行即菩薩能觀之智世界即所觀之境十
界眾生不離菩薩一念心體悉能破惑顯理故云一
切震動也當地動處者即指菩薩觀智所照之境既
能破惑必應起行故譬寶華五百億者即五位真因
也於五位中增修福慧故曰莊嚴因果不二故曰高
顯極樂世界即是所契實相理境也三坐相中或欲
表法類前作之說法中由前動搖故使分身集會經
云無量塵數乃喻中間國土之多疏云含攝諸佛剎
土是也（正因云身非一者誤矣）畟塞乃盈滿之貌疏云填空是
也畟初側反說文云治稼畟畟進也結示中同前二
觀即應身也彰益中既能破障必定除疑次科可見
雙結中經云諸佛國者以生一土則諸土皆通故也
脫胞胎游佛土非除疑乎從頂即肉髻至足即輻輪
舉其始末任攝中間經中雙牒者以二大士俱佛侍
者氣類同故疏準經文結示科意。
十二簡普雜中初例前立總普下二正簡普雜臨文
自見先別者華座至勢至觀一一歷別觀之後總者
即今二觀通總觀之此約一人次第豎修為言前觀
雖成聖相既多恐有忘失今於三聖之後一混而觀
庶使別不離總總不離別總別相收觀道通利善入
出住斯之謂歟普觀想自身中躡前即見此事時一
句指前五觀也起後中起心即作想也想身生彼一
時親見依正諸相想心純熟常爾現前瞑目告終往
生決矣經云眼目開相者因光來照目即開明也二
普見中諸法合教者然說法自屬依正合與不合云
云自彼何干行者之事當知說法雖屬依正但恐行
者用觀偏邪悞認魔境是故囑令所聞之法不可遇
便信受當以聖量驗之則真偽可別結名義中無量
壽佛正報也極樂世界依報也彰感應中依教修習
觀行功成淨土緣深往生有分故感三聖而安慰之
十三揀機中經屬化教違從任機故非定制觀佛先
小中言順機者以此土人慣見丈六故令先觀彼土
小身可為觀大之由漸也經云像者乃指彼土真身
形像非假像也後大中經云身量無邊驗前六十萬
億恒沙之量乃是數顯非數不足致疑三舉況中想
像者如前像觀及觀佛三昧經中說觀像法等觀真
即指淨土小身丈六大身八萬也（正因云像即當觀者非也）四量
不定中經云神通者微玅難測曰神變化無礙曰通
如意即六通之一也佛無大小而大小者譬如明鏡
鑑像像有萬差鏡體無二五指餘相中當觀佛身大
小雖異金色是同餘指如上疏文顯然觀菩薩初科
初通點眾生即徒眾者恐濫五濁眾生故特點之中
下別簡初明中下無濫中輩二乘下輩人天雖是徒
眾定無相混諸下明上輩有濫多是一生補處與二
大士身相無別是今對簡故引小本彌陀為證但下
正簡。
<pb n="233"/>
第十四觀三輩標判中所以爾者葢緣此經十六種
相並是彼土依正兩報皆屬行者所觀之境自古解
釋建立不同大略有二一則為見經文所敘修因多
是事行遂將九品判屬散善一則據經三輩盡是三
乘人天之眾遂將位次揀判此土修觀行人連代共
迷唯今疏主生知獨斷準文約理辯疑解惑預於文
前標簡剖判皎如指掌文中初三句總標九品並下
一句判定所觀因下二句敘世迷由祇緣經文備敘
彼土三輩因中所修行相故使古師認為此土欲生
之人今下指出經意上三句判定當下四句正示應
先徵云既是已生行相經中敘之何為釋曰欲令末
世行人識知九品當本因地在此修何等行生彼感
何等果庶便隨己智分慕果修因是知已生之人雖
分九品及論此土欲生之者悉是凡夫但隨功行淺
深到彼進道遲速其猶世間鄉貢取士雖千羣萬眾
才思巧拙天地懸殊莫不皆號布衣至於場屋呈文
較藝方分甲第優劣智者以譬喻得解可以深思對
校引古中即台疏也彼云觀往生人有二義一為令
識三品往生捨於中下修習上品二如疏引指非中
初約上三則與中下則奪況下復於上三揀行因別
尋經校者經云上輩者捨家棄欲而作沙門發菩提
心一向專念無量壽佛修諸功德（云云）中輩者發菩提
心專念彼佛修眾善根奉持齋戒起立塔像飯食沙
門懸繒然燈散華燒香（云云）下輩者欲生彼國假使不
能作諸功德當發無上菩提之心一向專意乃是十
念無量壽佛（云云）以彼校此上三品人心同行別尚難
比擬況中下乎（餘如扶新）顯正中十方世界生者雖多以
人攝之不出三類以位攝之不出九品總據已生彼
方徒眾為今所觀境也正明列五法中初正列菩提
心者即佛心也佛無一切心唯有大慈悲心普覆法
界饒益有情故曰大心第一義諦即佛智也一念開
發深徹法源故曰大解修行諸行即佛行也涅槃經
云復有一行名如來行一行徧攝一切眾行故名大
行深信因果即佛信也大乘因者諸法實相大乘果
者亦諸法實相了知因果不離實相故名大信迴向
往生即佛願也了彼淨土即我自心達彼彌陀即我
自性求往唯心淨土願見本性彌陀故名大願由心
開解由解立行行始為因行終為果因果所修一毫
善種並皆迴向願生安養五法次第闕一不可如下
點文出沒下文自明對三品中初對論具闕上上無
闕至誠大心也深心大信也發願大願也具戒六念
大行也讀誦大乘大解也上中有四善解義趣大解
也心不驚動大心也深信因果大信也迴向願求大
願也文雖闕行理不可無上下有三亦信因果大信
也發無上心大心也迴向願求大願也解行二法文
闕義具若下簡辯利害然此五法大心為主解行信
願本無大小由心故大生淨土者莫非大心況上品
人生彼土已位居菩薩安得不發大心耶無信則撥
無因果無願則定不牽生故知四五若闕往生絕分
故下對分三品補處即等覺菩薩上上生也不退即
初住已去上中生也初心即攝十方來生住前似位
上下生也。
上生三心初科中經云若有眾生者索機也願生彼
國者標志也發三心下明行也疏文初三句總標一
下別釋標中的指三心之體名菩提心具足應云阿
耨多羅三藐三菩提心菩提翻道華梵雙舉故云亦
名無上道心也直發佛心更無以過故云無上釋中
至誠者誠即性也以修契性故曰至誠求佛菩提者
期心極果也至佛不移者初後不二也深心者徹法
根源也大乘法者圓頓了義也聞思修者一心三慧
也至佛不已者法門無量也釋下引證智度即般若
深廣無際喻之如海佛窮底者無底之底也迴向發
願往生之本功德普施者稱境周徧也至佛無盡者
<pb n="234"/>
行願無窮也然此三心亦即三因佛性（云云）言有前後
理無漸次隨舉一心三心具足佛讚所謂三心圓發
是也對三聚中三聚名出地持義通眾典大乘戒法
量等虗空逐境進受無有盡時以類收聚不出有三
斷惡修善度生也前二自行後一化他菩薩所修在
此而已然此三聚亦無差別斷惡其必修善修善豈
不度生況是大乘三聚若果有惡可斷有善可修有
生可度心外有法盡屬偏小一一稱性無非法界始
契圓宗（云云）對三佛中然據教門三法頗多特以三聚
三佛對三心者良由五濁眾生若非淨戒無由出離
而此三心即是三佛之體因中能以此心受三聚戒
當來必證三佛之果況今經云是心作佛是心是佛
眾生心淨佛即隨應欲顯因心即具果德庶令行者
慕果修因寄茲點示豈徒然哉濟緣記云眾生識體
本來清淨離諸塵染由妄想故翻成煩惱又復本來
自在具足方便智慧威神德用由妄想故翻成結業
又復本來平等無有彼此愛憎差別由妄想故翻成
生死今欲反本故立斷惡誓受攝律儀戒修理染行
趣無作解脫門復本清淨證法身佛名為斷德二立
修善誓受攝善法戒修方便行趣空解脫門復本自
在證報身佛名為智德三立度生誓受攝眾生戒修
慈悲行趣無相解脫門復本平等證應身佛名為恩
德乃至云濁世障深慣習難斷初心怯懦容退菩提
故須期生彌陀淨土圓宗三聚即是上品三心律儀
斷惡即至誠心攝善修智即是深心攝生利物即是
迴向發願心既具三心必登上品得無生忍不待多
生成佛菩提了無退屈此乃行人究竟域心之處矣
疏指如別即上所引是也三行具兼中初三句明心
必兼行良由發心乃是虗願應須以行填願故云必
修然下二明行不兼心徑猶直也雖云直修然而發
心未必修行修行其必發心故云義具故下三點示
經文驗有不發三心直修行者故云復有也釋三行
中初行經云慈心者眾生殺害由頑惡故今行不殺
必起慈心戒即律儀斷惡既能不殺必能奉戒諸戒
名通故須簡別須約大乘不依梵網而依善戒者以
由梵網通漸頓受兼被道俗善戒唯從漸受則局道
眾彼云欲受菩薩戒先五次十次受具戒後受菩薩
戒猶如重樓四級不由初級而至二級無有是處等
既令四戒漸次而受正合經中諸戒之言所以依之
此下對心可見餘二例此次行經云大乘簡非偏小
即能詮教方等即所詮理方謂方廣等謂平等實相
玅理橫徧諸法故名方廣豎該凡聖故云平等也後
行與前是同故云可知更修六念故云仍加六念者
法界次第云通言念者內心存憶之異名也專心存
憶六種故名六念非但能除世間怖畏亦除三界生
死一切障難一念佛者若遭恐怖及眾障難應當念
佛神德無量如是念已怖障即除二念法者佛法微
玅得今世果離除熱惱能至善處通達無礙三念僧
者是佛弟子具足五分法身四雙八輩三乘得果應
受供養無上福田四念戒者能遮諸惡安隱住處戒
有三種律儀定共道共能除身口諸惡能遮煩惱惡
覺能破無明疾得解脫五念捨者捨有二種一者捨
施捨能生大功德二者捨煩惱捨因得智慧入般涅
槃六念天者四天王天乃至他化自在天復有四種
天一世間天二生天三淨天四義天如是果報清淨
利安一切玅宗引涅槃疏云前三念他後三念自戒
施是自因生天是自果戒是止善施是行善天有近
果遠果遠即第一義天也前三雖他若了同體三寶
一心施戒第一義理則知六念一念具足言大乘者
簡異小乘六念也時限中初正釋經文則下別彰一
念感緣隨釋三段牒文解釋疏甚分明得生中初釋
喜躍歡喜則發於內心踊躍則形于外儀形下釋往
生如蟬蛻[殼-一]以喻形留神往十下釋彈指此去西方
<pb n="235"/>
十萬億剎而云彈指故以佛力業力釋之反掌言其
速疾所謂取證如反掌也然往生之相理亦難明大
經譬如蠟印印泥印與泥合印滅文成以喻凡夫現
在陰滅中有陰生借此比況往生之人此土陰滅彼
國陰生垂終自見坐金蓮身即是彼國受生之陰故
智者云臨終在定之心即是淨土動念即是生淨土
時此之境界親證乃知不可名狀大抵願力堅強三
昧純熟況蒙彌陀光誓攝受自然之所牽也以善例
惡且如墮落三塗四趣豈有心哉祇緣業熟任運牽
生但信佛言不須疑惑後益中五相初中與下為異
如後自簡二中對麤名玅顯是大乘已於因中發大
心開大解纔生彼國一聞大法故能即悟斷謂破無
明證謂顯法性也無生忍者始自初住終至等覺皆
此忍收天台云無生忍言登初地也華嚴經云八地
菩薩親證無生法忍入無功用道故知此忍攝位最
長不可定判以義酌之乃當初住之中（云云）既登忍地
獲六神通所以須臾歷諸佛剎四中授記有通有別
如諸經云皆得阿耨多羅等法身通記也或標劫國
名號應身別記也今云授記但通記爾五中三昧屬
定性陀尼屬慧性疏翻總持六翻遮持遮二邊惡持
中道善慧性一發何所不通故云無量法門等。
上品中生修因中初點闕善下牒釋初大解也第下
大心也信下大信也願如次科狐者媚獸也常懷猶
豫不決金剛經云此經功德我若具說或有人聞心
則狂亂狐疑不信是也若未解了第一義理聞深必
怖聞廣必驚未免生謗也感緣三科可解金臺即蓮
華者準下文云經宿則開信無疑矣得生中上云彈
指此云一念故云互舉如佛贊云舉念即登寶界彈
指仰對慈容葢用此也後益中九段如文七中不退
者生彼國已自凡夫地直至成佛更無退轉如十疑
論有五因緣故皆不退然此既云即得不退菩提何
故下文又復得忍獲記須知前云不退且據通論永
無退轉下文得忍方論實證一增減者謂從人壽十
歲時百年增一年增至八萬四千歲從八萬四千歲
時又復百年減一年減至十歲是一增減小劫也。
上品下生修因中點文具闕對經可見感緣中蓮華
即臺座者上文紫金臺疏以蓮華釋之今文金蓮華
却以臺座釋之驗知經文臺華互舉其實一爾得生
中前云彈指一念可以例知後益中五段如文釋百
法中文引華嚴出十地品謂登初地於諸法門皆悉
明達隨所證得各彰百數下列十法總在剎那初獲
定力照了諸法二於諸佛悉能徹見復知神力三四
謂於佛剎能過能動五光所照處能察本末六謂教
化眾生七知彼二際百劫中事八於一念頃頓入法
門九一多自在十能現眷屬仁王乃約地地增勝為
言也釋地位言歡喜者歷劫修行纔登聖位喜不自
勝故以為名總結料簡中五異以疏對經纖毫不濫
第十五觀中輩總示中據經修因感果判屬聲聞仍
引小本證實非虗釋疑中答文先明此方二種言定
性者性已決定更無迴轉菩提心死懶於化導止在
鹿苑忩忩取證化火焚身入無餘依界者是也往生
論者玅宗云即無量壽經論天親所造有十七成就
至第十六大義門成就中偈云大乘善根界等無譏
嫌名女人及根闕二乘種不生長行釋云故淨土果
報離二種譏嫌過一者體二者名體有三一二乘人
二女人三諸根不具足人無此三種過故名離譏嫌
也名亦三種非但無三種體乃至不聞二乘女人諸
根不具三種名故此十七成就俱明彼土果報故無
二乘等論云不生即定性也不定性者即是迴心向
大歷諸座席聞大乘法心漸通泰來至法華獲記涅
槃知常如富樓那發跡顯本祕菩薩行現聲聞形者
是也中間之言遠取釋迦本地為始直至今日法華
為終自餘盡屬中間今文且據一期施化鹿苑之後
<pb n="236"/>
法華之前不可定指引二經證驗非住小淨下正示
淨土聲聞皆是臨終發大心者方生彼國恰與此土
不定性人氣類同也但下釋疑既發大心何故生彼
復證小耶秪緣迴心故得往生秪緣宿習暫履權乘
知大證小不為究竟故曰終歸借此類彼皎如白日
具眼鑑之（餘如扶新）簡濫中對經可見預此區分臨文不
壅中品上生經中對告標起如文修因明行業中初
通示經文五八則局諸戒則通約法包於十具約人
該於五眾故云諸也五下別列五八婬下二句對簡
邪正齋下釋通餘名辯戒非宗故指如律然下總論
通別既下點經後語願求中經云以此善根即指五
八諸戒是故疏點為因生彼是果其實未生約期心
說也感緣說法中因修四戒則通道俗經云偏贊出
家所以疏云多收道眾多則對少非不兼俗贊四念
處附宿習故近離則約戒分齊遠清則究佛本懷得
生中律中男女報有強弱故分長跪互跪之異經文
總示與律不同後益中華開合有見佛者準上下文
驗知是略聞法中以由因地慣學小法故云順習天
台云苦則三相遷移集則四心流動道則對治易奪
滅則滅有還無遺教云佛說苦諦實苦不可令樂集
直是因更無異因故云皆實此則小乘生滅四諦也
（云云）得道果號中結惑盡者三界子縛斷故不後有者
三界果縛脫故三名如前已示所證三明中此三名
明復得名通餘三但名通者婆沙云身通但是工巧
天耳但是聞聲他心緣他別想而已是故非明宿命
知過去苦生大厭離天眼知未來苦生大厭離漏盡
正觀斷惑是故此三稱明大論問云通明何別答直
知過去等名通知過去等因緣行業名明六通中天
眼天耳謂於定中發得色界四大清淨造色住眼耳
根中即能見聞六道眾生及一切世間形色音聲他
心者謂於定中發智能知六道眾生心種種緣念事
宿命者謂於定中發智能知自他過去一世二世百
千萬世乃至八萬大劫宿命（即本生也）及所行事（即本事也）如
意者亦名神境此攝二種一能轉變自身他身世間
所有隨心自在即神境也二能飛行速到山障無礙
即如意也瓔珞經名六神通神名天心通名慧性天
然之慧徹照無礙故名神通八解脫者亦名八背捨
大論云皆淨潔五欲捨堅著心故背捨從因立稱解
脫從果得名一中內色者即內身骨人外色即四大
六根由欲界結使難斷故不壞內而觀外也此觀成
時位成初禪能捨自地及下欲界故云背捨二中以
由二禪內淨故不留內色骨人亦由欲惑難斷故觀
外不淨之相三中緣即外相除外不淨之相但於定
中所發光明清淨皎潔名為緣淨身雖受樂心無染
著位在三禪四中自四至七通言四空者由四定體
並無形色故皆名空各以所證之境為所依處境法
持心令心不散故名為定初滅四禪根本色及三背
捨等色厭如牢獄而思出離心與無邊虗空相應名
虗空處此定既依陰入界生故有無常苦空虗誑不
實而心生厭背無復受著故名背捨五中捨空緣識
者以虗空無邊緣多則散即捨虗空轉心緣識心識
相應名識處定（云云）六中捨識者謂三世之識復無邊
際緣多則散能破於定還復捨之緣無所有（云云）七中
行者厭無所有處如癡有想處如癰瘡緣非非想而
入定心與定合名非有想非無相也或謂凡夫外道
得此定已名證涅槃斷一切想故言非有想佛弟子
如實知有細想依四眾而住故云非無想此從得失
共立名也則知此定凡外通修今經則是四果發真
無漏遠離諸法八中亦曰滅盡涅槃言滅受想者受
謂領納想即諦緣注云心心數法者即受想二心之
上籌度思慮之心也諸佛弟子厭患散亂心欲入定
以涅槃法安著身中故云身證而受想滅也前三位
在色界能離自地五欲也中四位在無色界展轉離
<pb n="237"/>
於下地後一可知餘下指文如上所引是也。
中品中生修因行業中初點四戒具闕沙彌戒下釋
十戒相分七為二者不坐高廣牀一也不歌舞倡伎
二也具足下釋具足名七支則教有分限故徧該則
戒無邊際故願求中戒德如香者南山云熏戒香於
百億是也感緣中經云教法即指因中所修四戒也
後益中亦四諦等者經云聞法其語通漫以中三輩
並是聲聞附其本習故云亦即初果翻逆流者始破
見惑思惑全在漸與生死流逆故得茲名。
中品下生修因中初釋孝養執勞者語云事父母以
竭其力也侍奉者即晨昏定省冬溫夏清之類順色
者語云子夏問孝子曰色難注曰承顏順色則為難
也承志者禮記曾子曰君子之謂孝者先意承志諭
父母於道也儒教下二句結上孝為行本語云孝悌
也者其為仁之本歟推下次釋仁慈無所而不愛謂
之仁故云推愛及物博施濟眾亦出論語葢由施恩
濟人為易所患不能博博濟猶為易所患不能眾堯
舜尚患其難況餘人乎儒宗下二句結上仁慈為德
語云一日克己復禮天下歸仁焉遇緣者由假平日
孝養仁慈之善得為臨終遇知識之緣也遇緣中初
釋知識名法下引經證故下示非局國下釋樂事乃
是彼國莊嚴快樂之事非正報也法下釋本願得生
中初點文略壯下釋時限勇壯之士臂一屈伸其速
可知後益與下料簡兩科節文對經可見。
第十六觀通簡中初明無現因準下明有宿種上下
明業重輕論第八疑中釋曰眾生無始以來善惡業
種多少強弱並不得知能臨終遇善知識十念成就
者皆是宿善業強始得遇善知識若惡業強者善知
識尚不可逢豈論十念（云云）泛爾者悠悠無記三時有
間故也須知上中二輩並以善業勝劣以分三品下
輩乃以惡業輕重以分三品又復上中以善業勝者
為上今以惡業輕者為上下品上生隨釋造惡中生
來者始終無間故眾惡雖多但由泛爾故非極重經
云誹謗即毀呰也誹平去二呼但內懷邪見不與理
合即名為謗非謂口出惡言也遇緣中題號難思者
葢由經中所詮無非實相玅理首題一舉經意全彰
佛名乃是積劫重修攬其萬德總彰四字是故稱之
獲益非淺後益中十二部經者此約大乘故曰甚深
小乘秖有九部法華云我此九部法入大乘為本以
小乘中無如意珠身故無方廣部又無天皷自然鳴
故無無問自說部又少授記故無授記部此則大小
對論若據各論皆有十二以小乘中亦有記別六道
因果或復自唱善哉亦名法空實義也人云大乘九
部除因緣譬喻論義大乘人利不假此三有經云小
乘有十一部無方廣部斯皆隨緣異說耳疏中但列
華名今依大論略出梵號一修多羅此云法本亦云
契經二祇夜此云重頌三和伽羅那此云授記四伽
陀此云孤起偈五優陀那此云無問而自說六尼陀
那此云因緣七阿波陀那此云譬喻八伊帝目多伽
此云本事九闍陀伽此云本生十毗佛略此云方廣
十一阿浮陀達磨此云未曾有十二優波提舍此云
論議最初修多羅名有通別通則十二部皆云修多
羅別乃十二部中第一是也餘十一部但就經中隨
事分出而已矣亦名十二分教恐濫部帙之名故也
應是佛說一切經教不出此之十二類事或具或闕
皆不定也料簡中下三至彼即發大心者平日因中
雖然作惡秖緣宿有善根故使臨終遇善知識說題
稱號一歷耳根已結大種所以生彼即發大心中三
先發大心者若不先發執真不忘無由往生所以到
彼只論所證不明發心。
下品中生中造惡別列四段毀戒中四戒次第闕一
不可驗知文略犯盜中初翻名僧祇還即下四所收
欲彰業重故摘標之即下釋義前二中初即重物物
<pb n="238"/>
處永定是故再言常住次約當日給出供僧之物凡
聖霑分故言十方物不可移故言常住後二初中即
現前施物人物兩定俱名現前次即亡五眾物大千
一化皆應預分故言十方作法限定故言現前盜結
犯者或望眾僧或望守護或蘭或夷委如律科非宗
且略經下引證即涅槃經未必僧物甚於逆重經所
說者俾生畏懼故云極誡說法中法無垢淨由心染
污故云不淨凡夫境界孰不患之微有所求悉是邪
命以生滅心說實相法尚為佛呵況求利乎未嘗為
利說一毫法僧傳所載唯左溪焉無慚中慚愧即羞
恥也屏處為惡不慚於天顯露為惡不愧於人經云
無慚愧者與諸禽獸無相異也總結中善惡兩業皆
假莊嚴即滿業也來報墮獄以因驗果也梵語泥黎
義翻地獄謂地下有獄獄縛罪人不得解脫婆沙云
梵言捺落迦此云受苦器即召苦之器具也亦云那
落迦此言受苦者謂是罪人也舊譯不分總言地獄
瑜伽云此下三萬二千踰善那有地獄等世間之獄
臯陶所造從犾從言二犬所以守也犾牛斤反兩犬
相齧也遇緣中火即是一隨器不同故言眾也天台
云者別傳云垂滅之時則令門人唱無量壽經題顧
大眾曰四十八願莊嚴淨土華池寶樹易往無人火
車相現一念改悔尚得往生況戒定熏修等自心業
者善惡因果全是自心更非他法所謂非人燔汝是
汝自燔也遇善中三科法門初十力天台云通名力
者即諸佛所得如實智用通達一切了了分明無能
壞無能勝故名力也大菩薩亦分得此力但比佛小
多不受其名五分上三屬因戒禁業非定止散亂慧
破昏惑由因取果即得解脫天台云解脫即是涅槃
之門行者得入涅槃故名解脫佛地論云前三是因
後二是果由慧斷惑惑無之處名解脫出纏破障反
照自心名解脫知見（云云）五住如前已示二死者勝鬘
一乘章云有二種死何等為二謂分段死不思議變
易死分段死者謂虗偽眾生不思議變易死者謂羅
漢辟支佛大力菩薩意生身乃至究竟無上菩提彼
經以五因對於二果四住即分段因無明即變易因
也父母生身有其形質故名分段自羅漢去斷見思
後盡屬變易生死所收因移果易故名變易直至等
覺後心方究竟也聞法中境隨心變者心生法生心
滅法滅當知猛火涼風皆由心具一念惡則涼風即
猛火一念善則猛火即涼風所謂要在心垢淨取證
如反掌也後益中亦由因中聞說彌陀十力等法為
大乘種至彼復聞二聖開導故能即發大道心也。
下品下生標中通簡三輩對告初明上中有無獨下
正明下輩別標以下釋出佛意造惡正釋中初釋五
逆上二違恩次二負德後一兩兼生下示苦報言生
報者論報有三一曰現報二曰生報三曰後報命終
即墮故曰生報梵語阿鼻此翻無間涅槃云間無暫
樂故云無間又一人獨墮此獄身徧獄中間無空處
其獄四方交過通徹八萬由旬身與獄等不相障礙
成論復有五種無間（云云）餘文可解敘問中大本簡去
逆謗乃有二文上卷云設我得佛十方眾生至心信
樂欲生我國乃至十念若不生者不取正覺唯除五
逆誹謗正法下卷云諸有眾生聞佛名號乃至一念
正心迴向願生彼國即得往生唯除五逆誹謗正法
與今相反故須決通今解中初通敘願力無偏彼下
二正示二經收簡諸佛願體周徧法界況復彌陀願
力尤深一切眾生平等普攝若或簡除反顯彌陀慈
悲誓願猶是生滅未為稱性抑使逆謗之徒永沈惡
道仁人君子尚不忍為況佛心乎霅川法師云二文
皆是舉劣況勝以顯彌陀願力之深也示收簡中初
句明彼簡除者葢由彼經為彰極樂境界殊勝眾生
生者莫非純一清淨良伴豈容逆謗而來參預意在
激勸末世眾生遷善改惡攀附上賢次句明今收取
<pb n="239"/>
者葢由今經所談淨業乃是究竟一佛乘法是心作
佛是心是佛出自今經即同法華開佛知見了義頓
教無復過此但能一念迴向願求滅業破障不勞彈
指若使逆謗不生則與偏權不了之教何異所以彼
抑此揚無非化物兩經收簡有異故曰言乖佛意善
惡無偏故云趣合但下二句雙結二經（此略消文餘如扶新具辯）
引證中今經正明觀佛三昧故得引彼而為證據初
正引一日一夜至一相好舉少況多以彰功勝引下
二句結顯示報中上文雖云五逆未必皆具故云隨
犯經云受苦無窮者梵語劫波翻無數時一劫尚爾
況多劫乎又復劫數大槩言之若論心業無窮可知
遇緣中初段亦由宿種故遇知識說法教念以為生
因恐謂發聲故以觀想釋經念字病苦中惡業發現
遂招惡疾眾苦陵逼心識荒茫豈能作觀乎教修中
觀想既難且令口稱十念十聲者慈雲乃以十氣名
為十念但不緩不急隨氣長短不限佛數（云云）今此臨
終時節促迫何暇十氣若準大本下至一念尚得往
生況十念乎寶王論云一念為正如佛所說謗佛毀
經打僧罵尊五逆四重皆由一念墮無間獄今之念
佛亦止一念善業成時即登極樂前一念五陰滅後
一念五陰生等觀經十念良有以也葢為抱疾尪羸
力微心劣故須十稱以助其念若心盛不昧一念生
焉（彼文）天台疏問云何行者以少時心力能勝於終身
造惡邪大論有此責是心雖少時而力猛利如垂死
之人必知不免諦心決斷勝百年願力是心名為大
心以捨身事急故如人入陣不惜身命名為健人餘
如十疑第八疑中（云云）相現中日徑之數計二千四十
里今取仰望者葢由此人功行微淺豈能感華如日
輪大但取團欒之狀爾後益中說法文云緣生無性
者論云諸法不自生亦不從他生不共不無因是故
說無生離四性絕百非故云無性無性之性即是實
相行法經偈上半明罪業相初句所造業業該三障
故云一切覆蔽三德故名為障深廣無際喻之如海
次句能造心業既無性由妄想故不知諸法本性空
寂以心取境遂造妄業下半明懺悔法初句索機次
句正明端坐示身儀也念即能觀智實相即所觀境
既了諸法無非實相何罪不除然實相無相應云何
念當知以無念念念無相相以無相相契無念念若
念外有相相外有念則非大乘念實相也料簡三段
因行入證見佛尋經可了。
正宗第三顯益結勸中初正明眾見前下與前對簡
前獨見者即正宗初及華座觀是也今下復點今文
經云說是語時及聞佛所說通指十六觀法也得益
中初科豁呼括反通達之貌破無明者約即論破也
證法性者此就所證理說若據能階之位即初住也
初心凡夫聞十六觀隨觀即修親覩彼土依正莊嚴
復聞心作心是了知一切諸法融通無非法界大乘
機發頓破無明頓入圓位故名豁然也侍女初科中
隨聞觀故熏發大心且記往生到彼進修方論證入
遮疑中論如前引答中初正答以下二引證文有兩
段初證無女人次證無根闕是下結顯十疑論即第
九疑也天台疏云論說女人根闕不生者就彼為言
經語初往故有善心一切得生諸天發心者此點幽
宮同聞眾也經文且據釋梵諸天雨華隨從聞法發
心自餘待佛還山重述也。
大段第三流通即座中初標分節經可見隨釋初科
雙問即指爾時阿難下一段經也答經名中並如釋
題已辨教持中則知非信不受非念不持信念力強
豈有忘失勸修見境中憶佛念佛即是今經行此三
昧現身據因當來約果滅罪中經云憶念即觀想也
身勝中初翻名次出義白為眾色之本故稱奇瑞雖
生淤泥不為所染故曰性潔涅槃經云水生華中分
陀利華最為第一修念佛人等無有異伴勝中此二
<pb n="240"/>
大士位居等覺故名補處既修三昧長養聖胎氣類
是同故得為友報勝中初以成佛釋坐道場得下釋
道場名一下釋諸佛家勢下引二經證去佛不遠證
上當坐道場不退菩提證上生諸佛家諸佛垂應必
具八相謂從兜率託胎降生逾城降魔成道說法入
般涅槃文中總舉理必應具求往彌陀淨土經云生
諸佛家故以法身一體釋之憶持中經云汝好者令
生珍敬不慢易也令對說者佛意令將持名持經兩
種對校名字雖少經文雖多若能憶持其功一等以
此欲彰持名功大何以然耶葢由彌陀四字名號從
因至果歷劫熏修無量行願之所莊嚴舉念一稱萬
德俱備況經所說十六玅境依正兩報復由彌陀願
力所成故知持名與持經等眾歡喜中疏以三義釋
經大字安養淨[邱-丘+(看-目)]佛若不說安可得聞聞尚不易何
況得生此二自利也大權陳請正為未來自利利他
本懷始暢大喜之義無越於斯二轉說中初科聽眾
難定故以二義例之二正示轉說累囑者據前經文
凡有四處一三福之後二地觀之中三華座之初四
即上科重重付囑欲使還山轉說佛意在此也三明
眾散此是耆山再說時眾故得與前校其廣略仍點
阿難代宣得稱佛說也宿有一毫善獲遇正觀門新
疏廣流通直示往生路我今聊贊述塵露於山海普
與諸有情迴向發誓願極盡未來際同生安養國願
我此疏記毀贊皆成種諸佛賜冥加利益無窮盡。

靈芝觀經義疏正觀記劵下（終）
天台山沙門亮潤校閱

<article id="n412">觀無量壽佛經圖頌</article>

<talk>No. 412-A
 序</talk>

淨慧居士刻觀經成。有議之者。謂禪非意想。觀經純
以想得往生。居士既已身在宗門。便當力持祖道。今
毋乃使人滯於蹊逕歟。余謂茲屬淺視淨土之猥談。
並不知真禪之旨歸也。夫參徹至明心見性。斷必繫
念一處。不令走漏到利欲界內。與五濁相磅[礡-莆+蒲]。久則
心行處滅。情想俱空。法不存。佛不立。方成大解脫。奚
獨如來佛。是甚乾屎橛。即祖師禪。喚作盌躂丘。邇來
陰識依通。而悟者比比。肯向靜寂中淘去邪思。練成
正覺。雖不待十六觀鏡像現前。九品蓮托胎見佛。諒
曾打併一番。日用自然清淨。寂光自得現前。強似徒
向冊本上學言記語。造謗大般若之業。居士覩今禪
敝。痛傷祖道凌夷。盡皆向外馳求。攘成傾奪惡習。特
拈出此經以鋮砭之。使各於斯返照。殆乃挽回風化
之急助也。何可議哉。
順治乙未秋日南湖老人褎翁行盛譔

<talk>No. 412-B
 敘</talk>

釋迦如來。為一大事因緣。出現於世。大事者何。生死
大事也。故始於說法。終於拈華。不過欲諸眾生。各證
成等正覺而已。然歸元無二路。方便有多門。求其速
了生死。最捷徑者。莫過於參禪了道。而捷中之捷。徑
中之徑。為異方便者。尤莫尚於念佛往生。乃世有聰
明才智之士。往往鄙之為愚夫愚婦之所為者。夫口
誦彌陀。而心存塵垢。志希安養。而念繫娑婆。誠可鄙
矣。至於真能念佛之人。則淵寂通微。冥心入妙。能所
兩忘。事理一致。如此而亦鄙之。真天如禪師。所謂非
鄙愚夫愚婦。乃鄙文殊普賢。及馬鳴龍樹耳。此佛說
觀無量壽佛經。不可以不誦也。經中雖具有十六觀
<pb n="241"/>
法。尤以觀佛為一經宗要。善觀者。觀一切相為非相。
則能見彌陀之全體。觀一切法如幻法。則能入淨土
之真境。觀我身之無我。則能具如來之正見。是以從
一如來。而見無量如來。入一境土。而周無量淨土。悟
一法身。而融無量法身。無念而念。無修而修。無證而
證。豈非善了大事因緣者哉。天台無盡法師。教中義
虎。精通三觀。搆圖精工。攝頌爾雅。惜年久湮蕪。傳布
甚少。故特重梓流通。復為麤釋一二典故。以便初機。
俾見聞者。因相以寓目。因文而動懷。歡喜讚歎。發無
上心。同結淨土勝緣。即有疑者謗者。亦植善因不淺。
譬之城東老母。誓不見佛。以手障面。終莫能逃。況乎
一歷識田。永為道種耶。是知此事。不問親疎。無分利
鈍。各有自性彌陀。自現惟心淨土。所以十惡五逆。尚
且十念往生。散心持名。亦可同登樂國。獨彼疑謗之
人。籠鳥鼎魚。翻稱快樂。隙駒泡影。妄計久長。但恐一
旦色力痿羸。神識迷亂。文章無靈。錢神莫挽。去路茫
茫。無本可據。是使聰明才智之士。反見笑於愚夫愚
婦也。敢請直下承當。共入彌陀願海。
歲次乙未秋日武林菩薩戒弟子張文嘉仲嘉甫薰
沐拜述

<other>No. 412</other>
<sarticle>佛說觀無量壽佛經（附圖頌）</sarticle>

宋元嘉中畺良耶舍　譯
如是我聞（至）文殊師利法王子而為上首。
圖經攝頌　　天台無盡法師傳燈　述
<other>靈山嘉會</other>
 如來趺坐耆闍崛  三乘八部眾圍繞 
 寂而常照鑒機宜  猶若洪鐘以待扣 
 久修久證真三昧  心境如如清淨方 
 一得往生不退轉  應為圓機稱性說 
爾時王舍大城（至）一不得往。
<other>闍王幽父</other>
 闍王名為未生怨  生來已有怨害相 
 隨順調達惡友教  汝弑頻婆作新王 
 我弑牟尼作新佛  共化世間亦快哉 
 依教幽王重室內  制諸羣臣不得往 
按梵語阿闍世。此云未生怨。母懷之日。有冤惡相。
占者預記。因以為名。○調達。佛堂弟。一名提婆達
多。與佛世世為仇。以種種變幻。動王子心。立大精
舍。得大供養。為王子云。我殺牟尼。以作新佛。汝殺
頻婆。以作新王。共化世間。不亦快哉。乃教王子。放
五百醉象。蹋殺如來。佛入慈定。舒手示之。即於五
指。出五師子。象見怖畏。投地敬禮。佛為眾云。我於
爾時。手五指頭。實無師子。乃是慈善根力。故令彼
伏。後復以惡毒著指抓中。欲因禮拜。以中傷佛。往
而未到。地自然裂。火車來迎。生入地獄。
國太夫人（至）顏色和悅。
<other>夫人密往</other>
 國太夫人韋提希  恭敬大王時密往 
 身塗麨蜜纓盛漿  日日用以奉大王 
 食已漱口向佛禮  尊者授戒為說法 
 三七日中顏和悅  怡然清淨得不死 
時阿闍世（至）不令復出。
<other>加惡弑母</other>
 闍王來問守門人  父王今猶存在耶 
 閽人具白如上事  闍世瞋欲弑其母 
 月光耆婆二大臣  按劒苦諫怒方息 
 勅語內官幽禁之  跼蹐深宮不令出 
時韋提希（至）云何當見阿彌陀佛極樂世界。
<other>緣起弑逆韋提哀請</other>
 此經發起因弑逆  令人深厭娑婆苦 
<pb n="242"/>
 親所生子尚復然  他人能不按劒起 
 極樂蓮華為父母  無冤無親法平等 
 大哉善權方便力  普使羣生獲安養 
 韋提遙向耆闍請  如來山沒宮中現 
 我昔何罪生斯子  惟願往生無憂處 
 即時放光現諸土  極樂世界當其根 
 三種福業先其緣  十六觀門次其說 
佛告韋提希（至）名曰初觀。
<other>落曰懸鼓</other>
 剏始先當觀落日  狀如懸鼓繫其心 
 制心一處辦大事  況復西向示生方 
 久久寂靜心不移  靜極明生觀易成 
 開目閉目常明了  是為淨土之初門 
次作水想（至）名第二觀。
<other>大水結冰</other>
 極樂國地琉璃寶  始欲觀之不易成 
 大水結冰麤似之  琉璃境界已現前 
 下有寶幢以承擎  八方八楞皆具足 
 一一方面百寶成  種種莊嚴難具說 
按八風者。四維八方。有八種風。致自然之樂。演妙
法之音。世有八苦。謂生苦。老苦。病苦。死苦。愛別
離苦。怨憎會苦。求不得苦。五陰盛苦。佛謂憍陳
如等五比丘曰。汝知色受想行色。為是常。為無常
也。為是苦。為非苦也。為是空。為非空也。為有我。為
非我也。五比丘眾聞之。漏盡意解。成阿羅漢。
此想成時（至）名為邪觀。
<other>琉璃寶地</other>
 水想成時地已成  一一觀之令明了 
 閉目開目無散失  惟除食時恒憶事 
 是為麤見極樂地  若得三昧難思議 
 除八十億劫重罪  作是觀者名正觀 
佛告阿難及韋提希（至）名第四觀。
<other>七重行樹</other>
 行樹八千由旬高  七寶華葉作異色 
 妙真珠網彌覆上  七重行樹并諸網 
 妙華宮殿居天童  眾寶光嚴百千日 
 諸華涌生諸妙果  厥狀猶如帝釋缾 
按大本云。又其國土。七寶諸樹。周滿世界。金樹。銀
樹。琉璃樹。玻瓈樹。珊瑚樹。碼碯樹。硨磲之樹。梵
語釋迦毗楞伽。此云能勝。梵語摩尼。此翻離垢。言
此寶光淨。不為垢染。又翻增長。謂有此寶處。增其
威德。又或翻為隨意。如意。閻浮檀金。此云勝金。
閻浮者。梵語云染部捺陀。乃須彌西南西域河。有
此樹。形高大。其果甘美。果汁入水。沙石成金。一粒
置常金中。皆失色。佛身似之。如帝釋缾者。帝釋
梵語釋迦因陀羅。此云能主。謂其能為天主。言缾
者。昔有貧人。常供養天。滿十二歲。求索富貴。天慜
此人。自與一器。名曰德缾。而語之言。所須之物。從
此缾出。其人應意所欲。無所不得。今以妙華涌出
諸果。如彼天缾。出種種物。故以喻之。
次當想水（至）名第五觀。
<other>八功德水</other>
 極樂世界八池水  一一池水七寶成 
 其寶柔輭珠王生  涌出分為十四支 
 黃金為渠金剛沙  七寶蓮華六十億 
 水注華樹尋上下  演法化鳥讚三寶 
按八功德水。一澄淨。二清冷。三甘美。四輕輭。五潤
澤。六安和。七除饑渴。八長養諸根。具八種功德。利
益眾生也。
眾寶國土（至）名為邪觀。
<other>總觀依報</other>
 琉璃寶地八交道  一一界以黃金繩 
 界上五百億寶樓  諸天於中作妓樂 
<pb n="243"/>
 又有樂器懸虗空  不鼓自鳴念三寶 
 此想成已名麤見  寶樹寶地及寶池 
佛告阿難（至）及二菩薩。
<other>佛住空中</other>
 如來將欲說佛觀  西方三聖忽現前 
 彌陀身如閻浮金  相好光明無比論 
 觀音侍左勢至右  皆令韋提大眾見 
 我今因佛得覩之  未來眾生云何見 
佛告韋提希（至）名為邪觀。
<other>蓮華寶座　頌二</other>
 蓮華八萬四千葉  脈光具數正與等 
 葉大一萬二千里  五百億珠為暎飾 
 一一尼珠放千光  其光猶如七寶蓋 
 毘楞伽寶以為臺  二寶珍網為莊校 
 臺上自然有寶幢  四柱猶如須彌山 
 幢上寶幔如天宮  五百億珠為暎飾 
 珠放八萬四千光  一一光作異種色 
 金剛珍珠襍華雲  十二隨意作佛事 
按西域。有甄叔迦樹。具七寶色。形大須彌。此寶色
似此等。因以名焉。須彌山者。上云妙高。如夜摩
天者。此云善時。以彼見光明。無晝夜之別。故云善
時。阿彌陀佛。以昔因中。作菩薩比丘。名為法藏。
於世界法王佛所。發四十八願。取此淨土。攝諸善
念。今願力成。故令所依。華座若此。
佛告阿難（至）三藐三佛陀。
<other>次當想佛</other>
 華座既成當想佛  眾生何以可得見 
 諸佛如來法界身  常入行人之世界 
 是故汝等心想佛  是心即相好光明 
 是心作佛心是佛  三號悉從心想生 
想彼佛者（至）得念佛三昧。
<other>先作像觀</other>
 未觀真佛先想像  佛身猶如閻浮金 
 坐彼華上心眼開  極樂嚴飾極明了 
 觀音坐左勢至右  三像皆放大光明 
 一一樹下三蓮華  三聖恒俱宣妙法 
按正徧知。如來十號之一。無量甚深。故喻如海。
梵語多陀阿伽度。此云如來。梵語阿羅訶。此云應
供。梵語三藐三佛陀。即此云正徧知。皆諸佛之總
號。心感諸佛。心即諸佛。心尚能作諸佛。豈不感於
彌陀。心尚即是諸佛。豈不即是彌陀。應知彌陀與
一切佛。不多不少。諸佛乃即一之多。彌陀乃即多
之一也。十二部經教。總稱修多羅。同名為經。
佛告阿難（至）名為邪觀。
<other>佛真法身　頌二</other>
 佛身高六十萬億  那由他恒沙由旬 
 色如萬億夜摩天  閻浮檀樹紫磨金 
 白毫宛轉五須彌  紺目澄清四大海 
 身諸毛孔演光明  猶如須彌山王勝 
 圓光百億大千界  化佛無量數最多 
 身具八萬四千相  相具八萬四千好 
 好具八萬四千光  其光徧攝念佛人 
 見此即見於諸佛  念佛三昧名已得 
按佛於八萬四千塵勞。皆見實相。理智冥合。故能
示現相好光明。故節節云八萬四千。無緣慈者。
無心攀緣。自然現益也。皆是如來慈善根力。自然
成就。慈雲懺主云。欲修觀者。當於一處。繩牀西
向。加趺端坐。項脊相對。不昂不傴。調和氣息。定住
其心。直想阿彌陀佛丈六金軀。坐於華上。專繫眉
間白毫一相。其毫長一丈五尺。周圍五寸。外有八
稜。其毫中空。右旋宛轉。在眉中間。瑩靜明徹。顯暎
金顏。停心注想。堅固勿移。然復應觀想念所見。若
成未成。皆想念因緣。無實性相。所有皆空。如鏡像
<pb n="244"/>
月影。如夢如幻。雖空而亦可見。此皆心性所現。不
一不異。非縱非橫。不可思議。心想寂靜。則能成就。
念佛三昧。久而乃起。蓋因相有八萬。都想難成。故
令但觀眉間毫相。如五須彌。此觀若成。八萬皆現。
而此丈五觀法。更便初機。
佛告阿難（至）名為邪觀。
<other>觀音法身　頌二</other>
 觀音身量長八十  萬億那由他由旬 
 身體紫磨黃金色  頂有肉髻項圓光 
 每面各百千由旬  五百化身如釋迦 
 每佛五百化侍者  五道眾生於中現 
 毗楞伽寶為天冠  天冠中有立化佛 
 眉毫相備七寶色  流出八萬四千光 
 光中化佛化侍者  譬如紅蓮無量光 
 手足莊嚴諸相好  一一如經之所說 
按寶積經中。應持菩薩。用神力上觀三十二恒河
沙世界。不能見佛頂。故曰無見頂相。不及世尊。
次觀大勢至菩薩（至）大勢至。
<other>勢至法身　頌二</other>
 勢至身量等觀音  舉身光照十方國 
 但見菩薩毛孔光  即見諸佛淨妙光 
 以智慧光照一切  是故號為無邊光 
 令離三途得上力  又復號為大勢至 
 天冠五百寶蓮華  佛國廣長於中現 
 肉髻猶如鉢頭華  寶缾內盛諸光明 
 行時世界咸震動  寶華莊嚴如極樂 
 坐時國土悉動搖  西方三聖皆雲集 
見此事時（至）常來至此行人之所。
<other>普觀當生</other>
 見此事時作生想  自心生於極樂國 
 趺坐蓮華合門想  五百色光來照身 
 見佛菩薩滿空中  水鳥樹林宣妙法 
 出定之時與定合  如是見時名普觀 
佛告阿難（至）名第十三觀。
<other>雜觀三聖</other>
 若欲至心生西方  先當觀於丈六像 
 觀音侍左勢至右  十方變現得自在 
 或現丈六或八尺  所現之形真金色 
 但觀首相知二尊  是為西方雜想觀 
按觀首相者。頂上有化佛者。觀音也。頂上有寶缾
者。勢至也。餘相皆同。
佛告阿難（至）是名上品上生者。
<other>九品總圖</other>
 三輩往生分九品  同生淨土寶池中 
 一者進道有遲疾  二者所乘有殊異 
 三者華開有早晚  四者見佛有明昧 
 但使獲預下下流  亦得永階於不退 
<other>上品上生　頌二</other>
 若有眾生欲往生  應當發其三種心 
 至誠深心迴向心  具此三心即往生 
 復有三種之眾生  慈心不殺具諸戒 
 讀誦大乘方等經  修行六念願往生 
 此人精進勇猛故  西方三聖現其前 
 化佛比丘諸天眾  放大光明照其身 
 授手接以金剛臺  一彈指頃生彼國 
 見佛相好悟無生  即得無量總持門 
上品中生者（至）是名上品中生者。
<other>上品中生　頌二</other>
 不必持誦方等經  善解義趣心不動 
 深信因果不謗法  以此迴向而求生 
 臨終三聖來接引  持紫金臺至其前 
 一千化佛俱授手  即見身坐寶蓮臺 
 合掌叉手讚諸佛  如一念頃生池中 
<pb n="245"/>
 寶華經宿方乃開  即見其身真金色 
 足蹈蓮華佛放光  普聞眾聲說妙法 
 七日於道不退轉  經一小劫得無生 
上品下生者（至）名第十四觀。
<other>上品下生　頌二</other>
 亦信因果不謗法  但發無上菩提心 
 以此功德而迴向  發願求生極樂國 
 行者臨欲命終時  三聖手持金蓮華 
 化五百佛來至此  一時授手而接引 
 讚言法子發道心  是故我今來迎汝 
 即見自身坐金蓮  華合隨從世尊後 
 一日一夜華方開  三七日後見了了 
 供佛更經三小劫  得百法門歡喜地 
佛告阿難（至）是名中品上生者。
<other>中品上生　頌二</other>
 受持五八并諸戒  不造五逆無眾過 
 以此善根普迴向  發願求生極樂國 
 阿彌陀佛來接引  與諸比丘共圍繞 
 至其人前為說法  讚歎出家離眾苦 
 行者見已心歡喜  自身趺坐蓮華臺 
 長跪合掌禮彌陀  未舉頭頃生華中 
 蓮華尋開聞法音  讚歎苦集滅道法 
 應時即得阿羅漢  三明六通八解脫 
按八戒齋者。一名八關齋戒。謂不殺。不盜。不淫。不
妄語。不飲酒。不坐高廣大牀。不著華鬘瓔珞。及香
油塗身熏衣。不自歌舞往聽。不過中食。關者。禁閉
八罪。不令犯也。齋以不過中食為體。以八事助成
齋體。共相支持。故又名八支齋法。是故言八不言
九也。此通俗人受。以一日一夜為期。
中品中生者（至）是名中品中生者。
<other>中品中生　頌二</other>
 若人一日與一夜  受持八關之齋戒 
 或持沙彌之十戒  或持比丘具足戒 
 三千威儀八萬行  一一護持無缺犯 
 以此迴向并發願  戒香熏修以為因 
 行者臨欲命終時  見佛眷屬放光明 
 手持七寶蓮華臺  俱時來至行者前 
 自聞空中讚歎言  隨順佛教來迎汝 
 七日華開證初果  經半劫成阿羅漢 
按具足戒者。即菩薩戒。十重四十八輕也。
中品下生者（至）名第十五觀。
<other>中品下生　頌二</other>
 若人孝養於父母  行世仁慈眾善行 
 命終得遇善知識  為其演說淨土事 
 極樂世界妙莊嚴  彌陀四十八大願 
 聞已歡喜即命終  而得往生安養土 
 譬如壯土伸臂頃  即時已生彼世界 
 生彼土已經七日  得遇觀音大勢至 
 菩薩為說種種法  爾時即證須陀洹 
 過此更經一小劫  得成四果阿羅漢 
佛告阿難（至）是名下品上生者。
<other>下品上生　頌二</other>
 此人雖不謗方等  多造惡業無慚愧 
 命終得遇善知識  為說十二部經卷 
 以聞如是經名故  除却千劫重惡業 
 復教叉手稱彌陀  除五十劫生死罪 
 彼佛即遣化三聖  至行者前讚歎言 
 以汝稱佛滅諸罪  是故我今來迎汝 
 見光即生華池中  七七華開見聖尊 
 放光說法發道心  經十小劫登初地 
佛告阿難（至）是名下品中生者。
<other>下品中生　頌二</other>
 五戒八戒具足戒  如是愚人都毀犯 
<pb n="246"/>
 盜僧祇物現前物  不淨說法無慚愧 
 惡業莊嚴應墮獄  善友慈悲為讚佛 
 十力威德及光明  五分法身皆讚說 
 是人聞已滅重罪  地獄火化清涼風 
 吹諸天華華坐佛  三聖俱來接引之 
 如一頃念生彼國  經於六劫華方敷 
 為說大乘甚深經  應時即發大道心 
佛告阿難（至）名第十六觀。
<other>下品下生　頌二</other>
 或有眾生作不善  五逆十惡備眾惡 
 如此愚人應墮獄  經歷多劫受諸苦 
 善友安慰說妙法  教令念佛生西方 
 是人苦迫不遑念  復勸高聲稱佛名 
 高聲稱佛盡一氣  具足十念稱佛名 
 念念滅除多劫罪  即乘佛力生淨土 
 十二大劫蓮華開  二大菩薩為宣說 
 諸法實相除罪法  聞已即發菩提心 
說是語時（至）逮無生忍。
<other>夫人悟道</other>
 韋提聞佛說是法  應時即見極樂國 
 廣長之相極分明  亦見彌陀二大士 
 心生歡喜未曾有  豁然大悟裂惑網 
 登圓初位發心住  發三德性證無生 
五百侍女（至）發無上道心。
<other>侍女發心</other>
 五百侍女大因緣  夙有善根預茲會 
 聞法而思思而修  十六觀門悉成就 
 皆發無上菩提心  各各願生極樂國 
 世尊授記當往生  獲得現前真三昧 
 無量諸天亦同發  無上正等菩提心 
按夫人悟道。侍女發心。阿闍父王。亦證阿那含果。
獨阿闍世。未彰報應。心竊疑之。後閱涅槃梵行品
云。阿闍世。殺父害母。至涅槃會。身瘡腫熱。生重慚
愧。悔過自責。耆婆勸往佛所。佛為說法。得無根信。
又大彌陀經。亦載阿闍世王太子。與五百長者子。
聞說阿彌陀佛功德。皆大歡喜。願如阿彌陀佛。佛
即授記。皆當作佛。由是觀之。如來法門廣大。不拒
來者。亦足以為十惡往生之一證云。而或又謂調
達闍世。頻婆韋提。皆是大權菩薩。現逆現順。利益
眾生。理容有之。
十惡之人。臨終遇善知識。十念往生者。皆是宿善
業彊。始得成就。樂[邱-丘+(看-目)]文類云。世有十種臨命。不得
念佛。一善友不遇。無人勸念。二病苦纏身。不遑念
佛。三或偏風失語。不能念佛。四或狂亂失心。注想
難成。五遭水火。不暇志誠。六遇豺狼。無復善友。七
臨終惡友。壞彼信心。八飽食過度。昏迷致死。九軍
陣鬭戰。奄忽而亡。十忽墜高巖。傷壞性命。如是十
種。斷不能念。應須預為修持。使淨業先成。縱遇難
緣。必得彌陀接引而往也。
爾時阿難（至）皆大歡喜。
<other>王宮流通　頌二</other>
 阿難問佛當何名  此法之要云何持 
 佛答名觀極樂國  無量壽佛二大士 
 亦名除障生佛前  汝當受持無忘失 
 若有行此三昧者  現身得見三聖尊 
 若善男子善女人  但聞佛名菩薩名 
 除無量劫生死罪  何況憶念而受持 
 世間若有念佛者  即是人中芬陀華 
 二大菩薩為勝友  當坐道場生佛家 
按梵語分陀利。此云白蓮華。涅槃云。水生華中。分
陀利最為第一。
爾時世尊（至）還耆闍崛山。
<other>足步虗還</other>
<pb n="247"/>
 如來神通具隱顯  隨機所現各不同 
 韋提哀請化將成  是故山沒宮中現 
 今者觀法已周圓  足步虗空還耆崛 
 普令見者知斯事  各各仰遵於法化 
爾時阿難（至）禮佛而退。
<other>崛山流通</other>
 如來王宮說法已  足步虗空還耆山 
 慶喜廣為大眾說  天龍聞法歡喜去 
 遂令大法永流通  正像末法受其施 
 蓮宗一脈傳至今  無量眾生生淨土 
<other>繪圖攝頌二</other>
 我今未能即忘筌  按圖索馬為準的 
 如此繪像差得真  而我攝頌多遺漏 
 普願信者讀誦者  見聞歡喜讚美者 
 皆作人中白蓮華  當坐道場生佛家 
 見佛見土及見圖  三見同用此一見 
 見佛即見真法身  見土即見常寂光 
 豈不見圖同此二  圖圖見佛妙依正 
 我願見此圖經者  應當志心如是觀 

佛說觀無量壽佛經（圖頌終）

<article id="n413">觀無量壽經直指疏</article>

<talk>No. 413-A
 觀經直指疏序</talk>

非佛作心。不厭娑婆而造十惡。非心作佛。不欣極樂
而行十善者。凡夫也。佛外有心。知苦集而觀察三界
如牢。心外有佛。慕滅道而不信他方剎土者。二乘也。
是佛作心。度眾生而不住涅槃。是心作佛。修萬行而
不住生死者。菩薩也。即佛即心導三乘而入一乘。即
心即佛。攝九界而歸佛界者。如來也。所以無量佛出
淨土而來穢土。改濁還清。二大士引惡人而到善人。
革凡成聖。國王現逆順之境有感有應。世尊示折攝
之門。為避為趨。是心作佛之教。於是乎興。是心是佛
之理。於是乎顯矣。葢教能詮行。理由觀彰。行開三種。
觀分十六。行行稱真如之性。觀觀宗法界之心。日落
懸皷於西方。水起瑠璃於樂土。樹葢現十方之塵剎。
池水演三寶之玄音。地內暎寶珠之色。界上總樓閣
之觀。華座本是願力所成。聖像不離心想而變。欲覩
全體之金容。先瞻眉毫之玉相。觀音上頂於佛果。勢
至下動於含靈。然後普觀自身之能生。雜想三聖之
所現。金剛臺上之以上。寶蓮花中而又中。化佛流光。
下品得往。總之境不離心。事依理顯。觀心妙也。時時
住唯心之安養。究理盡也。念念見理具之阿彌。由此
國太夫人。悟即心是佛。忍證無生。諸天侍女。了作佛
是心。記發無上。真所謂火內之蓮花。海中之舟楫。病
客之良醫饑民之美饍。未有甚於此經者也。故得阿
難受持於王宮。耶舍傳譯於宋世。天台智者。解說於
隋朝。清凉國師。備釋於唐代。詎知言近而旨遠者。宜
若登天之不及。文簡而義周者。奈何墜地以無聞。因
之一心投佛。三復斯文。遵賢首之宗承。秉帝心之觀
道。集成略疏。名為直指。若曰智辨無礙。有慚往哲。法
門增廣。無愧今心。將使諸佛心內之眾生。在在觀即
心之諸佛。眾生心內之諸佛。常常迎作佛之眾生。生
佛與心。同歸法界。是則此疏之作。寧不為西方之直
指也歟。欲往彼國而慮乎蹊徑者。請沉玩於斯焉。
時
康熈癸亥年閏六月初八上弦日灌頂行者續法題
於慈雲觀堂

No. 413
<pb n="248"/>
<sarticle>佛說觀無量壽佛經直指疏卷上</sarticle>

清　浙水慈雲沙門　灌頂續法　集
 歸命釋尊諸聖賢  西方無量佛菩薩 
 願承三寶大慈悲  冥被疏之與經合 
 傳流無盡法界中  見聞說者皆開豁 
 回茲勝德利羣生  同證菩提安養樂 
△疏此經義。文分為二。先略標章門。
將釋此經。十門分別。一教起因緣。二藏乘分攝。三辨
定時會。四教義分齊。五所被機宜。六能詮體性。七宗
趣通局。八翻譯傳授。九總釋經題。十別解文義。
△後詳釋義相（十）。<other>初教起因緣</other>
初教起因緣者。華嚴云。非以一緣一事。而得成就如
來出現。今說觀經。亦多因緣。一為揀娑婆苦。多惡逆
人。當厭捨故。二為顯安養樂。聚佛菩薩。應欣取故。三
為宣揚三種淨業。前後有勝劣故。四為開示十六觀
門。事理有淺深故。五為的明是心作佛。成念佛三昧
故。六為直指是心是佛。悟身中佛性故。七為令信稱
佛名。但十念。頓饒益故。八為令知帶惑業。亦往生。漸
斷證故。九為度七趣男女。皆可到彼淨土故。十為引
三乘權小。盡得歸於佛界故。由茲十義。說此經也。
<other>△二藏乘分攝</other>
二藏乘分攝者。藏有二。一三藏。經律論也。此經明觀。
經藏所攝。二二藏。聲聞。菩薩也。此觀三聖。菩薩藏攝。
乘有四。一小乘。聲聞四諦法也。如羊車。二中乘。辟支
因緣法也。如鹿車。三大乘。菩薩六度法也。如水牛車。
四一佛乘。諸佛菩提涅槃法也。如白牛車。今教念佛。
疾成佛道。一乘所攝。分謂十二分教。一契經。二應頌。
三授記。四諷頌。五因緣。六自說。七本事。八本生。九方
廣。十未曾有。十一譬喻。十二論議。今此經者。契經。授
記。因緣。方廣。未有。譬喻六分所攝。何者。以是長行直
說。侍女悉記。因請方施。廣陳觀法。臺光現界。冰類瑠
璃故也。
<other>△三辨定時會</other>
三辨定時會者。時有三。一日出先照時。為圓頓大根
眾生。轉無上根本法輪。所謂初善。日初分時入也。二
日昇轉照時。為下中上三類眾生。轉依本起末法輪。
所謂中善。日中分時入也。此一時內。轉開三照。初轉
照時。為下根轉小乘法輪。中轉照時。為中根轉大乘
法輪。後轉照時。為上根轉一乘法輪。三日沒還照時。
為上上根眾生。轉攝末歸本法輪。所謂後善。日後分
時入也。此當中轉時說。談念佛門。引攝凡小入大乘
故。會有五。一華嚴會。直顯教也。二阿含會。隱實教也。
三深密會。引攝教也。四妙智會。融通教也。五法華會。
開會教也。此當深密會攝。以方廣大教剎海之談。諸
佛菩薩甚深行願。皆是引攝教會諸法相故。應如法
思之。
<other>△四教義分齊</other>
四教義分齊者。開二。先約教詮法通局顯分齊。教相
有五。初小乘教。但說我空。不顯法空故。二大乘始教。
但說法空。未能盡理故。亦名分教。但說法相。有不成
佛故。三終教。明如來藏。方盡極說故。亦名實教。悉當
成佛。稱真實理故。四頓教。唯辨真性。不談法相故。五
圓教。法界性海。緣起無盡故。今此經者。屬後三教。是
心作佛。終也。是心是佛。頓也。佛法界身。入一切眾生
心想中。圓也。次約法生起本末顯分齊。法義亦五。初
唯一心為本源。所言法者。謂眾生心。是心則攝一切
世間出世間法。即華嚴一真法界無障礙心。圓教也。
二依一心開二門。一者。心真如門。所謂心性不生不
滅。頓教分齊也。始教中空義。亦是密說此門。以空宗
人。不知如來遣相處。以為顯真性。故非彼分。二者。心
生滅門。依如來藏故。有生滅心。所謂不生不滅。與生
滅和合。非一非異。名為阿梨耶識。終教分齊也。分教
<pb n="249"/>
中識義。亦是密說此門。以相宗人。不知佛說如來藏。
以為阿賴耶。故非彼分。三依後生滅門明二義。一者。
覺義。謂心體離念。等虗空界。二者。不覺義。謂不如實
知真如法一故。破相宗齊此覺義。以為清淨本然之
地。以彼宗未明真空相。即真如心性。故說諸法無不
是空。縱有一法勝涅槃者。我亦說為如幻如夢。凡所
有相。皆是虗妄。離念相者。即是法身。依此法身。說名
為覺。故空宗詮法。唯齊覺義。四依後不覺義生三細。
一者。業相。二者。轉相。三者。現相。唯識宗齊此業相。以
為諸法生起之本。以彼宗未明此三細等與真如。同
以一心為源。故說真如無知無覺。凝然不變。不許隨
緣。但說八識生滅。縱轉成四智亦唯是有為。不得即
理。故相宗詮法。唯齊業識。五依後現相生六麤。一者。
智相。法執俱生也。二者。相續相。法執分別也。三者。執
取相。我執俱生也。四者。計名字相。我執分別也。上四。
皆惑道。五者。起業相。業道也。六者。業繫苦相。苦道也。
小乘教唯齊第三。但斷我執。未證法空故。人天乘唯
齊第五。但知善惡業相。不識二執惑故。下文明法界
無盡身佛。圓演三心六念百千陀羅尼法。即一心總
相法也。徧滿虗空中大身佛。純說甚深第一義諦。即
真如也。無量無邊高出一切世界上身佛。具說大乘
實相因果。即生滅也。高六十萬億那由他真實身佛。
說大乘般若。發無上道心。即覺不覺義也。高恒河沙
由旬具足身佛。說百法明門。住歡喜等十地。即三細
義也。丈六身佛。說四諦門。具足戒法。即齊執名義也。
八尺身佛。讚歸戒孝養仁慈善法。即齊業苦義也。此
經通詮本末。義理深廣。明矣。
<other>△五所被機宜</other>
五所被機宜者。料揀有二。一具三慧。佛地論云。菩薩
履三妙慧。得於淨土往還。一者聞。佛法歷於耳根識
也。二者思。觀道想於心意內也。三者修。淨業行於身
口外也。下文夫人請云。願遣為說。令我見聞。教我思
惟。教我正受。如來誡曰。汝當諦聽。善思念之。一心受
持諦觀彼佛。後況顯說。但聞佛名。除無量罪。何況憶
念。若無三慧。即非器矣。華嚴云。寧在諸惡趣。恒得聞
佛名。不欲生善道。暫時不聞佛。二貲三糧。一者信。信
有淨土。心不疑貳也。二者願。願求往生。心常樂欲也。
三者行。行念佛法。心無間斷也。下云。深信因果。不謗
大乘。善根迴向。發願往生。修行六念。具諸戒行。是知
信。則地獄蒙光。脫苦往生。不信。雖二乘不生。如五百
聲聞。不見舍那神力。願。則餓鬼畜生等。來生我剎中。
不願。雖積行菩薩難往。出現品云。菩薩於無量劫行
六波羅蜜。若此不思議大威德法門。不順不入。不得
名為真實菩薩。以不能生如來家故。行。則五逆邪定。
亦能滅罪見佛。不行。雖禪戒人天亦被移他土。又有
願行而無信。則從胎生處於疑城。有信行而無願。如
悠悠念佛。臨終不得往生。有信願而無行。如眾多障
礙牽纏。不念佛者。故具二缺一。具一缺二。皆非機也。
華嚴云。雖住海水劫火中。堪受此法必得聞。其有生
疑不信者。永不得聞如是義。若總收者。無論聞與不
聞。信與不信。或順或違。或讚或毀。皆為所被。毀如罵
常不輕。違如十仙外道。不信者。大本云。疑城眾生。識
其本罪。深自悔責。得離彼處。往詣佛所。不聞者。大本
云。無量壽光照三途時。解脫眾苦。即得往生。故知成
法破法。皆名涅槃。有性無性。齊成佛道。圓覺云。一切
眾生。皆證圓覺。涅槃云。有佛性者。皆得成佛。此之謂
也。
<other>△六能詮體性</other>
六能詮體性者。略開四門。一隨相門。又三。初聲名句
文體。此之四法。皆屬能詮。體用假實。二相貲故。下云。
讀誦大乘方等經典。二通攝所詮體。若不詮義。文非
教故。下云。善解義趣。三六塵顯法體。光臺樹網。同演
妙音故。下云。水流光明。寶樹鳧鴈皆說妙法。二唯識
<pb n="250"/>
門。前三教體。皆自識所變故。下云。但當憶想。令心眼
見。見此事者。即見諸佛。三歸性門。識性體空。唯真如
故。下云。普聞眾聲。純說甚深第一義諦。四無礙門。謂
前理事交徹。心境圓融故。下云。滿虗空中水鳥樹林
及與諸佛所出音聲。皆演妙法。與十二部經合。是則
此經。四門通取為教體矣。
<other>△七宗趣通局</other>
七宗趣通局者。先通辨諸宗。有六。一隨相法執宗。阿
含俱舍諸經論也。二唯識法相宗。深密瑜伽諸經論
也。三真空無相宗。般若中觀諸經論也。四藏心緣起
宗。勝鬘起信諸經論也。五真性寂滅宗。楞伽佛性諸
經論也。六法界圓融宗。華嚴十地諸經論也。今此經
宗。當第四門。經云。是心作佛。是心是佛故。後唯明此
經。又有總別。總以一心觀想念佛為宗。願生西方見
佛安樂為趣。別者五對。一教義對。教修福作觀為宗。
達三種業十六門義為趣。二事理對。舉觀行事相為
宗。顯法界理性為趣。三境智對。所緣依正佛生境為
宗。能觀心眼分明智為趣。四行位對。三心六念行為
宗。四果十地位為趣。五因果對。不退道心。直至等覺
因為宗。生方見佛。圓成妙覺果為趣。此之五對展轉
相由生起者也。
<other>△八翻譯傳授（二）</other>先總明部類差別。
八翻譯傳授者有二。一部類部。謂此觀無量壽佛經
也。類又二。一大本。一名無量清淨平等覺經。後漢支
婁迦讖譯。二名無量壽經。曹魏康僧鎧譯。三名阿彌
陀經。吳支謙譯。四名無量壽莊嚴經。宋法賢譯。二小
本。一名阿彌陀經。姚秦鳩摩羅什譯。二名稱讚淨土
佛攝受經。唐玄奘譯。又亦部亦類者。鼓音聲王經也。
非部非類者。寶積第五。無量壽如來會。楞嚴二十四。
勢至念佛圓通章。華嚴行願品末。以十願王。導歸樂
土。法華藥王品終。讀誦斯經。得見阿彌。是也。
△次別出譯人名代。
二譯人者。劉宋。西域三藏法師。畺良耶舍譯也。劉宋。
標代。姓劉。國號宋。南北朝時也。西域。約處。三藏。顯德。
通經律論故。佛法誨眾。名為法師。畺良耶舍。此云時
稱。出名。譯者。翻梵成華也。表行。名義集云。耶舍。西域
人。性剛直。寡嗜欲。深善三藏。多所諳知。尤工禪思。宋
文帝元嘉元年。鐘山翻譯。僧含筆受。天台疏云。此本
是宋元嘉時畺良於楊州譯也。
<other>△九總釋經題</other>
九總釋經題者。題名佛說觀無量壽佛經。佛者。覺也。
覺了真妄性相故。佛地云。具二智。斷二障。覺二諦。得
自他二利。如夢覺花開二喻。故名為佛。即本師釋迦
牟尼佛也。說者悅也。八音遠被。暢悅佛口及機心故。
既云佛說。揀非菩薩天仙化人說也。觀。能觀智也。梵
語阿彌陀。此云無量壽。亦云無量光。所緣境也。無量
者。如來功德。無盡量故。壽光。略舉恒沙性德中一。應
化隨緣現為壽命。有始有終。權智事法界觀。報身以
智慧為壽命。有始無終。實智理法界觀。法身真如性
為壽命。無始無終。中道智理事無礙法界觀。法界身
法界心為壽命。有無俱泯。法界無盡智事事無礙法
界觀。若以兩佛料揀。一化身壽。有量之有量。如釋尊
八十唱滅。大論云。此間閻浮惡故。釋迦壽應短。阿彌
陀佛。亦有不嚴淨國。如釋迦佛身土。此則緣促同促
也。二應身壽。有量之無量。如阿彌無量無邊阿僧祇
劫。大本云。聲聞緣覺。智力共筭。計其壽命長遠之數。
不能窮盡知其限極。法藏願云。設我壽有限量。下至
百千億那由他劫者。不取正覺。涅槃云。西方去此三
十二恒河沙。有無勝國。其中莊嚴。如安樂世界。我於
彼土。出現於世。大論云。釋迦文佛。更有清淨國土。如
阿彌陀佛國。餘處眾生好故。佛壽應長。楞嚴三昧經
云。堅首菩薩問。佛壽幾何。佛令往東方。過三萬二千
佛土。於莊嚴國。問照明莊嚴自在王佛。彼佛答云。如
<pb n="251"/>
釋迦壽。我亦如是。汝欲知者。我壽七百阿僧祇劫。堅
首迴此白佛。阿難云。彼佛乃是釋迦異名。雖有齊限。
人天莫數。此則緣長同長也。三報身壽。無量之有量。
金光明經。四佛為信相菩薩說云。海滴山斤。地塵空
界。可知其數。無有能知如來壽者。法華云。我成佛已
來。甚大久遠。無量無邊百千萬億那由他阿僧祇劫。
四法身壽。無量之無量。涅槃經云。唯佛與佛。其壽無
量。五法界身壽。有量無量。俱泯不立。華嚴云。法界非
有量。亦復非無量。牟尼已超越。有量及無量。光明有
二。一者智光。二者身光。大本明阿彌陀。具足五智。一
佛菩提智。二大乘廣智。三不可稱智。四不思議智。五
無等無倫最上勝智。由此故有五種慧光。緣照五教
眾生法界也。身光又二。一常光。無放不放。如圓光百
億三千界等。二放光。即眉間頂上口齒臍足之類。行
者當以真實智觀智光。方便智觀身光。佛亦三。一本
覺佛。涅槃云。一切眾生即是佛。如貧女舍寶。力士額
珠。此則全覺全迷。起信云。依此平等法身。說名本覺。
下云。是心是佛。二始覺佛。依本覺內熏之力。發心觀
行修證。此則覺而未盡者也。故起信云。不覺心源故。
非究竟覺。下云。是心作佛。諸佛正徧知海。從心想生。
於中又三。一名字覺佛。大悲經云。一稱佛名。以是善
根。入涅槃界。法華云。一稱南無佛。皆已成佛道。如須
達聞名。身毛皆豎。下云。但聞佛名。除無量劫生死之
罪。稱佛名故。除八十億劫生死之罪。起信云。凡夫人
覺知前念起惡故。能滅後念。令其不起。稱為名字覺
也。二相似覺佛。楞嚴云。若眾生心。憶佛念佛。現前當
來。必定見佛。去佛不遠。二憶念深。如是乃至從生至
生。同於形影。不相乖異。下云。汝等心想佛時。是心即
是三十二相。八十隨形。起信云。二乘觀智。初發意菩
薩等。覺於念異。以捨麤分別。執著相故。名相似覺也。
三隨分覺佛。楞嚴云。心佛二同。善得中道。於大菩提。
已得通達。覺通諸佛如來境界。如是菩薩順行而至。
覺際入交。下云。見無量壽佛者。即見十方無量諸佛。
現前授記。起信云。法身菩薩。覺於念住。以離分別麤
念相故。名隨分覺也。三究竟覺佛。歷超十二位。方盡
妙覺道。如十五夜月。圓滿具足。此則無所不覺者也。
起信云。菩薩地盡。滿足方便。一念相應。覺心生起。以
覺心源故名究竟覺。下云。佛法界身。入一切眾生心
想中。今於三中。究竟佛也。經中詳十六觀。獨舉第九
者。舉主該伴。舉正攝依。舉果徹因故。經者。梵語修多
羅。此云契經。契有二義。一上契諸佛之理。二下契眾
生之機。經復多義。佛地開二。一貫穿。貫穿所說法也。
二攝持。攝持所化生也。此方四義。一常。三世不易也。
二法。十方同軌也。三徑。古今共由也。四典。遠近尊守
也。若作對釋。共有六義。一能所對。經字。能詮也。佛等。
所詮也。亦名為教義對。又名通別對。經則總通諸部。
佛說等別局此本。二自他對。就所詮義中。佛說。自國
本師也。觀佛。他土教主也。亦名彼此對。東西對。三心
境對。亦名因果對。就觀彼西土佛中。觀字。因也。能緣
心智也。壽佛。果也。所緣理境也。四名德對。亦名同異
對。就果境中。無量壽。果德也。獨自別有之號。異乎餘
佛者。佛字。果名也。十號非唯自有。同共餘佛者。五一
多對。亦名揀顯對。就異德中。無量。多也。顯也。顯功德
多無量也。壽字。一也。揀也。單明壽命無量。揀非光明。
音聲。身相。智慧。方便。教門無量也。六智辨對。亦名傳
習對。就說此東土佛中。佛是能傳授人。二智暢本懷
故。說是所受習法。四辨說無礙故。又以四法配之。佛
說。教也。觀。行也。無量壽。理也。佛。果也。則知此一題內。
人法雙標。因果齊列。下云。為說經首題名。除却千劫
重惡。若不義盡理圓。豈得通為一部之總稱哉。
<other>△十別解文義（二）</other>先略敘大意。
十別解文義者。先略敘大意。後詳解經文。敘意中。初
明科判。次釋疏式。科判者。一卷三分。彌天高判。第一
<pb n="252"/>
序分。先序此經通別之由致也。第二正宗分。由致既
彰。當根受法。故次演一經所宗之正義也。第三流通
分。正宗既陳。務於利濟。使現在當來。弘傳不絕也。又
正宗中。開為四分。遠遵清凉。近稟雲棲。則信解行證。
是此經之宗歸。為念佛三昧之終始也。疏式者。準賢
家疏經。式有四門。初約教。五教也。二觀心。三觀也。三
出果。果證也。四稱理。諦理也。始從如是我聞。終至禮
佛而退。悉作四例。而今偶一及者。令人得意。不俟繁
文。智者自能一一比知。直指之名。為此設耳。上敘意
竟。次當詳解也。
△後詳解經文（三）。初序分（二）。先證信序。
如是我聞（至）文殊師利法王子而為上首。
如是。指法辭。如所說者。皆是真實故。我聞。明授本。
我昔阿難。親從佛聞故。一時。猶言當時。說聽時多。
舉一該別也。梵語佛陀。秦言覺知。自覺覺他。先知
知後義。即本土化主釋迦佛也。在。住也。梵語羅閱
祇伽羅。此云王舍城。駁足王與千王。共立舍城。都
五山中。為大國故。亦云摩竭提。此云不害。無刑殺
法故。耆闍崛。翻名鷲頭。從形稱也。亦云靈鷲。佛昔
為鷲鳥。於此山中。孝養父母故。山中者。山有五峯。
東名象頭。南名馬頭。西名羊頭。北名師子頭。中名
鷲頭。山有五精舍。一者。天主穴山精舍。二七葉穴
山精舍。三蛇神穴山精舍。四少獨力山精舍。五耆
闍崛山精舍。故云闍崛山中。此舉法主時處以證
信也。與者。共義。大者。揀小。道知用三。大多勝故。比
丘者。論釋有三。一乞士。乞食貲身。乞法貲心也。二
怖魔。出家離欲。眾魔怖畏也。三破惡。見思惡業。悉
皆破滅也。四人已上。名和合眾。事理無違。如水乳
耳。千二百五十人者。佛初成道。度陳如五人。次度
三迦葉兄弟。一優樓於火龍窟教徒五百。二伽耶
於象頭山教徒三百。三那提於希連河教徒二百。
次度舍利目連。各兼徒一百。次度耶舍長者子等
五十人。經舉大數。故減五人。同時一處曰俱。菩薩。
具云菩提薩埵。此云覺有情。廣覺一切有情故。三
萬二千。數也。文殊師利。此云妙德。亦云妙首。又云
妙吉祥。入法正位。名法王子。智德獨尊。故為上首。
此列大小聽眾以證信也。此六成就。諸經通有。亦
名通序。△次發起序（四）。初闍王幽父。
爾時王舍大城有一太子（至）制諸羣臣一不得往。
爾時。顯佛正在王城說法。揀非遊化諸國時也。阿
闍世者。此云未生怨。胎時已於父王。起怨害故。或
婆羅留支。此云折指。生時王令撲之不死。折一指
故。調達。具云提婆達多。此云天熱。生時人天熱惱
故。亦云天授。從天乞授故。自造三逆。一推山壓佛。
石傷足指。二蓮華色尼呵之。拳打眼出。三別搆五
法。以誘五百新學。謂斷肉。斷鹽。不受五味。不受割
截衣。不居聚落邊寺。破和合眾。教他二逆。一教王
殺父。二教王害母。故稱為惡友。隨順教者。調達教
言。我殺牟尼以作新佛。汝殺頻娑以作新王。闍王
見其五通。取天花食。遂信其說。行殺逆也。頻婆娑
羅。此翻顏貌端正。或云色像殊妙。亦曰模實。影堅。
阿闍未生有怨。幽因也。隨順惡教。幽緣也。重室制
往。幽法也。收執閉置。幽業也。經初以幽父為發起
者。有二意。一者。頻婆昔於毗富羅山。遊行獵鹿。周
遍無得。唯見一仙。生瞋惡心。怒其逐去。勑左右殺
之。其仙臨終。誓言為子。還以心口而害於汝。若不
報怨。不能禁人無辜加害故。楞嚴謂怨害輪迴。食
父母想。如土梟破獍等類。正此義也。二者。子若不
逆。必貪富貴。終不能令聞法得果。厭此娑婆苦故。
如此殺無明父。利也大矣。△次夫人往濟。
國太夫人名韋提希（至）得聞法故顏色和悅。
先往濟飯食也。頻娑稱妻曰夫人。闍王稱母曰太
夫人。韋提希。此云思惟。聞佛正受。善思惟故。敬者。
<pb n="253"/>
頻娑常於佛所。種諸善根故。澡下。外以淨妙漿麨
密供。表敬意也。爾下。次請求法食也。初請應。潄口。
求法須淨三業故。遙禮。佛有天眼通故。目犍連。此
云采菽氏。名拘律陀。無節樹也。禱此樹神生故。以
友輔仁。名為親友。揀上惡友也。慈則與法樂。悲則
[托-七+友]怨苦。經云。受此輪迴。由隨殺盜婬故。欲得菩提。
要除三惑。故求授戒。時下。二赴感。如鷹疾至。神足
通也。八戒。謂不殺。不盜。不婬。不妄語。不飲酒。不著
華香。不觀伎樂。不坐高床。戒也。及不過中食。齋也。
名為八關戒齋。富樓那。翻滿慈。或滿願。諸弟子中。
說法第一。故稱尊者。知有妙辯。令人法喜。故遣為
說。法者。善惡因果。真妄斷證法也。如下後。快得充
餐也。飯食外貲色身。法食內貲慧命。故和悅。次以
往濟為發起者。孝敬夫主。是淨土因。王命不濟。淨
業何從。如提胃獻佛麨蜜。佛與密成果記。又維摩
言。法喜為妻者。淨心以澡浴。甘露法之食。解脫味
為漿。既悅可其意。乃發以道心。莫非韋提希乎。△
三闍王幽母。
時阿闍世問守門者（至）閉置深宮不令復出。
初探父事實也。先闍王探問。次門人實答。不可禁
者。太后位尊。非如臣可禁約。羅漢神通。非重門能
制止也。沙門。華言勤息。勤修眾善。息滅諸惡故。時
阿下。二怒母欲害也。向彼異謀謂之賊。竊與飲食
名賊伴。違背我心稱為惡。劍欲害母不害父者。瞋
其通信。母亡父不存故。不殺守門人者。先未勑禁
婦女沙門故。時有下。三聽臣捨劍也。初諫勸。月光。
智謀如月故。耆婆。此云能活。昔精醫道能活他命
故。是闍王庶兄。奈女所生子也。初詣得叉尸羅國。
師於阿提梨。學醫經七年。其師與一籠。及掘草之
具。令遍覓藥草。後於貨柴人所。一大束中。見有一
木。光明徹照。名為藥王。對諸病人。照出身心一切
症候。悉令除愈。毗陀論。此云智論。即四韋陀典也。
殺君父名惡王。不忠孝名無道。剎利。秦言田主。王
種也。旃陀羅。此云屠者。或云殺者。魁膾也。不忍聞
者。但令臣見。莫使人聞。穢名一傳。輔相何顏。晉有
司言。有子殺母者。阮籍曰。嘻。殺父乃可。至殺母乎。
文帝曰。殺父。天下之極惡。而以為可乎。籍曰。禽獸
知母而不知父。殺父。禽獸之類也。殺母。禽獸之不
若。故此貶曰。不忍聞世傳名是旃陀也。不住有二。
一罪及女人。二刑加生母。按劍却退者。國有諍臣。
不得不用忠言以逆耳。示威德以止怒也。時下。二
畏從。聽其言也厲。則驚怖。觀其威也猛。則惶懼。賢
臣去而國亡。名不為。耆下。三重誡。慎。誡也。直諫以
誡警也。王下。四止害。懺是梵語。具云懺摩。此翻請
忍。或云請恕。容恕我罪。願忍勿瞋責也。悔是華言。
百法中惡作也。厭先過失故。合之。身則懺謝。意則
悔責。向白法名懺。捨黑法名悔。懺是求來。悔是改
往。懺則慚天而興善。悔則愧人而罸惡。求救者。國
唯以善人為寶。豈可不哀留而受怨敵害也。勑下。
後勑官幽閉也。三以此為發起者。亦二意。一者。普
超經云。阿闍世從文殊懺悔。得柔順忍。命終入賓
吒羅地獄。即入即出。生上方佛土。得無生忍。彌勒
出時。復來此界。名不動菩薩。後當作佛。號淨界如
來。其迹既爾。本豈可量。權現害生母者。如我逆罪。
尚通懺悔。況餘人輕重垢乎。若不容懺。佛道無從。
二者。若不行逆。母於子女。起諸貪愛。何能求見佛
僧。欣彼淨土樂乎。楞伽云。貪愛名為母。斷即證實
法。維摩言。行於非道。通達佛道。闍王之謂歟。設非
權現。墜墮三途永無出期。豈能得忍而成正覺哉。
△四夫人求救。
時韋提希被幽閉已（至）普雨天華持用供養。
先因禁求佛也。初語誠求。心意悲苦曰愁憂。形容
枯槁曰憔悴。安心名慰。探身名問。應攝受者而攝
<pb n="254"/>
受之。故恒遣教誡。阿難。此云慶喜。又云無染。佛成
道日生。白飯王子。如來堂弟也。多聞第一。故稱尊
者。佛乃人天師。不為一人。故威重無見。內居深宮。
外避嫌疑。故求見二師。目連是佛上首。阿難是佛
侍者。請之則無患焉。佛昔偏遣阿難來見。頻娑王
敬信三寶。韋提夫人亦無故。而今非昔比也。作下。
二意哀求。不能離生死怨。故悲淚。不能得佛法樂。
故向禮。未舉下。次隨請來赴也。初遣徒來。感應道
交。難思議故。云未舉頃。佛之三智。無不知故。云知
心念。道不虗行。遇緣應故。云勑空來。佛下。二佛親
降。山宮出沒者。十佛中隨樂佛。十身中意生身也。
問。王與夫人。皆請弟子。何故王則遣徒。夫人自去
耶。答。有三意。一頻娑願受戒聞法。可遣人傳授。韋
提願求生淨土。非佛難開示。二於王若自往者。阿
闍謂朋父謀政。怨嫌必重。致滅法僧。罪不可解。於
夫人自往者。阿闍謂母無謀理。嫌恨尚輕。縱幽二
親。罪猶可懺。三王乃丈夫。可遣弟子教誡。則無餘
嫌憎。夫人是女。必須師弟同來。自度諸疑謗。時韋
下。後禮見主伴也。初句能禮。舉下所見。有五。一佛
身。釋迦。翻能仁。姓也。從慈悲利物。故不住涅槃。牟
尼。翻寂默。字也。取智慧冥理。故不住生死。悲智並
運。立此嘉稱。紫金色者。清淨德性熏成。非是欲愛
生故。二蓮座。表念佛三昧。絕百非。具百法故。三二
聖。先度目連。故侍左。後度阿難。故侍右。四諸天。釋。
具云釋提桓因。此云能天主。能作三十三天主故。
梵是西音。此云離欲。或云淨行。高淨。大梵天王也。
護世。四大天王也。護持世界故。諸天。盡於三界天
也。五華供。天華有二。一曼陀羅。此云適意。白花也。
二曼殊沙。此云柔軟。赤花也。或雨或供。皆表因趣
果義。四以求救為發起者。令知負債含怨。雖夫父
最親。縈華已極。一旦對至。無可代受。毗奈耶偈云。
假使百千劫。所作業不亡。因緣會遇時。果報還自
受。唯除諸佛菩薩羅漢。堪令出離。楞伽云。若有實
造五逆罪者。唯除覺了自心。遇善知識。方證解脫。
楞嚴云。殺彼命者。除奢摩他。及佛出世。不可停[寢-(宋-木)+穴]。
是以念佛求生。為解怨釋結之要訣。超生脫死之
良方也。統上四種發起事緣。獨此經有。餘所無者。
亦名別序。
△二正宗分（四）。初廣現十方佛土。令生信樂分。二
先夫人三問。詳三世事以請。
時韋提希見佛世尊（至）教我觀於清淨業處。
先追察過去業因也。初歸誠三業。自絕。去意地貪
欲以求佛心。舉身。捨身中婬殺以投佛身。號泣。斷
口內妄語以依佛口。若不盡命歸罪。苦何由脫。白
下。二求示二因。何罪。過去因。惡子。現在果。問自身
眷屬因也。緣如前釋。世下。問如來眷屬因。緣者。昔
於定光佛時。耶若達欲嫁女。有年老梵志須摩提。
求為女婿。聰明而貌醜。時釋迦為摩納童子。顏貌
姝好。就珍寶仙人。學習既成。從遠方來。遇見摩提
論議。摩提言屈。耶若歡喜。以女妻之。摩提忿極。誓
願當來生生惱害。摩提。調達是。女者。瞿夷是。如出
生經。共為眷屬者。調達。是佛從兄。阿難親兄也。釋
氏譜及經律異相云。淨飯王生二子。長名悉達。次
名難陀。白飯王二子。長調達。次阿難。斛飯王二子。
長摩訶男拘利。次阿那律。甘露飯王二子。長娑婆。
次䟦提。一女名甘露味。又涅槃報恩法句經云。調
達教闍王。放五百醉象。蹋殺如來。佛入慈定。舒手
五指。出五師子。象見怖畏。後調達復以毒藥著指
爪中。意因禮拜。中傷佛足。往而未到。地自裂開。生
入地獄。故此問言。佛有何緣。與達多共眷屬也。應
知闍王達多。皆是逆行。一令惡人不起逆罪。二現
逆行為攝惡類。故大雲稱不思議。法華與天王記。
若果實造。輪轉惡道不休。豈得世世同佛為伴哉。
<pb n="255"/>
唯願下。次逆求未來生處也。初正求請。閻浮提。此
云勝金。樹名。濁謂五濁。劫見煩惱眾生命也。惡謂
十惡。身三。殺盜婬。口四。妄言綺語兩舌惡口。意三。
貪瞋痴也。此濁下。二出所以。有四。一地獄。梵語捺
洛迦。此云苦具。或翻惡處。惡者生處。徧滿苦器故。
二餓鬼。梵語闍黎哆。此云祖父。或翻餓鬼。長受飢
餓故。三畜生。梵語底栗車。此云畜生。為人畜養故。
亦云旁行。身行不正故。四不善。五逆十重等。三途
因也。願我下。三結欣厭。邪教離。耳清淨。惡友離。眼
清淨。今向下。後啟請現在教觀也。兩肘兩膝頭頂
為五體。要知過去因。今生受者是。恐償未盡。故求
懺。要知後世果。今生作者是。觀法不諳。故願教。滅
除眾生暗。稱為佛日也。清業。揀惡聲。則無憂。淨處。
揀惡人。則無惱。△次如來一光。現十方土為答。
爾時世尊放眉間光（至）嚴顯可觀令韋提希見。
初總示能現也。眉。表中道。光。表智。觀佛海三昧經
云。眉間毫相。長一丈五尺。如瑠璃筒。從中發光。金
色者。表金剛觀察。徧照世界者。表智緣法界。此則
一入一切也。佛頂。無見頂相。表第一義諦。金臺。表
實相體。須彌。唐言妙高。山王也。東黃金。南瑠璃。西
白銀。北頗梨。隨方現色。佛土皆現者。表從體起用。
此則一切入一也。或下。二別舉所現也。七寶合成
者。如南方寶生佛土等。因示七菩提行。揀不善聚
也。純蓮華者。如西方蓮華世界等。因開一乘佛教。
揀惡業聲也。自在。他化天。如北方自在稱王世界
等。因入大涅槃果。揀三途也。玻瓈鏡者。如東方瑠
璃佛土等。因悟如來藏心大圓鏡智。揀惡人也。十
方者。上則別列四方。此則別盡餘方也。有如下。三
結成教觀也。莊飾曰嚴。煥麗曰顯。可觀。答觀。令見。
答教。音聲。名有相教。光現。名無相教。今乃後一也。
又問三答一者。現土自生欣樂。欣樂自信教觀。觀
教自厭宿業。故舉中以該前後耳。△二略示三種
淨業。令發知解分。二先韋提的求往生樂土。
時韋提希白佛言世尊（至）教我思惟教我正受。
是下。總揀去也。清淨。斷德成就。光明。智德莊嚴。諸
土共有者。我下。別擇取也。極樂者。梵語須摩提。此
云安樂。安養。清泰。妙意。依報土名。阿彌陀。此云無
量壽。亦云無量光。正報佛號。散心度量名思惟。約
慧言。一心繫念名正受。約定言。△次如來直指西
方淨業（二）。先且令頻娑成果。
爾時世尊即便微笑（至）自然增進成阿那含。
初微笑。意有二。一答夫人樂因。故歡笑。二成大王
樂果。故歡笑。初見不笑者。夫人欲自絕。佛又何笑
言。有下。二光照。不待答而先光照王者。令相見佛
僧。斷疑釋結。一令相悟世法。盡如幻夢（二）。令相信
善惡因果不忒（三）。令相知各得修證利益（四）故也。
五色。表破五陰苦而成五分法身樂。超五濁而得
五清。從口。表法王子。皆從佛口法化生故。光照王
頂。表一切智果。出人天上。最為尊勝。爾下。三成果。
心眼無障者。即凡心而見佛心。依肉眼而見佛眼
也。阿那含。此云不還。不來欲界受生死故。三果也。
增進成者。佛知見光。增道損生。故令轉凡為聖。從
初至三也。此猶約近成言。終歸大乘佛果。如蒙光
天子。高超十地。足可徵矣。△次正示韋提淨業（二）。
先舉無量佛土果以教正受。
爾時世尊告韋提希（至）諦觀彼國淨業成者。
初教知佛果。樂國去十萬億土外而云不遠者。一
約機緣心行。心則迷佛在心外。則遠。悟佛土唯心。
則近。行則善力微無緣。則遠。善根熟有緣。則近。二
約佛力加被。初則佛頂臺中。現出佛土。令可觀見。
次則佛出聲光。徹彼佛土。欲見即見。皆名為近。除
此盡遠也。憶佛念佛。現前當來。必定見佛。故教其
解知。下云。是心是佛。真諦智知法身佛也。是心作
<pb n="256"/>
佛。俗諦智知報化佛也。汝當下。二教觀國土。彼國
淨業成者。極樂國中。無量莊嚴。皆是無漏性德熏
成。清淨福業修成者也。事一心名繫念。念報化土。
理一心名諦觀。觀法性土。不可以少善根福德因
緣。得生彼國。故教其念觀也。此二詳下前十三觀。
△次明三種淨業因以教思惟。
我今為汝廣說眾譬（至）三世諸佛淨業正因。
先舉益也。眾譬。指下後十四五六觀。現在益。亦令
下。當來益。欲生下。次明修中。初標列。惡業謂之禍。
善業謂之福。一下。二釋義。一共凡夫業。孝奉。尊親
也。慈善。愛物也。供軄不怠名孝養。服勞無違。名奉
事。不殺。略舉止善。十善。詳列行善。釋之。不殺盜婬。
妄言綺語兩舌惡口。不貪瞋痴。十止善也。放生。布
施。梵行。誠實。質直。和諍。柔軟。不淨。慈悲。因緣。十行
善也。二共小乘業。三歸。佛法僧也。眾戒。比丘等戒。
威儀。初中後際。行住坐臥內。各具二百五十戒律。
共三千焉。三共大乘業。菩提心。成等正覺心也。信
誦。自覺心行。勸進。覺他心行也。此則兼利他。名世
出世間上上福。為上輩。次則唯自利。名出世福。為
中輩。初則人天。名世間福。為下輩。如此下。三結成。
以此三福德。向彼佛土修。皆共成佛道。故同名淨
業。佛告下。後歎顯。諸佛從心想生。是業從性起修。
故是佛業正因。心佛眾生。三無差別。修不明心。便
同有作。故問知不。△三別明十六觀法。令成因行
分（四）。初如來誡勸（三）。先總誡諦聽。
佛告阿難及韋提希（至）善哉韋提希快問此事。
佛下。誡今聽。真實曰諦。無邪曰善。聽。聞慧。有心耳
異。須重誡。思慧可知。念。修慧。如來下。明當說。賊者。
劫法財。戕慧命故。善哉下。讚前問。利益現未。宜稱
善快。△次別勸阿難。
阿難汝當受持廣為多眾（至）應時即得無生法忍。
初勸持說。領納法義曰受。捧執文句曰持。自利也。
宣說。利他也。如來下。二出所以中。先示觀法。觀兼
事理。土通性相。然上淨業。是求生樂土因。此樂土。
是淨業所感果。法也。執譬修持。鏡譬觀心。像譬土
境。喻也。見彼下。後明忍益。得。證也。忍。智也。無生法。
理也。慧心安此無生法性理故。名得無生法忍。華
嚴云。無生忍者。不見有少法生。不見有少法滅。大
彌陀經云。有三法忍。一音響忍。二柔順忍。三無生
忍。鈍根者。成就二忍。利根者。得無生忍。三十四。四
十八願云。聞我名字。不得菩薩無生法忍。第一第
二至第三者。不取正覺。信力入印度經云。無生忍
法。則能清淨初歡喜地。仁王云。無生忍菩薩。所謂
遠不動觀慧。遠即七遠行地。不動即第八地。觀慧
即九善慧地也。應時者。圓頓入也。見土。是境妙。心
歡。是因純。即得。是果熟。楞嚴云。身心快然。如來淨
妙。皆現其中。是人即獲無生法忍。此之謂也。△後
重示韋提。
佛告韋提希汝是凡夫（至）有異方便令汝得見。
凡夫肉眼不見障外。想心不得正受。菩薩天眼洞
徹他土。觀心入正定聚。此揀凡聖心眼不同也。諸
佛如來。指彌陀及餘佛三身。上約依報果。此約正
報果也。方便有二。謂十六觀門及佛加持力。觀則
兼見法身。如解脫長者。隨意即見。持則見報化身。
如城東老母。背手皆見。異者。勝捷奇妙也。起信云。
如來有勝方便。謂以念佛因緣。常見於佛。△二韋
提啟請。
時韋提希白佛言世尊（至）阿彌陀佛極樂世界。
先為現在自他請。佛力。楞伽明二。一入三昧。二現
身手。為二持故。即見諸佛。般舟見佛論三力。一佛
威攝取力。二念佛三昧力。三本性功德力。初仗佛。
次二約自。今乏自力。故請方便門也。若下。次為滅
後眾生請。無仁義禮智信。名濁惡。殺盜婬妄飲酒。
<pb n="257"/>
破五戒善。名不善。因也。五陰熾盛。生老病死。愛別
離。怨憎會。求不得。名五苦。果也。眾生因果如濁水。
如來依正如月影。感應因緣。兩不相逗。故須請。心
水若淨。佛月自現矣。△三如來詳示（二）。先總以標
徵。
佛告韋提希汝及眾生（至）想於西方云何作想。
汝下。標。汝生。人也。應下。法也。觀住於理名專心。想
注於事名繫念。一處。文殊般若經謂一行三昧。知
法界一相也。約能緣言。西方。境也。前六觀。依報功
德。中七觀。正報相好。後三觀。三輩業行。約所想言。
云何句。徵。△次別為解釋（十六）。初目想觀。
凡作想者一切眾生（至）是為日想名曰初觀。
初標境。生盲。揀非機。小本彌陀經。持名念佛一門
已攝。有目。顯當機。昔有目而今盲者。亦為所被。見
日沒者。既見日從西沒。定知樂土。居西方矣。立日
為境。成事法界。當起下。次明觀。想念西向。定能緣
心。日欲沒相。定所緣境。未沒欲沒。似有如無。日相
從西沒時。日性亦從西沒。真空絕相觀也。心緣理。
想緣事。堅住不移。深勝初起。日欲沒。事即理。狀如
皷。理即事。理事無礙觀也。已皆明了。超前中住。開
目明日無心外之日。日日遍心。閉目了心無日外
之心。心心含日。開閉普融。日心無礙。周遍含容觀
也。日作法界觀既爾。餘十五門例知之。是為下。後
結成。△二水想觀。
次作水想見水澄清（至）是為水想名第二觀。
初句。標事境。見下。明觀門二。先正作水觀。明了無
分能緣也。水。所緣。澄則不渾。清則不濁。真空觀也。
既見水性。起冰相想。前句以理奪事。次句事能隱
理。無礙觀也。見映。能作。瑠璃。所作。不外瑠璃之水
冰。全體相在乎瑠璃。不外冰水之瑠璃。全體攝入
乎冰水。周遍觀也。此想下。後兼想地境。水因地而
權設。是地前方便觀道。地乃水之實法。為水後正
修行處。故可合明。意顯教觀。前後無不圓融者也。
於中分三。先明地內外映徹。下有下。次明地上下
莊嚴。又二。初地下。初句。金剛為基。七寶下。七寶為
幢。幢楞有八。擎八方地。放光如日也。瑠璃下。二地
上。先金繩為間。謂以黃金繩。間廁界道傍也。以七
下。次七寶為界。界。階道也。瑠璃地上。有八交道。俱
以七寶成也。小本云。四邊階道。四寶合成。於中連
有四嚴。一出妙華光。又似下。二光成樓臺。於臺下。
三臺邊幢樂。八種下。四樂宣法音。八風者。東明庶。
東南清明。南景。西南凉。西閶闔。西北不周。北廣莫。
東北條也。又魏譯大本。出八風相。文云。自然得風。
徐微。（一）調和。（二）不寒。（三）不暑。（四）溫凉。（五）柔輭。（六）不
遲。（七）不疾。（八）吹諸網樹。演布無量法音德香。樂器。
謂金石絲竹匏土革木。苦空。舉一小乘法。以攝大
乘常樂我淨等也。是為下。結成想。△三地想觀。
此想成時一一觀之（至）若他觀者名為邪觀。
先標境。躡前地想。以為今門所依事體也。一下。二
明觀二。先行布觀。想冰作瑠璃地。地性本空。真空
觀也。性空瑠璃地上。想出無量嚴相。理事觀也。地
之內外上下。交相遍容。周遍觀也。前後次第作法
界觀。故云一一。觀道深細。修須純一。故除衣食分
散心時也。漸入假想。未得精妙。名曰麤見。若下。次
圓融觀。地性嚴無量相。亦空亦即亦遍。同時具足。
不外一心。故得此三昧。知見不可說矣。是為下。三
結成。佛告下。四顯益。先勸傳持。若觀下。次出利益。
有二。一滅罪益。地是如實觀。能除斷。非日水假想。
不明滅。又結地以例餘前後觀。皆有此益也。捨身
下。二生方益。無疑者。證信淨土唯心也。作是下。三
揀邪正。觀境合經。見則斷惑證真。便稱淨業。名正
觀。相與經異。見則生諸愛慢。即為魔事。名邪觀也。
△四樹想觀。
<pb n="258"/>
佛告阿難及韋提希（至）是為樹想名第四觀。
佛下。標境。地句結前。次句起後。觀寶下。起觀三。初
總觀體性。行樹。立體。從心觀樹體。樹樹皆心性。真
空觀也。一下。二別觀用相。高葉華果。相也。童子幡
葢。用也。於中六。一高大。其下。二枝葉。一下。三光色。
瑠璃。此云青色寶。或云綠色寶。梵語蘇伐羅。此云
金。玻瓈。此云水玉。又云白珠。紅色者。梵語鉢摩羅
伽。此云赤光珠。瑪瑙。梵語摩羅伽隷。具赤白二色。
硨磲。此云大貝。青白色寶。綠珍珠。梵語摩羅伽陀。
大論云。此珠金翅鳥口邊出。綠色。能辟一切毒。珊
瑚。梵語鉢攞娑福羅。此云珊瑚樹。生海底。碧色。應
法師云。初年青色。次年黃色琥珀。梵語阿隰摩揭
婆。其色紅瑩。妙真下。四羅網又三。一明體相。妙真
珠。梵語因陀尼羅。大論云。天赤珠。一下。二出重數。
一下。三詳德用中開二。一宮殿。諸天下。二童子。又
四。一住處。一下。二身衣。釋迦毗楞伽。此云能勝。摩
尼。此云離垢。淨離垢穢故。又云增長。增長威德故。
楞嚴三昧云。帝釋於善法堂中。著釋迦毗楞伽摩
尼瓔珞。其下。三光明。不可下。四寶色。初句總貫。次
二句別顯。謂眾寶物不可具說。間錯狀不可具引。
色形相不可具言也。此下。五次第。大本云。行行相
值。莖莖相望。枝枝相準。葉葉相向。華華相順。實實
相當。皆明行伍相也。於下。六花果。中又二。先總。一
下。次別。分四。一葉形量大色多可知。畫線條也。有
眾下。二花色。閻浮檀。此云勝金。閻浮樹果水汁。點
物成金。因流入河。染石為金。其色赤黃。兼帶紫𦦨。
涌生下。三果實。帝釋天有一器。名功德瓶。隨所須
物。皆從瓶出。花涌眾果亦爾。有下。四光明又二。先
化成幡葢。是寶下。次映現國事。三千。極樂本土也。
十方。餘外鄰[邱-丘+(看-目)]也。以上六門相用。事非理性外有。
一真體性。理非事相外顯。無礙觀成矣。見此下。三
遍觀性相。初句見樹性相。結前也。亦下。起後也。一
一觀。指七重行樹。七七相重。重重無盡矣。樹莖等。
指六門相用。彼此遍容。一多即入也皆令明者。周
遍觀成也。是為下。結成。△五池水觀。
次當想水欲想水者（至）是為八功德水想名第五觀。
次句境也。欲下。觀也。先總體。想八池水性。唯無相
心成。真空觀也。一下。次別相五。初池水。又二。先能
造體。柔軟者。稱心適意故。如意珠者。梵語摩尼。自
在曰王。珠中最勝故。圓覺云。摩尼寶珠。映於五色。
隨方各現。分下。次所流相。支派也。黃金下。二渠流
襍色者。許慎云。金有五色故。一下。三蓮花。其下。四
泉聲。先明灌注隨意。其聲下。次明音聲演法。苦空。
小乘法也。波羅密。大乘始終法也。相好。一乘圓頓
法也。如下。五鳥音。哀雅讚者。哀則讚佛大悲拔苦。
讚法解脫二死。讚僧悲增化他。雅則讚佛大慈與
樂。讚法證得二果。讚僧智增自行。通上五門。具二
觀法。事相即理性。理性即事相。無礙觀也。此一即
彼多。彼多即此一。周遍觀也。至此觀勝根利。故得
合轍。不須次第偏歷。是為下。結也。八功德者。唐譯
云。一澄淨。澄渟潔淨。離污濁故。二清冷。清湛凉冷。
無煩熱故。三甘美。甘甜美妙具上味故。四輕輭。輕
巧柔輭。可上下故。五潤澤。津潤滑澤。不枯澁故。六
安和。安靜和緩。絕迅汎故。七。除飢。除飢渴病。有勝
力故。八長養。諸根長養。調身心故。△六總相觀。
眾寶國土一一界上（至）若他觀者名為邪觀。
初明觀二。先別觀寶樓閣。界上。謂界道內地面上
也。五百億。重數也。其下。樓中諸天作樂也。又下。空
裏樂器自鳴也。此下。樂內演出三寶聲也。眾音。指
天樂空樂二種音。樓閣天樂。事法界。為所緣境。一
一唯心性成。理法界。真空觀事相遍於理。理性遍
於事。事理法界。無礙觀。理如事相無盡。事如理性
圓遍。事事法界。周遍觀。皆能修觀。此既總門。故能
<pb n="259"/>
所不分。境觀圓融也。此下。後總結池地樹。望後諸
觀。此猶約略見依土事。未及詳悉正報。名麤。樹地
池樓一齊見者。境觀後後勝前前故。較前第三見
地。前是麤中麤。此則麤中細矣。是為下。二結成。望
前次第別相觀者。今則四事同時具足。名總。若見
下。三顯益。先滅罪。命下。次生方。作下。後揀取正則
取。邪則揀也。△七華座觀（二）。初示現正報果發起
信解。
佛告阿難及韋提希（至）觀無量壽佛及二菩薩。
先如來許示。諦聽善念。誡也。為汝別說。許也。苦。三
苦八苦等。果也。惱十使煩惱等。因也。除苦。轉生死
得涅槃。除惱。轉惑業成菩提。汝等下。勸也。上自行。
此利他。說是下。次三聖現前。悲華經云。過去劫中。
世界名刪提嵐。劫名善持。輪王名無諍念。生有千
子。臣名寶海。唯生一子。號曰寶藏。出家成道。還號
寶藏如來。為王說法。其王千子。各各供養。經三月
已。佛欲為記。先入三昧。光中現界。或有濁惡或有
淨妙。王問其因。佛言。皆以願力度眾生故。王言。我
願成佛。不取不淨佛土。願世界淨妙。無四惡道。亦
無女人。等一化生。壽命無量。宮殿莊嚴。如第六天。
聞我名者。必生我界。唯除五逆。誹謗聖人。破壞正
法等。王發願已。佛即告曰。大王。汝見西方。過百千
萬億佛土。有尊音王如來。世界嚴淨。悉如汝願。四
佛滅後。過二恒河沙阿僧祇劫中。世界轉名安樂
汝當作佛。號無量壽如來。次授輪王千子中。第一
不眴太子記曰。汝觀六道。生大悲心。斷諸苦惱。令
安樂故。今當字汝為觀世音。無量壽佛般涅槃後。
二恒河沙阿僧祇劫。於夜初分。正法滅已。於夜後
分。土其轉名一切珍寶之所成就。種種莊嚴。勝安
樂界。於一念頃。便成正覺。號徧出一切光明功德
山王如來。壽九十六億那由它百千萬億劫。又告
第二尼摩太子。由汝願取大千界故。今當字汝為
大勢至。功德山王佛滅度後。汝當成道。號善住珍
寶山王如來。如是次第授千子中。有願取五濁成
佛者。即我釋迦文是。以大悲故。土名娑婆。生佛忍
於三毒諸煩惱惡。故名忍土。今佛將說三聖諸觀。
故現身相以證信也。閻浮金不得比者。閻浮檀金。
展轉比至迦葉身金。猶如聚墨。況佛光耶。智論云。
閻浮提金。比七金山須彌山金則不現。須彌山金。
比忉利天瓔珞金。乃至𦦨摩他化自在金則不現。
諸天身金。比聲聞辟支菩薩身色則不現。在佛光
邊。譬如焦炷。比閻浮金。時下。後韋提禮請。接足。頂
禮三聖足也。白佛。仰白釋迦尊也。因佛者。目覩觀
則易自可緩。未來者。未見觀則難。他須示。故須代
請。然云觀佛菩薩。揀前兼請觀極樂界。△次正說
華座觀令成修證（二）。初正明觀境。
佛告韋提希欲觀彼佛者（至）是為華座想名第七觀。
先標境。初三句牒所請。次二句。示未問。佛所坐者。
蓮臺為座。故當想蓮花也。令下次。明觀二。初觀花
葉。開五。初顏色。有八下。二脉絡。中又二。先畫路。脉
有下。次光明。花葉下。三形量。直淺曰縱。橫濶曰廣。
如是下。四瓣數。一下。五珠鬚。三先映影。一下。次放
光。其下。三現葢。釋下。二觀蓮臺。有九。初臺即房也。
此下。次網。內含四相。一房面金剛為孔。二透出赤
色肉尖。甄叔迦。此云赤色。西域有叔迦樹。其花色
赤。形大如手。此寶似之。要解云。翻鸚鵡寶。赤如其
嘴故。三內以摩尼為肉。梵者。白淨之謂。四真珠為
肉衣網。校飾於外也。於其下。三幢。前觀寶樹。止高
八千由旬。今寶幢高百千萬億山王。觀境展轉深
勝可知。幢上下。四幔。夜摩。此云妙善時分。時時唱
快樂故。幔中受樂。如彼天也。復下。五珠。幢幔周圍。
皆有如意珠瓔珞垂也。一下。六光。一下。七色。一下。
八瑞。謂變臺網雲種種異瑞相也。於下。九益。見臺。
<pb n="260"/>
則悟如來妙覺果見網。則解心地眾法門。見雲。則
知菩薩萬行因。故隨現佛事。機無不被其澤也。上
想花葉蓮臺。一一本無自性。真空觀焉。依此空無
自性。想成花臺相用。理事觀焉。花臺幢幔珠光。一
一皆遍法界。周遍觀焉。是為下。後結成。△二重出
所由。
佛告阿難如此妙華（至）若他觀者名為邪觀。
先華座因也。華臺不可思議。名為妙華。亦事亦理。
亦因亦果。亦依亦正。亦多亦一故。法藏願力者。魏
譯大本云。過去錠光佛出。至五十三佛。名世自在
王。時有國王。發心出家。號曰法藏。佛為廣說二百
一十億諸佛剎土。天人之善惡。國土之粗妙。法藏
聞已。即說四十八願。今已成佛。現在西方安樂世
界。眾寶蓮華。周滿世界。故依正二報。皆佛行願功
德成也。若欲下。二修觀法也。佛坐蓮臺。如諸天隨
身宮殿。故當前觀。不得襍觀應一一者。謂華葉中
色脉量數珠光。蓮臺內房網幢幔光色。皆應一一
作三法界觀也。此為初機鈍根者說。一下。葉珠臺
幢一一皆分明者。作圓融法界觀。揀上行布觀。故
如鏡中。頓現面上眼耳鼻口眉鬚髮頂像也。此為
後心利根者說。此想下。三成利益先。現在滅罪。前
地觀除八十億劫者。初見彼國地故。次總觀除無
量億劫者。通見彼國依報諸境故。今觀除五萬億
劫者。始見彼佛一華座故。較前則勝。於次則劣。然
是佛智如量說耳。非餘者所可道也。必下。次當來
生方。作是下。四揀邪正也。△八聖像觀。
佛告阿難及韋提希（至）於現身中得念佛三昧。
初標境也。見句結前。次句起後。所下。次明觀二。初
徵也。諸下。二釋二先修觀想。又四。一佛身二。初真
佛。又二。先總明諸佛二。初直標佛身遍入生心。亦
明佛即是心也。法界身者。即是無障礙法界身也。
以無障礙法界為體。含四法界。理法界法身。事法
界化身。理事無礙法界報身。事事無礙法界十身。
華嚴疏云。此法界無盡身雲。真應相融。一多無礙。
即理即事。即人即法。即此即彼。即因即果。即有情
即非情。即三身即十身。究竟覺也。心。本覺。想。始覺。
起信云。所謂覺義者。謂心體離念。離念相者。等虗
空界。無所不徧。法界一相。即是如來平等法身。入
者。華嚴云。普見一切眾生諸煩惱中。有如來身智。
常無染汙。德相備足。無一眾生而不具有如來智
慧。是知心佛眾生三無差別矣。是故下。次轉釋心
想佛即全彰。亦明心即是佛也。心想四句。明心即
是佛化身。想佛。從性起修也。即是。全修即性也。眾
生念佛。佛在眾生心內矣。是心四句。明心即是佛
報身。修成曰作。性有曰是。生通二義。新熏而後造
就名出生。本具於今得顯名現生。心不想而佛不
作。故云是心作佛。佛徧知海從生。華嚴云。諸佛如
來。不離此心成正覺故。無有心外佛為佛證心。故
云是心是佛。佛正知海從生。圓覺云。始知眾生。本
來成佛。是故下。次別明彌陀。念觀。能緣智。繫念不
斷名事一心。諦觀不二。名理一心。多下。所緣境。多
陀阿伽度。秦翻為如來。金剛云。無所從來。亦無所
去。故名如來。法身也。即真如門體大理法界。阿羅
訶。秦翻應供。應受一切魔梵人天諸供養故。化身
也。即生滅門中用大。事法界。三藐三佛陀。秦翻正
徧知。如理智名正知。如量智名徧知。報身也。即生
滅門中相大理事無礙法界。開雖有三名義。合實
唯一法體。即成法界身。是大總相門一真法界心。
事事無礙法界。故華嚴云。十方諸如來。同共一法
身。一心一智慧。力無畏亦然。斯之謂矣。想彼下。二
應佛。法界身。無盡難思。法性身。離相莫測。故當取
應身。先為觀想。寶像。如下所說莊嚴八萬相好。法
報化身。並依之顯現故。出觀入觀。開目閉目。無不
<pb n="261"/>
知見。故云心眼明也。見極下。二依土正覺業報佛。
眼尚能觀。況前想池樹幔網。法界本性佛。心猶能
見。況前想樂土總境。此又倍前無數。故重表云。見
如此事彌覆滿空如指掌也。見此下。三二土。先想
二蓮華座。座想已說。故云如前。想下。次想二大士
像。像想已說。故云如前。此想下。四三聖。上皆偏觀。
此則普觀。境觀增明。主伴無盡。故云一一徧滿。從
前想像。至此四門。事法界也。一一皆有三法界觀。
像唯想生。性本空寂。真空也。性雖空寂。隨想像遍。
理事也。想像如性。遍容無礙。周遍也。清凉國師。疏
觀經至此。開五種念佛門。一緣想境界念佛門。上
從一心念觀彼佛至此文也。二攝境唯心念佛門。
文云。是心作佛。諸佛徧知從想生也。三心境無礙
念佛門。文云。心想佛時。是心即是三十二相。八十
隨形好也。四心境俱泯念佛門。文云。是心是佛。諸
佛正知從心生也。是心。則佛相泯絕無寄。是佛。則
心相當體全空。二相不存。二性顯矣。五重重無盡
念佛門。文云。諸佛如來。是法界身。入一切眾生心
想中。以此觀觀宗乎法界。事事歸乎自心也。此想
下。後聞法益。初出利益。今人偶一隨喜見聞。尚於
夢中。見諸如來。坐師子座。圍繞說法。況此想像觀
耶。楞嚴云。憶佛念佛。現前當來。必定見佛。華嚴云。
若有眾生。專心憶念。則佛現其前等。因果感應。法
爾然也。行者下。二令揀別。像禪觀中。佛威光力。佛
本願力。諒無魔事。然有宿障深厚。或不善用心。容
有魔起。未可定也。須令揀別。自無患耳。辨之有二。
一見佛聞法。不與經教相合者。是為魔事。二不與
本所修觀相符者。亦屬魔事。楞嚴云。十方遍作閻
浮檀色。一切種類。化為如來。忽於空中。聞說法聲。
或聞十方。同敷密義。斯但功用。暫得如是。非為聖
證。不作聖心。名善境界。若作聖解。即受羣邪。總見
彼界佛菩薩像。猶未精純深細。名曰麤也。是為下。
三。結成。作是下。四顯益。先滅罪。例前第六觀。於現
下。次成定。念佛三昧。亦名一行三昧。文殊般若經
云。佛告文殊。欲入一行三昧者。應處空閒。繫心一
佛。隨彼方所。端身正向。能於一佛念念相續。即見
過現未來諸佛。若得是三昧者。諸經法門。皆悉了
知。如威光太子。於波羅密善眼莊嚴王佛所。得念
佛三昧。十千法門。皆得通達。是也。
佛說觀無量壽佛經直指疏卷上

<sarticle>佛說觀無量壽佛經直指疏卷下</sarticle>
清　浙水慈雲沙門　灌頂續法　集
△九佛身觀。
佛告阿難及韋提希（至）若他觀者名為邪觀。
初標境。此句結前。次句起後。佛身。即佛地論說。生
身非法身。為物生成故。形有高廣量故。亦光明經
謂。應身非化身。應正等覺故。壽有始終數故。此乃
應生淨化土也。法身清淨如虗空。居法性土。無始
無終。自報相好無邊量。居自受用土中。他報隨地
見勝劣。居他受用土中。皆有始無終。化身隨類變
大小。居通淨穢二變化土。有始有終。法界身普融
無盡。居無障礙法界土。亦無始終。故此徧觀三聖
應真具足身相。餘法報等並不談也。其實祇此一
應身上。亦化亦報。亦法亦法界。但隨五教機宜所
見成異。經云。吾今此身。即是常身法身。須如理思
之。阿難下。二明觀。二初直令中上根總以身心觀。
二。先觀佛身三初別明身相七初身色。夜摩天金。
超過日月而倍萬億。輝艶叵思矣。佛身下。二形量。
那由他。垓數。此云萬億。由旬。此云限量。大者八十
里。中者。六十里。下者。四十里。較二大士。少二十萬
億那由他而多恒河沙矣。眉間下。三眉毫。須彌山
廣八萬四千由旬。三百三十六萬里遠。其高亦爾。
<pb n="262"/>
白毫旋轉。五倍於此。佛眼下。四紺目。須彌東面一
海。濶八萬四千由旬。合南西北。共三十三萬六千
由旬。須彌山外。七海環列。一海如此。餘六例然。共
二百三十五萬二千由旬。會玄引百法鈔云。娑竭
羅海。濶三億二萬二千由旬量。彼一醎海尚爾。況
此四面七香海耶。青白者。山南海水。同瑠璃色。青
也。山北海水。同頗梨色。白也。身諸下。五毛孔。光如
須彌者。具眾寶色故。彼佛下。六圓光中。先形量。大
千世界。復有百億。圓遍量大可知。於圓下。次化佛。
一下。三化眾。無量下七相好四。一相。一下。二好。一
下。三光。皆八萬者。轉塵勞成智德故。一下。四益。佛
念眾生。如母憶子。故相好中光明一一照攝念佛
人也。其光下。次總判難思。化佛相好光明。離言說
相。真空觀也。從於一心想中。觀佛無量相好。理事
觀也。由旬身眼。廣狹自在。八萬相好。隱顯俱成。周
遍觀也。此唯根熟大乘智眼知見。非是初機凡小
心力能及。見此下。三結顯觀益。先顯益。昔普廣問
佛。十方俱有佛土。何以獨讚西方。佛言。閻浮提人。
心多雜亂。令其專心一境。乃得見佛往生。念一佛
功德。與念無量佛功德無二。即是念一佛中。能見
過去未來現在諸佛。作是下。次結觀。以觀下。次觀
佛心。先舉觀。身全悲心應現。故云觀身見心。親愛
歡念曰慈。與樂德也。憐愍惻怛曰悲。拔苦德也。各
有三相。一生緣慈。緣一切眾生。如父母六親。二法
緣慈。緣一切諸法。皆從因緣生。三無緣慈。不住法
相及眾生相。悲三例知。佛心無形。依性德顯。故云
大慈悲是。運同體慈。度諸眾生。而亦不取眾生相。
亦不限劫數。故云無緣慈攝眾生。三昧經言。諸佛
心者。大慈悲是。慈悲所緣。緣苦眾生。若見眾生受
苦惱時。如箭入心。欲拔其苦。既諸佛以眾生為身
心。則如來外身內心。眾生皆可隨順而觀矣。觀心
亦三。謂如來藏心。性本空寂。離心緣相。真空觀也。
具恒沙性德。攝諸眾生。無礙觀也。一一德性。徧滿
法界。無壞無雜。含容觀也。作此下。二明益。諸。助語
辭。佛慈悲心。即與真如。平等無二。徧一切處。一切
眾生。不念彼此。究竟寂滅。眾生依於三昧觀之。現
前尚能見佛得忍。況他世耶。如勢至云。我本因地。
以念佛心。入無生忍。是故下。二轉為下鈍根從一
相好入二。初即一明多。從一入者。多則境繁心散。
難成三昧故。眉間白毫者。指前白毫宛轉五須彌
相。自然現者。一光中現八萬。相好。二一毫相現。一
切相好皆現。見無下。二即此見彼。益有二。一見佛。
楞伽明。諸佛有四平等。謂字。語身。法故見一佛身。
即見諸佛身也。二得記。見佛聞法。自得心開而受
莂矣。身上明現益心中明後益者。交互言耳。是為
下。三結成。作是下。四揀顯。△十觀音觀。
佛告阿難及韋提希（至）若他觀者名為邪觀。
先標境也。見句結前。次句生後。觀聽十方圓妙明
音。自行號。令彼十方苦惱眾生。觀其音聲。即得解
脫。利他號。此下。次明觀二。初別顯十。一身形。初量
較佛身短少恒河沙者。例如東方淨光莊嚴界中。
淨華宿王智佛。身長六百八十萬由旬。妙音菩薩。
四萬二千由旬。此土釋尊丈六。人身八尺。身紫下。
二色。頂下。二頂髻。項下。三光明中二。先項光又三。
初形量。十方面各十萬由旬量也。其下。二化佛。皆
如釋尊丈六金身。具三十二相。一下。三侍者。舉下。
次身光。合修羅在人天中名五道。開之名六道。色
相通二。一五道身色。二青等五色。又正法念經云。
心如[書-曰+(且-二+人)]師。[書-曰+(且-二+人)]出五彩。黑即地獄。痴情純厚。黑黑業
報故。青即餓鬼。多慳貪故。赤即畜生。多瞋害故。人
天白者。多造白業。報感善故。修羅黃者。居人畜間。
雖行施善。好勝妬他故。今於光中現者。令知五道
非他。唯自一身心造。弗以大悲光照。不能離苦得
<pb n="263"/>
樂也。頂下。四天冠三。初明寶體。其下。二顯化佛。觀
音三昧經云。昔已成佛。號正法明。今作菩薩。為行
淨業。冠有佛者。表帶果行因也。高句。三出形量。觀
下。五面色。眉下。六眉毫二。初根本光色。流下。二眷
屬光相四。先種數也。一下。次化佛。一下。三侍者。變
下。四神變。臂下。七臂色。有下。八瓔珞。初道數。其下。
二現境。莊嚴依正妙寶相也。手下。九掌指三。先掌
色。手十下。次指相四。一畫。一下。二色。一下。三光。其
下。四益。敬愛不捨。謂之柔輭。以下。三手用。舉下。十
足相。初舉足。二先輪相。自下。次臺光。下足下。二下
足。其下。二總例二。初餘相同。指八萬相好。唯下。二
頂髻異。肉髻。相也。無見項。好也。寶積經明。應持菩
薩用神力。上觀三十二恒沙世界。不能見佛頂。故
云無見頂。此大小相。極果所得。示居因位。故劣於
佛。以上總別相觀。根境圓融。無對所對。真空觀也。
從真起應。空不異色。無礙觀也。一一相好。微妙含
容。周遍法界。遍容觀也。是為下。三結成。亦是應真
身色。非化相也。佛下。四揀顯。三一。顯利益。禍。現在
災橫。一也。業障。過去惡因。二也。罪。未來苦報。三也。
獲福。遍周三際。四也。楞嚴云。能令眾生。持我名號
與彼共持六十二恒河沙諸法王子。二人福德。正
等無異。悲華云。眾生受苦。稱我名。聞我號。為我天
耳天眼所聞見。不得免苦者。不取正覺。聞名福爾。
觀身可知。若有下。次明觀法。八萬相好中。為一耶。
為多耶。眾內。為總耶。為別耶。故此釋云十。門中。先
肉髻不及佛。表現行因。當成佛果。令知是心作佛
義也。次天冠立一佛。表本成佛。迹居補處。令知是
心是佛義也。其餘如經次第。作法界觀觀之。作是
下。三揀邪正▽十一勢至觀。
次觀大勢至菩薩（至）常遊諸佛淨妙國土。
次句境也。梵語摩訶那鉢。此云大勢至。思益云。投
足之處。震動三千大千世界。及魔宮殿故。此下。觀
也於中二。初舉所觀相三。先別列五種五。一身形。
長大。八十萬億。短小。缺恒河沙。例前觀音。圓下。二
項光。初形量。十方共有一千二百五十由旬大也。
二照量。十方共之亦有二千五百由旬遠也。舉下。
三身光。初光色。有下。二見益。有緣見者。揀無緣眾
生。雖近而不見也。滅三障曰淨。證三德曰妙。是下。
三成名。真實智光照理。令一切證真。方便慧光照
事。令一切斷惑。故號無邊光也。求上勢。令他得佛
十力。化下勢。令他永離三塗。故號大勢至也。此下。
四天冠。初華。蓮華也。一下。二臺。一下。三相佛。正報。
土。依報。頂下。五頂髻。二先髻色。鉢頭摩。此云紅蓮
花。於下。次瓶光佛事。謂諸佛化度眾生事。如八相
等。餘下。次總例觀音。指面臂眉毫掌指瓔珞也。前
則是心是觀音。今則是心作勢至。知佛菩薩。皆唯
心造矣。此下。後重明行坐二。先行相中。初地動也。
當下。二華嚴也。他方動處蓮花莊高如樂土者。大
本云。風吹散花。遍滿樂土。隨色次第而不雜亂。柔
輭光澤。馨香芬烈。足履其上。蹈下四寸。隨舉足已。
還復如故。華用已訖。地輙開裂。以次花沒。清淨無
遺隨其時節。風吹散花。如是六反。此下。次坐相三。
初地動。從下。二佛集。金光佛者。表金剛般若智。能
斷眾生諸煩惱故。光明王者。表二無礙智。遍照法
界。拔苦與樂。得自在故。畟塞。徧滿也。此則釋迦三
變淨土。安置分身。彼則畟塞其空。多也可知。坐下。
三法演。宣說苦空。深達實相。名為妙法。三輩九品。
未盡變易。名為度苦。統上本末身相。以色性即智
故。色體無形。說名智身。真空觀也。以智性即色故。
現色無齊。說名法身。理事觀也。以色心不二故。隨
心能示菩薩身色。無量莊嚴。各各差別。皆無分齊
而不相妨。非心識分別能知。名法界身徧一切時
處。含容觀也。作下二揀能觀心。若得觀見。始信是
<pb n="264"/>
心作勢至矣。我與菩薩。寧有間耶。是為下。結也。三
聖皆云色身相者。顯非法身。以法身無有彼此色
相迭相見故。報化色相。皆從法身之所現。故起信
云。諸佛法身。唯是第一義諦。無有世諦境界。除下。
益也。初滅罪。阿僧祇。此云無央數。作下。二遊土。菩
薩具神足力。觀則自然蓮花化生。遊諸佛土。楞嚴
勢至云。今於此界。攝念佛人。歸於淨土。行者為觀。
不亦宜乎。△十二普想觀。
此觀成已名為具足（至）常來至此行人之所。
此下。先明觀。二初結前。謂上二觀成時。則於二大
士身。名為具足觀色相也。見下。二正示。二先約入
觀位以明觀想初後五。一生方想。謂於自心中。當
起觀想三聖來迎。或持金剛臺。或執紫金臺。自身
趺坐蓮花臺上。生於樂界也。作下。二開合想。合如
托胎。開如出胎。上品蓮花為父母。身化生矣。問此
與上中上下二品何別。答。此就心行因言。彼約輩
品果判。又合如彈指頃。到彼即開。不待經宿。誰謂
其非上品上生耶。蓮下。三光照想。照身。法身頓爾
成就也。目開慧眼應時清明也。見下四。見佛想。滿
空中者。即前所觀三聖具足色身相也。水下。五聞
法想。法界真如藏心。真空第一義諦。聞已即悟無
生忍者。名曰妙法。三藏十二部。一切修多羅。葢詮
此也。故云與合。前明是心作佛。是心是佛。豈非演
妙法乎。與經合乎。若下。次就出定境以判功德淺
深。憶持。謂聖相法音。然此了了得見非前觀想可
比。故名此為真實知見。是為下。二成結三聖正報。
樂國依報。與自身往見。同時具想。故名為普觀。真
如界內。無佛無生。絕相觀也。緣起法中。有凡有聖。
無礙觀也。依正遍含。自他攝入。含容觀也。無下。三
顯益佛法界身。入一切眾生心想中。是故心想佛
成就時。三聖化身。常來至此所也。△十三雜想觀。
佛告阿難及韋提希（至）是為雜想觀名第十三觀。
先觀二。初佛身二。先丈六像。又二。初教觀丈六。若
有志心求生樂土者。當於一處。繩床西向。跏趺端
坐。項脊相對。不昂不傴。調和氣息。定住其心。直想
彌陀丈六金軀。坐于花臺。在水池上。專繫眉間白
毫一相。猶如珂雪。長一丈五尺。外有八楞。周圍五
寸。其毫中空。右旋宛轉。如瑠璃筒。從此發光。瑩靜
明徹。顯映金顏。堅久其觀。白毫一見彌陀相好。自
然當現。斯是釋尊別示初心。從易觀佛入門之要
術也。如下。二揀前具相。指前第九觀也。非是凡夫
心力及者。起信云。一者。依分別事識。凡夫二乘心
所見者。名為應身以不知轉識現故。見從外來。取
色分齊。不能盡知故。二者。依於業識。謂諸菩薩。從
初發意至究竟地。心所見者。名為報身。身有無量
色。色有無量相。相有無量好。所住依果。亦有無量
種種莊嚴。隨所示現。即無有邊。不可窮盡。離分齊
相。若離業識。則無見相。以諸佛法身。無有彼此色
相迭相見故。諸佛如來。唯是法身第一義諦。離於
施作。釋曰。論應身。即化身。亦名劣應身。是今經丈
六像也。論報身。即他受用身。亦名勝應身。是今經
由旬身也。唯識云。隨菩薩所宜。變為淨土。或小或
大。或劣或勝。前後改轉。他受用身。依之而住。能依
身量。亦無定限。故勝應佛。非凡小心所能及也。但
想下。三總顯觀福。佛像。丈六也。具足由旬也。阿彌
下。次大小化二。一能化本。或下。二所化迹四。一大
化。或下。二小化約教判之。八尺。凡小見也。丈六。始
教三乘見也。恒沙由旬。終教見也。滿虗空中。頓教
見也。是法界身。神通如意。於十方國。變現自在圓
教見也。所下。三形色。圓下。四蓮花。佛花大小不定。
隨本身現起故。觀下。二二聖。此亦明池水上及樹
下者。故云身相同生。觀首相者。頂上天冠中有一
立化佛者。觀音也。頂上天冠中有一座寶瓶者。勢
<pb n="265"/>
至也助化一切者。佛身既隨眾生心。菩薩亦應所
知量故。是為下。後結。雜想者。有二意。根鈍觀佛菩
薩勝相不成者。令捨前大觀今丈六等像。一也。根
利觀前勝相已就。令其更觀大小化用。使德位增
進。勝劣無殊。二也。九。十。十一。偏觀三大像。第八。總
觀三大像。此則襍觀三聖大小像。十二中。加行人
往生。故前後觀境。各不相濫。若以法界觀之。性空
即是佛菩薩。真空觀也。隨心現起不定形。理事觀
也。主伴同時遍無盡。含容觀也。△十四上生觀（三）
初標。
佛告阿難及韋提希。
一者。令勝根上求下化。中修萬行。求生淨土。下鈍
信不可以少善根福德因緣。得生彼國。二者。令知
上輩善品內。復有上中下三類不同故告之也。△
二釋（三）。初上品上生。
上品上生者若有眾生（至）是名上品上生者。
初句標境。若下。明觀二。先因三。初發心。三心標。何
句徵。一下。釋專心上求於佛道。名為至誠。起信云。
一者。直心。正念真如法故堅久中修於萬行。名為
深心。論云。二者。深心。樂集一切諸善行故。迴向者。
迴因向果也。發願者。願度自他也。迴願下利於我
人。名迴向發願心。論云。三者。大悲心。欲[托-七+友]一切眾
生苦故。具下結。論云。菩薩發是心故。則得少分見
於法身。隨其願力。能現八相。利益眾生。故云必生。
復下。二根行。三種標。何句徵。一下釋。一中。不殺。是
大小乘戒之根本。求生樂土之首業。深心開出。二
中。博究大經。解無量義。誠心開出。三中。佛法僧天
施戒。名六念。前四念他。三寶諸天恩也。後二念自。
行止二善德也。此通誠深二心。向願同前悲心。生
彼者。願自他同生彼樂國也。具下。三日期。功德指
上心行二種。再加專心念佛一七。當命終時即得
生也。生彼下。次果三。初臨終報。一聖境詳現。楞嚴
云。若飛心中。兼福兼慧。及與淨願。自然心開。見十
方佛。一切淨土隨願往生。今樂土業成。故終時現
聖境也。觀世下。二執臺迎接。三心六念。勇猛精進。
故金剛臺以表之。觀世下。三讚歎勸進。謂讚其已
修因。進其當證果也。行者下。二得生報。生彼下。三
生後報三。初聞法悟忍。起信云。若觀彌陀真如法
身。常勤修習。畢竟得生。住正定故。經下。二徧界受
記。還下。三得大總持。陀羅尼。此云總持。總一切善。
持無量行。亦云遮持。遮一切惡持無量戒。亦可總
持一切淨善法義。遮持無量染惡法義也。是名句
結成。△二上品中生。
上品中生者不必受持讀誦（至）是名上品中生者。
先境也。不下。次觀二。初因。持誦。方等。上生修者。善
解一義。當中生行。起信云。或有眾生廣聞經論而
得解者。或有眾生。文多為煩。少聞而取解者。前則
文義雙持。次則唯義持矣。第一義心者。本如來藏
法界心也。唯識頌云。此諸法勝義。亦即是真如。常
如其性故。即唯識實性。信得是心是佛。故不驚動。
了知十界因果。皆唯心造。名為深信。絕不猶豫是
心作佛之理。故不誹謗。兼顯上生中且能讚念三
寶諸天也。深信。是信。功德。是行。願生。是願。淨土三
貲糧備矣。行此下。二果三。一臨終報。紫金臺者。起
居註云。金剛寶。生於金中。百鍊不銷。尼乾經云。帝
釋金剛寶能滅阿修羅。則金剛。天上所寶重。紫金。
人間為尊貴。由解世間道中第一義性。較前雖劣。
望後則勝。故以此表之。傳持淨業。故讚法子。直指
人心是佛。念必成佛。名行大乘。行者下。二得生報。
十指齊對。名為义手。一合掌不义手。二义手不合
掌。三掌亦合。手亦义。四不义手。不合掌。今是第三
雙亦也。佛以眾生為心。令九界歸佛界。故歎諸佛。
此紫下。三生後報四。一華開光照。經宿開者。揀上
<pb n="266"/>
生中隨到隨開也。紫金色者。彌陀佛身。夜摩天閻
浮檀金色。觀音面雖閻浮檀金。而身是紫金色。則
行者同菩薩身矣。光照目開者。行人與佛。氣分交
接。即凡夫身眼。成佛身眼也。因前下。二聞法讚佛。
眾聲。指水光林鳥。非佛願行。寧充法喜。故讚歎。經
下。三進覺修定。不退。進覺也。起信云。若人專念阿
彌陀佛。所修善根。迴向願求生彼世界。即得往生。
常見佛故。終無有退。小本云。眾生生者。皆是阿[鞥-合+(白-日+田)]
䟦致法藏願云。我作佛時。聞我名號。歸依精進。於
諸佛法。永不退轉。阿耨至菩提。此翻無上正等正
覺。菩提覺。揀三途不覺。攝人天乘果。三正。揀凡外
不正。攝聲聞辟支乘果。三藐正等。揀二乘定性不
等。攝始終頓圓菩薩乘果。阿耨多羅無上。揀大乘
等覺已還菩薩有上。攝妙覺一佛乘果。此於二佛
果中。屬智果。轉煩惱而成者。應時下。修定也。楞嚴
等百千三昧。無不歷具。故云修諸。經下。四得忍受
記。諸佛現前。與受果記。名現前記也。是名句。後結
也。△三上品下生。
上品下生者亦信因果（至）是名上品下生者。
初標境。亦下。二明觀二。先因即心即佛。故信而不
謗。即佛即心。故發無上心。願與法界眾生同生西
方。成等正覺。名之曰道。對前上中。缺於持經解義
二種。功德。發心念佛。持戒行施等。行者下。次果三。
初終報但發真正菩提道心。故以金蓮為表然不
能持經解義。安了達實相果理。豈如前之花中有
臺也。眼等五根。不緣五塵。破滅五百煩惱。信等五
根。出生五力。成證五百佛法。故五百佛為表。然不
能得六根中千二百功德。如來藏中恒沙性德。豈
如前之千佛無數佛耶。化佛讚發心者。由依四諦
境。發四弘誓願。此菩提願。即佛心故。見此下。二生
報。一日下。三後報二。初花開見佛。上則到時即見。
中則經宿乃見。此則七日中見。至三七後見之究
竟者。葢心願雖發。未能稱真修八萬行。轉塵勞成。
相好故。聞眾下。二聞法得果。供佛聞法者。生前不
能廣修福慧。故於極樂遊後。歷事諸佛。滿足三嚴
也。百法明門者。大乘家五位百法也。名數如百法
論。總顯三界所有。唯識所現歡喜。初地名。初得超
凡夫地。入菩薩位。離世間趣。入出世道。如來種中。
決定當得。成多欣慶。故名歡喜。華嚴明初地菩薩
於一念頃。得百三昧。見百如來。百神力。動百界。照
教百剎眾生。住壽百劫。知前後際各百劫事。入百
法門。現百身。示百菩薩。住此地位。安有不喜者耶。
是句三結成。△三結。
是名上輩生想名第十四觀。
發大道心具二利行。故名上輩。復開三者。勝劣殊
故。相對揀顯之。上上品則七日七夜。讚想於佛。三
心六念。讀經解義。深信因果。持戒利生發大心願。
回向求生（因勝也）。真佛與無數化佛來迎。乘金剛臺。
到即花開。見佛聞法。悟無生忍。受諸佛記。得陀羅
尼（果勝也）。上中品則五日五夜。一心想佛。不謗三寶。
解第一義。深信因果。持戒弘法。發菩提願。回向求
生（因中也）。真佛與一千化佛來迎。乘紫金臺。經宿花
開。見佛聞法。七日後菩提不退。一小劫得忍受記。
（果中也）上下品則七日或但五夜。專意想佛。不謗法。
信因果。持戒益物。發心發願。回向求生（因劣也）。真佛
與五百化佛來迎。坐金蓮花。一日一夜花開。七日
見佛。三七聞法。三小劫住初地（果劣也）。因果品位。雖
有勝劣。望後中下。皆名上輩。大本上輩往生文云。
若發無上道心。深信因果。不謗三寶。捨家棄欲。行
沙門法。大修利益眾生功德。專念彌陀。願生彼國。
真佛與諸聖眾來迎。坐七寶蓮。住不退轉。智慧勇
猛。神通自在。故此與彼義相同也。亦即前三福中
第三淨業。想者。無相寂滅心中。本無上輩三品。真
<pb n="267"/>
空觀也。不妨依無相心。造出上生行相。雖成諸有
為相。一一入無生性。無礙觀也有為無為。相即自
在。上品下品。主伴圓明。周遍觀也。深思之令現前。
心佛眾生。盡歸法界性矣。△十五中生觀（三）。初標。
佛告阿難及韋提希。
告亦二意。一令中人已上者。見賢勵己。捨中以取
上也。又令中人已下者。改惡遷善。欣中以厭下也。
二。使了中輩不善不惡類內。又有上中下三品之
不同。△二釋（三）。初中品上生。
中品上生者若有眾生（至）是名中品上生者。
先境。若下。次觀中。初因。五戒者。不殺盜婬妄言飲
酒也。八戒如前。諸戒。即十戒。二百五十戒。三學之
首。四諦中道也。無眾過者。一切惡不作故。四諦中
集諦斷也。善根指修道滅集言。臨命下。二果三。初
終報。與比丘者。持聲聞戒故。金色光者。堅修不犯
故。說苦空者。常觀苦諦故謂觀身不淨。受苦空。心
無常。法無我也。出家離苦者。出見煩惱家。離分別
惑苦。初果也。出思煩惱家。離俱生惑苦。四果也。又
出三界火宅家。離分段生死苦。二乘果也。行者下。
二生報。蓮花臺者。梵語毗尼。此翻為滅。得滅果故。
或名尸羅。此云清涼。離熱惱因。得清涼果故。亦名
波羅提木义。翻為隨順解脫。隨順有為（即有餘涅槃）無
為（即無餘涅槃）二種解脫果故。今則終身持具足戒。成
五分法身。得涅槃解脫經云。戒淨有智慧。便得第
一道。故華中有臺也。蓮華下。三後報。四諦者。苦以
業果逼迫為義。二種生死等。集以增長無明為事。
五住煩惱等。道以除患為功。正助道品等。滅以累
盡為名。二種涅槃等。阿羅漢。有三義。一應供。應受
人天供養。乞士果也。二殺賊殺盡諸煩惱賊。破惡
果也。三無生。永無三界生緣。怖魔果也。三明者。過
去宿命明。現在漏盡明。未來天眼明也。六通者。天
眼天耳。他心。宿命。神境。漏盡。悉皆無壅故也。問。通
明何別。答。智論云。直知過去等名通。委悉過去等
因緣行業名明。婆沙云。天耳但是聞聲。他心緣他
別想。神境即神足通。亦即身如意通。此但工巧而
已。故但名通。宿命。知過去苦生厭。天眼。知未來苦
令離。漏盡。現觀惑智斷證。由此三兼稱為明也。八
解脫者。一內有色外觀色解脫。位在初禪。能脫自
地及下欲界。二內無色外觀色解脫。位在二禪。二
禪內淨故。三淨勝解身作證解脫。位在三禪。定中
鍊八色光（地水火風青黃赤白）。極令明淨。與樂俱生故。此三
於微妙五欲。無染著也。四空處解脫。滅根本四禪
及前三解脫等色。入空處定。具足而住。五識處解
脫。捨空緣識入定。六無所有處解脫。捨識緣無所
有定。七非非想處解脫。捨無有入非想定。從空處
來。並修八聖種觀。如癰瘡無常等。一一定中。背捨
不著。此四位在四空。於下地法。得捨離也。八滅盡
解脫。滅受想諸心數法。以寂滅涅槃。安著身中。此
一位過三界。能脫一切有緣心慮也。亦名為八背
捨。背彼淨潔五欲。捨離此著心也。背捨據因。解脫
約果說。問。往生論二乘不生。此文明小種得生。成
羅漢果。如何分別。答。有四意。一小乘不信有他方
佛色者。不生。信者生矣。隨其善根。證三四果。經云
修行諸戒。回向願求。二定性趣寂者。不生。不定性。
或臨終回心大者。得生。是故到彼。先成小果。後成
佛果。則彼土聲聞。皆以佛道聲。令一切聞者也。三
實行聲聞。不生。退菩提心二乘。則生。無漏道熟。一
聞苦空四諦法音。便成羅漢。不須經久得大菩提。
四經顯始終教中大心聲聞。引攝實行。入於佛種
也。論揀小教中愚法二乘。欲令定性。背小向大也。
是名下。後結。△次中品中生。
中品中生者（至）是名中品中生者。
中句標境。若下。明觀。先因。沙彌。此翻息慈。息惡行
<pb n="268"/>
慈也。戒有十。即前八戒後。更加九不過中食。十不
捉金銀生像也。具足戒。即比丘戒。及比丘尼戒也。
威儀。三千威儀也。一日一夜。揀前終身持也。戒香。
五分法身香之首也。如此下。二果。初。終報。七寶蓮
者。月擇幾日。寶持齋戒。非盡生故。見佛。彌陀色身
也。聞聲。彌陀智身也。迦葉佛云。一切惡不作。能奉
行諸善。自淨其志意。是則諸佛教。故讚言善人。諸
佛教者。戒經云。過現諸世尊。能勝一切憂。皆共尊
敬戒。此是諸佛法。今能受持無犯。豈不隨順。行者
下。二生報。在下。三後報。聞法。指四諦。須陀洹。此云
預流。預入聖人流也。或云逆流。逆彼六塵流也。初
果名。斷八十八使。離凡夫無量生死之苦。羅漢。四
果名。斷八十一品。離聖人七返生死之苦。是名句
結成。△後中品下生。
中品下生者若有善男子（至）是名中品下生者。
先標。若下。次釋二。初因。先生時修世間善。孝養。三
綱中一。仁慈。五常之首。三綱立。人倫之道盡矣。五
常即五戒。仁則不殺。義則不盜。禮則不淫。信則不
妄言。智則不飲酒五常行。佛教之戒傳矣。此二。三
種淨業內。第一福德也。此下。次臨終值出世法。佛
土。增其外緣。令顯緣因佛性也。說願。發其內因。令
顯正因佛性也。起信云。因緣具足者。所謂自有熏
習之力。又為佛菩薩等慈悲願護。能起厭苦之心。
信有涅槃。修習善根。乃能進趣。問。云何不說回向。
願求。答。既聞稱性四十八願。唯心佛土樂事。信向
願往可知。聞下。二果二。初生報。聞者。聞慧。了因佛
性開顯也。此事。指正緣二性三因性顯。一佛乘彰。
近則生方證小。遠則成佛利生。經下。二後報。法謂
苦空無常等。問。孝養仁慈。為世出世之善基。大小
乘之法本。況聞佛願。何但成小。答。厭苦心切故。速
求無漏故。願先度自故。佛順本習故。法隨機解故。
從小漸大故。是名句。後結。△三結。
是名中輩生想名第十五觀。
回向願生。成自利行。故名中輩。亦分三者。高卑亦
別故。若對顯之。中上品則三日三夜。想念於佛。長
持諸戒。無惡逆過。發信願心。回向求生者（因高也）。真
佛與比丘眷屬來迎。乘蓮花臺。即生彼土。蓮花尋
開。聞四諦法。得羅漢道（果高也）。中中品則一日一夜。
觀想彌陀。及持八戒十戒或具足戒。發回向心。願
生西方者（因中也）。真佛來迎。坐七寶蓮。經七日開。得
須陀洹。至半劫後。成羅漢果（果中也）。中下品則一日
或一夜。孝養仁慈。臨終得遇知識。指示佛土願者。
（因[(白-日+田)/廾]也）命終即乘蓮花往生。經七日已。遇觀音勢至
聞法得初果。過一小劫。成阿羅漢（果[(白-日+田)/廾]也）。因果品位
雖有高卑。望彼上下。皆名中輩。大本中輩往生文
云。若不作沙門行。但發菩提心。深信因果。不謗正
法。為自業苦。專念於佛。多少修善。造像持戒飯僧
然燈。回向願生。化佛與大眾來迎。坐蓮花中。往生
其國。住不退轉。功德智慧。故此與彼。義旨無殊。亦
即前三福內。第二淨業也。想者。中輩三品行相。當
體寂滅真空。絕相觀也。理實三類中生。並唯自心
顯現。事理觀也。人法交涉。依正相在。含容觀也。若
常觀此中生法界。時時往彼樂土見佛。△十六下
生觀（三）。初標。
佛告阿難及韋提希。
說中生竟。又標告語者。一令上智善根。當堅心念
佛。見不賢而內自省。決定往生。又令愚鈍惡逆。亦
回心念佛。聞彌陀十念之願。帶業可往。二審下輩。
惡品內。更有上中下不同。又此對後二之別。亦是
總告也。問。小本云。眾生生者。皆是阿[鞥-合+(白-日+田)]䟦致。其中
多有一生補處。五逆十惡。云何得生。答。彼約果言。
故唯善人。此約因論。故通惡逆。葢由佛性是同故
不壞信種故。稱名滅業故。願生樂土故。彌陀願力
<pb n="269"/>
故。圓實教中。並許無性闡提。悉當成佛。亦此意也。
△二釋（三）。初下品上生。
下品上生者（至）是名下品上生者。
下句標境。或下。明觀中。一因。又二。先生時作惡。惡
業。殺盜婬妄等。惡法。刀劍穿窬等。楞嚴明二類。一
約輕重。文云。純情。即沉阿鼻地獄。若沉心中。毀佛
禁戒。誑妄說法。虗貪信施。五逆十重。更生十方阿
鼻地獄。釋曰。純情。十惡習也。今下品上生。毀戒誑
說。今下品中生。逆重。今下品下生二。約根境。文云。
若諸眾生。惡業同造。入阿鼻獄。六根各造。及彼所
作兼境兼根。是人則入八無間獄。身口意三。作殺
盜婬。是人則入十八地獄。釋曰。同造。六根十習。同
時具造也。今下品下生。各造。根習雖具而不同時
也。兼者。雖同時兼作。但缺而不具也。今下品中生。
後則三根三境。今下品上生。摭華鈔明善不善三
品。各通三法。一約境。惡則於勝殺為上。謂父母等。
於劣殺為下。謂蚊蚋等。餘者為中。善則於劣不殺
為上。謂蚊蚋等。於勝不殺為下。謂父母等。餘為中。
二約心。無問善不善。但猛利心作為上。泛爾心作
為下。餘者為中。三約時。若善不善。但三時無悔者
為上。作已方悔為中。正作能悔為下。三時。欲作正
作。作已也。今下品上生不善。於心境時內。皆屬下
品。命下。二臨終修善二。先聞法除罪。知識。僧寶也。
大乘。華嚴梵網法華涅槃等。十二部經題者。一修
多羅。此云契經。長行直說法相者。二祇夜。此云應
頌。重頌長行所說者。三和伽那。此云授記。聖言說
與名授。果為心期名記。四伽陀。此云諷頌。孤起別
諷。不重頌者。五優陀那。此云無問自說。不待請而
說者。六尼陀那。此云因緣。有人問故。為說是事者。
七阿波陀那。此云譬喻。如舉扇喻月。動樹訓風等。
八伊帝目多伽。此云本事說佛本昔曾為利生淨
土事也。九闍陀伽。此云本生。是說菩薩本昔受生
諸因緣也。十毗佛略。此云方廣。體相正直為方。德
用周遍為廣。十一阿浮達摩。此云未曾有。如來現
諸神力。眾生怪未曾有。十二優婆提舍。此云論義。
逐釋所以。答其問者。除千劫者。法寶名德。不思議
故。智者下。次稱名除罪。如來萬德洪名。威力廣大。
利益無窮故。此於善三法中。境屬上品。心時亦屬
上也。爾下。二果。先終報。但聞佛法之名。不觀佛法
之身。故遣化三聖來迎。作下。次生報。經下。三後報。
甚深經者。是大乘法。非小乘也。發心。行也。初地。證
也。是名下。結成。△二下品中生。
佛告阿難及韋提希（至）是名下品中生者。
初境。毀佛禁戒。盜三寶物。較前更重。猶許生方。恐
人難信。故又重別以告之。或下。二觀。先因二。初生
時作惡。有二。一毀諸戒。如此下。二造十惡。僧祇物。
此云十方眾僧物。謂厨庫華果等物。係招提常住。
供養過未十方眾僧者也。現前僧物者。謂衣食藥
具。唯施現前十方僧也。偷盜身三中一。不為弘法
利生。但求名聞利養。名不淨說。攝口四也。慚愧。羞
恥也。屏處造罪。不慚於天。自亦不羞。不重賢善。皆
名為無慚。顯露為非。不愧於人。他亦不懼。不拒暴
惡。皆名為無愧。攝意三也。日積月累。名為莊嚴。因
也。此於不善心境時內。皆屬中品。地獄。果也。命下。
二。臨終修善。先罪報現前。楞嚴云。一切世間生死
相續。生從順習死從變流。臨命終時。未捨煖觸。一
生善惡。俱時頓現。死逆生順二習相交。純想即飛
必生天上。純情即沉墮阿鼻獄。成論明極善極惡。
俱不經中陰。今則八熱獄相現前。下墜無間必矣。
遇下。次佛力消滅。十力者。一是處非處力。知一切
因緣果報是生處非生處。二業智力。知眾生過現
未來諸業受也。三定力。知諸禪三昧。四根力。知眾
生諸根上下。五欲力。知種種欲樂。六性力。知世間
<pb n="270"/>
無數種性。七至處道力。知一切道至處相。八宿命
力。知百千世中。身命苦樂。壽年長短等。九天眼力。
見眾生生時死時。善道惡道。端正相醜陋相等。十
漏盡力。能知自他諸漏盡者。即已盡我生。不受後
有也。此十佛悉遍知。無能壞。無能勝。故稱為力。威
即四無所畏。德即四無量心。四無礙辨等。神力者。
十神通也。無作戒為戒身。無漏淨禪為定身。無漏
智為慧身。有為無為二種解脫為解脫身。盡智無
生智。知諸解脫相為解脫知見身。前三約因。道諦
修成。後二約果。滅諦證得。於前三善法中。心時屬
上。境則居中也。除八十億劫罪者。問。上生稱名聞
法而滅罪少。此中但聞佛德而滅罪多者。何也答。
上則業報猶輕。除少可生。此則業報稍重。須多除
得往。理實佛法。隨心應量。非情可計度故。猛火化
凉風者。業障煩惱。如火炎熱。佛法清凉。如甘露故。
地獄吹天華者。變無間苦報為天華樂境故。華下。
二果。先終報。如下。次生報。經下三後報。大乘甚深
典者。談一切眾生。皆有佛性。有佛性者。皆得作佛
之義也。是下。三結。△三下品下生。
佛告阿難及韋提希（至）是名下品下生者。
先標境。不揀逆重。十念可往。此又甚為希有難信。
故復告以勸曉也。或下。次明觀。初因二。先生時作
惡。初惡因。不善業者。身口意三諸惡業也五逆者。
一殺父。二殺母。三出佛身血。四殺阿羅漢。十地聖
人。五破羯磨轉法輪僧。外加六殺和尚。七殺阿闍
黎。即名七遮。十惡者。謂十重惡。殺盜。婬妄。酒。說四
眾過。自讚毀他。慳惜加毀。瞋不受悔。誹謗三寶也。
諸不善者。謂四十八輕。及餘具足戒。十戒。八戒也。
此於不善心境時內。皆屬上品。如此下。二惡報。惡
道。獄。鬼畜也。多劫。約罪時。無窮。約苦果。問。大本明
五逆謗法不生。此經逆重得生。何也。答。釋開五義。
一大本除五逆兼謗法不生。此經說五逆不謗法。
得生。良由謗則不信。不信自不往也。二大本揀謗
淨土法門。不生。此經明謗餘佛法。而信有安樂願
生彼國肯十念者。得生。所謂疑則花不開。信則決
定往也。三大本謂下根造逆。多無重悔。罪不能懺。
不生。俱舍云。愚作罪小。亦墮惡道。智犯罪大。亦能
脫苦。如團鐵小。亦沉於水。為鉢鐵大。亦能浮飄。此
經謂上根造逆。必有重悔。令罪消滅。得生。涅槃云。
闡提有二。一利根。於現在得善根。二中根於後世
得善根。如闍王作逆。慚愧重悔。佛為說法。得無根
信。是也。四大本為生前無苦。不一心念。是散善力
微。不能滅逆。不生。此經為臨終苦逼。十念觀佛。是
定善力強。能除重逆。得生。五大本去一生逆謗。終
亦無悔。毫無一念佛法之善。不生。此經取先修善
後惡逆。或先惡逆後修善。臨終遇善友勸。信有西
方能十稱者。得生。有此五意。故兩經開遮不同。如
此下。次臨終修善。先苦逼不遑念佛。善知識者。誠
中形外曰善。聞名欽德曰知。覩相奉教曰識。又真
正為善。面會為知。心交為識。安慰等者。安以求生
樂土之妙法。慈也。慰以念佛離苦之教門。悲也。苦
逼。地獄惡相現前也。不遑。心中惶怖難觀也。善友
下。二至心稱名滅罪。觀想曰念。持名曰稱。純一無
間曰至心。相續成片故不絕。一者。數之始。十者數
之終。圓滿善心故具十。南無。翻歸命。或信從。亦云
度我。佛德無量。一名攝盡。故稱時即罪除。於前三
善法內。心時屬上。境則居下也。問。云何十念。便能
滅八十億劫罪耶。答。具三力故。一本有佛性力。如
火。如舟船。二至心稱名力。如鑽。如帆楫。此二自力
猛利也。三佛願攝取力。如人如順風。此一他力強
勝。既因利緣強。境勝心猛。故能燒罪木而到蓮池
也。法藏十八願云。乃至十念。若不生者。不取正覺。
又大本云。乃至一念。至心迴向。願生彼國。即得往
<pb n="271"/>
生。大品云。若有一人。稱南無佛。乃至畢苦。其福不
盡。佛名經云。一聞佛名。滅無量劫生死之罪。此如
百輛車薪。星火能燒。萬年室暗。盞燈能破。一錐千
紙。一風億土。故調達獄中一稱佛時。變眾苦為三
禪樂。張善和臨終未滿十聲。惡相滅而佛來迎。鍾
馗設佛像而除羣雞⿰口豕面之苦。雄俊信念佛而成
地獄漏網之人。一稱三稱尚爾。況十念多念者耶。
命終下。二果。初終報。上生念佛法寶名德。故見寶
蓮。中生聞佛威德自在。故見天華。下生十稱。念念
不改。故見金蓮。日輪者。因則始終至心稱念報則
佛日慧光。注照前後不輟矣。如下。二生報。於下。三
後報。上生滅痴暗惑障。故放大智慧光明。中生滅
黑染業障。故流清白梵行音聲。下生滅罪苦報障。
故宣救苦大悲音聲。實相滅罪法者。普賢觀云。一
切諸惡業。皆從妄想生。端坐念實相。眾罪如霜露。
慧日能消除。若達妄想非有。罪性本空。業相轉為
實相。又何苦報之有。是句。末。結成。△三結。
是名下輩生想名第十六觀。
始惡終善。缺二利行。故名下輩。亦有三者。惡固久
多而善雖短少。亦有強弱之不等故。若對揀之。下
上品則半日或半夜。聞經題。稱佛號。雖造十惡。然
不謗法。信西方願往生者（因強也）。化佛來迎。坐寶蓮
華。經七七日。花開聞法。發菩提心。過十小劫。登歡
喜地（果強也）。下中品則一時一刻。聞佛相好。法身威
德。雖破諸佛戒。偷僧祗物。然亦不謗法。願生西方
者（因中也）。化佛來引。坐天華中。經六劫。蓮始開。聞法
發心（果中也）。下下品則十念一念彌陀名號。雖造五
逆十重。然不謗淨土法門。生重悔。求安養者（因弱也）。
命終見金蓮花。住在面前。引生樂界。十二劫。蓮方
開。聞實相。發道心（果弱也）。因果品位。雖有強弱。望前
上中。皆名下輩。大本下。輩往生文云。若不能作諸
功德。但發菩提心。信因果。不謗法。不造逆惡。專意
十念。乃至一念。念阿彌陀。歡信不疑。願生其國。臨
命終時。夢見彼佛。亦得往生功德智慧。故彼此義
相類。亦即前三福內第一淨業也問。此經前六品
明善。後三品明惡。大本三輩。純善無惡。云何下輩
與下三品齊耶。答。十念行是相同故。輩配品正相
合故。能重悔惡改善故。捨下輩無所攝故。想者。下
品法界性中。本無罪性。真空觀也。罪性雖空。善亦
不忘□□。理事觀也。有性無性。齊成佛道於塵方
地獄天宮。皆為淨土於沙界。周遍觀也。事事作此
三法界觀。何患乎法界土佛不見。△四聽眾獲益。
說是語時韋提希（至）無量諸天發無上道心。
先見佛生喜。從初至此。四番觀見。始於金臺中。現
十於國土。令見極樂世界。嚴顯可觀。次則聲光中
令觀彼佛彼國。淨業成就。三於總觀樂土後。別觀
聖身前。空中現三聖像。證明令起想念。四則於此
十六觀末。重見彼土淨妙。聖相端嚴。前三佛力加
被見。今一自力觀想見。欲見即見。名曰應時。廣長。
即縱廣。直長曰縱。內之入深量也。橫寬曰廣。外之
開闊量也。見始如意。故喜。向不能得。故歎。豁下。次
悟忍發心三。初夫人悟忍。解知是佛是心。是心是
佛。故稱豁然大悟。證見是心作佛。作佛是心。故得
逮無生忍。又一悟一切悟。名大豁悟。經云。理則頓
悟。乘悟併銷。一切忍一忍。名無生忍。經云。初地為
八。有何階次。前佛示云。觀見彼土。心歡喜故。應時
即得無生法忍。今徵夫人。信不誣矣。五下。二侍女
得記。信解佛法界身。不離眾生心想。故發心。華座
蓮[邱-丘+(看-目)]。並是法藏願力。故願生。菩提心發。當得菩提。
往生願立。決定往生。故悉與記也。諸佛現前者。見
無量壽佛時。即見十方無量諸佛。現前授記。亦名
此為念佛三昧。作是觀者。名為徧觀一切佛身觀。
此即發心所感之果也。無量下。三諸天發心。發心
<pb n="272"/>
有三。一智心。離五濁惡世。證入法性天故。二願心。
度惑業苦海。超登淨義天故。三悲心。救娑婆眾生。
往生極樂天故。又依自本覺佛性。發起信行願。為
淨土貲糧。亦名為無上道心也。問。論謂女人根缺
不生。此明夫人侍女。皆悉往生何意也。答。一經據
此土是女流。論據彼國。是丈夫。二經約因。帶業。許
不男。論約果。離欲。無有女。三經就現身。根缺得生。
論就後身。根悉具足。四經依初往。是垢穢女身。論
依轉報。是清淨六根。法藏三十五願云。其有女人。
聞我名字。歡喜信樂。壽終之後。復為女像者。不取
正覺。又涅槃經說。女人信有佛性。即是丈夫。男子
不信有佛性。即為女輩。況今夫人侍女。親見佛法
身耶。故大本彌陀願中。上至天人。下及地獄餓鬼
畜生。蜎飛蠢動。皆得往生。經又云。眾生生者。皆住
正定。以彼國中。無諸邪聚。及不定故。宜善思之。△
四總結二種經名。令得果證分。
爾時阿難即從座起（至）即是持無量壽佛名。
先問。法空為座。有所諮詢。不應坐故。敘禮也。白下。
陳問也。當句。問經名。三淨業。十六觀。以何為總目
也。此下。問持法。法有三。謂心。佛生此是佛法。而兼
心法眾生法也。要。謂總綱宗歸。執受在懷曰受。思
慧。亦即願義。守持於身曰持。修慧。亦即行義。顯前
攝耳諦聽。屬聞慧。信義也。云何者福業。固為三世
諸佛正因之法。云何於三者中。持其宗歸。為滅罪
生方見佛祕要之術。妙觀。固為如來奇異方便之
法。云何於十六中。受其總綱。為悟忍得記成佛要
妙之道也。佛下。次答二。先答二問令修證。二初答
問名。名有二。初名依理行立。觀行也。表法界智。及
無礙權實三種智。樂土三聖。理也。表無盡法界。及
中道俗真三諦理。如次配知。亦下。次名依教果立。
淨業障。教也。初福。教修人天善。事也。除報障。次福。
教持二乘戒。理也。淨業障。後福。教發大乘心。事理
雙通也。淨除煩惱障。今舉中以攝前後耳生佛前。
果也。前云。欲生彼者當修三福。修淨業者。得生西
方。此則初名依十六觀。次名依三淨業。亦可二名。
並準觀立。初名別準六九十十一四觀。次名總準
十六觀也。汝下。二答問持。亦有二。初名。十六觀中。
則六九十十一四觀門。為觀想之要道。當受之無
令忘。次名。三福業中。第三第二福業。為淨業之要
術。當持之無令失。亦可第六觀。除億劫極重惡業
第九觀。生諸佛前。得忍授記第十觀淨除業障。第
十一觀。除無數劫阿僧祗生死之罪。當專持此法
要。可也。行下。次顯二益勸成果二。初觀觀佛益。勸
念得成佛三。先直明。三昧者。觀佛想像。皆名念佛
三昧也。現見者。由觀三聖真實色相身故。若下。二
況顯。大本明聞名有五益。一悟法忍。二具梵行。三
人天敬。四得往生。五成佛道。則此滅罪。猶略顯耳。
若下。三結勸。數數記持謂之憶。正屬持名事也。常
常繫緣謂之念。正屬觀想觀像。兼事理也。亦通實
相。理也。念佛開四益。一成芳名。分陀利有二釋。一
叡師云。未敷名屈摩羅。將落名迦摩羅。中盛名分
陀利當知吾人身中。各具覺悟之蓮華。念佛心開。
了明佛性。悟佛知見。如蓮花正泛也。二祥邁註云。
分陀利。此云白蓮花。白色為眾色之本。佛乘為餘
乘之宗。涅槃云。水生花中。分陀利最為第一。今念
實相佛。是一乘真宗。中道了義。猶如白蓮花也。人
中以此立其名者。為其處染常淨。方因即果。住佛
真理。為物軌範故也。二得勝友。佛菩薩身。從心想
生。常觀三聖自有不退補處為伴侶矣。三坐道場。
信得是心作佛。緣想諸佛相好正徧知海。當來畢
竟坐於菩提樹下。金剛臺上。而得如來道果也。四
生佛家。覺知是心是佛。圓發三心。徧修六念。紹隆
諸佛家業。安有不入佛種。親為佛子耶。約教釋之。
<pb n="273"/>
一緣想境界念佛。人中下下品蓮花。信不退菩薩
友。坐發心菩提道場生變化非受用佛家。小乘教
相也。二攝境唯心念佛。為人中下品蓮花。住不退
菩薩友坐伏心菩提道場。生亦變化亦受用佛家。
大乘始教相也。三心境無礙念佛。人中中品蓮花。
證不退菩薩友。坐明心菩提道場。生受用非變化
佛家。終教相也。四心境俱泯念佛。為人中上品蓮
花行不退菩薩友。坐出到菩提道場。生非變化非
受用佛家。頓教相也。五重重無盡念佛。人中上上
品蓮花。煩惱無動位不退菩薩友。坐無上菩提道
場。生圓通無障礙佛家。圓教相也。應如理思知。念
既多益。何待勸為。佛告下。次顯淨業益。勸持得見
佛。巧妙謂之好。淨念相繼。事上好也。圓觀無間。理
上好也。教修三福曰語。法也。佛名。佛也。名因德建。
持則滅罪見佛。語能詮義。持則淨業生方。故得佛
法相即。況法是佛母。佛從法生。法為佛師。佛依法
住。故持法即持佛。利益等無別也。總前四分。此經
所宗。故名為正宗分。
△三流通分（二）。先王宮流通。
佛說此語時尊者目犍連（至）聞佛所說皆大歡喜。
佛能說人。釋迦尊也。語所說法。自分經也。目連等
所得果。目連阿難。增道損生。夫人侍女。得忍受記。
梵釋四王。發心願往。聞。聞慧。信也。信而始聞故。歡。
思慧。願也。意思歡悅其所願故。喜。修慧。行也。身口
慶喜此修行故。並超權小。稱之為大。此三寧非尊
者夫人所得果乎。三種清淨（人。法。果）。三慧圓發（聞。思。修）。
三貲糧具（信。願。行）。經之弘通也。可知。△次靈山流通。
爾時世尊足步虗空（至）聞佛所說皆大歡喜。

<article id="n414">觀無量壽佛經約論</article>

No. 414
<sarticle>觀無量壽佛經約論</sarticle>

菩薩戒弟子　彭際清　述
釋此經時。略開四分。一題名。二敘分。三正宗分。四流
通分。
一釋題名者。諸佛法身。本無差別。從緣應感。乃有多
涂。觀佛一門。語其根要。佛即性德。觀即修德。以性攝
修。全修是性。自他兩寂。唯一真心。坐斷十方。迥然超
越。諸大乘經。廣詮斯指。此經以觀無量壽名者。專明
極樂教主依正莊嚴。慈悲方便。與他方諸佛不相混
濫。欲令眾生一心迴向。捷出生死。觀有多門。隨機利
鈍。攝以一佛。更無不盡。九品分張。萬流齊赴。不離報
化而頓徹法身。不外同居而直登補處。此之方便。無
等無倫。遇斯經者。誠宜發決定心。堅儋何願。盡此報
身。速生彼國。
二釋敘分者。自如是我聞至清淨業處。名為敘分。將
開淨土法門。而以韋提希發端者。一切眾生。依于無
明而有貪愛。依于貪愛而有鬬爭。只緣不了自性空
寂。妄執我人。謂為實有。恩怨循環。如轆轤轉。即令大
覺現身。難回定業。唯在當人一念知非。纏縛自脫。從
此起行。淨佛國土。成熟眾生。非為分外。故知入道因
緣。先須覰破空華。痛念生死。而後能發出世心。能發
出世心。而後能求生無欲國土。知求生無欲國土。而
後能頓息塵勞。修諸淨業。淨業成時。轉娑婆。成極樂。
上品往生。聞法得果。歷劫冤親。同時解脫。豈非大丈
夫之能事哉。然世間眾生不肯發心者。略有二等。一
執有。謂眼前諸相。種種實有。利養名聞。妄生戀著。此
大愚癡。誠不足責。局名教者。計生滅為真常。慕𢆯修
者。矜反還為至道。殊不知以四蘊觀心。心不可得。以
四大觀身。身不可得。身心既不可得。覺海澄圓。徧空
徧界。豈宜認彼浮漚。距茲溟渤。是有之不可執也明
<pb n="274"/>
矣。一執空。謂死後斷滅。無有輪回。善惡賢愚。俱無後
報。此大邪見。亦不足言。豁達狂禪。妄謂淨穢一如。東
西不隔。委懷任運。何用希求。殊不知無明未破。業種
宛然。口口說空。轉增我慢。隔陰所昏。了難自主。三涂
惡報。還自受之。是空之不可執也明矣。二執既破。方
能隨順佛語。發大菩提。與此眾生。同生極樂。
三釋正宗分者。自世尊放眉間光。訖諸天發無上道
心。名正宗分。世尊眉間放光。現諸淨土。令韋提希自
擇者。葢諸佛國土。清淨光明。無踰極樂。肉眼親見。信
樂倍深。從此思惟。便獲正受。下文將明淨觀。先教眾
生修三福者。由世間法。漸達出世間法。如貯醍醐。先
淨其器。其器不淨。其味則壞。孝養父母者。眾生依于
父母而有其身。依于此身而知有佛。故不敬其身。則
不能成就一切種智。不敬其親。則不能長養一切福
田。或謂如來舍親出家。疑乖孝養之理。不知有世間
之孝。有出世之孝。世間之孝。生則盡養。死則盡享。立
身行道。揚名後世。則已。出世之孝。必待吾親出三有。
證無生。子道方盡。大孝尊親。孰過于是。奉事師長者。
有世間師長。有出世間師長。道之以詩書之業。策之
于仁義之涂。世間師長也。啟之以三尊之教。進之以
不二之門。出世間師長也。其宜奉事一也。慈心不殺
者。佛心者。大慈悲是。娑婆惡業。無過殺生。歷劫冤讎。
從殺生起。殺心不斷。則慈心不充。慈心不充。則與眾
生成敵兩立。與眾生成敵兩立。即與如來成敵兩立。
欲求生淨土難矣。十善。謂心三業。身三業。口四業。能
修十善。對治十惡。則夙障漸除。夙障既除。故往生無
礙。然必受之以三歸。廣之以眾戒者。不受三歸。則不
能植出世之種。不具眾戒。則不能培出世之基。三歸
眾戒。入佛正因故。然雖歸戒具足。苟不發菩提心。縱
饒福德。終成有漏。以與如來無依智印不相契故。何
名發菩提心。菩提者覺也。了知根塵識等。無我無我
所。依于法界而起願求。廓徹虗空。平等隨順。心佛眾
生。一念圓融。更無差別。如華嚴初發心功德品所說。
發如是心。疾得成佛。深信因果者。為善得福。為惡得
禍。如人＆CB17726;主補。大黃主瀉。補瀉在人。全由本具。故知
為善即福。善外無福。為惡即禍。惡外無禍。是謂因果
同時。然則一念念佛。是念即佛。念念念佛。無念不佛。
心淨土淨。亦復如是。讀誦大乘者。不讀大乘。則不明
佛心。不明佛心。則不契佛智。不契佛智。縱生彼國。不
得見佛。果明佛心。果契佛智。自利利他。機不容己。以
佛與眾生同一體故。三福齊修。淨因具足。或觀或念。
隨所願求。譬如持鏡取像。揚聲責響。何遠之有。
經以觀無量壽佛名。不徑令觀佛。而必先之以落日
者。取其近而易見故。堅凝正向故。光明洞然。爍破幽
暗。見佛階梯故。次冰。次地。次樹。次水。次眾寶等。佛觀
深微。非諸眾生粗想所能得入。先觀依報。淘汰塵情。
一觀既成。餘觀亦易。葢地水火風。一一具有如來藏
性。何況阿彌陀佛淨願莊嚴。一塵一音。莫非我佛現
身說法處。
諸觀從粗入細。俱屬漸門。將觀佛身。先以華座。漸近
漸親。乃入本位。要之此經佛觀為主。餘觀為輔。于佛
觀中。攝取權乘。全歸一實。故曰諸佛如來是法界身。
入一切眾生心想中。是心作佛。是心是佛。諸佛正徧
知海。從心想生。入斯觀者。不歷程涂。莊嚴具足。是謂
頓門。作者離自然義。是者離因緣義。知是心作佛。不
知是心是佛。則昧本妙而滯功勳。知是心是佛。不知
是心作佛。則任天真而廢修證。離此二邊。一念圓融。
方明中道。亦名一心三觀。如金剛經云。凡所有相。皆
是虗妄。若見諸相非相。即見如來。此明空觀。汝莫作
是念。如來不以具足相故。得阿耨多羅三藐三菩提。
此明假觀。如來所得阿耨多羅三藐三菩提。于是中
無實無虗。此明中觀。然則水鳥樹林。寶池珠網。即色
非色。即聲非聲。夢幻泡影。全體真如。故曰發阿耨多
<pb n="275"/>
羅三藐三菩提心。于法不說斷滅相。眾生依于心境。
見有佛身。是觀行佛。非究竟佛。然非觀行。則究竟不
顯。由觀行而得究竟。方名正徧知。以觀佛身故。亦見
佛心。知身不異心。故莊嚴非有。知心不異身。故湛寂
非無。佛心者大慈悲是。以無緣慈攝諸眾生。唯無緣
故。無所不周。亦無所不至。然慈悲無相。其顯而可見
者莫光若矣。凡夫有八萬四千塵勞。諸佛轉成八萬
四千度無極法門。故一一相。一一好。一一光。具足八
萬四千之數。其光徧照十方世界念佛眾生。攝取不
舍。是知眾生一念念佛。常在我佛大慈悲光中。坐臥
經行。絲毫不隔。于諸光中。白毫相光斯為第一。觀白
毫者。以不思議心。緣不思議境。當知此光即色即心。
非心非色。無所從來。亦無所去。入此光中。八萬四千
相好。無欠無餘。十方諸佛。炳然齊現。問。報化非真。唯
心所現。何不徑觀自佛。而故令之遶為。答。以報化為
非真者。是以法身為有外也。法身果有外乎。知法身
無外。故能即報化以徹法身。法身不生不滅。不一不
異。報化亦不生不滅。不一不異。其見為生滅一異者。
特眾生之情量耳。情量盡時。當機覿露。一一相中。一
一好中。一一光中。具足無邊大寂滅海。不入此門。不
名念佛三昧。問。既諸觀中具足三觀。是實非權。是頓
非漸。何以無同異中。又有權實頓漸之別。答。法無異
法。證有淺深。經以觀佛為名。自當以佛觀為主。佛觀
成時。現前得見十方諸佛。方名念佛三昧。生諸佛前。
證無生忍。由其深達實相。故能便證無生。上根利智
聞此法門。頓了唯心。直往無礙。不須更修餘觀。如如
來不思議境界經說。然此諸觀。階次宛然。冰觀成時。
聞苦空無常無我之音。水觀成時。聞讚佛相好及念
佛念法念僧之音。佛觀成時。出定入定。恒聞妙法。與
修多羅合。由小進大。與後上中諸輩所證略同。其生
品亦可例推。行者自量根機。或一或兼。或具足觀。唯
以決定往生為準。總無錯路。四明以前十三觀分當
九品。未為定論。初觀一成。已屬事定。合當中品。何況
第二第三。淨觀漸深。乃僅得當下品上中邪。
既觀佛身。復觀觀音勢至者。是二菩薩。與無量壽佛。
主伴交參。分身塵剎。同以光明而作佛事。攝取眾生。
同歸淨土。須知眾生一念念佛。了得念體本空。即名
觀世音。眾生一念念佛。信此念力具足。即名大勢至。
知念體本空。故念而無念。知念力具足。故無生而生。
無念而念。念體徧周。生而無生。生理常寂。即一即三。
非三非一。是名無量壽佛。
上文已明無量壽佛具足身相。復教人觀丈六佛身
者。就凡夫心力所及。開此方便。此觀成時。漸可見佛
具足身相。如如來不思議境界經。教人詣精舍中。觀
佛形像。端坐思惟。經三七日。即見如來現在其前。放
光說法。應見思惟。自心作佛。離心無佛。乃至三世一
切諸佛。亦復如是。皆無所有。唯依自心。是故此經或
現大身。或現小身。隨眾生心。應所知量。水月鏡華。無
虗無實。
上品往生。必三心具足者。所謂至誠心。深心。回向發
願心。具此三心。是名發菩提心。何名至誠。至者不留
餘地。誠者唯此一心。行者創聞是心作佛。是心是佛
之指。發儋何心。直趣無上菩提。不復希求有餘涅槃。
人天果報。第念不依佛力。行願難圓是故決定求生
淨土。一意精修。無有間斷。是謂至誠。何名深心。經云
深心信解常清淨。諸佛甚深法藏。非思量分別之所
能解。然亦不離眾生妄想心中。故曰一切眾生。具有
如來智慧。如來智慧非他。眾生妄想是。眾生妄想非
他。如來智慧是。但以深心照了。知如來眾生無二無
分別。則不于心外見佛。所見之佛。不離自心故。知如
來眾生無二無分別。則不于心外求生淨土。了所生
淨土。具足自心故。乃至即見無見。即生無生。清淨本
來。離諸覺觀故。如是信解。是謂深心。何名迴向發願
<pb n="276"/>
心。如阿彌陀佛為佛道故。發廣大心。我亦如是為佛
道故。發廣大心。如阿彌陀佛為眾生故。取淨妙土。我
亦如是為眾生故。取淨妙土。有一眾生未得度者。是
則我土不淨。我佛不成。我佛眾生。即一即三。非三非
一。究竟不可得故。是名迴向發願心。此三心者。亦具
三諦。初從空出假觀。次從假還空觀。次一念圓融。雙
泯雙照觀。三種眾生者。言齊修三種行業之眾生。非
謂各修一種也。葢信願相資。解行相發。一有所虧。不
能入道。六念。謂佛法僧施戒天。具此功德者。就長時
而論。一日乃至七日。據小本持名。大集繫念。俱有此
文。經特約言之。務在一心不亂。尅期取效。斯為精進
勇猛。四明謂或全或分。皆得言具。生品高下。約于斷
伏及全未伏為言。然斷伏之功。須由積累。三種未全。
難期勝果。從散入定。通達一心。方成三昧。由戒行具
足故。所見佛菩薩色相具足。田信樂大乘故。聞說妙
法。即得無生法忍。經受記已。即得無量百千陀羅尼
門。上品中生者。于第一義已有悟入。特修證之功。與
上生者有間。故生品次之。上品下生者。發無上道心。
其迴向願求迥超二乘。與前二輩同。而行解未具。故
生品又次之。第一義者。即是諸法實相。離四句。絕百
非。唯證乃知。非情所測。如佛在逝多林說華嚴經。諸
大聲聞不聞不見。法華會上。亦有退席比丘。故知此
事難信難解。問。讀誦與解義。自當以解義為高。讀誦
為下。何以讀誦轉屬上生。解義乃居其次。答。此之讀
誦。兼攝解義。若非解第一義。安能圓具三心。解義而
兼讀誦。以不思議熏。入無分別智。法界重重。全歸自
性。十方剎土。不隔毫端。諸助緣中。莫此為勝。上上證
無生忍。當別教初地。圓教初住。此生後增進之果。據
現前論。自屬別教地前諸位。故天台以道種性判之。
上中為性種。上下為習種。即十向十行十住也。而以
十信以下。判中三品。恐非經指。葢十信為三賢之首。
大乘始基。既生彼國。聞法增進。合登初住。決無還證
小乘之理。若云是退菩提聲聞。既退菩提。已離信位。
何得虗冐此名。愚竊謂十信位中。合當上下。經云。但
發無上道心。圓解未開。正同信位依無量四諦。發四
弘誓故。上中當初住以上。既生之後。即斷見思。得不
退地。合是七住。上上當八住至十向。已斷塵沙。唯無
明未破。聞法增進。頓破無明。故謂得無生忍。圓教五
品。位同十信。生品可知。如天台即以此品往生者。豈
落上三品下邪。
上品乘戒俱急。中上戒急乘緩。梵網經云。眾生受佛
戒。即入諸佛位。諸佛無體。即法為體。諸佛無相。即戒
示相。是故眾生持佛戒者。得與如來法流水接。中中
一日一夜。為時雖暫。信力已深戒香所熏。極樂不遠。
中下素少淨因。而善根已熟。一經開示。若時雨化。然
此三輩。前一輩葢深厭生死。依藏教四諦。發出世心。
修集善本。迴向往生。聞法增進。見思惑盡。便證四果。
後二輩。一則略沾戒品。一則唯修世善。以人天業。迴
向往生。由聞法故。見惑先盡。得證初果。如此諸人。佛
慈加被。還能迴小向大。不住權乘。故小本云。是諸人
等。皆得不退轉于阿耨多羅三藐三菩提。
大本往生三輩。皆發菩提。而除五逆謗法。別有胎生
一類。以疑惑佛智故。葢菩提心非智慧不發。此經唯
上品三輩。略與大本三輩相當。中品唯求自利。縱不
生疑惑。要為不了佛智。故在胎化之間。下品末後迴
心。處華胎中。自七七日以往。至十二大劫。並是大本
胎生所攝。天台以此經九品當大本三輩。當知不爾。
彼之三輩。純是化生。其胎生者。未嘗不信罪福。修習
善本。由不信佛智。尚墮疑城。此經下品積惡已稔。縱
不生疑城。定在邊地。去化生諸輩甚遠。然則五逆謗
法。大本三輩不收者。為簡胎生故。此經并收者。不棄
胎生故。以此分判兩經。始無違礙。又天台謂行有散
定。大本論散善。故言五逆謗法不得往生。此經明觀。
<pb n="277"/>
故說得生。是又不爾。淨觀成時。方名定善。末品唯稱
佛名。具足十念。與大本十念何異。強分定散。竊所未
喻。如斯等輩所以得生者。此在當人創發信心。一念
迴光。勇猛精進。還與久修行人無有差別。以諸佛法
身。在聖不增。在凡不減。唯藉緣因。得顯發故。如前地
觀既成。除八十億劫生死之罪。而末二品但聞阿彌
陀佛十力威德。及稱佛名具足十念。罪滅福生。還同
彼效。故知時無久暫。修無淺深。但得正念堅強。決定
功成指顧。下品中人。要以信有罪福為因。故終得罪
滅福生之果。苟于此不信。雖疑城邊地。其可得而生
邪。問。十三觀以前。俱明觀法。而九品往生。却不及觀。
是往生人必須修觀邪。抑不盡然邪。答。此有專修兼
修之別。十三觀以前。多是專修。九品多是兼修。迴向
願求。一日乃至七日。觀在其中。至生品之高下。則視
其發心之廣狹。解行之淺深。不盡繫乎專與兼也。然
欲現生見佛。則專修為勝。如第九觀成時。得見無量
諸佛現前授記。視上品上生。必待生後授記者。更為
增進。持名一法。亦復如是。若非念茲在茲。安得一心
不亂。但得一心。見佛不難矣。九品之文。總名曰觀者。
為令行者具決擇智。發精進心。舍下趨高。背小向大。
且令知如來願力所持。無機不被故。問。現前授記者。
既高出上生。是九品之上。復有一品邪。答。前文言舍
身他世。得無生忍。正與上生等。自茲以往。分證三身。
十方佛國。隨往無礙。非九品所能攝矣。問。下品華開。
即發無上道心。視中品僅證聲聞者轉勝。何也。答。此
由臨終畏罪。發勇猛心故。又處華胎日久。如遊香國。
身有香氣故。且善人不少鈍根。惡人亦有利根。一聞
即信。由根利故。僅證聲聞。由根鈍故。雖有願求。不急
切故。然下品雖發道心。證果尚遠。中品既證聲聞。但
發無上道心。現前亦得授記。如法華會上舍利弗等。
成佛何疑。故知大小本無定位。經特約舉其凡耳。問。
疑城中人。亦得預九品否。答。但發道心。去佛不遠。得
預九品。如大本言。若此眾生識其本罪。深自悔責。求
離彼處。即得如意往詣無量壽佛所。恭敬供養者是。
不發道心。無緣見佛。難期入品。以下品並發道心。非
懈慢者所能及故。
此經雖屬漸門。亦攝頓教。雖明權乘。尤尚圓修。如觀
佛章既直指心宗。上品章又頻提大乘。是故聞者。或
得無生法忍。或發無上道心。皆由此經功德不可思
議。阿彌陀佛威神加被。亦不可思議。問。天台謂此經
為頓。今以為漸。何也。答。約化儀論。唯華嚴屬頓。餘俱
屬漸。此經方等所收。是漸非頓。又諸經中。純談實相
為頓。曲施方便為漸。漸即屬權。頓乃名實。然漸中有
頓。權中有實。但了一心。更無餘法。天台所判。故有深
指。
四釋流通分者。自爾時阿難至禮佛而退。名流通分。
經以觀名。而下品中持名功德。與修觀等。流通分中
重讚聞名功德。葢觀從心起。名自佛生。以觀攝心。全
心是佛。以名召佛。全佛是心。直下知歸。不一不異。全
身拶入。無欠無餘。
觀量無壽佛經約論（終）

<article id="n420">阿彌陀經義疏聞持記</article>

<talk>No. 420-A
 佛說阿彌陀經義疏聞持記并序</talk>

四明龍山足庵沙門　戒度　述
欲懷歸計必假問津雖群籍以敷宣獨此文之簡易
開字名號總萬德以無遺七日聞持專一心而不亂
是多功德非少善根諸佛所以贊揚出廣長舌眾生
於焉超往證清淨身十念成功尚居不退五濁難信
云何自欺前後飜傳童壽深符於佛意古今解釋靈
<pb n="278"/>
芝妙恊於綱宗幸二記以成章嘗三歎而掩卷匪輕
往哲俯念來蒙再揚金玉之微言故為爬㧧於雜說
靡慚狂斐庶効流通咸使順違皆結緣種云爾。

<other>No. 420</other>
<sarticle>佛說阿彌陀經義疏聞持記卷上</sarticle>

佛說阿彌陀經義疏并序
【記】題目中上六字屬經題乃所解也下二字屬疏
題乃能解也攝所皈能並屬疏題經題如下疏文
自釋言義疏者文心雕龍云疏者布也布置物端
撮題近意也蓋取一經所蘊之義敷演流暢旨趣
冷然使學者臨文不壅也序者敘也敘述此經之
所起及義疏之大綱爾雅云舒業順敘緒也與緒
字義同緒則繭之緒也凡繭之抽絲先抽其緒緒
盡方見其絲其猶疏之有序序終則見其疏也即
以疏題兼目其序注以示之餘如常解。
西湖靈芝崇福寺釋元照述
【記】撰號中湖在郡城之西故曰西湖靈芝即錢氏
園苑甞產紫芝捨為佛祠仍存美號崇福寺即疏
主傳道終焉之處釋乃出家之姓氏述者真諦云
佛說曰撰菩薩造論直申佛經曰述此亦一住述
即撰也鄭康成云述謂訓其義也。
一乘極唱終皈咸指於樂[邱-丘+(看-目)]。
【記】序文初科總歎中上二句歎教一乘者乘以運
載為義究竟不二名一即佛乘也法華云唯一佛
乘無二無三了義之談故曰極唱更無他趣故曰
終皈群經徧贊故曰咸指對此苦域故曰樂[邱-丘+(看-目)]經
云彼佛國土無有眾苦俱受諸樂故名極樂天台
亦云樂[邱-丘+(看-目)]之與苦域極唱之言通該一化別指二
經法華藥王品云如來滅後若有女人聞是經典
如說修行於此命終即往安樂世界阿彌陀佛大
菩薩眾圍繞住處生蓮華中（云云）華嚴行願品云
臨命終時唯此願王不相捨離於一切時引導其
前一剎那中即得往生極樂世界（云云）故慈雲云
法華妙部如來親記往生華嚴極談普賢躬陳迴
向疏主甞云普賢十大行願終皈淨土是知淨土
教觀圓頓上乘畢竟所皈之處也。
萬行圓修最勝獨推於果號。
【記】下二句歎行普賢大行如塵如沙且舉大數故
言萬也彌陀因中歷微塵劫上求下化修菩提道
至於果上攬此功熏以立嘉號是故釋迦於此經
中專示持名方法故曰獨推秪此一行具一切行
故曰圓修涅槃經云復有一行是如來行行願經
云我隨一切如來學修習普賢疏滿行對斥餘行
皆是偏劣故云最勝所以特舉極唱指樂[邱-丘+(看-目)]者以
顯樂[邱-丘+(看-目)]非權乘也獨推果號為圓修者以顯持名
非麤行也。
良以從因建願秉志躬行。
【記】究名初科中初總明願行願行猶目足也人有
目足所往必至事有願行所求必遂初句明異願
指法藏時故曰從因大本云我建超世願必至無
上道斯願不滿足誓不成正覺次句明實行秉專
也躬親也即大本云建此願已一向專志莊嚴妙
土等。
歷塵點劫懷濟眾之仁。
【記】歷下六句備陳行相初句約竪以論其時歷塵
點劫如法華經（云云）從於過去直至今日經爾計
時常懷博濟仁愛之心驗非朝夕也論語云子貢
曰如有博施於民而能濟眾何如可謂仁乎子曰
何事於仁必也聖乎堯舜其猶病諸。
無芥子地非捨身之處。
【記】次句約橫以論其處徧於大地捐捨身命饒益
<pb n="279"/>
有情驗無空缺也百緣經云阿難問佛世尊於三
千大千世界無一粒芥子處非是世尊捨身命地
云何有寺院云何有村營城郭耶世尊答言見為
寺院是吾正舍身命地村營城郭是吾遙舍身命
地。
悲智六度攝化以無遺內外兩財隨求而必應。
【記】悲下四句覆釋上二句也意謂橫竪時處為修
何行故以六度兩財而釋出之六度中前五屬悲
後一屬智若無悲愍於財慳惜豈能濟眾若無智
慧於身執著豈能棄舍內財謂身肉手足頭目髓
腦所愛妻子等釋上舍身也外財謂金銀珍寶田
園屋宅國城王位等釋上濟眾也菩薩攝化眾生
無出六度萬行如母哺子故曰無遺如谷答響故
曰必應。
機興緣熟行滿功成。
【記】機下四句正明感果上一句躡前修因由利他
故機興緣熟由自利故行滿功成。
一時圓證於三身萬德總彰於四字。
【記】三身者法報應也法身本有若無修德終不能
顯全性起修由修照性修性相即非前非後故曰
一時舉一即三全三即一三一互融不並不別故
曰圓證萬德即前萬行在因曰行在果曰德萬德
雖多四字攝盡故曰總彰。
是以知識廣讚感獄火化為涼風善友教稱見金蓮
狀同杲日。
【記】次科證實中上四句明感相上科雖歎四字功
深未見其實故引觀經為證上二句經云命欲終
時見地獄眾火一時俱至遇善知識為說阿彌陀
佛十力威德贊彼佛光明神力亦贊戒定慧等此
人聞已除八十億劫生死之罪地獄猛火化為清
涼風下二句經云此人苦逼不遑念佛善文告言
汝若不能念者應稱無量壽佛名以稱佛名故於
念念中除八十億劫生死之罪命終之時見金蓮
華猶如日輪所以一聞知識勸讚即感獄火化涼
風者蓋由獄火涼風並由性具俱非外物歷劫沉
迷則涼風無非獄火一念開悟則獄火全是涼風
心生法生心滅法滅心法靈妙可思議哉。
八十億劫之重罪廓爾煙消十萬億剎之遐方倐如
羽化。
【記】下四句明得生八十億劫或云無量劫等皆隨
功行淺深為言也滅業破障罪福性空喻若煙消
無朕跡也祖師云一稱靈號厚障煙消十萬億剎
不離自心舉念即登猶如羽化倐如羽化言速疾
也華山記云山上有池生千葉蓮華服之者羽化
大清借用其語爾。
嗟乎識昏障厚信寡疑多貶淨業為權乘嗤誦持為
麤行。
【記】斥世迷執中初四句敘迷嗟乎傷歎之語也識
謂八識障即三障識體元明由障重故全體昏暗
觸事狂愚信力不堅疑根難拔遂於淨業反生輕
誚慈雲云疑為信障世間小善尚不能成況菩提
大道乎貶權乘者不知樂[邱-丘+(看-目)]一乘咸指故嗤麤行
者不知果號萬行獨推故貶斥嗤笑也慈雲云或
攘臂排為小教或大笑斥作權乘以其言反經人
惑常典等。
豈非躭湎朽宅自甘永劫之沈迷。
【記】豈下四句彰失上二句執著情深躭湎猶沉溺
也朽宅通指三界見法華經不由他得故曰自甘
無有出期故曰永劫。
悖戾慈親深痛一生之虗喪。
【記】下二句違背過重悖戾猶孤負也慈親即召彼
佛見勢至章疏主悲愍心切故曰深痛徒生徒死
故曰虗喪此科文意不出三障初二句惑障也次
<pb n="280"/>
二句業障也後四句報障也。
須信非憑他力截業惑以無期不遇此門脫生死而
無路。
【記】勉信受中由前迷執不信淨方故茲勸勉語皆
反顯須信言決定也他力者十疑論云自力者此
土修道卒未得生淨土譬如跛人步行一日不過
數里極大辛苦他力者若信彌陀願力攝取念佛
眾生專修念佛三昧機感相應即得往生如人水
路藉船力故須臾即至千里等此門即淨土一法
如世間門戶由戶出入翻前三障對之可見。
聞持頗眾正恊於時緣。
【記】申懷撰述中初正申懷上二句明經文契機經
云聞是經受持者故曰聞持好樂非一故曰頗眾。
著述雖多鮮窮於要旨。
【記】下二句明諸師失宗慈恩孤山淨覺三本行世
故曰雖多不窮經旨故曰鮮窮。
盡毫端而申釋敢斆前修。
【記】盡下次明撰述上二句敘作疏毫端命其翰墨
指聞見也文選云窮六義於懷抱究八體於毫端
取法故曰敢斆斆學也。
舒舌相以讚揚誓同諸佛。
【記】下二句明駕說舒舌讚揚者意在因疏通經展
轉流布同下六方諸佛出廣長舌徧覆大千稱讚
釋迦說難信法也。
太虗可際鄙志奚窮敬勉同舟深崇此道矣。
【記】太下標志願楞嚴云舜若多性可銷亡爍迦羅
心無動轉敬勉猶奉勸也同舟召其同道業疏云
同舟各審知之記云舟喻聖法可以濟度易云同
舟相濟則胡越何患乎異心此道指今經念佛三
昧也。
將釋此經先以義門括其綱要始可人文釋其義趣。
【記】總示中初句總標先下分章初二句明演義即
四門也次二句明釋文即三分義家之門故曰義
門經中所蘊大義不出教理行果自非積學洞微
窮幽盡理何由通曉疏主預於釋文之前開列四
門搜括經旨坦然明白庶使學者從門而入窺其
美富然後臨文科釋不失大猷綱即網上橫繩喻
今義門提綱則綱目皆整得門則義理無虧也。
初中大覺世尊一代名教大小雖殊不出教理行果
因教顯理依理起行由行克果四法收之鮮無不盡。
【記】義門總示中初二字標章大覺世尊指能說人
也下二句示所說教也不下諸句括所詮相也四
法相由在文自顯問今疏四法釋經未審據何文
義答文非一典義散群編括其大皈無越於此良
以吾佛對機說法說必成教意在當機依教開解
識所詮理顯理須行行必有克證涅槃果非唯一
佛十方三世諸佛亦爾蓋由從始至終自凡躋聖
一番修證四法整足不可增減譬猶春夏秋冬之
四時東南西北之四方雖千聖再世其可易乎疏
主深明一代教意統之有宗立此四法今古罕聞
唯達人大觀乃能知之管見之徒未足與議且如
天台五時八教五重玄義斯亦博通經論究盡化
源聖心而建立之以成一家規矩任運自與修多
羅合豈可亦以片文隻義而求所出耶大卒先賢
弘闡教門千差萬別秪由佛意圓融被機不等所
以縱橫自在無不可者豈特矯異哉超玄記問曰
今疏四法應有所據邪答據經若爾何經答即教
也教為顯理依理起行行成克果四法第來非依
經而何今謂此說太殺無稽既云據經應須指出
經文令人生信既無準的據經何在非唯答不當
問亦乃前難未通圓修記亦云四法收經有何所
據答四一明經華竺同軌乃至光宅教一人一因
一果一天台理一行一教一人一等今謂此說不
<pb n="281"/>
識化意他宗四一唯局法華開權顯實方可談之
在昔未經開會如何輙用緣名失實取笑於人二
記謬談前後非一不能具破學者番之。
初中言教大略有二初明教興二辨教相。
【記】列釋初科通明教興中先儒曰率性之謂道修
道之謂教良以眾生本具覺性咸可至道因物有
遷流而忘變必藉言教而為＆CB17727;掖故佛出世無說
而說逗會機緣依教修道見性成佛是知教法益
物功大所以有通有別者通則通論設教大意莫
非為令眾生開佛知見別則別究當教緣起所明
行法差別不同被機修進。
初中大本經云佛言如來以無量大悲矜哀三界所
以出興於世光闡道教普令群萌獲其法利開示五
趣度未度者決正生死泥洹之道。
【記】言大本者即曹魏康僧鎧所譯無量壽經兩卷
成大對今單卷則名小本文有二段從初至法利
出上卷開下至之道出下卷佛言二字乃經家語
如來即指釋迦無量大悲即佛心也矜哀三界即
愍物也所下二句即設教也普下二句即被機也
行願品云諸佛如來以大悲心而為體故因於眾
生發菩提心因菩提心成等正覺此即同體之悲
徧該一切眾生境境無量故所以大悲亦復無量
經中欲明生佛不二同一覺源圓照諸法諸佛悟
本起同體悲眾生迷強受諸幻苦悲能拔苦故特
言之或云趣舉四等之一甚非文意三界屬於依
報以依顯正也良由眾生從無始來戀著三界受
生死苦無解脫期是故如來興起悲心出現於世
而為拯拔即妙經云為是眾生故而起大悲心祖
師序云大哀曠濟拔滯溺之沉流一極悲心拯昏
迷之失性是也出興即起應也世即世間近指三
千遠通法界不出生陰國土三種世間也光闡者
光即光顯闡謂闡揚依教建修能趣三乘聖道故
曰道教草木最初拆甲曰萌群即多也機緣道心
初發亦猶萌芽故以喻焉獲利即受益也上曰群
萌法利語尚通漫故引五趣與度未度者而明決
之下卷文云宣布道教斷諸疑網拔愛欲之本杜
眾惡之源照然分明方接今文開示等語度未度
者即四弘誓若言眾生無邊誓願度等即自行四
弘今即化他四弘經云未度者令度未解者令解
未安者令安未得涅槃者令得涅槃泥洹即梵語
訛變並翻滅度言決正者良以生死涅槃本無二
法迷之則涅槃即生死悟之則生死即涅槃眾生
邪見妄認涅槃而為生死今為決了使復正道也。
此明出世大意該於眾典是謂通明教興也。
【記】結顯可見。
次據今經略言五意。
【記】別辨中舍通從別局就今經以求興意。
一欲令眾生知娑婆苦求出離故經云彼國眾生無
有眾苦。
【記】初正明此下結顯初即厭苦。
二令知佛境界生忻慕故下明依正莊嚴勸生彼國。
【記】二即欣樂。
三令攝心安住念佛三昧故下云聞說阿彌陀佛執
持名號一心不亂等。
【記】三即起行。
四令破障脫苦得清淨樂故下云是人終時心不顛
倒即得往生等。
【記】四即受生。
五令生彼國成就菩提故下云是諸人等皆得不退
轉等。
【記】五即證道然此五意㳂淺洎深理數然也。
此明說經正意局在今文所謂別敘教興也。
次辨教相淨土教觀通明現在十方諸佛即如下引
<pb n="282"/>
六方恒沙諸佛出廣長舌勸信是經即其證也又準
下文善男善女聞經受持不歷階漸皆不退轉阿耨
菩提。
【記】次辨教相中言教則通指如來四辨八音所說
之法言相則別召教下所詮行相大小不同相即
相狀覽而可別教家之相故曰教相初正明故下
結顯初中所以引諸佛為證者蓋由小無他佛之
談大有剎塵之說此經既談十方世界恒河沙諸
佛可驗教觀非偏小矣復引聞持不退菩提證入
既大其義益顯言不歷階漸者生彼國人莫不圓
發大心頓修大行永無退轉當證菩提不同此土
聲聞緣覺次第修進取證小果故云不歷。
故知一切淨土教門皆是大乘圓頓成佛之法定非
偏小如別委論。
【記】如別委論見觀經疏。
二明理者理即教體亦分為二初通二別。
【記】二明理標分中理即教體者理是空寂之名體
以主質為義不二而二乍分二名二而不二理體
一如教從理立故即教體。
初中一切大乘皆以方等實相為體。
【記】通論中初二句標名一切之言唯除鹿苑通收
一代莫非大乘。
方謂方廣等即平等。
【記】方下牒釋初分釋方等二字。
實相妙理橫徧諸法故名方廣竪該凡聖故言平等。
【記】實下正釋體相初約橫竪以示該徧經云唯佛
與佛乃能究盡諸法實相言實相者即是甚深不
思議境真實不虗故曰實相起信論云一切諸法
從本已來離言說相離名字相離心緣相畢竟平
等無有變異不可破壞唯是一心故名真如真如
即實相異名也然此實相不離諸法法法皆契真
實妙理以實為相故名實相其體高廣包含法界
毗盧遮那徧一切處故言橫徧諸法徹到三際窮
淵極源即事而真無非中道故言竪該凡聖是知
實相攝盡一切橫竪法門無有一法非實相者故
曰除諸法實相餘皆魔事也橫言諸法竪言凡聖
乍分橫竪變其文爾橫處即竪竪處即橫不可狥
名而作實解。
故知橫竪一切諸法悉自緣生皆不思議無非實相。
【記】故下次點諸法即是實相恐未了者謂諸法外
別有實相故即指上橫竪諸法皆是緣生諸法生
時無所從來故名不生諸法滅時無所從去故名
不滅豈容思議不思議境即實相也。
此通一代大乘所詮之理。
【記】此下結顯。
二言別者。
【記】別示中初句標章。
今經即以彌陀修因感果依正莊嚴不思議功德為
所詮理。
【記】今下立義。
良以因中發無相大願修無住妙行感無得聖果點
事妙理相即非相故所感身土無非實相。
【記】良下究意。
即下經云如我今者讚歎阿彌陀佛不可思議功德。
【記】即下引證不可思議功德即是實相妙理且約
彌陀修顯故得云別因果依正無非有作緣生之
法那得為所證理即究彌陀因地修證願行果三
無非稱性悉是無作依正身土皆與實相不相違
背是故得為今經妙體引下經文證前三義宛然
符合。
若非妙理那稱不思議乎。
【記】若下反質。
三明行者行即教宗亦有通別。
<pb n="283"/>
【記】三明行中初科標分行即教宗者宗乃一經所
詮之要依宗起修名為行言宗未必是行言行其
必是宗。
初通明大行不出發無上道心修六度萬行。
備在眾經不復具舉。
【記】通明中上二句正示下二句指廣無上道心即
菩提大心也六度萬行即普賢大行也發謂開發
眾生本具三因佛性迷此理故無明為緣則眾生
起悟此理者教行為緣則正覺起今以教行為緣
一念開悟三因俱發所謂佛種從緣起。
二別論者修行淨業感生淨土別是一門出離徑術。
【記】別顯中初科別是一門者觀經疏云釋迦一化
所說聖教大略有二一者娑婆入道教二者淨土
往生教悉如彼疏判教中明。
就淨業中復有多種諸經所示行法各殊。
【記】別簡不同中初趣舉七經示不同相。
觀經三福妙觀。
大本一日一夜懸繒幡蓋十日十夜奉持齋戒。
大悲經中一日稱名展轉相勸。
般舟經中一日若過繫念現前九十日中恒不坐臥。
皷音聲經十日十夜六時禮念。
陀羅尼集誦諸神呪。
大法皷經但作生意知有彼佛。
權巧赴機行法不一教門雖異無不往生。
今經專示持名之法正是經宗於今為要故當委示
不可籠通。
【記】二權下推求佛意殊途同皈今經中初的示經
宗。
括束經文且為五例。
【記】括下束經要例三若下舉少況多。
一心起忻厭厭若忻樂。
二身須西向正立合掌。
三克期日限一日七日。
四繫心佛境專一不亂。
五期死無退決誓求脫。
【記】不起欣厭非往生因故有一也不識方向通漫
無皈故有二也不立要制功業難成故有三也不
想真境妄念紛飛故有四也不盡報身空無所獲
故有五也然此五例撮舉一經大意以示宗要不
必強差經文為證。
若此稱名下至十念尚得往生況一日七日乎。
四明果者果即教用亦有二別。
【記】四明果標分中由機稟教修因感果非教力用
終不能獲故云果即教用二別即下近遠也。
一者近果經云是人終時心不顛倒即得往生極樂
世界。
【記】近果中然此近果未有所證猶是具縛凡夫且
望當時在此穢土修行為因即以得生彼土為果
此謂習因習果也初引本經示近果相。
由前稱佛結業成因捨此穢苦感彼淨樂。
【記】由下逆推前因。
即獲法性淨身住同居淨土也。
【記】即下指定身土此土陰滅彼國陰生一念神識
托彼蓮胎攬前所修白法為性淨業身故云法性
淨身此法性身攝位稍廣該於凡聖及初後心今
此且望舍穢生淨不假父母胞胎盡屬法性淨身
所攝非謂真法性身也既未破惑見思全在故住
同居圓修記引大論菩薩入正法位住阿[鞥-合+(白-日+田)]䟦地
得法性身等而釋今文全乖教旨又設問云同居
淨土佛是應身那云法性淨身且疏中說生淨土
者自屬於機如何約應為難立難既非出義可見。
二者遠果下云眾生生者皆得不退阿耨菩提。
【記】遠果中初引經判位此下覆示斷證即下指定
<pb n="284"/>
身土皆得不退者經論所明不退有三位行念也
位行尚容有退唯念不退永無退轉。
此謂生彼國已聞法得忍修菩提道斷惑證真究竟
成佛。
【記】得忍有四伏忍柔順忍無生忍寂滅忍斷惑則
破無明證真則顯法性成佛乃有分真究竟不同
若據疏主究竟成佛似指妙覺極果然以義酌之
未可徑從所言遠果望近得名近果猶是凡夫三
惑全在於彼進修方始證入豈可頓破四十二品
無明直至妙覺且如韋提夫人聞圓妙觀因修獲
證豁然大悟達無生忍疏主判位亦止初住況諸
經論未甞聞有超登妙覺極果之說蓋由今疏不
用他宗四教斷證位次但取纔破無明即為究竟
況登初住便能百界分身作佛任運流入薩婆若
海亦得名為究竟成佛今此文中不退當念不退
得忍即無生忍斷一品無明證一分三德成初住
八相佛分證遮那清淨法身分顯寂光法性理土
如是從容雅合教旨學者詳審無宜造次圓修直
以妙覺寂光而釋遠果身土復設三重問答不欲
委破唯第三問觀經近在同居今經遠希常寂二
處相反乃以古人各偏事理疏主牽復中正為答
大不然也且疏主作疏釋經申通佛意所定身土
全據經宗當機證入纖毫不濫以為萬世不刊之
典豈可違經反聖強欲牽復自任[(曷-曰)/月]臆之論今問
若使疏主不欲牽復中正未審二經合作何土當
知二經所判身土義皈一揆不曾精考妄自云云
不唯謗師亦乃毀法問今疏四法釋經已定何故
復以理行果三會同體宗用邪問體宗用三更加
釋名教相則與天台五章是同何故矯異別立。
即證清淨法身居法性土也。
上列四章略提梗概餘如後釋仍委佗文。
【記】結略中以顯義門包括何由道盡提其大略故
云梗概。
佛說阿彌陀經
姚秦三藏法師鳩摩羅什奉詔譯
【疏】次釋文中此經凡有兩譯。【記】牒文釋示翻傳中
初正明兩譯。
【疏】一姚秦羅什法師譯即今本也。
【疏】二大唐玄奘法師譯今見藏中立題各異如下
所明。
【疏】自古解釋凡有三家唐慈恩法師通讚一卷今
朝孤山法師霅溪法師皆有疏記見行于世。【記】自
下因明古解。
【疏】今之所出各從其志時有異同臨文自見。【記】今
下明今出疏。
【疏】次正釋文相又二初釋經題二釋經文。
【疏】初中此經本名稱讚不可思議功德一切諸佛
所護念經。【記】釋本題中初指經名由是六方諸佛
金口宣唱故曰本名。
【疏】總十六字經字為通題上十五字為別題。【記】總
下二分通別。
【疏】上八字屬教即經所說依正莊嚴稱名往生皆
是彌陀修因感果威神願力不思議功德也。
【疏】下七字屬機即依教起行專修成業眾聖冥加
攝持不退直至菩提也。【記】上八字下三分機教。
【疏】奘師唐譯即用本題云稱讚淨土佛攝受經語
雖少異義意大同對文可見。【記】奘下會唐譯題並
在文可見。
【疏】今經秦譯隱略本題在六方佛後即下云汝等
眾生當信是等。【記】今題立意中初隱題在后。
【疏】據宗取要別建此題略有五意。【記】二據下明據
宗別立。
【疏】一則上符經旨經中唯示持名方法故取佛名
<pb n="285"/>
用標題首。
【疏】二則下適機宜彌陀名號眾所樂聞故用標題
人多信受故。
【疏】三理自包含但標佛名稱讚護念任運自攝故。
【疏】四義存便易梵號兼含耳聞淳熟故。
【疏】五語從簡要後世受持稱道不繁故。【記】五意出
之例皆初句標起隨後釋義四約耳聞五取口稱
在文自異。
【疏】且如唐譯從本立題而未聞流布又如大本從
華標目而罕見誦持。【記】校優劣中初舉二經罕行。
【疏】乃知秦本深體聖心故得四海同遵百代無古。
【記】乃下二美今本得旨。
【疏】感通傳說羅什法師七佛以來翻經信非虗矣。
【記】感下三引傳為證問若謂大本從華標目所以
罕誦且十六觀經亦乃從華標目何期誦持之盛
耶請為通之。
【疏】今釋此題上五字為別局今經故下一字為通
同眾典故。
【疏】就別題中上二字標能說教主定是釋迦但舉
通號下三字示所說人簡非佗佛故標別號通別
互舉譯人之巧。【記】隨釋別題初科中初釋佛字預
取次科對簡二佛立號通別若以七種立題收之
所說屬法義當人法以所從能即單人立題也。
【疏】傾出我口暢悅彼心以教合機故稱佛說。【記】傾
下次釋說字傾我口教也悅彼心機也機教合論
故云佛說。
【疏】阿彌陀此翻無量。【記】次科初翻梵成華。
【疏】經自釋云彼佛光明無量照十方國無所障礙
是故號為阿彌陀此謂無邊量也。【記】二經下引經
雙釋二名初名光照十方則無際畔乃約橫論此
下一句疏助釋也。
【疏】又云彼佛壽命及其人民無量無邊阿僧祇劫
故名阿彌陀此謂無數量也。【記】次名阿僧祇劫則
非朝夕乃約竪說此下一句亦助釋。
【疏】光表佛智壽表佛福以此福智嚴本法身三德
圓備以立嘉號餘如下文。【記】光下結成三德智即
智慧莊嚴了因也福即福德莊嚴緣因也本有法
身正因也正無緣了有亦同無今以了因正解觀
察緣因妙行資成嚴顯本有正因故曰三德圓備
此三佛性在凡曰三因在聖曰三德因中既一發
一切發三因俱發果上則一證一切證三德俱證
故從三德以立嘉號。
【疏】通題中梵云修多羅此翻為線。【記】通題中初三
句翻梵語。
【疏】線能貫攝即喻教詮。【記】下二句標二義。
【疏】文理連貫包攝群機。【記】文下二句分字釋上句
教為能貫文理為所貫次句教為能攝群機為所
攝。
【疏】訓法訓常義如常說。【記】訓下二句指俗訓。
【疏】次釋經文大分三分初至大眾俱為序分二爾
時佛告下至是為甚難為正宗分三佛說此經下
至末文為流通分。【記】經文總判中唯孤山自六方
諸佛勸贊盡屬流通淨覺三義破之一者奘師所
譯名稱讚淨土佛攝受經今諸佛同贊豈非正說
邪二者下文名為一切諸佛所護念經謂聞是經
受持者皆為諸佛護念既聞佛名為佛成護顯是
正經三者此經比望大本及與觀經唯諸佛同贊
其文最廣餘文并略況今經且言六方新本具列
十方由是詳之正說明矣（云云）。
【疏】初中諸經皆有證信發起二序此經但列證信
獨無發起。【記】序分有無中比例諸經校量具缺生
起下文。
【疏】往生傳序云此乃十二分教無問自說之經其
<pb n="286"/>
猶母之拊嬰兒不俟其請但欲顧其手足乳而哺
之耳。【記】他解中初引文傳序飛山默子作無問自
說即十二分之一也不待機問如來自說即無發
起其下喻顯拊以手拍也嬰兒字書云女曰嬰男
曰兒召赤子也顧旋視也乳食也在口曰哺。
【疏】今以義求略為二意一表他方淨剎非二乘偏
小境界縱有權行示同不知不假因緣孤然自說
彰其特異。【記】義求中初愍偏小不知先立義。
【疏】即下諸佛歎釋迦云能為甚難希有之事說此
世間難信之法是也。【記】次引文。
【疏】二表我佛世尊大慈憫物如母愛子憐其小騃
不能請問召以誨之彰其深切。
【疏】故下如來囑云汝等皆當信受我語及諸佛所
說是也。【記】如前孤山云此經但有通序而缺別序
新經則有集眾末云為聞法故俱來會坐淨覺斥
云為聞法故發起事微現文缺於別序或恐經家
存略並由不知今疏二意故也。
【疏】就證信中此即阿難結集奉教安列六事為證
明非虗謬令物信故。【記】證信序安立中初釋證信
涅槃經中佛臨滅度阿難請問四事佛一一答四
問經首安何等語佛言當安如是我聞等故曰奉
教安列。
【疏】六緣不具教則不興名六成就。【記】次釋成就。
【疏】諸經之首解釋極繁此但略提大要餘廣如彼。
【記】後示繁略。
如是。
【疏】初如是者如云指法之辭即指正宗所說法門。
【記】信成就中初引古通示次契下分字解釋。
【疏】契理曰如離非曰是。【記】契中道理離二邊非。
【疏】信故聞持名信成就。【記】三信下結示名義。
我聞。
【疏】二我聞者阿難自言親從佛聞非他傳告即聞
成就。【記】二中阿難已斷見思無見慢我隨世流布
名字稱我聞即耳識也。
一時。
【疏】三一時者主伴會集說聽始終簡非餘時即時
成就。【記】三中主即說者伴即聽者機應輻湊通取
畢席名曰一時。
佛。
【疏】四佛者釋迦教主金口親宜非餘所說即主成
就。【記】四中佛名既通故以釋迦簡之黃金色身之
口故曰金口經通五人說今局在佛故曰非餘。
【疏】具云佛陀翻云覺者。【記】具下翻梵。
【疏】覺名乃通此局妙覺究竟極果十號之一也是
為通號。【記】覺下簡濫佛名同故曰通號。
在舍衛國祇樹給孤獨園。
【疏】五在舍衛等者說經有處。【記】五中初通指。
【疏】舉舍衛乃遊化之境舉祇園即依住之處即處
成就。【記】次別釋舉國令遠人聞舉園令近人知。
【疏】舍衛翻聞物言人物富庶遠聞諸國故。
【疏】祗陀施樹給孤買園共成佛剎故以為名。
【疏】六與大比丘下道俗四部大眾同會非我獨聞
即眾成就。【記】六中略示阿難復引眾證信非虗矣
四部既云道俗即僧尼士女非人天龍鬼也。
【疏】眾有三類初聲聞眾二並諸下即菩薩眾三及
釋提下人天眾。【記】委釋總分中初分三類。
【疏】聲聞常時侍佛威儀復勝故在前列菩薩隱顯
無定形服不拘故以次之人天俗眾形服全乖故
列于後。【記】次推前後聲聞隨處影響故常侍出家
相具故儀勝菩薩自行化他故無定在家出家故
不拘人天俗形俗服故曰全乖此約外相以分次
第孤山乃謂聲聞沉空人天著有菩薩住於中道
列於季孟之間以表示之。
<pb n="287"/>
【疏】初中有四初示數二皆是下歎德三長老下列
名四如是下總結。△初中。
與大比丘眾千二百五十人俱。
【疏】大比丘者上首弟子如下列者千二百等眷屬
弟子並不列。【記】聲聞隨釋總示中初分大小。
【疏】比丘或云苾蒭此翻乞士乞食資身乞法練心
又翻怖魔志怖彼魔德令魔怖又云破惡稟戒破
業定慧破惑此三因名果號如後。【記】次翻因名乞
士從行怖魔從志破惡從功修戒定慧破惑業苦。
【疏】僧者具云僧伽此翻為眾四人已上秉御一切
滅惡生善羯磨總該凡聖通收理事故云眾也。【記】
僧伽翻眾眾名乃通克取初位四人假用為體滅
惡之大勿高懺重生善之極無過受體五停心總
別想念名外凡僧煖忍頂世第一名內凡僧總上
兩凡更兼薄地並名凡僧初果至無學通名聖僧
又復初果已上學及無學證真諦理名理和僧身
口意而一致戒見利以齊均名事和僧總上多義
結示眾名。
【疏】佛初成道度三迦葉共有弟子千人次度舍利
弗目連共有弟子二百五十人此皆本是外道遇
佛得度荷佛恩深故常隨侍。【記】別示中此科釋經
師徒大數并多列之意三迦葉者優樓頻螺伽耶
那提兄弟三人元是事火外道為佛所降見大子
本起經舍利目連本亦外道共結契云若得甘露
必當同味後時身子先見馬勝威儀庠序乃問汝
師為誰為說何法按五分馬勝答云法從緣生亦
從緣滅一切諸法空無有主又一出云諸法因緣
生亦從因緣滅我佛大沙門常作如是說身子一
聞便證初果次傳目連亦證初果久從外道都無
所獲一入佛法即得上果故荷恩深。
【疏】或云重其最初皈佛故多列之未必常預會也。
【記】或下出普曜經圓修引佛地論聲聞六義故先
列一常隨侍佛二形相似佛三是內眷屬四欲令
菩薩生尊敬故五令無學人生尊敬六為聲聞人
於大乘法疑非佛說故標眾首令數聞法。
【疏】歎德中。
皆是大阿羅漢眾所知識。
【疏】阿羅漢亦有三翻初云應供堪為物養即乞士
果也次云殺賊摧伏魔怨即怖魔果也三云無生
結盡苦亡即破惡果也。【記】歎德中初翻梵語。
【疏】即如下列會中上首人天大眾知其德業識其
儀貌故云眾知識也。【記】即下次釋知識大品云能
說空無相無作無生無滅法及一切種智令人歡
喜信樂名善知識。
【疏】列名中。
長老舍利弗摩訶目犍連摩訶迦葉摩訶迦旃延摩
訶拘絺羅離婆多周利槃陀伽難陀阿難陀羅睺羅
憍梵波提賓頭盧頗羅墮迦留陀夷摩訶劫賓那薄
拘羅阿㝹樓䭾。
【疏】德重[藹-言+月]高故稱長老語局初人義該諸位。【記】列
名中初釋通名德重故長臘高故老。
【疏】舍利弗此飜身子亦云珠子其母好身形聰明
在眼珠時人以子顯母為作此號。
【疏】又云舍標父利標母雙顯父母故言舍利弗弗
即子也。【記】舍下釋別名可解。
【疏】摩訶目犍連摩訶飜大同名者眾加大簡之下
皆類之。【記】目連中初飜摩訶簡濫。
【疏】目犍連文殊問經飜萊茯根（萊茯讀為蘿蔔）真諦云勿
伽羅飜胡豆二物古仙所嗜因以命族。
【疏】名尼拘律陀乃是樹名父母禱神樹得子因以
名焉。【記】次翻姓名尼俱律陀翻白楊樹。
【疏】迦葉此飜大龜氏其先代學道靈龜負仙書而
應從德命族。【記】迦葉中初正翻。
<pb n="288"/>
【疏】真諦翻為光波上古仙人身光炎涌狀若波燃
亦云飲光能暎餘光使不現故名畢鉢羅亦是樹
名由禱樹得故。【記】真下引別翻畢鉢羅此云高顯。
【疏】迦旃延飜文飾亦云肩垂亦云好肩。
【疏】亦名柯羅此飜思勝皆從姓為名。【記】迦旃延中
初翻名亦名柯羅梵音之訛。
【疏】拘絺羅此翻大膝（有云膝蓋大故）。
【疏】舍利弗舅與姉論義常勝姉姉孕不勝知懷智
人遂往南天竺讀誦眾經無暇剪爪時人呼為長
爪梵志。【記】拘絺羅中注有云者見孤山疏讀誦眾
典即外道十八種韋陀典籍。
【疏】離波多亦名離越此翻星宿或云室宿父母從
星乞得因星作名。
【疏】或云假和合文殊問經稱常作聲。【記】離波多中
初正翻。
【疏】有人引智論嘗宿空亭證二鬼諍屍依實判皈
小鬼大鬼怒[托-七+友]其手足小鬼取屍補之因其煩惱
不測誰身故云假和合又心懷疑惑逢人即問見
我身否眾僧語云汝身本是他之遺體非己有也
因即得道故以為名。【記】引論雙證後二。
【疏】周利槃陀伽此翻蛇奴或言周利云大路邊槃
陀伽云小路邊生於道傍故以為名。【記】周利中善
見論云有長者女與奴私通逃往外國久而有孕
思還故國半途而產得大小路邊之名。
【疏】難陀此云善歡喜亦翻忻樂本牧牛人以牧牛
事試佛為說法忻樂得道故有處名牧牛難陀或
云即律中䟦難陀也。【記】難陀可見。
【疏】阿難陀此云歡喜或云無染淨飯王聞太子成
佛王大歡喜白飯王奏生兒舉國忻然因以為名。
【記】阿難陀疏釋上名次云無染者圓修引涅槃云
隨佛入天人龍宮凡見婦女心無愛染故。
【疏】羅睺羅此云覆障佛之嫡子酬往業故在胎六
年故云覆障。
【疏】真諦云羅睺本言修羅能手障日月應言障月
佛言我法如月此兒障我不即出家世世能捨故
云覆障。【記】羅睺羅中嫡正也初明障自真下明障
佛酬往業者本起經云佛昔為王一仙犯羅令禁
六日不與其食然無惡心後墮地獄六萬歲於最
後身又償六年苦行太子因隨喜故所以六年在
母胎也。
【疏】憍梵波提此翻牛呞（音詩）或云牛王或云牛迹昔
五百世曾作牛王餘報未盡唼唼常嚼時人稱為
牛呞亦由此故名是為牛迹避人見笑常居天上。
【記】憍梵下唼子合切嚼才笑切大論云往世竊人
糓穗觀其生熟故五百生常受牛報按楞嚴云於
過去劫輕弄沙門世世生生有牛呞病分別功德
論云恐人輕笑獲罪佛令常在忉利天上（云云）。
【疏】賓頭盧頗羅墮上是據姓賓頭盧此翻不動（言其
所證）頗羅墮真諦翻捷疾或利根或廣語（言其根性）婆羅
門中一姓也。【記】賓頭中或云渭度羅䟦羅墮闍或
云軍屠鉢漢梵音楚夏也。
【疏】迦留陀夷此翻黑光或云麤黑從形貌為名。【記】
迦留中增一云其身極黑夜行乞食時天大暗而
至他家忽有閃電其家婦女謂是黑鬼身正懷姙
怖而墮胎因問知是佛弟子乞食到此高聲大罵
佛因制戒不得過中食。
【疏】劫賓那此翻房宿（音秀）禱星感子故以為名。
【疏】又初出家欲往見佛夜雨寄陶師家宿又一比
丘隨後而來前比丘推草與之在地而坐後比丘
即為說法豁然得道後比丘即是佛共佛房宿（音夙）
從得道處為名。【記】劫賓那可見。
【疏】薄𤘽羅此翻善容亦云偉形而色貌端正故言
善容年一百六十無病無夭昔持一不殺戒九十
<pb n="289"/>
一劫命不中夭昔施僧一訶利勒菓故身常無病
感今勝報故以為名。【記】薄𤘽中持一不殺戒付法
藏傳云其母早亡後母惡之甞就求餅被投其爐
父見救之又從求肉被投於釜亦不能死又於河
岸甞牽母衣被投於河為大魚吞漁人得之賣於
市中會父買魚刀破魚腹略無所損施一藥菓分
別功德論云過去曾施病僧一訶梨勒果今身常
無病惱訶梨勒此翻天王持來世藥有之。
【疏】阿㝹樓䭾亦云阿那律或云阿泥盧頭皆梵音
奢切耳此翻無貧亦云如意或云無竭昔於飢世
施支佛稗飯九十一劫果報充足故以為名。【記】阿
㝹中初出梵音次翻華語可詳然諸弟子時是小
乘之人而得預會聞大法者淨覺疏云此諸尊者
本是法身大士迹生乾竺輔佛化儀既於小乘已
得無學今至方等堪聞是經乃至如來方便誘引
欲使耻小慕大是故下文對告身子意在茲焉。
【疏】總結中。
如是等諸大弟子。
【疏】略舉上首一十六人不可盡列故云如是等。【記】
總結中初點文略。
【疏】南山云學在我後故為弟解從我生故稱子。
【疏】次菩薩中三初示數二文殊下列名三與如下
總結。△初中。
并諸菩薩摩訶薩。
【疏】同聞極多略舉四名故云諸也。【記】菩薩眾示數
中聞眾甚多經家不能具舉故以諸字總之。
【疏】菩薩梵言之略天台戒疏云摩訶菩提質帝薩
埵此翻大道心成眾生。【記】翻梵初義摩訶翻大菩
提翻道質帝翻心薩埵翻成眾生。
【疏】或云菩薩翻覺有情覺謂上求即是智也有情
謂下化即是悲也。【記】次義覺即自行故曰上求同
上大道心也有情即化他故曰下化同上成眾生
也。
【疏】列名中。
文殊師利法王子阿逸多菩薩乾陀訶提菩薩常精
進菩薩。
【疏】文殊師利亦云曼殊室利此翻妙吉祥妙即彰
其所證吉祥美其利物。【記】列名中初正釋名梵語
二名賖切不同華言初義吉祥者慈恩疏云菩薩
初生家現十種瑞一光明滿室二甘露盈庭三地
涌七珍四神開伏藏五鷄生鳳子六猪娩龍肫七
馬生麒麟八牛生白澤九倉盈金粟十象具六牙
據淨覺疏或云出文殊入滅經。
【疏】或云妙德義亦同之。【記】次名妙德以由分證微
妙三德故即上妙字也。
【疏】紹隆佛種稱法王子智論云佛為法王菩薩入
正法位乃至十地悉名法王子乃知此名該下諸
位。【記】例論正法位自初住破無明顯法性直至後
心皆正法位普賢觀云應時即入菩薩正位是也
或指第九住者非也乃下二句准論類通。
【疏】阿逸多此云無能勝言其悲智非偏小所及。【記】
阿逸多即彌勒姓也名彌勒翻慈氏思益經云若
眾生見者得慈心三昧又賢愚經云過去為王見
調象故即生慈心。
【疏】乾陀訶提此翻不休息眾生無盡修因感果無
窮已故。
【疏】常精進者眾生無量上求下化無暫懈故。【記】不
休息常精進疏中各從一義解釋實難分異孤山
云中道正觀念念流入名不休息遠離二邊懈怠
名常精進淨覺引思益經云若恒沙劫為一日夜
如是乃至過十萬劫得值一佛乃至值恒沙佛修
諸梵行然後受記心不休息又引什師云始終不
退名常精進大底菩薩所修願行是同一往隨機
<pb n="290"/>
立名有異不必強分。
【疏】總結中。
興如是等諸大菩薩。
【疏】然菩薩名通於初後如上所列莫非深位補處
或是權現影響故云諸大也。【記】總結中該四十位
故名通初後深位補處據迹以說權現影響約本
以論。
【疏】三人天中。
及釋提桓因等無量諸天大眾俱。
【疏】釋提桓因具云釋迦因陀羅此翻能天帝即三
十三天主今言帝釋即華梵雙舉。【記】人天中初翻
帝釋名義三十三者主伴兼舉智論云彼於往昔
在摩伽陀國作婆羅門曾與三十二友修迦葉佛
塔以是因緣俱生忉利。
【疏】大梵四王天主甚多不復盡舉故云無量也。【記】
次釋無量大梵即色界初禪第三天娑婆世主有
語言覺觀故統王大千四王即欲界帝釋之臣。
【疏】更兼道俗四眾龍鬼八部故云大眾俱序中從
略文見流通。【記】更下釋大眾俱以後映前故知文
略。

佛說阿彌陀經義疏聞持記卷上

<sarticle>佛說阿彌陀經義疏聞持記卷中</sarticle>

【疏】第二正宗分大分三段從初至俱會一處先讚
二報莊嚴令生忻慕二不可以少下正示專念持
名教修行法三如我今者下後引諸佛同讚勸信
受持科分三節曲盡一經有智試觀思過半矣。【記】
大科正宗總判中觀今科節一經旨趣皎在目前
故曰過半易云智者觀其彖則思過半矣。
【疏】初中又二初總標依正。
爾時佛告長老舍利弗。
【疏】上二句指對告人眾集即告故云爾時。【記】隨釋
對告中初釋爾時。
【疏】身子大權智慧第一知言解意深契佛懷故諸
經便多令對語。【記】身下二明多告。
【疏】彌勒下生經云大智舍利弗能隨佛轉法輪佛
法之大將。【記】彌下三權智能。
【疏】乃知身子才辨超倫及至此經殊無一詞申疑
請問從始至末盡是如來呼以告之即向所謂示
同不知義見于此。【記】乃下四顯示權言大權者法
身大士覆本垂跡響影嘉會即內秘外現也是淨
覺前釋諸大尊者方等聞經亦約權意探點今文
對告身子頗符今疏十大弟子各具一德身子智
慧最為第一餘文可解孤山云不告菩薩而告聲
聞者意令小乘初心忻樂求生迴小入大身子已
證上果在方等時菩提心死自謂將入無餘究竟
滅度大乘望之不生變易而此二途並不求生淨
土今告者寄高訓下耳今謂說此經所被之機若
但小乘初心不通後位則顯淨土教門未曰圓頓
一不可也又復身子果或菩提心死則應鹿苑便
入無餘依界既到方等義當大乘機發豈是心死
二不可也又謂二途并不求生對告乃是寄高訓
下者今問身子正當對告之時為解不解若言解
者豈是寄高若不解者對告何為豈得頑然都無
所曉三不可也應知身子菩提大心決定不死冥
密在懷故至方等被受彈訶但以從初發心怱怱
取證唯期小果未甞聞有他方淨土佛意欲令聞
大乘法心生忻慕修菩薩行淨佛國土教化眾生
遠希佛道是故特地呼名對告是故淨覺疏云告
舍利弗者應有四悉檀意一是左面弟子大小法
集多居其首故二由智慧第一四眾八部岡不欽
<pb n="291"/>
仰故三為令四果聞佛淨土自鄙絕分故四復欲
小乘未取證者迴心向大故此說故與孤山懸遠
不若今疏釋義最優學者公心試與評論。
【疏】從是已下即所告事上四句標依報。【記】所告事
中先節經文分依正兩報初依報中。
從是西方過十萬億佛土有世界名曰極樂。
【疏】淨土多種如別所論。【記】言淨土多種者淨土之
名通事通理理如圓覺云地獄天宮皆為淨土仁
王云唯佛一人居淨土等事如光明云願我來世
得此殊異功德淨土淨名云而常修淨土教化諸
眾生等而況西方復有河沙淨土如別委論見觀
經疏。
【疏】今此所標同居淨土。【記】今此的指法藏因地發
願修成同居土也。
【疏】如世[邱-丘+(看-目)]國方向遠近二皆是定。【記】如下釋經從
是西方過十萬億佛土等文舉世[邱-丘+(看-目)]國為例方向
即經從是西方也遠近即經過十萬億也二皆定
者即方向遠近也。
【疏】對此極苦故名極樂亦名安樂亦號安養。【記】極
苦極樂如下別釋自明。
【疏】十萬億剎凡情疑遠然彈指屈臂剎那可到。【記】
十下決世人疑初四句總示不遠一下四句別示
二義。
【疏】一以十方淨穢同一心故二以心念迅速不思
議故。【記】初義約心體包容良以十方微塵剎土皆
我心性攝無不周虗空尚在心中十方豈存性外
次義約心念速疾世間萬法不出四大地水火風
須假色香味觸四微所成地大具足四微其體最
重水火第減其體漸輕風但有觸其體稍輕唯有
心法不假四微全無色質所以其體速疾於風雖
百年之久舉心即在目前縱萬里之遙動念不離
足下故心論云心念疾於風是也。
【疏】十疑論云但使眾生淨業成者臨終在定之心
即是淨土受生之心動念即是生淨土時為此觀
經云彌陀淨土去此不遠。
【疏】又心業力不思議一念即生不須愁遠等。【記】十
下引文雙證雖則平生修行淨業最要唯在臨終
一念眾生所以流浪生死只為臨終無定力故如
經中說心識二性躁動不停隨所作業而墮諸有
若使一念在定心則不散生死塵勞悉皆消殞淨
土境界應念現前乘此正念即得往生故知淨土
不離我心為下論自引經下並論文證前次義。
【疏】下三句標正報。
其土有佛號阿彌陀今現在說法。
【疏】但言化主必兼徒眾簡非過未故云現在。【記】次
正報中即經其土有佛下三句餘文可解。
【疏】舍利下二別釋依正又二從初至莊嚴釋依報
舍利弗於汝意下次明正報初中又二初略釋名
義又舍利下廣明勝相。△初中。
舍利弗彼土何故名為極樂。
【疏】上三句徵問。
【疏】下四句釋通。
其國眾生無有眾苦但受諸樂故名極樂。
【疏】無眾苦者對顯娑婆令生忻厭。
【疏】三界六道總名苦果。【記】別釋依報明娑婆苦中
初二句總標苦果。
【疏】於中復有八苦五苦三苦。【記】於下別示三名。
【疏】生老病死貧困愛別怨會求不得為八苦也。【記】
生下細釋三相八苦者諸出不同且據現文於義
自顯。
【疏】殺盜婬妄飲酒五種惡業並是苦因必招苦果
名五苦也。【記】五苦者大本名為五惡五痛五燒由
毀五戒結成惡業現受惡報後墮地獄。
<pb n="292"/>
【疏】苦苦壞苦行苦名三苦也。【記】三苦者從違順中
庸三境而生三受苦受生苦苦樂受生壞苦不苦
不樂受生行苦。
【疏】諸經論中略示名數。【記】諸下指略。
【疏】諦論忍土一切皆苦無一可樂火宅牢獄未足
為喻。
【疏】彌陀淨土。【記】總示淨土樂中初科初句總標境。
【疏】境界殊絕。【記】下五句第列五相一莊嚴勝【疏】聖
賢同會。【記】二主伴勝【疏】聞法悟道。【記】三法道勝【疏】
壽命永劫。【記】四壽命勝【疏】不退菩提。【記】五證果勝。
【疏】更有餘樂不能過此秪無諸苦已為可樂況具
諸勝事其樂何窮故云極也。【記】更下諸句結顯良
由彼土依正二報妙色妙聲皆是法藏無作之功
德之所莊嚴稱性契理本無有極今言極者無極
也對顯此土三苦四苦五苦八苦種種眾苦沒在
其中罔有邊際亦名極也。
【疏】大本云設我得佛國中人天所受快樂不如漏
盡比丘不取正覺。【記】引示中初引本願正示次引
玄義勸修漏盡比丘即四果阿羅漢諸漏已盡無
復煩惱也。
【疏】善導云願生彼國必須勵心克己畢命為期上
在一形似如小苦前念命終後念即生長時永劫
受無為法樂直至成佛不逕生死豈不快哉。
【疏】次廣明中依報國土耳目所對不出聲色。【記】次
廣明總示中初四句總標聲色。
【疏】據經後結成就莊嚴止有三處即為三段初欄
網樹池唯是妙色莊嚴二金地華樂則兼色聲莊
嚴三鳴禽風樹止是法音莊嚴。【記】據下依經科節。
【疏】故今科約與昔全殊請考經文無宜執舊。【記】故
下明今異古孤山云示相為五一欄網行樹二池
水樓閣三金地天華四奇妙雜鳥五風樹法音由
茲五種莊嚴故名但受諸樂淨覺云莊嚴之相有
二一莊嚴事境二演暢法音初又三一欄楯羅網
等二水池樓閣等三天樂金池等並由不考經中
結文致茲疎謬信知今疏超邁古今聞義不能徙
孔子憂之。
【疏】就初莊嚴分二初至香潔即列相舍利下二結
示列相又二初至極樂舉欄網行樹以顯名又舍
利下二引池閣寶蓮以示相。△初中。
舍利弗極樂國土七重欄楯七重羅網七重行樹皆
是四寶周帀圍繞是故彼國名為極樂。
【疏】上七句示相下二句結名。【記】隨釋列相中欄楯
者縱曰欄橫曰楯切韻云堦際釣欄也。
【疏】言行樹者周迴七重一一樹高八千由旬行行
相當不參差故其樹枝葉上下七層皆垂珠網狀
同佛塔。【記】行樹中初約義釋。
【疏】觀經云妙真珠網彌覆樹上一一樹上有七重
網一一網間有五百億妙華宮殿。【記】次引經證。
【疏】一重樹下一重欄楯故亦七重。【記】一重下顯樹
欄楯重數。
【疏】網是珠瓔復依樹上。【記】網下點珠網所依。
【疏】則知皆是下二句止顯樹欄之體耳。【記】則下點
樹欄體。
【疏】一金二銀三瑠璃四玻⿰王梨是為四寶。【記】次顯四
寶局在樹欄四寶中。△初正示。
【疏】若準觀經七寶華葉無不具足又大本中根莖
枝葉七寶間錯。【記】若準下杖異。
【疏】此中略舉委在他文。【記】此下顯略。
【疏】周帀圍繞有云凡佛菩薩居處皆然非謂一國
土止有七重耳。【記】圍繞中有云者文見大本與新
譯經。
【疏】結名可解下諸莊嚴例順此結。【記】結名中例順
此結者謂下二處莊嚴文後例須結云是故彼國
<pb n="293"/>
名為極樂但在文略故此點之。
【疏】二池閣中分四初明池水二池畔階道三階上
樓閣四池中蓮華。△初中。
又舍利弗極樂國土有七寶池八功德水充滿其中
池底純以金沙布地。
【疏】七寶池者彼有八池七寶所成。【記】池閣隨釋池
水中初示池數。
【疏】池中之水亦七寶色名八功德一澄清二清冷
三甘美四輕軟五潤澤六安和七除飢渴八長養
諸根。【記】次示池體。
【疏】每一池心有如意珠王水從中出流注池中。【記】
每下示水源。
【疏】金沙布地者觀經云渠下皆以雜色金剛以為
底沙。【記】金下示池底並見觀經。
【疏】二中。
四邊階道金銀琉璃玻⿰王梨合成。
【疏】階砌亦即四寶。
【疏】三明樓閣乃列七寶。
上有樓閣亦以金銀琉璃玻⿰王梨硨磲赤珠瑪瑙而嚴
飾之。
【疏】觀經云眾寶國土一一界上有五百億寶樓。【記】
樓閣中經文但云上有樓閣故引觀經示數。
【疏】瑠璃梵語此翻不遠去波羅奈城不遠有山出
此寶故。【記】琉璃具云吠瑠璃【疏】玻⿰王梨亦云頗胝迦
此翻水玉或云水精。【記】玻⿰王梨正云窣坡致迦其狀
少似此方水精然有赤白二色不同【疏】硨磲下並
華言如車之磲磲謂車輞。【記】車渠梵云牟娑洛拉
婆此云青白色寶尚書大傳云太貝如大車之渠
輞即輪外之本【疏】赤珠者佛地論云赤蟲所出珠
體赤故。【記】赤珠梵云鉢摩羅伽此云赤光珠智論
云真珠出魚腹中竹中蛇腦中不唯蚌胎也【疏】碼
碯應法師云此寶色赤如馬腦焉。【記】馬腦梵云摩
婆羅伽隷新經云阿濕摩揭拉婆此云藏杵或翻
胎藏取此寶堅實為名。
【疏】大本云設我得佛自地至空宮殿樓閣池流華
樹皆以無量雜寶百千種香而共合成嚴飾奇妙
超諸天人等。【記】今經止云七寶復引大本無量雜
寶驗非局也。
【疏】四示蓮華。
池中蓮華大如車輪青色青光黃色黃光赤色赤光
白色白光微妙香潔。
【疏】有五一形量二顯色三光𦦨四香氣五潔淨對
文可見。
【疏】若準觀經一一池中有六十億七寶蓮華一一
蓮華團圓正等十二由旬。【記】蓮華示異中初正示
異。
【疏】既言七寶非止四色。【記】有二一者七寶四色異。
【疏】十二由旬非止車輪。【記】二者十二由旬車輪異。
【疏】然車有大小難為定準此間極大不過數尺可
依輪王車輪為量。【記】然下定車輪初約義定。
【疏】十住毗婆沙云轉輪聖王千輻金輪種種珍寶
莊嚴其輞瑠璃為轂周圓十五里準此未及半由
旬亦約小者耳。【記】十下引文示轂車內橫木也書
云三十輻共一轂即輻輳之處。
【疏】所以二經不同者慈恩云華有大小彼據極大
此約最小。【記】推所以中初句標示不同慈下和會
彼此慈恩謂觀經十二由旬據大者且欲對簡二
經不同然淨土極大非止此數。
【疏】今準大本池中蓮華或一由旬乃至百千由旬。
【記】復引大本百千由旬驗知不定此云大本乃吳
國支謙譯大阿彌陀經兩卷對今小本也。
【疏】則知大小不同經中但是隨宜趣舉。【記】則下點
示經意。
<pb n="294"/>
【疏】不必以此較經優劣。【記】不下暗斥古非孤山將
二經蓮華大小分定散善遂劣此經而優觀經故
也（云云）。
【疏】二結示中。
舍利弗極樂國土成就如是功德莊嚴。
【疏】如是者指上多種殊妙之相。【記】結示中初釋如
是指上多種者即前欄網行樹池閣寶蓮等。
【疏】皆是彌陀菩提願行從因至果歷劫熏修之所
成就故云功德莊嚴。【記】皆下次釋功德莊嚴。
【疏】故觀經云如此妙華是本法藏比丘願力所成
自餘皆爾豈唯華座乎四十八願結云彼佛於大
眾中建此願已一向專志莊嚴妙土等。【記】觀經但
云妙華疏主意欲類通復引大本轉證既云莊嚴
妙土何所不該豈唯華座乎。
【疏】下結諸文並同此釋。【記】下結並同此釋者謂下
凡結功德莊嚴皆是彌陀願力所成不復再釋預
此點之。
【疏】第二莊嚴二初列相舍利下二結示初中有三
一天樂二金地三天華。△初。
又舍利弗彼佛國土常作天樂。
【疏】常作天樂者準觀經作樂有三水觀中云百億
華幢無量樂器以為莊嚴八種清風皷此樂器等
又樓觀云其樓閣中有無量諸天作天妓樂又有
樂器懸處虗空不皷自鳴等。
【疏】準下經云風吹樹網如百千種樂故知彼土天
樂非一。【記】第二莊嚴天樂中欲顯天樂非一故引
觀經示相。
黃金為地。
【疏】黃金為地者準觀經彼國皆瑠璃地以黃金繩
雜廁間錯兼以七寶界其分齊今言黃金乃地面
莊嚴耳。【記】金地中彼國純以琉璃為地今言黃金
者乃召地面莊嚴非地體也。
【疏】三天華又三初六時雨華其土下二盛華供養
即以下三供已還國。△初中。【記】雨華中雨字去呼
字書云自上而下曰雨。
晝夜六時而雨曼陀羅華。
【疏】彼國光明常照既無日月則無晝夜順此方機
且言六時。
【疏】準大本中彼以蓮開鳥鳴為曉蓮合鳥棲為夜。
【記】蓮開鳥鳴等者慈恩云華開金沼化生為天曙
之情鳥宿瓊林菩薩作時昏之想。
【疏】曼陀羅此翻適意言其美也又翻白華取其色也。
【疏】二中。
其土眾生常以清旦各以衣裓盛眾妙華供養他方
十萬億佛。
【疏】其土眾生通目九品衣裓真諦云外國盛華器
也。【記】供養中衣裓古釋亦云衣襟。
【疏】纔生彼國即獲六通日往他方為聞法故。
【疏】觀經云應時即能飛行徧至十方歷事諸佛又
遊歷十方供養諸佛於諸佛前聞甚深法等。【記】即
獲通者大本云設我得佛國中人天不得神足於
一念頃下至不能超過百千那由他國者不取正
覺若據下品下生十二大劫在蓮華中豈能即飛
行耶疏云通目九品且約大途為言事佛增福聞
法增慧成就二嚴故也。
【疏】十萬億者趣舉大數。
【疏】三中。
即以食時還到本國飲食經行。
【疏】食時謂中前也。【記】食時中初定時節三世諸佛
皆中前食不過午故。
【疏】大本云彼國宮殿衣服飲食猶第六天自然之
物若欲食時七寶鉢器自然在前百味飲食自然
盈滿雖有此食實無食者但見色聞香意以為食
<pb n="295"/>
自然飽足事已化去時至復現等。【記】大下明自然
第六他化自在天一切受用不假施為從他化現
故以為名。
【疏】寄歸傳云五天道俗多作經行直來直去唯遵
一路如織之經故曰經行。
【疏】四分律云經行有五益一堪遠行二能思惟三
少病四消食五得定久住。【記】經行中初引傳示相
次引律明益方誌云佛經行石基長五十步高七
尺足之所履皆蓮華文又義淨云五天之地道俗
多作經行故鷲山覺樹之下鹿苑王城之內及餘
聖跡皆有佛經行基闊可二肘長十四五肘高二
肘餘累磚作之上以石作蓮華開勢高二寸闊一
尺計有十四五表聖足跡也如祇桓寺有經行院
是也。
舍利弗極樂國土成就如是功德莊嚴。
【疏】結示同前。【記】結示中同前有二一者彌陀願行
歷劫熏修之所成就故云功德莊嚴乃至引經並
同前釋二者皆須結云是故彼國名為極樂也。
【疏】第三莊嚴亦二初列相舍利下結示初列相中
復有二種初至所作眾鳥演聖法舍利下二風樹
出妙音初中又二初正示舍利下釋疑。△正示有
三先列眾禽。
復次舍利弗彼國常有種種奇妙雜色之鳥白鵠孔
⿱少隹鸚鵡舍利迦陵頻伽共命之鳥。
【疏】略舉六種前三易識。【記】第三莊嚴列眾禽中白
[鴳-女+隹]孤山引相[鴳-女+隹]經云體尚潔故其色白聲聞天故
其頂赤食於水故其啄長軒於前故後指短捿於
陸故足鬲而尾凋翔於雲故毛豐而肉疎大喉以
吐故脩頸以納新故生天壽不可量孔⿱少隹大好翅
鳥聞雷則舞得露則鳴巢萬尋之高食再熟之稻
鸚鵡山海經云黃山有鳥如鴞青羽赤啄人舌能
言郭璞注云有白色者。
【疏】舍利此云春鸎或云鶖鷺。
【疏】迦陵頻伽此翻妙聲在㲉中鳴已超眾鳥。【記】迦
陵頻伽翻妙聲即經云迦陵頻伽聲也㲉苦候反
鳥生子須哺曰㲉自食曰鶵。
【疏】共命者兩首一身報同識異故法華中翻為命
命鳥是也。【記】勝天王云生生涅槃云耆婆耆婆皆
此鳥也。
【疏】準觀經更有百寶色鳧鴈鴛鴦等。【記】準下指略。
【疏】是諸下次明演法。
是諸眾鳥晝夜六時出和雅音其音演暢五根五力
七菩提分八正道分如是等法。
【疏】和雅謂聲音感人演暢謂說法無滯。
【疏】五根者一信二精進三念四定五慧能生聖道
故總名根。
【疏】即此五法能排業惑故名為力。【記】演法中根力
五法不異但能生曰根排障曰力一信正道助道
二行正助道勤求不息三念正助道更無他念四
攝心正助相應不散五觀察正明了了分明。
【疏】七菩提分即七覺支一擇法二精進三喜四除
五定六捨七念無學實覺七事能到故名為分。【記】
七覺中一觀諸法時簡別不謬二修道法時一心
常在正法中行三得法喜樂心不顛倒四斷除諸
見虗偽煩惱五遠離念著永不追憶六發諸禪走
不起妄想七定慧均平心不沉沒無學即四果以
無漏觀契此七事故曰實覺證真諦理故曰能到。
【疏】八正道分者一正見二正思惟三正語四正業
五正命六正精進七正念八正定。【記】八正中修無
漏觀見諦分明曰正見見四諦時籌量覺知曰思
惟遠離四種邪命口業曰正語除身一切邪業曰
正業通除三業中五種邪命曰正命勤修涅槃正
道曰精進念念常與正助逆法相應曰正念以無
<pb n="296"/>
漏慧相應入定曰正定。
【疏】前二慧學中三戒學後三定學即是離明三學。
【記】前下約義收束三學八正開合異爾。
【疏】初果已去見真諦理皆名正道亦名聖道。【記】初
下約人結名。
【疏】餘如法界次第委明。
【疏】准觀經云常讚念佛念法念僧或說苦空無常
無我諸波羅蜜故云如是等法。【記】餘下指廣顯略
淨覺云於七科道品則缺前三或云如是等法等
前三位不同今疏。
【疏】其土下後顯益物。
其土眾生聞是音已皆悉念佛念法念僧。
【疏】念佛知佛恩重念法知法功深念僧知僧德大。
【記】顯益中初正明第列三種三寶初即化相六十
萬億那由他身佛寶也從因至果為眾生故修菩
提道所以恩重佛菩薩等所說法音法寶也隨機
設化滅惡生善開示覺藏所以功深聲聞弟子一
生補處僧寶也上求下化歷劫修行將臻佛境所
以德大此指淨土現在說法一朔施化終皈家滅
故屬化相也。
【疏】又念佛願速證誠念法願勤修學念僧願親參
預。【記】二即理體出纏破障究竟修顯契此妙理故
曰理體眾生雖具全體在迷今欲起修故證成修
學參預。
【疏】又念自心佛體自覺了念自心法軌生聖道念
自心僧隨緣和合。【記】三即一體於一法界義立三
名佛以覺了為義現前一心本具覺體名之為佛
法以軌則為義即此覺體能軌凡聖名之為法僧
以和合為義即此覺體於一切處和合無二名之
為僧即一而三即三而一不離當念皆曰自心然
此三種初即外境次即修成三即本具從淺至深
因事達理權巧方便無非益物所以文缺住持三
寶者蓋由彼土阿彌陀佛現在說法未甞入滅是
故不論。
【疏】三寶多種隨機淺深。【記】三下結示初二句明對
機有異。
【疏】當知此界心垢常思五欲彼方心淨專念三寶
晨夕所存更無他意兩土昇沈於茲可見。【記】當下
諸句顯所感不同。
【疏】次釋疑中二段初至有實遮其疑情是諸下二
決所疑事。△初中三節先遮疑情。
舍利弗汝勿謂此鳥實是罪報所生。
【疏】濁世禽畜罪業所招極樂淨土何緣有此。【記】釋
疑中初科初遮疑者點經勿謂兩字也遮止身子
勿起此疑。
【疏】所以下次伸意。
所以者何彼佛國土無三惡趣。
【疏】彼國唯有人天兩道。
【疏】法藏願云設我得佛國有地獄餓鬼畜生者不
取正覺。【記】次伸意者申通彼土無實之意經文初
句徵起下二句釋此疏文以有顯無引願為證。
【疏】舍利下三舉況。
舍利弗其佛國土尚無三惡道之名何況有實。
【疏】大本云彼國無有三塗苦難之名但有自然快
樂之音是故其國名曰安樂。【記】三舉況者以名況
實名有召物之功物有應名之實名既叵得實自
何有復以大本以證無名。
【疏】二決疑中。
是諸眾鳥皆是阿彌陀佛欲令法音宣流變化所作。
【疏】彌陀變化者準觀經即池水中如意珠王涌出
金光其光化為百寶色鳥和鳴哀雅當知眾鳥即
是彌陀化身。【記】決疑中經文初句躡前眾鳥既無
名實那有眾鳥此即騰疑也皆下正決經云彌陀
<pb n="297"/>
變成疏文準此因決觀經以顯珠光化百色鳥莫
非彌陀化現。
【疏】欲使法音徧布遠近顯知非是罪報所生也。【記】
欲下出變化意。
【疏】二風樹妙音分二初示相。
舍利弗彼佛國土微風吹動諸寶行樹及寶羅網出
微妙音譬如千種樂同時俱作。
【疏】即前樹網風動成音其音美妙如眾樂焉。
【疏】聞是下顯益同前。【記】風樹妙音示相顯益在文
可見。
聞是音已皆自然生念佛念法念僧之心。
舍利弗其佛國土成就如是功德莊嚴。
【疏】結示可解。
【疏】第二明正報中分二初至十劫化主名號舍利
下二徒眾莊嚴。△初中復二初徵問。【記】正報總示
中復二者即徵問與釋通也並如經文。
舍利弗於汝意云何彼佛何故號阿彌陀。
【疏】汝意云何審其解否。
【疏】既無所對故為釋通阿彌陀此翻無量一者光
明二者壽命無量是通光壽為別。【記】阿下總示華
梵梵語兼含總該光壽華言兩別光壽乃分。
【疏】初光明無量者。
舍利弗彼佛光明無量照十方國無所障礙是故號
為阿彌陀。
【疏】佛光有二一者常光二者現起光。【記】別釋光明
初科始終一如凡聖皆覩故曰常光隨機隱顯有
無不定故曰現起。
【疏】今此乃是彌陀常光。【記】文中先定光體。
【疏】大木云無量壽佛威神光明最尊第一諸佛光
明所不能及是故號為無量光佛等乃至我說彼
佛光明晝夜一劫尚不能盡等又佛觀云身諸毛
孔演出光明如須彌山彼佛圓光如百億三千大
千世界又云彼佛有八萬四千相一一相有八萬
四千好一一好有八萬四千光明遍照十方世界
念佛眾生攝取不捨。【記】次引文證。
【疏】當知我輩處佛光中都不覺知佛光常攝略無
厭棄。
【疏】猶如盲人居日輪下又如溷蟲樂在穢處。【記】傷
感中初舉二喻一喻盲人不見二喻溷蟲樂著。
【疏】撫膺自責實可悲痛。【記】撫下二句正傷感。
【疏】二壽命無量又二初明主伴壽量舍利下二示
果成劫數。△初中。
又舍利弗彼佛壽命及其人民無量無邊阿僧祇劫
故名阿彌陀。
【疏】佛壽有二法報二佛一向無量應佛皆具長短
二量。【記】壽命中初科言法報無量者法佛壽量非
報得命根連持強指不遷不變為壽非長非短無
延無促強指法界虗空為量報佛壽量以如如智
照如如境境智相冥是故壽量與法身等應佛應
同萬物為身連持為壽長短為量釋迦八十唱滅
即應短量有量之有量也彌陀即應長量實有期
限人天莫數即有量之無量也逐物隨緣皆有二
量。
【疏】今此淨土彌陀應身示其長量。【記】今下判定。
【疏】大本云彼佛壽命長久不可稱計假使十方無
量眾生皆成聲聞緣覺都共集會竭其智力百千
萬劫悉共推算計不能窮盡。【記】大下引釋初釋化
主。
【疏】又云聲聞菩薩天人之眾壽命長短亦復如是
故云及人民也。【記】次釋人民。
【疏】阿僧祇此云無數或云阿僧祇耶翻無央數。
【疏】二示劫數。
舍利弗阿彌陀佛成佛以來於今十劫。
<pb n="298"/>
【疏】言十劫者。【記】劫數中初依經標起。
【疏】準法華大通智勝佛時彌陀乃是十六王子之
一數釋迦既經塵劫彌陀豈得不然。【記】準下會同
塵劫。
【疏】楞嚴勢至章云我於往昔恒河沙劫有佛出世
名無量光十二如來相繼一劫準大本中即阿彌
陀也。【記】楞下會同名號二經既言塵點恒沙何故
今經止云十劫。
【疏】今經大本皆言十劫乃是一期赴機之說不足
疑矣。【記】今下酌意決疑今疏據經化主名號徵問
釋通唯約光壽孤山乃立四義一光明二壽命三
大小弟子四者補處等淨覺斥云今取前二不取
後二以經中唯光明壽命之下結云故名阿彌陀
後二但說聖眾莊嚴化主之事況新譯云其土世
尊名無量壽及無量光乃至徵釋二名非不顯了
與今疏同。
【疏】二徒眾莊嚴分二初至祗劫說正示聖眾舍利
下二結勸往生初中又二初至莊嚴通列兩眾又
舍利下別顯行功初中又二初正列舍利下結示。
△初中。
又舍利弗彼佛有無量無邊聲聞弟子皆阿羅漢非
是算數之所能知諸菩薩眾亦復如是。
【疏】聲聞弟子即中三品諸菩薩眾即上三品總攝。
初心不退補處（眾總三乘獨無緣覺應以斷證同聲聞攝）。
【疏】故大本云彼國聲聞菩薩其數難量不可稱說
神智洞達威力自在等。【記】故下引證徒眾正列中
初正釋疏據經列故約中上二品收之所以不列
下三品者或是經家趣舉又恐釋壽命中已有人
民之語故此略之孤山則云今列二眾是其輔佐
人爾。
【疏】往生論說二乘不生蓋是定性取涅槃者今此
謂曾發大心求佛菩提示修小行法華獲記真聲
聞涅槃知常出家菩薩之類也。【記】往下決疑言聲
聞者聞四諦聲教而悟道故真聲聞者如舍利弗
等皆受應身之記不捨聲聞之形乃體轉名不轉
也涅槃知常者涅槃座中捃拾殘機三乘俱會初
後皆知常住佛性外儀雖則削髮染衣內心已修
菩薩大行淨土聲聞乃此流類。
【疏】次結示中。
舍利弗彼佛國土成就如是功德莊嚴。
【疏】此亦彌陀所化來生彼國修因證果威神說法
為國莊嚴義同前釋。【記】結示中菩薩聲聞人民等
眾皆是彌陀因地教化結緣成熟至成佛時來生
其國而為莊嚴。
【疏】二別顯中。【記】不退中初句標起。
又舍利弗極樂國土眾生生者皆是阿毗䟦致其中
多有一生補處其數甚多非是算數所能知之但可
以無量無邊阿僧祗劫說。
【疏】眾生生者通九品收。【記】次二句點經。
【疏】阿[鞥-合+(白-日+田)]䟦致此云不退轉下云是諸人等皆得不
退阿耨菩提。【記】阿下翻名不退有三如前已示。
【疏】則知生彼國者下至凡夫直至成佛更無退墮。
【記】則下結顯不退之名攝位最長下至凡夫則指
初生近果直至成佛始自初住終至妙覺但取到
彼無流轉三界受生畢竟成佛皆名不退是故疏
云通收九品迭論淺深不無優劣。
【疏】十疑論云彼國有五因緣故不退一彌陀願力
攝持二佛光常照三水鳥樹林常說法四純諸菩
薩為友無諸惡緣五壽命永劫餘廣如彼。【記】十下
引緣如彼見第六疑。
【疏】一生補處即等覺菩薩。【記】補處中等覺尚有一
品無明未破故曰一生此品無明微細難斷唯是
等覺後心以金剛智方能斷之即補妙覺之處也。
<pb n="299"/>
【疏】如觀音勢至等。【記】如下引類。
【疏】眾類既多非算所及止可但言阿僧祗耳。【記】眾
下點經。
【疏】問得忍補處祗合垂形五道入三塗處救苦眾
生何以長居淨土。【記】問答中初約菩薩利他為
問。
【疏】答隨其志願攝化有殊。【記】次約志願不同以答
孤山疏云菩薩法應度眾生何以但求樂國答大
論四十三自有此問龍樹答云菩薩有二種一者
慈悲多為眾生二者多集諸佛功德樂多集功德
者至一乘清淨無量壽國好多為眾生者至無佛
法僧處贊歎三寶等疏躡論意以決世疑初二句
總答。
【疏】或遊戲十方或往來三界宣揚法化利樂群生。
【記】或下別示。
【疏】準大本云十方恒沙佛國無量菩薩悉生彼國
恭敬供養聽受經法宣布道化又云於此世界有
六十七億不退菩薩往生彼國又復授記十方菩
薩皆當往生廣如下卷。【記】準下別顯。
【疏】二結勸中初正勸。
舍利弗眾生聞者應當發願願生彼國。
【疏】眾生聞者通指末代聞上所說。
【疏】勸令發願願必引行行必感果。【記】結勸中菩薩
修行以願為本若無願力萬行徒施所以經中勸
令發願。
【疏】所以下伸意。
所以者何得與如是諸上善人俱會一處。
【疏】如是者指前所列三乘聖眾皆是善人。【記】伸意
可解。
【疏】欲明此界三惡充滿皆不善聚是可厭耳。【記】欲
下反顯。
佛說阿彌陀經義疏聞持記卷中

<sarticle>佛說阿彌陀經義疏聞持記卷下</sarticle>

【疏】第二正示行法分三段初至彼國簡餘善不生
若有下二正示修法我見下三結顯勸意。△初中。
舍利弗不可以少善根福德因緣得生彼國。
【疏】如來欲明持名功勝先貶餘善為少善根。【記】行
法揀餘善正釋中初立義。
【疏】所謂布施持戒立寺造像禮誦坐禪懺念苦行
一切福業。【記】所下正揀。
【疏】若無正信迴向願求皆為少善非往生因。【記】若
無下揀非施戒等行皆可莊嚴但無信願為今所
揀。
【疏】若依此經執持名號決定往生即知稱名是多
善根多福德也。【記】若依下顯是既能執持信向願
求無不具足故稱多善。
【疏】昔作此解人尚遲疑。【記】引據中初二句敘昔人
疑。
【疏】近得襄陽石[石*((白-日+田)/廾)]經本文理冥符始懷深信。【記】近
下四句敘後生信。
【疏】彼云善男子善女人聞說阿彌陀佛一心不亂
專持名號以稱名故諸罪消滅即是多功德多善
根多福德因緣。【記】彼云下正引文據。
【疏】彼石經本梁陳人書至今六百餘載竊疑今本
相傳訛脫。【記】彼石下較經得失梁陳乃南朝兩國
之名朝散郎陳仁稜書[石*((白-日+田)/廾)]在襄州龍興寺本朝殿
撰李公諱友聞字季益甞守官於彼持此經皈錢
唐疏主得之喜不自勝遂復刊石立于靈芝大殿
之後續因兵火焚毀悲夫逆推梁陳去晉未遠可
驗得真今本既經六百餘載中間傳寫訛脫可知。
【疏】二中分三初至不亂專念持名其人下二臨終
<pb n="300"/>
感聖是人下三正念往生。△初中。
舍利弗若善男子善女人聞說阿彌陀佛執持名號
若一日若二日若三日若四日若五日若六日若七
日一心不亂。
【疏】初二句索持機不簡男女。【記】修法持名中初科
經云若有等者若乃不定之詞經屬化教開導信
解或違或順任彼機緣不同制教必須遵行順則
無過違則結犯所以疏科若有男女謂之索機。
【疏】次二句勸信受或披經典或遇知識聞必生信
信故持名。【記】經云聞說執持等者良由一切眾生
誰無一毫善種但以宿業障深不能開發是故疏
推披教典遇知識以為信受之緣聞即聞慧信則
思慧持即修慧從聞思修往生決矣。
【疏】次七句示期限一日七日隨人要約今經制法
理必依承若準大本觀經則無日限下至十念皆
得往生十念即十聲也。【記】今經期限雖至七日亦
非定制故皆云若但取成功為要然此制法不延
不促疏勸依承大本觀經既無日限下至十念攝
機雖寬猶恐下根不成行業後句義見次科。
【疏】後一句教繫想。【記】正明淨業中初句指經文。
【疏】此一句經正明成業。【記】次句點經意。
【疏】先須斂念面向西方合掌正身。【記】先下教方法
初三句示修儀。
【疏】遙想彼佛現坐道場依正莊嚴光明相好。【記】遙
下想勝境。
【疏】自慨此身久沈苦海漂流生死孤露無依。【記】自
下令慨責。
【疏】譬如嬰兒墮在坑穽叫呼父母急救危忙。【記】譬
下舉事顯。
【疏】一志依投懇求解免聲聲相續念念不移。【記】一
下勸用心聲即口業念即心業心口相應功不虗
喪故曰相續不移。
【疏】雖復理事行殊定散機異皆成淨業盡得往生。
【記】雖下結成業。
【疏】不然則無記妄緣定成虗福耳。【記】不下顯無功
孤山判此經屬散善霅川據此句經別立四科廣
破略云今經一心不亂新譯經云繫念不亂如說
修行等云何散善而解此文且觀音經云聞觀世
音菩薩一心稱名皆得解脫疏曰聞即聞慧心無
所依即思慧一心稱名即修慧此文雖窄三慧意
顯又曰稱名有二一事二理若用心存想相續不
間如請觀音繫念數息等名事一心若達此心四
性不生無心無念與空慧相應等是理一心況彼
無不亂二字智者尚作空慧相應釋之今經顯云
一心不亂何苦貶為散善乃至若但事無理則抑
大士三昧之心若唯理缺事則絕初心念佛之行
云云霅川之說其義頗優雅合今疏故略錄之。
【疏】善導問曰何故不令作觀直遣專稱名號有何
意耶。
【疏】答曰乃由眾生障重境細心麤識颺神飛觀難
成就是以大聖悲憐直勸專稱名號正由稱名易
故相續即生。
【疏】又云彌陀世尊本發深重誓願以光明名號攝
化十方但使信心求念上盡一形下至十聲一聲
等以佛願力易得往生。【記】初問中欲示持名最勝
故挾世情而申教意玄義有此問答故今引用初
約鈍根障重易修答次約彌陀本願攝受答余今
經執持名號但被障重眾生應屬散善麤行耶。
【疏】問達法本空心淨土淨何須念佛求生淨土。
【疏】答若真達理語默皆如不礙修持何妨念佛。【記】
二問中達法者達即觀照法即十界依正心境等
法觀智一如萬法俱空豈有心土念佛求生之別
耶答中對簡偏邪故曰真達良由理無所存徧在
<pb n="301"/>
於事若或棄事談理則成斷滅之見應知理事一
體二名理外無事事外無理畢竟平等無非法界
若此妙達何往不通終日修而未甞修終日念而
未甞念故曰無礙等語默即事理也。
【疏】若貶念佛未曰達人。【記】若貶下二句疊計交責。
【疏】何以然者既達法空則不住於相。【記】何下覆示
真達初句徵起既下正示即約三諦以彰妙理初
二句了達諸法本性空寂相即非相蕩一切法何
甞住相即真諦也。
【疏】既常念佛則不滯於空。【記】次二句雖達法空法
法宛然非相即相立一切法何甞滯空即俗諦
也。
【疏】超越二邊從容中道。【記】非真而真非俗而俗即
遮而照即照而遮遮照同時真俗不二故曰從容
即中諦也然此三諦說有前後用在一心能知此
者可謂真達。
【疏】念念契合彌陀法身聲聲流入薩婆若海。【記】念
下四句明觀契境彌陀法身即是三德秘藏薩婆
若翻一切智即佛智也深廣莫測喻之如海既達
三諦任運自與秘藏佛智相冥相即故云契合流
入也。
【疏】臨終決定上品上生。【記】臨下二句明因趣果所
以決定上品上生者以由上品必發三心至誠即
今中諦深心即真諦迴向發願即今俗諦與彼三
心宛然符合上品上生故無疑矣。
【疏】豈非心淨佛土淨乎。【記】豈下二句決前問意。
【疏】故十疑論云智者熾然求生淨土達生體不可
得此乃真無生非謂生法外別有無生也淨名云
雖知諸佛國及與眾生空而常修淨土教化諸群
生即斯謂也。【記】故下引證莫非三諦熾然求生俗
諦也生體叵得真諦也真俗無偏中道也此下點
示即前真達淨名論中自引準上可解。
【疏】問觀經云是心作佛是心是佛何須念他佛耶。
【記】三問中世人不知佛有已未妄認經中心是之
說遂起上慢更不進修故引觀經而為決破。
【疏】答祇由心本是佛故令專念彼佛。【記】答中初二
句就問通答。
【疏】梵網戒云常須自知我是未成之佛諸佛是已
成之佛。
【疏】汝心佛者未成佛也彌陀佛者已成佛也。【記】梵
下別分已未佛雖是一修性不同汝執心是乃性
具佛全體在迷如玉蘊石似金雜鑛豈可下凡濫
同上聖故曰汝心未成佛也一切諸佛全性起修
修極性顯安住秘藏證大涅槃如無瑕玉似純淨
金能施大用攝化眾生故曰彌陀已成佛也。
【疏】未成之佛久沈欲海具足煩惱杳無出期已成
之佛久證菩提具足威神能為物護。【記】未下八句
雙顯過德。
【疏】是故諸經勸令念佛即是以己未成佛求他已
成佛而為救護耳。【記】是故諸經下正示經意成上
由心是佛令念彼佛之語。
【疏】是故眾生若不念佛聖凡永隔父子乖離長處
輪迴去佛遠矣。【記】是故眾生下躡前反顯勸令修
進。
【疏】問四字名號凡下常聞有何勝能超過眾善。【記】
四問中據前行法屢示稱名是多功德今附淺識
再顯勝能初二句牒計次二句詰問。
【疏】答佛身非相果德深高不立嘉名莫彰妙體。【記】
答中初四句通示立名所以非相即法身經云佛
真法身猶若虗空果德即應身上冥下應即報身
三身三德高不可仰深不可測非是凡夫心力所
及故立嘉名以召其體是則一稱名號三德全彰
豈謂常聞輒生輕慢。
<pb n="302"/>
【疏】十方三世皆有異名。【記】十下二句泛舉諸佛名
同。
【疏】況我彌陀以名接物。【記】況下二句別彰彌陀最
勝。
【疏】是以耳聞口誦無邊聖德攬入識心永為佛種
頓除億劫重罪獲證無上菩提。【記】是下顯示誦持
益大為種除罪現因也獲證菩提來果也。
【疏】信知非少善根是多功德也。【記】信下躡意結皈
上科。
【疏】華嚴云寧受地獄苦得聞諸佛名不受無量樂
而不聞佛名。
【疏】藥師經云若彼佛名入其耳中墮惡道者無有
是處阿難諸佛境界誠為難信皆是如來威力非
聲聞支佛所能信受唯除補處菩薩耳。
【疏】占察經云欲生他方現在淨土者應當隨彼世
界佛名專意念誦一心不亂決定得生彼佛淨土
善根增長速獲不退當知一切善根中其業最勝
等。【記】華下連引三經證成。
【疏】餘諸佛名聞持尚爾況我彌陀有本誓乎。【記】餘
下舉彼況此。
【疏】末俗障重多忽持名故委引聖言想無遲慮也。
【記】末下斥世申意。
【疏】二感聖中。
其人臨命終時阿彌陀佛與諸聖眾現在其前。
【疏】其人下是人并指上文執持名者。【記】感聖中初
科初點經文。
【疏】臨終攝引彌陀本願大經云十方眾生至心發
願欲生我國臨壽終時假令不與大眾圍繞現其
人前者不取正覺。【記】臨下引本願可解。
【疏】聖眾現前亦有多別。【記】次科初二句總標。
【疏】或真佛化佛觀音勢至隨其品位委在觀經。【記】
或真下別示隨其功行感見不同。
【疏】或謂臨終見佛以為魔者或云自心業現實無
他佛來者。
【疏】斯蓋不知生佛一體感應道交。【記】斯下顯正眾
生諸佛同一覺源諸佛心內眾生新新造業眾生
心內諸佛念念證真全佛是生全生是佛故云一
體感則屬生應則屬佛既即一體所以眾生感自
心之佛諸佛應自心之生性惡相關感應一際故
云道交。
【疏】自障障他為過不淺如別所明。【記】自下結斥如
別明見觀經疏。
【疏】三正念中。
是人終時心不顛倒即得往生阿彌陀佛極樂國土。
【疏】凡人臨終識神無主善惡業種無不發現。【記】正
念中初通示善惡古德云過現積集善惡業緣每
至臨終咸來嘖報臨終惡念增盛則眾惡皆現牽
生惡道臨終善念增盛則眾善皆成牽生善道故
云無不發現。
【疏】或起惡念或起邪見或生繫戀或發猖狂。【記】或
下別示惡相一無善種故起惡念二無正信故起
邪見三恩愛深重故生繫戀四苦惱逼迫故發猖
狂。
【疏】惡相非一皆名顛倒。【記】惡下二句總結顛倒顯
不顛倒。
【疏】因前誦佛罪滅障除淨業內熏慈光外攝脫苦
得樂一剎那間。【記】因下正釋經文心不顛倒誦佛
修因也罪滅障除威惡也淨業內熏生善也上並
自力慈下三句即假他力求生淨土雖云他力必
由自力方能感他父子相遇啐啄同時切莫專倚
他力而失自行勉之勉之。
【疏】下文勸生其利在此。【記】下文勸生即經我見是
利等問所修淨業是有是無在何處所無則枉費
<pb n="303"/>
精神試垂定當問雖云莊嚴淨土未審如何莊嚴
請示其相問臨終往生為識神潛邁為佛來攝持
二俱有過問往生之人是何形狀為有為無二俱
有過問此土陰壞彼土陰生生彼之陰復與中陰
何別聊陳五問擊發同修於此無疑往生決矣。
【疏】三結顯中。
舍利弗我見是利故說此言若有眾生聞是說者應
當發願生彼國土。
【疏】我見是利即躡上科故說此言覆示前段正報
中文對文可見。【記】結顯中即躡上科者即指行法
中專念持號臨終感聖正念往生之文覆示前段
者即指化主名號徒眾莊嚴故云正報中文前結
勸云眾生聞者應當發願此中又云聞是說者應
當發願故云覆示。
【疏】大段第三勸信中三節初至佛所說引諸佛同
讚勸若有人下二約三時因果勸如我今者下舉
諸佛互讚勸初中又二初至之利指前自讚東方
下次引諸佛讚。△初中。
舍利弗如我今者讚嘆阿彌陀佛不可思議功德之
利。
【疏】如前所說依正殊特持名脫苦。【記】第三勸信自
贊中依正殊特即二報莊嚴也持名脫苦即正示
行法也。
【疏】莫非彌陀大悲願行從因至果功德利益殆非
心思口議所及。【記】莫下正釋當科不可思議功德
之文也。
【疏】二中又二初盡六方正列於汝意云何下釋經
名。
【疏】初中但列六方若依唐譯則列十方。【記】佛讚總
示中初三句對二經廣略。
【疏】今謂但舉六方四維自攝但言略耳。【記】今下示
今略攝廣。
【疏】下諸佛名相承不釋。【記】下下明釋佛名上二句
點古不釋。
【疏】今以義詳或從色相或取言音或約行業或從
譬喻。【記】今下明今義詳。
【疏】大略不出果德三身收無不盡文或偏舉義必
兼含。【記】大下約身總收。
【疏】初東方分二初敘現通二引讚詞餘五例此更
不重分。△初中。
東方亦有阿閦[鞥-合+(白-日+田)]佛須彌相佛大須彌佛須彌光佛
妙音佛如是等恒河沙數諸佛各於其國出廣長舌
相遍覆三千大千世界說誠實言。
【疏】阿閦[鞥-合+(白-日+田)]此云不動法身體寂無遷變故。【記】東方
佛名中初佛初約果釋。
【疏】若就因行毀譽敬慢同一如故。【記】次就因釋毀
譽口業也敬慢身業也八風不動物我兩忘故曰
一如。
【疏】次列三名皆從喻名眾山之中須彌最勝諸佛
法身超過諸法初言相者其狀同也次言大者出
過喻也三言光者光則表智法兼報也妙音說法
稱機即應佛也。【記】次三莫非法身但從喻別後佛
從應可見。
【疏】河沙佛土略列五名故云如是等。【記】土若河沙
佛亦復爾不可備舉故云等也梵語恒伽又云兢
伽翻天堂來應法師云此河從無熱惱池東面象
口流出入于東海其沙至細與水同流以手掬之
則沙隨水去三千大千且據娑婆一化為言一須
彌山一日月一四天下并上六欲梵世為一世界
如是一千名小千千倍小千名曰中千千倍中千
名一大千世謂三世界即界分上下八方也。
【疏】各於其國者正當釋迦說此經時十方諸佛同
時勸讚令信是經。
<pb n="304"/>
【疏】若據諸佛言無虗妄但由眾生障重信難故現
舌相表示誠言。
【疏】諸佛常舌上至額際今此現起長廣量等隨宜
大小何止大千乎。【記】智論問曰世尊大德威重何
故出廣長舌似如輕相答今欲口說難信難解之
法是故出舌相為證必真實也問各於其國出舌
所覆大千屬誰化境答彼佛讚此即知此佛化境也。
【疏】次引讚詞。
汝等眾生當信是稱讚不可思議功德一切諸佛所
護念經。
【疏】當信是句絕。【記】次贊詞中初分句。
【疏】稱讚下即經本題上句指前釋迦所說下二句
如後經文所解。【記】稱下示本題總三句上句八字
釋迦所說者即前經文依正莊嚴持名修法等故
名稱讚不可思議功德下二句指後即六方佛後
徵示何故名一切諸佛所護念等然此一題六方
諸佛所說若其初句猶是釋迦自語經云如我今
者讚歎阿彌陀佛不可思議功德。
【疏】餘見題中下五並同此釋。【記】餘下指前釋題下
下例同後不釋故。
【疏】二南方中。
舍利弗南方世界有日月燈佛名聞光佛大𦦨肩佛
須彌燈佛無量精進佛如是等恒河沙數諸佛各於
其國出廣長舌相徧覆三千大千世界說誠實言。
【疏】日月燈三皆破闇或次對三身次單喻智德。【記】
南方五佛第一從喻二義初對三身日即法身月
即報身燈即應身或可配於三智次單喻智德者
一即三故。
【疏】名聞光者名聞十方如光遍照。【記】第二法喻雙
舉。
【疏】大𦦨肩者言相則兩肩光𦦨在智則雙照真俗。
【記】第三兩肩光𦦨表顯真俗二智。
【疏】須彌燈者山燈即喻法報二身。【記】第四山燈雙
喻須彌高出法身德也燈能破暗智慧也。
【疏】無量精進從行為名方便度生未嘗暫懈眾生
無量悲智亦然。【記】第五無量精進對機顯行解脫
用也。
汝等眾生當信是稱贊不可思議功德一切諸佛所
護念經。
【疏】三西方中。
舍利弗西方世界有無量壽佛無量相佛無量幢佛
大光佛大明佛寶相佛淨光佛如是等恒河沙數諸
佛各於其國出廣長舌相徧覆三千大千世界說誠
實言。
【疏】前三皆名無量初即壽命二即相好三即所證
法身無上故喻如幢。【記】西方七佛一二壽命與相
皆從報德第三幢喻高顯法身最上故。
【疏】大光大明並喻佛智自行化他破障除惑。【記】大
光大明二皆以光顯智光能破暗智能斷惑。
【疏】寶相者應佛相好如寶可貴。【記】寶相法喻雙舉
其相端嚴如寶尊貴。
【疏】淨光者亦即法報。【記】淨光者智光純淨惑暗無
餘故。
【疏】問初無量壽即是彌陀若自勸讚於義非便答
同名甚多必非極樂法藏所成之彌陀。【記】次決疑
不應自讚故答中且如彌陀對問顯意須知諸佛
皆有同名同號如法華二方同名日月燈明壇＆CB17739;
有八百億同名釋迦等。
汝等眾生當信是稱贊不可思議功德一切諸佛所
護念經。
【疏】四北方中。
舍利弗北方世界有𦦨肩佛最勝音佛難沮佛日生
佛綱明佛如是等恒河沙數諸佛各於其國出廣長
<pb n="305"/>
舌相徧覆三千大千世界說誠實言。
【疏】𦦨肩同前但無大字最勝音同上妙音。【記】北方
五佛初二指同。
【疏】難殂者法身堅密不可壞故殂音敘又音疽壞
也。【記】三即法身不可壞者遮那法體眾魔一切不
能沮壞故。
【疏】日生者如世晨㬢破晦暝故。【記】四中如日照世
應身德也。
【疏】網明者法門交暎如帝網故。【記】第五網明三昧
法門如帝珠網互相交暎。
汝等眾生當信是稱贊不可思議功德一切諸佛所
護念經。
【疏】五下方中。
舍利弗下方世界有師子佛名聞佛名光佛達磨佛
法幢佛持法佛如是等恒河沙數諸佛各於其國出
廣長舌相徧覆三千大千世界說誠實言。
【疏】獅子者眾聖中尊故以獸王比焉又獅子一吼
獸聞皆死喻佛說法魔外消亡。【記】下佛六今第一
從喻二義一以法身無上故諭如王次以應身說
法利機魔外消伏。
【疏】名聞名光義同前釋。【記】二三同前南方一佛今
分二號。
【疏】達磨翻法單云法者所證法身軌持萬化故次
云幢者高出物表故三云持者任持常住故。【記】四
與六華梵雖異無非法身五即法喻雙舉亦法身
德也。
汝等眾生當信是稱贊不可思議功德一切諸佛所
護念經。
【疏】六上方中。
舍利弗上方世界有梵音佛宿王佛香上佛香光佛
大𦦨肩佛雜色寶華嚴身佛娑羅樹王佛寶華德佛
見一切義佛如須彌山佛如是等恒河沙數諸佛各
於其國出廣長舌相徧覆三千大千世界說誠實言。
【疏】梵音者梵即淨法音清朗眾樂聞故。【記】上方十
佛第一音聲五六據色相第九從智解餘六並從
喻梵音清朗應身德也。
【疏】宿王者宿音秀星宿中王所謂月也經云眾星
之中月天子為第一。【記】第二以月星釋義莫非居
尊並喻法身德初義見法華經亦如律序云眾星
月為最【疏】或可北辰居天中而眾星拱之而辰星
為宿中王亦喻法身出過諸法也。【記】次義即論語
云譬如北辰居其所而眾星拱之。
【疏】香上者眾德如香超諸菩薩更兼智德故云香
光。【記】香上獨喻法身香光更兼般若。
【疏】𦦨肩須彌同前故不釋。
【疏】雜色寶華者以萬行因華嚴法身果德下寶華
德義亦同之娑羅此翻堅固冬夏不凋即喻法身
無變易故見一切義者洞達諸法甚深義趣。【記】六
與八並以華喻六即萬行莊嚴法身八顯內德勝
妙第九即般若智報身德也餘名可曉。
【疏】諸佛果海德量何窮三世道同理無差異。【記】結
誥中上四句歎諸佛果德高深佛佛皆同以海為
喻深廣無邊故。
【疏】隨機順物一相為名。【記】隨下言各偏一相立名
有異。
【疏】以意裁量略如上解後賢披閱更試講磨。【記】以
下示今釋隨相略顯示謙囑後。
汝等眾生當信是稱贊不可思議功德一切諸佛所
護念經。
【疏】次釋名中分三初至念經徵前經名。
舍利弗於汝意云何何故名為一切諸佛所護念經。
【疏】上句已見前文故但問下二句恐未曉故問釋
之。【記】經名隨釋徵名中本題三句經文前後自明
<pb n="306"/>
上句稱讚不可思議功德已於前經見義下二未
明故茲徵顯。
【疏】舍利下二示義又二先敘聞持是諸下次明得
益。△初中。
舍利弗若有善男子善女人聞是經受持者及聞諸
佛名者。
【疏】聞經受持者牒上二報莊嚴正明行法二大章
也及諸佛名者牒上引佛勸信第三一章初科所
引六方名也。【記】示義聞持中聞即耳根受即意識
持即奉行總聞思修三慧也文中指前三大章其
義易領。
【疏】次得益中。
是諸善男子善女人皆為一切諸佛共所護念皆得
不退轉於阿耨多羅三藐三菩提。
【疏】諸佛護念直至菩提。【記】得益中初至果號正釋
護念薄下推護念之因初中初句標文諸下疊釋。
【疏】護謂覆護不使魔嬈念謂記念不令退失。
【疏】勢至章云十方如來憐念眾生如母憶子。
【疏】大論云譬如魚母若不念子子即壞爛等。【記】言
護念者不出慈悲二心護故不令魔嬈大悲也念
故不令退失大慈也魔有四種五蘊魔煩惱魔死
魔天魔今言嬈者且指天魔引經論二喻雖異其
義一也。
【疏】阿耨多羅此翻無上三藐云正等三菩提云正
覺即佛果號。【記】阿下翻梵莫非果上三德無上即
法身超出一切故正等即般若之智不偏空有故
正覺即解脫之用覺圓滿故。
【疏】薄地凡夫業惑纏縛流轉五道百千萬劫。【記】推
因中初四句敘昔迷即三道流轉薄音博逼也。
【疏】忽聞淨土志願求生一日稱名即超彼國諸佛
護念直趣菩提。【記】忽下今修感佛正顯護念之意。
【疏】可謂萬劫難逢千生一遇誓從今日終盡未來
在處稱揚多方勸誘。【記】可下疏主慶願初六句立
願修因在處讚揚自行也多方勸誘化他也。
【疏】所感身土所化機緣與阿彌陀等無有異。【記】所
感下四句祈果。
【疏】此心罔極唯佛證知。【記】此下二句結願求證。
【疏】是故下三勸信。
是故舍利弗汝等皆當信受我語及諸佛所說。
【疏】信我語者謂信教也如不信我十方諸佛豈虗
妄乎。【記】勸信中信即能信之心教即所信之法通
指此經正宗行法也經中雙勸一信釋迦自語二
信諸佛稱讚。
【疏】次三時因果中初正示是故下二結勸。△初中。
舍利弗若有人已發願今發願當發願欲生阿彌陀
佛國者是諸人等皆得不退轉於阿耨多羅三藐三
菩提於彼國土若已生若今生若當生。
【疏】已即過去今即現在當即未來。
【疏】發願是因生即是果三因三果別對可知。【記】三
時因果中願因生果皆約三世言別對者已願已
生今願今生當願當生。
【疏】欲顯淨土唯恐無願有願必生定無漏失。【記】欲
下正示經中發願引生之意有願必生者華嚴云
唯此願王不相捨難於一切時引導其前一剎那
中即得往生極樂世界上示得生。
【疏】十疑論云生彼國已悉得無生未有一人退落
三界為生死業縛等。【記】十下引論顯生已不退三
界生死業縛者以此土進修有退墮之失而顯淨
土惟不退也。
【疏】次結勸中。
是故舍利弗諸善男子善女人若有信者應當發願
生彼國土。
【疏】若有信者簡彼不信任不發願自甘塗炭是誰
<pb n="307"/>
之咎。【記】結勸中佛法大海信為能入智為能度經
乃化誘之教信與不信任彼機緣自甘塗炭者以
不信之失反顯能信之益泥塗火炭喻三惡道。
【疏】三諸佛互讚中二段初我讚諸佛彼下諸佛贊
我。△初文。
舍利弗如我今者稱讚諸佛不可思議功德。
【疏】如我今者等即指前科六方勸信。【記】諸佛互贊
中初我贊諸佛疏指前六方勸信且六方如來乃
勸眾生信受釋迦所說經文皆是釋迦贊於彌陀
今云稱贊諸佛者蓋諸佛雖各各於國稱贊釋迦
此土眾生無有知者仍是釋迦顯示故反為贊諸
佛也。
【疏】二中又二初出彼讚詞當知下二顯示誠實。△
初中。
彼諸佛等亦稱說我不可思議功德而作是言釋迦
牟尼佛能為甚難希有之事能於娑婆國土五濁惡
世劫濁見濁煩惱濁眾生濁命濁中得阿耨多羅三
藐三菩提為諸眾生說是一切世間難信之法。
【疏】釋迦翻能仁即大慈垂應牟尼翻寂默即妙智
冥真合此為佛則三身備矣。【記】贊我佛號中釋迦
姓也牟尼名也二皆翻梵成華即顯法報應三身
大慈垂應應身也妙智報身世冥真法身也。
【疏】佗不能為故甚難舉世未見故希有。
【疏】下列二難於此惡世修行成佛一難也為諸眾
生說此法門二難也。【記】甚難總示中世間一切智
用不為甚難希有於惡世中得道證聖又能開示
眾生往生法門可為甚難可為希有。
【疏】初中娑婆亦云索訶此翻堪忍。【記】娑婆梵語二
名奢切之異同翻堪忍。
【疏】悲華經云是諸眾生忍受三毒及諸煩惱故。【記】
引二經釋義單複不同初即眾生深著濁惡甘忍
眾苦。
【疏】準佛剎經有二義初義同上二云彼有行菩薩
乘者成就忍辱將護有情善自調伏若人加害悉
能含忍終不放逸故云堪忍。【記】次即菩薩化他成
就忍智或遇違逆大慈悲心終不棄捨。
【疏】五濁亦云五滓又言惡者謂能具造十惡業故。
【記】五濁中濁則不清淨滓則雜穢惡則不善以惡
業不清淨故名濁滓稜嚴云譬如砂土投於清水
土失留礙水亡清潔汩然渾濁。
【疏】劫者梵云劫波此翻時分下四濁聚在此時從
減劫人壽二萬歲時即入劫濁。
【疏】見者身見邊見邪見戒取見取五利使也。
【疏】煩惱者貪嗔癡慢疑五鈍使也。
【疏】眾生者攬陰為人假名眾生。
【疏】命者剎那生滅催年促壽。【記】劫波翻時分悲華
經云人壽六萬歲百年減一年至三萬未得為濁
二萬歲時濁之始也釋迦出世人壽百歲濁可知
矣劫濁為總四種為別二三總於利鈍十使身見
者於名色陰入界中妄計故邊見者執偏之心不
履中故邪見者邪心取理作闡提行故戒取者外
道邪戒或雖佛戒偏心堅執故見取者謬見涅槃
故引取無厭曰貪忿怒無慈曰嗔迷惑不了曰癡
自恃輕他曰慢迷心乖理猶預不決曰疑前五體
輕易斷故名利後五重濁難斷故名鈍四即五蘊
法聚為眾生假名五中催年促壽者新新生滅報
限不久故悲華又云寂意菩薩問佛其餘諸佛所
有世界清淨微妙今我世尊何因緣故處斯五濁
惡世成等正覺佛言吾以大悲願力故取此弊惡
不淨土耳。
【疏】第二難中念佛法門。【記】二說法難中初至往生
顯法妙收機初二句疊法。
【疏】不簡愚智不擇豪賤不論久近不選善惡。【記】不
<pb n="308"/>
下四句所攝之機愚智則性有利鈍貴賤則報有
強弱久近則功有淺深善惡則行有好醜。
【疏】唯取決誓猛信臨終惡相十念往生。【記】唯下三
句感生行相臨終惡相即觀經下品下生地獄眾
火一時俱至等十念往生即下生中具足十念等。
【疏】此乃具縛凡愚屠沽下類剎那超越成佛之法
可謂一切世間甚難信也。【記】此則正顯難信之意
具縛者三惑全在故屠謂宰殺沽即酤賣如此惡
人止由十念便得超往豈非難信。
【疏】二顯實中。
舍利弗當知我於五濁惡世行此難事得阿耨多羅
三藐三菩提為一切世間說此難信之法是為甚難。
【疏】承前二難則彰諸佛所讚不虗意使眾生聞而
信受。【記】顯實中據經二難皆順世情言之後稱甚
者以濁惡成佛之難校其念佛少善能生極樂淨
土尤為甚也。
【疏】第三流通分正說既終眾喜受持展轉傳布遍
於四海垂於萬世故因眾散以為流通。【記】大段流
通中初文八句正顯流通意一下疊釋經文初中
眾喜受持即前序所列之眾徧於四海橫廣也垂
於萬世竪深也因眾散為流通者他經或不同故。
佛說此經已長老舍利弗及諸比丘一切世間天人
阿修羅等聞佛所說歡喜信受作禮而去。
【疏】一切世間總收四部別舉三趣以決序文。
【疏】阿修羅此翻非天受樂如天懷諂同鬼從行為
名。【記】疊釋中四部即天龍神鬼前序總云無量諸
天大眾今此別列天人阿修羅三眾故云以決序
文前別列聲聞菩薩今此但以等字總之阿修羅
翻非天釋義可見或翻無酒由於四天下廣採百
華醞于大海覬其成酒以魚龍業力酒不能成因
立誓斷酒故又翻無端正以形陋貌疎故大論此
一趣徧於五道楞嚴具有胎卵濕化四種不同今
此即上品修羅天趣所攝。
【疏】歡喜則出離有門信受乃憶持修習。【記】聞所未
聞故歡喜宜得踐行故信受。
【疏】得法閧懷仰恩荷德傾誠展敬志願流通。【記】得
下四句總釋作禮而去。

佛說阿彌陀經義疏聞持記卷下（終）

<talk>No. 420-B</talk>
此記足庵宗師淳熙年間撰至東方佛現通一科
示疾停筆因而順寂不及全帙聞者無不嗟惜雖
圓修超玄二記行世諸方講解病其文理未明罕
有承用由此疏亦湮塞（余）寓疏三山慶遠庵因講
次二三子有請為續其後誠故為狂簡有玷於前
又豈非青蠅附於驥尾亦其一日千里也。嘉定丁
丑上春中澣石皷（法久）誌

（大宋國慶元府定海縣太丘鄉安期管三山里居住
奉佛抲仲瑜妻王氏百二十四娘妙一暨家春等捨
官會三十貫命工刊此記文全帙功德保安家眷成
就吉祥現生福壽彌高臨終往生安養四恩三有法
界冤親俱出輪回同生淨土大歲丁丑嘉定十年四
月既望日誌）。

<article id="n421">阿彌陀經句解</article>

<talk>No. 421-A
 阿彌陀經句解序</talk>

夫同生五濁念佛勤求出離苟非解法逗根何以頓
釋疑情而獲大受用（余）寓德藏琅函閣適正宗上人
<pb n="309"/>
出元稟天台妙觀越溪澄師句解佛說阿彌陀經一
袠集緣梓行遂一披閱開卷了然雖云至簡至易即
此可以融通至奧至深昔清涼判華嚴為極談天台
標法華最無上然二經皆以淨土終焉至永明延壽
禪師嗣法眼之宗著宗鏡錄一百卷研窮禪髓復立
四料簡懇懇以淨土為歸因斯流通快覩廬山遠公
蓮灟遍注寰區如曰徹法遡源詳具智者大師玄義
等諸詮正宗始自太虗師開發以清象先為兄又參
依妙峯法師有年波瀾授受的非孟浪雖然解誠妙
矣傳更廣矣惟願導之者忍耐洞達既不失之縱習
氣以動正念又不失之蓄纖疑以茁業根轉娑婆而
為極樂特在伸臂間爾頃因問序直以忠讜諗之云。
萬曆甲申圓通成道日方道成熏沐百拜譔

<other>No. 421</other>
<sarticle>佛說阿彌陀經句解</sarticle>

佛說阿彌陀經
越溪沙門　性澄　句解
夫天台釋經以五章釋總題三分分經文總別相
須教觀可識此經以單人為名實相為體勸脩行
願為宗捨苦得樂為用生酥大乘為教相。
第一釋名者諸經皆有通別二名通則經之一字
別則有七單三複三具足者一今經乃屬單人佛
即此土教主能說釋迦之通名阿彌陀即彼土教
主所說彌陀之別號經同一化故為通也初別名
者梵語佛陀此翻覺者又翻知者智論云知三世
眾生數非眾生數常無常等一切諸法菩提樹下
了了覺知故名為佛說者悅也孤山云得機設教
稱悅佛懷故阿彌陀翻無量壽佛有三身謂法報
應一法身者師軌法性以法為身二報身者脩行
感報以如如智照如如境也三應身者應同萬物
為身也三義皆有身壽量三今言其量必攝前二
無量者此是應身其實有量但其壽長人天莫數
故云無量具如法華文句四句分別（云云）然佛之三
身三壽三量不可並別一異法體融妙即一而三
即三而一也次通名者梵語脩多羅此翻契經契
理契機故訓法訓常十界同遵三世不易故言經
也。
第二辨體者即一實相為經正體無量功德共莊
嚴種種眾行之歸趣言說問答而詮辨譬眾星之
環北辰如萬派之宗東海故以實相為經體也。
第三明宗者此經以勸脩行願為宗由佛無問自
說不待發起故曰勸脩言行願者淨土之行要在
於願如此土人稟教脩行無往生願多致退屈故
佛勸云眾生聞者應當發願生彼國土故以行願
為宗也。
第四論用者用謂力用此經以捨苦得樂為用以
欣厭二門依經脩習能捨娑婆之眾苦得安養之
極樂斯經力用其在茲焉。
第五判教相者此經部屬生酥大乘教攝二藏明
義菩薩藏收四教脩法正意在圓而通被四教之
機乃至博地凡夫稱名願生皆獲果遂蓋部屬方
等調機入頓故機雖有四教自是圓權巧方便其
妙若此淨名略記云三藏教中無淨土教通別二
教猶非正意秪可汎論以為格量（文）或問教既是
圓前三教人如何用觀答雖未能稱性繫念以迴
向發願求生之心即是圓心雖被四機同一願行
此經凡有兩譯一什師即今本也二唐奘師譯名
稱讚淨土佛攝受經釋題竟。
姚秦三藏法師鳩摩羅什奉　詔譯
秦有四今云姚秦即後秦姚氏也鳩摩羅翻童壽
什是華言以深善此方文字之什得名本丘慈國
<pb n="310"/>
人後秦弘始三年入長安譯經論凡九十八部合
四百二十一卷位證三賢南山感應傳云七佛已
來譯經師也。
○初序分六。△初所聞法體。
如是。
經前六事名證信序如來滅後阿難結集奉教安
列以為證信如是者指下一經所聞法體也天台
云諸法實相古今不異名如如理而說名是四明
云四教言理皆稱如是而有淺深唯圓初心即了
諸法一一中實當處皆如稱理而談無非曰是。△
二舉能持人。
我聞。
阿難無見我慢我為傳化不絕順俗立名字我指
如是之法我親從佛而聞也。△三聞持和合。
一時。
如來說法機應和合會在一時天台云今不論長
短說此經竟總為一時也。△四明化主。
佛。
此云覺者自覺覺他覺行圓滿一切智異外道慈
悲異二乘平等異小菩薩尊極名為佛。△五論住
處。
在舍衛國祇樹給孤獨園。
舍衛翻聞物謂具足欲塵財寶物多聞解脫人也
祇樹即祇陀太子所施之樹給孤獨園乃須達多
長者側布黃金從太子所買之園祇陀翻戰勝波
斯匿王之子須達多翻善勝祇陀施樹長者買園
共造伽藍請佛供養故云祇樹給孤獨園也。△六
列同聞三初聲聞六。初明類。
與大比丘僧。
與者共也今經阿難與眾同聞故云共也大有三
義謂大多勝天王大人所敬故大徧解內外經書
名多出九十五種上故號勝此等無學小乘中極
故云大也比丘翻乞士又破惡又怖魔僧者具云
僧伽此翻眾和合也。△二列數。
千二百五十人俱。
三迦葉兄弟有千弟子身子目連共二百五十人
此等先並事火艱苦累載都無所獲翻邪入正一
遇見佛便得上果感佛深恩常隨侍佛為同聞眾。
△三明位。
皆是大阿羅漢。
阿羅漢含三義一應供為人天福田此乃乞士之
果也二殺賊斷盡煩惱故此乃破惡果也三無生
不受後有故此乃怖魔之果也。△四歎德。
眾所知識。
天台云聞名欽德名知觀形敬奉為識或云見形
為知見心為識或云知即是識。△五列名。
長老。
年高臘長學解廣深故通貫下文十六尊者也。
舍利弗。
翻身子母好形身身之所生故云身子又翻珠子
其母聰明相在眼珠以子顯母為作此名七歲登
議論床十六大國議論無雙至佛所七日徧達佛
法得阿羅漢。
摩訶目犍連。
摩訶翻大目犍連姓也翻讚誦神通第一。
摩訶迦葉。
此云大龜氏其先代學道靈龜負仙圖而應從德
命族真諦翻飲光迦葉身光能暎物故頭陀苦行
最為第一。
摩訶迦旃延。
此翻文飾善分別義敷演第一。
摩訶俱絺羅。
此翻大膝舍利弗舅增一云得四辨才觸難能答
<pb n="311"/>
第一。
離婆多。
此翻星宿父母從星辰乞子既其感獲因星作名。
周利槃陀伽。
亦名槃特此云路邊生母懷孕還家路邊誕子因
名路邊出家以愚暗時久都無所解兄槃陀伽先
入道恠曰徒淹歲月全無知會遣歸俗舍弟倚寺
門嗟嘆流涕佛見令付掃帚每日誦習記一忘一
後乃省悟掃帚除穢令淨為義佛令我除斷身中
惑垢也因茲證果。
難陀。
此云善懽喜淨飯王偪十萬釋出家即一人也。
阿難陀。
此云歡喜淨飯王太子出家成佛王大歡喜白飯
王奏云生子舉國忻忻因名歡喜二十五為佛侍
者侍佛二十五年佛所說法記憶不忘。
羅睺羅。
此云覆障太子求出家父王不許殷勤不已王言
汝若有子聽汝出家菩薩以指指妃腹却後六年
汝當生子在胎六年故言覆障佛索出家父王不
許耶輸將上高樓目連飛空來取佛度出家既出
家已王位亦失故言覆障。
憍梵波提。
此云牛呞音寺增一云昔五百世曾為牛王牛若
食後恒事虗哨餘報未夷唼唼常嚼時人稱為牛
呞。
賓頭盧頗羅墮。
上是名翻不動下是姓翻捷疾柰耶律云樹提長
者以旃檀鉢置於剎上告云有神通能取便與尊
者騁通取之佛呵責已云汝自今後不得入滅留
身久住受請應供今時齊會所供聖僧是也。
迦留陀夷。
此云麤黑顏色因夜行乞食人驚戒禁夜行乞食。
摩訶劫賓那。
此云房宿父母禱房宿感子因名房宿又初出家
未見佛始向佛所值雨寄食陶師家後比丘來共
宿即是佛聞法得道從得道處為名也。
薄拘羅。
此翻善容色貌端正故言善容年一百六十歲無
病不夭有五不死報母置熬盤釜中水中魚食刀
破皆不死昔持不殺戒故九十一劫命不中夭。
阿㝹樓陀。
亦云阿那律此云無貧是解飯王次子出家多睡
佛乃呵責七日七夜眼睫不交因喪肉眼佛令求
天眼增一云我佛法中天眼那律第一。△六總結。
如是等諸大弟子。
學在師後稱弟解從師生稱子弟則顯師謙讓子
乃明資尊仰。△二菩薩三。初明類。
并諸菩薩摩訶薩。
天台云具存云菩提薩埵什師嫌煩略提埵二字
菩提翻道薩埵翻心摩訶翻大此諸人等皆求廣
博大道又能成熟眾生是大道心之氣類故云諸
菩薩等。△二列名。
文殊師利。
此翻妙德又妙吉祥。
法王子。
大論云佛為法王菩薩入正法位乃至十地悉名
法王子荊溪云文殊稱法王子此諸菩薩何人非
法王子答有二一於王子中德推文殊二諸經中
文殊並為菩薩眾首（文）。
阿逸多菩薩。
阿逸多名也翻無勝彌勒姓也翻慈氏。
乾陀訶提菩薩。
<pb n="312"/>
此翻不休息行諸梵行過恒河沙劫然後授記心
不休息故。
常精進菩薩。
寶積經云是菩薩為一眾生經無量劫隨逐不捨
猶不受化無一念棄捨以身心俱進名常精進天
台云常精進者見法性常住成無作正勤。△二總
結。
與如是等諸大菩薩。
靈芝云菩薩名通初後如上莫非深位補處或權
現影響故稱大也。△三雜眾。
及釋提桓因等無量諸天大眾俱。
釋提桓因翻能作能作忉利欲界天主三界天眾
甚多故云無量更兼道俗四眾天龍八部故云大
眾俱若據結文既云一切世間則何趣不攝耶。
○二正宗分三此下依慈雲科。△初廣讚依正引
物忻求二初廣讚二報二。初標列所讚。
爾時佛告長老舍利弗。
爾時者機應和合佛初說經之時也告舍利者經
家敘對告人也不告菩薩天龍者淨覺云應有四
悉意一是左面弟子大小法集多居其首故二由
智慧第一四眾八部罔不欽仰故三為令四眾聞
佛淨土自鄙絕分故四復欲小乘未取證者回心
向大故佛凡說法必獲四悉檀益。
從是西方過十萬億佛土。
一佛土是大千界即過十萬億大千界也或問淨
土既居十萬億剎之外眾生一念安得往生曰有
二義故一者眾生念力十疑論云但使眾生淨業
成就臨終在定之心即是淨土受生之心動念即
是生淨土時如人有夢身雖在床而心意識徧至
他方生淨土亦爾動念即至不須疑也二者如來
願力四十八願經云設我成佛十方眾生至心信
樂欲生我國乃至十念若不生者不取正覺然此
二義不出感應皆由眾生心性本具塵剎雖十萬
億之遙無非性具此心如帝網之一珠影含眾珠
如大海之一浪具全潮體非但互具亦乃互即故
四明云若心性不具塵剎則生無感見之功佛無
應現之理。
有世界名曰極樂。
極樂者對此娑婆極苦而得名也或問四土各有
淨穢天台云五濁輕重同居淨穢體析巧拙方便
淨穢次第頓入實報淨穢分證究竟寂光淨穢今
云極樂於四種中何淨土耶答答所談依正屬同
居淨土若眾生念力淺深不同如病須藥本為身
安求得仙方脩合服之不但身安兼得輕骨身安
可喻生同居淨土輕骨可喻感上三土又復散心
稱念雖則多感同居淨土既生彼國任運增進感
上三土亦義通四種淨土也。
其土有佛號阿彌陀今現在說法。
佛有三身名法報應荊溪云法定不說報通二義
應化定說今言說法即是應身然淨土教主有二
不同如觀經所說佛身高六十萬億那由他由旬
乃他報尊特勝應身也三十二相八十隨形好丈
六身佛乃劣應身也勝應之身乃圓七信之所感
見今經通被四機正是劣應常所見身繫念稱名
心存目想為所對境圓名字人雖知佛身全法界
作而見思尚熾事識彌隆所見佛身無非劣應圓
人尚爾況前三教若五品人能以一心三觀圓伏
五住煩惱雖未能見六十萬億勝應尊特之身以
三十二相常所見身相相達無邊故也。△二正讚
依正二初讚依果四。初珠網瓊林。
舍利弗彼土何故名為極樂。
初且徵名。
其國眾生無有眾苦但受諸樂故名極樂。
<pb n="313"/>
總釋名義。
又舍利弗極樂國土七重欄楯。
寶樹周圍有七重欄楯也橫曰欄竪曰楯欄檻也
莊嚴寶樹繞圍華叢。
七重羅網。
瑞相經云無量寶網皆以金縷珍珠百千雜寶奇
妙珍異莊嚴校飾周匝四面垂以寶鈴光色異曜
盡極嚴麗羅覆樹林。
七重行樹。
七重寶樹行列國中長開異華更無凋瘦。
皆以四寶周帀圍繞是故彼國名為極樂。
四寶者金銀琉璃玻瓈也慈恩云欄楯羅網行樹
各有七重者表生彼國得七覺支故身口七支無
諸過故有七聖財故靈芝云凡佛菩薩居處皆然
非謂一國只有七重耳。△二寶池蓮華。
又舍利弗極樂國土有七寶池。
彼國有八池七寶所成池中之水亦七寶色。
八功德水充滿其中。
八德者天台云一輕二清三冷四軟五美六不臭
七飲時調適八飲已無患清是色入不臰是香入
輕軟冷是觸入美是味入調適無患是法入故四
明云八德而對五入水流說法即聲入雖成六入
無非妙境故令行者速證無生諸疏所列八德依
稱讚淨土經列法相少不同經中輕軟為一天台
開為二經中開潤澤安和二天台合一不臭恐諸
譯不同今且依天台所列。
池底純以金砂布地。
觀經去渠下皆以雜色金剛以為底砂。
四邊階道金銀琉璃。
此云不遠以西域有此山至波羅奈城不遠山出
此寶故以名之。
玻瓈合成。
亦云頗胝迦此云水玉或云水精。
上有樓閣亦以金銀琉瑙玻瓈𤥭璖。
如大車之渠故曰車磲謂車輞也。
赤珠。
佛地論云赤虫所出大論云真珠出魚腹中或竹
中或蛇腦中不必唯生蚌胎也。
碼碯。
此寶色如馬之腦因為其名。
而嚴飾之。
然眾寶且就此土釋其所出淨土乃自然而有者。
池中蓮華大如車輪。
靈芝云車有大小難為定準此方極大不過數尺
可依輪王為量十住婆沙云輪王千輻金輪種種
珍寶莊嚴其輞琉璃為轂周圓十五里準此未及
半由旬亦約小者耳或問觀經云一一池中有六
十億七寶蓮華團圓正等十二由旬何與今經優
劣不同耶曰觀經蓮華是第四觀觀力稍著行者
到此已能圓伏五住當五品初心所見豈比今經
通被散心眾生忻樂求生之境大本云池中蓮華
或一由旬乃至百千由旬亦是被四教機約機所
見故有一由旬乃至百千之不同也夫佛之依正
本無數量約機淺深所見高下耳四明云大本中
說佛所浴池廣四萬八千里小本蓮華大如車輪
鼓音王等經說安養依正雖淨雖勝但與娑婆分
於五濁輕重而已豈比觀經專明妙觀所顯法身
尊特身量相好逈拔非常耶。
青色青光黃色黃光赤色赤光白色白光微妙香潔。
此列蓮華色香也。
舍利弗極樂國土成就如是功德莊嚴。
四十八願經云彼佛於大眾建此願已一向專志
莊嚴妙土等功德者有功之德也功收願行德歸
<pb n="314"/>
三諦下文皆然。△三天樂裓衣。
又舍利弗彼佛國土常作天樂。
觀經云無量樂器懸處虗空不鼓自鳴或林或幢
皆懸樂器悉自和鳴隨眾生意皆奏法音人天聞
者俱發道心或歌六度或讚三乘。
黃金為地。
準觀經彼國以琉璃為地以黃金繩雜廁間錯兼
以七寶界其分齊今言黃金乃地面莊嚴耳。
晝夜六時雨天曼陀羅華。
彼國光明常照無日月光准大本經彼以華開鳥
鳴為曉蓮合鳥棲為夜曼它羅此翻適意又翻白
華。
其土眾生常以清旦各以衣裓盛眾妙華。
衣裓者真諦云外國盛華器也。
供養他方十萬億佛。
蓋遊歷十方佛前聞法進登深位也此據生彼破
惑得道人言若未破惑未必能也如觀經九品唯
上三品皆云遊歷十方中三品下三品皆不云遊
歷未破惑故也。
即以食時還到本國飯食經行。
飯食者大本云宮殿衣服飯食猶第六天自然之
物若欲食時七寶應器自然在前百味飲食自然
盈滿雖有此食實無食者但見色聞香自然飽足
食已化去時至復現也。
舍利弗極樂國土成就如是功德莊嚴。
△四化禽風樹二初化禽二。初列。
復次舍利弗彼國常有種種奇妙雜色之鳥白[鴳-女+隹]孔
⿱少隹鸚鵡。
此三可曉。
舍利。
此云春鶯或翻鶖鷺。
迦陵頻伽。
此云妙聲在㲉中其音已起眾鳥。
共命之鳥。
兩首一身異神識同報命故名共命法華經名命
命。
是諸眾鳥晝夜六時出和雅音其音演暢。
和雅謂音聲悅人演暢謂說法無滯。
五根五力。
五根謂信進念定慧也能生名根五根增進堪任
排障故曰五力。
七菩提分。
菩提翻覺分亦支也謂念擇進喜輕定捨。
八聖道分。
諸經或云八正道謂正見正思惟正語正業正精
進正定正念正命。
如是等法。
慈恩云三十七道品文缺四念處四正勤四如意
足三科以等字兼之。
其土眾生聞是音已皆悉念佛念法念僧。
孤山云念佛如醫王念法如良藥念僧如瞻視人
三者既備則煩惱之病可瘥也此念別相三寶又
觀自心寂而常照則諸法炳然名念佛照而常寂
無法可得名念法寂照不二即存而亡亡存和合
名念僧此同體三寶也古崖云道品三寶皆通四
教隨機各解。△二釋疑。
舍利弗汝勿謂此鳥實是罪報所生。
恐身子心疑既有雜鳥則有畜趣此三惡道之一
何名淨土耶。
所以者何彼佛國土無三惡道。
大本法藏願云設我成佛國土有地獄畜生餓鬼
者不取正覺。
舍利弗其佛國土尚無惡道之名何況有實。
<pb n="315"/>
大本云彼國無有三途苦難之名但有自然快樂
之音是故其國名曰安養。
是諸眾鳥皆是阿彌陀佛欲令法音宣流變化所作。
此增廣化事也豈唯珍禽說法抑亦風樹水聲皆
演妙音若非眾生性具安能果上色心互融依正
皆妙。△二風樹。
舍利弗彼佛國土微風吹動諸寶行樹及寶羅網出
微妙音譬如百千種樂同時俱作聞是音者自然皆
生念佛念法念僧之心。
諸寶樹等即前七重樹網風動成音準觀經水流
成音演說苦空無常無我諸波羅蜜驗此樹音無
不演法否則可令國中眾生聞音皆生念佛念法
念僧之心耶。
舍利弗其佛國土成就如是功德莊嚴。
△二讚正報二。初讚化主。
舍利弗於汝意云何彼佛何故號阿彌陀。
審問別號既無所對故為釋通。
舍利弗彼佛光明無量照十方國無所障礙是故號
為阿彌陁。
梵語阿彌陀此翻無量一光明無量二壽命無量
義如經列或問只一梵語何翻二義私謂彌陀法
身體德明靜寂而常照故光而明照而常寂故靜
而壽光即般若壽即解脫即一而二即二而一法
相融妙故得經中二義釋之初無量光者大本云
無量壽佛威神光明最尊第一諸佛光明所不能
及是故號為無量光佛。
又舍利弗彼佛壽命及其人民無量無邊阿僧祇劫
故名阿彌陀。
二無量壽者大本云彼佛壽命長久不可稱計假
使十方無量眾生皆成聲聞緣覺都共集會竭其
智力百千萬劫悉共推筭不能窮盡又云聲聞菩
薩人天之眾壽命長遠亦復如是阿僧祇此云無
數然約光壽雖稱無量乃是三十二相常所見身
與觀經勝應尊特身不同。
舍利弗阿彌陀佛成佛以來於今十劫。
今經部屬方等乃是一時赴機之說若依法華顯
本必長以迹門所說彌陀既在十六王子之數釋
迦本門開顯壽量塵劫彌陀顯本壽亦難思也。△
二讚眷屬二。初列三乘。
又舍利弗彼佛有無量無邊聲聞弟子皆阿羅漢。
阿羅漢揀異前三果也不言緣覺攝在聲聞數中
亦可以弟子二字總收三乘也。
非是算數之所能知諸菩薩眾亦復如是。
聲聞兼藏通兩教菩薩則通四教或問今經正意
在圓何關二乘耶曰彼佛為慣習小者成就小果
示聲聞法然後引小入大或問往生論云二乘種
不生何耶天台云正處小行不生要由臨終發大
乘種亦乃得生以先學小故至彼聞苦空無常發
其本解先證小果證已不住於小必還入大。
舍利弗彼佛國土成就如是功德莊嚴。
靈芝云此亦彌陀所化來生彼國脩因證果為國
莊嚴。△二生不退。
又舍利弗極樂國土眾生生者皆是阿[鞥-合+(白-日+田)]䟦致。
眾生亦可義通九品阿[鞥-合+(白-日+田)]䟦致云不退轉十疑論
云彼國有五因緣故不退一彌陀願力攝持二佛
光常照三水鳥樹林常演說法四純諸菩薩為友
五壽命永劫。
其中多有一生補處其數甚多非是算數所能知之
但可以無量無邊阿僧祇說。
若此娑婆生彼土者多未破惑不論位次如前云
五種因緣故得不退若到彼已聞法入真方可論
位行念三不退也若不爾者文云多有一生補處
豈此土初生之人便登等覺耶一生補處如觀音
<pb n="316"/>
勢至位隣妙覺次補佛處無量無邊亦顯其多也
廣讚依正竟。△二勸修願行二。初願。
舍利弗眾生聞者應當發願願生彼國。
勸修行願正明一經宗要願行本一今先願後行
者揀異此土行人稟教脩行無往生願故於此土
聞法入真多致退失故須先願夫願有總有別菩
薩多發四弘及總願也今求生淨土乃別願也以
此土塵境麤強聖果難成願生淨土速證菩提。
所以者何得與如是諸上善人俱會一處。
諸上善人指上三乘聖眾欲顯此土三惡充滿皆
不善聚為可厭耳一處者古崖云雖是同居淨土
指此無非寂光理土而此寂光全是眾生三德理
藏不指此藏何得名一處哉。△二行四。初揀勉。
舍利弗不可以少善根福德因緣得生彼國。
少善根等者此土四教脩行之人若無正信迴向
發願求生淨土皆名為少少之一字貫下二句亦
云少福德少因緣善根明正行福德約助行如觀
經云欲生彼國當脩三福一者孝養父母奉事師
長慈心不殺二者受持三歸具足眾戒三者發菩
提心深信因果讀誦大乘等乃至立寺造像禮誦
坐禪懺念若行一切福業皆助行也因緣二字總
結正助正行為因助行為緣也下科經文但明正
行不明助行者蓋文義互現譯人之巧耳或問此
土脩圓頓者亦名少善根耶曰娑婆縱稟圓頓修
行亦多退失若不求生淨土亦名善根涼薄故勉
進須求生也。△二正明行。
舍利弗若有善男子善女人。
即能脩之機該乎四教及博地凡夫。
聞說阿彌陀佛執持名號若一日若二日若三日若
四日若五日若六日若七日一心不亂。
此正明脩行應有三意初明所念境二正明繫念
三制明限初意者先須了知彌陀世尊雖居十萬
億剎之外全我一心本具但為久迷背於本性今
欲稱念正為顯自心性此之心性不出三諦妙境
故果上所顯三身四土不離心性故經聞說阿彌
陀佛若不因聞妙解本具則佛從外來是因緣法
二正明繫念者經云執持名號即繫念聖號也言
一心不亂者有事一心有理一心初事者先須斂
念面向西方合掌正身遙想彼佛丈六金容三十
二相八十種好現坐道場依正莊嚴光明無量自
慨此身久沉苦海漂流生死孤露無依譬如嬰兒
墮在坑穽叫呼父母急救危亡一志依投懇求免
脫聲聲相續念念不移感佛哀憐此心專注不為
塵緣之所擾亂故曰一心不亂二理一心者體達
事中一心稱名能念之心本無自性所念之佛當
體空寂聲相亦空呼響不實所稱能稱既絕思議
皆不可得名為即空雖即本空而我此心能成妙
感彌陀妙應全心所現如水不上升月不下降感
應道交任運顯益名為妙假假不定假空亦非空
空假不二顯於中道由此心性是毗盧體體非能
所亦非形相非不形相名為即中中以不偏為義
絕待為功既無待對空假叵得中道不存不一不
異思議泯亡故名一心不亂又分字解者圓觀妙
境三諦皆空三諦皆假三諦皆中體既無異故曰
一心雖則本融空彰蕩相假彰立法中彰絕待於
一心中有三德用不可混雜故曰不亂如是觀念
圓脩三觀圓念三身圓破三惑圓證三德豈但得
生同居淨土亦能分證寂光理體但觀有微著念
力偏強惑有厚薄故成觀行相似分證之殊又復
此文非但明於一念事理亦顯一心三慧具足如
云聞說阿彌陀佛執持名號聞即聞慧執謂執受
在心即是思慧持謂任持不忘即是脩慧即聞而
思二慧導行任持不失故於一心顯圓三慧若無
<pb n="317"/>
聞慧無受潤因聞而不思無深旨趣思而不脩終
無證理三慧若備得道不疑三明期限者利根一
日鈍或至七故言若一日二日等七日行成縱未
破惑定為往生之因又此一心不亂之句文有兩
屬若論正明觀法一經唯指此句若論行成功顯
亦指此之一句以淨業既成故我一心不為煩惑
所亂得感臨終往生故曰臨命終時等則屬下科
得果也或問四教人稱名前三如何能脩三觀曰
前三稱名唯得事中一心則屬散善若圓人稱名
非但事理俱得亦顯事理不二則屬定善前三但
以迴向發願得往生耳。△三得果。
其人臨命終時阿彌陀佛與諸聖眾現在其前。
行者臨終以脩願行定力所持感佛來迎亦是彌
陀大願願力攝受大本云十方眾生至心發願欲
生我國臨命終時假令不與大眾圍繞現在其前
者不取正覺靈芝云聖眾現前亦有多別或真佛
化佛觀音勢至隨其品位委在觀經或謂臨終見
佛以為魔者或謂自心業現無他佛來者斯蓋不
知生佛一體感應道交自障障他為過不淺矣。
是人終時心不顛倒即得往生阿彌陀佛極樂國土。
靈芝云凡人臨終識神無主善惡業行無不發現
或起惡念或起邪見或生貪戀或發猖狂惡相非
一皆名顛倒因前誦習罪滅障除淨業內熏慈光
外攝脫苦得樂一剎那間頓超樂土下文勸生其
利在此。△四結勸。
舍利弗我見是利故說此言若有眾生聞是說者應
當發願生彼國土。
此經無發起序不同他經當機辨道乃無問自說
故云我見是利故說此言如竹菴云不待發起如
急救法也應當發願淨土之行要在於願故重叮
嚀。△二六方引同敦勉生信二初引同二。初釋
迦讚歎。
舍利弗如我今者讚歎阿彌陀佛不可思議功德之
利。
欲明六方同讚先結釋迦稱揚故云如我今者等
功德不可同福德之名福德屬事功德屬理有功
之德故曰功德功收願行德歸三諦若不爾者安
云不可思議耶前文頻云功德莊嚴當依此釋。△
二諸佛讚歎六。初東方。
東方亦有阿閦[鞥-合+(白-日+田)]佛。
唐譯具有十方秦譯略明六方亦有者領上之詞
非但我釋迦稱讚十方諸佛亦現稱讚諸佛別名
靈芝云相承不釋今以義詳或從色相或取言音
或約行業或從譬喻大略不出果德三身收無不
盡文或偏舉義必兼含古崖云凡釋經必約教觀
二義不約教則不識能詮之名被機之相不約觀
則如貧數寶於我何為如約教先明因緣事相考
尋經論所出及法門表對之義釋之阿閦[鞥-合+(白-日+田)]此云
不動不為二邊而動故。
須彌相佛大須彌佛須彌光佛。
須彌翻妙高妙則三德圓融高則超過因位相與
大並表解脫斷德光表般若智慧也。
妙音佛。
語音圓妙說法稱機立名諸佛雖三身一體皆以
應佛當名。
如是等恒河沙數諸佛。
恒河亦云殑伽河其沙多而細佛近彼河說法諸
經故多引喻。
各於其國出廣長舌相徧覆三千大千世界。
慈恩云舌相廣長表無量劫口離四過凡證小事
即覆面門以至髮際今覆大千證大事故或問此
勝應耶劣應耶曰若論現相只表所說不虗不可
以舌驗身然必是勝應尊特也。
<pb n="318"/>
說誠實言汝等眾生當信是。
慈恩云觀此經勢蓋他方諸佛告自國聽眾釋迦
轉引彼佛意言證彼西方令此會眾生信敬也靈
芝云正當釋迦說此經時十方諸佛同時勸讚令
信是經然二師之義皆通靈芝尤得經旨。
稱讚不可思議功德一切諸佛所護念經。
此十六字是舉經題唐譯依此題名稱讚淨土佛
攝受經不可思議者文中有四不可思議一者依
報雖是同居淨土此用即體無非寂光二者正報
雖是應身指應即法三者脩因四者感果七日持
名即感聖果因果不二亦不思議故今唱題名不
可思議功德也又此一題示五章義何者不可思
議即是經體願行功德即是宗要諸佛護念即是
力用護故捨苦念故得樂總此三義即是釋名稱
讚此四即當教相。△二南方。
舍利弗南方世界有日月燈佛。
名日月燈表於三智。
名聞光佛。
名稱普聞如光徧照。
大𦦨肩佛。
肩表二智𦦨表照理。
須彌燈佛。
須彌是眾山之王自證之體燈表化他之用。
無量精進佛。
從行為名方便度生未甞暫懈眾生無量悲智亦
然。
如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。
△三西方。
舍利弗西方世界有無量壽佛。
慈恩云儒宗尚不自伐其善何故彌陀自讚難思
答據文勢即是諸佛稱讚又設若彌陀自讚於理
何違引轉眾生令生勝意靈芝云同名甚多決非
法藏所成之彌陀也古崖謂二師之義皆通慈恩
又從容也。
無量相佛。
相好無量。
無量幢佛。
無量功德高峻如幢。
大光佛大明佛。
大光大明並喻佛智自行化他破障除惑。
寶相佛。
相好如寶可尊可貴。
淨光佛。
智光最淨。
如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。
△四北方。
舍利弗北方世界有𦦨肩佛。
二智照理如肩發𦦨。
最勝音佛。
說法稱機梵音最勝。
難沮佛。
內證實相四魔不能沮散。
日生佛。
日表智慧從法身生。
綱明佛。
智慧如綱覆徧十方。
如是等恒河沙數諸佛各於其國出廣長舌相徧覆
三千大世界說誠實言汝等眾生當信是稱讚不可
思議功德一切諸佛所護念經。
<pb n="319"/>
△五下方。
舍利弗下方世界有師子佛。
佛是眾聖之尊故以獸王比之又師子一吼百獸
惱裂聞之皆死喻佛說法魔外消亡。
名聞佛。
名稱普聞徧十方界。
名光佛。
名如日光徧照一切。
達磨佛。
達磨翻法約所證說。
法幢佛。
以幢表法高大熾盛。
持法佛。
以中道法雙持二邊。
如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。
△六上方。
舍利弗上方世界有梵音佛。
法音清妙聞者悅心。
宿王佛。
宿音秀星宿中王佛如北辰居其所而眾星拱之。
香上佛。
如薝蔔林中不嗅餘香佛德之香更無過上者。
香光佛。
香喻斷德光喻智德二德能顯本有法身亦可德
香屬自行光有照明屬化他。
大𦦨肩佛。
二智如肩能照如𦦨照理廣大故也。
雜色寶華嚴身佛。
自行因華如寶莊嚴果德之身。
娑羅樹王佛。
娑羅翻牢固亦翻最勝。
寶華德佛。
常樂我淨德如寶華。
見一切義佛。
洞見諸法甚深義趣。
如須彌山佛。
須彌出眾山之上如佛為眾聖之尊。
如是等恒河沙數諸佛各於其國出廣長舌相徧覆
三千大千世界說誠實言汝等眾生當信是稱讚不
可思議功德一切諸佛所護念經。
△二勸信二。初釋經題。
舍利弗於汝意云何何故名為一切諸佛所護念經。
佛自徵問經題之義。
舍利弗若有善男子善女人聞是經受持者。
釋出聞受持者此三慧也聞即聞慧受謂執受即
是思慧持謂任持不忘即修慧也。
及聞諸佛名者。
靈芝云聞經受持者牒上二報莊嚴正明行法文
也及聞諸佛名者牒上六方引同文也。
是諸善男子善女人皆為一切諸佛之所護念。
護謂覆護不使魔撓念謂記念不令退失眾生聞
經受持能順佛意故為諸佛所護念也。
皆得不退轉於阿耨多羅三藐三菩提。
轉指上聞經念佛或事或理或定或散或淺或深
盡證不退故云皆得也阿耨多羅此飜無上三藐
翻正等三菩提飜正覺即無上正等正覺此即佛
之果號也。△二正信。
是故舍利弗汝等皆當信受我語及諸佛所說。
是故者結上之詞皆當者勸勉之語佛法如大海
信為能入如來金口無不實語更引十方果覺誠
言其鄭重叮嚀有如此者。
<pb n="320"/>
舍利弗若有人已發願今發願當發願欲生阿彌陀
佛國者是諸人等皆得不退轉於阿耨多羅三藐三
菩提。
已即過去今即現在當即未來發願是過現未來
求生之因。
於彼國土若已生若今生若當生。
生即是生彼之果三因三果分對可知。
是故舍利弗諸善男子善女人若有信者應當發願
生彼國土。
是故下總結勸欲生淨土者唯恐無願有願必生
定無漏失十疑論云生彼國已悉得無生未有一
人退落三界為生死業縛等。△二舉難況易便聞
者知歸二。初諸佛互讚以況。
舍利弗如我今者稱讚諸佛不可思議功德彼諸佛
等亦稱讚我不可思議功德。
古崖云若據上科六方之文乃是諸佛出廣長舌
同釋迦稱讚彌陀今此却云稱讚諸佛者何耶良
以彌陀與諸佛同一身智華嚴經云十方諸如來
同共一法身一身一智慧力無畏亦然是故釋迦
稱讚彌陀即是稱讚諸佛也又經上文云聞是經
受持者及聞諸佛名者亦是稱讚諸佛故今總結
也彼諸佛等亦稱讚我者既言諸佛則彌陀亦同
諸佛稱讚釋迦也。
而作是言釋迦牟尼佛能為甚難希有之事。
釋迦此云能仁牟尼此翻寂默能仁則大悲應物
寂默則大智冥理甚難希有事者一於五濁得菩
提難二為眾生說此難信法難舉此二難意顯淨
土脩行之易令聞者知歸求往生也初意者謂此
五濁障重而修行人多致退屈唯我釋迦能忍濁
惡脩行成佛可謂甚難第二意者七日持名下至
十念臨終感佛決定往生而獲聖果如此法門在
濁惡世為眾生說而令信受可謂甚難。
能於娑婆國土。
梵語娑婆此云堪忍以眾生堪忍受三毒故。
五濁惡世劫濁見濁煩惱濁眾生濁命濁中得阿耨
多羅三藐三菩提。
此明一於五濁得菩提難五濁者有體有相體者
劫濁無別體劫是長時剎那是短時但約四濁立
此假名眾生濁亦無別體攬見慢果報上立此假
名煩惱指五鈍使為體見濁指五利使為體命濁
連持色心為體相者四濁增劇聚在此時瞋恚增
劇刀兵起貪欲增劇飢饉起愚癡增劇疾疫起三
灾起故煩惱倍隆諸見轉熾催年減壽眾濁交湊
如水奔昏風波鼓怒時使之然是名劫濁相煩惱
者貪海納流未甞飽足瞋蚖吸毒撓諸世間癡暗
頑嚚過於漆墨慢高下視陵忽無度疑網無信不
可告實是為煩惱濁相見濁者無人謂有人有道
謂無道十六知見六十二見等猶如羅網又似稠
林纏縛屈曲不能得出是為見濁相眾生濁者攬
於色相立一主宰譬如黐膠無物不著流蕩六道
處處受生或長或短或貧或富是為眾生濁相命
濁者朝生暮殞晝出夕沒波轉烟迴瞬息不住是
為命濁相眾生濁多不能具說。
為諸眾生說是一切世間難信之法。
此明二於五濁為眾生說此難信之法令生信為
難意在敦勉脩證也。△二釋迦結難以況。
舍利弗當知我於五濁惡世行此難事得阿耨多羅
三藐三菩提為一切世間說此難信之法是為甚難。
孤山云五濁行難行而得菩提其事已難復說此
難信之法二事兼之是為甚難大本云若聞經信
樂受持難中之難無過此難靈芝云念佛法門不
擇愚智不擇豪賤不論久近不選善惡唯取決誓
猛信臨終惡相十念往生亦是具縛凡夫屠沽下
<pb n="321"/>
類剎那超越成佛之法可謂一切世間甚為難信
也。
○三流通分。
佛說此經已舍利弗及諸比丘一切世間天人阿脩
羅等聞佛所說歡喜信受作禮而去。
一切世間者義該十界別舉三趣者以三善道多
受化之機故也又以前列眾望今已該九界雖無
畜生一道必有八部在座但是文略以大眾俱兼
之唯缺地獄眾或是苦重乘戒俱緩不預法會或
一切之言兼之歡喜信受者歡喜則聞法得利信
受則脩習流通也。

佛說阿彌陀經句解（終）

<ps>拔一切業障根本得生淨土神呪</ps>
宋元嘉年求那䟦陀奉　制譯
南無阿彌多婆夜哆（一）他伽跢（二）（音剁）夜哆地（三）（音豸）夜
他阿彌唎（四）（音里）都婆毗（五）阿彌唎哆（六）悉耽婆毗（七）
阿彌唎哆（八）毗迦蘭諦（九）阿彌唎哆（十）毗迦蘭哆（十一）
伽彌膩（十二）伽伽那（十三）枳多迦隷（十四）莎婆訶（十五）
此呪五十九字十五句出彌陀不思議神力傳在
養字函世人持誦句字多誤合依藏本今在貞字
函。
若有善男子善女人能誦此呪者阿彌陀佛常住其
頂日夜擁無令怨家而得其便現世常得安隱臨命
終時任運往生。
<ps>呪字音切</ps>哆（音掇）。他（逸戈切音柂）。跢（都臥切）。地（宅買切）。枳（音止）。

此經廼極樂之易簡秘書也自唐迄宋慈恩基師孤
山圓師淨覺岳師靈芝照師皆有疏記古崖新師復
有集註義釋備矣猶盧道俗未暇詳覽自惟衰耄去
日非遙輒取優長分文句解與眾結往生緣匪獵名
也。
至正元年解制日七十七歲苾蒭性澄後敘

<article id="n422">阿彌陀經略解</article>

<talk>No. 422-A
 佛說阿彌陀經略解序</talk>

吳郡沙門　大佑　述
夫寂光真淨初無苦樂之殊妄識紛紜遂有聖凡之
異由是漂流五濁莫遍一真故我釋尊示生堪忍當
祗園之嘉會告身子之利根開法藏之願門指樂[邱-丘+(看-目)]
之妙土瓊林玉沼直顯於心源壽量光明全彰於自
性眾聖同處非少善之得生七日持名在一心之不
亂車理體一生佛原同無緣之慈不謀而應了唯心
之本具億剎非遙知大願之可憑三祗橫截經文簡
約佛旨玄微持誦雖多研詳實寡惟前賢之著述嗟
末俗之罕聞竊效流通略伸援引願與同志普結淨
緣咸契無生同登不退云爾。○唐慈恩法師造彌陀
通贊一卷宋孤山淨覺靈芝諸師皆有疏記三衢倫
師古厓新師皆曾集註今欲從略以便初機故茲別
出各從其志。

<other>No. 422</other>
<sarticle>佛說阿彌陀經略解</sarticle>

佛說阿彌陀經
釋此經題五重玄義準孤山法師以西土果人為
名方等實相為體信願淨業為宗捨苦得樂為用
生酥大乘為教相。○初釋名佛說者釋迦教主四
辨宣說也梵語佛陀華言覺者十號之一究竟覺
<pb n="322"/>
了諸法實相名圓滿覺說者悅也得機而說稱悅
佛懷又經通五人共說揀異菩薩天仙化人故云
佛說。○阿彌陀此云無量壽經云彼佛壽命及其
人民無量無邊阿僧祗劫以應身壽量而天人莫
知其數況法報身耶亦云無量光經云彼佛光明
無量照十方國無所障礙又佛是通號阿彌陀是
別號釋迦是此方教主庶物咸知故但舉通號彌
陀是極樂導師理須表顯故彰別號。○經者法也
常也十界同遵三世不易由聖人金口所宣故言
經也又經是通名佛說等是別名經有三種謂教
行理依教修行從行顯理佛是覺義約修成就故
屬於行說即是教阿彌陀是理與眾典不同則三
經皆別以對經字則三經皆通理即法身行即般若
教即解脫三一圓融不可思擇名秘密藏故聞首
題名字獲無量功德也。○此經本名稱讚不可思
議功德一切諸佛所護念經傳至中華凡二譯唐
譯云稱讚淨土佛攝受經今本隱略經題在六方
佛後即云汝等眾生當信是等以此經正示持名
方法況彌陀聖號眾所樂聞用此立題人多信受
故得四海同遵流通無盡譯人之善巧也。○二辨體
智度論云諸大乘經通以一實相印為經正體即
所詮之理也。○三明宗經云若有信者應當發願
生彼國土一經之宗要也。○四論用經云即得往
生極樂國土皆不退轉於無上菩提離生死苦得
解脫樂此經之力用也。○五判教相部屬大乘方
等教攝二藏明義菩薩藏收漸頓分之屬頓教以
令凡夫不退菩提故。
姚秦三藏法師鳩摩羅什奉詔譯
鳩摩羅什此云童壽丘茲國人也後秦姚氏據長
安尊為國師弘始年間譯諸經論南山感通傳云
七佛以來譯經師也。
如是。
註曰如是者即指所聞之法體也實相之理古今
不異名如如理而說為是。
我聞。
我者阿難自謂也阿難結集法藏自言如是法門
我從佛聞也。
一時。
機應和合之時不言其年月日者二土正朔不同
故也。
佛。
此云覺者自覺異凡夫之不覺覺他異二乘之獨
覺覺滿異菩薩之在因眾聖中尊故名曰佛即釋
迦教主也。
在舍衛國。
舍衛正云室羅筏悉底此云聞物言人物富庶遠
聞諸國故。
祗樹給孤獨園。
梵語祗陀此云戰勝波斯匿王太子名也梵語須
達多此云善施長者名也能惠施國之窮民名給
孤獨側布黃金從祗陀買園建立精舍請佛說法
祗陀施樹故並稱也。
與大比丘眾。
比丘此云乞士乞食資身乞法練心又云怖魔又
云破惡僧者具云僧伽此云眾和合。
千二百五十人俱。
三迦葉有千弟子舍利目連共二百五十人最初
歸佛常隨眾也。
皆是大阿羅漢。
阿羅漢含三義一應供為人天福田乞士果也二
殺賊斷煩惱盡破惡果也三無生不受後有怖魔
果也。
眾所知識。
<pb n="323"/>
聞名欽德曰知覩形敬奉曰識。
長老舍利弗。
耆年碩德通稱長老舍利弗此云身子其母身容
端正眼如鶖鷺兼母名之又名鶖子智慧第一。
摩訶目犍連。
此云大采菽姓也其族眾多故以大別之神通第
一。
摩訶迦葉。
此云大龜氏其祖感靈龜負仙圖而出遂以名族
又云飲光身光赫奕映蔽餘光毗婆尸佛時為冶
金師貧女以金珠同修塔像從是以來身常金色
也。
摩訶迦旃延。
此云文飾論議第一。
摩訶拘絺羅。
此云大膝從狀得名舍利弗舅氏。
離婆多。
此云星宿父母禱星而生遂以為名。
周梨槃陀伽。
此云繼道其母省親生於路傍故姿性魯鈍唯誦
半偈證羅漢果。
難陀。
此云善歡喜佛之親弟也。
阿難陀。
此云慶喜白飯王之子佛之堂弟也佛成道日生
舉國忻慶因立嘉名多聞第一。
羅睺羅。
此云覆障本修羅之名能障日月佛為所障不即
出家故以為名。
憍梵波提。
此云牛呞宿生為牛食已轉噍故受此名。
賓頭盧頗羅墮。
賓頭盧此云不動名也頗羅墮此云利根姓也別
譯云賓度羅䟦羅墮闍。
迦留陀夷。
此云黑光其形麤黑故。
摩訶劫賓那。
此云房宿母禱房宿而生。
薄拘羅。
此云善容形貌端正故昔施僧一訶梨勒感五不
死報。
阿㝹樓䭾。
此云無貧昔於飢世以稗飯施辟支佛九十一劫
果報充足天眼第一。
如是等諸大弟子。
學在師後故稱弟解從師生故稱子此總結前文
也。
并諸菩薩摩訶薩。
梵語菩提薩埵此云覺有情同佛所證曰覺無明
未盡曰有情摩訶薩此云大道心眾生。
文殊師利法王子。
文殊師利此云妙德以微妙三德同佛所證故亦
云妙吉祥菩薩入法正位名法王子。
阿逸多菩薩。
此云無能勝超出偏小故慈氏之名。
乾陀訶提菩薩。
此云不休息勤不懈故。
常精進菩薩。
了法性常住成無作正勤故。
與如是等諸大菩薩。
逈出偏小故以大別之。
及釋提桓因等。
此云能天帝忉利天王也。
<pb n="324"/>
無量諸天大眾俱。
欲色界中諸梵天王護世四王等也兼四眾八部
故言大眾俱。
爾時佛告長老舍利弗。
爾時者將說經之時也以身子利根故特告之不
俟其請問也。
從是西方過十萬億佛土。
一佛土者大千世界也十疑論云西方去此十萬
億佛剎為對凡夫肉眼生死心量而言之耳但使
眾生淨業成就臨終在定之心即是淨土受生之
心動念即是生淨土時實非遠也。
有世界名曰極樂。
梵語須摩提此云安養或云清泰又云極樂者猶
言最勝也一切國土隨機所感有乎四種一常寂
光土諸佛究竟極果所居二實報土法身大士所
居三方便土三乘人所居四同居土六凡所居以
五濁輕重而分淨穢娑婆五濁重故兼四惡趣輪
迴不息安養五濁輕故唯有人天皆得不退故名
極樂盡理言之唯究竟寂光是真極樂。
其土有佛號阿彌陀今現在說法。
佛有三身一法性身居寂光土身土一如名秘密
藏二報身居實報土三應化身居下二土隨九品
機所見不同現在說法揀非過未也。
舍利弗彼土何故名為極樂。
上文徵起下文總釋明依報莊嚴。
其國眾生無有眾苦但受諸樂故名極樂。
無有眾苦者無三塗八難等諸苦也對娑婆極苦
言之故云極樂。
又舍利弗極樂國土七重欄楯。
欄檻也橫曰欄縱曰楯莊嚴寶樹圍繞華叢也。
七重羅網。
寶網羅覆光色晃耀周匝垂布莊嚴校飾。
七重行樹。
觀經云一一樹高八千由旬七寶華葉無不具足。
皆是四寶周匝圍繞是故彼國名為極樂。
四寶者金銀瑠璃玻⿰王梨也。
又舍利弗極樂國土有七寶池。
觀經云二池水七寶所成其寶柔軟從如意珠王
生。
八功德水充滿其中。
唐譯云一澄淨二清冷三甘美四輕軟五潤澤六
安和七除飢渴八長養諸根。
池底純以金沙布地。
觀經云黃金為渠渠下皆以雜色金剛而為底沙。
四邊階道金銀瑠璃玻⿰王梨合成。
瑠璃此云不遠去波羅奈城不遠有此寶故以為
名玻⿰王梨此云水玉。
上有樓閣亦以金銀瑠璃玻⿰王梨硨璖赤珠馬瑙而嚴
飾之。
觀經云眾寶國土一一界上有五百億寶樓大本
云其講堂精舍宮殿樓觀皆七寶莊嚴自然化成
復以真珠明月摩尼眾寶以為交露覆蓋其上。
池中蓮華大如車輪。
靈芝云車輪大小難為定準十住婆娑論云輪王
千輻輪周圍十五里。
青色青光黃色黃光赤色赤光白色白光微妙香潔。
觀經云一一池中有六十億七寶蓮華則非止四
色一一蓮華團圓正等十二由旬非止如車輪也
大本云池中蓮華或一由旬乃至百千由旬是知
隨機所見優劣不同耳。
舍利弗極樂國土成就如是功德莊嚴。
國界嚴飾皆是彌陀積劫薰習修菩提行願之所
成就。○引文中言大本即無量壽經二卷廣談淨
<pb n="325"/>
境言觀經即十六觀經廣明行相今經略說世稱
於小本即對大本而言也。
又舍利弗彼佛國土常作天樂。
觀經云無量諸天作天妓樂又有樂器懸處虗空
如天寶幢不鼓自鳴大本云亦有自然萬種伎樂
又其樂音無非法音清揚哀亮微妙和雅一切音
聲所不能及。
黃金為地。
觀經云瑠璃地上以黃金繩雜廁間錯兼以七寶
界其分齊今言黃金乃地面莊嚴耳。
晝夜六時雨天曼陀羅華。
曼陀羅此云白華亦云適意然彼國光明常照不
以日月則無晝夜準大本經以華開鳥鳴為曉蓮
合鳥捿為夜亦無四時春秋冬夏不寒不熱常和
調適。
其土眾生常以清旦各以衣裓盛眾妙華。
衣裓即衣襟真諦云外國盛華器也。
供養他方十萬億佛。
大本云承佛威神一食頃往詣十方無量世界恭
敬供養諸佛。
即以食時還到本國飲食經行。
食時者午前也大本云若欲食時七寶鉢器自然
在前百味飲食自然盈滿見色聞香自然飽足身
心柔軟無所味著食已化去時至復現。
舍利弗極樂國土成就如是功德莊嚴。
復次舍利弗彼國常有種種奇妙雜色之鳥。
淨土珍禽與娑婆羽族不同故云奇妙如來順世
而說譯人取類而翻。
白鵠孔⿱少隹鸚鵡。
此三可解。
舍利。
此云春鸚或云鶖鷺。
迦陵頻伽。
此云妙音鳥在[殼-一]中其音已超眾鳥。
共命之鳥。
兩首一身報同識異法華云命命。
是諸眾鳥晝夜六時出和雅音。
其音演暢五根。
一信根二精進根三念根四定根五慧根能生聖
道故名為根。
五力。
同上根名能排業障故名為力。
七菩提分。
菩提此云覺分者亦云支也一念覺二擇法覺三
精進覺四喜覺五輕安覺六定覺七捨覺。
八聖道。
諸經或云八正道一正見二正思惟三正語四正
業五正命六正精進七正念八正定。
如是等法。
三十七道品闕四念處四正勤四如意足三科故
云等法。
其土眾生聞是音已皆悉念佛念法念僧。
孤山曰念佛如醫王念法如良藥念僧如瞻視人
三者既備煩惱之病可瘥也又觀自心寂而常照
則諸法炳然名念佛照而常寂無法可得名念法
寂照不二即存而亡名念僧此一體三寶也靈芝
云此界心垢常思五欲彼土心淨專念三寶兩土
昇沉於斯可見。
舍利弗汝勿謂此鳥實是罪報所生。
濁世禽畜罪業所招淨土何緣有此。
所以者何彼佛國土無三惡趣。
大本法藏比丘本願云設我得佛國中有地獄餓
鬼畜生者不取正覺。
<pb n="326"/>
舍利弗其佛國土尚無三惡道之名何況有實。
彼土清淨尚無三惡道之名字況有罪報所生之
實體乎。
是諸眾鳥皆是阿彌陀佛欲令法音宣流變化所作。
觀經云如意珠王涌出金色微妙光明其光化為
百寶色鳥和鳴哀雅讚佛法僧靈芝云當知眾鳥
即是如來神力欲使法音宣暢耳知非罪報所生
也。
舍利弗彼佛國土微風吹動諸寶行樹及寶羅網出
微妙音譬如百千種樂同時俱作聞是音者皆自然
生念佛念法念僧之心。
大本云微風徐動吹諸寶樹演出無量妙法音聲
其聲流布徧諸佛國聞其音者得深法忍觀經又
說其摩尼水流注華間演說苦空無常無我諸波
羅蜜孤山云雖寶樓金池為悅目之翫而非惑蕩
之色而能達唯心無境矣雖風樹鳥聲有入耳之
娛而非惉懘之音而能念三寶有歸矣。
舍剎弗其佛國土成就如是功德莊嚴。
舍利弗於汝意云何彼佛何故號阿彌陀。
審其解否次為釋通。
舍利弗彼佛光明無量照十方國無所障礙是故號
為阿彌陀。
大本云阿彌陀佛威德光明最尊第一諸佛光明
所不能及觀經云遍照十方念佛眾生攝取不捨
或曰光明無量我何不見答杲日麗天瞽夫不覩
是盲者咎眾生障重如處覆盆之下非日光之不
照也。
又舍利弗彼佛壽命及其人民無量無邊阿僧祗劫
故名阿彌陀。
阿僧祗此云無數大本云彼佛壽命不可稱計假
使十方世界眾生皆成聲聞緣覺竭其智力於百
千劫悉共推算不能窮盡法藏本願云設我得佛
國中人天壽命無能限量若不爾者不取正覺。
舍利弗阿彌陀佛成佛以來於今十劫。
前總告云今現在說法此示已成佛之劫數也大
本云成佛已來凡歷十劫唐譯云經十大劫皆是
一期赴機之說然勝應身彌亘三際充滿十方無
有限極其可以劫數測量其久近耶。
又舍利弗彼佛有無量無邊聲聞弟子皆阿羅漢非
是算數之所能知。
聞四諦聲教悟道故名聲聞皆阿羅漢者揀非前
三果也不言緣覺攝在聲聞數中天親論云二乘
種不生今言迴心向大故得生以慣習小故權證
二乘不久證大也。
諸菩薩眾生亦復如是。
不獨聲聞無量菩薩亦無量也聲聞通兩教二乘
菩薩通四教正意在圓。
舍利弗彼佛國土成就如是功德莊嚴。
樂那殊勝海眾難量皆是彌陀願力成就。
舍利弗極樂國土眾生生者皆是阿[鞥-合+(白-日+田)]䟦致。
阿[鞥-合+(白-日+田)]䟦致此云不退轉下文云皆不退轉阿耨菩
提則知生彼國者雖下品凡夫直至成佛更無退
墮大本云其有眾生生彼國者皆悉具足三十二
相諸根明利乃至成佛不受惡趣神通自在常識
宿命於此世界有六十七億不退菩薩往生彼國。
其中多有一生補處其數甚多非是算數所能知之
但可以無量無邊阿僧祗劫說。
一生補處即等覺也亦名最後身謂次當作佛唯
餘一生若此土彌勒者是也彼土則觀音次補佛
處勢至又補觀音處大本云彼國菩薩皆得究竟
一生補處除其本願為眾生故以弘誓鎧而自莊
嚴其數甚多不可稱計故云阿僧祗也。
舍利弗眾生聞者應當發願願生彼國。
<pb n="327"/>
願能導行如牛挽車要須御者則能有所至淨佛
國土由願引成天親論云菩薩所修善根不為自
身欲拔一切眾生苦故攝取眾生同生彼國四明
云但為戒福不精無往生願故在穢土聞法入真
須懼娑婆不常值佛塵境麤強誠為險處致多退
失故須外加事懺內勤理觀加願要制必於寶剎
速證無生。
所以者何得與如是諸上善人俱會一處。
諸上善人者指前聲聞菩薩一生補處也慈覺云
娑婆國土觀音勢至徒仰嘉名極樂世界彼二上
人親為勝友如染香人身有香氣以不退菩提故
同佛所證謂同法性身同常寂光故云俱會一處。
舍利弗不可以少善根福德因緣得生彼國。
靈芝云欲顯持名功勝先斥餘福為少善根施戒
禪誦一切福業若無正信迴向願求皆為少善非
往生因若依此經執持名號發願往生方名多善
根也善根明正行謂執持名號一心不亂福德約
助行觀經云願生彼國者當修三福一者孝養父
母奉事師長慈心不殺修十善業二者受持三歸
具足眾戒不犯威儀三者發菩提心深信因果誦
讀大乘勸進行者如此三事名為淨業皆往生之
助行也。
舍利弗若有善男子善女人聞說阿彌陀佛執持名
號。
孤山曰執謂執受持謂任持信力故執受在心念
力故任持不忘。
若一日若二日若三日若四日若五日若六日若七
日一心不亂。
若者不定之詞利根一日一念鈍根或至七日行
成縱來破戒定為往生之因一心不亂有事有理
事一心者行者繫緣憶念阿彌陀佛相好光明無
分散意念無間名事一心理一心者了達能念之
心所念之佛皆無自性雖本來空寂而感應道交
如鏡像水月任運顯益當處皆空全體即假二邊
匹得中道不存三諦圓融絕思絕議名理一心然
須了達法界唯心心外無境彌陀相好元是自心
十萬億程不踰當念以性具諸法故不從外得又
復當知彌陀已證究竟第一義諦一稱嘉號萬德
齊彰罪消塵劫福等虗空何況一日至七日耶良
由法藏本願設我得佛十方眾生至心信樂欲生
我國乃至十念若不生者不取正覺既承彼佛因
中願力果上光明執持名號功德無量臨終見佛
決定無疑。○靈芝疏載襄陽石本於一心不亂下
有云專持名號以稱名故諸罪消滅即是多善根
福德因緣彼石經本六朝人書竊疑今本相傳訛
脫況我彌陀以名接物耳聞口誦無邊聖德攬入
識心永為佛種頓除億劫重罪獲證無上菩提信
知非少善根實謂多功德也。
其人臨命終時阿彌陀佛與諸聖眾現在其前。
靈芝云聖眾現前亦有多種或真佛化佛觀音勢
至隨其品位委在觀經或謂臨終見佛以為魔者
或云自心業現實無他佛來去斯蓋不知生佛一
體感應道交自障障他為過非淺法藏本願云眾
生發願欲生我國臨命終時假令不與大眾圍繞
現其人前者不取正覺。
是人終時心不顛倒。
乘彌陀願力攝持不為平昔妄想攀緣傾動其心
正念現前故云心不顛倒。
即得往生阿彌陀佛極樂國土。
因前念佛罪滅障除淨業內熏慈光外攝離苦得
樂一剎那間。
舍利弗我見是利故說此言若有眾生聞是說者應
當發願生彼國土。
<pb n="328"/>
淨業功勳願為最要是故如來再三勸勉。
舍利弗如我今者讚嘆阿彌陀佛不可思議功德。
牒前稱讚依正莊嚴願行功德利益無量以例六
方諸佛悉亦如是稱讚勉令生信唐譯具有十方
此唯六方略去四維耳孤山疏此後即屬流通今
謂諸佛稱讚是本經題一經要旨合歸正說。
東方亦有阿閦[鞥-合+(白-日+田)]佛。
此云不動法身是常住無遷變故。
須彌相佛。
須彌此云妙高佛相如之妙則三德圓融高則逈
出因位。
大須彌佛。
佛德高大如須彌盧超過眾山。
須彌光佛。
光如須彌殃蔽眾山。
妙音佛。
音聲美妙說法稱機。
如是等恒河沙數諸佛。
恒河亦云殑伽河在天竺無熱池側廣四十里其
沙至細與水同流言其多也。
各於其國出廣長舌相徧覆三千大千世界。
出廣長舌表無虗妄無量劫來口離四過故感此
相三千大千世界俱舍頌云四大洲日月須彌盧
欲天梵世各一千名一小千界此小千千倍說名
為一中千此千倍大千皆同一成壞謂萬倍四天
下總為佛土也。
說誠實言汝等眾生當信是。
決定不虗故言誠實十方世界恒沙諸佛異口同
音說此法門令生深信。
稱讚不可思議功德一切諸佛所護念經。
此十六字是本經題上八字言極樂依正莊嚴行
願因果下七字言六方稱讚下文釋云聞是經受
持者及聞諸佛名者是皆為諸佛之所護念不退
菩提。
舍利弗南方世界有日月燈佛。
日月燈光表佛二智。
名聞光佛。
名聞十方如光徧照。
大𦦨肩佛。
肩表二智𦦨喻照理。
須彌燈佛。
須彌高出眾山燈表化他之用。
無量精進佛。
方便度生未嘗休息眾生無量悲智亦然。
如是等恒河沙數諸佛各於其國出廣長舌相徧覆
三千大千世界。
說誠實言汝等眾生當信是稱讚不可思議功德一
切諸佛所護念經。
舍利弗西方世界有無量壽佛。
靈芝云同名甚多決非法藏所成之彌陀也慈恩
云設若彌陀自讚於理何妨謂稱讚此法門令生
深信非自代其善也。
無量相佛。
相好無量故也。
無量幢佛。
所證功德高而無上如幢。
大光佛大明佛。
廣大光明映蔽一切。
寶相佛。
相好殊特如寶可貴。
淨光佛。
淨表法身光表應化。
如是等恒河沙數諸佛各於其國出廣長舌相徧覆
<pb n="329"/>
三千大千世界。
說誠實言汝等眾生當信是稱讚不可思議功德一
切諸佛所護念經。
舍利弗北方世界有𦦨肩佛。
雙照真俗如肩發𦦨。
最勝音佛。
梵音深妙超勝一切。
難沮佛。
法身堅密不可沮壞。
日生佛。
如日初昇無幽不燭。
網明佛。
智明如網徧覆十界。
如是等恒河沙數諸佛各於其國出廣長舌相徧覆
三千大千世界。
說誠實言汝等眾生當信是稱讚不可思議功德一
切諸佛所護念經。
舍利弗下方世界有師子佛。
如師子王摧伏群獸。
名聞佛。
名稱普聞無量世界。
名光佛。
名如日光徧照一切。
達磨佛。
達磨翻法所證法身軌持萬德。
法幢佛。
法性如幢高出群有。
持法佛。
以中道實智持二邊法。
如是等恒河沙數諸佛各於其國出廣長舌相徧覆
三千大千世界。
說誠實言汝等眾生當信是稱讚不可思議功德一
切諸佛所護念經。
舍利弗上方世界有梵音佛。
梵即淨也法音淨妙聞者適悅。
宿王佛。
如月照夜星宿中王。
香上佛。
眾德如香超諸因位。
香光佛。
五分法香如光破闇。
大𦦨肩佛。
大智發光雙照二諦。
雜色寶華嚴身佛。
萬行因華如寶莊嚴法性之身。
沙羅樹王佛。
沙羅此云堅固喻法身無變易故。
寶華德佛。
四德如寶如華開敷。
見一切義佛。
洞達諸法甚深義趣。
如須彌山佛。
如妙高山眾聖中尊。
如是等恒河沙數諸佛各於其國出廣長舌相徧覆
三千大千世界。
說誠實言汝等眾生當信是稱讚不可思議功德一
切諸佛所護念經。
舍利弗於汝意云何何故名為一切諸佛所護念經。
佛自徵起下文釋之。
舍利弗若有善男子善女人聞是經受持者及。
聞是經者教經也受持者行經也不退菩提是本
有性德而是理經也三經即是三德祕藏圓該一
切舒之則彌綸法界卷之則攝在一經故使受持
<pb n="330"/>
之人恒沙如來護念不退菩提也。
聞諸佛名者。
靈芝云聞是經受持者牒前依正莊嚴修證因果
之文及聞諸佛名者牒前六方稱讚之文也。
是諸善男子善女人皆為一切諸佛之所護念。
護謂覆護不使魔嬈念謂憶念不令退失唐譯云
聞是經已深生信解必為十方十殑伽沙諸佛世
尊之所攝受。
皆得不退轉於阿耨多羅三藐三菩提。
阿耨多羅此云無上三藐此云正等三菩提此云
正覺佛之果號也靈芝云薄地凡夫業惑纏縛流
轉五道百千萬劫忽聞淨土志願求生一日稱名
即超彼國諸佛護念直趣菩提可謂萬劫難逢千
生一遇也。
是故舍利弗汝等皆當信受我語及諸佛所說。
叮嚀告誡勉令生信以成流通。
舍利弗若有人已發願今發願當發願欲生阿彌陀
佛國者。
已即過去今即現在當即未來發願是因得生是
果有願必生萬無一失。
是諸人等皆得不退轉於阿耨多羅三藐三菩提。
唐譯云一切定於無上菩提得不退轉。
於彼國土若已生若今生若當生。
唐譯云一切定生無量壽佛極樂世界清淨國土
是故皆應深心信解發願往生勿行放逸。
是故舍利弗諸善男子善女人若有信者應當發願
生彼國土。
孤山云若有信者應當發願則揀出無信之人夫
求生淨土者是假他力彌陀願攝釋迦勸讚諸佛
護念三者備矣苟有信心往生極易如渡大海既
得巨航仍有良導加以順風必能速到彼岸矣若
其不肯登舟遲留險道者誰之過歟。
舍利弗如我今者稱讚諸佛不可思議功德。
此明諸佛互讚唐譯但云稱揚讚嘆無量壽佛今
言稱讚諸佛者以佛佛體同故華嚴云一切諸佛
身唯是一法身一心一智慧力無畏亦然是故稱
讚彌陀即是讚諸佛也。
彼諸佛等亦稱說我不可思議功德。
彼諸佛等亦稱讚我則彌陀亦同諸佛稱讚釋迦
也。
而作是言釋迦牟尼佛能為甚難希有之事。
釋迦此云能仁牟尼此云寂默能仁則大慈應物
寂默則大智冥理能為甚難希有之事者下文自
釋謂一於五濁得菩提二為眾生說難信之法也。
能於娑婆國土。
梵語娑婆此云堪忍以眾生堪能忍受三毒諸煩
惱故。
五濁惡世。
楞嚴云譬如清水投以沙土土失留礙水亡清潔
汩然渾濁由此五濁理水亡清。
劫濁。
梵語劫波此云時分從減劫人壽二萬歲時即入
劫濁四濁增劇聚在此時瞋恚增劇刀兵起貪欲
增劇飢饉起愚暗增劇疾病起三灾起故煩惱倍
隆諸見轉熾眾濁交湊如水奔昏。
見濁。
身見邊見戒取見取邪見五利使乃至六十二見
等也。
煩惱濁。
貪瞋癡慢疑五鈍使乃至百八煩惱等是也。
眾生濁。
攬五陰見慢果報立此假名。
命濁中。
<pb n="331"/>
剎那生滅催年促壽。
得阿耨多羅三藐三菩提。
悲華經云吾以大悲本願力故處此濁惡不淨國
土。
為諸眾生說是一切世間難信之法。
念佛三昧不揀賢愚不擇貴賤不論久近不分善
惡唯取決定信心臨終惡相十念往生此乃具繫
凡愚屠沽下類剎那超越成佛之法可謂一切世
間甚難信也。
舍利弗當知我於五濁惡世行此難事得阿耨多羅
三藐三菩提為一切世間說此難信之法是為甚難。
孤山曰五濁界中行難行之行而得菩提其事已
難復說此難信之法難二事兼行是甚難也諸佛
讚我豈虗言哉慈雲云五濁得道為難淨土修行
則易。
佛說此經已舍利弗及諸比丘一切世間天人阿脩
羅等。
一切世間總收四眾十界別舉三善道者多受化
之機故也天謂梵釋欲色等天阿脩羅此云非天
受樂同天多諂誑無天行故等者等於八部鬼神
同聞眾也。
聞佛所說歡喜信受作禮而去。
孤山曰聞所未聞故歡喜信受重法尊師故作禮
而去言歡喜者義該深淺或得歡喜益或證理入
歡喜地故大本結益無量眾生發菩提心那由他
人得法眼淨宣布十方垂於萬世盡未來際利樂
無窮。

佛說阿彌陀經略解（終）

<talk>No. 422-B</talk>
吾佛聖人所談一大藏教之文雖其緣起互有不同
莫非化人為善入佛境界而已矣然於七種大乘偏
讚極樂淨土者為令眾生繫心一處淨業易成耳若
小本彌陀經即偏讚七經之一也初則廣讚依正二
報莊嚴殊勝次則引同諸佛護念誠諦不虗又次則
勸修行願決取往生所謂辭簡理明文約事備得不
然乎而世人讀者甚眾解者或寡啟宗法師究心淨
業之餘搜抉祖詰句釋斯文題之曰略解挈領提綱
咸得其要使開卷冷然隨文生解依解成觀妙達唯
心淨土本性彌陀不假他求唯在一心不亂而自得
之矣其於淨行豈小補哉是用序于後云。
洪武二十有五年歲在壬申夏四月佛誕日前僧錄
司左善世古抗上天竺住山比丘弘道序

<article id="n423">阿彌陀經略解圓中鈔</article>

<talk>No. 423-A
 彌陀略解圓中鈔序</talk>

天台山幽谿沙門　傳燈　撰
夫如來口密。語意多含。譬王索仙陀婆。一名而具四
實。惟彼智臣善解其義。俟王之若出若食。若飲若戰。
一唱乎此。則奉之以馬。以鹽以水以器。莫不會王之
心。適王之意。菩薩智臣。亦復如是。善解如來之所說
法。於淺法中作深說。深法中作淺說。亦淺亦深法中。
作非淺非深說。非淺非深法中。作亦淺亦深說。造論
弘經豐約適所。既不令智退。亦不使義闕。然後可謂
升其堂。而入其室也。此佛說阿彌陀經。乃釋迦如來
於深法中作淺說。廣法中作略說者也。說既略矣。而
智臣為之解。不得不略。義既深矣。而智臣為之解。不
得不深。解略不令其智退。理深不令其義闕。以略探
廣。從容中道。余於吳門。蘧菴大師略解見矣。其序有
<pb n="332"/>
曰。瓊林玉沼。直顯於心源。壽量光明。全彰於自性。又
曰了唯心之本具。億剎非遙。知大願之可憑。三祇橫
截。噫括盡全經。厥語何其略。惟心本性。厥義何其深。
微菩薩智臣。烏能至於是乎。今為之鈔。而特題為圓
中者。意以極樂依正。為妙有一心。持名為真空。微真
空。而莫能證於極樂之妙有。微妙有。而莫能顯於此
心之真空。所謂不思議假。非偏假。真空不空。非但空。
合是二者而行之。則圓中圓滿。非但中之道成。是故
命為鈔焉。意欲讀是經而修行者顧名思義。誠宜一
心不亂而萬慮皆忘。則真空之理彰。七日持名。念念
相續。則妙有之理顯。行成而見佛。心淨而華開。娑婆
之印壞而極樂之文成。印壞所以空其情。是之謂真
空。文成所以立其法。是之為妙有。二者俱忘而俱存。
彌陀之經。厥語所以略。厥義所以深。爰因鈔次。故揭
題義。而漫為之序云。
皇明天啟龍飛之初年季冬哉生明下筆故序

No. 423
<talk>阿彌陀經略解圓中鈔</talk>

佛說阿彌陀經略解序
明　吳郡沙門　大佑　述
天台山幽谿沙門　傳燈　鈔
△次能述人。
師字蘧菴大佑其諱也。為蘇州北禪天台講寺住
持。精于教理。其於淨土一門。尤得其妙。有淨土指
歸集。盛行于世。其俗姓桑梓尚俟詳考。
三所述序二。初序說經之由。次序略註之由。初為
二。初序緣起。次序說經。初又二。初推尋源流。次正
序緣起。初為二。初真源不二。次妄派成殊。
葢言約真源。則一性之中。原無苦樂之殊。則何須
如來出世說經。唯妄派成殊。故我佛示生演教。今
先明真源不二。
【疏】夫寂光真淨。初無苦樂之殊。
【鈔】寂光者四種淨土之一也。四淨土者。一凡聖同
居淨土。二方便有餘淨土。三實報無障礙淨土。四
常寂光淨土。各有淨穢。唯上品寂光。為真實淨土。
餘之淨土。皆帶虗設故。又復應知。真淨之言。非離
三土。別有寂光可得。只指下三土之體。理本究竟。
與寂光更無差別。故四明尊者妙宗鈔云。須知四
土有橫有豎。仍知橫豎只在一處。如同居土。趣爾
一處。即是實報。若破無明。轉身入者。斯是法身。同
佛體用。稱實妙報。則六根淨人。亦莫能預。豈居二
乘。此則一處竪論實報。若未破無明。即身見者。此
乃諸佛及大菩薩。為堪見者加之。令見實報土也。
葢有機緣。雖未破惑。已修中觀。如華嚴會。及諸座
席。雜類之機。咸見身土難思者是。實報既爾。方便
寂光。橫論同處。亦復如是。於同居處。論三土橫竪。
於方便處。論二土橫竪。於實報處論一土橫竪至
寂光處。無橫無竪。當處亦無。今云寂光真淨。乃直
標真體也。初無苦樂之殊。彰離過絕非也。葢以四
土淨穢言之。於同居娑婆則惟苦無樂。清泰惟樂
無苦。以方便對同居言之。則同居惟苦無樂。方便
惟樂無苦。以方便當土言之。則方便穢[邱-丘+(看-目)]惟苦無
樂。之便淨土惟樂無苦。以實報對方便言之。則方
便惟苦無樂。實報惟樂無苦。以實報當土言之。則
實報穢[邱-丘+(看-目)]惟苦無樂。實報淨土惟樂無苦。若以實
報對寂光言之。則實報惟苦無樂。寂光惟樂無苦。
以寂光當土言之。則寂光穢[邱-丘+(看-目)]惟苦無樂。寂光淨
土惟樂無苦。已上皆約修成。不二而二言之。故有
苦樂之殊。今序云初無苦樂之殊者。乃約性具十
界。五陰國土。惟有十界苦樂圓融之性。而無十界
苦樂差別之相。即生佛等有真如不變之體。本無
<pb n="333"/>
淨穢之殊。何有苦樂之異。故此一句。科為真源不
二。以為下妄派成殊張本。楞嚴所為性覺妙明。本
覺明妙。又曰清淨本然。週遍法界是也。四種淨土
具如下釋。
△次妄派成殊。
【疏】妄識紛紜。遂有聖凡之異。
【鈔】妄識者。三惑之總名也。葢眾生無始已來。從性
覺妙明。本覺明妙中。一念俄然晦昧。而妄為明覺。
因明立所。所既妄立。生汝妄能。無同異中。熾然成
異。因而為三細之。無明塵沙因而為六粗之。見惑
思惑一變而為寂光穢土。二變而為實報穢土。三
變而為方便穢土。四變而為同居穢土。如是為菩
薩。為聲聞緣覺。為六道眾生。故曰妄識紛紜遂有
聖凡之異。楞嚴所謂隨眾生心。應所知量。華嚴所
謂。能隨染淨緣。遂分十法界。是故科為妄派成殊。
又復應知。初句雖云寂光真淨。初無苦樂之殊。不
妨乎不殊而殊。即性具十界也。次句雖云妄識紛
紜。遂有聖凡之異。不妨乎異而不異。即在性無殊
也。良由真如雖不變。不妨乎不變而隨緣。妄識雖
隨緣。不妨乎隨緣而不變。以緣緣故。是以不殊而
殊。以不變故。是以異而不異。能知乎此。方能了今
念佛之心。乃全性以起淨修。全修而在一性也。
△次正序緣起。
【疏】由是漂流五濁。莫返一真。故我釋尊。示生堪忍。
【鈔】此正序如來說經之緣起也。葢釋迦如來。久證
真常。何有王宮之受生。但因一切眾生。無始墮落。
故有娑婆之出世。漂流五濁者。謂眾生無始以來
從涅槃性海。鼓識浪以揚波。弊澄圓而失湛。渣滓
明妙。汩沒性真。良由先失之以動。故曰漂流。楞嚴
所謂。覺明空昧。相待生搖是也。次失之以昏。故曰
五濁。楞嚴所謂晦昧為空是也。然而昏必具動。動
必具昏。是則流即濁也濁即流也。昏動之惑既形。
明靜之真即失。但此五濁。有粗細不同。如楞嚴之
言劫濁云。汝見虗空。遍十方界。空見不分。有空無
體。有見無覺。相織妄成。是第一重名為劫濁。此則
兼三惑而言之也。若如尋常所說。人壽二萬歲時。
方入劫濁。此則獨指見思二惑。最熾盛時以言之
也。然而或有細不兼粗。而未嘗有麤不兼細今但
正指。釋尊示生堪忍之時。而粗者適當其情。若曰
莫返一真。亦是兼細以言之也。示生堪忍。正當垂
應。凡聖同居穢土。且言劣應丈六老比丘身相而
已。若亦兼細惑而言。則義含垂應。上之二土也。
△次序說經分二。初序住處機宜。次序所說法要
今先序住處機宜。
【疏】當祇園之嘉會。告身子之利根。
【鈔】祇園嘉會說經之住處也。身子利根所被之當
機也。論此經所被機宜。厥品有三。一菩薩。二二乘
三凡夫。葢淨土法門。諸小乘經。絕口不談。以子果
既盡。則身滅智。不說身後有生。今盛談之。乃菩
薩之法門也。若原此經。說在方等。正彈偏斥小。歎
大褒圓之時。彈斥小乘。界外不生。故云有生。而特
指彼國。有無量無邊聲聞弟子。又極口稱揚。彼土
依正二報。微妙莊嚴。則歎大褒圓。寓其中矣。況舍
利弗。又為眾弟子中上。是以告之。令回小以向大
也。若正所被機。乃居博地。七日持名。一心不亂。即
得往生。一預嘉會。得不退轉。以是而觀。雖在凡夫。
義屬圓頓。又可知也。
△次所說法要為四。初序經名。次序經體。三序宗
要。四序力用。能詮所詮。不出此四。是故括而序之。
以盡一經旨趣。可謂善通大乘者也。今初序經名。
【疏】開法藏之願門。指樂[邱-丘+(看-目)]之妙土。
【鈔】此經備說依正。及以徒眾。為能詮名。而經題但
云。佛說阿彌陀。大師觀經疏。所謂舉正報以收依
<pb n="334"/>
果。述化主以包徒眾是也。是則題但言正。乃舉正
以收依。序但言依。乃舉依以收正。影互言之。文法
之巧也。論此經無開願門之文。以有大本詳言。是
故略而不說。
△次序經體。
【疏】瓊林玉沼。直顯於心源。壽量光明。全彰於自性。
【鈔】瓊林玉沼。略舉所說依報。從七重欄楯去。至寶
樹寶網。出微妙音。一節經文。壽量光明。略舉所說
正報。從彼佛何故。號阿彌陀去。至但可以無量無
邊阿僧祇說。一節經文。直顯於心源。全彰於自性。
二句正序其體。葢此經以實相印而為正體無相
不相。相而無相。名為實相。夫瓊林玉沼。壽量光明
固一切諸法之相也。然則直顯于心源。全彰於自
性。顧何相之可得哉。此正無相不相。相而無相之
正體也。惟心淨土。本性彌陀之妙法。第言之雖易。
理亦難精。玄悟旨歸。必有至當。試欲明之。非天台
法性之宗而不可。何也。葢極樂國土。遠在十萬億
剎之外。阿彌陀佛。乃智斷圓滿。清淨具足果人。博
地凡夫。污染於三惑。沉淪於二死。造無窮之業繫。
作不盡之生因。何能頓感彌陀。即生淨土。橫截五
道。便階不退哉。正由一家之談。眾生法性。厥義有
三。一日性量。則周遍於十方。而互徹無外。十萬億
剎外之極樂。在吾性量。方近近之一隅。一日性體。
則常住堅凝者清淨皎潔。彌陀智斷。圓滿之覺體。
與吾性體。正究竟而無差。一曰性具。然若但云無
外無差。而不知有性具法門。雖曰無外。而終成有
外。雖曰無差。而終成有差。且不知性量性體之德。
從何故而周遍。依何法而清淨。當知有性具者在。
則向之言體德體量者。皆吾性具為之本也。三性
之旨。具如生無生論中發明。茲不繁列。
△三序宗要。
【疏】眾聖同處。非少善之得生。七日持名。在一心之
不亂。
【鈔】下釋題五章中。以信願淨業。為一經宗要。今括
經文。取略敘之。但言淨業。葢三要中。此居其正故
也。初句即經云。彼佛有無量無邊。聲聞弟子。皆阿
羅漢。非是筭數。之所能知。諸菩薩眾。亦復如是。又
曰極樂國土。眾生生者。皆是阿[鞥-合+(白-日+田)]䟦致。其中多有。
一生補處。其數甚多。非是筭數。之所能知。但可以
無量無邊。阿僧祇說。又曰眾生聞者。應當發願。願
生彼國。所以者何。得與如是。諸上善人。俱會一處。
次句即經云。不可以少善根。福德因緣。得生彼國。
故曰眾聖同處。非少善之得生。三四句即經云。若
有善男子。善女人。聞說阿彌陀佛。執持名號。若一
日若二日。乃至若七日。一心不亂。正以瓊林玉沼。
直顯於心源。壽量光明。全彰於自性。眾生從無始
已來。昏動因緣。漂流五濁。莫返一真。今將返本還
源。莫先照昏寂動。七日持名。所以照其昏也。一心
不亂。所以寂其動也。昏動苟忘。不真何待。譬如塵
淨鏡明。風恬浪靜。然七日持名。便階不退者。正顯
教屬圓頓。不待一生願力弘深。慈悲與拔。本功德
力。不可思議。誠速出生死之要津。行菩薩道之亨
衢也。
△四序力用為二。初正明力用。
【疏】事理體一。生佛原同。無緣之慈。不謀而應。
【鈔】此經以離。苦得樂為用。即經云其人臨命終時。
阿彌陀佛。與諸聖眾。現在其前。是人終時。心不顛
倒。即得往生。阿彌陀佛。極樂國土。是則此之力用。
關乎與拔。與拔之功。在乎感應。眾生以一心持名。
為感。彌陀以拔苦與樂為應。拔苦之道本于悲。與
樂之道本于慈。悉係天性相關。毫非勉強。行人則
以事理體一。生佛原同之道為感。彌陀則以無緣
之慈不謀而應之道為應。豈非彌陀。以不來而來。
<pb n="335"/>
來此娑婆。接引行人。行人以不往而往。往彼極樂。
覲禮彌陀。此實一經。力用所憑之理本也。
△次所發功勳。
【疏】了惟心之本具。億剎非遙。知大願之可憑。三祇
橫截。
【鈔】前文既先明力用之理本矣。憑之而念佛求生。
能了事理體一。生佛原同。則十萬億剎之遐方。皆
我惟心本具。雖遠不遠。能知無緣之慈。不謀而應。
則四十八種之大願。無緣可憑。識流可截。如是力
用。豈不勝乎。言三祇橫截者。此明超出三界。有橫
竪二義。若婆沙論。明三藏菩薩。三阿僧祇劫。修六
度萬行。百劫種相好因。然後階不退轉。獲五分法
身。此從竪出。自下昇高。如兔馬渡河。紆迴曠久。若
依此經。求生極樂者。若已生若今生。若當生。皆得
不退轉於阿耨多羅三藐三菩提。又曰眾生生者。
皆是阿[鞥-合+(白-日+田)]䟦致。此從橫出。即此達彼。如香象截流。
一念可獲。故此力用。最為殊勝。
△次序註解之由二初正序三初序廣解之由。
【疏】經文簡約。佛旨玄微。持誦雖多。研詳實寡。
【鈔】此經不出千言。備詮惟心淨土。本性彌陀之旨。
可謂經文簡約。佛旨玄微矣。況彌陀世尊。偏與娑
婆眾生有緣。故聞此法門。莫不欣然頂受。兼之此
經。言簡易持。逗機易信。是以若僧若俗。莫不讀誦
受持。第文顯可窺。而理深罕究。致令佛意。反晦。而
不彰。則前賢之解。又不得不廣也。
△次序略解之由。
【疏】惟前賢之著述。嗟末俗之罕聞。
【鈔】前賢著述如序後別列。若慈恩孤山等諸師。各
有著述。或文辭繁廣。或義理深玄。不便初機。故末
俗罕聞。則今之略。又不得不出也。
△三正序略解。為二。初序謙光。
【疏】竊效流通。略申援引。
【鈔】流通者。金光明疏云。流名下澍。通名不壅。欲使
正法之水。從今以澍當。聖教筌[(ㄇ@(企-止))/弟]。不壅于來世。大
師謙言。私竊倣效。古人之流通大法。是故略申援
引。諸解成言以為略解。然於其間或用義。而不用
辭。略義而不略意。以成一家之言。如出一人之筆。
可謂善乎著述者也。
△次序己志願。
【疏】願與同志。普結淨緣。咸契無生。同登不退云爾。
【鈔】初二句。乃以私解而公人。與同志者。廣結佛國
清淨之緣。次二句。乃以己欲而施眾。與同聞者。契
登無生不退之位。正菩薩自利兼人之志。開士大
悲曠濟之懷也。
△四傍序。
【疏】唐慈恩法師。造彌陀通讚一卷。宋孤山淨覺靈
芝諸師。皆有疏記。三衢倫師。古厓新師。皆有集註。
今欲從略。以便初機。故茲別出。各從其志。
【鈔】唐慈恩下。序古師註今欲從下。序己所註。此經
持誦既廣。註疏必多。今之所引。涉于見聞者。屈指
六師而已。以余近所見者。又有宗月溪法師之科
註。國朝洪武間。普智法師之科釋。近今蓮池法師
之疏鈔。若從簡略。則此解為最。願求博覽。亦各從
其志也。

<sarticle>彌陀略解圓中鈔卷上</sarticle>
明　永樂吳郡沙門　大佑　解
天啟天台沙門　傳燈　鈔
△次釋解文分二。初釋題解。次釋經解。初又二初
題解。二譯人。初題解又二。初標題。
佛說阿彌陀經
△二分科。
○釋經為二。初釋經題。二釋經文。初中二。初正釋
<pb n="336"/>
題。
△子科為二。初總標。
【疏】釋此經題五重玄義。準孤山法師。以兩土果人
為名。方等實相為體。信願淨業為宗。捨苦得樂為
用。生酥大乘為教相。
【鈔】五重者。名體宗力用教相也。玄者幽微難見也
義者深有所以也。此天台智者大師。深得佛心。洞
明經旨。未釋經文。先以經中幽微難見。深有所以
之旨。以釋經題。使人一覧經題。即知經義。葢名者
經之名也。體者經名所詮。眾生之心體也。宗者行
也。全性體以起觀宗。全觀行以歸心體之宗要也。
力用者。經之體宗。生善滅惡之大用也。教相者。明
如來五時說法之進否也。意使學者因名以尋心
體。因體以立宗要。斷疑而生信。生善而滅惡。善知
大小偏圓。不致謬濫經旨也。
△二別釋為五。初釋名二。初標。
○初釋名。
△二釋二。初釋今題二。初通別各釋二。初釋別題
二。初約能說所說釋二。初釋佛說二字二。初二字
合釋。
【疏】佛說者。釋迦教主。四辯宣演也。
【鈔】佛乃極聖之通號。舉其別號。乃娑婆世界。釋迦
教主也具云釋迦牟尼。此云能仁寂默。能仁是其
用。寂默是其體。今智在于說。乃其教用。故略體從
用。號曰能仁。謂能其仁。而利益三界也。四辯者。一
義無礙辨。謂知一切諸法義理。通達無滯。二法無
礙辨。謂通達一切諸法名字。分別無滯。三辭無礙
辯謂於諸法名字義理隨順一切眾生。殊方異語。
為其演說。能令各各得解。辨說無滯。四樂說無礙
辨。謂隨順一切眾生。根性所樂聞法而為說之圓
融無滯。佛凡說法。以此四無礙辨才。而宣演之。故
曰佛說。
△二二字各釋二。初釋佛字。
【疏】梵語佛陀。華言覺者。十號之一。究竟覺了。諸法
實相。名圓滿覺。
【鈔】題稱為佛。梵語猶略。具云佛陀。華言覺者。此則
屬人。若單云佛。華翻為覺。此則屬法通號有十。一
如來。二應供。三正徧知。四明行足。五善逝。六世間
解。七無上士。八調御丈夫。九天人師。十佛。十號具
足。為世間尊。究竟覺了等者。此指天台六即。判佛
中此當第六究竟即覺也。六即者。一理即覺。二名
字即覺。三觀行即覺。四相似即覺。五分真即覺。六
究竟即覺。六故凡聖不濫。免生上慢。即故初後不
二。免生退屈。一理即覺者。諸法實相。一心圓具。昏
盲不減。倒惑無虧。故無機子頌云。動靜理全是。行
藏事盡非。冥冥隨物去。杳杳不知歸。名理即覺也
二名字即覺者。從善知識。或修多羅。聞三寶名。知
四諦字全體即是。毫𩬊無差。故無機子頌云。方聽
無生曲。始聞不死歌。今知全體是。番悔自蹉跎。名
名字即覺也。三觀行即覺者。全三諦理。起三觀修。
圓伏五住。入五品位。故無機子頌云。念念照常理。
心心息妄塵。徧觀諸法性。無假亦無真。名觀行即
覺也。四相似即覺者。雖未成器。粗垢先落。見相似
理。獲六根淨。故無機子頌云。四住雖先脫。六塵未
盡空。眼中猶有翳。空裡見花紅名。相似即覺也。五
分真即覺者。分破無明。分見佛性。百界作佛。八相
成道。故無機子頌云。豁爾心開悟。湛然一切通窮
源猶未盡。常見月[朦-卄+((並-(前-刖))-一)]朧。名分真即覺也。六究竟即
覺者。無明破盡。三德功圓。窮源到底。稱無上土。故
無機子頌云。從來真是妄。今日妄皆真但復本來
性。更無一法新。名究竟即覺也。
△二釋說字二。初詁訓釋。
【疏】說者悅也。得機而說。稱悅佛懷。
<pb n="337"/>
【鈔】四明云。悅是暢悅。懷是心懷。若論此經。即是如
來。久修久證。念佛三昧。蘊之在懷。今機叩發。說之
乃暢。昔之所懷。
△二簡異釋。
【疏】又經通五人共說。揀異菩薩。天仙化人。故言佛
說。
【鈔】五人皆能說經若請佛印。皆可流傳。揀非四人。
故標佛說。
△二釋阿彌陀二。初翻梵。
【疏】阿彌陀。此云無量壽。
【鈔】阿彌陀三字梵語。此方翻為無量壽。
△二釋義二。初釋無量壽二。初引經釋。
【疏】經云彼佛壽命。及其人民。無量無邊。阿僧祇劫。
【鈔】彼佛壽命。舉其化主。及其人民。舉其眾生也。彼
國淨土。雖有其民。而無其王。以其人民。各各調善
自居。不須文武兼治。故無其王。但有佛為化主。法
王而已。大凡化主壽命。隨其國土人民。以為長短。
彼國人民。尚然壽命無量。況佛壽命而有量乎。此
則舉民顯主。佛壽無量。
△三況勝釋。
【疏】以應身無量。而天人莫知其數。況法報也。
【鈔】法報應三身。各有壽量者。夫壽依命立。命藉身
持。經既言壽。又有身命。故天台大師。觀經疏釋題
無量壽明三身。三命三壽云。法身師軌法性。還以
法性為身。此身非色質。亦非心智。非陰界之所攝
持。強指法性為法身耳。法性壽者。非報得命根。亦
無連持。強指不遷不變。名之為壽。此壽非長壽。亦
非短壽。無延無促。強指法界。同虗空量。此即非身
之身無壽之壽。不量之量也。報身者。修行所感。法
華云久修業所得。涅槃經云。大般涅槃。修道得故。
如如智。照如如境。菩提智慧。與法性相應相冥。相
應者。如函葢相應。相冥者如水乳相冥。法身非身。
非不身。智既相冥。亦非身非不身。強名此智為報
身。法壽非壽非不壽。智既應冥。亦非壽非不壽。強
名非壽為壽。法量非量非無量。智既應冥。亦非量
非無量強名無量為量也。應身者。應同萬物為壽
也。應同連持為壽也。應同長短為壽也。智與體冥
能起大用。如水銀和真金。能塗諸色像。功德和法
身。處處應現往。能為身非身。能為常壽。為無常壽。
能為無量。能為有量。有量有二義。一為無量之量。
二為有量之量。如七百阿僧祇。及八十等。是有量
之量。如阿彌陀。實有期限。人天莫數。是有量之無
量應佛皆為兩量。逐物隨緣。參差長短。然此三身
三壽。不可並別。一異即乖法體。即一而三。即三而
一。乃會玄文。今文乃以應壽。而況顯法報。以是之
故。而經題。稱為無量壽也。
△次釋無量光二。初別翻。
【疏】亦云無量光。
△二引經。
【疏】經云彼佛光明無量。照十方國。無所障礙。
【鈔】此亦無量壽佛。應身之光。以光而例壽。應亦可
論三身。謂法身非身非不身。則法光非光非不光
等。今是應身之光。尚然無量照十方國。無所障礙。
況法報光耶。
△二約通號別號釋二。初正釋。
【疏】又佛是通號。阿彌陀是別號。
【鈔】諸佛皆有通別二號。今此經題。釋迦但舉其通。
彌陀但舉其別。
△二釋疑。
【疏】釋迦是此方教主。庶物咸知。故舉通號。彌陀是
極樂導師。理須表顯。故彰別號。
【鈔】或有疑云。諸佛既有通別二號。經題何不兩土
化主。通別並舉。應云釋迦佛。說。阿彌陀佛經。故解
<pb n="338"/>
中釋其疑云。釋迦是此方教主。眾生無不聞知。故
但舉通號。以該其別。彌陀是極樂導師。不表其別。
名則不顯。故彰別號。以該其通。譯人為省重繁存
略。雅得其所也。
△二釋通題二。初約法常釋。
【疏】經者法也常也。十界同遵。三世不易。
【鈔】法常之釋。乃依觀經疏轉釋。又依妙宗鈔。謂儒
經講解。有茲二訓。萬代軌則。故訓法也。百王不易。
故訓常也。佛經亦然。十界咸軌。三世不易也。
△二以由義釋。
【疏】由聖人金口所宣。故言經也。
【鈔】妙宗鈔云。由佛大聖金口。宣吐自證之法。故名
為經。
△二通別合釋二。初指通別二名。
【疏】又經是通名。佛說等是別名。
【鈔】妙宗云。通名者頓說漸說。施權開權。律論之外。
皆名為經故稱通也。別名者。別相乃多。今從三種。
謂人法譬。單三複三。并具足一。以成七別。單三者。
單人如。阿彌陀經等。單法如大般涅槃經等。單譬
如梵網經等。複三者。人法如文殊問般若經等。法
譬如妙法蓮華經等。人譬如如來師子吼經等。人
法譬具足者。如勝鬘師子吼一乘大方便方廣經
等。以此七別。與通合標一代佛法。
△二明通別所以五。初通論一化。
【疏】經有三種。謂教行理。依教修行從行顯理。
【鈔】妙宗云。今家釋題。約通別論者。以其二名。各具
教行理也。若無此三。徒論通別。無所以矣。何以故。
葢依教而後修行。從行而後顯理故也。
△二別指今題。
【疏】佛是覺義。約修成說。故屬於行。說即是教。阿彌
陀是理。
【鈔】今題佛字。判屬于行者。以佛是覺義。有自覺覺
他。覺行圓滿之義也。約修成邊說故屬于行。說字
屬教最分明。阿彌陀判屬於理者。以是本性彌陀
故。正當行者。稱念修行。斯得見故。故判屬于理。
△三判其通別。
【疏】與眾典不同。則三經皆別。以對經字。則三經皆
通。
【鈔】與眾典不同。則不惟五字成別。即教行理三經
皆別。以對經字。則不惟一字成通。即教行理。三經
皆通也。
△四結成秘藏。
【疏】理即法身。行即般若。教即解脫。三一圓融。不可
思議。名秘密藏。
【鈔】今家凡是經題。皆約通別釋者。正欲明各各具
三經也。各具三經者。又正欲明具秘密藏也。如一
題阿彌陀三字。即我行者法身本性也。佛之一字。
即全性起修之般若智慧也。說之一字。即智與法
身。所得之解脫也。又理即全苦道即法身。正因佛
性也。行即全惑道即般若。了因佛性也。教即業道
即解脫。緣因佛性也。如是三德。如世伊三點。天王
三目。不縱不橫。不並不別。乃不可思議。秘密之藏。
經題義理。微妙若此。講者聽者。安可忽諸。
△五結成功德。
【疏】故聞[巢-果+(一/目)]題名字。獲無量功德也。
【鈔】如金光明。及諸大乘。多作此說。
△二出本名。
【疏】此經本名稱讚。不可思議功德。一切諸佛。所護
念經。
△三辨譯異三。初總標。
【疏】傳至中華。凡二譯。
△二別明二。初唐譯。
【疏】唐譯云。稱讚淨土。佛攝受經。
<pb n="339"/>
△二秦譯二。初與唐辨異。
【疏】今秦本隱略經題。在六方佛後。即云汝等眾生。
當信是等。
【鈔】唐譯則存本名。而秦譯不存者。以其隱略。在六
方佛後故也。
△二讚秦譯善巧。
【疏】以此經正示持名方法。況彌陀聖號。眾所樂聞。
用此立題。人多信受。故得四海同遵。流通無盡。譯
人之善巧也。
【鈔】大凡立名。貴生物善。今所生善則有二種。一以
此經。正示持名方法。一以彌陀聖號。眾所樂聞。故
用此立題。人多信受。是以唐譯者。秘于大藏。而不
見不聞。秦譯者四海同遵。而流通無盡。譯人善巧。
信而有徵矣。
△二辨體二。初標。
【疏】二辨體。
【鈔】二辨體者。即前總列中云。方等實相為體也。方
等實相有二義。一此經說在第三方等時。方等四
教並談。此經屬圓。揀異此經實相。非華嚴般若法
華三時之實相。故云方等。一圓教實相。門門可入
清涼池。故方。生佛均有。平等不二故等。觀經疏云。
體是主質。妙宗鈔云。名傍是賓。體正是主名是假
名。體是實質。一切名下。皆有其質。今辨假名下之
實質也。
△二釋二。初引論明體。
【疏】智度論云。諸大乘經。通以一實相。為經正體。
【鈔】妙宗鈔云。諸法不生不滅。非有非無。無能無所。
離言說相。離名字相。離心緣相。離此等相。名為實
相無相之相也。若以彼義。會歸此經。則前段七重
欄楯去。至聞是音者。皆生念佛念法念僧之心。是
明惟心淨土。序云瓊林玉沼。直顯於心源是也。中
段彼佛何故。號阿彌陀去。至但可以無量無邊。阿
僧祗說。是明本性彌陀。序云壽量光明。全彰於自
性是也。瓊林玉沼。是明依報。該得四種淨土。壽量
光明等。是明正報。該得佛菩薩。九品往生之人。此
正法華。惟佛與佛。乃能究盡諸法實相。天台所謂
性具三千。無非實相之體也。
△二結成所詮。
【疏】即所詮之理也。
△三明宗二。初標。
【疏】三明宗。
△二釋二。初引經證成。
【疏】經云若有信者。應當發願。生彼國土。
【鈔】前總列中云。信願淨業為宗。故今引經證成。若
有信者。即信門也。應當發願。即願門也。若欲證成。
淨業行門。應具引下文。七日持名。一心不亂。求生
淨土。此為三要之門。信則信有惟心淨土。本性彌
陀。如來願力。皆得往生。此當十乘中。第一觀不思
議境也。雖有其信。若無其願。則不得生。葢彌陀既
以願力而攝生。我當誓願而求往。方得天性相關。
任運與拔。猶如磁石。自然吸取。十乘往判。此當第
二。真正發菩提心也。四弘中。當佛道無上誓願成。
該得前之三願。雖有其願。若無行門。其願則狂。故
須七日持名。一心不亂。十乘往收。此當第三善巧
安心止觀也。七日持名。即是觀。一心不亂即是止。
方持名而一心。方一心而持名。是則止觀雙照。亦
復雙遮。善巧安心。方得成就略標上根三法。其餘
七乘。皆在中矣。
△二結成宗要。
【疏】一經之宗要也。
△四明用二初牒。
【疏】四論用。
△二釋二。初引經證成。
<pb n="340"/>
【疏】經云即得往生。極樂國土。皆不退轉。於無上菩
提。
【鈔】初二句。即示以七日持名。一心不亂後之文。次
二句。即此前經云。眾生生者。皆是阿[鞥-合+(白-日+田)]䟦致之文。
前總列中云。捨苦得樂為用。即經云。即得往生。云
云之文。若以後足前。則眾生生者。皆娑婆念佛之
人。必得不退菩提。以此二文合證。此經之力用也。
△二結成力用。
【疏】離生死苦。得解脫樂。此經之力用也。
【鈔】餘之法門。莫不皆令眾生。竪出三界。離生死苦。
得解脫樂。如重臺九級。自下昇高。力勝則進。足疲
則墮。其登也難。惟淨土法門。令眾生橫出三界。離
生死苦得解脫樂。家庭咫尺。從東至西。舉目可觀。
彈指即到。其去也易。經之力用。豈不大乎。
△五判教相二。初總標。
○五判教相。
【鈔】教者聖人被下之言。相者分別異同。如來五時
設教。適時而進。大小漸頓。各有區分。天台約五時。
而分別之。各有攸存。故凡釋經。皆須判教。
△二釋相。
【疏】部屬大乘方等教攝。二藏明義。菩薩藏收。漸頓
分之。此屬頓教。
【鈔】判此教相。而有三說。部屬大乘方等教攝者。第
一約時判也。前總列云。大乘生酥為教相。生酥即
方等時也。天台大師。用涅槃五時。生起次第。以判
如來一代之教。初從牛出乳。譬從佛最初。三七日
說華嚴經。次從乳出酪。譬從十二部。出九部修多
羅。十二年中。說小乘四阿含經。次從酪出生酥。譬
從阿含出方等。八年之中。說維摩大集楞嚴楞伽
十六觀。并此經等。彈偏斥小。歎大褒圓。聲聞之人。
得彈訶益。恥小。慕大。出入無難。如小乘偏空。出三
界外。無身無土。今則特告身子。而云彌陀有土。菩
薩有身。眾生生者。皆不退轉。即其事也。次從生酥
出熟酥。譬從方等出般若。二十二年。說大品般若
等諸經。以空慧水。洮汰二乘執情。令須菩提等。轉
教般若。付財融通。次從熟酥出醍醐。譬從般若出
法華。涅槃。九界三乘。會權授記。無小無大。皆令作
佛。今是第三生酥。故曰部屬大乘方等教攝。二藏
明義菩薩藏收者。第二約藏判也。葢佛所說經。有
聲聞藏。即為諸二乘人說者。明理但至真諦。明惑
但破見思。明智但修空觀。明果無身無土。今經既
明。出娑婆外。別有淨土。則果報有乎身土。豈不理
惑智果。皆屬菩薩藏收。漸頓分之。此屬頓教者。第
三約教判也。化儀之教。有漸有頓。漸則經劫修行。
方階不退。頓則即生成辦。位至阿[鞥-合+(白-日+田)]故結成云。以
令凡夫。不退菩提。然而令其即生。位階不退。固是
圓頓法門。亦必須先開圓解。而次修圓行。破三惑。
而方證圓果。以階不退。今則但說。彼土依正二報。
以之為開解生信。七日持名。一心不亂。以之為造
修行門。臨命終時。即得往生。以階䟦致。自非釋迦
之善權。彌陀之願力。行者之宿根。現前之三要。一
心不亂。而三惑圓伏頓斬業根。而直往無前。安能
克此。故知此經。為五濁惡世之無上醍醐。涅槃經
云。置毒生酥中。食即殺人。可不信諸。
△二譯人二。初標科。
○二譯人號。
姚秦三藏法師鳩摩羅什奉詔譯
△二解義二。初明其生處。
【疏】鳩摩羅什。此云童壽。丘慈國人也。
△二明其翻譯。
【疏】後秦姚氏據長安。尊為國師。弘始年間。譯諸經
論。
【鈔】姚秦者。簡非亡秦。前秦。乞伏秦。今是後秦姚氏
<pb n="341"/>
也。以弘始三年。方入長安。秦主勅僧[((素-糸)*力)/石]等。八百沙
門。資受什旨。於草堂寺所譯經論。凡九十八部。合
四百二十一卷。僧叡僧肇道常等筆受。
△三證其功德。
【疏】南山感通傳云。七佛以來。譯經師。
【鈔】過去七佛。皆生於西天竺。迦維羅衛國。滅度之
後。或正法。或像法時。西天梵筴。必傳流震旦。譯梵
成華。譯經之師。歷代皆有。惟什師自七佛以來。常
為我震旦。譯經之師。此乃南山律師。問費氏天人
所說。又有云什師位證三賢。是知非聊爾人也。
△二釋經文二。初總別科判。二依科解釋。今初二。
初總科三分。
○二釋經文三。從初至大眾俱為序分。從爾時佛
告至六方後。徵釋經題為正宗分。從汝等皆當信
受我語。盡文為流通分。
【鈔】漢明以來。經至震旦。弘法之師。隨文講解。無有
科判。至晉道安法師。方判大小諸經。皆有三分。謂
序正流通。後西天親光論至。與其三分義同。又此
方出家之士。自漢以來。皆隨師姓。如三支之類。後
道安法師。謂既捨俗姓。以從釋迦。宜合一切。俱從
釋姓。後增一阿含至。世尊果云。萬流入海。同一鹹
味。四姓出家。同稱釋氏。故後人讚道安法師云。分
經雅合於親光。釋姓頗同於增一。
△二別明二序。
【疏】諸經皆有通別二序。此經但有通序。證信而無
別序發起。即十二部經中。無問自說也。
【鈔】通別二序者。通者同也。如是等六事。諸經皆同。
故別者異也。諸經發起之緣。各各不同。故今經但
有通序。而無別序者。乃如來無問自說。葢淨土法
門。若被菩薩之機。正所當對。必須假問而說。如十
六觀經。是其類也。但此一經。是對上乘。及凡夫機。
令知微妙身土。即生可獲。原非小乘凡夫境界。豈
能問之。故如來無問自說。稱性宣揚何須發起。
△二依科解釋二。初釋通序二。初分科。
○通序分二。初五句證信。
【鈔】證信者。佛將滅度。阿難咨問。一切經首。當安何
語。佛答云。當安如是我聞等。豈惟我然。三世諸佛。
經初皆爾。
△二釋經二。初列經。
如是我聞。一時佛在舍衛國。祇樹給孤獨園。
△二釋義五。初釋所指法體。
【疏】如是者。指所聞之法體也。實相之理。古今不異。
名如如理。而說為是。
【鈔】如是者。指法之辭。所指者。即所聞法體。實相之
理。如此之理。古今不異名如。即真如不動之體。亘
萬古而恒新。歷千差而不改。如來能稱此理而說。
無不當理。故稱如是。
△二釋所顯能聞。
【疏】我者阿難結集法藏。自言如是法門。我從佛聞。
【鈔】佛地論云。謂結集時。共請言。如汝所聞。當如是
說。傳法菩薩。便許可言。如是當說。如我所聞。
△三釋所明機感。
【疏】一時者。機應和合之時也不言某年月日者。二
土正朔不同故也。
【鈔】機即阿難與千二百人。并菩薩等眾。應即釋迦
如來。能說教主。機無應而不成。應無機而不就。砧
椎相叩。乃方成法器。機應合一。則此經方說。二土
正朔不同者。如此土四時。彼方三際。東夏以合朔
為月旦。西方以既望為月旦。兩方既爾。四夷可知。
既難準定。故但言一時。
△四釋所稱化主。
【疏】佛者覺也。自覺異凡夫之不覺。覺他異二乘之
獨覺。覺滿異菩薩之在因。眾聖中尊。故名曰佛。即
<pb n="342"/>
釋迦教主也。
【鈔】梵語佛陀。此云覺者。謂覺了性相真妄之者。即
究竟本覺。亦究竟始覺。自覺異凡夫之不覺者。凡
夫則終朝昏擾。逐妄漂流。如來則寂照雙融。還源
返本。覺他異二乘之獨覺者。二乘則覺了生死。如
麞獨跳。如來則自登彼岸。慈航度人。覺滿異菩薩
之在因者。菩薩則三覺雖修。而三因未滿。如來則
三覺究竟。而三德圓彰。為二乘菩薩。眾聖中尊。故
稱為佛。以通從別。即娑婆教主。釋迦牟尼佛也。
△五釋所述住處二。初釋舍衛國。
【疏】舍衛。正云室羅筏悉底。此云聞物。言人物富庶。
遠聞諸國故。
【鈔】人物富庶者。謂此國具足。欲塵財寶之物。多聞
解脫之人也。
△二釋祇樹給孤獨園二。初出二人名德二。初祇
陀。
【疏】梵語祇陀。此云戰勝。波斯匿王太子名也。
【鈔】波斯匿王太子。初生之時。適與外國戰勝。因立
美名。
△二須達。
【疏】梵語須達。此云善施。長者名也。能惠施國之窮
民。名給孤獨。
△二明二人並稱。
【疏】側布黃金。從祇陀買園。建立精舍。請佛說法。祇
陀施樹。故並稱也。
【鈔】須達長者。為兒聘婦。往王舍城。得見如來。請佛
供養。佛命身子。同往相地。惟祇陀太子。園林茂盛。
可造精舍。祇陀戲許。須金磚側布其地。金錢掛滿
其林。便當與之。須達歡喜。命車載金。布地將滿。祇
陀見其精誠。便云地當屬卿。林屬於我。共施供佛。
不亦可乎。故後凡於此地說經。經家序處。必美二
人之德。而並稱之。
△列眾同聞二。初分科。
○二列眾同聞三。初聲聞眾二。初示數。
△二釋經三。初聲聞。二示數二。初列經。
與大比丘僧。千二百五十人俱皆是大阿羅漢。眾所
知識。
△二解義為四。初釋明類。
【疏】比丘。此云乞士。乞食資身。乞法鍊心。又云怖魔
又云破惡。僧者具云僧伽。此云和合眾。
【鈔】比丘梵語。而含三義。一乞士。外為檀越乞食。以
資色身。永離四邪。內為如來乞法。以鍊心性。常趣
八正。應供之因也。二破惡能破九十八種。煩惱惡
因。能破二十五有生死惡果。殺賊之因也。三怖魔
發心出家。魔王怖其出境。精進修行。波旬怖其離
欲無生之因也。眾和合者。凡為僧者。須具六和。一
戒和同修。二見和同解。三身和同住。四利和同均。
五口和無諍。六意和同悅。具此六和。方可稱僧。
△二釋示數。
【疏】三迦葉。有千弟子。舍利目連。共二百五十人。最
初歸佛。常隨眾也。
【鈔】三迦葉者。一優樓頻螺迦葉。二伽耶迦葉。三那
提迦葉若最初度憍陳如五人。合云千二百五十
五人經舉大數是故略之。得飡甘露。莫先於此。故
為常隨眾也。
△三釋顯位。
【疏】阿羅漢含三義。一應供為人天福田。乞士果也
二殺賊。斷煩惱盡。破惡果也三無生。不受後有。怖
魔果也。
【鈔】比丘因名也。阿羅漢果號也。因果二名。一一主
對。如影隨形。略無差忒。故為比丘。有乞士之因。方
獲羅漢應供福田之果。有破惡之因。方獲斷煩惱
盡殺賊之果。有怖魔之因。方獲無生。不受後有之
<pb n="343"/>
果。
△四釋歎德。
【疏】聞名欽德曰知。覩形敬奉曰識。
【鈔】若但聞名。而未覩形。則知而未識。但覩形而不
聞名。則識而未知。今既聞名而覩形。必欽德而敬
奉。阿難尊者與此輩等同聞。非惟見同列之德齊。
亦乃顯所聞之法真。以之證信。誠可信也。
△二列名二。初牒科。
○二列名。
△二釋經二。初列經。
長老舍利弗。摩訶目犍連。摩訶迦葉。摩訶迦旃延。摩
訶拘絺羅。離婆多。周利槃陀伽。難陀。阿難陀。羅睺羅
憍梵波提。賓頭盧頗羅墮。迦留陀夷。摩訶劫賓那。薄
拘羅。阿㝹樓䭾。
△二釋義二。初釋長老。
【疏】耆年碩德。通稱長老。
【鈔】此諸聖僧。有耆年者。必有碩德。有碩德者。未必
定是耆年。故長老者。乃耆年與碩德之通稱也。
△二釋眾名十六。初釋舍利弗。
【疏】舍利弗此云身子。其母身容端正。眼如鶖鷺。兼
母名之故。又名鶖子。智慧第一。
△二釋目犍連。
【疏】摩訶目犍連。此云大采菽姓也。其族眾多。故以
大別之。神通第一。
△三釋大迦葉。
【疏】摩訶迦葉。此云大龜氏。其祖感靈龜負仙圖而
出。遂以名族。又云飲光。身光赫奕。映蔽餘光。毗婆
尸佛時為治金師。貧女以金珠。同修塔像。從是以
來。身光金色。
△四釋摩訶迦旃延。
【疏】摩訶迦旃延。此云文飾。論議第一。
△五釋摩訶拘絺羅。
【疏】摩訶拘絺羅。此云大膝。從狀得名。舍利弗母舅。
△六釋離婆多。
【疏】離婆多。此云星宿。父母禱星而生。遂以為名。
△七釋周利槃陀伽。
【疏】周利槃陀伽。此云繼道。其母省親。生於路傍故
姿性魯鈍。惟誦半偈。證羅漢果。
△八釋難陀。
【疏】難陀此云善歡喜。佛之親弟也。
△九釋阿難陀。
【疏】阿難陀此云慶喜。白飯王之子。佛之堂弟也。佛
成道日生。舉國忻慶。因立嘉名。多聞第一。
△十釋羅睺羅。
【疏】羅[目*(危-(夗-夕)+夫)]羅。此云覆障。本修羅之名。能障日月。佛為
所障。不即出家。故以為名。
△十一釋憍梵波提。
【疏】憍梵波提。此云牛呞。宿生為牛。食已轉哨。故受
此名。
△十二釋賓頭盧頗羅墮。
【疏】賓頭盧。此云不動名也頗羅墮。此云利根姓也
別譯云。賓度羅䟦囉墮闍。
△十三釋迦留陀夷。
【疏】迦留陀夷。此云黑光。其形麤黑故。
△十四釋劫賓那。
【疏】摩訶劫賓那。此云房宿。母禱房星而生。
△十五釋薄拘羅。
【疏】薄拘羅。此云善容。形貌端正。昔施僧一訶梨
勒。感五不死報。
△十六釋阿㝹樓䭾。
【疏】阿㝹樓䭾。此云無貧。昔於饑世。以稗飯施辟支
佛。九十一劫。果報充足。天眼第一。
【鈔】諸經列眾。皆有歎德。如法華楞嚴。是其例也。惟
<pb n="344"/>
此經無之非無也。葢譯人善巧。令顧名而思義也。
如大智舍利弗。摩訶目犍連等。顧何德而不彰。然
諸經嘆德。必隨緣起。如阿難以邪染之緣。浚發。楞
嚴。而經家嘆德特曰。佛子住持。善起諸有（云云）。同
列之眾。既有是德。正顯當機。雖托緣于邪染。而實
無是過也。此經餘諸弟子。且無暇論。即大智舍利
弗。位居其首。次之以大目犍連。摩訶迦葉。摩訶迦
旃延。三人者豈無意乎。葢極樂法門。微菩薩實智
而莫能信。微菩薩大神通而莫能往。微抖擻三惑。
而莫能淨。微四無礙辨而莫能論。此經說在方等。
意令聲聞。迴小智以成大智。迴小通以成大通。迴
小頭陀以成大頭陀。迴小議論以成大議論。淨土
即權而實。即實而權者。斯可以照了實相。信受奉
行。即近而遠。即遠而近者。斯可以不速而疾。彈指
即到。心淨土淨。即穢而淨者。斯可以生即無生。生
化兩冥。妙有即空。真空即有者。斯可以妙用辯才。
剖析無礙。至於餘諸弟子。各有一德。以類而歎德。
即事而回向。於此法門。成方等益。了無生而生。感
界外生。達無身而身。受變易身。竪出三界。固不可
思議。又有橫出三界。尤不可思議也。
△二總結二。初牒科。
○三總結。
△二釋經二。初列經。
如是等諸大弟子。
△二解義。
【疏】學在師後。故稱弟。解從師生。故稱子。此總結前
文也。
【鈔】弟則顯師之謙讓。師乃明資之尊敬。故夫子曰。
余也處回如弟。回也處余若父。
△二菩薩眾二。初分科。
○二菩薩眾三。初明類。
△二釋經二。初列經。
并諸菩薩摩訶薩。
△二釋義。
【疏】梵語菩提薩埵。此云覺有情。同佛所證曰覺。無
明未盡曰有情。摩訶薩。此云大道心眾生。
【鈔】菩薩二字。梵語存略。若具足稱之。應云摩訶菩
提質帝薩埵。摩訶翻大。菩提翻道。質帝翻心。薩埵
翻眾生。亦翻有情。合為大道心眾生。大道心則下
異眾生。有情則上異諸佛。葢已離此岸。尚居中流。
此諸菩薩。乃又居其大者。故以摩訶薩別之。
△二別名二。初牒科。
○二列名。
△二釋經二。初列經。
文殊師利法王子。阿逸多菩薩。乾陀訶提菩薩。常精
進菩薩。與如是等。諸大菩薩。
△二解義為五。初釋文殊。
【疏】文殊師利。此云妙德。以微妙三德。同佛所證故。
亦云妙吉祥菩薩。入法正位。名法王子。
【鈔】微妙三德。同佛所證者。圓教始從初住。終至等
覺。分破一品無明。分同佛證。微妙三德。若約文殊
菩薩。則有本迹之殊。本因如悲華經。對寶藏佛。發
弘誓願。蒙佛授記。字曰文殊。又于燈明佛所。為八
王子之師。是釋迦九代之祖。昔太隣諸佛。今輔佐
釋迦。若論本果。現在北方。歡喜世界作佛。號歡喜
藏摩尼寶積佛。未來在南方。離垢世界成佛。號普
現如來。本迹如此。同佛所證。厥位相齊。亦名妙吉
祥者。惑業苦三。有少分在。皆未吉祥。位居究竟。三
德圓彰。故又號妙吉祥也。佛破二十五有。獲王三
昧。入法正位。名破有法王。文殊亦位隣等覺。為佛
長子。名法王子也。
△次釋阿逸多。
【疏】阿逸多此云無勝。超出偏小。故慈氏之名也。
<pb n="345"/>
【鈔】梵語阿逸多。翻為無能勝名也。又名彌勒。翻為
慈氏姓也。思益經云。若眾生見者。即得慈心三昧。
合而言之。是則此菩薩。以地位證入隣極。慈心及
物。以受姓名也。
△三釋乾陀訶提。
【疏】乾陀訶提。此云不休息。勤修不懈故。
【鈔】思益經云。恒河沙劫為一日夜。是三十日為一
月。十二月為一歲。過百千萬億劫。得值一佛。如是
值恒河沙佛。行諸梵行。修習功德。然後授記。心不
休息。故號為乾陀訶提。
△四釋常精進。
【疏】常精進者。乃法性常住。成無作正勤故。
【鈔】寶積經云。是菩薩為一切眾生。經無量劫。隨逐
不捨。猶不受化。無一念棄捨。以身心俱進。名常精
進。祇以見法性常住。成無作正勤。雖精進而無精
進相也。
△五釋總結。
【疏】大菩薩者。迥出偏小故。
【鈔】靈芝云。菩薩名通初後。如是菩薩。莫非深位補
處。或權現影響。故稱大也。諸經列菩薩眾。亦有歎
德。如法華等是其通例。惟此經無之非無也。亦令
讀是經者。顧名而思義。仰德而受行也。何也。如文
殊以妙德吉祥。阿逸多以無能勝。慈氏。乾陀訶提。
以自強不息。勤修無懈。常精進。以悟法常住。成無
作正勤。顧何德而不具。經家獨列此四人者。意令
修行淨土者。先以微妙三德。即吾心之三諦。為能
觀三觀之本。即所謂先觀不思議境是也。繼之以
無能勝之。無緣慈悲。而真正發菩提心。以表今之
求生極樂者。一以化眾生。斷煩惱。學法門。成佛道。
而為初志。然後加之以全性起修。自強不息。勤修
無懈。了法性常住。成無作正勤。庶捨穢能盡。取淨
窮源。即娑婆之塞。以臻乎極樂之通。則道品自然
調適。對治法爾助開。九品可階。疑城不住。法愛不
生。金臺可陞。得預如是等。諸大菩薩之列矣。經家
之意。其在是乎。
△三人天眾二。初牒科。
○三人天眾。
△二釋經二。初列經。
及釋提桓因等。無量諸天大眾俱。
△二釋義三。初釋提桓因。
【疏】釋提桓因。此云能天帝。忉利天主也。
【鈔】梵語具云釋提桓因陀羅。此翻能作天帝。忉利
天主也。忉利此翻三十三。須彌山頂。四面共八城。
每城居四天。天帝居善見城中。合三十三。因果莊
嚴。具俱舍頌說。
△次釋無量諸天。
【疏】無量諸天者。欲色界中。諸梵天王。護世四王等
也。
【鈔】欲界有六天。地居二天。即下四王天。并第二忉
利天。空居四天。即夜摩。兜率。化樂。他化也。色界四
天。初禪。二禪。三禪。各三天。四禪九天。佛凡說經。皆
來會集。惟無色界天。既無色質。故不云來。
△三釋大眾。
【疏】兼四眾八部。故言大眾俱。
【鈔】四眾者。比丘比丘尼。優婆塞優婆夷也。八部者。
天龍。夜叉。乾闥婆。阿修羅。迦樓羅。緊那羅。摩呼羅
伽。人非人等也。
△次釋正宗二。初總判三科。
○二正宗分三。初依正莊嚴。二修證行法。三諸佛
稱讚。
△二依經釋義二。初分科。
○就初為二。初總示。二別釋。初又二。初依報莊嚴。
△二釋經為二。初依正莊嚴二。初總示二。初依報
<pb n="346"/>
莊嚴二。初列經。
爾時佛告長老舍利弗。從是西方過。十萬億佛土。有
世界名曰極樂。
△二解義六。初釋爾時。
【疏】爾時者。將說經之時也。
【鈔】爾時即前通序。機應合一之時。惟其合一。故將
說經。
△二釋當機。
【疏】以身子利根。故特告之。不俟其請問也。
【鈔】淨覺云。不告菩薩天龍者。應有四悉意。一是左
面弟子。大小法集。多居其首故。二由智慧第一。四
眾八部罔不欽仰故。三為令四眾聞佛淨土。自鄙
絕分故。四復欲小乘。未取證者。回心向大故。佛凡
說法。必獲四悉檀益。今謂於佛說十二部經中。此
當無問自說。以淨土法門。非小乘境界故。復欲令
彼回小向大故。此經唯無祗夜。伽陀。因緣。譬喻。優
波提舍。而長行。直說。方廣。受記。未曾有。此皆顯有。
若未本生。本事。則以略望廣。於大彌陀經。亦復具
有。
△三釋界數。
【疏】一大千世界。稱一佛土。十疑論云。西方去此十
萬億剎。為對凡夫肉眼。生死心量而言之耳。但使
眾生淨業成就。臨終在定之心。即是淨土受生之
心。動念即是生淨土時。實非遠也。
【鈔】解中先依經明遠。次約理明不遠。一大千世界。
稱一佛土者。百億日月。百億須彌。百億四大海。百
億鐵圍山。名一佛土故。俱舍頌云。四大洲日月。須
盧六欲天。梵世各一千。名一小千世。此小千千倍。
說名為中千。此千倍大千。皆同一成壞。是也。如此
觀之。極樂世界。去此甚遠。次引天台大師。十疑論
明不遠。葢言凡夫之人。以先世煩惱惑善惡業報。
得此生五陰苦果。所有凡夫肉眼。遠即不見。乃以
不見者為遠。所有生死心量。遠則不知。亦以不知
者為遠。無怪其然。若念佛之人。一心不亂。則惑道
伏。淨業成就。則業道清。臨終之時。娑婆印壞則苦
道脫。當爾之時。化肉眼為天眼。變凡心為聖心。故
臨終在定之心。即是淨土受生之心。動念即是生
淨土時。言動念者。乃垂終得見三寶。與夫見光見
華等。一有所見。便名動念。非妄念之念也。雖在此
土。得見已是華池受生之時。故曰實非遠也。又般
舟經。明眾生有三力。故得見彌陀。一者三昧力。即
論中所明是也。二者佛力。四十八願。經云設我成
佛。十方眾生。至心信樂。欲生我國。乃至十念。若不
生者不取正覺。三者本功德力。此有二義。一者眾
生自無始來。曾有念佛求生淨土種子。當時未生。
今種已熟。應得往生。二者眾生心性。本具塵剎。雖
十萬億之遙。無非性具。即性體性量。如帝網之一
珠。影含眾珠。如大海之一浪。具全潮體。非但互具。
亦乃互即。故四明云。若心性不具塵剎。則生無感
見之功。佛無應現之理也。
△四釋極樂。
【疏】梵語須摩提。此云安養。或云清泰。又云極樂者。
猶言最勝也。
【鈔】安養者。對娑婆八苦交煎。所養者非安也。清泰
者。對娑婆五濁惡世。所處者非泰也。極樂者。對娑
婆眾苦之劇。所受者非樂也。
△五出四土二。初總標。
【疏】一切國土。隨機所感。有乎四種。
△二別釋四。初寂光土。
【疏】一常寂光土。諸佛究竟。極果所居。
【鈔】觀經疏云。常寂光者。常即法身。寂即解脫。光即
般若。是三點伊。不縱不橫。名秘密藏。妙宗鈔云。前
三在事。故從居人修斷因果而立土名。此土屬理。
<pb n="347"/>
故從本體三德為名。私謂鈔中。既有上品寂光之
名。則知彼土亦分九品。惟上上品為極果所居。餘
之八品。皆圓聖分證人所居。為分證寂光也。疏云
分證究竟。寂光淨穢是也。
△二實報土。
【疏】二實報土。法身大士所居。
【鈔】觀經疏云。實報無障礙者。行真實法。感得勝報。
色心不相妨。故言無障礙。純菩薩無有二乘。仁王
經云。三賢十聖住果報。即是其義。釋論云。菩薩勝
妙五欲。能令迦葉起舞。華嚴云。無量香雲臺。即其
土淨妙五塵。私謂諸佛亦有報土。何必定為菩薩
所居。亦可準分九品。上上品為佛所居。餘之八品。
隨菩薩所破無明多少。以為差降爾。疏云次第頓
入。實報淨穢是也。
△三方便土。
【疏】三方便土。三乘人所居。
【鈔】觀經疏云。方便有餘者。修方便道。斷四住惑。故
曰方便。無明未盡。故曰有餘。釋論云。出三界外。有
淨土聲聞辟支佛。出生其中。受法性身。非分段生。
法華云。若我滅度後。實得阿羅漢。若不信此法。若
遇餘佛。便得決了。就中復有利鈍。指上為淨。指下
為穢也。私謂既曰。就中復有利鈍淨穢。是則準望
亦分九品。圓方便道。居上三品。別通方便道。居中
三品。藏方便道。居下三品。疏云體析巧拙。有餘淨
穢是也。
△四同居土二。初出名。
【疏】四同居土。六凡所居。
【鈔】觀經疏云。娑婆雜惡。荊棘瓦礫。不淨充滿。同居
穢也。池流八德。樹列七珍。次於泥洹。皆正定聚。凡
聖同居上品淨土。
△次釋義。
【疏】以五濁輕重。而分淨穢。娑婆五濁重。故兼四惡
趣。輪迴不息。安養五濁輕。故惟有人天。皆得不退。
故名極樂。
【鈔】以五濁下。標娑婆。下釋一往言之。娑婆眾生。以
五濁之因重。故名同居穢。是故感報兼四惡趣。此
由煩惱濁中五鈍使。隨其強者。而牽生四趣。人天
既由戒善。故煩惱稍輕。安養五濁輕者。由在娑婆。
專修淨業。輕于五濁。故得往生極樂。受人天報。況
至彼[邱-丘+(看-目)]。塵境輕清。不生煩惱。故雖人天。皆得不退。
故名極樂。再往言之。極樂國土。亦分淨穢。如觀經
九品。大本三輩。品位既分高下。所見亦自不同。故
妙宗鈔云。初五濁輕。為同居淨者。此淨甚通。須知
別意。如戒善者。四教凡位。皆悉能令。五濁輕薄。感
同居淨。而圓觀輕濁。感同居淨。依正最淨。如經中
說。地觀已去。一一相狀。比于餘經。修眾善行。感安
養土。其相天殊。
△六簡別。
【疏】盡理言之。惟究竟寂光。是真極樂。
【鈔】盡理言之等者。此約四土展轉簡之。是則分證
寂光。猶如穢土苦域。惟究竟果人。所居之土。方得
名為真實極樂。故前序先明。真源不二云。寂光真
淨。初無苦樂之殊。此之謂也。
△二正報莊嚴二。初牒科。
○次正報莊嚴。
△二釋經二。初列經。
其土有佛。號阿彌陀。今現在說法。
△二釋義二。初釋三身二。初總標。
【疏】佛有三身。
△二別釋二。初法身。
【疏】一法性身。居寂光土。身土一如。名秘密藏。
【鈔】觀經疏云。法身者。師軌法性。還以法性為身。此
身非色質。亦非心智。非陰界入之所攝持。強指法
<pb n="348"/>
性。為法身耳。妙宗鈔云。師軌釋法。捨通從別。通則
生佛俱軌法性。然其九界。雖軌而違。如人依師。不
順師教。唯有諸佛。從初發心。軌法而修。今能究竟。
冥合法性。故大經云。諸佛所師。所謂法也。以法常
故。諸佛亦常。順法性故。名法為師。實非所師。與能
體別。故即所師法。而為其身。雖名為身。已出五陰。
故非色質。及非心智。色是初陰。心智即四陰。既其
非陰。亦非入界。故非三科。任持攝屬。此則已簡。分
段變易。以示生死。陰等攝故。亦可色質簡應。心智
簡報。三科簡因。既非此等。何以狀名。為物機故強
指法性。名為法身。此能居之身也。所居之土。正如
前釋。
△二報身。
【疏】二者報身。居實報土。
【鈔】觀經疏云。報身者。修行所感。法華云。久修業所
得。涅槃云。大般涅槃修道得故。如如智。照如如境。
菩提智慧。與法性相應相冥。相應者。如函葢相應。
相冥者。如水乳相冥。法身非身非不身。智既應冥。
亦非身非不身。強名此智為報身。妙宗鈔云。報即
酬報也。修行是因。感于妙報。而酬因也。法華證智
德。經云慧光照無量。久修業所得。大般涅槃證斷
德也。此二果德。酬答修因。是故名報。感報之時。其
相何似。故以一法。二喻顯之。如名不異。所觀差別。
不名如境。智外有境。不名如智。各二如者。境如如
智。智如如境。此之境智。故得應冥。智慧名通。故以
果覺。菩提簡之。即是無上菩提之智。與法性境。相
應相冥。先舉函葢。喻其相應。恐謂函葢。雖際畔相
當。終存兩相。故重舉水乳。以喻相冥。令知始本。同
是覺性。其體泯然。正同水乳。則顯境外無智。智外
無境。水乳可見。言非身者。非應佛有分齊身。非不
身者。非報佛無分齊身。又非身。則非有。非不身。則
非空。中道法身。乃本覺體。始覺冥此。能冥亦忘。為
成現故。強名報智。土義同前。
△三應化身。
【疏】三應化身。居不二土。隨九品機。所見不同。
【鈔】觀經疏云。應身者。應同萬物為身也。智與體冥。
能起大用。如水銀和真金。能塗諸色像。功德和法
身。處處應現往。能為身非身。然此三身。不可並別。
一異即乖法體。即一而三。即三而一。乃會玄文。妙
宗鈔云。如谷答響。大小隨聲。如鑑現形。端醜在質。
應萬物感現勝劣身。智即報身。體即法身。此二冥
合。應用無方。真金上色。須水銀和。方能塗物。闕此
一緣。金無塗用。報智功德。契會法身。隨有機處。應
無不往。上所說報。但論冥法。即自受用也。今明垂
應。以他受用。常住之應。對于生身。無常之應。示二
迹用。是故雙明身等。身即生身。有分齊相。故名為
身。非身是報。無分齊相。故曰非身。小般若云。佛說
非身。是名大身。大身者。乃他受用身也。他身者。一
時隨機。變化而有。義則同於應身。體用少有差別。
應身則從法報。冥合之體。以起應用。化身則從應
身之體。以起化用。乃從用而為用也。更或從化而
化。則化化無窮。應身則八相始終。化身則倏起倏
滅。居不二土者。報身為能證之智。法身為所證之
理。是則寂光實報。皆能應之體。他受用土。及方便
同居。皆應身所居之土。機緣差別。有乎九品。故視
之為異。佛應無差。則寂光實報。橫在三品。故云不
二。應準觀經疏。判九品往生人。須者往檢。又四土。
土土各分九品。隨土感見。三身有異。隨機感見。四
土不同。
△次釋簡異。
【疏】現在說法。揀非過未也。
【鈔】下經云。阿彌陀佛。成佛已來。於今十劫。則知彌
陀現在成佛。而為眾生說法。非過去未來之諸佛
<pb n="349"/>
也。
△二別釋二。初分科。
○二別釋二。初依報二。初總明極樂。
△二釋經二。初依報二。初總明極樂二。初列經。
舍利弗。彼土何故。名為極樂。其國眾生。無有眾苦。但
受諸樂。故名極樂。
△二釋義。
【疏】彼土下徵起。其國下總釋。無有眾苦者。無三途
八難等諸苦也。對娑婆極苦言之。故云極樂。
【鈔】娑婆世界。具乎六道。人天修羅。名三善道。以戒
善為因。地獄餓鬼畜生。名三惡道。以惡逆為因。道
即能通之義。謂一切眾生。造作善業。能通人天等
處。造作惡業。能通地獄等處故也。又謂之三途者。
乃約果為名。即由惡業。而通至於火途。刀途。血途
也。一地獄道謂。此處在地之下。并鐵圍山間。有八
寒八熱等獄。即造作極重惡業眾生。墮于此道。故
名地獄道。二餓鬼道有三種。一謂罪業極重者。積
劫不聞漿水之名。其次者但伺求人間。蕩滌膿血
糞穢。又其次者。時或一飽。加以刀杖。驅逼填河塞
海。即造惡業眾生。由慳貪故。生於此道。三畜生道。
謂披毛戴角。鱗甲羽毛。四足多足。有足無足。水陸
空行等。即造作惡業眾生。由愚癡故。生於此道。八
難者。八處皆障難也。此之八處。雖感報苦樂有異。
而皆不得見佛。不聞正法。故總稱為難。一地獄難。
義釋同前。地獄之中。長夜冥冥。受苦無間。障於見
佛聞法。是故名難。二畜生難。義釋同前。畜生道中。
受苦無窮。障於見佛聞法。是故名難。三餓鬼難。義
釋同前。餓鬼道中。受苦無量。障於見佛聞法。是故
名難。四長壽天難。謂此天以五百劫為壽。即色界
第四禪中。無想天也。言無想者。以其心識不行。如
冰魚蟄蟲。外道修行。多生其處。障於見佛聞法。是
故名難。五北[鬱-山+止]單越難。梵語[鬱-山+止]單越。華言勝處。謂
此處感報。勝東西南三洲也。其人壽一千歲。命無
中夭。為著樂故。不受教化。是以聖人不出其中。不
得見佛聞法。故名為難。六盲聾瘖瘂難。謂此等人
雖生中國。而業障深重。盲聾瘖瘂。諸根不具。值佛
出世。而不能見佛。雖說大法。亦不能聞。故名為難。
七世智辯聰難。謂世間之人。邪智聰利者。惟務躭
習外道經書。不信出世正法。故名為難。八生在佛
前佛後難。謂佛出現於世。為大導師。令諸眾生。離
生死苦。得涅槃樂。人有緣者。乃得值遇。其生在佛
前佛後者。由業重緣薄。既不見佛。亦不聞法。故名
生在佛前佛後難。等諸苦者。即人間八苦也。一生
苦有五種。一者受胎。謂識托母胎之時。在母腹中
窄隘不淨。二者種子。謂識托父母遺體。其識種子。
隨母氣息出入。不得自在。三者增長。謂在母腹中。
經十月日。內熱煎煑。身形漸成。住在生藏之下。熟
藏之上。間夾如獄。四者出胎。謂初生下。有冷風熱
風吹身。及衣服等觸體。肌膚柔嫩。如被物刺。五者
種類。謂人品有富貴貧賤。相貌有殘缺妍醜。是名
生苦。二老苦有二種。一者增長。謂從少至壯。從壯
至衰。氣力羸少。動止不寧。二者滅壞。謂盛去衰來。
精神耗減。其命日促。漸至朽壞。是名老苦。三病苦
有二種。一者身病。謂四大不調。眾病交攻。若地大
不調。舉身沉重。水大不調。舉身胖腫。火大不調。舉
身蒸熱。風大不調。舉身倔強。二者心病。謂心懷苦
惱。憂切悲哀。是名病苦。四死苦有二種。一者病死。
謂因疾病。壽盡而死。二者外緣。謂或遇惡緣。或遭
水火等難而死。是名死苦。五愛別離苦。謂常所親
愛之人。乖違離散。不得共處。是名愛別離苦。六怨
憎會苦。謂常所怨讐。憎惡之人。本求遠離。而反集
聚。是名恐憎會苦。七求不得苦。謂世間一切事物。
心所愛樂者。求之而不能得。是名求不得苦。八五
<pb n="350"/>
陰熾盛苦。五陰者。色受想行識也。陰即覆葢之義。
謂能葢覆真性。不令顯發也。盛即盛大之義。謂前
生老病死等。眾苦聚集。故名五陰熾盛苦。對娑婆
極苦言之。故名極樂者。葢極樂眾生。無有如上娑
婆。種種極苦之事。故名極樂。若敵顯者。極樂眾生。
六根所對塵境。無非微妙。色聲香味觸。莫不生人
觀解。信念三寶。故無三毒之因。不造惡逆之業。故
無三途之苦果。無三道之障難也。聞法入定。不墮
無想。故無長壽天難也。雖受極樂。常受教化。故無
北俱盧洲難也。六根清淨。明利黠慧。故無盲聾瘖
瘂難也。眾生生者。皆正定聚。故無世智辨聰難也。
阿彌陀佛。今現在說法。經無量劫。觀音即補其處。
號普光功德山王佛。故無佛前佛後難也。蓮苞托
質。無生苦也。寒暑不遷。無老苦也。身非分段。無病
苦也。壽命無量。無死苦也。無父母妻子。無愛別離
苦也。諸上善人聚會。無怨憎會苦也。天花香食。自
然受用。無求不得苦也。觀照陰空。無蘊苦也。
△二別二莊嚴二。初分科。
○二別示莊嚴五。初欄網行樹。
△二釋經二。初欄楯行樹二。初列經。
又舍利弗。極樂國土。七重欄楯。七重羅網。七重行樹。
皆是四寶。周帀圍繞。是故彼國。名為極樂。
△二解義四。初釋欄楯。
【疏】欄。檻也。橫曰欄。縱曰楯。莊嚴寶樹。圍繞華叢也。
△次釋羅網。
【疏】羅網者。寶網羅覆。光色晃曜。周帀垂布。莊嚴校
飾也。
△三釋行樹。
【疏】行樹者。觀經云。一一樹高。八千由旬。七寶華葉。
無不具足。
△四釋四寶。
【疏】四寶者。金銀琉璃玻璃也。
【鈔】大略言之。極樂寶地之上。一一珍寶。樓閣之外。
莫不列以寶樹。寶樹之外。繞以欄楯。寶樹欄楯之
上。又覆以羅網。各以七重為率者。所以表菩提分
也。然若樹若欄若網。皆以四寶者。所以表七覺。不
離四諦也。娑婆世界。王臣之家。非無此嚴。然以樹
言之。不過藂林。以欄言之。不過木石。以網言之。不
過絲蔴。以地言之。不過土石。以因言之。不過人力。
諸天雖復同之。非若淨土之演法音。淨土穢土之
不同。自然造作之各異。豈無其故哉。解引觀經。一
一樹高。八千由旬。七寶華葉。無不具足。以類明之。
則所莊嚴。不啻四寶。又可知也。今當具引大本。及
以觀經。一一具列。非曰好繁。亦所以助長。求生淨
土者。之信樂耳。觀經云。觀寶樹者。一一觀之。作七
寶行樹想。一一樹高。八千由旬。其諸寶樹。七寶華
葉。無不具足。一一華葉。作異寶色。琉璃色中。出金
色光。玻璃色中。出紅色光。瑪瑙色中。出硨磲光。硨
磲色中。出綠真珠光。珊瑚琥珀。一切眾寶。以為映
飾。妙真珠網。彌覆樹上。一一樹上。有七重網。一一
網間。有五百億。妙華宮殿。如梵王宮。諸天童子。自
然在中。一一童子。五百億釋迦毗楞伽摩尼。以為
瓔珞。其摩尼光。照百由旬。猶如和合。百億日月不
可具名。眾寶間錯。色中上者。此諸寶樹。行行相當。
葉葉相次。於眾葉間。生諸妙華。華上自然有七寶
果。一一樹葉。縱廣正等。二十五由旬。其葉千色。有
百種畫。如天瓔珞。有眾妙華。作閻浮檀金色。如旋
火輪。宛轉葉間。涌生諸果。如帝釋缾。有大光明。化
成幢幡。無論寶葢。是寶葢中。映現三千大千世界
一切佛子。十方佛國。亦於中現。又大本云。復有七
種寶樹。其純一寶樹者。根莖枝葉華果。皆以一寶。
二寶為一樹者。根莖枝葉。花果間以二寶。三寶為
一樹者。根莖枝葉。花果間以三寶。四寶為一樹者。
<pb n="351"/>
根莖枝葉。各以一寶。其花與果。同於根莖。五寶為
一樹者。根莖枝葉花。各以一寶。果則同於其根。六
寶為一樹者。根莖枝葉華果。各以一寶。七寶為一
樹者。亦復如是。惟加其節。益用一寶。如是諸樹。種
種各異。行行相值。莖莖相望。枝枝相准。葉葉相向。
華華相順。果果相當。如是行列。數百千重。間以寶
池。亦復如是。乃至周徧世界。榮色光耀。不可勝視。
△二華池樓觀二。初分科。
○二華池樓觀二。初正明。
△二釋經二。初華池樓觀二。初正明二。初列經。
又舍利弗。極樂國土。有七寶池。八功德水。充滿其中。
池底純以金沙布地。四邊階道。金銀琉璃。玻璃合成。
上有樓閣。亦以金銀琉璃。玻璃硨磲。赤珠瑪瑙。而嚴
飾之。池中蓮華。大如車輪。青色青光。黃色黃光。赤色
赤光。白色白光。微妙香潔。
△二釋義六。初釋七寶池。
【疏】七寶池者。觀經云。一一池水。七寶所成。其寶柔
軟。從如意珠王生。
【鈔】七寶池。從水得名。故引觀經池水。從七寶成而
釋。然娑婆世界。水豈無之。乃從天一而生。故體非
七寶。寶豈無之。乃從戊己而生。故體非柔軟。淨土
之水柔而非陰。寶而不剛。淨穢所以異也。不特此
也。彼經又云。其摩尼水。流注華間。尋樹上下。正以
體非天一。故不特可下。而亦可上。粗妙所以分也。
又不特此也。彼經又云。其聲微妙。演說苦空。無常
無我。諸波羅密。復有讚嘆諸佛相好者。如意珠王。
涌出金色。微妙光明。其光化為百寶色鳥。和鳴哀
雅。常讚念佛念法念僧。正以體即唯心。無情說法
苦樂所以別也。
△次釋八功德水。
【疏】八德者。唐譯云。一澄淨。二清涼。三甘美。四輕輭。
五潤澤。六安和。七除饑渴。八長養諸根。
【鈔】此與觀經所列少異。彼云。輕。清涼。耎。美。不臭。飲
時調適。飲已無患。疏復以八德而對五入。清是色
入。不臭香入。輕冷耎是觸入。美是味入。調適無患
是法入。妙宗鈔云。疏釋八德。而對五入。并前說法。
即聲入也。雖成六入。無非妙境。故令行者。速證無
生。又大本云。八功德水。湛然盈滿。清淨香潔。味如
甘露。彼諸菩薩聲聞。諸上善人。若七寶池中。澡雪
形體。意欲令水沒足。水即沒足。欲令至膝。水即至
膝。欲令至腰至腋。以至於頸。水亦如是。欲淋灌其
身。悉如其意。欲令其水如初。即亦如初。調和冷暖。
無不順適。開神脫體。滌蕩情慮。清明澄潔。瑩若無
形。
△三釋金沙布地。
【疏】金沙布地者。觀經云。黃金為渠。渠下皆以雜色
金剛。而為底沙。
【鈔】此經但云金沙布地。觀經云金剛以為底沙。其
文猶略。具足言之。應如大本云。黃金池者。底白銀
沙。水晶池者。底琉璃沙。珊瑚池者。底琥珀沙。有二
寶為一池者。其底亦以二寶。若黃金白銀池者。底
沙則以珊瑚琥珀。若珊瑚琥珀池者。底沙則以硨
磲瑪瑙。若三寶四寶。以至七寶。共為一池。則底沙
亦如是。此諸寶池。有方四十里者。有方五十里者。
有方六十里者。如是展轉漸大。以至於方二萬四
百八十里。若大海然。是諸池者。皆菩薩聲聞。諸上
善人。生長之所。有時浴於其間。若彼佛池。其方倍
此。皆七寶相間而成。白月珠。明月珠。摩尼珠為之
底沙。
△四釋四寶。
【疏】琉璃此云不遠。去波羅奈城不遠。有此寶故以
為名。玻璃此云水玉。
【鈔】琉璃梵語。具云吠琉璃。此云不遠。是故字體。古
<pb n="352"/>
作流離。以是梵語。故後人見是玉類故改從琉璃
玻璃亦是梵語。具足應云窣坡致迦。其狀似此方
水晶。有赤白青三色。字體亦應從坡離。人見似玉
故改從玻璃。硨磲梵語。具足應云牟浴揭拉婆。此
云青白色寶。尚書大傳曰。大貝。如大車之渠。渠謂
車輞赤珠。佛地論云。赤虫所出。智論云。真珠出魚
腹中。竹中。蛇腦中。不必唯生蚌胎也。瑪瑙梵語摩
婆羅伽隷。此翻瑪瑙寶色。如馬之腦故名。字體舊
作馬腦。後人改從玉石。
△五釋樓閣。
【疏】樓閣者。觀經云。眾寶國土。一一界上。有五百億
寶樓。大本云。其講堂精舍。宮殿樓觀。皆七寶莊嚴。
自然化成。復以真珠。明月摩尼眾寶。以為交絡覆
葢其上。
【鈔】大本又云。阿彌陀佛。講堂精舍。皆自然七寶。相
間而成。復有七寶以為樓觀欄楯。復有七寶為之
纓絡。懸飾其側。復以白珠。明月珠。摩尼珠為之交
絡。徧覆其上。殊特妙好。清淨光輝。不可勝言。其餘
菩薩聲聞。所居宮宇。亦復如是。彼諸天及世人。所
居宮宇樓閣。稱其形色高下大小。或以一寶二寶
乃至無量眾寶。悉化現而成。
△六釋四華。
【疏】靈芝云。車輪大小。難為定準。十住婆沙論云。輪
王千輻輪。周圍十五里。青色下。觀經云。一一池中。
有六十億七寶蓮華。則非止四色。一一蓮華。團圓
正等。十二由旬。非止如車輪也。大本云。池中蓮華。
或一由旬。乃知百千由旬。是知隨機所見優劣不
同耳。
【鈔】寶池蓮華者。一以為淨土中之莊嚴。一以為念
佛人之托生。以極樂眾生無有婬欲。故無男女。無
有男女。故無父母。無有父母。故無胎生。尚無胎生。
豈有卵生。濕生。宜其皆為化生。第今所談極樂。乃
橫出三界。正與娑婆世界平。是以眾生生者。以化
為主。而三義似兼有之。以其托質蓮胎而花居水
上故也。故大本云。十方無央數世界。諸天人民。以
至蜎飛蝡動之類。往生阿彌陀佛剎者。皆於七寶
池蓮花中化生。自然長大。亦無乳養之者。皆食自
然之食。其容貌形色。端正淨好。固非世人可比。亦
非天人可比。皆受自然清虗之身。無極之壽。然約
下八品言之可也。若上上品生。乘金剛臺。到即見
佛。不涉蓮生。而即悟無生。良有以也。即解云隨機
所見。優劣不同。亦由乎此。
△二結成二。初牒科。
○次結成。
△二釋經二。初列經。
舍利弗極樂國土。成就如是。功德莊嚴。
△二釋義二。初正釋經文。
【疏】國界嚴飾。皆是彌陀。積劫熏脩。菩提行願之所
成就。
【鈔】釋成如上。種種嚴飾。皆彌陀功德之所莊嚴。功
之言力。德之言用。此皆如來果上解脫大用。以攝
受眾生者。遠討其因。乃始心所發四十八願。誓取
樂[邱-丘+(看-目)]。嗣後經無量劫修行填願。行滿而後願成。願
成而後土淨也。
△次指所引文。
【疏】引文中言。大本即無量壽經二卷。廣談淨境。言
觀經即十六觀經。廣明行相。今經略說。世稱小本。
即對大本而言也。
△三金地天華二。初牒科。
○三金地天華。
△二釋經二。初列經。
又舍利弗。彼佛國土。常作天樂。黃金為地。晝夜六時
雨天曼陀羅華。其土眾生。常以清旦。各以衣裓。盛眾
<pb n="353"/>
妙華。供養他方。十萬億佛。即以食時。還到本國。飯食
經行。舍利弗。極樂國土。成就如是。功德莊嚴。
△二釋義六。初釋天樂。
【疏】天樂者。觀經云。無量諸天。作天伎樂。又有樂器。
懸處虗空。如天寶幢。不鼓自鳴。大本云。亦有自然
萬種伎樂。又有樂音。無非法音。清揚哀亮。微妙和
雅。一切音聲。所不能及。
【鈔】一切音聲。所不能及者。大本云。如世間帝王。有
萬種音樂。不如轉輪聖王。諸音樂中一音之美。百
千萬倍。如轉輪聖王。萬種音樂。不如忉利天王。諸
音樂中一音之美。百千萬倍。如忉利天王。萬種音
樂。不如第六天王諸音樂中一音之美。百千萬倍。
如第六天王。萬種音樂。不如阿彌陀佛剎中。諸七
寶樹。一音之美。百千萬倍。復有自然。種種妙樂。而
其音聲。無非妙法。清揚嘹亮。微妙和雅。十方世界。
音聲之中。最為第一。
△二釋黃金為地。
【疏】黃金為地者。觀經云。琉璃地上。以黃金繩。雜廁
間錯。兼以七寶。界其分齊。今言黃金。乃地面莊嚴
耳。
【鈔】今經小本從略。若廣明者。如大本云。阿彌陀佛
剎中。皆有自然七寶。所為黃金白銀水晶琉璃珊
瑚琥珀硨磲。其體性溫柔。以是七寶。相間為地。或
純以一寶為地。光色照耀。奇妙清淨。超越十方。一
切世界。其國[懨-猒+火]廓。曠蕩不可窮盡。地皆平正。無須
彌山。及金剛銕圍。一切諸山。亦無大海小海。及坑
坎井谷。亦無幽暗之所。
△三釋曼陀羅華。
【疏】曼陀羅華。此云白華。亦云適意。然彼國光明常
照。不假日月。則無晝夜。準大本經。以華開鳥鳴為
曉。蓮合鳥棲為夜。亦無四時。春秋冬夏。不寒不熱。
常和調適。
【鈔】白華適意。乃四華中。略舉其一。具足應如法華。
天雨四華。一曼陀羅華。此小白華。二摩訶曼陀羅
華。此云大白華。曼殊沙華。此云小赤華。摩訶曼殊
沙華。此云大赤花。大本又云。有天優鉢羅華。鉢頭
摩花。拘物頭花。芬陀利花。皆天花也。以彼佛國土。
主伴依正。皆有光明。故無日月陰陽。寒暑四時。然
而以花開鳥鳴為曉。蓮合鳥棲為夜。竊恐猶是凡
聖同居淨土氣分。與穢土將忘未忘之間。以眾生
生者。多帶業往生故。若上之三土。則無此相也。
△四釋衣裓。
【疏】衣裓即衣襟。
【鈔】真諦云。外國盛花器也。解存兩釋。初釋為正。以
裓本衣襟。況天花雨時。何必尋器。即以衣裓而盛
之。就襟拾花而散之。散已放襟而忘之。此淨土。最
適意之事也。
△五釋供養。
【疏】供養十萬億佛者。大本云。承佛威力。一食之頃。
往詣十方無量世界。恭敬供養諸佛。
【鈔】此猶略文。若具引者。經云阿彌陀佛剎中。諸菩
薩承佛威神。一食之頃。遍至十方無量世界。供養
諸佛。隨心所欲。花香伎樂。衣葢幢幡。無數供養之
具。自然化現在前。珍妙殊特。非世所有。輒以奉佛。
及諸菩薩。聲聞之眾。或欲獻華者。即於空中。化成
華葢。小者周圍四十里。或五十里。或六十里。如是
展轉漸大。有至於六百萬里。各隨其小大。停於空
中。以成圓像。勢皆下向。以成供養。光色照耀。香氣
普熏不可勝言。既已用已。隨其前後。以次化沒。諸
菩薩復於空中。共奏天樂。以微妙音。歌歎佛德。聽
受經法。喜悅無量。既供養已。忽然輕舉。還至本剎。
猶為未食之前。
△六釋食時。
<pb n="354"/>
【疏】食時者。午前也。大本云。若欲食時。七寶鉢器。自
然在前。百味飲食。自然盈滿。見色聞香。自然飽足。
身心柔輭。無所味著。食已化去。時至復現。
【鈔】大本具云。其飯食時。有欲銀鉢者。有欲金鉢者。
有欲琉璃水晶鉢者。有欲珊瑚琥珀硨磲瑪瑙鉢
者。或欲明月珠。摩尼珠。白玉紫金等鉢。皆隨其意。
化現在前。百味飲食。充滿其中。酸醎辛淡。各如所
欲。多亦不餘。少亦不缺。亦不以美故。過量而食。惟
以資益氣力。食已自然消散。而無遺滓。或但見色
聞香。意以為食。自然飽適。無所味著。身心清利。既
已用已。自然化去。再欲食時。復現如前。極彼剎中。
清淨安穩。微妙快樂。次於無為。泥洹之道。
△四靈禽說法二。初牒科。
○四靈禽說法。
△二釋經二。初牒科。
復次舍利弗。彼國常有。種種奇妙。雜色之鳥。白[鴳-女+隹]孔
⿱少隹。鸚鵡舍利。迦陵頻伽。共命之鳥。是諸眾鳥。晝夜六
時。出和雅音。其音演暢。五根五力。七菩提分。八聖道
分。如是等法。其土眾生。聞是音已。皆悉念佛念法念
僧。
△二釋義五。初釋奇妙。
【疏】淨土珍禽。與娑婆羽族不同。故云奇妙。如來順
世而說。譯人取類而翻。
【鈔】娑婆羽族。雖有珍禽。既非光明所化。的係罪業
所生。安得稱為奇妙。或者疑曰。既非罪業。何以同
名。故釋之曰。葢如來順世而說。故譯人取類而翻。
其實不可以此方者比也。
△次別釋眾鳥。
【疏】白[鴳-女+隹]等三可解。舍利。此云春鶯。或云鶖鷺。迦陵
頻伽。此云妙音。鳥在㲉中。其音已超眾鳥。共命兩
首一身。報同識異。法華云命命是也。
【鈔】餘如文釋。妙音鳥。㲉字正書應從㲉。有作鷇者
非。鷇音[寇-(敲-高)+ㄆ]。大論云。頻伽在㲉。聲逾眾鳥是也。頻伽
共命。此之二鳥。東方所無。
△三釋和雅。
【疏】和雅者音聲悅人。演暢者說法無滯。
【鈔】音聲雖悅人。而不惑耳牽心。說法既無滯。則能
生慧思修。眾生皆不退者以此。
△四釋道品二。初正釋四。初五根。
【疏】五根者。一信。二精進。三念。四定。五慧。能生聖道。
故名為根。
【鈔】三十七品助道之法。譬猶樹焉。始以聞法為種
子。以思修為種溉。即四念處。四正勤。四如意足。三
者不失其候。因緣成就。則能生五根。根既得力。則
能排厚地之五障。布七覺支之枝葉。以生八正道
三昧之華果。始娑婆而作清涼大樹也。故法界次
第初門釋云。一信根。謂信於正道。及助道法。則能
出生一切。無漏禪定解脫。是名信根。二精進根。謂
既信四念處正觀。及諸助道善法。倍䇿精進。勤求
不息。是名精進根。三念根。謂但念正道。及諸助道。
一心觀想。不令邪妄得入。是名念根。四定根。謂攝
心正道。及諸助道。一心寂定。相應不散。是名定根。
五慧根。謂四念之慧。為定法所攝。內性自照。不從
他知。是名慧根。
△次釋五力。
【疏】五力同上根名。能排業障。故名為力。
【鈔】一信力。謂信正道。及助道法。若信根增長。則能
遮諸煩惱。不為偏小諸疑所動。故名信力。二精進
力。謂行此正道。及助道法時。若精進根增長。則能
破諸懈怠放逸。令一切正助道法成辨。是為精進
力。三念力。謂念此正道。及助道法時。若念根增長。
則能破諸邪想。成就一切。出世正念功德。是為念
力。四定力。謂攝心正道。及助道法。若定根增長。則
<pb n="355"/>
能破諸亂想。發諸事理禪定。是為定力。五慧力。謂
四念處之慧。照了一切諸法。若慧根增長。則能除
一切邪妄之執。破一切偏小之慧。故名慧力。
△三七菩提分。
【疏】菩提此云覺分。或云支也。一念覺。二擇法覺。三
精進覺。四喜覺。五輕安覺。六定覺。七捨覺。
【鈔】一念覺。念即思念。謂修諸道法之時。善能覺了。
常使定慧均平。若心昏沉之時。當念用擇法精進
喜三覺分。觀察諸法。令不昏沉。若心浮動之時。當
念用除覺分。除身口之過。非用捨覺分。捨於觀智。
用定覺分。入正禪定。攝其散心。令不浮動。是名覺
分。二擇法覺。擇即揀擇。謂用智慧。觀察諸法之時。
善能簡別真偽。而不謬取虗偽之法。故名擇法覺
分。三精進覺。不雜名精。無間名進。謂修諸道法之
時。善能覺了。不行無益苦行。而於諸正法中。常能
用心專一。無有間歇。故名精進分。四喜覺。喜即懽
喜。謂心契悟真法。得懽喜時。善能覺了。此喜不從
顛倒法生。住真法喜。故名喜覺分。五輕安。一名除
覺分。除即斷除。謂斷除諸見煩惱之時。善能覺了。
除去虗偽之法。增長真正善根。故名除覺分。六定
覺。定即禪定。謂發禪定之時。善能覺了諸禪。不生
煩惱妄想。是名定覺分。七捨覺。謂離所見念著之
境。善能覺了虗偽不實永不追憶。故名捨覺分。
△四八聖道分。
【疏】八聖道。諸經或云八正道。一正見。二正思惟。三
正語。四正業。五正命。六正精進。七正念。八正定。
【鈔】謂此八法。不依偏邪而行。故名為正。復能通至
涅槃。故名為道。一正見。謂人修無漏道。見四諦分
明。破外道有無等種種邪見。是為正見。二正思惟。
謂人見四諦時。正念思惟。觀察籌量。令觀增長。是
謂正思惟。三正語。謂人以無漏智慧。常攝口業。遠
離一切。虗妄不實之語。是為正語。四正業。謂人以
無漏智慧。修攝其心。住於清淨正業。斷除一切邪
妄之行。是為正業。五正命。謂出家之人。常離五種
邪命利養。常以乞食。而活其命。是為正命。六正精
進。謂人勤修戒定慧之道。一心專精。無有間斷。是
名正精進。七正念。謂人思念戒定慧正道。及五停
心。助道之法。堪能進至涅槃。是名正念。八正定。謂
人攝諸散亂。身心寂靜。正住真空之理。決定不移。
是名正定。
△二指闕。
【疏】三十七品。闕四念處。四正勤。四如意足。三科。故
云等法。
【鈔】經既闕略。解雖不補。今當備出其義。以為後學。
思脩之助。四念處者。念即能觀之觀。處即所觀之
境也。謂諸眾生。於色受想行識五陰起四顛倒。於
色多起淨倒。於受多起樂倒。於想行多起我倒。於
心多起常倒。為令眾生。修此四觀。以除四倒。故名
四念處也。一觀身不淨。身有內外。己身名內身。他
人之身名外身。此內外身。皆攬父母。遺體而成。從
頭至足。一一觀之純是穢物。眾生顛倒。執之為淨。
而生貪著。故令觀身不淨也。二觀受是苦領納名
受。有內受外受。意根受名內受。五根受名外受。一
一根有順受違受。不違不順受。于順情之境。則生
樂受。於違情之境則生苦受。于不違不順之境。則
生不苦不樂受。樂受是壞苦。苦受是苦苦。不苦不
樂受。是行苦。眾生顛倒。以苦為樂。故令觀受是苦
也。三觀心無常。心即第六識也。謂此識心體性流
動。若麤若細。若內若外。念念生滅。皆悉無常也。四
觀法無我。法有善法惡法。人皆約法計我。謂我能
行善行惡也。善惡法中。本無有我。若善法是我。惡
法應無我若惡法是我。善法應無我。眾生顛倒。妄
計有我。故令觀法無我也。四正勤者。一已生惡令
<pb n="356"/>
永斷謂五葢等煩惱覆心。離五種善根。故一心勤
精進。方便斷除。不令更生也。二未生惡令不生。謂
五葢等煩惱惡法。今雖未生。後若生時。能遮五種
善根。故一心勤精進。方便修習。令永不生也三已
生善令增長。謂五種善根等。善法。雖已生。當守護
令增長。故一心勤精進。方便修習。令不退失也。四
未生善令得生。謂五種善根。雖未生為令生故。一
心勤精進。方便修習令得生也。四如意足者。一欲
如意足。欲者希向慕樂莊嚴彼法。故名為欲。謂凡
所修習。一切諸法。若無樂欲之心。事必不遂。若能
樂欲。所願皆得。是為欲如意足。二念如意足念者
事注彼境。一心正住。故名為念。謂若非一心。觀法
斷絕若能一心。所願皆得。是為念如意足。三精進
如意足。謂唯專觀理。使無間雜。故曰精進。凡所修
習。一切諸法。若無精進。事必不成。若能精進。所願
皆得。是為精進如意足。四思惟如意足。謂於彼境
籌量審度。故名思惟凡所修習。一切諸法。若無思
惟。則無所得。悉不成就。若能思惟。所願皆得。是為
思惟如意足。
△五釋正念。
【疏】孤山曰。念佛如醫王。念法如良醫。念僧如瞻視
人。三者既備。煩惱之病可瘥。又觀自心。寂而常照
則諸法炳然名念佛。照而常寂。無法可得名念法。
寂照不二。即存而亡名念僧。此一體三寶也。
【鈔】孤山約二義而釋三寶。一別相。二一體。於別相
中。又但出應念所以不云三寶之相。言醫王等者。
葢眾生生死之病根。於煩惱欲治其疾。非佛之大
醫王。不能知病而識藥應病而與藥。故首之以念
佛寶。然而雖見之矣。苟不聞法。以求其治方。合而
服之。則病不能愈。故次之以念法寶。雖能依法而
思修。苟無菩薩良友。為同行。為外護。為節飲食。示
其忌諱。而病亦莫能愈。故又次加之以念僧寶。若
欲知。其所念則以具足。三身四智者為佛寶。所說
十二分教為法寶。四十一位菩薩為僧寶。佛滅度
後。又有住持三寶則範金刻木為佛寶。西來貝葉
為法寶剃𩬊染衣為僧寶。如此二種。若能歸之念
之。則煩惱之病本可瘥。生死之病果可痊矣。二。一
體者即文云。又觀自心寂而常照。（云云）等是也。葢
佛名為覺覺即照也。故以此心寂而常照。諸法炳
然者名佛寶。法名不覺。不覺即寂。故以照而常寂。
無法可得者名法寶。僧名和合。寂照不二。即和合
義。故以寂照不二。即存即亡者名僧寶。
△六釋生心。
【疏】靈芝云。此界心垢。常思五欲。彼土心淨。專念三
寶兩土升沉。於斯可見。
【鈔】夫對境生心。雖佛聖賢。亦不能無。惟求其正焉
而已。娑婆世界。塵境粗強。故對境所生之心。住而
非正。惟淨土耳中所聞。無非妙聲。故聞是音者皆
悉生深念三寶之心。正所謂生心而無住。無住而
生心者也。
△二釋疑二。初牒科。
○二釋疑。
△二釋經二。初列經。
舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音。宣流變
化所作。
△二釋義二。初釋淨土惡道有名無體。
【疏】濁世禽畜罪業所招。淨土何緣有此。故云勿謂
罪報所生。故大本法藏比丘本願云。設我得佛國
中有地獄。餓鬼畜生者。不取正覺。
【鈔】濁世禽畜下疑問。故云下釋疑。故大本下引證。
△次釋淨土惡道名體俱無。
<pb n="357"/>
【疏】然彼土清淨。尚無惡道之名字。況有罪報所生
之實體乎。皆是彼佛變化所作也。故觀經云。如意
珠王。湧出金色微妙光明。其光化為百寶色鳥。和
鳴哀雅讚佛法僧。靈芝云。當知眾鳥。即是如來神
力。欲使法音宣暢耳。知非罪報所生也。
【鈔】然彼下正明其無。皆是下明今有。所以。故觀經
下引證。靈芝下引同。
△五風樹樂音二。初牒科。
○五風樹樂音。
△二釋經二。初列經。
舍利弗。彼佛國土。微風吹動。諸寶行樹。及寶羅網。出
微妙音。譬如百千種樂同時俱作聞是音者。自然皆
生念佛念法念僧之心。舍利弗。極樂國土。成就如是
功德莊嚴。
△二釋義二。初引經類明。
【疏】大本云。微風徐動。吹諸寶樹。演出無量妙法音
聲其聲流布。徧諸佛國聞其音者得深忍法。觀經
又云其摩尼水。流注華間。演說苦空。無常無我諸
波羅密。
△次引文明淨。
【疏】孤山云雖寶樓金池。為悅目之翫。而非惑蕩之
色。而能達唯心無境矣。雖風樹鳥聲。有入耳之娛
而非惉懘之音。而能念三寶有歸矣。
【鈔】世人厭煩擾者。必杜視聽于見聞。以墮偏枯之
失樂繁華者。必恣任逸于聲色。以縈紛擾之勞。總
之五濁惡世。根塵皆穢。苟無體空之觀。又無析色
之門。進之退之。孰能免過何如淨土。不乏寶樓金
池之翫。兼風樹鳥聲之娛。見色而不惑蕩。聞聲而
非惉懘。無分別之勞矣。而又能達境惟心。深念三
寶無偏枯之失矣。淨土之妙。從容中道。聞而不求
生者非夫也。
彌陀略解圓中鈔卷上

<sarticle>彌陀略解圓中鈔卷下</sarticle>
明　永樂吳郡沙門　大佑　解
天啟天台沙門　傳燈　鈔
△二正報二。初分科。
○二正報二。初教主名號二。初徵名。
△二釋經二。初教主名號二。初徵名二。初列經。
舍利弗。於汝意云何。彼佛何故。號阿彌陀。
△二解義。
○審其解否。次為釋通。
△二釋義二。初分科。
○二釋義二。初名含二義二。初光明無量。
△二釋經二。初名含二義二。初光明無量二。初列
經。
舍利弗。彼佛光明。無量。照十方國。無所障礙。是故號
為阿彌陀。
△二釋義三。初引大本明光明無量。
【疏】大本云。阿彌陀佛。威德。光明。最尊第一。諸佛光
明。所不能及。
【鈔】此猶略引。若具引者。阿彌陀佛光明。明麗快甚。
絕殊無極。勝于日月之明千萬倍。而為諸佛光明
之王。故號無量壽佛。亦號無量光佛。無邊光佛。無
礙光佛。無對光佛。炎王光佛。清淨光佛。歡喜光佛。
智慧光佛。不斷光佛。難思光佛。難稱光佛。超日月
光佛。其光明所照。無央數天下。幽冥之處。皆常大
明。諸天人民。禽獸蜎飛蝡動之類。見此光明。莫不
喜悅。而生慈心。其婬泆瞋怒愚痴者。見此光明。莫
不遷善。地獄餓鬼畜生。考掠痛苦之處。見此光明。
無復苦惱。命終之後。皆得解脫。不獨我今。稱讚阿
彌陀佛光明。十方無央數佛。菩薩緣覺聲聞之眾。
悉皆稱讚。亦復如是。若有眾生。聞此光明。威神功
<pb n="358"/>
德。日夜歸命。稱讚不已。隨其志願。必生其剎。復為
諸菩薩聲聞。所共稱讚。當亦如是。我說阿彌陀佛。
光明威神。巍巍殊妙。晝夜一劫。尚未能盡。令為汝
等略言之耳。
△次引觀經明光明之用。
【疏】觀經云。徧照十方。念佛眾生。攝取不捨。
【鈔】彼經具云。無量壽佛。有八萬四千相。一一相中。
有八萬四千隨形好。一一好中。復有八萬四千光
明。一一光明。徧照十方世界。念佛眾生。攝取不捨。
疏云。若為佛慈悲所護。終得離苦。永得安樂釋論
云。譬如魚子。母若不念。子則爛壞。眾生亦爾。佛若
不念。善根則壞。
△三設問答。釋或者之疑。
【疏】或問光明無量。我何不見。答。杲日麗天。瞽夫不
覩。是盲者咎。眾生障重。如處覆盆之下。非日光之
不普也。
【鈔】杲日下。喻佛光本自周徧。瞽夫下。喻眾生無目
不覩。眾生下。合下二句。非日光下。合上一句。蓋佛
有三身。光明亦然。若法報身之與光。則無處而不
周。無時而不在。應佛身之與光。則隨其機之所在。
而示光現之。然此三佛身之與光。皆須機感而後
得見。如觀經云。諸佛如來是法界身。入一切眾生
心想中。此言法報二身。無所而不遍也。又云。是故
汝等。心想佛時。是心即是三十二相。八十種好。是
心作佛。是心是佛。諸佛如來。正遍知海。從心想生。
此則正言三身。皆須機感而見。機若熟時。不惟得
見于應。亦得見于法身報身也。
△二壽命無量二。初標科。
○二壽命無量。
△二釋經二。初列經。
又舍利弗。彼佛壽命。及其人民。無量無邊。阿僧祇劫。
故名阿彌陀。
△二釋義二。初引大本明壽無量。
【疏】阿僧祇。此云無數。大本云。彼佛壽命。不可稱計。
假使十方世界眾生。皆成聲聞緣覺。竭其智力。於
百千劫。悉共推算。不能窮盡。
【鈔】大本具云。佛告阿逸多言。汝欲知阿彌陀佛。壽
命無極否。阿逸多對言。誠欲聞知。佛言。明聽。悉令
十方。無央數世界。諸天人民。以至蜎飛蝡動之類。
皆得為人。又皆作緣覺聲聞。共坐禪一心。合其智
慧。為一智慧。以計數彼佛壽命。幾千億萬劫。無有
能知者。
△次引大本明本願所致。
【疏】法藏本願云。設我得佛。國中人民。壽命無能限
量。若不爾者。不取正覺。
【鈔】此大本第十四願文具云。我作佛時。我剎中人
壽命。皆無央數劫。無有能計知其數者。不得是願。
終不作佛。
△二道成十劫二。初標科。
○二道成十劫。
△二釋經二。初列經。
舍利弗。阿彌陀佛。成佛已來。於今十劫。
△二釋義三。初會通前文。
【疏】前總告云。今現在說法。此示已成佛之劫數也。
△次會通二經。
【疏】大本云成佛已來。凡歷十劫。唐譯云。經十大劫。
皆是一期。赴機之說。
△三會通勝應。
【疏】然勝應身。彌亘三際。充徧十方。其可以劫數。測
量其久近耶。
【鈔】佛之應身。有勝劣兩相。劣則示同凡夫如釋迦
丈六劣應之身。壽八十年。同于斷若如華嚴勝
應之身。壽則不可思議。以其即應即報故。故華嚴
<pb n="359"/>
之佛。亦稱為報。乃他受用報身也。彌陀劣應。同於
人民。以云彼佛壽命。及其人民。無量無邊。阿僧祇
劫故。然而雖云無量。既有觀音。稱為補處。豈非劣
應亦有量乎。但是即劣而勝。非同濁世。歸于泥洹。
以彌陀機息。應轉。觀音機興應起。義當補處故也。
△二眷屬莊嚴二。初分科。
○二眷屬莊嚴三。初弟子無量。
△二釋經三。初弟子無量二。初列經。
又舍利弗。彼佛有無量無邊。聲聞弟子。皆阿羅漢。非
是算數之所能知。諸菩薩眾。亦復如是。舍利弗。彼佛
國土。成就如是。功德莊嚴。
△二釋義七。初釋聲聞眾。
【疏】聞四諦聲教悟道。故名聲聞。
【鈔】教門有聞聲而悟道者。觀音所修。初於聞中。入
流亡所是也。此圓頓乘。非小乘比有聲聞而悟道
者。揀異獨覺。觀物變易。自悟無生。今則自不能悟。
必假聞佛說四諦聲教而後知三界。苦諦之果。斷
見思。集諦之因。慕涅槃。滅諦之果。修戒定慧。道諦
出世之因。以是之故。名曰聲聞。
△次揀異三果。
【疏】皆阿羅漢者。揀非前三果也。
【鈔】聲聞者。賢聖之通稱也。故七賢四果。皆曰聲聞。
經云。皆阿羅漢者。專就果言。故曰揀異三果。
△三明無緣覺。
【疏】不言緣覺者。攝在聲聞數中。
【鈔】聲聞緣覺。修法雖異。同破見思。同出三界。同證
偏真。故可攝在。聲聞教中。
△四明無二乘。
【疏】天親論云。二乘種不生。今言回心向大。故得生。
以慣習小故權證二乘不久證大也。
【鈔】天親下引論文。牒成難辭也。今言回心下。引觀
經疏。釋其疑惑也。即天親菩薩所造。無量壽經論。
有十七成就。至第十六大義門成就中偈云。大乘
善心男。等無譏嫌名。女人及根缺。二乘種不生。長
行釋云。故淨土果報。離二種譏嫌過。一者體譏體
有三。一二乘人。二女人。三諸根不具足人。無此三
種過。故名離譏嫌也。彼土果報。非但無體。三名亦
無。故觀經疏設問云。彼往生論。二乘不得生。此經
中輩小乘得生。答正處小乘不生。要由垂終發大
乘種。爾乃得生。經說現生。論舉本始。又問何故復
證小果。釋曰。雖復垂終發大心。先多學小。至彼聞
苦空無常。發其本解。先證小果。得小果已。於小不
住。必還入大。今解文中。取意為答其義甚明。
△五菩薩無量。
【疏】而不獨聲聞無量。菩薩亦無量也。
【鈔】須知彼土。正為攝諸菩薩。欲先增長。善根功德
者往生。第無機不攝。故不拒凡夫。及與二乘。令其
生彼。莫不發廣大心。修圓頓行。登菩薩位。正顯極
樂法門。廣大圓滿也。
△六判教傍正。
【疏】聲聞通兩教二乘。菩薩通四教。正意在圓教。
【鈔】聲聞通兩教。二乘者。藏教析色觀空。通教體色
觀空之機也。菩薩通四教者。藏教事六度。通教理
六度。別教恒沙法門。圓教無作妙行之機也。此皆
約此土。求生之人。具四教機。生于彼土。各順本習。
而為大為小。為偏為圓。覩四教之佛。聞四教之法。
或權證小果。或實證大乘。非久之閒。皆入圓位。故
其正意。的在圓教。如萬流歸海。同一醎味也。
△七結歸化主。
【疏】然樂[邱-丘+(看-目)]殊勝。海眾無邊。皆是彌陀。願力成就也。
【鈔】極樂國土。非獨依報莊嚴清淨殊勝。即眾生生
者。大異娑婆。正以此方世界。人雖萬殊。判其品類。
大約惟三。曰善曰惡。曰出世閒。惡淪四趣。固不暇
<pb n="360"/>
言。即善昇人天。福盡還墮。惟出世閒。可以長揖三
界。一去不來。第因豎出。登陟良難。蓋塵境粗強誠
為險處。須彌失足。墮落何疑。總不如極樂法門。橫
出三界。平夷坦直。皆可向歸。十方國土。求生者多。
得生彼國。海眾亦廣。所謂夕孕金華。列宿猶慚于
海滴。晨遊玉沼。世燈強喻于河沙。十方爰來四生
利往彌陀願力。庸可思議。
△二生者不退二。初標科。
○二生者不退。
△二釋經二。初列經。
又舍利弗極樂國土眾生生者。皆是阿[鞥-合+(白-日+田)]䟦致。
△二釋義二。初釋不退。
【疏】阿[鞥-合+(白-日+田)]䟦致。此云不退轉。下文云。皆得不退轉於
阿耨多羅三藐三菩提。則知生彼國者。雖下品凡
夫。直至成佛。更無退墮。
【鈔】若約教明不退轉位有三。謂位行念也。今云不
退轉者。無論入此三位。即博地凡夫。生彼國者。雖
未斷惑。亦不退轉。如十疑論云。彼國五因緣。故不
退。一彌陀願力攝持。二佛光常照。三水鳥樹林。常
演說法。四純諸菩薩為友。五壽命永劫。
△次引證大本。
【疏】大本云。其有眾生。生彼國者。皆悉具足。三十二
相。諸根明利。乃至成佛。不受惡趣神通自在。常識
宿命。於此世界。有六十七億。不退菩薩。往生彼國。
【鈔】所引大本文有兩段。初是一生補處分中節文。
次是菩薩往生分中節文。須者往閱。
△三補處甚多二。初標科。
○三補處甚多。
△二釋經二。初列經。
其中多有一生補處。其數甚多。非是算數。所能知之。
但可以無量無邊。阿僧祇說。
△解釋義三。初通釋其位。
【疏】一生補處。即等覺也。亦名最後身。謂次當作佛。
惟餘一生。
【鈔】等覺者。與果佛妙覺將等。猶此方之亞聖也。最
後身者。煩惱究竟。生分已盡。惟此一生在。更不受
變易後有也。故曰次當作佛。惟餘一生。
△次的指其人。
【疏】若此土彌勒是也。彼土則觀音。次補佛處。勢至
又補觀音處。
【鈔】此土彌勒。補釋迦處。至於成佛。仍號彌勒。若觀
音次補彌陀之處則改號普光功德山王如來。勢
至次補觀音之處。則改號善住功德寶王如來。或
問曰。彌勒補處。今居兜率。觀音補處。亦居內院否。
對曰。此方穢土。故凡補處。先居兜率。將成佛時。要
當下生。示為凡夫。脩而後得。彼[邱-丘+(看-目)]淨土。但如天王
世子。位居儲君。以待彌陀應謝。即登佛位。何須現
迹。示居天宮。
△三引大本證。
【疏】大本云。彼國菩薩。皆得究竟一生補處。除其本
願。為眾生故。以弘誓鎧。而自莊嚴。其數甚多。不可
稱計。故云阿僧祇也。
【鈔】大本具云。諸往生者。皆具足三十二相。究竟深
入妙法要義。諸根明利。其初鈍根者。成就二忍。利
根者。得不可計無生法忍。皆當一生遂補佛處。所
以者何。彼佛剎中。皆住於正定之聚。無諸邪聚。及
不定之聚。復無三種過失。一者心無虗妄。二者位
無退轉。三者善無唐捐。所以生於彼者。有進無退。
直至成佛。惟有宿願。速度眾生。則以弘誓功德而
自莊嚴。入他方生死界中。作師子吼。說法度脫。爾
時阿彌陀佛。以威神力。令彼教化。一切眾生。皆發
信心。乃至成佛。於其中閒。不受惡趣。神通自在。常
識宿命。雖生五濁惡世。形迹與同。其清淨快樂。無
<pb n="361"/>
異本剎。
△二修證行法二。初分科。
○二修證行法四。初信願二。初發願求生。
△二釋經四。初信願二。初發願求生二。初列經。
舍利弗。眾生聞者。應當發願。願生彼國。
△二釋義二。初釋相。
【疏】願能導行。如牛挽車。要須御者。則能有所至。淨
佛國土由願引成。
【鈔】願能導行。法也。如牛挽車。喻也。牛車喻行。御者
喻願淨佛國土下合也。御車達到。即是寶所。淨佛
國土。即其事也。淨土有因。其引因者。莫先乎願。故
願為行首。
△次引證二。初引天親。
【疏】天親論云。菩薩所修善根。不為自身。欲拔一切
眾生苦故攝取眾生。同生彼國。
【鈔】引天親論者。明淨土之願。雖曰願生彼國。其實
不為自求。欲學佛慈悲。拔苦與樂。論云。欲拔生苦。
即悲義。拔苦攝生彼國。即慈義與樂。是則今願。應
該四弘。
△次引四明。
【疏】四明云。但為戒福不精。無往生願。故在穢土。聞
法入真。須懼娑婆不常值佛。塵境麤強。誠為險處
致多退失。故須外加事懺。內勤理觀。加願要制。必
於寶剎。速證無生。
【鈔】引妙宗鈔文。雖專在自利。而意亦利人。文兼行
願。同前如牛御車。要在御者。然其行中。又須正助
兼行。故曰外加事懺。內勤理觀。必於寶剎速證無
生。
△二聖賢聚會二。初牒科。
○二聖賢聚會。
△二釋經二。初列經。
所以者何。得與如是。諸上善人。俱會一處。
△二釋義二。初釋諸上善人二。初泛指三品。
【疏】諸上善人者。指前聲聞菩薩一生補處也。
【鈔】諸上善人。大略三品。一聲聞眾。二諸位菩薩。三
等覺菩薩。
△次的指勝者。
【疏】慈覺云。娑婆國土。觀音勢至。徒仰嘉名。極樂世
界彼二上人親為勝友。如染香人。身有香氣。
【鈔】娑婆下。言此土勝友難逢。此指正象末法可也。
若如來在世。西印土人。亦與恒會。極樂下。言彼方
菩薩易見。不特易見。且親為勝友如染香下。舉經
喻之。如染香人。身雖非香。以染香故。而身有香氣
喻生淨土者。雖未入位以念佛故。而菩薩與居。
△二釋俱會一處。
【疏】以不退菩提。故同佛所證。謂同法性身。同常寂
光土。故云俱會一處。
【鈔】一處者。非徒曰與諸上善人。俱會事相之一處
葢俱會所證理性之一處也。即能居之法性身。所
居之寂光土。方名真一處也。
△二修行二。初分科。
○二修行二。初反顯餘善不生。
△二釋經二。初反顯餘善不生。二初列經。
舍利弗。不可以少善根。福德因緣。得生彼國。
△二釋義四。初釋少善根。
【疏】靈芝云。欲顯持名功勝。先斥餘福為少善根施
戒禪誦。一切福業。若無正信回向願求。皆為少善
非往生因。
【鈔】解中有簡有收。簡之則若無信願回向。皆為少
善根福德因緣。非往生之正因收之則若有信。願
回向。皆為多善根福德因緣。是往生之助行。
△次釋多善根。
【疏】若依此經。執持名號。發願往生方名多善根也。
<pb n="362"/>
【鈔】此經往生正因。的在一心持名。發願回向。如是
善根。其功也多。其根也深。決得往生永為佛種。
△三明正與助。
【疏】善因名正行。謂執持名號。一心不亂。福德約助
行。
【鈔】佛之大道。非正無以為行門。非助無以為資粮。
更加發願要制。方能速證無生。
△四引證助行。
【疏】觀經云。欲生彼國者。當修三福。一者孝養父母。
奉事師長慈心不殺。修十善業。二者受持三歸。具
足眾戒。不犯威儀。三者發菩提心。深信因果。讀誦
大乘。勸進行者。如此三事。名為淨業。皆往生之助
行也。
【鈔】觀經疏云。第一孝養父母。奉事師長。敬上接下。
慈心行也。修十善業是其止行。身除三邪。口離四
過。意斷三惡也。妙宗鈔云。此經正被頓修之機。雖
修佛行。父母師長豈不孝事。輪王十善。豈不止行
但能修之心。一一稱性。何妨所修慈孝。之善共於
凡夫。觀經疏云第二。三歸者。佛法僧。在家戒亦即
是十戒。具足眾戒者。道俗備受。微細不犯。威儀者。
三千悉皆不缺也。妙宗鈔云。圓頓行者。豈違小乘。
出家之式。三歸眾戒。威儀等事。但受持之心。合於
一體依於畢竟而所行之法。共於二乘。觀經疏云。
第三發菩提心是願。起意趨向。名為發心。菩提是
道佛。果圓通。說為菩提讀誦大乘。明修解也。行能
運通。說之為乘。餘二不及。是言大也。妙宗鈔云。依
無作境。起無緣誓。名發菩提心。實相。不二而二。立
因果殊。二而不二。始終理一。信此因果。方名為深。
讀誦大乘。修三智解。運圓乘行。以此解行。教其行
者。名為勸進。此三種業。得前前者。不得後後。得後
後者。必得前前。故今行人。能修前二前二不能。修
於大乘。故云餘二不及。是言大乘。皆往生之助行
也。
△二正示持名方法二。初牒科。
○二正示持名方法。
△二釋經二。初列經。
舍利弗。若有善男子善女人。聞說阿彌陀佛。執持名
號若一日。若二日。若三日。若四日。若五日。若六日。若
七日。一心不亂。
△二釋義五。初釋執持之義。
【疏】孤山曰。執謂執受。持謂任持。信力故。執受在心。
念力故。任持不忘。
【鈔】執持者。執而後持。亦名受持。故解曰執謂執受。
然則聞而不信。不足以為執受。又曰持謂任持。加
人有力。堪任持物。是則信而不念。不足以為任持。
故曰信力故執受在心。念力故任持不忘。
△次釋若字之義。
【疏】若者。不定之辭。利根一日一念。鈍根或至七七
日行成縱未破惑。定為往生之因。
【鈔】經文既云若矣。又增數至於七日。是則往生之
因。要在持名階於一心不亂。而人根利鈍。日數限
乎七等。若利根者。一日成乎一念。鈍根至於七日。
而解中又增云七七者。此或約極鈍根者為言。或
約行門逾增勝者而說。然則持名一心不亂者。因
也。得一念者。約行成而為言也。縱未破惑。定為往
生之因者。此言一念之力。有伏惑之功也。葢言若
能伏惑。臨終正念。自然現前。往生淨土必矣。
△三釋一心不亂二。初總標。
【疏】一心不亂有事有理。
△二分釋二。初事一心。
【疏】事一心者。行者。繫緣憶念阿彌陀佛。相好光明。
無分散意。念念無閒。名事一心。
【鈔】繫緣憶念者。觀也阿彌陀佛等。境也。無分散意。
<pb n="363"/>
念念無閒者。念力勇猛。能排雜念。使內心不起。外
境無侵也。下文雖明理中一心。要須先假持事中
一心。以為其本。理中不過用解力而融之通之。使
無滯事相。以為殊勝之因。苟微乎此。曷能成就一
念伏惑之功耶。
△次釋理一心二。初明一心三觀。
【疏】理一心者。了達能念之心。所念之佛。皆無自性。
雖本來空寂。而感應道交。如鏡像水月。任運顯益
當處皆空。全體即假。二邊叵得。中道不存。三諦圓
融。絕思絕義。名理一心。
【鈔】了達下明即空義。言能念所念。皆無自性者。此
約四性。而體達無生也。應云亦無他性。共性無因
性。文之略也。此中宜以能念之心本空。為無自性。
所念彌陀本空。為無他性。感應道交。如境像水月
為無共性。任運顯益。為無無因性。此乃攝後歸前
以明無有四性也。次雖本來空寂下。明即假也。上
二句約法明假。下二句約喻明假。乃以形之與水
喻感。鏡之與月喻應。鏡月本無心。而自然現乎影
像。形水亦無意。而法爾感乎鏡月。功至往生。任運
顯益也。當處皆空者。有即空也。全體即假者。空即
有也有即空。則有即非有。空即有則空即非空非
空非有。則中道昭然。即空即有。則中道亦亡。故曰
二邊叵得。中道不存。如是。則所觀之境。三諦圓融。
能觀之心。絕思絕議。事理二門。已如解中略示。若
欲更明其旨。則又有橫豎二種不同。橫論三觀。則
能念屬乎三觀。所念屬乎三諦。如正稱名時。了能
稱心。非內非外。無形無狀。即空觀。雖非內外形狀。
而此能念之心。歷歷分明。即假觀。而此能念。非離
假而有空。亦非離空而有假。雙遮雙照。即中觀。所
稱佛名。及以音聲。如谷中響。如水中月。了不可得
即真諦。雖不可得而佛號音聲。宛然在口。顯然在
耳。即俗諦。而此所念。亦非離真而有俗。亦非離俗
而有真。俱存俱忘。即中諦。此橫論三觀三諦也。若
豎論者。祗以一心不亂。萬緣俱寂者為空觀。以所
念六字聖號。朗朗分明者為假觀能念雖空。而念
者宛然。所念雖假。而谷響不實。如是則即空不空。
而空即假。即假非假。而假即空。雙遮雙照。境觀雙
忘。所謂境為妙假觀為空。境觀雙忘即是中。忘照
何嘗有先後。一心融絕了無蹤。若然者。求生淨土
之人。但以一心不亂。而執持名號。祇執持名號。而
一心不亂。無邊妙義。咸在其中。不思議觀。非離當
體。可謂全性起修。全修在性也。又須了知經中之
意。一心不亂。欲使因果名目相應也。執持名號。欲
使生佛感應道交也。因果名目相應者。極樂稱為
淨土。惟其心淨。而後佛土淨。但心淨土淨。其義甚
通。圓伏五住。圓破三惑。皆名心淨。而此心淨。感佛
土淨。則圓該四土。今是同居淨土。只須一日至於
七日。執持名號一心不亂。以為心淨往生之因。二
生佛感應道交者。彌陀妙應。既是果人。復有宿誓
令我持名。是故必須執持名號以為心淨往生之
因。故一心不亂。與執持名號。二義相須。闕一不可
故此經宗。須以四句料簡。一是一心非持名。即尋
常修禪。與夫一心修諸眾行。又無回向發願。悉非
往生正因。二是持名非一心。即散心持名。雖是佛
乘緣種。亦非往生正因。三非一心非持名。即悠悠
凡夫。作諸善事。亦非往生之因。四是一心是持名。
方是此經所說往生正因。若約此經。說在方等。收
四教機。以判一心。則有四種行人不同。一藏教人。
心佛實有。惟約事相。判心不亂。以此為因。加之信
願。臨終果熟。即得往生。今之凡夫。未通至理。惟關
閉六情。不出不入。而一心持名。或用心推究。種種
剖析。皆藏教人一心持名也。二通教人。善能了達
若心若佛。如幻如化。佛本是無。心亦何有。聲如谷
<pb n="364"/>
響。佛如鏡像。如此體解。當處無生。此通教人一心
持名也。三別教人。先能達空。亦能達假。以我空心。
而造假佛。非惟佛有。不妨心有。然以空心。而念假
佛。空既不空。假亦不假。非假非空。見於中道。此別
教人一心持名也。四圓教人。能達淨土唯心。彌陀
本性。即真俗中。觀中空假。有念無念。無非法性。無
佛有佛。皆是真如。終日有念。終日無念。以無念念。
相有相相。無生而生。生而無生。此圓教人一心持
名也。此約方等時。義釋如是。若約法華。開權顯實
者。應會前教。悉歸圓頓。以藏教人。關閉六情。制心
不亂。為我圓教。事中一心。通教如幻。為我圓教。即
空一心。別教出俗。為我圓教。即假一心。圓本相即。
不須和會。以法華妙。具二妙故。前圓教一心。為法
華相待論妙。今統會歸。為法華絕待論妙。是故圓
家行人。已聞妙法。深悟圓理。以起圓宗。如此力用。
圓融無礙。了事乃即理之事。理乃即事之理。是以
一心持名時。事一心。可也。理一心。可也。事理相即
一心可也。念念無非法界。心心皆即真常。如是念
佛。功德最大。能伏五住煩惱。能破一心。三惑。能淨
四種淨土。能見三身彌陀。是為不思議念。是為無
功用念。永明所謂有禪有淨土。猶如戴角虎。今世
為人師。來生作佛祖。此偈正為圓頓人。一心持名
者說也。
△次明性具宗旨。
【疏】須了達法界唯心。心外無境。彌陀相好。元是自
心。十萬億剎。不踰當念。以性具諸法故。不從他得。
【鈔】法界有三義。一性具。即三千十界也。一性體。即
清淨本然。一真如法界也。一曰性量。即一真法界。
豎窮橫遍之界量也。三種法界之性。皆惟眾生根
塵相對。一念分別識心。是故離心無境離境無心。
以是之故彌陀相好。乃我本性之彌陀十萬億剎
乃吾唯心之淨土。故曰元是自心。不踰當念。是故
結云。以性具故。不從他得。
△四釋本經稱名。
【疏】又復當知。彌陀已證究竟第一義諦。一稱嘉號。
萬德齊彰。罪銷塵劫。福等虗空。何況一日至七日
耶。良由法藏本願。設我得佛。十方眾生。至心信樂
欲生我國。乃至十念。若不生者。不取正覺。既承彼
佛因中願力。果上光明。執持名號。功德無量臨終
見佛。決定無疑。
【鈔】前釋事中一念。乃約憶念彼佛相好光明而說。
似濫觀經觀佛為念。用心雖同。揀境則異。今則的
指執持名號。而為所緣之境。故曰一稱嘉號。萬德
齊彰。文中乃釋或者之伏疑。疑者云。佛有萬德。應
觀三身。云何但稱名號。即得往生。故殷勤示之曰。
又復應知等云云。文約兩義以釋其疑。一者名實
相稱。二者法藏本願。一名實相稱者。四明云。圓極
之果。所有名字。一一不虗究竟成就。葢其所召皆
真極故。故大經云。世諦但有名無實義第一義諦
有名有實義。佛是究竟第一義諦故。又今彌陀既
已證乎究竟第一義諦。故一稱嘉號。萬德齊彰。彌
陀萬德慧日。既以俱體齊彰。眾生黑暗罪瑕。自然
當念消乎塵劫。罪性本空。虗而不實者既銷。則稱
名功德福等虗空者自生。一稱佛名。功德尚然況
一日至七日。一心不亂。執持名號。則無罪而不滅。
無福而不生。臨命終時。往生淨土。斷斷乎不唐捐
矣。良由下。第二示法藏本願云云。葢諸佛本願毫
無虗假。以彌陀因中。發四十八願已。即便經歷曠
劫。修行以填願海願海既滿。無量法財。一時發現。
是故今取極樂世界攝受有情。而娑婆眾生。已信
是事。仍發往生之願。以投願海。復修稱名之行。以
增行山萬流歸海。同一醎味須彌攝物。共一帝青。
自然而然原非勉強。是故解文末後。合二義以結
<pb n="365"/>
斷疑根云。既承彼佛因中願力。果土光明。執持名
號。劫德無量。臨終見佛。決定無疑。
△五訂此經訛脫三。初出古本。
【疏】靈芝疏載襄揚石本。於一心不亂下。有云。專持
名號。以稱名故諸罪銷滅。即是多善根福德因緣。
△次訂訛脫。
【疏】彼石經本。六朝人書。竊疑今本。相傳訛脫。
【鈔】解中既云。今傳訛脫。凡讀習者。應依古本而增
正之。
△三況顯持名。
【疏】況我彌陀。以名接物。耳聞口誦。無邊聖德。攬入
識心。永為佛種。頓除億劫重罪。獲證無上菩提。信
知非少善根。實謂多功德也。
【鈔】凡諸佛應身接物。有乎四益。一以形益。現身是
也。二以光益。放光是也。三以聲益。說法是也。四以
通益。現神足是也。惟阿彌陀。四益之外。更加之以
名接物。以其有本時所發誓願故也。餘之四接。其
攝機也狹。惟以名接物。其攝機也廣。既彌陀以名
而接物。故眾生得以耳聞而口誦。豈惟一稱嘉號。
而萬德齊彰。且又無邊聖德攬入識心。永為佛種。
除罪證道不可思議。其善根功德。豈小小哉。竊原
淨土法門。其所開示一也。惟所修之方。厥門雖多。
要其所歸。不出二種。一曰正修。二曰助行。於正修
中。其法有二。一觀想。二持名。專心作觀。則文載觀
經。專心持名。則文載此經。若觀想與持名。兩者並
行。則文載般舟三昧經。今欲明其義。則有五種不
同。一名實不同。名即佛界假名。實則佛界五陰。與
夫國土。觀五陰實法。則觀經所示佛菩薩。三輩往
生等九觀。觀依報國土。則觀經所示日氷地樹等
六觀。若般舟經所示。但觀佛身。正報實法而已。今
經所示。但持假名。故曰聞說阿彌陀佛。執持名號
是則依此經修。但以稱佛名號。六字音聲。而為所
緣之境。無以觀佛相好。以濫經宗。所謂一稱嘉號。
萬德齊彰。舉假名而全收實法。故知此經所示。乃
提綱挈領之法門也。二緩急不同。如觀經所示十
六妙觀。始修日觀。必待成就。然後改觀。觀水觀氷
等。緩緩而進。辦在一生。此經所示持名方法。極其
長期。在于七日。其次或六或五。乃至一日執持名
號。一心不亂。并觀經下輩往生。大彌陀經臨終十
念。即得往生。故知此經所示。乃以急勝緩之法門
也。三難易不同。觀經修觀。以凡夫之人。心想嬴劣。
故先示日觀西向。以攝其心。待心靜細。然後觀水
觀冰。乃至像觀成就。然後觀佛真身。此必久修成
熟之機乃可行之。今經所示初心凡夫。但是有口
能稱。有信能念。皆可修之。故知此經所示。乃至簡
至易之法門也。四純閒不同。十六觀門。初心修者。
跏趺入定。然後可觀。出定歷緣。非其境界。若執持
名號。不間閒忙。不拘動靜。行住坐臥。皆可修之。故
知此經所示。乃至捷至徑之法門也。五攝機不同。
若依觀經所修。惟被上根。故所修之機狹而不廣。
稱名之法。不擇賢愚不揀男女。若貧若富若貴若
賤皆可修之。故知此經所示。乃攝機極廣之法門
也。是則此經所明境觀。只須惟約執持名號為所
觀。境若事若理。悉以此而解說修行。不必更約觀
佛相好而雜附之。
△三感果二。初分科。
○三感果二。初感聖迎接。
△二釋經二。初感聖迎接二。初列經。
其人臨命終時。阿彌陀佛。與諸聖眾現在其前。
△二釋義四。初隨品所感。
【疏】靈芝云。聖眾現前。亦有多種。或真佛化佛。觀音
勢至隨其品位。委在觀經。
【鈔】真佛者彌陀之應身也。此有二種。一勝應。二劣
<pb n="366"/>
應。化身。則從應身。又變化其身。而來接引。準例觀
音勢至亦有真之與化。隨其此方。念佛功行。破惑
伏惑。以感何身而接引之。
△次破斥謬解二。初序謬。
【疏】或謂臨終見佛。以為魔者。或云自心業現。實無
他佛來者。
【鈔】世間禪門淺悟。教苑謬承。多作此說。
△二斥過。
【疏】斯葢不知生佛。一體。感應道交。自障障他。為過
非淺。
【鈔】凡是見佛須論感應。若平居參禪。或修空觀。既
宗掃蕩。佛亦不立。苟有所見。悉為魔境。或功用顯
著。心佛自現。亦須觀空。弗生著相。今既念佛。求生
極樂。臨終見佛。此因妙感。復由生佛。本是一體。感
應道交。法爾如是。若不明此。妄論邪談。不惟自障。
兼亦障人。於此法門。大成罪過。
△三引證。
【疏】法藏本願云。眾生發願。欲生我國。臨命終時。假
令不與大眾圍繞。現其人前者。不取正覺。
【鈔】彌陀。夙昔既有弘願。眾生又能依願求生。此正
生佛天性相關。感應道交。不可思議。
△二正念往生二。初牒科。
○二正念往生。
△二釋經二。初列經。
是人終時。心不顛倒。即得往生阿彌陀佛。極樂國土。
△二釋義二。初明佛力攝持。
【疏】乘彌陀願力攝持。不為平昔妄想攀緣。傾動其
心。正念現前。故云心不顛倒。
【鈔】娑婆眾生。雖能念佛。浩浩見思。實未伏斷。而能
垂終心不顛倒者。原非自力。而能主持。乃全仗彌
陀。乘大願船而來拔濟。雖非正念。而能正念。故得
心不顛倒。即得往生。
△次明自他兼濟。
【疏】因前念佛。罪滅障除。淨業內熏。慈光外攝。離苦
得樂。一剎那閒。故云即得往生等。
【鈔】經云。至心念佛一聲。能滅八十億劫生死重罪。
夫生死。未來所受之報障也。重罪。往昔所造之業
障也。業從心造。過去世時之煩惱障也。八十億劫。
言過去所起煩惱。所造惡業。極長之時分也。如是
長時三障。一稱佛名。而能頓滅者。此由行人念佛
智慧之日。合佛慈悲智慧之日。二慧日光。重重相
照。故無煩惱之暗而不燭。無罪業之幽而不照。亦
無生死之縛而不解。離苦得樂。即得往生豈虗謬
哉。是則雖由慈光外攝。而又全憑念力至心。寄語
行者。尋常稱名。七日之期。而功始一日一日之期。
而功始一時。一時之期。而功始一念。果能一念至
心。而滅除眾罪。則一時一時之功。當何如哉。一日
七日之功。又何如哉。成山之功。始於初簣。求生淨
土者。尚勉之哉。故普智大師引涅槃經云。譬如少
火。能然一切草木。如少金剛。能壞須彌山。所以觀
經下品中說。火車相現。尚得往生。皆由慙愧之心。
信力堅固。方能滅惡。若觀世人。為善心輕。為惡心
重。誠恐善未敵惡。何以得生淨土。請以現事驗之。
對佛像。則不如接大賓之恭謹。學經法。則不如求
財利之勤劬。毀他。則氣粗語滑。讚彼。則氣緩語澁。
或以惡之。則覆善揚惡。好之。則掩短美長。凡此用
心方沉惡趣欲以少善消多惡。而求生者難矣哉。
△四結勸二。初牒科。
○四結勸。
△二釋經二。初列經。
舍利弗。我見是利。故說此言。若有眾生。聞是說者。應
當發願生彼國土。
△二釋義。
<pb n="367"/>
【疏】淨業功勛。願為最要。是故如來再三勸勉。
【鈔】淨業之宗。雖具三要。願為船舵。又居其先。信行
有所要制。直捷往生無疑。
△三諸佛稱讚二。初牒科。
○三諸佛稱讚三。初釋迦稱讚。
△二釋經三。初釋迦稱讚二。初列經。
舍利弗。如我今者。讚嘆阿彌陀佛。不可思議功德之
利。
△二釋義三。初釋稱讚所指。
【疏】牒前稱讚依正莊嚴願行功德。利益無量以例
六方諸佛。悉亦如是稱讚。勉令生信。
【鈔】前所稱讚依正莊嚴。指所詮之體也。願之與行。
指所詮之宗也。功之與德。指所詮之力用也。如是
利益無量無邊。尚不可以心思。況可以言議。金口
叮嚀。勉令生信。讀是經者。可不修之。
△次明秦譯之簡。
【疏】唐譯具有十方。此惟六方。略去四維耳。
【鈔】歷代譯經。惟什師順此方之機而十一略之。無
論其他。即此經十方佛讚。而略去其四。人皆傳誦
似有不期然而使之然者。亦可謂得契理契機　
妙也。
△三指科判之失。
【疏】孤山疏。此後即屬流通。今謂諸佛稱讚。是本經
題一經要旨。合歸正說。
【鈔】孤山判屬流通者。意謂六方佛讚。是使流通故
也。不知此讚是本經題目。豈有經義屬於正宗。而
經題又屬流通耶。
△二諸佛同讚二。初牒科。
○二諸佛同讚六。初東方二。初現相表彰。
△二釋經二。初東方二。初現相表彰二。初列經。
東方亦有阿閦[鞥-合+(白-日+田)]佛。須彌相佛。大須彌佛。須彌光佛。
妙音佛。如是等恒河沙數諸佛。各於其國。出廣長舌
相。遍覆三千大千世界。
△二釋義四。初釋佛名五。初釋阿閦[鞥-合+(白-日+田)]佛。
【疏】阿閦[鞥-合+(白-日+田)]佛。此云不動。法身常住。無遷變故。
【鈔】論佛三身。悉無遷變。以報身契法證一性故。應
身從體起用。全用在體故。今但云法身者。以讓此
身非修成故也。
△次釋須彌相佛。
【疏】須彌此云妙高。佛相如之。妙則三德圓融。高則
逈出因位。
【鈔】三德圓融。簡異偏證。逈出因位。簡異分真。乃圓
頓妙覺果佛。若曰佛相如之。乃所現勝應。被高山
王機。說華嚴等經之佛。亦可名為報身。
△三釋大須彌佛。
【疏】大須彌者。佛德高大。如須彌盧。超過眾山。
【鈔】高則位齊究竟。廣則德備法界。超過因位。稱大
須彌。
△四釋須彌光佛。
【疏】須彌光者。光如須彌。映蔽眾山。
【鈔】報智光明。豎高橫遍。因位偏乘悉皆映蔽。
△五釋妙音佛。
【疏】妙音者。音聲美妙。說法稱機。
【鈔】音聲雖美。不能說法固非妙也。雖能說法。若不
稱機。亦非妙也。
△次釋恒河沙。
【疏】恒河。亦云殑伽河。在天竺無熱池側。廣四十里。
其沙至細。興水同流。言其多也。
【鈔】無熱池。即梵語阿耨達也。有四口。從東南角白
象口所出之水。流入恒河。沙細如麵。佛常於此河
之側說法。凡指數多。必以此河之沙為喻。令易曉
故。
△三釋廣長舌相。
<pb n="368"/>
【疏】出廣長舌。表無虗妄。無量劫來。口離四過。故感
此相。
【鈔】凡人之舌。隨其報相。各有廣長。若此方貴人。舌
䑛至鼻然能可長可短。則以之為貴。苟長而不能
縮。短而不能伸。此必生前好演是非為短長之說。
故感今生如此之報以驗世人不妄語者。必得其
所。惟佛世尊。多劫實語。故舌相廣長。超異常人。然
有常相。現相不同。若常相者。縮之雖常在口。伸之
則能覆面。上至髮際。此曾令外道生信。所示如此
也。若夫現相。又有大小不同。略舉二經。法華言高
而不言廣。故曰上至梵世。此經言廣而不言高。故
曰遍覆三千大千世界。要知二經。大小相齊。但文
互略。故各舉一邊。悉是表無虗妄。現此以敦聞者
之信耳。又義。法華明豎出三界。故但言高。此經明
橫出三界。故但言廣若即豎而橫。即橫而豎。文雖
互略。義必相齊。
△四釋三千大千。
【疏】三千大千世界。俱舍頌云。四大洲日月。須彌盧
欲天。梵世各一千。名一小千界。此小千千倍。說名
為中千。此千倍大千。皆同一成壞。謂萬億四天下。
總為一佛土也。
【鈔】前文已釋。須者往尋。
△二發言勸信二。初牒科。
○二發言勸信。
△二釋經二。初列經。
說誠實言。汝等眾生。當信是稱讚不可思議功德。一
切諸佛所護念經。
△二釋義二。初釋令生深信。
【疏】決定不虗。故言誠實。十方世界恒沙諸佛。異口
同音。說此法門。令生深信。
【鈔】十方諸佛。說誠實言者。謂淨土法門。非但我釋
迦如來。於此經中。以決定不虗之言。而為大眾宣
說即十方諸佛。亦異口同音。說如是決定可信誠
實之法也。此段經義。昔慈恩法師。謂觀此經勢。葢
他方諸佛。告自國聽眾。釋迦轉引彼佛意言。證彼
西方。令此會眾生信敬也。而靈芝法師所說。又自
不同謂正當釋迦說此經時。十方諸佛同時勸讚。
令信是經。余謂準前。既云亦有。要當以慈恩為正
也。
△次釋是本經題。
【疏】稱讚下十六字。是本經題。上八字。言極樂依正
莊嚴。行願因果。下八字。言六方稱讚。下文釋云。聞
是經受持者。及聞諸佛名者。皆為諸佛護念。不退
菩提。
【鈔】準慈恩師意。則下八字。總是釋迦與諸佛。皆說
淨土法門。而此唯心淨土。本性彌陀之旨。皆為諸
佛之所護念。越溪澄師云此經有四不可思議。一
者依報。雖是同居。而體是寂光。二者正報。雖是應
身。即法即報。三者修因。四者感果。七日持名即感
聖果。因果不二。皆是不可思議功德。
△二南方二。初牒科。
○二南方二。初現相表彰。
△二釋經二。初現表彰二。初列經。
舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。各於
其國。出廣長舌相。遍覆三千大千世界。
△二釋義五。初釋日月燈佛。
【疏】日月燈光。表佛三智。
【鈔】三智之中。一切種智。最為尊勝。取喻如日。無幽
不燭而寰宇居尊。道種智。出假利物導利羣萌。取
喻如月。長養萬物。各得華茂。一切智。破見思惑。於
空得證。取喻如燈。能除室暗。使獲智明。
△次釋名聞光佛。
<pb n="369"/>
【疏】名聞光者。名聞十方。如光徧照。
【鈔】三德智光。遍照十方。有名稱之實。故有名稱之
聞。
△三釋大𦦨肩佛。
【疏】大𦦨肩者。肩表二智。𦦨喻照理。
【鈔】左肩表實智。右肩表權智。二智之燄。能照權實
之理。喻如𦦨肩。
△四釋須彌燈佛。
【疏】須彌燈者。須彌高出眾山。燈表化他之用。
【鈔】高出眾山。表自證之體。備乎四德。高出因位。化
他之用。即用即體。利無不妙。
△五釋無量精進佛。
【疏】無量精進者。方便度生。未嘗休息。眾生無量。悲
智亦然。
【鈔】眾生無量。言數多也。未嘗休息。言時長也。如來
之悲智方便。度盡眾生。不雜不退。故名無量精進。
△二發言勸信二。初牒科。
○二發言勸信。
△二列經。
說誠實言。汝等眾生。當信是稱讚不可思議功德。一
切諸佛。所護念經。
△三西方二。初牒科。
○三西方二。初現相表彰。
△二釋經二。初現相表彰二。初列經。
舍利弗。西方世界。有無量壽佛。無量相佛。無量幢佛。
大光佛。大明佛。寶相佛。淨光佛。如是等恒河沙數諸
佛。各於其國。出廣長舌相。遍覆三千大千世界。
△二釋義七。初釋無量壽佛。
【疏】無量壽佛者。靈芝云。同名甚多。決非法藏所成
之彌陀也。慈恩云。設若彌陀自讚。於理何妨。謂稱
讚此法門。令生深信。非自伐其善也。
【鈔】靈芝謂決非極樂彌陀者。以其十方諸佛。各於
本國稱讚。說此彌陀一經。令眾生聞者。生信受持。
發往生願。若彌陀自讚者。豈令極樂眾生。又求生
別有極樂淨土乎。況自伐其善者。祇可誡乎下凡。
若如來者。自稱我是如來應供等。勉令聞者。咸來
聽法。成乎三慧。豈自伐之言乎。
△次釋無量相佛。
【疏】無量相者。相好無量也。
【鈔】相好無量者。如盧舍那。具足十華藏海微塵相
好。阿彌陀佛。具足八萬四千相好光明。龍女之讚
釋迦。微妙淨法身。具相三十二。以八十種好。用莊
嚴法身。皆可名為相好無量也。
△三釋無量幢佛。
【疏】無量幢者。功德無量超勝如幢也。
【鈔】幢有二義。一高出。有超勝義。二八方。有摧邪義
今取高出。故釋云超勝。
△四釋大光佛。
【疏】大光者。廣大光明。暎蔽一切也。
【鈔】智慧光明極其廣大。映蔽凡小。及以因人。
△五釋大明佛。
【疏】大明者佛智大明。無惑不破也。
【鈔】佛證三智。皆有大明。能破三惑。及以二死既能
自破。亦能破他。
△六釋寶相佛。
【疏】寶相者相好殊特如寶可貴也。
【鈔】世閒之寶。莫貴於善。如來之寶。莫貴相好。可尊
可重故喻於寶。
△七釋淨光佛。
【疏】淨光者。淨表法身。光表報應也。
【鈔】分字而釋。故名以義表。若合釋者。光表三身。淨
表三身。證極清淨超諸因位。金光明經云。如來遊
於無量甚深法性超諸菩薩所行清淨是也。
<pb n="370"/>
△二發言勸信二。初牒科。
○二發言勸信。
△二列經。
說誠實言。汝等眾生當信是稱讚不可思議功德。一
切諸佛所護念經。
△四北方二。初牒科。
○四北方二。初現相表彰。
△二釋經二。初現相表彰二。初列經。
舍利弗。北方世界。有𦦨肩佛最勝音佛。難沮佛。日生
佛。網明佛。如是等恒河沙數諸佛各於其國出廣長
舌相。遍覆三千大千世界。
△二釋義五。初釋𦦨肩佛。
【疏】𦦨肩者。雙照真俗。如肩發𦦨。
【鈔】兩肩表權實二智。今兩肩發𦦨。表二智𦦨光。照
真俗二理也。
△次釋最勝音佛。
【疏】最勝音者。梵音深妙。超勝一切。
【鈔】佛凡說法。以八音四辨而宣暢之。所詮之理。最
為深妙。一切因人。所不能比。故言最勝。
△三釋難沮佛。
【疏】難沮者。法身堅固。不可沮壞。
【鈔】佛具三身。舉一即三。法身既其堅固。報應亦必
同之。要之皆不可沮壞也。
△四釋日生佛。
【疏】日生者。如日初昇。無幽不燭。
【鈔】佛日行空。皆能燭幽。惟初生日。燭幽義顯。故偏
言之。
△五釋網明佛。
【疏】網明者。智明如網遍覆十界。
【鈔】佛之智慧光明。猶如因陀羅網。既互照莊嚴之
不盡。亦徧覆十方之無餘可表慈悲蔭祐十界。
△二發言勸信二。初牒科。
○二發言勸信。
△二列經。
說誠實言。汝等眾生。當信是稱讚不可思議功德。一
切諸佛所護念經。
△五下方二。初牒科。
○五下方二。初現相表彰。
△二釋經二。初現相表彰二。初列經。
舍利弗。下方世界有師子佛。名聞佛。名光佛達磨佛。
法幢佛。持法佛。如是等恒河沙數諸佛。各於其國。出
廣長舌相。遍覆三千大千世界。
△二釋義六。初釋師子佛。
【疏】師子如師子王摧伏羣獸。
【鈔】師子為百獸中王。身力威猛。吼音雄震。力能伏
獸。聲能裂腦。喻佛從意輪現身通。口輪說大法。眾
生莫不歸依。邪魔悉皆摧伏。
△次釋名聞佛。
【疏】名聞者。名稱普聞無量世界。
【鈔】佛有無量德。應有無量名。皆有稱名之實。一一
不虗。一一諸名。聞於無量世界。莫不使聞者仰名
飡德。而獲利益。
△三釋名光佛。
【疏】名光者。名如日光。遍照一切。
【鈔】即智光而為名光。智隨名遍。而光依智照。
△四釋達磨佛。
【疏】達磨翻法。所證法身。軌持萬化。
【鈔】陽春到處。萬物遂生。法身遍處。萬物咸軌。隨緣
不失規矩。真如不變難思。
△五釋法幢佛。
【疏】法幢。法性如幢。高出羣有。
【鈔】法性高出者。乃出纏之法性也。諸佛眾生。共而
不共者以此。
<pb n="371"/>
△六釋持法佛。
【疏】持法。以中道實智。持二邊法。
【鈔】空有不能持中實者。下不能御上也。中實而能
持二邊者。勝能統劣也。既不失中道。亦不失二邊。
△二發言勸信二。初牒科。
○二發言勸信。
△二列經。
說誠實言。汝等眾生。當信是稱讚。不可思議功德。一
切諸佛所護念經。
△六上方二。初牒科。
○六上方二。初現相表彰。
△二釋經二。初現相表彰二。初列經。
舍利弗。上方世界。有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。各
於其國。出廣長舌相。遍覆三千大千世界。
△二釋義十。初釋梵音佛。
【疏】梵音者。梵即淨也。法音淨妙。聞者適悅也。
【鈔】佛以已證清淨妙法。八音四辨。悅懷而說契理
契機。無不適悅。
△次釋宿王佛。
【疏】宿王。如月照夜。星宿中王。
【鈔】三乘聖眾。猶如星宿。佛清淨月。如宿中王。以清
淨法。蔭諸煩熱。
△二釋香上佛。
【疏】香上。眾德如香。超諸因位。
【鈔】佛有五分身香。能總一切萬德。人所不能及。故
以香上稱之。
△四釋香光佛。
【疏】香光。五分法香。如光破暗。
【鈔】佛名香光莊嚴者。以有五分法身之香。徧照法
界。破諸眾生不淨之暗故也。
△五釋大𦦨肩佛。
【疏】大𦦨肩。大智發光。雙照二諦。
【鈔】諸法實相。不出真俗。故能照智。祇惟權實。故以
兩肩發𦦨。以表彰智境難思。
△六釋寶華嚴身佛。
【疏】寶華嚴身者。萬行因華。如寶莊嚴。法性之身。
【鈔】佛身以諸相為眾寶莊嚴者。正表果德。以萬行
因華而莊嚴之也。既以是而嚴身。復以是而為號
欲令眾生覩相。莫不志願思齊。
△七釋娑羅樹王佛。
【疏】娑羅。此云堅固。喻法身無變易故。
【鈔】西天以娑羅為樹中王。震旦國惟峨眉王屋天
台有之。樹有五德。一婆娑蔭覆。二密幄鱗砌。三冬
夏不凋。四樹身堅固。五花色香美。以是之故。稱樹
中王。可喻如來大慈普被。萬德具足。常住寂滅。究
竟堅固。相好莊嚴。解中取堅固之義。以喻法身。為
其能統眾德故也。
△八釋寶華德佛。
【疏】四德如寶如花開敷。
【鈔】佛之所寶。莫貴四德。芬芳煒燁。如花開敷。
△九釋見一切義佛。
【疏】見一切義。洞達諸法甚深義故。
【鈔】諸法十界也。義趣者三諦也。惟佛與佛。乃能究
盡。故稱見一切義佛。
△十釋如須彌山佛。
【疏】如須彌山者。如妙高山。眾聖中尊。
【鈔】須彌山四寶所成。故稱為妙。表出眾山。故稱為
高。喻佛究竟常樂我淨。一切因人莫能過之。
△二發言勸信二。初牒科。
○二發言勸信。
△二釋經二。初列經。
<pb n="372"/>
說誠實言。汝等眾生。當信是稱讚不可思議功德。一
切諸佛所護念經。
△三徵釋經題二。初分科。
○三徵釋經題二。初徵。
△二釋經二。初徵二。初列經。
舍利弗。於汝意云何。何故名為一切諸佛。所護念經。
△二釋義。
【疏】佛自徵起。下文釋之。
△二釋二。初牒科。
○二釋。
△二釋經二。初列經。
舍利弗。若有善男子善女人。聞是經受持者。及聞諸
佛名者。是諸善男子。善女人皆為一切諸佛。之所護
念。皆得不退轉於阿耨多羅三藐三菩提。
△二釋義四。初約三經釋。
【疏】聞是經者。教經也。受持者。行經也。不退菩提。菩
提是本有性德。理經也。三經即是三德秘藏圓該
一切。舒之則彌綸法界。卷之則攝在一經。故使受
持之人。恒沙如來護念。不退菩提也。
【鈔】聞是下。釋成三經。三經下。會歸三德。理經即法
身德。行經即般若德。教經即解脫德。圓該一切者。
明三德無所而不具也。舒之則彌綸法界者。一即
一切也。卷之則攝在一經者。一切即一也。能如是
了。則彌陀一經。充滿法界可也。十方法界。皆具此
經可也。又須了達教行理經。舉一即三。餘二易知。
今但明行經。如執持名號。一心不亂。行經般若德
也。所持名號。萬德全彰理經法身德也。念念滅除
生死重罪。教經解脫德也。受持之人。如來護念。其
所護念不在茲乎。
△次約附文釋。
【疏】靈芝云。聞是經受持者。牒前依正莊嚴。修證因
果之文。及聞諸佛名者。牒前六方稱讚之文也。護
謂覆護。不使魔嬈。念謂憶念。不令退失。唐譯云聞
是經已。深生信解。必為十方十殑伽沙諸佛世尊
之所攝受。
【鈔】在文可知。
△三約果號釋。
【疏】阿耨多羅。此云無上。三藐。此云正等。三菩提。此
云正覺。佛之果號。
△四約功用釋。
【疏】靈芝云。博地凡夫。業惑纏縛。流轉五道。百千萬
劫。忽聞淨土。志願求生。一日稱名。即超彼國。諸佛
護念。直趣菩提。可謂萬劫難逢。千生一遇。
【鈔】萬劫難逢。千生一遇。亦有泛的不同。如雖聞大
法。獲種善根。未必即能頓超生死。以其輪迴難出。
大道難成故也。今所說法。信受奉行。一日之功。超
三僧祇。諸佛護念。的在是乎。
△三流通分二。初牒科。
○三流通分二。初佛勸信受二。初勸信。
△二釋經二。初佛勸信受二。初勸信二。初列經。
是故舍利弗。汝等皆當信受我語。及諸佛所說。
△二釋義。
【疏】叮嚀告誡。勉令生信。我及十方諸佛所說。
△二顯益二。初分科。
○二顯益二。初由因克果二。初正示二。初修因。
△二釋經二。初由因克果二。初正示二。初修因二。
初列經。
舍利弗。若有人已發願。今發願。當發願。欲生阿彌陀
佛國者。
△二釋義。
【疏】已即過去。今即現在。當即未來。發願是因。得生
是果。有願必生。萬無一失。
△二感果二。初牒科。
<pb n="373"/>
○二感果。
△二釋經二。初列經。
是諸人等。皆得不退轉於阿耨多羅三藐三菩提於
彼國土若已生。若今生。若當生。
△二解義。
【疏】是諸下。唐譯云。一切定於無上菩提。得不退轉
於彼下。唐譯云。一切定生無量壽佛極樂世界。清
淨國土。是故皆應深心信解。發願往生。勿行放逸。
【鈔】是諸人等。指前三時發願之人。皆得不退菩提
者。非是他人祇是於彼國土已發願者。則若已生。
今發願者。則若今生。當發願者。則若當生。然願非
虗設。發必導往。行非浪施修必因信。三者圓滿。必
得往生。若得往生。決不退轉。
△二結勸二。初牒科。
○二結勸。
△二釋經二。初列經。
是故舍利弗。諸善男子善女人。若有信者。應當發願。
生彼國土。
△二釋義二。初明揀機。
【疏】孤山曰。若有信者。應當發願。則揀出無信之人。
【鈔】採佛法寶。須假信手。苟無手人。徒入寶山。
△次明他力。
【疏】夫求生淨土者。是假他力。彌陀願攝。釋迦勸讚。
諸佛護念。三者備矣。苟有信心。往生極易。如渡大
海。既得巨航。仍有良導。加以順風。必能速到彼岸
矣。若其不肯登舟。遲留險道者。誰之過歟。
【鈔】假他力者。乃取多分為言。以念佛三昧於功用
但稱名。於期限方七日。苟不多假他力。云何即得
往生。他力有三。一彌陀願攝。喻如巨航二釋迦勸
讚喻如良導三諸佛護念。喻如順風。惟其如此。是
以速到。慈航已備。而不肯登舟。甘心於羅剎鬼國。
嗜片時之五欲。知必墮落而不之恤。亦愚也哉。
△二舉難況易二。初牒科。
○二舉難況易二。初我讚諸佛。
△二釋經二。初我讚諸佛二。初列經。
舍利弗。如我今者。稱讚諸佛不可思議功德。
△二釋義三。初明二譯不同而同。
【疏】此明諸佛互讚唐譯但云。稱揚讚歎無量壽佛。
今言稱讚諸佛者以佛佛體同故。
△次引經證不同而同。
【疏】華嚴云。一切諸佛身。唯是一法身。一身一智慧。
力無畏亦然。
△三結二譯不同而同。
【疏】是故稱讚彌陀。即是讚諸佛也。
【鈔】華嚴云。一切諸佛。各有自受用身。及以化境。則
彼此各各不明也。唯是一法身等。則同也此即三
德三身等。種種三法莫不皆同豈非稱讚阿彌陀
即是稱讚諸佛乎。
△二諸佛讚我二。初牒科。
○二諸佛讚我二。初述彼讚詞。
△二釋經二。初述彼讚詞二。初經。
彼諸佛等。亦稱讚我不可思議功德。而作是言。釋迦
牟尼佛。能為甚難希有之事。能於娑婆國土。五濁惡
世劫濁。見濁煩惱濁眾生濁。命濁中。得阿耨多羅三
藐三菩提。為諸眾生。說是一切世閒難信之法。
△二釋義二。初泛明諸佛同讚。
【疏】彼諸佛等。亦稱讚我。則彌陀亦同諸佛稱讚釋
迦也。
【鈔】彼此雖各相讚。而其所讚正自不同。如釋迦之
讚彌陀。則能以大慈與樂。取土攝受。彌陀之讚釋
迦。則能以大悲拔苦。現土折伏雖有互用。實亦互
益故拔苦正欲與樂。興樂正欲拔苦慈悲兼濟。與
拔並施。若嚴父之與慈母。道並行而不相悖也。
<pb n="374"/>
△次述彼諸佛讚詞三。初明因德立稱。
【疏】釋迦。此云能仁。牟尼。此云寂默能仁則大慈應
物。寂默則大智冥理。
【鈔】大智冥理。自證之體也。大慈應物化他之用也。
今正言應用。如來應於五濁惡世。是以號為能仁。
△次明稱名之德。
【疏】能為甚難希有之事者下文自釋。一於五濁得
菩提。二為眾生說難信之法。
【鈔】釋迦之所以稱能仁者。葢有二能焉。一於難得
菩提之土。而得此菩提。是故號為寂默。葢能於非
寂非默之境。而得寂默菩提。此一能也。二於剛強
濁惡不解之土。而說此妙法。是故號為能仁。葢能
於尠信尠解之人。而說難信之法。是故號為能仁。
此二能也。
△三釋所化之國二。初釋娑婆。
【疏】梵語娑婆。此云堪忍。以眾生堪能忍受三毒諸
煩惱故。
【鈔】三毒者。貪瞋痴也。總該五利使五鈍使。見惑八
十八使。思惑八十一品也。皆稱煩惱者。煩如煩熱。
惱即惱亂。不得須臾清涼自在。亦可謂之極苦矣
然而恬然忍受。不特不以之為苦。猶且以之為樂。
此其所以稱堪忍也。
△次釋五濁二。初總釋。
【疏】五濁者。楞嚴云。譬如清水。投之沙土。土失留礙
水亡清潔。汩然渾濁。由此五濁。理水亡清。
【鈔】清水。喻真空之理。沙土。喻見思。并所召果色一
理一惑。相織妄成。由是水失清淨。惑失留礙。故曰
由此五濁。理水亡清。名之為濁。但此經五濁。興楞
嚴粗細不同。事理咸異。若會而歸之。又不同而同
也。
△次別釋五。初劫濁。
【疏】劫者。梵語劫波。此云時分。從減劫人壽二萬歲
時。即入劫濁。四濁增劇。聚在此時。瞋恚增劇刀兵
起。貪欲增劇饑饉起。愚痴增劇疾疫起。三災起故。
煩惱倍隆。諸見轉熾。眾濁交湊如水奔昏。
【鈔】劫名時分。以世界為體。世界有成住壞空。為四
大時分。每一時分。有二十番增減之久。今是住劫
減劫之末。減劫之初。人壽有八萬歲。過一百年減
一歲。減至二萬歲。即入劫濁。濁未增盛。自爾已後
眾生三毒。日增月盛。至釋迦時人壽百歲。故曰四
濁增劇。聚在此時。刀兵等者。小三災也。生當此時。
災起不常。職由人心三毒所感。然猶未至太劇。至
減人壽十歲之時。此小三災方名極隆。世界眾生。
將無噍類謂之子德減父德。子年減父年。然後人
心厭苦。漸能遷善。由是又過百年。增壽一歲。壽逾
增而善逾進。增至八萬歲而後止。謂之子德增父
德。子年倍父年。如是凡經二十番。然後入於壞劫。
則水火風大三災。次第發現。復經如是二十番時。
方入空劫。空二十番時。世界復成亦二十番時。方
入住劫。當釋迦時。正住劫第九番減劫之時。故曰
能於五濁惡世等。
△次釋見濁。
【疏】見者。身見。邊見。戒取。見取。邪見。五利使。乃至六
十二見等也。
【鈔】身見者。謂於五陰中妄計有身。強立主宰。恒起
我見。執我我所。是名身見。邊見者。謂計我身。或斷
或常。執斷非常。執常非斷。但執一邊。是名邊見。戒
取者。謂於非戒之中。謬以為戒。強執勝妙。希取進
行。是名戒取。見取者。謂於非真妙法中。謬計涅槃。
心生取著。妄計所得為勝。是名見取邪見者謂邪
心取理。顛倒妄見。不信因果。斷諸善根。作闡提行。
是名邪見。出涅槃經。六十二見者。謂外道之人。於
色受想行識五陰法中。每一陰起四種見。謂計色
<pb n="375"/>
大我小。我在色中。我大色小。色在我中。離色是我。
即色是我。色陰既爾。餘四亦然。成二十見。約過去。
現在未來三世論之。成六十見。加斷常二見為根。
本。共六十二。出涅槃經。五利使者。利即快利之義
謂此五種妄惑。動念即生。造次恒有。使即驅使之
義。謂諸眾生。為此五種妄惑。驅逐心神。流轉三界。
無有出期。故名使也。
△三釋煩惱濁。
【疏】煩惱者。貪。瞋。痴。慢。疑。五鈍使。乃至百八煩惱等。
是也。
【鈔】貪。即引取無厭也。謂諸眾生。貪著世閒色欲財。
寶。恣縱心情而無厭足。瞋即忿怒。謂諸眾生於違
情境上起諸瞋恚。惱亂自他。痴即迷惑不了。謂諸
眾生。以迷心緣境。於一切法。不能明了。慢即自恃
輕他。謂諸眾生。自恃種姓富貴。有德有才。輕慢於
他。疑即猶豫不決。謂諸眾生。迷心乖理。不能通達
法相。五鈍使者鈍即遲鈍。謂此五種妄惑。既非動
念即生。亦非造次恒有。故言鈍也。百八煩惱者。昏
煩之法。惱亂心神。故名煩惱。謂眼耳鼻舌身意六
根。對色聲香味觸法六塵。各有好惡平等三種不
同。則成十八煩惱。又於其中起苦受。樂受。不苦不
樂受。復有十八。共三十六種。更約過去現在未來
三世。各有三十六種。總成百八煩惱也。
△四釋眾生濁。
【疏】眾生者。攬五陰見慢果報。立此假名。
【鈔】眾者眾也。攬五陰實法。立眾生假名。而言見慢
果報者。約由因感果為義。見慢。即過去利鈍二使
之因。果報。即現在五陰之果。
△五釋命濁。
【疏】命者。剎那生滅。摧年促壽。
【鈔】釋。迦現世。人壽八十。雖名曰短。較年猶長。復以
年而較月。以月而較日。漸漸相較。至于剎那。一念
有六十剎那。剎那有六十生滅。所謂豈惟年變。兼
又月遷。以至喻云如火成。念念銷殞。殞亡不息。
決知此身。終從變滅。葢世人之壽為八相所遷所
謂小四相。遷大四相。故曰剎那生滅摧年促壽。
△四結皆由悲願。
【疏】悲華經云。吾以大悲本願力故。處此濁惡不淨
國土。
【鈔】濁惡國土。眾生悲苦。正與釋迦悲願相應。所謂
下合六道眾生。同一悲仰。若夫淨土眾生仰樂。正
與彌陀慈願相應。所謂上合十方諸佛。同一慈力。
然而釋迦之悲非不兼慈。彌陀之慈非不兼悲。今
對二土淨穢。故偏言一邊耳。
△五結難信之法。
【疏】夫念佛三昧。不揀賢愚。不擇貴賤。不論久近。不
分善惡。唯取決定信心。臨終惡相。十念往生。此乃
具縛凡愚。屠沽下類。剎那超越。成佛之法。可謂一
切世閒甚難信也。
【鈔】夫佛法大海。一味平等。固於賢愚貴賤。無所分
別。若言臨終惡相。十念往生。惟淨土一門。方有是
事。一切世閒實為難信。可謂大乘中之大乘。了義
中之了義也。
△二顯示不虗二。初牒科。
○二顯示不虗。
△二釋經二。初列經。
舍利弗。當知我於五濁惡世。行此難事。得阿耨多羅
三藐三菩提。為一切世閒說此難信之法。是為甚難。
△二釋義二。初明釋迦具足二難。
【疏】孤山曰。五濁界中。行難行之行。而得菩提。其事
已難。復說此難信之法。二事兼行是甚難也。諸佛
讚我。豈虗言哉。
【鈔】諸佛同讚釋迦者。謂具二難故。一者於難成道
<pb n="376"/>
之國而能成道。二於難生信之人而說此法。對顯
諸佛。則成二易矣。
△次顯二土修行難易。
【疏】慈雲云。五濁得道為難。淨土修行則易。
【鈔】慈雲大師云。娑婆得道有十難。一不常值佛。二
不聞說法。三惡友牽纏四羣魔惱亂。五輪迴不息。
六難逃惡趣。七塵緣障道。八壽命短促。九修行退
失。十塵劫難成。淨土修行有十易。一常得見佛。二
常聞法音。三聖賢集會。四遠離魔事。五不受輪迴。
六永離惡趣。七勝緣助道。八壽命無量。九入正定
聚。十一生行滿。難易之狀。明言如此。可不捨難而
取易乎。
△二眾喜奉行二。初牒科。
○二眾喜奉行。
△二釋經二。初列經。
佛說此經已。舍利弗。及諸比丘一切世閒天人阿修
羅等。聞佛所說。歡喜信受。作禮而去。
△二釋義五。初約機收簡。
【疏】一切世閒。總收四眾十界。別舉三善道者。多受
化之機故也。天謂梵釋欲色等天。阿修羅。此云非
天。富貴同天而多謟誑。無天行故。等者。等於八部
鬼神。同聞眾也。
【鈔】解中明經所敘。聞法之機。有收有簡。一切世閒。
則總收四眾十界。四眾固是常聞法者。十界則兼
收四趣。謂所收機若是之廣也。天人修羅。則簡去
餘趣。惟舉三善道也。謂所受化之機。若此之多也。
此且就一往約餘經者為言。若極樂法門。如大本
中說。臨終地獄相現。以至蜎飛蠕動。皆以願力攝
之。令生彼國。則所攝之機。誠宜四眾十界。無所而
不收也。
△次明益所以。
【疏】孤山曰。聞所未聞。故歡喜信受。重法尊師。故作
禮而去。
△三獲益淺深。
【疏】言歡喜者義該深淺。或得歡喜益。或證理入歡
喜地。
【鈔】得歡喜益者。約世界悉檀判也。入歡喜地者。約
第一義悉檀判也。
△四引證深益。
【疏】故大本結益。無量眾生發菩提心。那由他人得
法眼淨。
【鈔】發菩提心。位在大乘。得入理益得法眼淨。位在
小乘。得入理益。經又云。信受奉行。則又獲為人悉
檀生善之益。惟闕對治悉檀破惡之益。既有三益。
應亦該之。
△五流通永永。
【疏】宣布十方。垂於萬世。盡未來際。利樂無窮。
【鈔】流通之法。大要兩種。一自行。二化他自行又有
兩種。一如說修行。即七日持名。一心不亂。二讀誦
經文。隨文解義。昔梁朝有道珍法師。嘗於廬山念
佛作水觀。忽夢江水瀰滿。眾人乘船。言往西方珍
言。道珍一生修西方業。可附我而去。船上人云法
師雖講經甚大。未誦彌陀經。并往生呪。未浴僧。淨
業未圓。不得往也。珍於是感泣。夢覺後。乃廢講業
專誦此經。及往生呪。并營僧浴。至垂終夜。異光明
耀峯頂。如列數千炬。神人持珍臺而至。請師往生
故知流通願生不可以不讀誦也。二化他者。即純
以此經為人演說。勸他念佛。願生極樂。或書寫解
釋。莫非其行。以此化他功德。回向淨土。發願往生
昔四明昝學諭。常以擘窠圖印施。勸人念佛。有計
公桃源鐵工也。年將七十。兩目喪明。初受一圖。念
滿三十六萬聲。念至四圖。兩目瞭然。如是三載。念
滿十七圖。一日念佛。忽然氣絕。半日復甦。曰我見
<pb n="377"/>
佛菩薩。令分六圖與昝學諭。是勸導之首。分一圖
與李二公。此是表圖之人。囑其子往謝學諭。言訖。
沐浴西向坐逝。以此而觀。勸人念佛亦。往生之行
況昝學諭既能勸人。豈不能自念。自利兼人。功德
倍隆往生土。品位必高。

彌陀略解圓中鈔卷下（終）

<ps>附刻</ps>
拔一切業障根本往生淨土神呪
捺摩阿彌多婆夜　哆他伽哆夜（二）哆地夜他（三）阿
彌利都（四）婆毗（五）阿彌利哆（六）悉躭婆毗（七）阿彌利
哆（八）毗伽蘭帝（九）阿彌利哆（十）毗伽蘭哆（十一）伽彌膩
（十二）伽伽那（十三）枳多迦利（十四）娑婆訶（十五）
祐師云。呪是梵語。此方之人。持誦不經師授。訛謬
實多。此呪載養字函。書者節句差誤。後人沿襲。遂
失其正。龍舒淨土文。樂[邱-丘+(看-目)]文類等。不原所以。執之
為是。而反以正為誤。聞義不從。謬之甚矣。請以楞
嚴呪等比對可知。今依正本刊印。普勸誦持。使密
語流行。不失其正也。○余謂祐師。既凖楞嚴呪節
正句逗。則第四句。應同第六句四字為句。移第五
句都字歸上為阿彌利都。第五句但婆毗二字為
句。又師所撰淨土指歸中。亦載此呪。謂哆字雖音
多曷切。不可作入聲重呼。當與帶字同音。此亦深
有所以。葢哆字若依篇韻。應讀作侈。今多曷切讀
作帶者。乃梵音彈舌之聲。葢為東華無彈舌聲字。
故譯人凡遇彈舌聲。即以此方字加之以口。但遇
有口字。悉須彈舌。今哆字加口（而讀作帶。便成彈舌之聲故也）。

<talk>刻圓中鈔䟦</talk>
佛說阿彌陀佛一經。其猶富貴人家。家常之飯譜。堂
室之物帳。衣服之欵記。苑囿之花疏。不過直紀其事。
以付當家兒。使其守之弗失。用之不窮。又何必贅以
註脚。疣以鈔釋。第慮少年子弟。厭膏粱而莫辨菽麥。
侈錦繡而罔識桑麻。是以長者之側。臣佐吏民。註記
券疏者。得握筆而進矣。吳門蘧庵法師之略解。余首
登講席時。以之發軔。經三十餘年。恍焉若新。然解雖
稱略。于中多涉教門關鑰。乃為初學鈔出圓中已證。
惟心淨土。本性彌陀者。必以是為蒭狗。若失方問徑
於清泰者。不無少裨云。四明延慶法子圓復。募刻流
通。余嘉其有自益公人之志。故復為之䟦。
皇明天啟五年冬傳天台無盡燈僧書

<article id="n424">阿彌陀經疏鈔</article>

<other>No. 424-A
 阿彌陀經疏鈔總科</other>

此經疏鈔大文分三初通序大意二開章釋文三結釋呪意云云。

○初通序大意（五）
初明性
二讚經（二）
初總讚
二別讚（四）
初先出說經所以
二統論淨土功德
三特示持名為要（二）
初較輪要約
二究明利益（三）
初因成
二果證
三總結
<pb n="378"/>
四廣顯持名所被
三感時（三）
初總嘆
二別嘆
三結嘆
四述意（三）
初愧己不聽
二明己所尚
三原巳釋經
五請加

○二開章釋文（二）
初略標
二詳釋（十）
初教起所因（二）
初總
二別（十）
初大悲憫念末法為作津梁故
二特於無量法門出勝方便故
三激揚生死凡夫令起忻厭故
四化導二乘執空不修淨土故
五勉進初心菩薩親近如來故
六盡攝利鈍諸根悉皆度脫故
七護持多障行人不遭墮落故
八的指即有念心得入無念故
九巧示因於往生實悟無生故
十復明徑路修行徑中之徑故　此有二義一者餘門學道（云云）二者無量壽經廣陳依正（云云）
二藏教等攝（三）
初藏攝
二教攝
三分攝
三義理深廣（三）
初攝頓
二分圓
三旁通（二）
初觀經
二諸經
四所被階品（二）
初料簡
二總收
五能詮體性（四）
初隨相
二唯識
三歸性
四無礙
六宗起旨歸（三）
初總陳
二異解
三正意（二）
初總舉
二別明
七部類差別（三）
初明部
二明類
三非部非類
八譯釋誦持（五）
初明譯
二明釋
三明誦
四明持
五結勸
九總釋名題（二）（卷二）
初題義
<pb n="379"/>
二譯人
十別解文義（三）
初序分（二）
初五句證
二列眾證（三）
初聲聞眾（三）
初明類數
二表位德
三出名號（二）
初眾名
二總結
二菩薩眾（三）
初明類
二列名
三總結
三人天眾
二正宗分（四）
初詳陳依正令生信樂（二）
初對機
二示法（二）
初總標（二）
初標土顯依
二標主顯正
二別釋（二）
初依報（二）
初總名極樂
二別示莊嚴（四）
初欄網行樹（二）
初詳陳
二總結
二池閣蓮華（四）
初池水
二階道
三蓮華
四總結
三天樂雨華（四）（卷三）
初天樂
二金地
三雨華（三）
初天雨妙華
二持已供佛
三供已自適
四總結
四化禽風樹（三）
初化禽演法（二）
初正示法音（二）
初宣音
二獲益
二釋無惡道
二風樹演法
三總結
二正報（二）
初化主（二）
初徵名
二顯德（二）
初名含多義（二）
初光明無量
二壽命無量
二道成遠劫
二化伴（二）
初見在（三）
初聲聞
二菩薩
<pb n="380"/>
三總結
二往生（二）
初大眾
二上眾
二正示願行令知修證（四）
初發願（二）
初勸發願心
二出其所以
二起行（二）
初揀餘行
二示正行
三感果（二）（卷三）
初佛現我前
二我往佛處
四結勸
三交引佛言令斷疑惑（二）
初明佛同讚（二）
初本佛讚
二他佛讚（六）
初東方（三）
初列名顯廣
二現相表真
三發言勸信
二南方（三）
初列名顯廣
二現相表真
三發言勸信
三西方（三）
初列名顯廣
二現相表真
三發言勸信
四北方（三）
初列名顯廣
二現相表真
三發言勸信
五下方（三）
初列名顯廣
二現相表真
三發言勸信
六上方（三）
初列名顯廣
二現相表真
三發言勸信
二釋經應讚（二）
初徵名
二釋義（三）
初聞持
二利益
三勉信（三）
初因聞信受
二隨願往生
三總結信願
四互彰難事令切感發（三）
初已讚諸佛
二諸佛讚巳（二）
初得道難
二說法難
三總結難事
三流通分（二）
初重舉聽眾
二明悉奉行

○三結釋呪意
<pb n="381"/>

阿彌陀經疏鈔總科文（終）
<other>No. 424</other>
<sarticle>佛說阿彌陀經疏鈔卷第一</sarticle>

明古杭雲棲寺沙門　袾宏　述
此經疏鈔。大文分三。初通序大意。二開章釋文。三
結釋呪意。為順諸經序正流通三分。亦順淨業信
行願故。
○初通序大意（五）。初明性二讚經三感時四述
意五請加。
○初明性。
靈明洞徹。湛寂常恒。非濁非清。無背無向。大哉真體。
不可得而思議者。其唯自性歟。
通序經意。大文分五。自初明性。乃至五請加。今初
明性。此經蓋全彰自性。又諸經皆不離自性。故首
標也。靈者靈覺。明者明顯。日月雖明。不得稱靈。今
惟至明之中。神解不測。明不足以盡之。故曰靈明。
徹者通也。洞者徹之極也。日月雖徧。不照覆盆。是
徹而未徹。今此靈明。輝天地。透金石。四維上下。曾
無障礙。蓋洞然之徹。靡所不徹。非對隔說通之徹。
云洞徹也。湛者不染。寂者不搖。大地雖寂。不得稱
湛。今惟至寂之中。瑩淨無滓。寂不足以盡之。故曰
湛寂。恒者久也。常者恒之極也。大地雖堅。難逃壞
劫。是恒而未恒。今此湛寂。推之無始。引之無終。亘
古亘今。曾無變易。蓋常然之恒。無恒不恒。非對暫
說久之恒。云常恒也。非濁者。云有則不受一塵。非
清者。云無則不捨一法。無背者。縱之則無所從去。
無向者。迎之則無所從來。言即此靈明湛寂者。不
可以清濁向背求也。舉清濁向背。意該善惡聖凡
有無生滅增減一異等。大哉二句。讚辭。大者當體
得名。具徧常二義。以橫滿十方。豎極三際。更無有
法可與為比。非對小言大之大也。真者不妄。以三
界虗偽。唯此真實。所謂非幻不滅。不可破壞。故云
真也。體者。盡萬法不出一心之體。體該相用。總而
名之曰真體也。不可思議者。如上明而復寂。寂而
復明。清濁不形。向背莫得。則心言路絕。無容思議
者矣。不可思者。所謂法無相想。思則亂生。經云。汝
暫舉心。塵勞先起。是也。又法無相想。思亦徒勞。經
云。是法非思量分別之所能及。是也。故曰心欲緣
而慮亡也。不可議者。所謂理圓言偏。言生理喪。經
云。凡有言說。皆成戲論。是也。又理圓言偏。言不能
盡。經云。一一身具無量口。一一口出無量音。如善
天女。窮劫而說。終莫能盡。是也。故曰口欲談而詞
喪也。又此經原名不可思議。故用此四字總讚前
文。蓋是至理之極名也。末句結歸。言如是不可思
議者。當是何物。惟自性乃爾。言性有二。兼無情分
中。謂之法性。獨有情分中。謂之佛性。今云自性。且
指佛性而言也。性而曰自。法爾如然。非作得故。是
我自己。非屬他故。此之自性。蓋有多名。亦名本心。
亦名本覺。亦名真知。亦名真識。亦名真如。種種無
盡。統而言之。即當人靈知靈覺本具之一心也。今
明不可思議者。惟此心耳。更無餘物有此不思議
體與心同也。若就當經。初句即無量光。洞徹無礙
故。二句即無量壽。常恒不變故。三四句即靈心絕
待。光壽交融。一切功德皆無量故。五句總讚。即經
云。如我稱讚阿彌陀佛不可思議功德。末句結歸。
言阿彌陀佛全體是當人自性也。又初句明無不
照。即用大。二句靜無不含。即相大。三四句迥絕二
邊。即體大。五句總讚。所謂即三即一。雙泯雙存。辭
喪慮亡。不可思議。末句亦結歸自性也。又初句言
照。即解脫德。二句言寂。即般若德。三四句言寂照
不二。即法身德。五句總讚。末句結歸。例上可知。又
<pb n="382"/>
以四法界會之。則清濁向背。是事法界。靈明湛寂。
是理法界。靈明湛寂而不變隨緣。清濁向背而隨
緣不變。是理事無礙法界。不可思議。是事事無礙
法界。以此經分攝於圓。亦得少分事事無礙故。末
言自性。亦是結屬四法界歸一心也。
○二讚經（二）。初總讚二別讚。
○初總讚。
澄濁而清。返背而向。越三祇於一念。齊諸聖於片言。
至哉妙用。亦不可得而思議者。其惟佛說阿彌陀經
歟。
上言靈明湛寂之體。本無清濁向背。畢竟平等。惟
是一心。今謂約生滅門。以不如實如真知法一故。
不覺心起而有其念。則無明所覆。失本流末。渾亂
真體。故名曰濁。如澄泥沙。復使淨潔。斯之謂清。即
指轉五濁而成清泰也。無明所引。棄覺逐塵。違遠
真體。故名曰背。返其去路。復使歸還。斯之謂向。即
指背娑婆而向極樂也。然此且就眾生一期從迷
得悟而言。似有澄之返之之迹。而於自性。實無得
失。亦無增損。是故時濁時清。水非易性。忽背忽向。
人無二身。所謂修證即不無。污染即不得也。三祇
者。三阿僧祇劫也。僧祇解見後文。言三者。以釋迦
成道。從古釋迦至尸棄。歷七萬五千佛。從尸棄至
燃燈。歷七萬六千佛。從燃燈至毗婆尸。歷七萬七
千佛。云三祇也。備經多劫。遠之又遠。而今不越一
念。疾超生死。一念者。即能念阿彌陀佛之一念也。
諸聖者。佛及菩薩也。自凡望聖。隔之又隔。而今不
出片言。直登不退。片言者。即所念阿彌陀佛之片
言也。至哉二句。讚辭。至。極也。至極而無以加也。妙
者。即上四句總明妙義。用者。力用也。夫垢心難淨。
混若黃河。妄想難收。逸如奔馬。歷恒沙無數量之
劫。輪轉未休。攻三藏十二部之文。覺路彌遠。而能
使濁者清。背者向。一念頓超。片言即證。力用之妙。
何可思議。用從體相而出。故止言妙用也。末句結
歸。言如是妙用當是何經。惟佛說阿彌陀經。足以
當之。或問小乘且置。只如諸大乘經。廣如山積。云
何妙用偏讚此經。答。脩多羅中雖具有此義。未有
如此經之明且簡者。故夫稱性而談。正直而說。非
不圓頓。而澄濁返背。方便未彰。其餘法門。或浩博
而難持。或幽深而罔措。今但片言名號。便入一心。
既得往生。直至成佛。即方便而成圓頓。神功勝力。
不歸此經。將誰歸乎。又前是性德。今是修德。前是
自性清淨。今是離垢清淨。乃至性盡障盡等。互融
不二。如教中說。
○二別讚（四）。初先出說經所以二統論淨土功
德三特示持名為要四廣顯持名所被。
○初先出說經所以。
故我世尊。乍說三乘。終歸一實。等頒珍賜。更錫殊恩。
承上。此經具有如是不可思議功德。故佛說此經。
良有以也。乍者暫也。暫時之說。非究竟也。三乘者。
乘本無三。權說有三。謂聲聞緣覺菩薩也。終者對
乍而言。實者對權而言。言世尊始成正覺。演大華
嚴。大教難投。隨眾生根。說三乘法。後乃會權歸實。
悉。與大車。故曰等頒珍賜。此如來一代時教之大
致也。而於其中。復出念佛一門。不論大根小根。但
念佛者。即得往生。亦不待根熟。方乃會之歸實。但
往生者。即得不退。喻如不次之擢。廕序之官。恩出
非常。名殊恩也。又殊恩復含二義。一者念佛是恩
中之殊。二者持名念佛。又殊恩中之殊也。
○二統論淨土功德。
指四十八之願門。開一十六之觀法。願願歸乎普度。
觀觀宗乎妙心。
上讚淨土法門之勝。今於淨土。先出餘經。然後較
量此經更為殊勝。願門。觀法。具在二經。言從初願
<pb n="383"/>
以至願終。無非盡攝眾生同生淨土。自初觀以至
觀末。悉是空假中道圓極一心。繇此一心。出生大
願而成正覺。即以本願還度眾生。而歸一心淨土
法門。二經大較。意蓋如此。
○三特示持名為要（二）。初較論要約二究明利
益。
○初較論要約。
又以願門廣大。貴在知先。觀法深玄。尤應守約。知先
則務生彼國。守約則惟事持名。舉其名兮。兼眾德而
俱備。專乎持也。統百行以無遺。
即前大本觀經。較而論之。知持名尤為要約也。廣
大者。以四十八願。帡包幽顯。統括聖凡。廣大[懨-猒+火]宏。
茫無畔岸。入之必有繇漸。故貴知先。傳曰。知所先
後。則近道矣。深玄者。以門分十六。事匪一端。而復
妙觀精微。初心靡及。操之必得其要。故應守約。軻
氏曰。守約而施博者。善道也。云何知先。繇生彼國。
近事如來。如是大願。庶可希冀。但得見彌陀。何愁
不開悟。故以求願往生為先務之急也。云何守約。
良以觀雖十六。言佛便周。佛雖至極。惟心即是。今
聞佛名。一心執持。可謂至簡至易。功不繁施。而萬
法惟心。心清淨故。何事不辦。剎那運想。依正宛然。
舉念欲生。便登彼國。是則難成之觀。不習而成。故
以持名念佛。所守尤為要約也。天如謂大聖悲憐。
直勸專持名號是也。舉名者。佛有無量德。今但四
字名號。足以該之。以彌陀即是全體一心。心包眾
德。常樂我淨。本覺始覺。真如佛性。菩提涅槃。百千
萬名。皆此一名攝無不盡。專持者。眾生學佛。亦有
無量行法。今但持名一法。足以該之。以持名即是
持此一心。心該百行。四諦六度。乃至八萬四千恒
沙微塵一切行門攝無不盡。故名守約。
○二究明利益（三）。初因成二果證三總結。
○初因成。
從茲而萬慮咸休。究極乎一心不亂。
不念佛前。念念塵勞。所謂一剎那間。九百生滅。生
住異滅。分劑頭數。無量無邊。天眼莫覰。名萬慮也。
此萬慮者。甲滅則乙生。俄去則倐返。百計除之。終
莫能得。今以持名之力。正念纔舉。雜想自除。喻如
師子出窟。百獸潛蹤。杲日照霜。千林失白。名咸休
也。故永明謂有人數息。覺觀不休。念佛稱名。即破
覺觀。此其驗也。休之又休。窮其源本。故云究極。至
於一心不亂。是為成就念佛三昧。
○二果證。
乃知匪離跬步。寶池涌四色之華。不出戶庭。金地遶
七重之樹。處處彌陀說法。時時蓮蕊化生。珍禽與庶
鳥偕音。瓊院共茆堂並彩。
既得一心不亂。始知蓮華行樹。種種莊嚴。並非心
外。何必耳聽金言。方是彌陀說法。娑婆印壞。始名
淨土文成者哉。然則珍禽庶鳥。瓊院茆堂。何劣何
優。何淨何穢。故曰西方在目前也。
○三總結。
蓋繇念空真念。生入無生。念佛即是念心。生彼不離
生此。心佛眾生一體。中流兩岸不居。故謂自性彌陀。
唯心淨土。
承上殊因妙果。正繇念佛至於一心。則念極而空。
無念之念。謂之真念。又念體本空。念實無念。名真
念也。生無生者。達生體不可得。則生而不生。不生
而生。是名以念佛心。入無生忍。如後教起中辯。故
知終日念佛。終日念心。熾然往生。寂然無往矣。心
佛眾生者。經云。心佛及眾生。是三無差別。蓋心即
是佛。佛即是生。諸佛心內眾生。念眾生心中諸佛
也。故云一體。中流兩岸者。娑婆喻此。極樂喻彼。始
焉厭苦欣樂。既焉苦樂雙亡。終焉亦不住於非苦
非樂。所謂二邊不著。中道不安也。自性彌陀。唯心
<pb n="384"/>
淨土。意蓋如是。是則禪宗淨土。殊途同歸。以不離
自心。即是佛故。即是禪故。彼執禪而謗淨土。是謗
自本心也。是謗佛也。是自謗其禪也。亦弗思而已
矣。
○四廣顯持名所被。
此則理之一心。全歸上智。亦復通乎事相。曲為鈍根。
理事一心。詳見後文。今謂自性唯心。正指經中理
一心不亂言耳。上智乃克承當。鈍根未能領荷。故
此一心。不專主理而亦通事。以事一心。人皆可行。
所謂夫婦之愚不肖。而與知與能者也。如天普葢。
似地普擎。大造之中。無棄物故。
○三感時（三）。初總歎二別歎二結歎。
○初總歎。
奈何守愚之輩。著事而理無聞。小慧之流。執理而事
遂廢。著事而迷理。類蒙童讀古聖之書。執理而遺事。
比貧士獲豪家之劵。
上言佛慈雙被智愚。今言眾生不體佛意。有善教。
無善學。故可歎也。守愚者。愚而甘愚。小慧者。慧而
不慧。良以事依理起。理得事彰。事理交資。不可偏
廢。著此執彼。厥弊等耳。蒙童喻全愚。昏稺未開。僅
能讀文。了不解義。所謂終日念佛。不知佛念者也。
貧士喻小慧。昔有窘人。路獲遺券。見其所載田園
宮室。金帛米粟。種種數目。大喜過望。自云巨富。不
知數他人寶。於己何涉。所謂雖知即佛即心。判然
心不是佛者也。是故約理則無可念。約事。則無可
念中吾固念之。以念即無念。故理事雙修。即本智
而求佛智。夫然後謂之大智也。
○二別歎。
然著事而念能相繼。不虗入品之功。執理而心實未
明。反受落空之禍。
上文雙揭二病。今於二病。別舉其尤。謂著事而信
心不切。固無足論。假使專持名號。念念相繼。無有
間斷。雖或不明諦理。已能成就淨身。品位縱卑。往
生必矣。所謂士人作榜尾登科亦不惡。但恐榜上
無名耳。安得以守愚病之。乃至執理而心實了明。
亦不必論。假使騁馳狂慧。耽著頑虗。於自本心。曾
未開悟。而輕談淨土。蔑視往生。為害非細。所謂豁
達空撥因果。莽莽蕩蕩招殃禍者也。問。何故不咎
鈍人。反抑利者。答。利者恃才高舉。常謂遠勝鈍人。
今為此說。使知畫虎弗就。反落一籌。冀彼知非。迴
心念佛。非曰抑之。實惜之耳。
○三結歎。
遂使垂手徒勤。倚門空望。上孤佛化。下負己靈。今生
以及多生。一誤而成百誤。甘心苦趣。束手死門。無救
無歸。可悲可痛。
垂手者。古云。嫂溺援之以手。倚門者。王孫賈母云。
汝朝出而不還。則吾倚門而望。今謂眾生沒於苦
趣。佛援之如垂手深淵。眾生背覺合塵。佛念之如
倚門望子。援之雖殷。念之雖切。深沈不起。遠逝無
還。是孤佛化也。下負者。凡厥有心。定當作佛。故佛
教持名。欲人念我自心。成我自佛。而漠然不信。寧
不負己靈乎。今生多生者。生生墮落。無有窮已也。
一誤百誤者。此生蹉過。多劫難逢也。入苦趣。似蠅
蛆飫於廁中。赴死門。類牛羊就乎屠肆。莫為救拔。
無可歸憑。豈不哀哉。
○四述意（三）。初愧己不德二明己所尚三原已
釋經。
○初愧己不德。
袾宏。末法下凡。窮陬晚學。罔通玄理。素鄙空談。畫餅
何益饑腸。燕石難誣賈目。
上明念佛獲如是益。不念佛招如是損。故述己意。
惟崇念佛。今初先以鈍根自量也。末法。則生之不
時。下凡。則報之不勝。窮陬。則見之不廣。晚學。則智
<pb n="385"/>
之不深。事且未能。況復知理。明所言不足取信於
人也。素鄙者。自知淺劣。愧鄙空談。所謂恥其言而
過其行也。畫餅可知。喻空談也。燕石者。似玉而非
玉者也。賈胡者。西域賈人善別寶者也。昔有得燕
石者。自謂瑜瑾。驕眩俗目。冀得重售。以示賈胡。曰。
石也。大慚而返。喻依稀見道。彷彿不真。明眼人前。
堪作一笑。
○二明己所尚。
祇承先勅。篤奉斯經。望樂國為家鄉。仰慈尊如怙恃。
既揣鈍根。事必師古。祇者。敬也。世主玉音。法王金
口。均名曰勅。篤奉者。奉之至也。樂國言家鄉者。寂
滅淨土。乃當人安身立命處。而捨離故里。飄泊他
鄉。遊子伶仃。唯有思歸一念而已。慈尊言怙恃者。
父曰吾怙。母曰吾恃。佛以大慈大悲。接引眾生。是
懷我以聖胎。飼我以法乳。即今內外身心。莫不荷
其恩力而得成立。劬勞之德。昊天罔極。而乃叛棄
本生。螟蛉異姓。惟應懷慕終身。左右無方。定省不
違而已。
○三原已釋經。
仍以心懷兼利。道貴弘通。慨古疏尠見其全。惟數解
僅行於世。辭雖切而太簡。理微露而不彰。不極論其
宏功。儔發起乎真信。頓忘膚見。既竭心思。總收部類
五經。直據文殊一行。而復會歸玄旨。則分入雜華。貫
穿諸門。則博綜羣典。無一不消歸自己。有願皆迴向
菩提。展此精誠。乞求加被。
未能自利。先能利人者。菩薩發心。故不忍獨善其
身。心懷兼利也。兼利之道。弘法為先。而此經註疏。
今多泯沒。稽古無繇。雖一二僅存。略舉大端。未暢
厥旨。宏功者。即不可思議功德也。不知此經具有
如是功德。則疑而不信。信亦不真。疏鈔之作。不容
己也。膚見者。肌膚在表。所入不深。喻淺見也。淺見
奚能測佛深義。而以救世心殷。頓忘其陋也。心思
者。心之官則思。堯舜之聖。尚竭心思。我何人斯。庸
可忽也。部類者。專談極樂大本等五經也。文殊者。
文殊般若經。專稱名字一行三昧也。雜華者。以華
嚴性海為宗。明教非權淺也。羣典者。引諸經論以
證明。言非臆見也。詳如義理部類二門。及後經文
中辯。消歸自己者。明不專事相。究其歸著。悉皆消
化融會。歸於我之本性。良繇世出世間。無一法出
於心外。淨土所有依報正報。一一皆是本覺妙明。
譬之瓶環釵釧。器器唯金。溪㵎江河。流流入海。無
不從此法界流。無不還歸此法界也。迴向菩提者。
凡所修為。咸願往生。是名迴向。而向無他向。迴向
西方者。迴向自性也。末二句。攝前起後。欲興善事。
必仗佛加。菩薩且然。況復凡品。精者無二。誠者不
虗。古謂精誠之極。鬼神與通。而況三寶大慈。憫念
眾生。猶如赤子。但有利於眾生。精誠求之。寧不加
被。
○五請加。
歸命娑婆說法主。西方接引大慈尊。不可思議佛護
經。舍利文殊諸聖者。二土六方偏塵剎。過去見在及
當來。無盡三寶咸證知。惟願慈悲攝受我。我今妄以
穢土見。蠡測如來清淨心。仰承三寶大威神。加被凡
愚成勝智。使我言言符佛意。流通遐邇益含靈。見聞
隨喜悉往生。同證寂光無上果。
歸命。如波羅密例。倒語法也。歸義有二。一者歸投
義。言世人至重者身命。舉身命而歸依。誠敬之至。
無二心也。二者歸元義。舉身命而歸依。即是總攝
六根還歸一心也。娑婆言釋迦。西方言彌陀。先釋
迦者。教所繇興也。孺子封俟。尚不背本。凡夫入聖。
豈得辜恩。古有臨終焚香先供養釋迦者。正此意
也。說法主者。說法度生。一土之中。無二佛故。接引
者。眾生念佛。佛垂接引。喻如行路。弱者接而濟之。
<pb n="386"/>
迷者引而導之也。復有二義。見生接引。則資其道
心。臨終接引。則攝其神識。大慈尊者。如母憶子。名
之曰慈。慈無以加。名之曰大。尊即主義。交互言之。
亦可釋迦此土之尊。彌陀彼土之主也。兼二如來。
是謂佛寶。不可思議佛護念經。此經原名也。是謂
法寶。舍利文殊等。聞經眾也。是謂僧寶。稱之為寶。
略有六義。一希有義。二離垢義。三勢力義。四莊嚴
義。五最勝義。六不改義。具如要集中說。推而極之。
極樂娑婆二土。四維上下十方。以至微塵佛剎。則
徧一切處。過現未來。則徧一切時。於中三寶。橫該
豎徹。無窮盡也。又三寶者。復分事理。有別有同。如
後文辯。今是內外自他悉歸命也。古云佛滅度後。
凡諸弟子。所有著述。皆歸三寶。良繇聖境高玄。佛
言微妙。而欲以凡夫毫末之智。岡自評量。是乃用
蠡測海。持管窺天。漫自疲勞。所得幾何。故必歸命
三寶。冥希加被。威神者。如經言佛力不可思議。法
力不可思議。賢聖力不可思議。仗三寶力。能使愚
衷。忽成勝智。凡口所述。冥通聖心也。遐邇者。兼處
與時。處則繇一隅以至周徧十方。時則繇剎那以
至盡未來際。皆名自邇及遐也。含靈者。揀非木石。
謂一切有情也。見聞隨喜者。但於此經。目覽耳聽。
以至暫爾隨順生歡喜者。皆植善根。同生彼國也。
寂光者。如來真淨土。生彼國已。見佛聞法。悟無生
忍。得自本心。寂照不二。名常寂光。無上果者。佛證
圓滿大覺。超越二乘及諸菩薩。此果之上更無過
者。名無上果。是證佛一切種智也。經云。皆得不退
轉於阿耨多羅三藐三菩提。則知但得往生。畢竟
成佛。故云同證寂光無上果也。乞求加被。意蓋如
此。以上通序一經大意竟。
○二開章釋文（二）。初略標二詳釋。
○初略標。
將釋此經。總啟十門。一教起所因。二藏教等攝。三義
理深廣。四所被階品。五能詮體性。六宗趣旨歸。七部
類差別。八譯釋誦持。九總釋名題。十別解文義。
此例華嚴疏旨。略為十門。前八義門。後二正釋。又
此與天台五重玄義。大同小異。蓋開之成十。束之
成五。稍有詳略云爾。
○二詳釋（十）。初教起所因（至）十別解文義。
○初教起所因（二）。初總二別。
○初總。
先明總者。謂如來唯為一大事因緣出現於世。則一
代時教。總其大意。唯欲眾生開示悟入佛之知見。今
此經者。直指眾生以念佛心入佛知見故。
大事因緣者。引法華經文。彼經以如來出世。本欲
度諸眾生。悉皆成佛。不得已故。權說三乘。後至機
熟。會三歸一。方酬本意。故知華嚴以後。法華以前。
雖有種種法門。淺深不一。無非為此大事因緣。除
此一大事外。更無二事。今但一心持名。即得不退。
此乃直指凡夫自心究竟成佛。若能諦信。何須徧
歷三乘。久經多劫。不越一念。頓證菩提。豈非大事。
○二別。
別則專就此經。復有十義。一大悲憫念末法為作津
梁故。二特於無量法門出勝方便故。三激揚生死凡
夫令起欣厭故。四化導二乘執空不修淨土故。五勉
進初心菩薩親近如來故。六盡攝利鈍諸根悉皆度
脫故。七護持多障行人不遭墮落故。八的指即有念
心得入無念故。九巧示因於往生實悟無生故。十復
明徑路修行徑中之徑故。
釋見下文。而生起有序。喻如鉤鎖。初以眾生迷溺。
為作津梁。二所以能為津梁者。為有最勝方便故。
三何名最勝方便。以能直度凡夫故。四豈獨凡夫。
亦度二乘聖人故。五豈獨二乘。亦度菩薩故。六豈
獨人中。亦普度一切眾生故。七豈獨平處度生。偏
<pb n="387"/>
度障難故。八雖云度生如是廣大。實不離眾生一
念得入無念故。九既即念得無念。亦即生得無生
故。十通該前九。知此持名念佛。徑中之徑故。又繇
是徑中之徑。乃能津梁末法故。則後先次第。終始
循環。故云鉤鎖。
初大悲憫念末法為作津梁者。佛成道時。已當濁世。
況今末法。正入鬬爭。轉展陵夷。後之又後。皆賴此經
神力。救拔餘生。豈非至極悲心。預垂濟度。
已當濁世者。人壽二萬歲時。即入劫濁。釋迦出時。
人壽百歲。久經濁世。已為可憫。正入鬬爭者。前五
百年。解脫堅固。漸次五百。禪定多聞而及塔寺。今
當鬪爭堅固之時。更為可憫。後之又後者。乃至法
滅。倍更可憫。故佛說此經。略而計之。大悲有三。一
者佛在世時。憐此五濁。說難信法。是為第一重大
悲憫念眾生。二者佛滅度後。福慧日淺。罪障益深。
故說此經。咸令未來雖不見佛。佛滅法存。但有信
者。速超生死。是為第二重大悲憫念眾生。三者如
大本言。佛滅久遠。當來之世。經道滅盡。獨留此經
住世度生。最後方滅。則知滔天之際。尚作慈航。大
夜方沈。猶稱法炬。是為第三重大悲憫念眾生也。
譬之慈父。憂念後昆。心無盡故。置為生計。能使遠
裔殘支。至於家破身貧。猶堪資藉。故曰至極悲心。
預垂濟度。
二特於無量法門出勝方便者。入道多門。本無揀擇。
險夷曲直。難易攸分。則無量門中。念佛一門。最為方
便。略陳有四。一不值佛世。得常見佛方便。二不斷惑
業。得出輪迴方便。三不修餘行。得波羅密方便。四不
經多劫。得疾解脫方便。
法門者。道體幽玄。從門始入。為門不同。故云無量。
權巧接引。令得入門。名為方便。而言勝者。方便中
方便也。即觀經所謂異也。多門者。或謂門門可以
入道。何必念佛往生。而有易有難。不妨無揀擇中
而說揀擇。險者崎嶇難行。曲者紆迴難到。喻餘門
也。夷坦則易行。喻念佛人皆可為。直捷則易到。喻
念佛速超生死。如韋提希。亦徧觀十方世界。而惟
願生極樂也。得常見佛者。起信論既示真如三昧。
及二門止觀竟。復云。有初學是法。其心怯弱。以娑
婆不常值佛。懼謂信心難就。如來有勝方便。攝護
信心。謂專意念佛。即生佛土。常見於佛。如脩多羅
說。專念西方極樂世界阿彌陀佛。即得往生。終無
有退。此經則七日一心。佛現在前。是也。故知靈山
已過。龍華未來。無佛世中。而得見佛。是名最勝第
一方便。得出輪迴者。繇惑起業。繇業感報。往來六
道。輪轉無窮。依餘法修。直至惑盡。始得出離。而託
質世間。升沈未保。唯茲念佛。帶惑往生。以己念力。
及佛攝受大神力故。一生彼國。即超三界。不受輪
轉。經云。眾生生者。皆是阿[鞥-合+(白-日+田)]䟦致。是也。是為最勝
第二方便。得波羅密者。諸菩薩眾。有恒沙劫中。修
六度萬行。未能滿足。而今一心念佛。萬緣自捨。即
布施波羅密。一心念佛。諸惡自止。即持戒波羅密。
一心念佛。心自柔輭。即忍辱波羅密。一心念佛。永
不退墮。即精進波羅密。一心念佛。餘想不生。即禪
定波羅密。一心念佛。正念分明。即般若波羅密。推
而極之。不出一心。萬行具足。如大本法藏願云。若
我成佛。國中有情。不獲神通自在波羅密多。不取
正覺。是為第三最勝方便。得疾解脫者。智論云。有
諸菩薩。自念謗大般若。墮惡道中。歷無量劫。雖修
餘行。不能滅罪。後遇知識。教念阿彌陀佛。乃得滅
障。超生淨土。又十住斷結經云。是時座中。有四億
眾。自知死此生彼。牽連不斷。欲為之源。樂生無欲
國土。佛言西方去此無數國土。有佛名無量壽。其
土清淨。無淫怒癡。蓮華化生。不繇父母。汝當生彼。
故大本云。菩薩欲令眾生速疾安住無上菩提者。
<pb n="388"/>
應當起精進力。聽此法門。是知蟻山風水。遲疾天
殊。古謂欲得一生取辦。便於是法留心。是名最勝
第四方便。
三激揚生死凡夫令起欣厭者。以諸眾生沈迷自性。
甘受輪迴。曠劫至今。曾無省勵。故示苦樂兩土。爰開
折攝二門。激之揚之。俾欣俾厭。勝心既發。淨業斯成。
若據平等法門。非垢非淨。則欣厭無地。折攝何施。
但今生死凡夫。迷心逐境。備歷輪迴。頭出頭沒。甘
心忍受。曾無一念省發奮勵。求願出離。而復遮其
欣厭。欲令直悟自心。是猶田蛙井鮒。不與之水。而
反責以沖霄。祇益沈淪。於事何濟。於是無苦樂中。
示苦示樂。苦以折伏。樂以攝受。折則激其頑迷。而
令起厭離。攝則揚其懈怠。而俾生欣樂。然後久在
泥塗。始嫌污穢。乍聞淨妙。浚起願求。此大火聚。彼
清涼池。炎燒眾生。不得不避此而趨彼矣。方便度
生。法自應爾。生彼國已。見佛聞法。得無生忍。方悟
此心本來平等。
四化導二乘執空不修淨土者。良以乍得我空。即生
耽滯。聞說淨佛國土。教化眾生。心不喜樂。故令迴小
向大。發意往生。
乍得我空者。小乘但悟蘊中無我。不知蘊亦是空。
執境為有。唯欲避境趨寂。故聞淨土化生。心不喜
樂。如諸聲聞。不見舍那神力。不與菩薩大會。以本
不讚說十方佛剎清淨功德故。古謂小乘無他佛
之說。大教有剎海之談。斯名獨善之流。亦號鈍阿
羅漢。是以教令迴斷滅心。修淨土行。乃知諸佛菩
薩。悲智行願。如是廣大。如是無盡。心不礙境。境不
礙心。一切諸法。本性自空。終日度生。終日無度。而
單修禪定。不願往生。是為大失矣。
五勉進初心菩薩親近如來者。初發心菩薩。大心雖
建。勝忍未成。所謂弱羽止可纏枝。嬰兒猶應傍母。入
正定聚。親彼世尊。方得忍證無生。終成佛果。乘大願
筏。苦海度生。如智論中說。且夫六心墮落。塵劫聲聞。
魚子菴羅。足為明鏡。故知念佛菩薩之父。生育法身。
乃至十地始終。不離念佛。何得初心自足。不願往生。
智論云。具縛凡夫。有大悲心。欲生惡世救苦眾生。
無有是處。何以故。煩惱強故。未得忍力。心隨境轉。
聲色所縛。自墮三途。焉能救彼。假令得生人中。聖
道難得。以施戒福力。或作王臣。富貴自在。縱遇知
識。不肯信從。荒迷放逸。廣作眾罪。繇此墮落。又喻
二人救溺。直入水救。彼此俱溺。有方便者。往取船
筏。乘之救接。皆得免難。新發意菩薩。亦復如是。要
須近佛。得無生忍已。方能苦海救度眾生。如得船
者。又云。譬如嬰兒離母。或墮坑井。或渴乳死。又如
弱羽。祇可依樹纏枝。翅翮成就。方能飛空自在無
礙。凡夫無力。唯應專念阿彌陀佛。使成三昧。臨終
正念。決定往生。見佛得忍。還來三界救度眾生。正
定聚者。揀異邪定不定。以凡夫邪外已定。初心進
退未定。今生安養。無論高下。皆不退轉故。聚者會
也。即文中諸上善人之會。今謂入此聚中。見佛聞
法故。六心墮落者。身子發菩薩心。已證別教六住。
因逢乞眼。遂退大心。沈淪五道。塵劫聲聞者。有於
大通佛世發心。皆因退大。塵點劫來。墮聲聞位。故
經云。魚子菴羅華。菩薩初發心。三事因中多。及其
結果少。引此以明初心菩薩。猶宜親近如來。得所
依歸。終無退轉故。菩薩父者。華嚴十一經。威光童
子。覩如來相獲十種益。首云得念佛三昧。名無邊
海藏門。疏謂以念佛三昧。菩薩之父。故首明之。良
繇菩薩以方便為父。念佛即真涉事。是方便故。又
念佛成佛。是親種故。十地始終者。十地文中。從初
至末。地地皆云一切所作不離念佛。又云。遠行地
菩薩。雖知一切國土猶如虗空。而能以清淨妙行
莊嚴佛土。如來不思議境界經云。菩薩了知諸佛。
<pb n="389"/>
及一切法。皆唯心量。得隨順忍。或入初地。捨身速
生妙喜世界。極樂淨佛土中。故龍樹以初地往生。
摩差末以得忍往生。至如文殊普賢等諸大菩薩。
發願往生。莫可勝數。況初心乎。永明謂欲託質蓮
臺。永離胎藏。生極樂等諸佛國土遊戲神通者。皆
能了達自心。無不化往。天如謂汝若悟心。則淨土
往生。萬牛不能挽矣。然則初心菩薩。雖曰了明。去
佛尚遠。正爾求生不可後也。
六盡攝利鈍諸根悉皆度脫者。諸餘法門。高之則下
機絕分。卑之則不被上根。是以華藏如盲。螢光增結。
唯此一法。上下兼收。可謂萬病愈於阿伽。千器成於
巨冶。豈不慈門廣大。普度無遺。
如盲者。如來於逝多林中。演大華嚴。彼時上德聲
聞。身子目連等。如盲如聾杜視絕聽。乃至積行菩
薩。猶云曝顋。明高之則道大機小故。增結者。淨名
經云。有二比丘犯根本戒。發露求懺。優波離為依
律定罪。疑心不釋。淨名言。汝毋以常法擾亂其心。
重增此二比丘罪。永嘉擬之螢光。謂不能開其迷
暗。而反增益之也。明卑之則機深教淺故。他若不
淨錯施爐韛。數息不利冢人。彼此為門。亦復各異。
而淺深小大。勢不兼宜。惟此念佛法門。三輩九品。
悉皆度脫。徹上。則三心圓發。直入無生。徹下。則十
念成功。亦生彼國。所謂不離一法。巧被諸根。豪傑
無下抑之羞。庸愚有仰攀之益。蓋無機不收。有情
皆攝者也。阿伽陀者。西域藥名。能以一藥總治諸
疾。喻但持佛名。五欲三毒。無量煩惱。乃至偏乘外
道。一切見病。悉斷除故。巨冶者。一冶之中。陶鑄萬
物。各成其器。喻但持佛名。隨彼根行。九品往生。皆
不退故。廣大者。周易乾曰大生。坤曰廣生。今無所
不度。喻如天覆地載。並育兼容。至慈無擇。名普門
也。
七護持多障行人不遭墮落者。末世修行。多諸障難。
一虧正見。即陷羣邪。彼佛願力威神加被行人。大光
明中。不遭魔事。能為護念。直至道場。故知澤圖辟怪。
寶鏡遁妖。正念分明。無能嬈者。
多諸障難者。行人於禪觀中。擊發陰魔。如楞嚴開
五十種。皆云不作聖心。名善境界。若作聖解。即受
羣邪。故知正見稍虧。邪魔遂熾。無益更損。求升反
沈。繇此淺根怖道不學。今念佛者。以佛大願攝受。
大力匡持。威莫敢干。神不可測。雖有魔事。行將自
消。又經云。念佛之人。有四十里光明燭身。魔不能
犯。以阿彌陀佛及十方佛。常護念故。從今發心。直
至道場。自始至終。吉無不利。良繇正念分明。縱魔
來者。易識易遣。非比耽靜著空。中無主宰。逢魔不
覺。遂至入心者也。澤圖寶鏡者。以此二喻。明非但
佛力。即是自己念力也。有神獸名白澤。能人言。辨
萬物之情。諸邪望影而避。故曰家有白澤之圖。必
無如是妖怪。又山精野魅。能變形種種。誑惑於人。
而不能變鏡中之形。喻念佛者。正念現前。智照精
朗。一切天魔心魔不得便故。
八的指即有念心得入無念者。心本無念。念起即乖。
而眾生無始以來。妄想慣習。未易卒遣。今教念佛。是
乃以毒攻毒。用兵止兵。病愈寇平。則捨病體更無自
身。即寇盜原吾赤子。
起信論云。心體離念。而起念念佛。豈不反擾其心。
佛藏經云。無覺無觀。名為念佛。無想無語。是名念
佛。而起念念佛。豈不反背於佛。今謂滅諸覺觀。實
相念佛。理則誠然。但以心雖離念。而無明染心。念
念相續。如七年之病。久亂之民。故曰慣習。茲欲勉
強遏捺。立使空寂。而止動歸止。止更彌動。縱麤念
暫息。細念猶存。便謂相應。錯謬非小。既居凡地。未
能絕慮忘緣。何不即緣慮而作修進。故以念還攻
於念。念一佛名。換彼百千萬億之雜念也。而妄從
<pb n="390"/>
真起。波逐水生。即念即空。居然本體。非於念外別
得菩提。故云萬法虗偽。唯是一心。了悟自心。觸目
菩提矣。喻如病體瘳時。便名健體。亂民定後。即是
良民。去念而求心。是醫必滅身而療病。將必屠國
而安民也。豈理也哉。
九巧示因於往生實悟無生者。七地僅名現相。八地
乃得無生。而亟欲滅生以求無生。彌求彌遠。今以來
生淨土。乃悟無生。入有得空。即凡成聖。可謂通玄祕
訣。換骨神丹。
僅名現相者。華嚴地地皆曰無生。而正得乃歸八
地。其七地云。淨無量身口意。得無生法忍光明。疏
謂無生法忍。八地所得。今茲七地。於彼法忍明相
現前。未為真得。如觀經疏。以無生即屬初住。意略
同此。乃至八地。離一切心意識分別。始名真得無
生法忍也。故知無生。聖且難之。況凡輩乎。彌遠者。
厭生為患。亟欲滅生以歸於無。而滅非真滅。祇益
劬勞。終成輪轉。如牛壞車。古有明喻。今專念佛。發
願往生。生彼國已。華開見佛。識自本心。本自不生。
生亦何礙。所謂熾然求生。而不乖於無生之理。終
日生而未嘗生者。乃所以為真無生也。有生而悟
無生。故云入有得空。生屬凡夫。而因生無生。故云
即凡成聖。就路還家。潛超密度。難思難議。故云通
玄倐爾轉移。如平地升僊。白衣驟貴。故云換骨。捨
祕訣而耕空言。棄神丹而服狂藥。豈不大可哀哉。
十復明徑路修行徑中之徑者。此有二義。一者。餘門
學道。萬里迢遙。念佛往生。古稱徑路。而念佛一法。復
有多門。今此持名。是為徑路之中。徑而又徑。[鴳-女+隹]沖鵬
舉。驥驟龍飛。不疾不行。而速而至。徑中徑矣。
二義者。一是較量於多種淨業。二是揀別於本部
大本。故云徑路之徑路也。徑路者。路小而捷名徑。
小喻念佛為力之簡易。捷喻念佛成功之迅速。善
導大師偈云。唯有徑路修行。但念阿彌陀佛。是也。
故云。餘門學道。名豎出三界。念佛往生。名橫出三
界。如蟲在竹。豎則歷節難通。橫則一時透脫。餘門
之比念佛。則念佛為速矣。念佛復有多門者。如後
文中所開實相念佛四種。乃至萬行迴向等。實相
之佛。雖云本具。而眾生障重。解悟者希。下此數門。
觀像。則像去還無。因成間斷。觀想。則心麤境細。妙
觀難成。萬行。則所作繁多。重處偏墜。唯此持名一
法。簡要直捷。但能繼念。便得往生。古人謂既得見
彌陀。何愁不開悟。則不期實相而實相契焉。故念
佛為修行徑路。而持名又念佛中之徑路也。[鴳-女+隹]沖
已過凡禽。爭如鵬舉。驥驟雖超羣馬。未及龍飛。皆
上喻念佛。下喻持名念佛也。不疾不行者。易繫詞
曰。易無思也。無為也。寂然不動。感而遂通天下之
故。非天下之至神。其孰能與於此。唯神也。不疾而
速。不行而至。意謂疾而後速。行而後至者。物之常
也。蓍卦之體。寂無思為。而有感即通。是不疾而速。
不行而至。妙萬物而謂之神也。引此以明諸門念
佛。雖同曰往生。而為力稍難。為時稍久。是須行須
疾。乃至乃速也。今則不稽歲月。不假作為。七日一
心。即生彼國。何其神妙一至是也。故普賢行願品
鈔云。大藏中數百餘本。或經或論。說修彼因。然皆
勤積。乃得往生。今但稱名。便登不退。豈非徑而復
徑者哉。
二者。無量壽經。廣陳依正。備載修持。今此經者。崇簡
去繁。舉約該博。更無他說。單指持名。但得一心。便生
彼國。可謂愈簡愈約。愈妙愈玄。徑中徑矣。
無量壽經。詳見部類譯釋二門。以對今經。世稱大
本。蓋部同而廣略異也。彼為樂廣者說。此為樂略
者說。然辭簡而理益明。事約而功倍勝。如大本廣
談諸福。而此經謂但持名號。即為多福多善。大本
猶分三輩。而此經謂但生彼國。俱得不退菩提。是
<pb n="391"/>
則不獨為種種念佛門中之要。又於本部中轉更
為要。可謂妙中之妙。玄中之玄。徑而復徑者矣。
如上別中十義。復以前九為通。後一為別。兼前總義。
為此經教起之所因故。
通者。通明淨土諸經。皆同此因故。別者。別明此經
專重持名。以持名為因故。總者。即前總明一切諸
經。皆一大事以為因故。言佛說此經。為教眾生念
佛。為教眾生持名念佛。為教眾生持名念佛而入
佛知見。以了此一心大事而已。合之為此經教起
之所因也。
○二藏教等攝（三）。初藏攝二教攝三分攝。
○初藏攝。
已知佛說此經。有如是因。未知此經藏教分中。各何
攝屬。言藏有二。一三藏。二三藏。且初三藏者。一脩多
羅藏。二毗奈耶藏。三阿毗達磨藏。今此經者。是脩多
羅攝。諸經亦有互相攝者。今非彼故。
梵語脩多羅。此云契經。名為經藏。解見後釋題中。
毗柰耶。此云調伏。即律藏。阿毗達磨。此云對法。即
論藏。上二俱有多義。非急不引。脩多羅攝者。此經
在經律論三藏中。屬經藏故。互攝者。如華嚴則經
攝而兼律論。以十藏等品顯戒律。問明等品顯論
議故。梵網則律攝而兼經。以心地品之上。廣談菩
薩階位故。餘可例知。此經不兼戒律。亦無論議。自
始至終。專說念佛求生淨土。故云今非彼也。
二藏者。一菩薩藏。二聲聞藏。今此經者。菩薩藏攝。亦
有互攝。今非彼故。
菩薩聲聞。詳見後釋文中。藏分二者。以經有大乘
小乘。故二藏分攝。若約人有三乘。亦合分三。以緣
覺人多不藉教。攝歸聲聞。故止二藏。今菩薩藏攝
者。此經演說大乘。如依正莊嚴。信願往生等。皆自
利利他菩薩淨佛國土。教化眾生之道故。互攝者。
如華嚴菩薩藏攝。亦通聲聞。以能包含無量乘故。
今經二乘種不生。故云非彼。或問。何得文中。彼佛
有聲聞弟子。答。此暫有終無。至下釋文中當辯。又
問。厭苦趨樂。以專自利。何名菩薩。答。求生淨土。正
為見佛聞法。得無生忍已。還來此世。救苦眾生。是
菩薩行。非聲聞道。如天台十疑論中說。
○二教攝。
教者。依賢首判教分五。謂小。始。終。頓。圓。今此經者。頓
教所攝。亦復兼通前後二教。
五教者。一小乘教。所說唯是人空。縱少說法空。亦
不明顯。以依六識三毒。建立染淨根本。未盡法源
故。二。大乘始教。繇第二時。但明於空。第三時定說
三乘。不許定性闡提成佛。未盡大乘至極之說。故
名為始。有成佛有不成佛。復名分教。所說則廣談
法相。少及法性。其所云性。亦是相數。以依生滅八
識。建立生死及涅槃因諸義類故。三。大乘終教。繇
出中道妙有。定性闡提。皆當作佛。方盡大乘至極
之說。故名為終。稱實理故。復名實教。所說則多談
法性。少及法相。其所云相。亦會歸性。以依如來藏
八識。隨緣成立諸義類故。四。頓教。總不說法相。唯
說真性。一念不生。即名為佛。無漸次故。五。圓教。統
該前四。圓滿具足。所說唯是無盡法界。性海圓融。
緣起無礙。相即相入。帝網重重。主伴交參。無盡無
盡故。以上詳如華嚴玄中。恐煩不敘。言頓教攝者。
如後義理中辯。亦通前後者。通前終教。以一切眾
生念佛。定當成佛。即定性闡提皆作佛故。通後圓
教者。亦義理中辯。
○三分攝。
分者。十二分教。如脩多羅祇夜等。今此經者。脩多羅。
優陀那。二分攝故。
分者。分齊。以一代時教。別其分齊。各有所屬也。祇
夜。此云重頌。優陀那。此云無問自說。十二部。恐煩
<pb n="392"/>
不敘。言二分攝者。一。脩多羅攝。以是契經故。二。優
陀那攝。以不待請問。自告身子故。
○三義理深廣（三）。初攝頓二分圓三旁通。
○初攝頓。
已知此經攝於頓教。少分屬圓。未知所具義理。當復
云何。先明此經攝於頓者。蓋謂持名即生。疾超速證。
無迂曲故。正屬於頓。
正屬頓義者。以博地凡夫。欲登聖地。其事甚難。其
道甚遠。今但持名。即得往生。既往生已。即得不退。
可謂彈指圓成。一生取辦。如將寶位。直授凡庸。不
歷階級。非漸教迂迴屈曲之比。故屬頓義。
或難。頓教一念不生。即名為佛。五法三自性皆空。八
識二無我俱遣。今持名念佛。是為有念。云何名頓。答。
以一心不亂。正謂無念。若有念者。不名一心。但得一
心。何法不寂。
五法者。謂一名。二相。三妄想。四正智。五如如。三自
性者。名。相。是妄計性。妄想。是緣起性。正智。如如。是
圓成性。八識者。賴耶。末那。及眼等六。合之成八。二
無我者。人無我。法無我。以上亦皆入五法中。詳見
入楞伽諸經。悉空悉遣。所謂佛身無為。不墮諸數。
一念不生。即名為佛者。頓教之旨也。今言念佛。則
所稱佛號屬名。所對佛身屬相。憶念彼佛屬妄想。
縱使淨念相繼。入三摩地。亦屬正智如如。而復分
別是佛。屬識情。能念所念。屬人法。尚未遣有我。況
無我亦遣耶。彼教所空所遣此皆有之。以其有念。
故難非頓。正謂無念者。良繇一心不亂。則不以有
心念。不以無心念。不以亦有亦無心念。不以非有
非無心念。離此四句。更有何念。雖名念佛。蓋無念
之念也。念而無念。是名一心。如是之心。心無其心。
強名曰一。尚無一相。安求所謂五者三者八者二
者。然則一心不亂。不異一念不生。焉得非頓。
○二分圓。
分屬圓教者。圓之為義。謂四法界中。前三通於諸教。
後一獨擅乎圓。今此經者。圓全攝此。此分攝圓。得圓
少分。分屬圓故。
四法界者。一。事法界。二。理法界。三。事理無礙法界。
此三諸教所有。四。事事無礙法界。唯華嚴一經有
之。名為別教一乘。以事理無礙。同頓同終。事事無
礙。不同彼二。揀乎同教一乘。故名為別。非藏通別
圓之別也。今謂分攝乎圓者。以華嚴全圓。今得少
分。略說有十。一。華嚴器界塵毛。形無形物。皆悉演
出妙法言音。此則水鳥樹林。咸宣根力覺道諸法
門故。二。華嚴一微塵中。具足十方法界。無盡莊嚴。
此則如大本云。於寶樹中。見十方佛剎。猶如鏡像
故。三。華嚴不動寂場。徧周法界。故云體相如本無
差別。無等無量悉周徧。此則如大本云。阿彌陀佛
常在西方。而亦徧十方故。四。華嚴喻藥王樹。若有
見者。眼得清淨。乃至耳鼻六根無不清淨。眾生見
佛。亦復如是。以見圓覺佛。聞普門法。神力乃爾。此
則阿彌陀佛道場寶樹。見者聞者。六根清淨故。五。
華嚴。八難超十地之階。此則地獄鬼畜。但念佛者。
悉往生故。六。華嚴一即一切故。如來能於一身現
不可說佛剎微塵數頭。一一頭出爾所舌。一一舌
出爾所音聲。乃至文字句義。充滿法界。此則如大
本云。彼國無量寶華。一一華中。出三十六億那由
他百千光明。一一光明。出三十六億那由他百千
佛普為十方說一切法故。七。華嚴舍那釋迦。雙垂
兩相。此則如觀經云。阿彌陀佛現六十萬億那由
他恒河沙由旬之身。而又見丈六之身。於池水上
故。八。華嚴以盧舍那佛為教主。此則如清涼云。阿
彌陀佛即本師盧舍那故。九。華嚴名大不思議。淨
名諸經名小不思議。此則亦名不可思議功德故。
十。華嚴為教。即凡夫心。便成諸佛不動智。此則不
<pb n="393"/>
越稱名。佛現前故。是則齊等淨名諸經。同為華嚴
流類。圓教全攝此經。此經分攝圓教。以少分義。故
名分圓也。
○三旁通（二）。初觀經二諸經。
○初觀經。
先明通觀經者。有言十六觀門。名為定善。執持名號。
名為散善。今為通之。於中有二。一總。二別。先明總者。
彼經妙觀。宗乎一心。此經一心。正符彼意。一心作觀。
一心稱名。何得同歸一心。揚彼抑此。詳如淨覺疏中
說。
旁通者。不別頓圓。但取諸大乘經義理相通。以十
六觀。是淨土專經。故先舉也。定散者。孤山判十六
觀為定善。此經持名為散善。今謂一心不亂。有事
有理。即事一心。已非全散。何況理一。正符彼意者。
彼經三觀。即空即假即中。超乎次第。是為一心。今
經執持名號。一心不亂。則能持所持。了不可得。是
名空觀。正當空時。能所歷然。是名假觀。非假非空。
常空常假。不可思議。是名中觀。良以單提聖號。直
下一心。有何次第。正三觀圓修之義也。是則彼經
以心觀為宗。此經以心念為宗。觀即念也。念即觀
也。兩經所說。既同一心。何獨此經抑之為散。故此
法門名念佛三昧。亦名一行三昧。亦名諸佛現前
三昧。亦名般若三昧。亦名普等三昧。三昧之言定
也。既通多種三昧。何得為散。大要觀想若非一心。
觀亦成散。持名若得一心。持即成定。不在觀想持
名。而在一心。與不一心也。如淨覺疏者。疏云。智者
大師於觀經。以三種淨業屬散。十六妙觀屬定。未
聞以持名為散也。孤山判此經為散善。予不韙彼
說。且普門品疏。釋一心稱名。有事有理。存念觀音。
無有間斷。名事一心。若達此心。四性不生。與空慧
相應。名理一心。普門無不亂二字。智者尚作空慧
釋之。今云一心不亂。何得貶為散善。愚按智者入
滅。唱三寶名。章安臨終。亦稱彌陀。及二大士。彼師
資自行如斯。必不散判稱名。於是益信。
次明別者。或謂此經但聞佛名。或謂此經佛是劣應。
或謂此經華局車輪。或謂此經五逆不生。或謂此經
止屬下品。不知二經實一義故。不知此經尤獨要故。
但名者。或謂觀經教想彼佛相好。此經但持四字
空名。則不見佛身。故名散善。然經云。阿彌陀佛。與
諸聖眾。現在其前。既佛現。則寧無相好。況與眾。則
主伴齊彰。蓋彼以作觀見佛。此以持名見佛。為因
不同。見佛則一。劣應者。或謂觀經言佛身高六十
萬億那由他恒河沙由旬。此經不說。疑是劣應。故
名散善。然大本云。爾時阿彌陀佛。放大光明。普照
一切世界。阿難見佛。容體巍巍。如黃金山。高出一
切諸世界上。則觀經所說。猶一世界。今言一切世
界。則更為高大。何得言劣。又大本言。阿彌陀佛道
場寶樹。純以眾寶。自然合成。則非木菩提樹下之
身。何得言劣。又觀經言。彼佛或現丈六八尺。或現
大身。滿虗空中。則隨機所見。大小無定。故古謂即
劣即勝。生法不二。而況今經。不出大小。何得定指
為劣。華局車輪者。或謂觀經華大十二由旬。此經
車輪。華局於小。故名散善。不知車輪之義。大小無
定。大本車輪大至百千由旬。何止十二。詳如後文
中辯。五逆不生者。或謂觀經言五逆得生。大本唯
除五逆。則濟度功狹。故名散善。不知唯除五逆下。
有誹謗正法四字。五逆而兼謗法。乃在所除。雖具
五逆。不謗法者。未必不生也。良繇謗則不信。不信
不生。故所謂疑則華不開是也。觀經不言謗法。如
兼謗者。亦不生也。又觀經下下品五逆文中。謂其
人十聲稱名。遂得往生。則觀想未成。唯資十念。五
逆之生。正稱名得生耳。況大本云。地獄鬼畜生。亦
生我剎中。墮地獄者。非五逆人而何。止屬下品者。
<pb n="394"/>
或謂觀經下之三品。初言智者教令合掌叉手。稱
南無阿彌陀佛。三言善友教云。汝若不能念彼佛
者。應稱名號。則持名往生。似唯下品。不知持有事
理。理復淺深。今下生者。僅是事善。若成理觀。則與
彼經三觀圓修。冥契不二。何慮品位之不高也。況
下品文中。乃指惡人愚人。非謂善人智人持名。亦
居下品也。故知二經。其義一也。獨要者。略有三意。
一者。觀經所明佛身。雖云即報即法。而那由恒沙。
不無數計。生身尊特。猶待辯疑。此經但曰光明無
量。壽命無量。則不屬諸數。直指法身。獨要一也。二
者。十六妙門。雖云即觀即心。而先日。次水。次地。次
樹。次座。方入佛觀。則不無次第。猶覺繁長。此經不
修餘業。單事持名。倐爾一心。便得佛現。獨要二也。
三者。上三品生。乃能遊歷十方。承事諸佛。中下二
品。皆無此文。今持名往生。便得供佛諸方。食時還
國。獨要三也。聞說一義。尚恐生疑。更聞獨要。必致
深駭。故云難信之法。又云不可思議功德經也。
○二諸經。
復明通諸經者。與諸大乘經意義相通。如淨名法華
等。旁通如是。乃知此經。義理所該。深䆳廣遠。不應視
同淺近。自取愆尤。
淨名法華等者。此一心持名。得生彼國。即隨其心
淨。則佛土淨。是淨名義。又此一心持名。即以深心
念佛。乃至獨入他家。一心念佛。乞食無侶。一心念
佛。一稱南無佛。皆已成佛道。是法華義。等者。略舉
餘經。如文殊所云。一行三昧。大品所云。若人散心
念佛。乃至畢苦。其福不盡。是般若義。如經三七日。
稽首十方諸佛名字。是圓覺義。如五百長者子。稱
七佛名。遂得見金色之身。成阿羅漢。是觀佛三昧
義。如菩薩六念。念佛第一。又云。繫念思惟因緣力
故。得斷煩惱。是涅槃義。如佛告父王。汝今當念西
方極樂世界阿彌陀佛。常勤精進。當得佛道。又云。
十心向往。命終必生彼佛國土。是寶積義。至如華
嚴圓義相通。已見前文。念佛之義。不可勝舉。如上
且就一經大旨而言。泛論經義。則維摩丈室。容八
萬四千師子之座。今此淨土。十方往生。猶如雨點。
皆生七寶池中。曾無窄隘。即淨名義。如來神力品。
釋迦與十方諸佛。同出廣長舌相。乃至梵天。為讚
歎法華故。今此六方讚歎亦復如是。即法華義。略
舉少分。通諸大乘。餘不繁敘。又起信因緣分疏。明
信位初心。有四種機。以禮懺滅罪被初機。以修習
止觀被中機。以求生淨土被上機。初謂業障眾生。
中謂凡夫二乘。則知淨土是大乘菩薩所修矣。義
理所該。總結上文。愆尤者。輕毀此經。即輕毀大乘。
獲罪無量故。
○四所被階品（二）。初料簡二總收。
○初料簡。
已知此經。文略義豐。言近旨遠。未委被何根器。有何
階等。先明料簡。前三非器。謂無信者。無願者。無行者。
反是皆器。
先明根器。有是有非。次別階等。有勝有劣。欲令捨
非從是。棄劣取勝也。信。謂信生佛不二。眾生念佛。
定得往生。究竟成佛故。如經所云。汝等皆當信受
我語。是也。願。謂信非徒信。如子憶母。瞻依向慕。必
欲往生故。如經所云。應當發願。生彼國土。是也。行。
謂願非虗願。常行精進。念念相續。無有間斷故。如
經所云。執持名號。一心不亂。是也。此之三事。號為
資糧。資糧不充。罔克前進。又復此三。如鼎三足。或
俱無。或具一缺二。或具二缺一。皆不可也。又以喻
明。譬之五穀。其無信者。不信即種是穀。栽培此種。
定得成穀者也。信而無願者。雖知佳種。無心求穀
者也。願而無行者。雖望得穀。不事耕耨者也。俱無
互缺。準上可知。此三者。皆羸劣破漏之器。不堪承
<pb n="395"/>
受甘露法味。故名非器。又復世人雖行眾善。於彼
佛土。無信行願。亦名非器。雖有諸過。於彼佛土。有
信行願。亦名為器。反是皆器。如下所明。
於是器中。輩之品之。成三成九。九之又九。三之又三。
又細分之。復應無量。如二部中說。
次明階等也。輩者。大本三輩。品者。觀經九品。故曰
三九。三輩之中。復三輩之。則成九輩。九品之中。復
九品之。則成八十一品。輩之無窮。品之不已。則成
百千萬億輩品。故曰復應無量。所以然者。均名念
佛。同一往生。而修有事理。功有勤惰。隨因感果。地
位自別。故涅槃說十二因緣。曾無二法。而下智觀
者。得聲聞菩提。中智觀者。得緣覺菩提。上智觀者。
得菩薩菩提。上上智觀者。得佛菩提。是則諸天共
器。食有精麤。三獸同河。渡分深淺。焉可誣也。儻其
自負利根。聞說念佛若將浼焉。寧知輩品天淵。存
乎其人而已。終不念佛鈍置汝也。好奇負勝之士。
幸平氣而思之。
○二總收。
總收者。但持佛名。必生彼國。則或高或下。或聖或凡。
乃至或信或疑。或讚或毀。知有彼佛。便成善根。多劫
多生。俱蒙解脫。
高下者。以下品即登彼岸。下品猶勝天宮。則品位
雖殊。皆得不退故。聖凡者。以具縛凡夫。但得往生。
即與諸大菩薩俱會一處。則終當成聖故。此專舉
其順者。下言信疑讚毀。則兼違順。無不獲益也。問。
信讚應爾。云何疑毀亦曰善根。答。常不輕授記諸
人。皆當作佛。人疑不信。乃至打罵。因墮地獄。從地
獄出。終得成道。豈非罵打從疑而生。疑從知生。知
從聞生。聞知有佛。然後生疑。曾未聞知。疑從何發。
因聞知故。佛之一字。已蘊識田。投種土中。雨露忽
滋。終有生日。彼毀佛者。義亦如是。故曰但知有佛。
皆成善根。畢竟解脫。不聞不知。則不成種。
○五能詮體性（四）。初隨相二唯識三歸性四無
礙。
○初隨相。
已知此經被機普徧。未知能詮。何為體性。依古展轉
十門推本。約之成四。先明隨相。於中復二。一謂聲名
句文。二謂所詮義。以文與義。皆屬相故。
十門展轉。詳見華嚴玄談。圭峯復於中約而束之。
遂為四門。初聲名句文者。據大小乘教。或以聲為
教體。或以名句文身而為教體。今依清涼大師。通
收四者。以聲為教主。名者次第行列。詮法自性。句
者次第安布。詮法差別。文者次第聯合。上二所依。
此名句文三者。屈曲為聲上詮表。唯聲。則不能詮
義。唯名句文。則無自體。兼此四事。是謂教體。以假
實體用兼資也。二所詮義者。此聲名句文。若無所
詮之義。則同乎篇韻。殊無意況。若徒義無文。妙理
憑何而得顯示。良以文隨於義。義隨於文。文義相
資。乃成教體。故今此經。從如是我聞。至作禮而退。
是聲名句文體。而其中所說依正二報。信願往生
等。是所詮義也。以是二者。交相隨故。而為教體。
又若據法所顯義。則無非佛事。如香飯光明等。當知
法法皆為教體。
法能顯義。則法法自彰。不俟文字。如華嚴雲臺寶
網。毛孔光明。皆能說法。淨名云。有佛世界。以香飯
而作佛事。有佛世界。以光明而作佛事。乃至一色
一香。一舉一動。無有一法而非佛事等。今此經者。
水鳥樹林。咸宣妙法。則隨舉一法。皆成教體。
○二唯識。
唯識者。此文此義。皆識所變。而有本影四句。
四句者。一唯本無影。即小乘教。不知教法皆唯識
現。謂如來實有說法故。二亦本亦影。即始教。以佛
自宣說。若文若義。皆從妙觀察智淨識所現。名本
<pb n="396"/>
質教。聞者識上所變文義。名影像教。諸佛眾生互
為增上故。三唯影無本。即終教。以離眾生心。更無
有佛。唯大悲大智為增上緣。令彼根熟眾生。心中
現佛說法。是故佛教全是眾生心中影像。四非本
非影。即頓教。非唯心外無佛。眾生心中影像亦空。
以性本絕言。即不教之教。所謂尊者無說。我乃無
聞。說聽皆無。唯識而已。是以識為教體也。今此經
者。且約終頓二教。則眾生心樂出離。自於心中見
佛為說極樂依正。信願往生。而實無說無聽。故識
為教體。
○三歸性。
歸性者。前以所變之萬境。攝歸能變之八識。今以所
現之八識。復攝歸能現之一心。則性為教體。
一心者。即真如自體也。從此真如。流出教法。故會
相歸性。則所謂重頌如。授記如。十二分教。一切皆
如。以上展轉推尋真實之理極至於此。譬之物不
離夢。夢不離人。圓覺疏云。生法本無。一切唯識。識
如幻夢。但是一心。則以自心為教體也。今此經者。
依正信願等法。若文。若義。究極皆歸一心真如。故
古德云。諸大乘經。皆以一實相印。為經教體。此經
一心不亂。即是實相。即是真如。則合前二種。會歸
一心。而為教體。
○四無礙。
無礙者。心境理事。本自交徹。境及事者。是名隨相。心
者唯識。理者歸性。俱交徹故。
交徹者。以一心原有真如生滅二門。真如即是生
滅。故理不礙事境心。生滅即是真如。故事境心不
礙理。今此經者。心即是土。則一念無為。而不妨池
樓鳥樹昭布森列。眾生信樂。隨願往生。土即是心。
則七寶莊嚴。而不妨全體空寂。不立一塵。實無眾
生生彼國者。則心境理事。互相融攝。而為教體也。
○六宗趣旨歸（三）。初總陳二異解三正意。
○初總陳。
已知此經能詮之體。如是該羅。未審所宗。當在何者。
夫語之所尚曰宗。宗之所歸曰趣。而有通別。通論佛
教因緣為宗。別則依古十門。自我法俱有。至圓融具
德。後後前前。次第深淺。是故諸經。各有宗趣。
尚者崇也。聖人立教。一部語言。何所崇尚。所崇尚
者。名之曰宗。歸者至也。立此為宗。為求何事。究所
歸至。名之曰趣。因緣者。揀異無因邪因。一代時教。
不出因緣。如所謂因緣故生滅。因緣故即空。因緣
故即假。因緣故即中。佛教所宗。因緣攝盡。故云通
也。十門者第一我法俱有宗。內執有我。外執有法。
名為附佛法外道。第二法有我無宗。則異外道。繇
是從前至後。繇淺入深。乃至第十圓融具德。十門
分別。詳具華嚴玄談。若約之為五。不出有空法相
法性圓融。今此經者。宗乎法性。以淨土依正信願
等。皆歸一心。一心不亂。即法性故。
○二異解。
今明此經。古有多解。有謂信願為宗。有謂超過三界
二種清淨為宗。令諸眾生得不退轉為趣。
信願為宗者。諸解多同。以經中屢言。若有信者。應
當發願。生彼國土故。二種清淨者。論言極樂世界。
依正二報。清淨莊嚴。非三界所及。故以為宗。而要
其所歸。為令眾生。生彼清淨極樂國土。生彼國已。
即不退轉。以此為趣。
○三正意（二）。初總舉二別明。
○初總舉。
此經宗乎法性。於法性中。復分總別。總而合之。謂是
依正清淨。信願往生。以為宗趣。
取前二說兼合言之。總為宗趣。以前說不該依正。
後說未詳信願。故須兼合。始得無遺。良繇依正信
願。兼備交資而得往生。皆不出自心故。其總為宗
<pb n="397"/>
趣者。如華嚴例。彼經亦兼眾說。總因果緣起理實
法界以為宗趣故。若欲分之。上句為宗。下句為趣。
義亦自明。若欲加之。彼經加不思議。今經亦爾。
○二別明。
又別明之。則成五對。一教義。二事理。三境行。四行寂。
五寂用。以為宗趣。
一教義一對者。以教為宗。令達義為趣。言崇尚此
念佛往生之教。其意云何。正欲曉會經中所說阿
彌陀佛正報依報清淨莊嚴。信之願之。則生彼國。
教中有如是義。是其趣也。不徒為語言文字而已。
二事理一對者。以事為宗。令顯理為趣。承上一經
言教。俱約所詮之義。而義中復有事理。言崇尚此
依正信願等事。其意云何。正欲顯發事中所具至
理。是其趣也。不徒為事緣之迹而已。三境行一對
者。以境為宗。令起行為趣。境即是所觀之理。對能
觀之智。故名為境。言崇尚此理。其意云何。既知彌
陀自性。淨土唯心。正欲即此以為真境。而起觀行。
執持名號。一心不亂。是其趣也。不徒為曉達此理
而已。四行寂一對者。以行為宗。令至寂為趣。言崇
尚此念佛觀行。其意云何。良繇心雖本寂。多生習
染。觸境生心。若不修觀行。縱令強抑妄心。終非定
慧平等。今依正觀。執持名號。至於一心。則復還空
寂之體。是其趣也。不徒為有作妄計而已。五寂用
一對者。以寂為宗。令發用為趣。言崇尚此寂。其意
云何。良繇妄想執著。無繇解脫。妄盡心一。則淨極
光通。喻如塵盡鏡明。無像不現。所謂既生本國。得
無生忍已。還入生死。以無數方便。大作佛事。度脫
眾生。妙用恒沙。是其趣也。不徒為沈空滯寂而已。
如是十門。展轉生起。以為宗趣。
○七部類差別（三）。初明部二明類三非部非類。
○初明部。
已知此經。宗趣沖深。未審當部等類。為有幾種。初先
明部者。部有二種。一謂大本。二謂此經。
部者。以是總歸一部。而有詳略。詳為大本。略為此
經。大本有六。一名無量平等清淨覺經。後漢支婁
迦讖譯。二名無量壽經。曹魏康僧愷譯。三名阿彌
陀經。與今經同名。吳支謙譯。四名無量壽莊嚴經。
宋法賢譯。五出寶積第十八經。名無量壽如來會。
元魏菩提流志譯。六名佛說大阿彌陀經。宋龍舒
居士王日休者。總取前之四譯。參而會之。唯除寶
積。彼所未及。然上五譯。互有異同。漢吳二譯。四十
八願。止存其半。為二十四。其餘文中。大同小異。王
氏所會。較之五譯。簡易明顯。流通今世。利益甚大。
但其不繇梵本。唯酌華文。未順譯法。若以梵本重
翻而成六譯。即無議矣。故彼不言譯而言校正也。
又其中去取舊文。亦有未盡。如三輩往生。魏譯皆
曰發菩提心。而王氏唯中輩發菩提心。下曰不發。
上竟不言。則高下失次。且文中多善根。全在發菩
提心。而三輩不同。同一發心。正往生要旨。乃反略
之。故云未盡。然今疏鈔所引。義則兼收五譯。語則
多就王文。以王本世所通行。人習見故。餘五間取。
而槩以大本標之。故上六種皆名大本。今此經者。
名為小本。文有繁簡。義無勝劣。判屬同部。
○二明類。
二明類者。自有三種。一觀經。二鼓音王經。三後出阿
彌陀偈經。
類者。不同其部。而同其類。如從昆弟。雖不同父。而
同其祖。亦名比肩。相為等夷。故曰同類。觀經者。觀
無量壽佛經。具談十六妙門。一心三觀。詳本疏鈔。
鼓音王經者。佛在瞻波大城。伽伽靈池。與比丘百
人說。中云。若有四眾。受持阿彌陀佛名號。臨命終
時。佛與聖眾。接引往生等。後出偈經者。始終唯偈。
是伽陀部。中云。發願喻諸佛。誓二十四章。願止存
<pb n="398"/>
半。與漢吳二譯同。而四十八願。自古及今。傳揚已
久。二十四者。或梵本缺略。未可知也。或問鼓音亦
說持名。云何不與今經同部。答。以有呪故。彼經雖
說持名。重持呪故。
○三非部非類。
三明非部類者。帶說淨土。如華嚴法華。及起信等。又
非部類。而中說專持名號。如文殊般若。
帶說者。諸同部同類之外。復有諸經。雖不專談淨
土。其中帶及勸讚往生也。華嚴。如行願品。既明十
大願王。而末言以此十願導歸極樂是也。法華。如
云誦斯經者。命終當生阿彌陀佛極樂世界是也。
起信。如前教起中所明是也。等者。如觀佛三昧。十
住斷結諸經。帶說淨土。層疊非一。詳如後釋文中
雜引。文殊般若。詳後執持名號文中。
○八譯釋誦持（五）。初明譯二明釋三明誦四明
持五結勸。
○初明譯。
已知此經。為部為類。詳略同別。未委譯自何時。凡有
幾譯。以至註釋闡揚。讀誦受持。有何靈驗。初明譯者
有二。一名佛說阿彌陀經。即今經。姚秦三藏法師鳩
摩羅什譯。
姚秦者。周有嬴秦。南北朝有苻秦。姚秦。今言姚者。
揀非餘秦也。三藏者。通經律論。兼善華梵故。法師
者。佛法所屬。演揚誨眾。為表範故。鳩摩羅什者。梵
語具云鳩摩羅耆婆什。上五字。此云童壽。什者。深
善此方文字之什。華梵合舉。稱羅什也。譯者。易也。
易梵成華也。周禮。掌四方之語。各有其官。北方曰
譯。今經自西來。而言譯者。漢之北官。兼善西語。摩
騰始至。遂稱為譯。今仍之也。按本傳。師。中天竺國
人。父名鳩摩羅琰。家世相國。棄榮出遊。龜茲王以
妹妻之。生師。師生而神靈。七歲隨母入寺。見鐵鉢。
試取加頂。俄念此鉢甚重。我何能舉。即不勝重。遂
悟萬法惟心。博學強記。人莫能及。以沖年高德。故
云童壽。既通三藏。東遊龜茲。王設金獅子座處之。
苻堅據秦。將事西討。適太史奏異星現於西域分
野。當有大德智人。入輔中國。堅云。朕聞龜茲有羅
什者。得非此耶。遣將呂光。臨發。謂曰。朕非貪地用
兵。聞羅什深解法相。為後學宗。若克龜茲。即宜馳
驛送什。及破龜茲。載什以歸。中道聞堅已為姚萇
所害。遂止不返。什師因不至秦。後萇亦聞師名。要
請。而光不允。萇亡。子興復請。亦不允。因遣兵伐光。
光姪降秦。方得迎師入關。奉為國師。師閱舊經。義
多紕僻。不與梵本相應。乃集沙門肇叡等。八百餘
人。新譯經論三百九十餘卷。並暢神源。發揮幽致。
師未終少日。集眾謂曰。願所宣譯。傳之後世。咸共
流通。今於眾前。發誠實誓。若所傳無謬。當使焚身
之後。舌不焦爛。以弘始十一年八月二十日。卒於
長安。闍維薪滅形盡。舌根儼然。今此經者。譯於什
師。而舌根不壞。與諸佛出廣長舌。讚歎此經。合而
觀之。佛語不虗。於是益信。
二名稱讚淨土佛攝受經。唐三藏法師玄裝譯。二經
聯比。小異大同。時所宗尚。皆弘秦本。
玄奘法師者。唐洛州緱氏人。姓陳氏。少罹患難。隨
兄長腱法師。出家於淨住寺。年十一。誦維摩法華
卓然自立。不偶時流。年二十一。講心論。不窺文相。
涌注不窮。時號神人。貞觀三年。往西域取經。備經
險難。歷百五十國。遂至舍衛。取經六百餘部。貞觀
十九年還京。於玉華臺翻譯經論。總一千三百三
十卷。既臥疾。見大白蓮華。及佛相。右脅累足而逝。
兩月。色貌如生。先是西行之日。撫靈巖寺松而作
誓言。吾西去。汝西長。吾東歸。汝東向。師去。松西長
至於數丈。一日忽東迴。門弟子喜曰。師歸矣。已而
果然。時號摩頂松云。按師誓言自要。不爽如是。真
<pb n="399"/>
語實語。亦什師舌根不壞。諸佛舌相。廣長意也。所
譯此經。焉可不信。聯比者。先後重譯也。小異大同
者。梵音稍別。及語有繁簡。如恒河殑伽。六方十方
之類。而大意一無相乖也。皆弘者。法華三譯。秦本
盛行。此經二譯。亦復如是。
○二明釋。
次明釋此經者。論則有天親菩薩無量壽經論。解則
有慈恩通贊。海東疏。孤山疏。乃至大佑略解等。
天親菩薩者。常入日光定。昇兜率天宮內院。親覲
慈氏。造無量壽經優婆提舍。優婆提舍者。此云分
別義。慈恩法師者。諱窺基。姓尉遲氏。敬德猶子也。
奘師度之出家。學通大小。造疏計可百卷。釋彌勒
下生經。筆鋒得舍利二七粒。復示西方要義。有彌
陀經通贊一卷。海東法師者。諱元曉。其疏此經。大
率依論為主。孤山圓法師者。十疏流通。此疏居一。
義淵。淨覺。越溪等。歷代諸師。種種解釋。率多散沒。
至元大佑師者。乃有略解。今唯海東越溪大佑所
解僅存而已。世遠人亡。經殘教弛。遂令如是廣大
深遠法門。不得人人曉了。寧不悲夫。
若夫遠承佛旨。弘闡祕宗。為論為文。為集為錄。為傳
為偈。為賦為詩。交讚互揚。其麗不億。莫不叮嚀懇告。
感慨悲歌。普勸迷流。同歸覺路。一曾過目。可弗銘心。
上文專指註釋此經。今謂其餘讚詠淨土。所有言
辭。不可勝紀。為論。如十疑寶王等。為文。如龍舒無
盡等。為集。如決疑指歸等。為錄。如淨土自信等。為
傳。如淨土略傳等。為偈。如徑路修行等。為賦。如神
棲安養等。為詩。如諸家懷淨土等。告而曰懇。真誠
之語。冀其信受而奉行也。歌而曰悲。淒楚之辭。或
能感發而興起也。麗。數也。不億者。億不足以盡之。
言多也。此皆淨土聖賢。千言萬語。不厭繁重。直欲
生死海中。盡挈眾生於彼岸而後已。我等應當銜
恩報德。鏤骨銘心。展轉流通。遞相勸導。如其置而
不覽。覽而不信。不曰愚蒙之訓。則曰寄寓之談。獨
且奈之何哉。
○三明誦。
次明誦此經者。如舌根不壞。天樂西迎。方解冤而往
生。未終卷而坐脫。歸如入定。終覩白蓮。銀臺而易金
臺。麤樂而來細樂。
舌根不壞者。智論云。有比丘誦彌陀經。命欲終時。
語弟子言。阿彌陀佛。與諸大眾。俱來迎我。後從火
化。舌根不。色相自若。天樂西迎者。宋唐世良。誦
彌陀經十萬過。一日謂家人曰。佛來迎我。言已。作
禮坐逝。其夜有利行人。在道味山上。夢西方異光。
旛華繽紛。音樂嘹喨。空中聲云。唐世良已生淨土。
解冤往生者。宋上虞民馮珉。少事遊獵。見巨蛇。持
矟將往刺之。時蛇在巖下。欲噬黃犢。珉推巖石壓
之至死。蛇屢為崇。珉修懺念佛經年。蛇不能害。一
日請同社淨侶。誦彌陀經。合掌而化。未終坐脫者。
晉智仙法師。號真教。住白蓮寺。十三年西向十念。
十二時不暫廢。一夕微疾。命觀堂行人誦彌陀經。
未終卷。安然坐脫。歸如入定者。宋釋處謙。精修淨
土。一夕。誦彌陀經畢。稱讚淨土。告眾曰。吾以無生
而生淨土。如入禪定。奄然而化。終覩白蓮者。宋嘉
禾郡鍾嫗。日誦彌陀經十徧。念佛不輟。一日語其
子曰。見白蓮華無數。眾聖迎我。遂端坐聳身化去。
銀臺金臺者。懷玉禪師。台州人。布衣一食。常坐不
臥。精進念佛。誦彌陀經三十萬徧。一日見西方聖
眾。多若恒沙。一擎銀臺。從窗而入。玉曰。吾一生精
進。誓取金臺。何為得此。銀臺遂隱。玉感激。倍復精
進。三七日後。見佛滿空中。乃謂弟子曰。金臺來迎。
吾生淨土矣。說偈含笑而逝。郡守段公異之。作詩
讚美。有枝低只為罣金臺之句云。麤樂細樂者。元
子華禪師。大歷九年。於潤州觀音寺。誦彌陀經六
<pb n="400"/>
月。忽得疾。夜聞香氣樂音。空中告曰。麤樂已過。細
樂續來。君當往生。良久念佛而化。異香連日不散。
又若書寫則化被蒼生。講演則祥符白[鴳-女+隹]。
書寫者。唐善導大師。凡得䞋施。用寫彌陀經十萬
卷。勸人受持。亦有讀誦至十萬徧者。五十萬徧者。
僧俗歸仰。至有感極焚身供養。得念佛三昧者。不
可勝紀。講演者。宋沈三郎。晚歲迴心念佛。因病。請
僧講彌陀經。易衣而終。縮膝欲起。二子局於名教。
以易龕為難。曳其脛直之。將入殮。忽舉首出衣被。
矍然而坐。舉家大驚。二子急前扶衛。乃以肘節捶
之。子曰。助父坐脫耳。竟坐逝。茶毗。有白[鴳-女+隹]二十九
隻。飛鳴雲表。久之西去。
現前感應。則寶地遙觀。剋取往生。則涅槃非比。如斯
感應。屢見古今。
寶地遙觀者。唐大行禪師。初修普賢懺。後入大藏。
隨手取卷。得彌陀經。日夜誦詠。至三七日。覩瑠璃
地上。佛及二大士現前。僖宗聞其事。詔入內庭。賜
號常精進菩薩。後瑠璃地復見。即日命終。異香經
旬。肉身不壞。涅槃非比者。梁道珍法師。講涅槃經。
天監中。憩錫廬山。慕遠公淨業。禪坐中。忽見海上
數百人乘寶舫前邁。師問何之。答曰。往極樂國。因
求附載。報云。法師雖善講涅槃經。亦大不可思議。
然未誦彌陀經。豈得同往。師遂廢講念佛。誦彌陀
經及二萬徧。將終四七日前。夜四皷。見西方銀臺
來至。空中皎如白日。聲云。法師當乘此臺往生。時
眾咸聞天樂異香。數日香猶未散。其夜峯頂寺僧。
遙見谷口火炬數十。明燎徹夜。次日乃知師逝。如
上所錄。皆修因證果。此感彼應。疊見層出。自古及
今。未及枚舉。
○四明持。
若持名者。或一念而飛一光。或一聲而出一佛。或響
彌林谷。或音徹宮闈。或六時繫念。而依正盈空。或十
字標心。而聖賢入會。洎乎昭代。續有名流。
此正明執持名號也。淨業諸賢。多不繁載。姑舉昭
灼世人耳目者一二。以為激勸。飛光者。唐善導大
師。人問念佛得生淨土否。答曰。如汝所念。遂汝所
願。於是導乃自念阿彌陀佛一聲。則有一光從其
口出。十聲至百。光亦如之。光明滿室。帝聞其事。勅
所居為光明寺。後登柳樹端坐而化。出佛者。少康
法師。在烏龍山。建淨土道場。勸人念佛。眾見師念
佛一聲。口出一佛。至於十念。十佛次出。猶若連珠。
臨終之日。口旋異光數道。奄然而逝。響彌者。唐道
綽禪師。平居為眾講無量壽經。將二百徧。人各掐
珠。口稱佛號。或時散席。聲播林谷。音徹者。唐法照。
於并州五會念佛。感代宗皇帝宮中聞念佛聲。遣
使遙尋。見師勸化之盛。遂詔入宮。宮人念佛。亦及
五會。號五會法師。六時者。晉慧遠法師。居廬山。製
蓮華漏。六時念佛。澄心繫想。後十九年。七月晦夕。
於般若臺。方從定起。見阿彌陀佛。身徧虗空。圓光
之中。無量化佛。及菩薩眾。水流光明。演說妙法。佛
言。我以本願力故。來安慰汝。汝七日後。當生我國。
至期。端坐而逝。十字者。宋長蘆宗賾禪師。禪理洞
悟。宗說兼通。而遠遵廬阜之規。建蓮華勝會。其法
日念阿彌陀佛。或千聲萬聲。各於日下。以十字記
之。一夕。夢一男子。烏巾白衣。風貌清美。謂賾曰。欲
入公彌陀會。乞書一名。賾問公何名。曰。普慧。又云。
家兄普賢。亦乞登名。言訖遂隱。賾覺而語諸尊宿。
皆云華嚴離世間品。有二菩薩名。乃知聖賢幽贊。
以二大士書於錄首。昭代者。今代也。如西齋。空谷。
天奇。毒峯等。皆近世高僧。篤信精修。匹休前古。相
續不絕。稍詳往生集中。蓋千萬中。紀其一二而已。
至於感護則宿冤得度。惡鬼不侵。靈應則瞽目重明。
俘囚脫難。
<pb n="401"/>
冤度者。唐邵彪。鎮江人。為諸生時。夢至一公府。主
者問汝知所以不第否。彪對不知。因使人引彪前
行。見大鑊中。有蛤蜊作人語。呼彪名。彪怖。遂念阿
彌陀佛。蛤蜊變黃⿱少隹飛去。彪後及第。官至安撫使。
鬼却者。佛世有一國鄰於羅剎。羅剎食人無度。王
約。自今國中。家以一人。次第送與。勿得枉殺。有奉
佛家。止生一子。次第充行。父母哀號。囑令至心念
佛。以佛威力。鬼不得近。明晨往視。見子尚在。將之
而還。自是羅剎之患遂息。目明者。宋崇氏女。雙瞽。
念佛三年。精勤不替。雙目重明如故。難脫者。元末
張士誠攻湖州。江浙丞相與戰。擒四十人。囚檻送
戮。夜宿西湖鳥窠寺。大猷謀禪師。徐步廊下。囚見
師神觀閒雅。持誦不輟。因求救拔。師教令至心念
南無救苦救難阿彌陀佛。中有三人信受其語。念
不絕口。天曉發囚。易枷鎖。至三人。刑具不足。惟繫
以繩。既而審鞫。知良民被虜者。遂得釋。
又復惡人則善和十念。地獄現而化佛空迎。畜生則
鴝鵒稱名。形骸掩而蓮華地發。何況身無重慝。報在
最靈。信願熏修。寧成虗棄。
惡人者。唐張善和。屠牛為業。臨終。見羣牛索命。於
是大怖。喚其妻云。速延僧為我念佛。僧至。諭云。經
中說臨終惡相現者。至心念佛。即得往生。和云。地
獄至。急取香鑪來。即以右手擎火。左手拈香。面西
專切念佛。未滿十聲。自言佛來迎我。即化去。畜生
者。宋黃巖正等寺觀公。畜鴝鵒。常念佛不絕。一日
立化籠上。觀葬之。已而土上出紫蓮華一朵。尋土
中。則華從舌端而發。靈芝照律師。為之讚。有立亡
籠閉渾閒事。化紫蓮華也太奇之句。如上持名所
舉。自飛光出佛至此。亦千萬中紀一而已。慝者。惡
之匿於心者也。最靈者。人為萬物之靈也。末復結
言。惡人念佛。尚得往生。何況惡未必如善和。畜生
念佛。尚得往生。何況靈而號為人類。以此比況。知
必生也。信願熏修。所作唐捐。無有是處。
○五結勸。
是以一音始唱。千佛同賡。三學高僧。九流名德。若幽
若顯。若聖若凡。如萬水無不朝東。似羣星悉皆拱北。
方之捷徑。號曰普門。豈虗語哉。決志求生。無容擬議
者矣。
此總結淨土法門。一切眾生所皈依也。唱者導也。
賡者續也。始唱者釋迦開示西方。眾生始知淨業。
是引而導之也。同賡者。六方讚歎。詳如經文中說。
是續而和之也。三學者。謂禪教律三宗也。禪如永
明。以宗門柱石。而上上品生。圓照以獨秉單傳。而
標名蓮境。教如僧叡弘輔什師。而蓮華出榻。四明
中興台教。而西向坐亡。律如靈芝。生弘毗尼。而死
生安養。清照大闡律學。而說偈西歸。若廣舉者。不
可勝數。九流者。謂儒道農工醫卜等也。儒如文潞
公。德業滿朝。而結十萬同生之緣。蘇長公文行絕
世。而有西方公據之說。道如葛濟之。捨仙學而迴
心淨業。鸞法師焚仙經而專修觀經。乃至子章之
業岐黃而念佛。張銓之荷耒耜而稱名。幽如冥君
敬禮。羅剎休心。聖如文殊求生。普賢願往。況顯與
凡。不待論矣。朝東者。會極義。拱北者。宗本義。喻淨
土為真際所詣。勢必向往。非強之使然也。捷徑普
門。解見前文。重言結之。明不虗也。決志者。大本云。
設有大火。充滿三千大千世界。要當過此。生彼國
土。則決定其志。無退怯也。擬議者。易曰。擬之而後
言。議之而後動。今謂不須擬議。昔人有言。卜以決
疑。不疑何卜。念佛往生。但諦信不疑而已。何復擬
議為哉。
佛說阿彌陀經疏鈔卷第一

<sarticle>佛說阿彌陀經疏鈔卷第二</sarticle>
<pb n="402"/>
明古杭雲棲寺沙門　袾宏　述
○九總釋名題（二）。初題義二譯人。
○初題義。
如上八門敘義。已知一經大旨。今欲釋文。先明總
題。使有綱領。故次之以總釋名題。
佛說阿彌陀經
【疏】題義有四。初能說佛。二正明說。三所說佛。四結
說名。言此土釋迦牟尼佛。說彼土阿彌陀佛依正
莊嚴信願往生之經也。統括大意。次乃離釋。
【鈔】統括者。先且略表全文。使血脈貫通。意義具足。
次乃一一離而釋之。題止佛名。而言依正等者。觀
經言佛便周。今舉佛名。攝無不盡故。
【疏】次離釋也。佛者。梵語具云佛陀。此云覺者。備三
覺故。又云智者。無不知故。又佛者。十號之一。又佛
地明十義佛。天台明六即佛。華嚴明十身佛。故佛
者。天中天。聖中聖。凡單言佛者。即本師釋迦牟尼
也。
【鈔】梵者。淨也。對華名梵。文質之謂也。具者。具足。梵
語當云佛陀。不言陀者。省文也。譯以震旦之言。則
云覺者。對迷者得名也。三覺者。自覺異凡夫。覺他
異二乘。覺滿異菩薩。三覺俱圓。故曰自他覺滿之
者。又離心名自覺。離色名覺他。俱離名覺滿。亦三
覺義。又云智者。智即覺義。無不知者。智論云。知一
切眾生數非數。常非常等。是智無不知。所謂得一
切種智是也。即覺滿義也。十號者。萬德世尊。舉莫
能盡。略而言之。如來至佛。共有十號。十號之中。佛
當其一。具茲十德。世出世間之所宗主。故名世尊。
十義者。具二智。斷二障。覺二諦。得自他二利。如夢
覺華開二喻。合之為十義也。六即者。始乎理即。終
乎究竟。蓋始則全覺全迷。中則覺而未盡。末乃無
所不覺。今稱佛者。指究竟也。十身者。一正覺佛。至
十隨樂佛。詳具離世間品。此十身佛。唯華嚴有之。
然約其大要。不出覺滿之義。故曰十身初滿。正覺
始成。名圓滿佛也。天中天者。天有四。一世間天。諸
國王是。二生天。欲色無色諸天是。三淨天。四果支
佛是。四義天。十住菩薩是。佛並超之。是天而又天
也。聖中聖者。聲聞緣覺菩薩。入聖域而未優。惟佛
居極果。是聖而又聖也。即釋迦者。過去未來。須標
某佛。釋迦見坐道場。一土之中。無二佛故。喻如前
朝帝主。須稱國號。當今天子。直曰至尊。亦以一國
之中無二主故。是知單言佛者。即悉達所成賢劫
第四佛也。
【疏】說者。悅也。悅所懷故。四辯宣演故。十二部等。至
四悉檀。皆是說義。
【鈔】悅所懷者。本願度生。得機而說。所懷暢悅。如大
本。世尊欲說此經。先且諸根悅豫。顏色異常。況今
持名念佛。得機而說。悅可知矣。四辯者。曰義。曰法。
曰詞。曰樂說也。四皆無礙。名之曰說。中論云。諸佛
依二諦。為眾生說法。詞無礙智。以世智差別說。樂
說無礙智。以第一義智善巧說。不言義法者。後後
兼於前前。詞。及樂說。攝義法故。十二部等。指所說
也。悉檀者。合華梵云徧施。以世界為人對治第一
義四門。作歡喜生善滅惡入道四益十二部經一
切諸法。隨宜而說。無量方便。要歸作世界等四說。
使人得歡喜等四益而已。鑒機授法。其文繁廣。略
舉不悉。
【疏】佛說者。說揀五人故。
【鈔】五人者。一佛。二菩薩。三天。四仙。五化人。此五皆
能說經。今顯此經是至聖立言。金口親出。不同菩
薩在因。天屬凡類。仙雜外道。化人非真也。如天子
詔。不同百官宰相諸王等語也。
【疏】阿彌陀者。是標顯彼佛。梵語阿。此云無。梵語彌
陀。此云量。言佛功德不可窮盡。故云無量。如經壽
<pb n="403"/>
命光明。是無量中姑舉二事。攝餘功德也。
【鈔】無量者。有二義。一者眾多無有數量。二者廣大
無有限量。復有二義。一者十大數中之無量。二者
更無窮盡之無量。姑舉二事者。以無量不止壽命
光明也。詳如後文中辯。
【疏】經者。梵語脩多羅。此云契經。有通別二義。契復
二義。經復多義。經雖多義。不出貫攝常法四義。
【鈔】通別者。佛所說教。總名脩多羅。是之謂通。析之
則經名脩多羅。律名毗奈耶。論名阿毗曇。是之謂
別。契復二義者。一者契理。則合道之言。二者契機。
則逗根之教。今略契字。但名曰經者。省文也。經復
多義者。華嚴疏引雜心五義。謂一出生。二顯示。三
涌泉。四繩墨。五結鬘。佛地二義。謂一貫穿。二攝持。
此方四義。謂一常。二法。三逕。四典。故云多義。不出
四義者。指貫攝常法四字也。良以經字。西域正翻
為線。線有貫持義。貫則貫穿所說之理。持則攝持
所化之生。此二足該出生五義。而此方經典。亦名
曰經。經是線義。此方不貴線。故直取經字。而加以
契。古稱最為允當。又常者。古今不易。法者。近遠同
尊。常則久而行之。有共繇義。即名為逕。法則軌而
正之。有定據義。即名為典。亦二足該四。則彼方貫
攝。此方常法。合而言之。四字之中。盡經義矣。
【疏】又經復有通別二義。經之一字。是為通名。佛說
阿彌陀五字。是為別名。如教行理通別亦爾。此三
即配三德。圓融具足。如天台所稱。聞首題名。功德
無量。若配三大。則佛是體大。無量壽是相大。無量
光是用大。如教中說。
【鈔】教行理者。本理立教。依教修行。從行顯理。諸經
皆具教行理三。故名為通。專指此經。則佛說是教。
執持名號是行。阿彌陀是理。局此異餘。故名為別。
配三德者。理即法身。教即般若。行即解脫。又理通
行教。法身即般若解脫。乃至行通理教。教通理行。
舉一即三。例上可知。體相用者。體者。總體。言佛便
周。故佛為體。相者。體中所具之相。體無盡。相亦無
盡。故無量壽為相。用者。體中所發之用。體無不照。
用亦無不照。故無量光為用。若通若別等。亦如上
例。
【疏】諸經立名。皆以人法喻。或單或複。此經單人。人
復有二。兩土果人故。實則三皆融通故。
【鈔】單複者。如大方廣佛華嚴經。具足人法喻三。大
方便佛報恩經。人法無喻。妙法蓮華經。法喻無人。
菩薩瓔珞經。人喻無法。大般若經。單法無人喻。梵
網經。單喻無人法。今此經者。單人無法喻。他皆例
此。兩土果人者。菩薩在因。如來在果。故佛號果人。
今是此方之佛。說彼方佛故。融通者。舉一即三故。
如今經雖屬單人。而法從人說。喻以人舉。言偏義
圓。通融交徹。理固然也。
【疏】此經本名稱讚不可思議功德。一切諸佛所護
念經。今名是什師改定。自有二義。一者佛攝無盡
義故。二者彼佛人所樂聞故。
【鈔】攝義無盡者。如前云言佛便周。則一切功德皆
從佛出。佛即不思議故。又彌陀萬德洪名。十方三
世一切眾生之所喜樂。上至諸佛讚歎。下至鬼畜
歸依。正謂不思議功德故。
【疏】云疏鈔者。疏以釋經。鈔以釋疏。冀易曉也。
【鈔】疏者。古云條陳也。又記注也。今謂經義得此。條
陳而不隱晦。記注而不遺忘也。鈔者。古云略取也。
又寫錄也。略取。則條陳之切要。寫錄。即記注之顯
明。冀。望也。經難明。疏通之。疏難明。鈔出之。望人人
曉了經義也。
【疏】稱理。則自性覺。是佛義。自性覺無量。是阿彌陀
義。自性本始二覺。是兩土果人義。自性覺體徧照。
是說經義。後皆例此。
<pb n="404"/>
【鈔】稱理者。以即事即理。所謂總該萬有。即是一心。
則依報正報。何非自性。又即理者。事依理成。如淨
名云。隨其心淨。則佛土淨。今經言一心不亂。即自
性彌陀。惟心淨土。為一經大旨也。冥理而談。云稱
理也。覺是總義。覺體之中。廣大悉備。無窮無盡。是
為別義。本始有二。約先後。則彌陀古佛。此佛新成。
是彼本此始。即自性本來是佛為本。無明所覆。今
方破惑證智為始也。約因果。則此佛教令往生。乃
得見阿彌陀佛。是此本彼始。即自性本有成佛之
智為本。依本智而求佛智。乃得成佛為始也。本始
互融。常覺不昧。輝天鑑地。耀古騰今。常說如是經。
百千萬億座。問。疏鈔此經。正為發揮持名功德。普
勸諸人求生彼土也。何乃一一消歸自性。翻成極
則之談。依然淨土是心。奚必捨此願彼。答。此正雙
被二根。雙破二惑。如前序中所明。良以鈍根者。守
事相而自足。觀此。使知事有理存。毋滯事而迷理。
利根者。崇理性而著空。觀此。使知理在事中。毋越
事而求理。又此經本為託彼名號。顯我自心。與十
六觀經同意。則欲悟心者。正應念佛求生。又菩薩
猶宜近佛。如前教起中說。則已悟心者。亦正應念
佛求生。何足疑也。又維摩經云。雖知諸佛國。及與
眾生空。而常修淨土。教化於眾生。故患不悟自心
耳。悟心。則無一法出於心外。即心即境。即境即心。
往生淨土。願見彌陀。不礙唯心。何妨自性。又問。昔
人謂華嚴極教。可得皆約觀行。明諸法門。方等而
下。何得亦約觀行。古德答云。諸了義不了義教。皆
是了義。以唯一心故。據此。則圓機對教。何教不圓。
理心涉事。何事不理。
○二譯人。
姚秦三藏法師鳩摩羅什譯
【疏】姚秦標代。三藏顯德。羅什出名。譯之一字。結成
能翻人也。
【鈔】出處始末備前。茲不重錄。古稱什師。七佛以來
譯經師也。猶是略舉。且以七佛為言耳。夫毗婆至
於釋迦。首尾止經二劫。而彌陀成佛十劫。則莊嚴
劫前。更上九劫。所歷已幾萬佛。既六方諸佛。靡不
讚歎此經。則萬佛以來。亦必皆說此經。亦必皆有
譯者。而經稱母佛者曰。世世佛生。我為其母。子佛
者曰。世世佛出。我為其子。以是例之。什師譯經。何
啻七佛。而此經流通久遠。於是益信。
【疏】稱理。則自性融通隱顯。是華梵翻譯義。
【鈔】即梵可以成華。則顯非密外。方華未嘗不梵。則
密在顯邊。當暗中有明。當明中有暗。互相掩映。涉
入重重。妙體融通。不一不異。
○十別解文義（三）。初序分二正宗分三流通分。
○初序分（二）。初五句證二列眾證。
○初五句證。
如是我聞。一時佛在舍衛國。祇樹給孤獨園。
【疏】別解文義者。已知一題總意。未審經中。自始至
終。為何等文。闡何等義。今乃章分句解。俾文字般
若達乎實相。以有盡之言。略彰無盡故。於中分三。
今屬序分。序者敘也。又緒也。未入正文。先敘列此
經之端緒也。有證信發起二序。今唯證信。凡證信
者。皆以六種成就。今順文便。均其繁簡。且分為二。
先明五句。後明列眾。合之成六。茲復例前統括大
意。次乃離釋。言如是之法。我從佛聞。彼一時釋迦
牟尼佛。在舍衛國之祗園也。蓋是佛示阿難故。如
是我聞有三義。一斷疑故。二息諍故。三揀邪故。
【鈔】文字般若。謂般若無言。賴言而顯。故佛以文字
說經。今還以文字解釋。然文字性空。即是實相。故
三種般若。相為融通。不礙文字也。略彰者。言不盡
意。故云略也。六種成就。分合二科者。例如五蘊六
根。或合色開心。或合心開色。隨其所宜。無定法也。
<pb n="405"/>
佛示者。智論云。佛涅槃時。示阿難言。一切經初。皆
云如是我聞。一時佛在某國某地。蓋是遵佛遺勅
故。斷疑者。阿難結集時。眾起三疑。一疑佛重起。二
疑阿難成佛。三疑他方佛來。今曰如是我聞。三疑
頓釋。息諍者。曰我聞。則非臆見自作故。揀邪者。曰
如是。則異外道阿憂故。如佛地論云。如是之法。我
昔曾聞。意避增減異分過失。亦息諍義也。
【疏】如是者。信成就也。如智論中說。又二字復為二
義。有多種解。若以宗揀定。約當宗。則一心不亂曰
如。唯此無非曰是。
【鈔】智論云。佛法大海。信為能入。信者言是事如是。
不信者言是事不如是。肇公曰。如是者。信順之辭
也。故世人允可。亦曰如是。復二義者。又離如是二
字各釋也。多解者。有以聖人說法。但顯於如。唯如
為是。如劉虬所說。有以如者。當理之言。是者。無非
之稱。如生公所說。有以如來順機為應名如。眾生
無非為感名是。如融公所說。有以實相之理。始終
不異名如。如理而說名是。如天台所說。有以如為
真空。是為妙有。敵破外道斷常二見。如清涼折衷
諸家所說。餘說尚多。恐繁不引。以上各有意義。小
異大同。並無相礙。以宗揀定者。如是二義。隨宗以
定。今此經宗乎一心。良繇執持名號。一心不亂。一
心。則非生非滅。無去無來。湛然常住。故名曰如。又
此一心。四過離。百非絕。故名曰是。異此所明。不得
稱是。
【疏】我聞者。聞成就也。我者自我。聞者親聞。自我親
聞。非私淑故。非讀古故。
【鈔】自我親聞者。自揀非己。親揀非面。蓋是己躬面
受之說也。私淑者。孟子云。予未得為孔子徒也。予
私淑諸人也。釋曰。以孟子非親見孔子。乃受業孔
子之後人。而私其道。以善其身者也。讀古者。齊桓
公讀書於堂上。輪人以為所讀者。古人之糟粕耳。
釋曰。以桓公非面對古人。古人已往。為徒讀其遺
言者也。今阿難躬逢至聖。非私淑也。合上自我。阿
難耳聆至教。非讀古也。合上親聞。自我親聞。今以
告眾。便應信受。更復何說。
【疏】聖人無我。今何稱我。智論有三。一隨世間故。二
破邪見故。三不著無我故。以是三者。不礙說我。又
法身真我。亦得稱我。
【鈔】此下復分我聞為二。離釋同前。一云隨世間者。
謂世法中說我。非第一義中說我。隨順世間而說。
無有實體。則不乖於第一義也。二云破邪見者。謂
邪我。慢我。名字我。世俗人具前二我。學道人具後
二我。聖人唯最後我。順俗稱我。但是名字。實無邪
慢。故無過咎。三不著無我者。諸聖人知一切法空
實相無我。而不著空。不著無我。又瑜伽有四義。大
略同此。第三義言。若定無我。誰為修學。人則生怖。
故不著無我。又觀經疏云。無我則無聞。無聞則化
道絕。為傳化不絕。假名說我。法身真我者。約本而
言。阿難亦通法身我也。以無我法中。有真我。即法
身我。如涅槃常樂我淨之我。何礙於無我。
【疏】聞者耳根發識。廢別從總。故云我聞。大乘中三。
始教無聞。終教聞而不聞。頓教無聞不聞。約當宗。
則傳法聖人。以我無我不二之真我。根境非一異
之妙耳。聞娑婆極樂無障礙之法門也。
【鈔】廢別從總者。以不云耳聞。而云我聞。良繇我則
統收諸根識等。以總該別。故云我聞。始教等者。若
云我既無我。聞亦無聞。是大乘初門。始教意也。若
云從緣故空。不壞假名。即不聞而聞。聞而不聞。終
教意也。若云能所雙寂。無聞不聞。離念頓顯。頓教
意也。我無我者。生而不生。不生而生。即法身故。根
境者。聞說阿彌陀佛。能聞所聞。非一異故。娑婆極
樂者。所謂娑婆依正。全處極樂之自心故。以此經
<pb n="406"/>
分攝於圓。應歸法性故。
【疏】或疑佛成道久。阿難方始出家。何得俱言我聞。
古謂有四義故。曰聞無礙。又阿難有三。或聞不聞。
亦無礙故。
【鈔】疑者。佛成道已歷年二十。阿難出家。又十年。方
命為侍者。雖親侍佛。而三十年前。佛所說經。何得
俱稱我聞。古答四義者。一展轉聞。如報恩經言。阿
難所不聞經。從諸比丘邊聞。或諸天子說。如涅槃
經。乃弘廣菩薩之所流通故。二者佛重說。如報恩
經言。阿難因佛命為侍者。乃求三願。其三所未聞
經。請佛重說故。三者阿難自通。如金剛華經言。阿
難得法性覺自在三昧。所未聞經。自能憶持。涅槃
亦云。若在若不在。自然能解了故。四者清涼折衷
上三。言阿難乃大權菩薩。影響弘傳。如不思議境
界經言。舍利目連。乃至阿難等。皆大權菩薩現聲
聞身。何滯於迹。言不聞也。三阿難者。一名歡喜。結
聲聞藏。二名喜賢。結緣覺藏。三名喜海。結菩薩藏。
則阿難以大神力。隨機示教。是知一代時教。此阿
難不聞者。彼阿難聞之。又何聞與不聞而為礙也。
【疏】一時者。時成就也。師資相合。當時說聽事畢。即
名一時。以說聽無定故。不言其年月日者。十方時
分不一。兩土正朔不同故。約當宗。則即說聽頃。心
境泯。凡聖會。依正融。一多等。此諸二法。皆一之時。
名一時也。
【鈔】說聽無定者。或說者得陀羅尼。一剎那頃。一字
之中。說一切法門。或聽者得淨耳根。於一剎那。聞
一字時。於餘一切悉無障礙。或說者時少。聽者時
多。或說者時多。聽者時少。說者神力延促隨宜。聽
者根器利鈍不一。古謂三乘凡聖。所見佛身報化。
年歲短長。成佛久近。各各不同故。今止取佛及弟
子師資機感相遇之頃。說聽事畢。便名一時也。十
方時分者。以十方徧於橫豎。豎則該乎天上。四天
一日。人壽五旬。橫則徧乎四洲。贍部三更。俱盧曰
午。不可定也。兩土正朔者。歲首之日。名為正朔。震
旦五天。不相統屬。周正建子。夏正建寅。彼時震旦
屬周。而佛在舍衛。舍衛建寅。乃用夏正。則五天正
月。震旦三月。五天二月。震旦四月也。亦不可定。故
止言一時也。心境者。一心不亂。無能念所念故。凡
聖者。與諸上善人同會一處故。依正者。佛及水鳥
樹林。同說妙法故。一多者。一佛說經。六方齊讚故。
如上種種二法。皆成一味。即以此時為一時也。
【疏】佛者。主成就也。佛義解見前文。以是一期眾生
所共宗故。名之曰主。又六種成就中。最為主故。
【鈔】共宗者。佛出世為一期。一期之中。六凡三聖。一
切眾生。同所宗主。如萬姓百辟。歸一人故。六成就
中主者。望前。則際主之會成時。聆主之語成聞。受
主之教成信。望後。則主之所居成處。主之所化成
眾。是六種共成。而歸重於佛。亦言佛便周意也。
【疏】在舍衛國。祇樹給孤獨園者。處成就也。在者。天
台謂在即住意。別之有四。曰天住。梵住。聖住。佛住。
隨宜佛住。乃至天住。實則佛身無在無不在。
【鈔】在即住者。大品論。明佛在某所。已而言暫在久
住。總成在意。今謂無論久暫。但就當時說經之處。
即名為在。如天子所至。即名行在也。四住者。佛攝
眾生。隨宜而住。或現天住。謂六欲天因。即以施戒
善心住。或現梵住。謂初禪至非想因。即以四無量
心住。或現聖住。謂三乘因。即以三三昧住。或現佛
住。即以首楞嚴百八三昧。力無畏不共住。上三隨
他意住。後一隨自意住。問。佛何以天住。答。屈至尊
在至劣處。為度生故也。無在無不在者。體寂寥。故
無在。體圓通。故無不在。華嚴云。佛身非至非不至。
何以故。虗空無身故。如來亦爾。徧一切法。徧一切
眾生國土。非至非不至。即此意也。然則佛在舍衛。
<pb n="407"/>
以就劣機。故名天住。如實而論。即舍衛名梵住聖
住佛住。亦何不可。
【疏】舍衛。梵語。亦云室羅筏悉底。華言聞物。以德名
故。一云聞者。以人名故。
【鈔】德者。以國豐四德。一者塵德。五塵之境。多美麗
故。二者財德。七寶珍奇。無弗有故。三者聖德。三藏
聖法。皆具足故。四者解脫德。人多解脫。不染欲故。
以是譽動五天。名聞物也。以人名者。多賢人故。國
以人為重故。
【疏】祇樹給孤獨園者。梵語祇陀。亦云逝多。言祇者。
省文也。此云戰勝。給孤。表德。即須達多。園者。梵語
僧伽藍摩。此云眾園。安眾僧故。蓋祇陀施樹。給孤
買園。兼二為名。故云祇樹給孤獨園也。
【鈔】戰勝者。波斯匿王太子生時。王與外國交戰得
勝。喜而立名。須達多者梵語。此云樂施。勝軍王大
臣也。喜樂行施。遂成令名。給孤獨者。幼而無父曰
孤。老而無子曰獨。今但無倚無養。即名孤獨。偏言
孤獨者。孔恩周急。岐政先㷀。非不普慈。有緩急故。
眾居曰園者。林蔭清幽。學道之人。應棲止故。施樹
買園者。涅槃經說。須達長者。本舍衛人。初未知佛。
為娉婦故。入王舍城。因珊檀那見佛生信。請歸舍
衛。佛令身子選眾居處。得祇陀園。長者問價。太子
戲答。金布地滿。即當賣與。長者布金。太子感歎。遂
與易地。地所有樹。并以施佛。因立精舍。長者太子
交相發心。成此美事。故雙標也。
【疏】若喻當經教理。各有所表。如法華華嚴釋例。
【鈔】喻當經者。如舍衛國。國之勝。表此淨土法門。廣
大宏遠。法之最上故。即慈恩言。王舍城。城之勝。城
勝餘城。表法華法勝餘法故。下皆例此。祇樹。樹之
勝。表淨土蔭葢眾生。永離熱惱故。給孤園。園之勝。
表淨土安隱眾生。恒受諸樂故。祇陀太子。種之勝。
表淨土生者。畢竟成佛。紹隆佛種故。須達長者。人
之勝。表淨土生者。入正定聚。俱上善人故。如華嚴
種種表法。以顯一心。皆此意也。
【疏】稱理。則自性洞徹十方。是阿難聞佛義。自性不
離當處。是佛在祇園義。
【鈔】心聞洞十方。則慶喜現今方結集。真佛屋裏坐。
則釋迦原不住西乾。反聞自聞。反佛自佛。當知祇
園一會。儼然未散。豈獨靈山。
○二列眾證（三）。初聲聞眾二菩薩眾三人天眾。
○初聲聞眾（三）。初明類數二表位德三出名號。
○初明類數。
與大比丘僧。千二百五十人俱。
【疏】自此而下。至諸天大眾俱。眾成就也。與者共義。
大者揀小。具有三義。謂大多勝。異餘比丘故。佛地
亦具三義。比丘。梵語。此云有三。一乞士。二怖魔。三
破惡。僧者。梵語。具云僧伽。不言伽者。省文也。此云
眾和合。千二百五十人者。三迦葉。目連。舍利。五人
弟子。共合成故。上明類屬聲聞。下明數有若干也。
俱者。合上共義。
【鈔】共義者。天台以七一釋共。謂處一。時一。心一。戒
一。道一。見一。解脫一也。佛與大眾共居祇園。是經
正意。廣之如上。揀小者。明非初心比丘。即下所稱
長老等是也。大多勝者。天王大人。所共敬仰。非小
德也。名大。內典外籍。無不博通。非寡解也。名多。超
出九十六種之上。非劣器也。名勝。皆小乘中極也。
佛地三義者。一最極利根。波羅密多種性。故名為
大。二皆得無學果位。故名為大。三皆得小果已。趨
大菩提。故名為大。則通大乘言也。比丘三者。一乞
土。謂乞食乞法。乞食。則離四邪命。合四正命。無事
經營。不勤畜積。萬緣頓息。一志清修。僧宜以此活
命。故曰乞食資身也。乞法。則參師訪友。懇苦翹誠。
詢求妙法。期成聖果。故曰乞法資心也。二怖魔者。
<pb n="408"/>
若人發心出家。魔王聞之。生大怖畏。以魔樂生死。
出家離欲。趨向無生。魔失黨與。生怖畏故。三破惡
者。能破煩惱九十八使。悉皆斷絕故。或加淨戒淨
命。則成五義。今三義者。以乞食攝淨命。以破惡攝
淨戒故也。眾和合者。四人以上。多至無量。悉皆同
一羯磨。不相違諍。如水乳合。名和合眾。三迦葉者。
一優樓頻螺。於火龍窟。有五百弟子。二伽耶。於象
頭山。有三百弟子。三那提。於希連河。有二百弟子。
後皆歸佛。故有千眾。目連舍利者。二人共有二百
五十弟子。亦來歸佛。成千二百五十人也。一說度
耶舍等五十人。及陳如等五人。共成此數。
【疏】獨舉千二百五十人者。以常隨故。
【鈔】常隨者。謂佛出世間。所度羅漢比丘。甚多無量。
何獨舉此。以此千二百五十人者。最先歸佛。又常
不離佛。直至佛滅。故獨舉也。其他散在四方。雖千
里面談。而據迹成文。常法應爾。如仲尼之門。賢達
之士。蓋三千焉。而獨舉七十子者。以久在泗濵相。
依陳蔡。亦常隨故。
○二表位德。
皆是大阿羅漢。眾所知識。
【疏】上句表位。下句表德。大者。揀餘小聲聞故。梵語
阿羅漢。此有三義。一應供。二殺賊。三無生。即前乞
士怖魔破惡果也。知識者。聞名欽德曰知。覩形敬
奉曰識。一云見形為知。見心為識。一云知即是識。
亦可眾中知識。為眾導故。
【鈔】揀餘者。初果至四果。皆聲聞位。今曰大阿羅漢
者。表是四果聲聞也。應供者。凡夫無德。前三果有
德而未大。未名應供。今梵行已立。超出三界。應受
人天供養故。俱舍云。供養阿羅漢。得現在福報。是
人天植福之良田。受施無慚。故曰應供。始焉持鉢。
期福眾生。今已證道。理應受供。云乞士果也。然佛
亦名應供。羅漢局於人天。佛。則人天聲聞緣覺菩
薩所應供也。殺賊者。煩惱劫功德財。傷智慧命。前
三果見惑雖斷。思惑尚存。今斷思惑七十二品俱
盡。如亂流悉殄。天下太平。故曰殺賊。始焉以惡為
敵。今惡已滅。云破惡果也。無生者。凡夫生死無量。
初果七返生死。二果一生欲界。三果不來欲界。猶
生色界。今生緣已盡。不受後有。故曰無生。始焉願
出生死。令魔起怖。今證無生。云怖魔果也。聞名覩
形者。是親疏一對。知者耳聞則思慕願見。識者目
擊則奉事不違也。見形見心者。是淺深一對。知者
則面對光儀。識者則神交意地也。如二僧覲佛。其
一道亡。佛以亡者為先見我。即見心之謂也。知即
識者。猶言相知相識也。德高望重。名滿天下。人人
知之。人人識之。故曰眾所知識也。一說舉眾之中。
此為多知多識。人天眼目。云眾導也。今人稱善知
識。亦具二義。一者對惡而言。以我所知識。有善有
惡。今是善之知識故。二者此人有了然之知。卓然
之識。人所不及。是知識之善故。
【疏】稱理。則自性無漏。是羅漢義。自性無迷。是知識
義。
【鈔】心源本寂。則諸漏全空。心體本明。則羣迷安在。
法華謂是真阿羅漢。起信號曰真實識知。彼沈空
為寂。作念而知者。名字羅漢。虗妄知識也。是故邪
見與正見一體。眾妙與眾禍同門。息心達本源。庶
幾可以為沙門矣。
○三出名號（二）。初眾名二總結。
○初眾名。
長老舍利弗。摩訶目犍連。摩訶迦葉。摩訶迦旃延。摩
訶俱絺羅。離婆多。周利槃陀伽。難陀。阿難陀。羅睺羅。
憍梵波提。賓頭盧頗羅墮。迦留陀夷。摩訶劫賓那。薄
拘羅。阿㝹樓䭾。
【疏】長老者。德長臘老。又德臘具一。亦通稱長老。貫
<pb n="409"/>
下十六尊宿。
【鈔】臘者。出家一歲名一臘。周歲之中。惟一臘故。亦
云一夏。意正同也。通稱者。上云德臘俱尊。此謂獨
德冠眾。單臘先人。亦得名為長老。如毗婆沙論。法
性上座。生年上座之類是也。又唐譯具壽。則雙備
德臘。魏譯慧命。則專就德言。雖曰二可通稱。尤必
以德為重。今經所列。蓋有有德而無臘者。未有有
臘而無德者也。貫下者。長老之稱。不獨舍利弗。乃
至阿㝹樓䭾。皆名長老。皆上首弟子也。
【疏】舍利弗者。梵語舍利。此云鶖鷺。梵語弗。此云子。
故云鶖子。亦云身子。亦云珠子。更有多號。恐繁不
引。諸弟子中。智慧第一。稱第一者。姑顯一德。語云。
君子不器。況復羅漢。
【疏】鶖子者。其母身形端正。眼淨如鶖鷺。連母得名。
云是鶖鷺之子也。身子即身端意。珠子即眼淨意。
更有多號。非今所急。故不繁引。下皆例此。智慧者。
在母胎時。已能令母辯勝其舅。八歲登座。十六大
國。議論無雙。七日之內。徧達佛法。故云智慧第一。
姑顯一德者。明非身子之外。諸阿羅漢皆為劣慧。
亦非身子止具智慧。餘則不兼。蓋是各舉一德。以
表法門無量。又以引諸偏好耳。如經言。舍利弗晏
坐。目連欲起其定。竭盡神力。不能動其衣之一帶。
常言目連神通第一。孰知舍利弗神通。乃至是乎。
君子不器者。孔子語。如舟不可陸。車不可水。是器
也。君子具足多能。不滯一器。豈得謂顏閔無文。游
夏缺行。君子尚爾。況超凡入聖。三明皎然。六通清
徹。號漏盡阿羅漢耶。故曰姑顯一德也。
【疏】首舉舍利弗。以此經惟智所解故。
【鈔】經中謂佛為眾生說此難信之法。難信。則惟智
慧深遠者。始信不疑。是以首舉。或難般若心經。獨
告身子。則知身子之智。在乎解空。不在淨土。噫。色
即是空。空即是色。獨不曰淨土即空。空即淨土乎。
若撥淨土。則非真空。不解真空。則非正智。身子之
智。必不如是。
【疏】摩訶目犍連者。摩訶。此云大。目犍連。此云采菽
氏。一云萊菔。神通第一。
【鈔】目犍連。姓也。名拘律陀。拘律陀者。樹名。禱樹神
而生。因以為名。其族眾多。故別以大。神通者。如佛
昇忉利。毒龍障佛。諸比丘請降龍。佛皆不許。目連
化身大小。龍懼遂服。又如外道移山。制之不動。一
城釋種。舉之梵天。及止車燒堂等。故云神通第一。
【疏】摩訶迦葉者。此云大龜氏。一云飲光。頭陀第一。
【鈔】大龜者。先世學道。有靈龜負圖而出。因以為姓。
名畢鉢羅。亦樹也。稱大。以別同名。如三迦葉等。飲
光者。繇宿生為治金師。與一女人。同以金嚴佛像。
遂感世世身如金色。金色晃耀。吞乎餘色。名飲光
也。頭陀者。梵語。此云抖擻。或云淘汰。有十二行。謂
一阿蘭若。二常乞食。乃至十二但三衣。以斯苦行。
掃除塵累。澄淨身心也。迦葉年老。不捨頭陀。佛憫
其衰。勸令休息。迦葉頭陀如故。佛乃深讚。有頭陀
行。我法久存。故云頭陀第一。
【疏】摩訶迦旃延。姓也。此云文飾。一云不定。一云扇
繩。一云離有無等。南天竺婆羅門族也。論議第一。
【鈔】文飾者。文采修飾也。凡人論議。心雖曉了此理。
若直遂而不文。汗漫而不飾。則辭不達意。非善於
論議者也。不定者。縱橫善巧。是善論議意。扇繩者。
子繫母故。又破熱彈曲為扇繩。不墮斷常。發揮中
道。為離有無也。如外道問。人死不還。知無他世。謂
人死受苦。應當迴還。甘受不還。故無他世。答言。如
世罪人。被駐牢獄。寧得歸否。又問。天何亦不歸。答
言。墮廁得出。肯再入否。如是種種妙說諸義。增一
阿含讚云。善分別義。敷演教道。故曰論議第一。
【疏】摩訶拘絺羅者。此云大膝。舍利弗舅。答問第一。
<pb n="410"/>
【鈔】大膝者。從狀得名。舅者。與身子母。是姊弟故。往
論勝姊。姊懷身子。機辯迅發。弟不能及。發憤遊學。
誓不翦爪。讀十八種經。答問者。繇精勤故。得四辯
才。觸問能答。故云答問第一。
【疏】離婆多者。此云星宿。一云室宿。無倒亂第一。
【鈔】星宿者。從星乞子而生。因以為名。室宿者。室為
二十八宿中。第十三宿。或禱此星故。無倒亂者。心
正。故不顛倒。心定。故不散亂。故云無倒亂第一。
【疏】周利槃陀伽者。此云繼道。一云大路邊。僅持半
偈。得悟證果。
【鈔】繼道者。其母孕時還家。於中路誕子。繼續於途
路之間。故云繼道。大路者。母生二子。皆於路邊。言
大以別小也。半偈者。出家愚暗。久無所解。兄先入
道。怪其無知。遣使歸俗。倚佛寺門。嗟歎流涕。佛憐
而錄之。使誦掃箒。每日誦之。記一忘一。久之忽悟。
垢淨惑除。得阿羅漢。
【疏】難陀者。此云善歡喜。放牛難陀也。
【鈔】放牛難陀者。難陀有三。阿難陀。孫陀羅難陀。兼
此為三。以放牛別餘二故。
【疏】阿難陀者。此云慶喜。又云無染。佛之從弟。多聞
第一。就當經。則阿難與眾。同聞淨土之教。而獨以
總持力。憶念不忘。成結集也。
【鈔】慶喜者。佛成道日誕生。王及臣民。既聞太子成
佛。又聞宮中誕子。雙美二難。一時畢具。舉國忻慶。
因以立名。又見其相者。聞其聲者。覩其威儀者。無
不歡喜故。無染者。隨佛入天宮龍宮。心無樂著。亦
其事也。佛從弟者。佛。淨飯王子。阿難。白飯王子。二
王昆季故。多聞者。阿難侍佛二十五年。佛所說法。
不忘一字。涅槃稱阿難多聞士。又迦葉讚曰。佛法
大海水。流入阿難心。是也。同聞獨憶者。正表強記
超乎等夷也。故曰多聞第一。
【疏】羅睺羅者。此云覆障。或云執日。密行第一。
【鈔】覆障者。本阿脩羅名。能以手障日月。故名覆障。
亦曰執日。障有二義。一云。佛為所障。不即出家。以
未有子。父王不許出家。後以指腹懷姙。方遂本志。
則佛被其障也。一云。六年在胎。以宿生曾塞鼠穴。
幽之六日。今報六年。則已自被障也。密行者。經云。
羅睺羅密行。惟我能知之。惟佛能知。則菩薩聲聞
皆所不知。況凡夫乎。積行而人不知。故曰密行第
一。
【疏】憍梵波提者。此云牛呞。受天供養第一。
【鈔】牛呞者。過去世中。輕弄沙門。今報牛呞。又五百
世曾為牛故。牛雖不食。恒事虗哨。餘報未盡。故稱
此名。天供者。馬麥之報。彼獨於天上尸利沙園受
供。又凡夫覩形。不知觀德。多輕之者。恐人譏笑遭
愆。常居天上。諸天敬奉。故云受天供養第一。
【疏】賓頭盧頗羅墮。上三字。此云不動。名也。下三字。
此云利根。姓也。
【鈔】先名後姓者。其族凡十八。稱名在先。別其餘也。
奈耶律云。樹提長者。以栴檀鉢置剎頂上。號於眾
云。神力能取者即與。尊者現通取鉢。佛呵責已。勅
令不得入滅。留身久住。應末世供。為大福田也。
【疏】迦留陀夷。此云黑光。
【鈔】黑光者。顏容麤黑故。又黑色光耀。異常黑故。夜
行乞食。人見驚駭。佛禁夜行。繇此制也。
【疏】摩訶劫賓那者。此云房宿。知星宿第一。
【鈔】房宿者。二十八宿中。第四宿也。父母禱此星而
生子。一云初出家時。將欲詣佛。中路值雨。寄食陶
舍。俄有比丘來共宿止。彼比丘者。即佛化現。聞法
得道。則房宿者。以於陶家房舍。而旅宿故。亦一義
也。知星宿者。不假璣衡。通曉天象。故云知星宿第
一。
【疏】薄拘羅者。此云善容。壽命第一。
<pb n="411"/>
【鈔】善容者。顏貌端正故。壽命者。壽年百有六十。故
云壽命第一。繇昔持不殺戒。九十一劫。壽不中夭。
又昔曾施一病僧訶棃勒果。感五不死。初生現異。
母以為怪。置之熬盤不死。復置釜中不死。復置水
中。巨魚吞之。魚為人獲。刀破子現。一無所損。火不
能炮。湯不能煑。水不能淹。魚不能噬。刀不能割。名
五不死。又閒靜少欲。收攝六根。滅度之後。塔猶却
貝。故常樂閒居。不處眾中。亦稱第一。
【疏】阿㝹樓䭾者。一名阿那律陀。此云無貧。亦云無
滅。亦云如意。天眼第一。
【鈔】無貧者。昔於饑世。曾以稷飯施辟支佛。九十一
劫資用充足。至今不滅。所求如意。故有無貧等三
譯。天眼第一者。出家喜眠。佛說法時。昏睡不覺。佛
乃呵責。比之螺蛤。發憤精進。經七晝夜。眼不交睫。
失其雙目。佛教修習樂見照明金剛三昧。遂得天
眼。觀大千界如覩掌果。故云天眼第一。
○二總結。
如是等諸大弟子。
【疏】如是者。結上。等者。例餘。大者。收前大義。弟子者。
學在師後曰弟。解從師生曰子。如斯勝會。可謂難
弟難兄。善作善述。
【鈔】結上例餘者。前結十六尊者。後例千二百人也。
收前大義者。此大弟子。即前大比丘大阿羅漢。以
一大字攝前二也。學在師後者。先覺後覺。如兄先
弟後故。解從師生者。啟發育養。而成法器。所謂從
佛口生。當紹佛種。如父母生子故。難弟難兄者。古
稱元方難為兄。季方難為弟。言兄豪弟俊。無可優
劣。今不取彼意。略喻佛為兄。諸阿羅漢為弟。二俱
難得故。善作善述者。古稱文王以王季為父。父作
於前。以武王為子。子述於後。今亦不取彼意。略喻
佛為父。諸阿羅漢為子。師資道協故。
【疏】稱理。則自性王數融通。是佛與弟子俱義。
【鈔】台教云。心王如來。心數弟子。今釋謂王者。八識
也。此八識者。善惡輪轉。繇之主宰。如王御臣。如師
率弟子故。數者。五十一心所也。此五十一。一則恒
依心起。二則與心相應。三則係屬於心。其於八識。
如臣向君。如弟子奉師故。又智覺云。十大聲聞。皆
是自心十善法數。毗曇偈云。欲想更樂慧。念思及
解脫。作意於境界。三摩提以痛。是知大迦葉者。心
欲數以志存出要。善欲心發。捨世惡欲故。富樓那
者。心想數。以想則分別。辯才無礙故。迦旃延者。更
樂數。以問答往復。更相涉入。論議不窮故。乃至慧
舍利弗。念優波離。思羅睺羅。解脫善吉。作意那律。
三摩目連。痛阿難等。痛者。受也。領納意也。王必具
數。數必歸王。此二相扶。而取開悟。若王若數。不出
自心。但得一心。王數俱盡。
○二菩薩眾（三）。初明類二列名三總結。
○初明類。
并諸菩薩摩訶薩。
【疏】并者。承前言佛說此經。不但聲聞與會。大士亦
所同聞也。菩薩者。梵語。具云菩提薩埵。今舉二字。
省文也。此云覺有情。覺情復有三義。又勇猛求義。
摩訶薩者。此云大道心眾生。以具四種大故。又法
華六大。佛地三大。不出四故。菩薩摩訶薩。猶云菩
薩中大菩薩也。揀非諸小菩薩故。
【鈔】不但聲聞者。言小乘大乘。一切賢聖。共聞此經。
毋謂淨土為菩薩所不屑也。覺有情者。同佛所證
之謂覺。無明未盡之謂情也。復有三義者。一悲智
所緣義。言覺是所修佛道。情是所化眾生。上以智
求。下以悲度也。二能所合目義。言覺是所求之果。
有情是能求之人。以己之心。悟佛之理也。三利生
為急義。言廣覺一切有情。所謂未能自度。先能度
人。是也。勇猛求者。聲聞趨寂自安。名為懈怠。大士
<pb n="412"/>
剋志菩提。所謂大強精進勇猛也。大有四義者。清
涼疏謂一者願大。求大菩提故。二者行大。二利成
就故。三者時大。經三無數劫故。四者德大。具足一
乘諸功德故。法華六大者。信大法。解大義。發大心。
趨大果。修大行。證大道。而信解發三。第一願大中
攝。趨者。第三時大中攝。修者。第二行大中攝。證者。
第四德大中攝。佛地三大者。一數大。二德大。三業
大。德大可知。數即願意。業即行意。故云不出四意
也。揀非小者。如文殊彌勒等。皆是等地位中菩薩。
非初心五品信住行向故。
【疏】稱理。則自性真妄融。是菩薩義。
【鈔】真不變而隨緣。是之謂覺有情。妄成事而體空。
是之謂有情覺。真妄不立。唯是一心。成此大道心。
號曰摩訶薩。
○二列名。
文殊師利法王子。阿逸多菩薩。乾陀訶提菩薩。常精
進菩薩。
【疏】文殊師利者。此云妙首。亦云妙吉祥。亦云妙德。
法王子者。佛為法王。菩薩入法正位。名法王子。又
首舉文殊者。例前舍利弗義。
【鈔】文殊師利。亦云曼殊室利。言妙首等者。準華嚴
宗。表三法門。曰信行智。妙首者。信也。信為萬行萬
德之頭首故。妙吉祥者。行也。佛地經言。一切世間
親近供養讚歎。名妙吉祥。又真諦云。於怨親中。平
等利益。不為損惱。名妙吉祥。又生時有十種瑞。一
光明滿室。乃至十象生六牙。名妙吉祥。是即解之
行故。妙德者。智也。經云。諸佛之母。釋迦之師。豈非
妙德。是即行之解故。入法正位者。如來據中道第
一義。而菩薩入於此地。是謂紹隆佛種。當繼佛位。
如大君體元居正。所生王子。今在東宮。當紹王位。
名法王子。又名佛子。其意亦爾。凡菩薩皆法王子。
獨稱文殊者。荊溪云。於王子中。德推文殊。又諸經
文殊常為一切菩薩上首故。例舍利弗者。身子智
慧第一。文殊大智獨尊。如前所明此經惟智方能
信受故。又分別而論。則身子權智。文殊實智。權智
明有生淨土。實智明無生淨土。鈍根則從權入實。
利根則權實雙融。若推本而論。不思議境界經云。
復有百千萬億菩薩。現聲聞形。亦來在坐。其名曰
舍利弗等。則文殊身子。同一甚深智慧。益知此經
非淺智所能信矣。
【疏】阿逸多者。此云無能勝。即彌勒菩薩也。
【鈔】彌勒。此云慈氏。姓也。阿逸多。名也。具足當云慈
無能勝。以在母胎中。即有慈心。故以名族。又過去
生中。遇大慈如來。願同此號。即得慈心三昧。又昔
為婆羅門。號一切智。於八千歲。修習慈行。又弗沙
佛時。與釋迦如來同發菩提心。常習慈定。又思益
經云。眾生見者。即得慈心三昧。又悲華經云。發願
於刀兵劫中擁護眾生。是則慈隆即世。悲臻後劫。
至極之慈。超出凡小。故無能勝。
【疏】又彌勒既聞此經。龍華必說此經。當知此經流
通無盡。
【鈔】問。何知必爾。答。法華稱古佛放光。為說此經。今
佛放光。知必說此。則佛佛說法華也。而此經者。度
生最急。諸佛共讚。既為諸佛共讚。必為諸佛所說。
龍華之會。必說此經。何疑之有。
【疏】乾陀訶提。此云不休息。
【鈔】不休息者。行諸梵行。歷恒沙劫。然後授記。經此
多劫。曾不休息故。
【疏】常精進者二義。一者天台云。見法性常住。行無
作正勤故。二者寶積經云。此菩薩為一眾生經無
量劫。隨逐不捨。猶不受化。曾無一念棄捨之心。乃
精進之至極也。
【鈔】二義者。一是自利。未生善增長。已生善保持。未
<pb n="413"/>
生惡預防。已生惡速滅。名四正勤。而言見性無作。
則了知法性本非善非惡。雖云修善。不修而修。雖
云去惡。不去而去。所謂一念不生。是真精進故。二
是利他。為多眾生。猶未為難。今曰為一眾生。少時
為一眾生。猶未為難。今曰無量劫。多劫而易可化
度。亦未為難。今曰猶不受化而不棄捨。不棄捨猶
未為難。今曰無一念棄捨。如是精進。更無退墮。故
名曰常。又不休息。必常精進。常精進。必不休息。此
二菩薩。亦名殊而德一者也。
○三總結。
與如是等諸大菩薩。
【疏】結上例餘同前。就當經。則表信行願三。成淨土
因故。
【鈔】同前者。結上文殊彌勒等。例餘。則普賢觀音一
切菩薩也。信行願者。妙首表信。求生淨土。信為最
先。經云。若有信者是也。精進表願行。精者不雜。進
者不退。不雜者。經云一心不亂。不退者。經云不退
轉菩提是也。不休息者。即不退義。又彌勒慈行。乾
陀梵行。觀經云。慈心不殺。具諸戒行。是也。成淨土
因。則列諸菩薩。非無因故。
【疏】稱理。則自性無不照。是文殊智義。自性無不容。
是彌勒慈義。自性無窮無盡。是不休息常精進義。
餘可類知。
【鈔】類知者。自性廣大是普賢義。自性圓通是觀音
義等。如上隨舉一門。以標名字。若各具者。即名字
互通。故謂心即名也。如是解者。即於正觀心中。見
一切菩薩也。今見凡夫不見菩薩者。以失正觀故。
故曰。菩薩清涼月。常遊畢竟空。眾生心垢淨。菩提
影現中。
○三人天眾。
及釋提桓因等。無量諸天大眾俱。
【疏】及者。承前言淨土法門。不但諸聖與會。一切凡
眾皆同聞故。釋提桓因。此云能天主。曰等。又曰無
量者。盡一切諸天故。曰大眾者。盡一切眾生故。俱
者。通結并諸菩薩以下文也。
【鈔】上并菩薩。是小大一對。今及諸天大眾。是聖凡
一對。聖凡共聞此經。毋謂淨土為凡夫所不能也。
釋提桓因者。具云釋迦提婆因提。釋迦者。此云能。
提婆因提者。此云天主。詳有五種名。恐繁不敘。迦
葉佛滅時。一女人發心修塔。三十二人佐之。今王
忉利。統四方三十二天。又阿含云。本為人時。行於
頓施。堪能作主。故曰天主。等者。等三十二。以及其
餘也。無量者。又增詞以盡。則槩欲色無色諸天也。
天有多義。或名晝。以晝長故。或名無愁惱。以常樂
故。或名燈明。以無黑闇故。大眾者。諸天而下。人及
脩羅。盡六道一切眾生也。一云兼前菩薩聲聞。同
名大眾。通結者。上言與大比丘眾俱。今此俱者。言
亦與諸菩薩諸天大眾俱也。或難。無色。則無耳無
身。鬼獄。則極幽極苦。何容與會而聞此經。然無色
者無麤色。非無細色也。佛涅槃時。無色天人。淚下
如雨。則身至耳聞。亦復何疑。地獄餓鬼。重者或隔
不通。輕者未可例判。又佛光所觸。地獄天子得證
頓圓。然則佛說此經。光照十方。安知鬼獄不得聞
也。
【疏】稱理。則自性徹上徹下。是羅漢菩薩諸天大眾
俱義。
【鈔】是法平等。無有高下。上而徹乎諸聖也。上亦與
之俱。下而徹乎六凡也。下亦與之俱。良以四諦。十
二因緣。四等六度。五戒十善。萬行紛然。乃至八萬
四千諸塵勞門。唯是一心。真實性中無差別故。龍
蛇混雜。凡聖交參。此間佛法住持。本來如是。
○二正宗分（四）。初詳陳依正令生信樂二正示
願行令知修證三交引佛言令斷疑惑四互彰
<pb n="414"/>
難事令切感發。
○初詳陳依正令生信樂（二）。初對機二示法。
○初對機。
爾時佛告長老舍利弗。
【疏】此下文屬正宗。以前是序引。後是流通。唯此為
一經所宗之正義也。爾時者。當彼六種成就時也。
佛告者。經無發起。佛自說故。良繇此經。救世最急。
不俟請故。
【鈔】凡言爾時。必上有緣起。故云當彼時也。佛自說
者。諸經皆有通別二序。通則證信。別則發起。如法
華。則白毫放光。啟一乘之教。維摩。則毗耶示疾。開
不二之談。圓覺金剛。以及諸經。多因有問在先。然
後佛為宣演。今經不然。故無發起。救世最急者。末
世眾生。根鈍障深。解脫禪定。甚難可得。佛以大悲
出此一門。橫截生死。急救眾生。唯恐不及。故不待
請。譬如有人。卒患惡瘍。命在呼吸。比有良方。依之
修製。延緩日時。藥未及成。命已先殞。現有成藥。入
口即活。有仁心者。即應速與。尚何俟其禮聘慇懃。
然後投劑。佛救眾生。意亦如是。
【疏】問。諸經無論。只如本教二經。皆有發起。今經何
獨不然。答。意彌切故。亦是不發起之發起故。
【鈔】本教二經者。十六觀經。與此經大本。皆專說淨
土。故稱本教。觀經。則韋提傷子惡逆。厭濁求淨。而
曰我願生清淨世界。不樂此閻浮提濁惡世也。是
以闍王母子為發起故。大本。則世尊一日容顏異
常。阿難問言。我從侍佛。未曾獲覩威容。有如今日。
豈非念過去諸佛。或念未來諸佛。故致然耶。佛言。
善哉阿難。有諸天教汝來問。汝自問耶。汝所問者。
勝布施一四天下聲聞緣覺諸天人民。乃至蜎蝡。
經於累劫。尚百千萬倍。不可以及。所以者何。諸天
人民。乃至蜎蝡。皆因汝問而得度脫。是以如來顏
容為發起故。今難。諸經發起。且置勿論。只如二經。
是淨土本教。皆有發起。此經不異二經。何以獨無。
故為此通。言佛說二經。雖亦大悲心切。特示往生。
然而觀法精微。願門廣大。如前序中說。未若此經。
但事持名。即生彼國。尤為要而又要。故佛意於斯。
亦復切而又切。為諸眾生。作不請友也。不發之發
者。現前眾生。樂著生死。不求出離。自能發起佛之
大悲。說此經故。
【疏】獨告舍利弗者。例前唯智所信故。又一告一切
告故。又淨覺云。合四悉故。
【鈔】例前者。即首舉身子意。以甚深智慧。洞察於淨
穢之機。融通於事理之際。方能信受不疑。如般若
會上首舉須菩提者。以般若談空。須菩提解空第
一故也。一切告者。告身子一人。即是告見前一切
聲聞菩薩人天大眾。及未來一切諸眾生也。四悉
者。一身子乃左面弟子。經多居首。法應爾故。是世
界悉檀。二身子智慧第一。眾所宗仰。彼信淨土。眾
亦信之。是為人悉檀。三為不信淨土者。自鄙不如。
轉其邪執。是對治悉檀。四為令習小法者。效其向
大。求生淨土。究竟成佛。是第一義悉檀。
【疏】又不獨智為能信。佛果成就。皆繇智故。
【鈔】華嚴二十二。經云。一切諸佛莊嚴清淨。莫不皆
以一切智故。則知阿彌陀佛。亦以此智成就淨土
功德。而諸眾生修淨土者。以智生信。則為正信。以
智發願。則為弘願。以智起行。則為妙行。乃至成佛。
恒必繇之。蓋通因徹果。成始成終之要道也。豈獨
為信解之門而已哉。
【疏】稱理。則自性自然智。是佛自告舍利弗義。
【鈔】無緣而照。弗慮而知。妙性天然。不從他得。是故
犍椎未動。啟請無人。熾然說。無間歇。
○二示法（二）。初總標二別釋。
○初總標（二）。初標土顯依二標主顯正。
<pb n="415"/>
○初標土顯依。
從是西方。過十萬億佛土。有世界名曰極樂。
【疏】土是所依。名依報。佛是能依。名正報。今先舉依
也。是者。指此界言。從此娑婆世界。向西而去。名過。
佛土者。一大千界名一佛土。過如是佛土。至十萬
億。言去此方遠之遠也。非壇經十萬八千之土也。
若據事據理。亦未為遠。世以時言。界以處言。極樂
者。梵語須摩提。此云安樂。亦云安養。亦云清泰。亦
云妙意。名雖小殊。皆極樂義。然土有多種。四土之
中。今此極樂是同居土。而亦通前三土。又受用法
性變化三土。亦同此意。又十種土。亦同此意。又佛
雖無土。為化眾生。不妨說土。
【鈔】依報者。身藉土居。故名所依。隨所作業。依有勝
劣。故名為報。言從是娑婆者。娑婆極樂。在華藏中。
二土相望。今云過者。從此西向橫亘而過也。一大
千者。三千大千世界也。至下六方中辨。十萬億者。
從此過西之程。以億計之。當有十萬。謂過一佛土。
十佛土。乃至億佛土。又從一億佛土。十億佛土。乃
至十萬億佛土。故曰遠之遠也。然億有四種。十萬
百萬。千萬。萬萬。皆得名億。今之所指。未可知也。壇
經十萬八千者。訛指今西域也。亦詳辨下六方中。
言未為遠者。自有二義。一者據事。法華明東方世
界之多。而以抹土點塵計之。則十萬億者。特至少
耳。華嚴一世界種。娑婆之外。圍繞十三剎塵世界。
今極樂止過十萬億土。何足為遠。二者據理。則所
謂十萬億者。對凡夫生死心量言耳。淨業若成。臨
終在定之心。即淨土受生之心也。又謂分明在目
前是也。亦何嘗遠。時謂過現未來。處謂四維上下。
單時單處。世界不成。合時與處。名世界也。極樂譯
有多名。而極之為言。顯至極之樂。非人天一切諸
樂之比。故特標也。四土者。一曰常寂光土。經云。毗
盧遮那徧一切處。其佛住處。名常寂光。是極果人
所居。二曰實報莊嚴土。行真實法。感殊勝報。七寶
莊嚴。具淨妙五塵故。亦云無障礙土。以色心不二。
毛剎相容故。是法身大士所居。三曰方便有餘土。
斷四住惑。屬方便道。無明未盡。名曰有餘。是三乘
聖人所居。四曰凡聖同居土。是四聖六凡之所共
居。四土雖勝劣不同。亦可各分淨穢。今極樂國。既
曰菩薩聲聞諸天人民。是與娑婆均名同居。而此
方則土石荊棘。四趣紜紜。彼國則八德七珍。人天
濟濟。是同居淨也。亦通前三者。隨其機異。所見亦
異。有於同居見寂光土。有於同居見實報土。有於
同居見方便土。有於同居但見本土。如法華云。我
此土安隱。天人常充滿。像法決疑經云。今日坐中
無央數眾。或見此處山林地土砂礫。或見七寶。或
見是諸佛行處。或見即是不思議諸佛境界。皆隨
機異見耳。三土同上者。一法性土。即是寂光。二受
用土。復分自他。同乎實報。三變化土。同前三四方
便同居。則極樂者。雖當變化。亦可受用及法性也。
十種土者。棗柏所分十種權實。雖極樂是權非實。
然是且據權實對待分別言耳。若論隨機。權實無
定。所以者何。彼云彌陀佛土。為一分取相凡夫。未
信法空實理。以專憶念。其心分淨。得生淨土。是權
非實。則知就取相者。非就入理者。若理一心。即權
即實。故云無定。又上四土。亦法爾具足。不可但執
寂光。若證寂光。於下三土。隨心寄託。自不撥無。未
證寂光。撥無下三。則無復所居之土。錯之甚矣。故
不信他方有金色世界。楞嚴所深呵也。佛無土者。
十四科淨土鈔云。八地以上。永脫色累。照體獨立。
神無方所。用土何為。況復諸佛。佛實無土。而言有
者。以眾生解微惑重。故以福樂引之行善。蓋聖人
接物之近迹耳。故曰不妨說土。
【疏】偏指西方者。定趨向故。西方偏指極樂者。如後
<pb n="416"/>
文無苦有樂。及往生經中說。
【鈔】恐有難言。十方世界皆有淨土。何為獨示西方。
教生彼國。良繇道以多歧亡羊。射以專注中鵠。心
無二用。功戒雜施。上都儀云。歸命三寶。要指方立
相。住心取境。以凡夫繫心。尚乃不得。況離相耶。若
夫徧供十方諸佛。還國猶在食時。是生西方以後
事。所謂見卵而求時夜。何太早計乎。又問。然則華
嚴何以普禮剎塵如來。答。華嚴一即是多。多即是
一。若知此義。或普或偏。常異常同。無足疑也。無苦
有樂。詳見後文。又隨願往生經言。佛國無量。專求
極樂者何。一以因勝。十念為因。即得往生故。二以
緣勝。四十八願。普度眾生故。
【疏】問。觀經云。極樂不遠。今言十萬億土。二經遠近。
何以不同。答。以是即遠之近。即近之遠故。若依佛
地。則淨土遠近。不可思議。
【鈔】去此不遠者。觀經云。爾時佛告韋提希言。汝今
知否。阿彌陀佛。去此不遠。今謂即遠即近者。良以
去此不遠。是明過十萬億之極樂。去此不遠也。過
十萬億。是明去此不遠之極樂。過十萬億也。心包
法界。何近而非遠。法界唯心。何遠而非近。交互言
之。固無礙也。不可思議者。佛地論云。如是淨土。超
過三界所行之處。為與三界同一處所。為各別耶。
答云。有說在淨居天。有說在西方等。然亦周圓無
際。徧法界故。不可說言離三界處。即三界處。但隨
菩薩所宜現者。或在淨居。或西方等。則知極樂淨
土。超出常情。非方不方。無在不在。未可概以同居
而為定論。
【疏】稱理。則自性堅固清淨。是西方義。自性離障絕
非。是過十萬義。自性橫該豎徹。是世界義。
【鈔】堅固者。西屬金體。有堅固義。即自性真常不易。
萬古如如故。清淨者。復有二義。西當肅氣。有澄清
義。即自性諸妄本空。體露金風故。西當白色。有潔
淨義。即自性諸染不生。本來一色故。離障絕非者。
自性本無煩惱。如十苦十惡。十纏十使等。並超越
之。有遠過義。是知堅淨為西。方盡西矣。豈必專標
日落。迥絕為過。無弗過矣。誰能更計途程。橫亘十
方。豎窮三際。非近非遠。絕中絕邊。則從是過不可
說不可說微塵佛土。無世界不名極樂。何但有世
界名為極樂也。
○二標主顯正。
其土有佛。號阿彌陀。今現在說法。
【疏】其者。承上。土必有人。指能依之人曰佛。佛必有
號。出本佛之號曰阿彌陀。三世皆有佛。揀過未之
佛曰現在佛。佛皆度生。指度生之軌曰說法。現在
說法。如大本。及大雲中說。
【鈔】大本云。彼佛非過去。非現在。非未來。但以酬其
志願。見在西方。其世界名曰極樂。佛號阿彌陀。大
雲者。大方等大雲經云。爾時世尊。熈怡微笑。從其
面門出無量光。大雲密藏菩薩問故。佛言西方世
界。有國名安樂。佛號無量壽。見在說法。告一菩薩
言。娑婆世界釋迦牟尼佛。今說大雲經。汝可往聽。
今彼菩薩將來至此。則正當釋迦說法時。彌陀亦
在彼說法。故知非過非未。現在說法。
【疏】凡言現在。復有二義。如釋迦彌陀。均名現在。而
小不同。
【鈔】小不同者。釋迦賢劫四佛。是名現在。而雙林示
滅。相好難親。徒仰嘉名。僅存像教。阿彌陀佛。則今
日今時。正於彼國。現在說法。是釋迦現在之過去。
彌陀現在之現在也。古人云。佛在世時我沈淪。今
得人身佛滅度。懊惱自身多業障。不見如來金色
身。感慕傷嗟。一至於此。今釋迦雖滅。彌陀現存。但
得往生。便能親炙。而不信不願。徒為無益之悲。亦
惑矣。
<pb n="417"/>
【疏】又此現在。且據釋迦當時而言。實則徹於前後。
亦復後後無盡。皆名現在。
【鈔】前後者。釋迦未出世前。彌陀亦現在說法。釋迦
既滅度後。彌陀亦現在說法。乃至今日。猶云現在。
後後無盡者。以釋迦說法。止於四十九年。迦葉而
上。彌勒而下。縱年數多。亦有限量。未若彌陀說法。
至為久遠。諸佛莫及。是故不唯今日猶名現在。後
後無盡。皆可名為現在說法也。問。彌陀之後。次補
觀音。安得無盡。答。彌陀住世幾劫。觀音補之。曾有
數否。彼觀音尚云。住無央數劫。無央數劫。不可復
計劫。不可復計劫。乃授勢至。則彌陀可知矣。豈非
亦是有盡之無盡耶。況勢至之補觀音。永無般泥
洹時。雖云勢至。實彌陀說法無異也。謂之後後無
盡。夫奚不可。
【疏】又此現在。且據釋迦對彼而言。實則彌陀現在。
即釋迦現在。
【鈔】智覺云。總持教中。說三十七佛。皆毗盧遮那一
佛所現。謂遮那內心。證自受用。成於五智。自當中
央法界清淨智。次從四智。流出四方四如來。其妙
觀察智。流出西方極樂世界無量壽如來。則一佛
而雙現二土也。故清涼云。即本師也。
【疏】然諸佛說法。多種不同。今是依正皆說。詳如此
經。及大本觀經中說。
【鈔】多種者。如言說瞻視。乃至香飯等。故極樂世界。
不但金口說法。依正悉爾。如大本云。阿彌陀佛。為
諸菩薩聲聞諸天世人。廣宣大教。敷演妙法。莫不
欣然悅適。心得解悟。各有所得。又云。東方恒河沙
數諸佛。各遣無量菩薩聲聞。至阿彌陀佛所。聽說
妙法。四維上下。亦復如是。是正報說法。此經水鳥
樹林演暢妙法。及大本觀經。如後文中詳引。是依
報說法。又大本云。彼國蓮華出無量光。光中出無
量佛。一一諸佛。皆說妙法。是依正俱時說也。
【疏】有謂說法是應身報身。有謂三身齊說。各隨機
見。
【鈔】應身說者。有云。法身一向不說。報身具說不說。
應身定說。則彼佛說法。當是應身。然亦兼報。如大
本。高出一切世間之身。觀經。六十萬億那由恒沙
由旬之身。則豈定丈六。然經云。報化非真佛。亦非
說法者。何得定言法身不說。當是隨機所見。自不
同耳。
【疏】所惜者。萬里百城。為參知識。梯山航海。云禮道
場。豈可萬德如來。現在說法。漠然不顧。甘墮城東。
是則名為可憐憫者。
【鈔】萬里者。僧問大隨。劫火洞然。未審這箇壞不壞。
答云。壞。僧曰。恁麼則隨他去也。答云。隨他去。僧疑
不決。往還萬里。廣參知識。始得大悟。百城者。善財
南遊百一十城。參五十三善知識。引此以況阿彌
陀佛。是最上知識也。梯山航海。如峨嵋普陀等。引
此以況西方極樂世界。是最勝道場也。然古之䟦
涉。蓋為親炙聖賢。今日奔馳。祗是遙瞻影像。而且
備經險阻。不憚劬勞。何得現在慈尊。捨之不往。城
東老母。與佛同生而不見佛。非此之流耶。過未之
佛。勢所難逢。現在空過。故可憐憫。
【疏】稱理。則自性體自靈知。是其土有佛義。自性即
今顯現。是見在說法義。
【鈔】終朝侍佛側。不見金容。竟日坐法筵。罔聞妙道。
遂使魔王混於佛殿。邪法亂乎真宗。但能返照心
源。佛法一時雙足。
○二別釋（二）。初依報二正報。
○初依報（二）。初總名極樂二別示莊嚴。
○初總名極樂。
舍利弗。彼土何故名為極樂。其國眾生。無有眾苦。但
受諸樂。故名極樂。
<pb n="418"/>
【疏】先釋依者。順上文故。亦令眾生生忻樂故。苦者。
逼惱之義。為四諦首。眾苦者。諸經論開有三苦。八
苦。十苦。百一十苦。又約二種生死。則變易亦苦。況
其餘者。以苦事非一。故曰眾苦也。諸樂者。如經所
陳二種清淨莊嚴。亦以樂事非一。故曰諸樂也。極
樂者。以諸國苦樂有其四種。有苦多樂少者。有苦
樂相半者。有苦少樂多者。有無苦純樂者。今當第
四故。
【鈔】四諦者。苦集滅道。苦居最先。知苦。乃斷集修道
證滅也。三苦者。一苦苦。謂受有漏身。已名為苦。更
加種種逼惱。則苦而復苦也。是為欲界苦。二壞苦。
謂當樂壞時。不勝憂惱也。是為色界苦。三行苦。此
苦處中。即不苦不樂。念念遷流也。是為無色界苦。
又欲界具三。色兼後二。無色唯行。為三苦也。而彼
國離欲清淨。則無苦苦。依正常然。則無壞苦。超過
三界。則無行苦。八苦者。生居胎獄。老厭龍鍾。病受
痛疴。死悲分散。愛則欲合偏離。冤則欲逃偏遇。求
則欲得偏失。乃至五陰熾盛。總成上七。名八苦也。
而彼國蓮華化生。則無生苦。寒暑不遷。則無老苦。
身離分段。則無病苦。壽命無量。則無死苦。無父母
妻子。則無愛別離苦。諸上善人同會一處。則無冤
憎會苦。所欲自至。則無求不得苦。觀照空寂。則無
五陰盛苦。十苦者。菩薩藏經。謂一生苦。二老苦。乃
至十生死流轉苦。百一十苦者。瑜伽論。一無差別
流轉苦。二欲苦。癡苦。乃至五十五苦。次九種苦。於
九種中。又次第疊開成五十五。合之為百一十苦。
今彼國皆無也。然約之不出三苦八苦。攝種種苦。
二種生死者。謂分段變易。分段者。四大所成。有分
齊段落。如上八苦中說。變易。則二乘菩薩。雖離分
段。未免四相遷流。因移果易。亦名為苦。彼國蓮華
化生。一生不退。何慮二種苦也。大本云。彼國不聞
苦名。何況實苦。故云無有眾苦。二種清淨者。論明
一者器世間清淨。二者眾生世間清淨。即依正二
報。功德莊嚴。如下文中。及大本觀經詳辯。問。淨名
云。一切眾生。即寂滅相。不復更滅。則一切國土即
極樂相。何更有樂。今開苦樂。似違彼經。答。賢首大
師釋彼經意。謂是但以迷倒妄見生死。名在此岸。
悟生死空。本來圓寂。即名彼岸。今謂亦以迷倒妄
見五濁。名住娑婆。悟五濁空。本來清淨。即名極樂。
國土常淨。眾生自迷。迷多悟寡。示苦示樂。不容己
也。
【疏】苦樂相對。正以彼此二土。較量勝劣。令生忻厭。
如難易十種等。
【鈔】相對者。以此極苦對彼極樂。一勝一劣。天壤較
然。忻厭自生。取捨自定。十種者。慈雲懺主。開此土
彼土難易十種。今以苦樂對之。一者此土有不常
值佛苦。彼土無之。而但有華開見佛。常得親近之
樂。二者此土有不聞說法苦。彼土無之。而但有水
鳥樹林皆宣妙法之樂。三者無惡友牽纏苦。而有
諸上善人俱會一處之樂。四者無羣魔惱亂苦。而
有諸佛護念。遠離魔事之樂。五者無輪迴不息苦。
而有橫截生死。永脫輪迴之樂。六者無難免三塗
苦。而有惡道永離。名且不聞之樂。七者無塵緣障
道苦。而有受用自然。不俟經營之樂。八者無壽命
短促苦。而有壽與佛同。更無限量之樂。九者無修
行退失苦。而有入正定聚。永無退轉之樂。十者無
塵劫難成苦。而有一生行滿。所作得辦之樂。等者。
如安國鈔。開為二十四樂。羣疑論。廣為三十益。皆
舉樂明苦。舉益明損。大意同前。茲不繁載。
【疏】四土苦樂。略如天台教中說。
【鈔】所謂見思輕重。同居苦樂。體析巧拙。方便苦樂。
次第一心。實報苦樂。分證究竟。寂光苦樂。文繁不
敘。
<pb n="419"/>
【疏】問。菩薩捐棄五欲。雖輪王不以為樂。憫念眾生。
雖地獄肯代其苦。何得捨苦眾生。自取樂土。答。智
者十疑論中詳明。又更有取捨多說。不可不辯。
【鈔】論云。菩薩未得無生法忍。不能度生。喻如破舟
拯溺。自他俱陷。求生淨土。得無生忍已。還來此世。
救苦眾生。乃克有濟。故初心菩薩。必先捨此苦處。
生彼樂處。據此。則捨苦者。正欲拔眾生之苦。取樂
者。正欲與眾生以樂也。自利利他。是菩薩道。豈二
乘獨善之可儔乎。又多說者。圭峯釋圓覺。種種取
捨。皆是輪迴。謂如捨此娑婆。取彼淨土。而大梅亦
云。捨垢取淨。是生死業。故今辯云。此等語言。非不
極致。但得旨則號醍醐。失意則成毒藥。盡令而行。
何但捨娑婆垢。取極樂淨。為取捨也。縱謂我土惟
心。而捨境取心。亦取捨也。縱謂我無取捨。而捨此
有取捨。取彼無取捨。亦取捨也。亦輪迴生死業也。
寧知理無分限。事有差殊。理隨事變。則無取捨處。
取捨宛然。事得理融。則正取捨時。了無取捨。故菩
薩雖知一切法平等不二。而示苦樂境。開取捨門。
權實雙行。理事無礙。斯論且置。今汝自審。果能糟
穅臭腐以為飲食。不異膏梁否。廁溷坑穽以為牀
榻。不異華堂否。木皮草葉以為衣服。不異羅綺否。
虎兕熊羆以為伴侶。不異父母兄弟否。冬坐冰雪。
不異繒纊否。夏暴烈日。不異涼風否。乃至地獄中
銼燒舂磨。不異入第三禪否。異類中行。不異遊戲
否。如其不然。宛爾凡夫。何得妄以大聖人過量境
界而為己有。取快一時。流害無盡。應聞此語。生大
悔恨。起大覺悟。涕淚悲泣。求生淨土。故苕水評圭
峯疏。謂忻厭取捨。雖謂迷真起妄。亦能順教成功。
但知全修即性。則忻厭本空。況安養一門。諸佛共
讚。往來法界。彌顯唯心。託彼勝緣。速登寶覺。實生
物歸棲之正路。乃聖人汲引之妙權也。
【疏】稱理。則自性無染。是無有眾苦義。自性常淨。是
但受諸樂義。
【鈔】染是苦義。淨是樂義。自性無染常淨。是無苦常
樂也。華嚴六地觀察無明。以無明至六入是行苦。
觸受是苦苦。餘是壞苦。我今此心。無無明。乃至無
老死等。成無苦義。無此十二支。即真解脫。成受樂
義。經云。無上菩提覺法樂。無上涅槃寂靜樂。皆樂
義也。以上且順經文苦樂對待。如實而說。染既不
立。淨亦何存。淨穢雙忘。苦樂平等。如斯之樂。乃所
以為極樂也。聖解還成魔境。佛見早墮鐵圍。是故
我觀極樂。實無可樂。若有可樂。與苦何別。
○二別示莊嚴（四）。初欄網行樹二池閣蓮華三
天樂雨華四化禽風樹。
○初欄網行樹（二）。初詳陳二總結。
○初詳陳。
又舍利弗。極樂國土。七重欄楯。七重羅網。七重行樹。
皆是四寶周帀圍繞。
【疏】此正明樂事也。欄楯圍於樹外。羅網覆於樹上。
重重相間。其數有七也。四寶者。七寶前四也。周帀
者徧滿。圍繞者迴護。言重重皆四寶所嚴飾也。
【鈔】欄楯者。橫曰欄。直曰楯。此方華木。亦作欄楯。一
防物損。二示美觀。彼土雖牛羊絕牧。玩好無心。而
萬行功德之所莊嚴。任運成就也。羅網義同此。行
樹者。次第成行。無錯亂也。七重者。一重欄網。圍覆
一重行樹。故曰重重相間也。三事雖此方亦有。而
質唯木石。彼純以寶也。七寶前四者。金銀瑠璃玻
瓈也。周帀圍繞者。如瑞相經云。無量寶網。皆以金
縷珍珠。百千雜寶。莊嚴較飾。周帀四面。垂以寶鈴。
光色華耀。羅覆樹林。大本云。其網柔輭。如兜羅緜。
則非世寶。必待雕琢矯揉而為嚴飾也。欄楯寶飾。
例此可知。大本云。諸寶崖上。有無數栴檀香樹。吉
祥果樹。行行相值。莖莖相望。枝枝相准。葉葉相向。
<pb n="420"/>
華華相順。果果相當。如是行列。數百千重。是名為
行。又云。七寶諸樹。徧滿世界。所謂金根金莖。枝葉
華果。亦皆以金。則名一寶。金根銀莖。枝葉華果。亦
分金銀。則名二寶。如是三寶四寶。其寶間錯。轉展
增多。乃至七寶。又云。諸佛淨國。殊勝莊嚴。於寶樹
中。悉皆出現。猶如明鏡。觀經云。七寶行樹。一一樹
高八千由旬。一一華葉。作異寶色。瑠璃色中出金
色光。玻瓈色中出紅色光等。又云。妙真珠網。彌覆
樹上。一一樹有七重網。一一網間。有五百億妙華
宮殿。如梵王宮。諸天童子。自然在中。又云。一一樹
葉。縱廣正等二十五由旬。其葉千色。有眾妙華。作
閻浮檀金色。如旋火輪。宛轉華間。涌出諸果。如帝
釋瓶。有大光明。化成幢旛。無量寶葢。是寶葢中。映
現三千大千世界。一切佛事。亦於中現。又大本云。
佛講堂。阿羅漢舍宅。各各內七寶池。外七寶樹。數
千百重。據此。則三經詳略為別。此但言七重。彼言
數千百重。此但言羅網。彼言羅網之中。出天宮殿。
此但言行樹。彼言行樹之中。現大千界。又此言四
寶。彼言七寶。蓋今經略示。彼經詳陳。以簡攝繁。取
文省故。文雖不足。義實無欠。如靈芝云。七重欄楯。
凡佛菩薩住處皆然。非謂一國只七重也。則知數
百千重者。多種七重積而成之。七七相重。重重無
盡也。餘可例見。
【疏】又皆言七者。表七覺支。七聖財等。
【鈔】七覺見後。七聖財者。一信。二戒。三聞。四捨。五慧。
六慚。七愧。前五如寶。後二如人。善守財故。
【疏】又大本言。阿彌陀佛道場樹。高十六億由旬。四
布枝葉。八億由旬。樹本隆起。五千由旬。一切眾寶。
自然合成。復垂眾寶。以為瓔珞。復有寶網。羅覆其
上。據此。則行樹之外。別有佛道場樹。今文省便。即
行樹中攝。又論中功德草。亦樹中攝。大本其樹有
香。亦寶中攝。
【鈔】道場樹。即菩提樹。如釋迦佛。亦坐樹下而成正
覺。是也。十六億由旬者。王氏大本云。一千六百由
旬。夫行樹尚及八千。佛樹何得反劣。今所引。寶積
本也。即行樹攝者。以道場樹。亦復根莖枝葉華果。
行行相次。故行樹足以攝之也。功德草者。論云。寶
性功德草。柔輭左右旋。觸者生勝樂。過迦旃鄰陀。
今不言者。以木攝草故。樹香者。大本法藏願云。我
作佛時。國中華樹。俱以無量雜寶。百千種香。而共
合成。其香普熏十方世界。眾生聞者。皆修佛行。今
不言者。異寶必有奇香。以寶攝香故。
○二總結。
是故彼國名為極樂。
【疏】結前例後。
【鈔】結前者。繇此欄網行樹。清淨莊嚴。所以珍域別
於泥沙。瓊樹異於荊棘。無一切苦。有一切樂。名極
樂也。例後者。後文功德莊嚴下。雖無名為極樂之
句。義則有之。此中名為極樂下。雖無功德莊嚴之
句。義亦有之。文互見也。
【疏】稱理。則自性萬德縱橫。是欄楯義。自性包羅法
界。是寶網義。自性長養眾善。是行樹義。
【鈔】縱橫者。六度萬行。不離自性。如自性本無慳貪。
是名布施。以施為縱。施無染心。則橫成戒度。施無
傲心。則橫成忍度。施無倦心。則橫成進度。禪定智
慧。亦復如是。餘之五度。例上可知。眾妙畢具。是即
美觀。諸妄不干。是即防損。包羅者。自性彌滿清淨。
包法界故。長養眾善者。如華嚴離世間品云。菩薩
妙法樹。生於直心地。信種慈悲根。智慧以為身。方
便為枝幹。五度為繁密。定葉神通華。一切智為果。
又淨名佛道品云。無漏法林樹。覺意淨妙華。解脫
智慧果。皆根本於心地。而發生無盡者也。奈之何
欄楯毀而斧斤入。羅網頹而蔭覆疏。尚枯瘁其根
<pb n="421"/>
枝。況發榮於華果。然而覺林如故。道種非遙。何不
猛與滋培。重加整飾。便見庭前柏樹。檻外藥欄。行
行般若真如。面面菩提佛性。
○二池閣蓮華（四）。初池水二階閣三蓮華四總
結。
○初池水。
又舍利弗。極樂國土。有七寶池。八功德水。充滿其中。
池底純以金沙布地。
【疏】又者。承上。不但陸地莊嚴。有如是欄網行樹。池
水莊嚴。亦復勝妙無比也。七寶池者。七寶所成。池
中之水。亦七寶故。
【鈔】七寶所成者。揀異此方土石所成。故大本云。內
外左右。有諸浴池。或十由旬。或二十三十。乃至百
千由旬。猶如大海。一寶二寶乃至七寶所共合成。
又云。若彼佛池。其方倍此。皆七寶成。今經不言佛
池。總攝池中故。水亦寶者。觀經云。一一池水。七寶
所成。其寶柔輭。從如意珠王生。分十四支。作七寶
妙色。黃金為渠。又云。其摩尼水。流注華間。尋樹上
下。今止言寶池。不言水亦寶成。及流注上下。總攝
水中故。水本就下。從下上流。此方所無故。如下生
經云。兜率陀天。有水遊梁棟間。即其類也。
【疏】八功德者。唐譯云。一澄淨。二清冷。三甘美。四輕
輭。五潤澤。六安和。七除飢渴。八長養諸根。具八種
功德。利益眾生也。觀經疏開八德。與此小異。池底
金沙者。金沙為底。無泥滓也。
【鈔】一澄淨者。謂澄渟潔淨。離汙濁故。二清冷者。謂
清湛涼冷。無煩熱故。三甘美者。謂甘旨美妙。具至
味故。四輕輭者。謂輕揚柔輭。可上下故。五潤澤者。
謂津潤滑澤。不枯澀故。六安和者。謂安靜和緩。絕
迅汎故。七除飢渴者。謂水僅止渴。今兼療飢。有勝
力故。八長養諸根者。謂增長養育身心內外故。觀
疏八德者。一輕。二清。三冷。四輭。五美。六不臭。七飲
時調適。八飲已無患。與上大同小異。此合輕輭。彼
分為二。此無不臭。彼缺潤澤。及與安和。然義則互
見。以澄淨清冷。必無臭惡。既輕且輭。豈不安和。略
少潤澤。故云小異。又彼配六入。此則澄淨色入。甘
美味入。至云長養諸根。則耳鼻身意。皆攝之矣。又
大本云。大河之下。金沙布地。有諸天香。世無能喻。
隨水散馥。雜水流芳。皆香入之證也。下文說法。是
聲入與法入證也。問。甘美輕輭。除飢長根。此方所
無。則誠然矣。凡水悉皆清冷。悉皆潤澤。何彼水以
二獨稱功德。答。此水雖亦清冷。逢日則炎。遇火則
沸。彼縱劫火臨之。清冷自如。終不炎沸故。此水雖
亦潤澤。日曬則乾。火逼則涸。彼縱劫火臨之。潤澤
自如。終不乾涸故。金沙者。觀經云。真金為渠。渠下
皆雜色金剛而為底沙。大本云。純一寶池。底沙亦
以一寶。黃金池者。白銀底沙。水晶池者。瑠璃底沙。
二寶為池。底沙亦二。乃至七寶亦復如是。今止金
沙。文省便故。
【疏】又大本敘寶池水畢。復開三種殊勝妙用。一水
能隨意。二水能說法。三浴畢進業。
【鈔】隨意者。大本云。諸上善人入七寶池。澡雪身體。
意欲令水沒足。水即沒足。欲令至膝。水即至膝。欲
令至腰。至腋。至頸。及灌其身。悉如其意。欲令還復。
水即還復。調和冷暖。無不順適。開神悅體。滌蕩情
慮。清明澄潔。淨若無形。是水本無心。能隨人心意
所欲也。說法者。大本云。微瀾洄流。轉相灌注。不遲
不疾。安詳徐逝。波揚無量自然妙聲。或聞佛聲。或
聞法聲。或聞僧聲。寂靜聲。空無我聲。大慈悲聲。波
羅密聲。十力無畏不共法聲。諸通慧聲。無所作聲。
不起滅聲。無生忍聲。乃至甘露灌頂。眾妙法聲。稱
其所欲。無不聞者。發清淨心。成熟諸根。永不退於
無上菩提。是水本無情。善能說諸妙法也。浴畢進
<pb n="422"/>
業者。大本云。既皆浴已。或各坐於蓮華之上。又云。
有在地講經者。誦經者。自說經者。授經者。聽經者。
念經者。思道者。坐禪一心者。經行者。有在虗空中
講經者。乃至坐禪經行者。各隨其質而有所得。未
得四果者。因得四果。未得不退轉地菩薩。得不退
轉。是水不但以可浴為功。又能利益於既浴之後
也。以上三種殊勝。皆攝寶池德水中故。又後出經
偈云。但有河水流。音響如說經。是也。
【疏】稱理。則自性汪洋沖融。是寶池義。自性悉備一
切功德。是德水義。
【鈔】汪洋沖融者。汪。深貌。自性深玄無盡。如池底故。
洋。廣貌。自性廣遠無際。如池量故。沖融者。中和貌。
自性非真非俗。純粹至善。如池純以寶成故。備諸
功德者。自性無染。即澄淨德。自性無煩。即清涼德。
自性無惡。即甘美德。自性無我。即輕輭德。自性無
竭。即潤澤德。自性無暴。即安和德。自性無乏。即除
飢渴德。自性出生一切萬善。即長養德。又自性順
萬物而無情。上行則入聖流。聖無所增。下行則入
凡流。凡無所減。不變隨緣。周徧法界。所謂流注華
間。及諸梁棟者也。永明云。水有十德。同真性故。意
正如是。定水湛然滿。浴此無垢人。無垢亦無淨。是
名八功德。
○二階閣。
四邊階道。金銀瑠璃玻瓈合成。上有樓閣。亦以金銀
瑠璃玻瓈硨磲赤珠瑪瑙而嚴飾之。
【疏】四邊者。中為池水。周圍四邊為階道也。金者。梵
語蘇伐羅。銀者。梵語阿路巴。瑠璃者。此云青色寶。
玻瓈者。此云水玉。硨磲者。此云大貝。赤珠者。梵語
鉢摩羅伽。瑪瑙者。梵語鉢摩羅伽隷。以斯七寶莊
嚴較飾也。
【鈔】階道者。離地曰階。坦途曰道。樓閣者。重屋曰樓。
岑樓曰閣。如觀經言。黃金地上。一一寶中。五百色
光。其光如華。成光明臺。樓閣千萬。百寶合成。大本
云。阿彌陀佛。講堂精舍。宮殿樓閣。皆以七寶。勝於
此界第六天上天帝所居。百千萬倍。菩薩所居。亦
復如是。諸天及人。宮宇樓閣。稱其形色高下大小。
或以一寶二寶。至無量寶。又佛地論云。且說七寶。
其實淨土無量妙寶。故知曰四寶者。文省便也。又
華嚴入法界品云。危樓迥帶。閣道傍出。棟宇相承。
窗闥交暎。階墀軒檻。種種滿足。一切皆以妙寶莊
嚴。即斯義也。又大本云。是諸樓閣。有隨意高大。浮
於空中。若雲氣者。有不能隨意高大。止在地上者。
以求道時。德有厚薄所致。又云。樓觀欄楯。瓔珞覆
上。皆作五音。又觀經云。樓閣兩邊。各有華幢。無量
樂器。以為莊嚴。八種清風。鼓此樂器。演說苦空無
常無我之音。以是推之。則此止言樓閣。不分佛及
菩薩天人。亦不分在空在地。亦不言樂音演法。悉
文省也。金者四義。一色無變。二體無垢。三轉作無
我。四能令人富。銀四義同。而功稍劣。瑠璃青色。是
其正譯。又名不遠者。不遠。山名。山出此寶。以近波
羅奈城故。水玉者。今水晶也。硨磲言大貝者。貝為
海中介蟲。大者名寶。一云非梵語。以其似車之渠。
渠者。網也。赤珠者。佛地論云。赤蟲所出。有天赤珠。
名因陀羅。非世所有。大論。真珠或出魚腹。或出蛇
腦。或出蚌胎。或生竹中。則色非定赤。故以前譯為
正。瑪瑙者。或云丹丘之野。鬼血所化。一云如馬腦
故。莊嚴者。有整齊義。較飾者。有文彩義。以斯嚴飾。
則如前或以一寶二寶。乃至七寶之類是也。又此
七寶。姑取名同此方。實則不類。如天金天銀。已非
人世所有。何況彼土。
【疏】又七寶者。常喻取貴重義。如梵網中說。
【鈔】貴重者。梵網經菩薩心地品。言棄捨大乘經律
不學。而學外道二乘邪見等者。如捨七寶。反取瓦
<pb n="423"/>
礫。對瓦礫言。故知寶者取貴重義。正明二土淨穢
不同。令忻厭故。問。堯處茆茨。箕諫象玉。世間王臣。
且崇素樸。淨土菩薩。何貴寶嚴。答。此有二義。一者。
上智之士。知心淨則土自淨。正勝則依必強。理固
有然。心實無著。喻如舜在畎畝。躬荷犂鋤。一承堯
禪。警蹕冤旒。不期自辦。舜何樂焉。故曰有天下而
不與也。二者。曲為鈍根凡夫。須示苦樂。令生忻厭。
先以欲鉤牽。後令入佛智。喻如正厄饑寒之國。忽
聞飽暖之鄉。方沈幽暗之崖。乍覩光明之境。豈不
身心踊躍。舍故即新。但得往生。終成解脫。方便接
引。當如是耳。
【疏】稱理。則自性平直。是階道義。自性高䆳。是樓閣
義。自性具足功德法財。是七寶義。
【鈔】平直者。自性解脫自在。離諸垢汙。曠闊坦夷。無
有偏陂。是名階道。高邃者。自性迥超塵境。觀照不
遺。囊括虗空。廣博無盡。是名樓閣。功德法財者。自
性常而不遷。淨而不染。我而隨緣不礙。樂而富有
不虧。是名金銀。自性內外明徹。無障無礙。是名瑠
璃。自性本體潔白。離過絕非。是名硨磲。自性光明
熾然。是名赤珠。自性堅實不易。是名瑪瑙。眾美畢
具。資成法身。是名嚴飾也。且善財徧歷重城。博參
羣彥。最後於彌勒樓閣。彈指而登。今但持名。不涉
迴塗。便居妙境。其如終日寶階行。自稱迷路漢。可
謂倚門彈指。不知身在玉樓中者也。惜哉。
○三蓮華。
池中蓮華。大如車輪。青色青光。黃色黃光。赤色赤光。
白色白光。微妙香潔。
【疏】上言池外。今表池中。蓮華。梵語芬陀利。亦云優
鉢羅。亦云鉢特摩。亦云拘勿頭。
【鈔】梵語芬陀利。此云白蓮華。未開名屈摩羅。將落
名迦摩羅。處中正開。名芬陀利。優鉢羅者。青蓮華
也。鉢特摩者。紅蓮華也。拘勿頭者。黃蓮華也。
【疏】車輪者。言其形也。大小無定。婆沙等說。種種不
同。各隨機見。
【鈔】車輪大小者。婆沙論云。輪王千輻金輪。周圓十
五里。華嚴鈔云。金輪大一由旬觀經云。一一池中。
有六十億七寶蓮華。團圓正等十二由旬。大本云。
池中蓮華。或一由旬。乃至百由旬。千由旬。而人世
車輪。大不逾丈。不可以此而為定準。又云。眾寶蓮
華。周徧世界。一一寶華。有無量百千億葉。按經別
蓮華勝劣三種。十葉。百葉。千葉。今曰無量百千億
葉。葉既無量。則華之大。亦無量矣。又如來藏經云。
爾時世尊於栴檀重閣。正坐道場。而現神變。有千
葉蓮華。大如車輪。華中化佛。各放無數百千光明。
故知車輪不可思議。寧得局以人世常所御車而
為限量。隨機者。以或小或大。繇其因地念佛。功有
勝劣。機感自致耳。乃有以華如車輪。抑此經為散
善。蓋未考於輪義。
【疏】大如車輪。且喻形體。以輪喻德。亦有多義。
【鈔】形體者。輪體圍圓。有蓮象也。多義者。又輪有轉
義。此蓮華者。托孕眾生。易凡成聖。即轉義故。又輪
有輾義。此蓮華者。不染汙濁。破除煩惱。即輾義故。
又輪有飛行義。聖王金輪。一日之中。遶四天下。此
蓮華者。徧至十方。接彼念佛眾生。歸於極樂。即飛
行義故。餘不煩舉。
【疏】青黃赤白。言其色也。不唯舉色。而言光者。此土
蓮華。有色無光故。但舉四色者。省文也。
【鈔】四色解見前疏。光者。後色而發。如珠瑩潔。則能
發光。彼土蓮華至為清淨。故有光也。大本云。青色
青光。白色白光。玄黃朱紫之色。其光亦然。煒燁煥
爛。明耀日月。一一華中。出三十六百千億光。一一
光中。出三十六百千億佛。一一諸佛。又放百千光
明。普為十方眾生說微妙法。據此。則青白玄黃朱
<pb n="424"/>
紫。已成六色。而佛地論復云七寶。故知四色。其文
省故。其實蓮華具無量色。具無量光也。又不言說
法者。亦文省故。
【疏】微妙香潔。言其德也。舉四德者。亦文省故。
【鈔】四德者。離垢是蓮華正義。推廣其義。略說為四。
一言微者。復有四義。二同二別。一者。根潛池底。不
可窺視。是為幽微。二者。不生高原陸地。與繁華麗
蕊而爭妍豔。是為隱微。三者。觀經言一一葉上有
八萬四千脈。猶如天畫。是為細微。四者。七寶所成。
珍奇粹美。是為精微。前二通於此方。後二彼國獨
擅。故二同二別。二言妙者。復有十二義。四同八別。
一者。方華即果。不待華落。是為因果同時妙。二者。
染而不染。不染而染。是為垢淨雙非妙。三者。一華
徧圍於子外。眾子羅列於華中。是為總別齊彰妙。
四者。晝則開敷。夜則還合。是為隱顯隨宜妙。五者。
巨蓮在中。而有百千萬億蓮華以為眷屬。是為主
伴相參妙。六者。上中下品。各三成九。九九無量。隨
其宿修。不相錯謬。是為勝劣分明妙。七者。大一由
旬。乃至百千萬億由旬。是為小大無定妙。八者。不
以春生。不以秋瘁。亘古常新。是為寒暑不遷妙。九
者。朱紫玄黃。或復純白。雜色雜光。亦復如是。是為
彩素交輝妙。十者。生於彼國。而能從空來至此土。
迎取當生。是為動靜一源妙。十一者。諸佛菩薩。結
跏其中。念佛眾生。托質其內。是為凡聖兼成妙。十
二者。此方念佛。華即標名。勤惰纔分。榮枯頓異。是
為感應冥符妙。前四後八。同別可知。三言香者。此
方彼國相較勝劣。亦有二義。一者。此方則出汙泥
中。宜為所溷。而清馨澹然。是為穢中香。二者。彼國
則如大本言。光色既異。香氣亦異。芬芳馥郁。不可
勝言。故青蓮華香。白蓮華香。誦斯偈者。尚致口出
蓮華之香。超一切香。香無與比。是為香中香。則知
此方之香。已勝餘華。彼國乃勝而又勝者也。四言
潔者。此彼勝劣。亦有二義。一者。此方則出汙泥中。
宜為所染。而瑩然清淨。是為垢中潔。二者。彼國則
根自金沙。異濁土故。生從德水。異常流故。質成妙
寶。異凡卉故。超一切潔。潔無與比。是為潔中潔。勝
而又勝。例上可知。以上從其切近。略表四德。若廣
演之。亦應無量。問。有謂下品下生。生鐵蓮華。其說
然否。答。未見佛說。如上所明。色不止四。有七寶華。
則知金蓮華者。黃色所攝。玻璃硨磲。及與銀蓮。白
色所攝。赤珠瑪瑙。紅色所攝。乃至瑠璃。亦黃色攝。
推而廣之。帝青蓮華。青色所攝。如真珠等。亦白色
攝。以是參合。應無鐵蓮。鐵於五金。金所賤故。鐵於
七寶。寶所無故。九品下生。猶勝天宮。天宮皆以寶
成。不聞有鐵。況在西方。何得有此。
【疏】又蓮華者。往生彼國托質之所。念佛之人。特宜
知此。
【鈔】托質者。未證無生。生必有托。六趣眾生。則中陰
之身。自求父母。往生善土。則一彈指頃。蓮華化生
下文一心不亂。即得往生阿彌陀佛極樂國土。即
是生此蓮華中也。是蓮華者。乃卸凡[殼-一]之玄宮。安
慧命之神宅。往詣之國。號曰蓮[邱-丘+(看-目)]。同修之友。號曰
蓮社。約禪誦之期。號曰蓮漏。定趨向之極。號曰蓮
宗。重其事也。修淨土者。若禮佛時。當想己身在蓮
華中作禮。佛在蓮華中受我禮敬。若念佛時。當想
己身在蓮華中。結跏趺坐。佛在蓮華中。接外於我。
然後一心持名。昔有二僧。作蓮華開合想。遂得往
生。況復加之一心持名而不生者。問。此經不兼色
像。今胡乃爾。答。有專主故。兼亦無礙。如菩薩偏行
六度時。以施為專主。餘非不修。但隨力隨分。今念
佛亦然。專主於觀想者。少時持名。專主於持名者。
少時觀想。亦隨力隨分之意也。所謂不兼色像者。
蓋恐一心執持名號。又一心觀想色像。不唯心無
<pb n="425"/>
二用。而兩事雙行。輕重不分。俱無成就耳。苟明於
正助之義。則一心持名以為其正。少時之助。助亦
歸正。如火益薪。復有何礙。
【疏】稱理。則自性清淨光明。是蓮華義。
【鈔】清淨。表色。自性纖塵不立故。光明。表光。自性萬
法朗然故。佛地論云。如是假實之色。皆不離佛淨
心。即此淨心。能顯假實之色。故經云。青色青光。黃
色黃光等。是光色不二。寂照雙融也。又自性寂。是
華合義。自性照。是華開義。自性具足一切善法。是
微妙香潔義。然則不離塵境。未浴寶池。常在蓮華
中。經行及坐臥。
○四總結。
舍利弗。極樂國土。成就如是功德莊嚴。
【疏】如上欄網行樹。池閣蓮華。種種莊嚴。皆是阿彌
陀佛因中所發大願。及願後所修大行。無量功德
之所成就也。如華嚴中願行。亦同此意。
【鈔】願以起行。行以實願。菩薩因地。莫不皆然。行滿
願遂。名為成就。因中者。為法藏比丘時也。言願者。
所發四十八願也。有願云。我作佛時。生我剎者。皆
於七寶水池。蓮華化生。又願云。我作佛時。我剎中
自地以上。至於虗空。皆有宮殿樓閣。池流華樹。悉
以無量眾寶百千種香而共合成。又云。若我成佛。
周徧國中諸莊嚴具。無有眾生。能總演說。是為大
願。言行者。大本云。法藏比丘。於世自在王佛所。攝
取二十一億佛剎清淨之行。如彼修持。又云。法藏
比丘。發四十八願已。住真實慧。勇猛精進。阿僧祇
劫修菩薩行。護身口意。修行六度。了空無相無作。
以行教化。致無量眾生發菩提心。是謂大行。言功
德者。即此行願。名為功德。大本云。如是積功累德。
無量千萬億劫。功德圓備。方得成就斯願。而入佛
位。華嚴願行者。華藏世界品云。此華藏莊嚴世界
海。是毗盧遮那往昔微塵數佛所。修微塵數大願
之所嚴淨。又下云。普賢智地行悉成。一切莊嚴從
此出。例法藏願行。亦猶是也。
【疏】又功德者。無漏性功德也。復有勝劣。今是勝功
德故。
【鈔】無漏功德者。初祖以營修世福。為有漏之因。不
名功德。又云功德在法身中。則此之大行大願。皆
自性無漏功德。非事上人天小果有漏之因也。勝
劣者。聲聞菩薩。乃至於佛。皆有功德。小大懸殊。今
是彼佛因地。修無量願行之所成就。崇功至德。不
可思議。故云勝也。
【疏】問。金剛般若謂莊嚴佛土者。實非莊嚴。是名莊
嚴。今乃廣陳依正。云何二經意義相背。答。性相不
殊。所宗異故。
【鈔】性相不殊者。全性起相。全相歸性。性相本非二
物。而當經各有所宗。彼經以無相為宗。故唯明第
一義相。不取形相。實則清淨心中。身土自現。喻如
磨鏡。塵盡像生。其專言性者。蓋即相之性。非棄相
而取性也。今經以勸生淨土為宗。故於極樂依正
種種莊嚴。反覆開明。令起忻慕。實則相本自空。唯
心唯識。其廣陳相者。蓋即性之相。非離性而言相
也。為門各別。究竟是同。故知二經。義不相背。
【疏】問。諸天宮殿園苑。亦以寶嚴。與此何別。答。麤妙
異故。
【鈔】麤妙者。如世珠玉。雖均名寶。而質有麤妙。價有
重輕。故諸天自下而上。依正莊嚴。從麤漸妙。勝劣
迥殊。何況極樂。超越三界。寧不寶嚴之中。獨為最
勝。經云。輪王亦有三十二相。而不及佛。即此意也。
【疏】又此功德。雖佛力成就。亦兼繇眾生。以心淨土
淨故。
【鈔】兼繇眾生者。維摩經云。直心是菩薩淨土。菩薩
成佛時。不諂眾生。來生其國。深心是菩薩淨土。菩
<pb n="426"/>
薩成佛時。具足功德眾生。來生其國。乃至萬行。悉
亦如是。是以此方念佛。彼土蓮成。則極樂種種清
淨莊嚴。雖彼佛為菩薩時之所成就。而謂勤修淨
業眾生。共與成就。亦可也。故曰隨其心淨則佛土
淨。
【疏】稱理。則自性能生萬法。是莊嚴義。
【鈔】六祖云。何期自性能生萬法。華嚴經云。一切寶
鈴網。解一切法如幻心所生。一切寶樓閣。無著善
根無生善根所生。乃至衣葢幢座等。莫不皆然。又
云。此華藏莊嚴世界海中。若山河。乃至樹林塵毛
等處。一一皆是稱真如法界。具無邊德。是故當知
淨土唯心。更無外境。

佛說阿彌陀經疏鈔卷第二

<sarticle>佛說阿彌陀經疏鈔卷第三</sarticle>
明古杭雲棲寺沙門　袾宏　述
○三天樂雨華（四）。初天樂二金地三雨華四總
結。
○初天樂。
又舍利弗。彼佛國土。常作天樂。
【疏】上敘寶池。此談金地之上。華樂交輝也。天樂者。
異世樂故。常作者。無間歇故。
【鈔】異世樂者。大本云。第一四天王天。及諸天人。百
千香華。百千音樂。以供養佛。及諸菩薩聲聞之眾。
於是第二忉利天王。欲界諸天。以至第七梵天。一
切諸天。香華音樂。轉相倍勝。又云。亦有自然萬種
伎樂。無非法音。清暢嘹喨。微妙明雅。一切音聲。所
不能及。觀經云。無量諸天。作天伎樂。又有樂器懸
處虗空。如天寶幢。不鼓自鳴。以是天人所作之樂。
非人間所有。故云異世樂也。無間歇者。世樂須人。
有作有輟。天樂自鳴。故云常作也。今人念佛。臨終
之日。天樂迎空。正唯淨土常作天樂故。
【疏】稱理。則自性萬德和融。是天樂義。
【鈔】自性如實空。則不立一塵。如實不空。則交羅萬
德。調和而克諧不悖。融液而一味無乖。忍進相與
低昂。則損鳴篪奏。止觀雙成定慧。則玉振金聲。慈
悲。則哀矣不傷。喜捨。則樂而不泆。如斯天樂。非唯
不鼓。兼復無聲。羽寂宮沈。響天震地。
○二金地。
黃金為地。
【疏】此躡前起後。謂極樂世界。上則樂作於天。下則
金嚴其地。而居此黃金地上。不獨耳聞天樂。亦且
眼見天華也。黃金者。謂瑠璃地上。間以黃金。然亦
眾寶無定。
【鈔】間以黃金者。如觀經云。見瑠璃地。內外暎徹。下
有金剛七寶金幢。擎瑠璃地。其幢八棱。百寶所成。
一一寶珠放千光明。一一光明八萬四千色。暎瑠
璃地。如億千日。瑠璃地上。以黃金繩。雜廁間錯。界
以七寶。分齊分明。據此。則地本瑠璃。而黃金者。又
地面之莊嚴也。大本云。彼剎自然七寶。體性溫柔。
相間為地。或純一寶。光色晃耀。超越十方。[懨-猒+火]廓曠
蕩。不可窮盡。地皆平正。無有須彌及諸山海坑坎
井谷幽暗之所。據此。則亦可專以黃金為地。良繇
彼國廣大。非止一隅。黃金瑠璃。且以一寶二寶言
之。眾寶為之。當亦無盡。
【疏】稱理。則自性真如平等。是金地義。
【鈔】真如。則無雜無穢。無變無遷。歷萬劫而常新。平
等。則不增不減。不高不下。為千聖所共履。毗舍如
來。謂當平心地。則世界平。如舍利弗。心有高下。乃
見丘陵坑坎是也。是故人人行處是黃金。何待如
來以足指按地。
○三雨華（三）。初天雨妙華二持以供佛三供已
<pb n="427"/>
自適。
○初天雨妙華。
晝夜六時。雨天曼陀羅華。
【疏】言此黃金地上。常雨天華也。彼無須彌日月。而
言六時者。以華鳥為候也。盧山蓮漏。蓋倣此意。
【鈔】此土日月旋環。遶須彌而分晝夜。如贍部正當
須彌之南。晝則始東洲半。經乎南洲。終西洲半。夜
則始西洲半。經乎北洲。終東洲半。配十二支。六時
成晝。六時成夜。為一日也。彼國既無須彌。又無日
月。常明不昏。晝夜無辨。唯以華開鳥鳴而為晝。華
合鳥棲而為夜也。然日月有無。諸本不同。漢譯云。
日月處空。吳譯仍漢。王氏復云處空而不運轉。曹
魏不言有無。元魏及宋。直云無有。若和會之。當是
日月雖存。以佛及聖眾。光明掩暎。與無同耳。而以
理揆之。無者為正。何者。忉利而上。尚不假日月為
明。何況極樂。或漢譯日月上。缺無有二字。未可知
也。高明更詳之。蓮漏者。遠祖於廬山。集眾念佛。刻
木為蓮。具十二葉。引流泉入池。每度一時。水激一
葉。晝夜六時。禪誦不輟。與會諸賢。往生甚眾。今人
六時淨業。本於遠祖。遠祖本此。
【疏】曼陀羅。天華名也。此云適意。又云白華。天雨者。
讚歎道德。如空生帝釋事。
【鈔】白華者。天華多種。如曼殊沙。則云赤華。今止白
華。文省便也。亦可西方屬金。取白業義。適意者。天
華妙好。適悅人意也。大本云。一切諸天。皆賷天上
百千華香來供彼佛。及諸菩薩聲聞之眾是也。讚
歎者。世人行善。諸天歡喜。何況彼國。如來菩薩賢
聖上善之所集會。讚歎雨華。理固應爾。如空生帝
釋者。須菩提宴坐。帝釋散華。須菩提問。空中散華。
當是何人。答曰。我乃天帝。以尊者善說般若故。是
知淨土往生之眾。一心不亂。則諸念不生。萬法空
寂。即是善說般若。感動諸天。又何疑哉。
【疏】又華有二種。一者天華。二者樹華。今是天華。以
天攝樹故。
【鈔】天華者。從天而下。義如前釋。樹華者。大本云。四
方自然風起。出五百音聲。吹諸樹華。華生異香。隨
風四散。散諸菩薩聲聞大眾。華墮地者。積厚四寸。
極目明麗。芳香無比。及至小萎。自然亂風吹去。是
彼土亦雨樹華。故曰以天攝樹。
【疏】稱理。則自性開覺。是華義。
【鈔】自性在迷。如華尚蕊。自性忽悟。如華正開。又妙
色煥爛。不繪而成。妙香馥郁。不行而至。華雨自空
不種而生。不採而下。自性神靈通達。亦復如是。
○二持以供佛。
其土眾生。常以清旦。各以衣裓。盛眾妙華。供養他方
十萬億佛。即以食時。還到本國。
【疏】此言天所雨華。眾生持取供佛也。眾生者。除佛
而言也。清旦者。六時之一也。衣裓者。盛華之器也。
供畢還國。猶在食時。以神足故。
【鈔】除佛者。唯佛一人。獨稱大覺。菩薩而下。以至往
生彼國初心凡夫。皆名眾生也。以生佛相對故。六
時之一者。清旦。於晝時為最先。以旦供佛。表至敬
也。又旦是夜氣清明之際。清旦供佛。取心淨也。彼
國眾生雖晝夜一心。固無清濁。而未登佛地。猶有
無明。觸事涉緣。不無少動。亦以平旦號清明心。亦
可隨順此方言清旦也。常者。日日恒然。不疲厭故。
各者。人人皆然。無勤惰故。盛華器者。真諦謂衣裓
為外國盛華之器。或言衣襟。亦以襟盛華也。他方。
自本國而他方也。不言本國者。文省也。十萬億佛。
一佛一大千土。言廣遠也。食時者。晨齋時也。清旦
至於晨齋。為時至少。以至少時。供至多佛。明其速
也。如大本言。諸大菩薩。承佛威神。一食之頃。徧至
十方無量世界。供養諸佛。華香伎樂。衣葢幢旛。無
<pb n="428"/>
數供具。若欲獻華。則於空中化成華葢。周四十里。
乃至六百八百里。各隨大小。停於空中。勢皆下向。
以成供養。復以妙音。歌歎佛德。聽受經法。既供養
已。忽然輕舉。還到本國。猶為未食之前。據此。則有
種種諸供養具。又化華成葢。又供畢聽法。今止言
以華供養。皆文省也。神足者。如大本法藏願云。我
作佛時。我剎中人。皆得神足。如一念頃。過百千萬
億那由他世界。又願云。即得宿命。又云天眼。又云
天耳。又云他心。則生彼國者。六通自在。不止飛行。
今不言者。亦文省也。
【疏】按此神足。住位。行位。菩薩所有。如華嚴中說。
【鈔】華嚴經云。八住菩薩。一剎那頃。遊行無數世界。
又十行頌云。佛剎無邊無有數。無量諸佛在其中。
菩薩於彼悉現前。親近供養生尊重。則今之神足。
豈易及哉。問。此於三種意生身。當屬何等。答。楞伽
三種。分屬聲聞菩薩大聖。則生彼國者。隨其所修。
各有所證。如九品例。
【疏】稱理。則自性自嚴。是盛華供養義。自性自徧。是
十萬億佛義。自性自空。是食時還義。自性自住。是
本國義。
【鈔】自嚴者。心本具含萬德。還以萬德嚴心。德無所
德。嚴無所嚴。是真供養。思益經云。誰能供養佛。通
達無生者。寶雨經云。如理思惟。即是供養如來。是
也。自徧者。以心徧一切處。即是一一承事。無空過
者。故維摩經言。無前無後。一時供養。自空者。心體
本空。空無來往。是故以食時還。聊對此方䟦涉耳。
實則不越剎那。還國已竟。自住者。心源湛寂。常住
不遷。是當人故鄉田地。安身立命處。金剛經還至
本處。即此經還到本國也。此之謂務本。
○三供己自適。
飯食經行。
【疏】承上食時。故次言食。經行者。循環不斷義。返已
而食。食已而行。彷徉自適也。
【鈔】飯食者。大本云。諸往生者。其飯食時。銀鉢金鉢。
種種寶鉢。隨意現前。百味飲食。充滿其中。酸鹹甘
淡。各如所願。不餘不缺。不以美故。過量而食。食已
自消。而無遺滓。或見色聞香。意以為食。自然飽適。
無所味著。身心輕利。食畢化去。時至復現。循環者。
如經貫緯。絡繹連緜。往來無已也。食已而行。一以
調身。使無凝滯。一以調心。使不放逸也。彷徉者。優
遊自得意。世人食已。非奔走塵務。則增長睡眠。彼
國飯食經行。解脫之風。逍遙之狀。可想見也。
【疏】唯言飯食。不及衣等。唯言經行。不及坐等。亦文
省故。
【鈔】衣者。大本法藏願云。我作佛時。我剎中人。所欲
衣服。隨念即至。不假裁縫擣染浣濯。又復有無量
上妙衣服。寶冠環釧。耳璫瓔珞。華鬘帶鎖。諸寶莊
嚴。百千妙色。自然在身。又云。復有無量如意妙香。
塗香末香。其香普熏彼佛國界。故不言衣。以食攝
衣。及一切資生之具故。不及坐者。教開四種三昧。
一曰常行。二曰常坐。三曰半行半坐。四曰非行非
坐。就此文中。則唯第一。然二部中。皆言往生者。坐
蓮華中。般舟三昧則復言立。當知以行攝坐。及四
威儀故。
【疏】稱理。則自性常定。是飯食義。自性常慧。是經行
義。
【鈔】禪悅為食。故定有食義。智能運轉。故慧有行義。
如論頌云。愛樂佛法味。禪三昧為食。又佛地論。淨
土中諸佛菩薩。能說能受大乘法味。又正體智受
真如味。能住持身命。使不斷壞。長養萬法。故名為
食。又阿含唯識等。說出世五食。一禪悅。二願。三念。
四解脫。五法喜。謂禪定資神。輕安適悅。即為食義。
願力持法。法身增長。即為食義。念力明記。聖道現
<pb n="429"/>
前。即為食義。解脫除障。居然資益。即為食義。法喜
內充。極喜樂故。即為食義。今止言定者。舉一兼四。
禪定之中。無不攝故。維摩經云。未發大乘意。食此
食者。至發意乃消。已發意者。得無生忍已乃消。得
忍者。至一生補處乃消。華嚴具足優婆夷云。一生
所繫菩薩。食我食者。皆於菩提樹下成等正覺。皆
自性真如無盡之理而為食也。經行者。持世經云。
如來行處。是無行處。無行處者。真慧也。故知拈匙
放箸。口口不離。舉足動身。步步踏著。何得埋頭喫
飯。空過一生。翫水觀山。徒勞萬里。
○四總結。
舍利弗。極樂國土。成就如是功德莊嚴。
【疏】結上天樂天華等。種種莊嚴。皆本佛願行功德
所成就也。
【鈔】願者。如大本法藏願云。我作佛時。自地以上。皆
無量雜寶。百千種香。而共合成。又願云。我作佛時。
十方無央數世界。諸天人民。聞我名號。然燈散華。
又願云。我作佛時。剎中菩薩。以香華等種種供具。
欲往他方世界供養諸佛。一食之頃。即可徧至。又
願云。我作佛時。我剎中人。欲食之時。寶鉢之中。百
味飲食。化現在前。食已自去。今來成佛。一一所願。
皆悉成就。行者。如大本云。法藏比丘既發願已。天
雨妙華。而散其上。又云。或為比丘。或為天王。或為
輪王。或為大臣。恒往佛所。承事供養。又云。手中常
出衣服飲食。幢旛寶葢。一切音樂。今來成佛。如上
天樂天華等報。自合成就。
○四化禽風樹（三）。初化禽演法二風樹演法三
總結二嚴。
○初化禽演法（二）。初正示法音二釋無惡道。
○初正示法音（二）。初宣音二獲益。
○初宣音。
復次舍利弗。彼國常有種種奇妙雜色之鳥。白[鴳-女+隹]。孔
⿱少隹。鸚鵡。舍利。迦陵頻伽。共命之鳥。是諸眾鳥。晝夜六
時。出和雅音。其音演暢五根。五力。七菩提分。八聖道
分。如是等法。
【疏】上言諸天獻瑞。此言禽樹成音。又上言供養之
勝。今言聞法之勝也。種種言非一。奇妙言異常。雜
色言美觀。白[鴳-女+隹]等者。多種中舉一二也。白[鴳-女+隹]。孔⿱少隹。
鸚鵡。常見可知。舍利解現前文。迦陵頻伽。此云妙
音。共命。一云命命。如是種種。悉皆奇妙。非凡鳥比。
【鈔】奇妙者。形殊眾鳥名奇。音能說法名妙。白[鴳-女+隹]者。
此土[鴳-女+隹]有四種。玄黃蒼白。以白為勝。然[鴳-女+隹]雖白。自
無純白。非真白[鴳-女+隹]也。孔⿱少隹。鸚鵡。皆此土所貴。故獨
舉也。頻伽。此云妙音。未出[殼-一]時。已有音聲超眾鳥
故。正法念處經云。此鳥音聲。若人若天。緊那羅等。
無能及者。唯除如來。故云妙音。共命。亦云命命。亦
云生生。梵語耆婆耆婆迦。二首一身。報同識異。謂
是釋迦調達宿因。又雪山有二頭鳥。一曰迦婁嗏。
一曰優波迦婁嗏。是也。彷彿如二頭之蛇。九頭之
鳥。千頭之魚。今刻繪作人身二首。恐非也。上文數
鳥。四通震旦。二局西乾。在此土者。已稱珍異。若在
彼國。形體色音。轉更奇妙。今姑取名同。而實則異。
例如欄網行樹等。皆以寶成。非人世所有也。舉一
二者。多不悉陳。如觀經中有鳧鴈及鴛鴦等。今以
少攝多。亦文省也。
【疏】然此土諸鳥。唯鸚鵡解作人言。而亦僅稱學語。
彼國則晝夜出音。且和且雅。為能演暢根力覺道
一切道品。非漫鳴也。
【鈔】僅稱學語者。謂但依人語。未能知義。記曰。鸚鵡
能言。不離飛鳥。猩猩能言。不離禽獸。則人道未通。
何況佛心。鸚鵡且然。餘可知矣。和雅者。和與暴對。
如鴟鴉等。是名暴音。雅與俗對。如鶯鸝等。是名俗
音。優柔平中。無有麤厲。能令聽者躁心自釋。是名
<pb n="430"/>
和音。正大謹嚴。無有邪靡。能令聽者欲心自平。是
名雅音。由之瑟尚缺於和。鄭之聲大背於雅。鳥兼
二美。是黃鍾大呂所不及也。演者。張而廣之。義無
盡故。暢者。敷而達之。意無滯故。如是演暢根力覺
道。三十有七諸道品也。道品者。以是入道之品類
故。
【疏】然此三十七品。屬小乘法。實通大乘。隨其心行。
如諸經論中說。
【鈔】通大乘者。瑜伽四十四云。大乘菩提分。乃有多
種。三十七品。是其中別義。通於大小。智論云。三十
七品。無所不攝。即無量道品。亦在其中。淨名云。道
品是道場。又云道品是法身因。攝大乘云。道品是
菩薩寶炬陀羅尼。涅槃云。若人能觀八正道。即見
佛性。名得醍醐。皆約大說。隨心行者。如涅槃云。智
有二種。一者中智。二者上智。觀諸陰苦。是名中智。
分別諸陰有無量相。非聲聞緣覺所知。是名上智。
則知道品是一。觀智大小。固無定也。
【疏】五根者。一信。二進。三念。四定。五慧。能生聖道。故
名為根。又如俱舍。具三義故。
【鈔】根有二義。一者能持義。持其所已得。而自分不
失也。二者生後義。生其所未得。而勝進上求也。言
信根者。謂於諦理深忍樂欲。是名信根。此一為總。
餘四承上。進根者。既信此理。勤求不息。是名為進。
念根者。既求此理。念茲在茲。明記不忘。是名為念。
定根者。既念此理。繫緣一境。相應不散。是名為定。
慧根者。既定心在道。復正觀分明。決擇是非。是名
為慧。能生聖道者。以此五法。調治其心。譬如陰陽
和適。一切種子皆得發生故。俱舍三義者。俱舍論
明最勝自在光顯為根。最勝者。根體勝故。自在者。
根用勝故。光顯者。體用雙彰故。於中開二十二根。
有信等五根故。
【疏】五力者。即前五根增長。具有大力。故名為力。
【鈔】力有二義。一者不為他伏。二者又能伏。他如瑜
伽論。此五力者。能於後後所證出世間法。生深勝
解。難制伏故。又具大威勢。摧伏一切諸魔軍故。信
力者。深信諦理。轉更增長。能遮疑惑。不為動搖。能
拒邪外。不為迷亂。能破煩惱。不為侵害故。一總餘
承。如上根例。進力者。進根增長。能破身心種種懈
怠。成辦出世種種事業故。念力者。念根增長。能破
邪念。成就一切出世正念故。定力者。定根增長。能
破一切諸雜亂想。發起事理諸禪定故。慧力者。慧
根增長。能破一切邪外等見。能斷一切偏小等執
故。
【疏】七菩提分者。即七覺支。亦繇前根力。得此慧用。
謂一念。二擇法。三精進。四喜。五猗。六定。七捨。一云。
一擇法。二精進。三喜。四除。五捨。六定。七念。今依後
釋。
【鈔】覺支者。覺即菩提。支即是分。謂分分隨宜而用
也。繇前者。瑜伽云。諸已證入正位者。如實覺慧。用
此為支。故知根力既固。後須覺慧。合宜則用。依後
釋者。以天台所釋。意明顯故。又華嚴疏。亦以擇法
為自體。餘分為分故。一擇法者。觀諸法時。善能覺
了。揀別真偽故。二精進者。修道法時。善能覺了。不
謬行於無益苦行故。三喜者。心得法喜時。善能覺
了。不隨顛倒之法而生喜故。四除者。除諸見煩惱
時。善能覺了斷絕虗偽。不損真正善根故。五捨者。
捨所見念著之境時。善能覺了取捨虗偽。永不追
憶故。六定者。發諸禪定時。善能覺了諸禪虗假。不
生見愛故。七念者。修出世道時。善能覺了。常使定
慧均平。若心沈沒。當念用擇進喜三支。察而起之。
若心浮動。當念用除捨定三支。攝而伏之。念念調
和。使中適故。
【疏】八聖道者。亦名八正道。繇前擇法。故入正道。謂
<pb n="431"/>
一正見。二正思惟。三正語。四正業。五正命。六正精
進。七正念。八正定。
【鈔】一正見者。雜集云。若覺支時。所得真覺。以慧安
立。諦理分明。無有錯謬故。二正思惟者。見此理時。
無漏心相應。思惟籌量。為令增長入涅槃故。三正
語者。不惟心無邪思。以無漏智。攝口四業。住四善
語故。四正業者。以無漏智。除身三種一切邪業。住
清淨身業故。五正命者。以無漏智。通除三業中五
種邪命故。六正精進者。以無漏智。應勤行精進。趨
涅槃道故。七正念者。以無漏智。於應念正道法。及
助道法。心不動失故。八正定者。以無漏智相應。正
住於理。決定不移故。皆言正者。以不依偏邪名正。
能至涅槃名道。若華嚴離世間品。則八正俱菩薩
道。正見者。遠離一切諸邪見故。正思惟者。捨妄分
別心。隨順一切智故。乃至正定者。善入菩薩不思
議解脫門。於一三昧中。出入諸三昧故。釋云。據此
文證。豈不深玄。以例推之。七覺根力三十七品。皆
隨眾生因地所修。機見不同。證大證小。各有所得。
【疏】言如是等法者。等四念處。四正勤。四如意足。成
三十七品。及等餘一切法故。
【鈔】三十七品。上惟二十有五。故等以攝之。四念處
者。所謂觀身不淨。觀受是苦。觀心無常。觀法無我。
而云念處者。以不淨。是觀身者所當念處之所也。
苦無常等。亦復如是。四正勤者。解見前文。以生善
滅惡。不懈弛故。名之為勤。勤所當勤。合於理故。名
正勤也。四如意者。亦名四神足。所謂欲如意足。心
如意足。勤如意足。慧如意足。良繇念處正勤以來。
精進增多。定心稍弱。修此四種定力攝心。則智定
均等。能斷結使。所願皆遂。名如意足也。合此七類。
則為三十七品。婆沙智論。皆以喻顯。念處如種子。
正勤如栽植。神足如抽芽。五根如生根。五力如莖
葉。覺支如開華。聖道如結果。故名道樹。餘一切法
者。如四心六度。無量法門等。
【疏】問。何不先敘念等。而首舉根。答。以重信故。又上
三科至此。始有根力故。
【鈔】據七類次第。聞法先當念持。次即勤修。勤故攝
心調柔。柔故成根。根增成力。乃七覺分別。八道正
行。今重信者。此經以信為主。而根力二俱首信。信
持餘四。是道之元。德之母也。如五位之中。信亦居
初。十信之中。信亦居初。十一善法。信亦居初故。上
三科者。從念處。正勤。如意。修為至此。方得根力堅
固。能使前所得法。無有退失故。又後當得法。畢竟
能得。亦繇乎信。故首舉也。
【疏】稱理。則自性變化。是眾鳥義。自性出生一切法
門。是根力覺道義。
【鈔】下文言彼佛變化所作。今謂妙色雅音。全體是
自心顯現。何得高推聖境。又心地含諸種。則五根
等。全體是自心培植。何得向外馳求。故先德謂信
心堅固。湛若虗空。即五根力。覺心不起。即七覺支。
直了心性。邪正不干。即八正道。故云海生萬物。無
物不海。心生萬法。無法不心。
○二獲益。
其土眾生。聞是音已。皆悉念佛念法念僧。
【疏】聞音無益。則同世音。祇取娛樂。今念三寶。正明
益也。三寶者。略有三相。一住持相。二別相。三同相。
可尊貴故。名之曰寶。
【鈔】住持相者。雕鑄塑畫。名為佛寶。黃卷赤軸。名為
法寶。比丘五眾。和合無爭。名為僧寶。即世間三寶
也。別相者。略有三義。一者三寶自別。二者三寶大
小乘別。三者三寶名相各別。括其大意。則常身尊
特。示現不同。名為佛寶。教行理果。為門不同。名為
法寶。三賢十聖四果四向緣覺獨覺。階位不同。名
為僧寶。即出世間三寶也。同相者。若約五教。則一
<pb n="432"/>
者立事就義門。二者會事歸理門。三者理事融顯
門。四者絕相理實門。五者融通不礙門。雖前淺後
深。而同歸一原。括其大意。則性體靈覺。照了諸法。
名為佛寶。恒沙性德。皆可軌持。名為法寶。性相不
二。冥合無違。名為僧寶。即出世間最上三寶也。尊
貴者。佛兩足尊。法離欲尊。僧眾中尊。依之修行。則
出三界。世間珍重。無與為伍。故名為寶。通書亦云。
至尊者道。至貴者德。況三寶道德之極。豈不稱寶。
【疏】聞念三寶。自有四義。一者鳥音之中。讚三寶故。
二者說法有方。善入人故。三者晝夜無間。熟耳根
故。四者鳥尚解說。激勝心故。
【鈔】讚三寶者。雖上根力覺道。種種諸法。為品不同。
約而言之。皆三寶攝。演暢此法時。或明含靈本具
覺性。眾生聞者。得自本心。乃知有佛。或明性具種
種諸相。眾生聞者。解入深義。乃知有法。或明性相
和合不二。眾生聞者。事理無礙。乃知有僧。故念三
寶。善入人者。雖談妙法。不善為辭。聞則扞格。今惟
和雅之音。優柔調適。理義悅心。聽者生喜。故念三
寶。熟耳根者。雖善說法。一暴十寒。心則懈廢。今唯
六時相續。習聽飫聞。浹隨淪肌。熏陶成性。故念三
寶。激勝心者。鳥能說法。人胡不如。慚恥一生。精進
自發。故念三寶。
【疏】稱理。則自性真心一體。是佛法僧義。
【鈔】如上同相所陳。則知唯一真心。更無別體。心體
本自覺即照佛寶。心體本自性離即法寶。心體本
自不二即僧寶。故曰自歸依佛。自歸依法。自歸依
僧。但令歸自。不說歸他。念念還歸自心。是名真念
三寶。
○二釋無惡道。
舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音宣流。變
化所作。
【疏】恐疑淨土何因而有畜生。不符法藏本願。故明
彼國實無惡道。以彼佛欲令法徧人耳。神力變化。
非真畜生故。又不同天鳥能說法故。
【鈔】何因者。愚癡暗蔽以為之因。生畜生趣。慳貪嫉
妒以為之因。生餓鬼趣。十惡五逆以為之因。生地
獄趣。名三惡道。以六道中天為最善。人道次之。脩
羅介乎善惡之中。故獨此三。最名為惡。夫因於淨
心。生於淨土。何繇淨土而有惡道。如其有者。是雜
穢處。不異娑婆。何名極樂。故有疑也。本願者。大本
法藏願云。我作佛時。剎中無餓鬼畜生。以至蜎蝡。
又願云。我剎中人。皆不聞不善之名。何況有實不
得是願。終不作佛。云何佛道已成。頓違宿願。故明
彼國原無惡道。非唯目所未覩。亦復耳所不聞。良
繇耳之所聞。唯是諸佛如來萬德洪名。菩薩聲聞。
及諸天善人。種種嘉號。曾無三惡名字歷耳根故。
變化所作者。復自難言。既無畜生。今白[鴳-女+隹]孔⿱少隹等
何所從來。而在彼國。乃出其繇。是佛化作。非真實
有。如觀經云。如意珠王。涌出金色微妙光明。化為
百寶色鳥。是也。法音宣流者。宣則宣布。自上徧下。
猶如王言。流則流通。自近及遠。猶如逝水。佛欲法
音普周無間。故不獨以人說法。使彼鳥音皆說妙
法。無處無時而不聞聽。此則大神通力之所變化。
豈同愚暗為因。而感報畜生之真鳥耶。然此變化。
自有二義。一者如佛遣化人。說種種法。二者性具
諸法。依性起修。果上自能色心互融。依正不二。皆
悉說法。是則鳥音演暢。法爾自然。非佛有心。特為
變作也。不同天鳥者。正法念處經云。諸天遊樂。池
中鳧鴈等。皆出音聲。宣揚偈頌。開示五欲。畢竟無
常。不可耽玩。諸天聞已。有涕淚者。此則實鳥。繇在
世時。口說妙法。不務真修。報作諸鳥。處於天宮。以
<pb n="433"/>
其宿習。猶能說法。非如淨土佛所變化。故不同也。
【疏】問。法藏偈云。地獄鬼畜生。皆生我剎中。何言彼
無惡道。答。偈意自明。不俟疑辯。女人生者。義亦如
是。
【鈔】偈意自明者。法藏比丘願後說偈。先云地獄鬼
畜生。皆生我剎中。次即云。一切來生者。修習清淨
行。如佛金色身。妙相悉圓滿。則知必於娑婆已植
淨緣。故得往生。既生彼國。失本惡道。皆成上善。相
好如佛。尚何地獄鬼畜舊日之形體耶。女生亦然
者。論謂女及根缺。俱不生彼。故援上例。亦繇女人
宿修淨行。一生彼國。具丈夫相。無復女形矣。今繪
九品。猶存女人。謬也。當是娑婆念佛時相。不可謂
是極樂得生時相也。抑或表其因地。以明一切皆
得往生耳。達者審之。
【疏】稱理。則自性本無貪瞋癡等。是無三惡道義。自
性本具如幻法門。是變化所作義。
【鈔】若據不二門中。貪瞋癡即戒定慧。則善道惡道。
悉皆如幻。幻無自性。唯是一心。一心不生。萬法俱
息。
○二風樹演法。
舍利弗。彼佛國土。微風吹動諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。
【疏】前言行樹羅網。今言此諸樹網。因風出音。如上
鳥鳴。化導眾生。利益無盡也。風曰微者。風之美也。
音曰微妙者。音之美也。微妙即和雅意。百千種樂
者。以少況多。讚其至美。極人天樂。所不能及。其音
亦宣根力覺道。種種道品。不言者。文省也。又大本
云。微風觸身。今不言者。亦文省也。
【鈔】微風為美者。此土颶風吹動。則出傾湫倒峽。可
戰懼聲。猛風吹動。則出撼屋拔木。可厭惡聲。乃至
毗嵐風吹動。則出摧山碎嶽。壞諸世界。無可避聲。
即令明庶清明等風。雖亦稱美。止是披拂山林。生
長百物而已。彼國之風。似有似無。非寒非熱。輕細
醇和。不可云喻。觀經云。八種清風。清即微意。況彼
行樹。及諸羅網。皆是七寶。被以微風。互相敲叩。自
然而出微妙音聲。如百千樂。同時並作。則六律交
暢。八音克諧。和之極也。雅之至也。彼風樹既非絲
竹。誰為宮商。而能與百千種樂。同此洋洋。誠謂希
有。人天莫及者。如大本言。世間帝王之樂。百千萬
種。不如忉利天宮一音之美。忉利天宮百千種樂。
不如夜摩天宮一音之美。展轉諸天。乃至不如極
樂國中。風吹樹林。出妙音聲之美。是超出人天也。
亦宣道品者。以經中但稱妙音。其實意含說法。若
非法音。何能使人憶念三寶。故大本云。微風徐動。
吹諸寶樹。或作音樂。或作法音。是其證也。以前例
後。皆文省故。言觸身者。大本云。彼國一切有情。為
風吹身。安和適悅。猶如比丘得滅盡定。則亦不說
法之說法也。
【疏】又此寶樹等。三種寶中。今是最勝。能作佛事故。
【鈔】智論言。寶有三種。一人寶者。輪王之寶。能雨諸
物。二天寶者。諸天之寶。能隨使令。三佛寶者。能於
十方而作佛事。今能說法。是為寶中最勝。出過人
天故。
【疏】又佛道樹說法。今不言者。亦文省故。例前池水
皆說法故。又華嚴般若等。皆有此義。
【鈔】道樹者。大本言。佛道場樹。眾寶莊嚴。寶網覆上。
微風徐動。出無量妙法音聲。徧諸佛剎。眾生聞者。
得深法忍。住不退轉。以至成就無上菩提。今不言
者。如前疏引攝行樹中。謂行樹尚能說法。佛樹寧
獨不然。故曰文省。又例推之。如前止說寶池。疏引
二部經文。則寶水流衍。皆說妙法故。又例推之。如
大本言。其道場樹。眾生見者。無其眼病。聞其香者。
<pb n="434"/>
亦無鼻病。食其果者。舌亦無病。樹光照者。身亦無
病。觀想樹者。心得清淨。無復貪瞋煩惱之病。又云
見此樹者。得三法忍。則知樹色香味。皆亦演暢根
力覺道。如是等法。眾生聞者。咸念三寶。又例推之。
彼國金沙。彼國階道。彼國樓閣。彼國蓮華。天樂天
華。衣裓食器。一切諸物。皆亦演暢根力覺道。如是
等法。眾生聞者。咸念三寶。如華嚴香雲臺網。皆出
頌言。又忉利天鼓。演莫測之真詮。雷音寶林。說無
生之妙偈。又大般若云。淨土樹林等內外物中。常
有微風衝擊。發微妙音。說一切法皆無自性等。同
此義也。
【疏】善會之者。此土有情無情。亦皆說法。如聞鶯擊
竹等。況復淨土。
【鈔】善會者。謂不以境為境。而會境即心。則物物頭
頭。皆祖師意。今姑舉二事也。聞鶯者。一僧因疑法
華云。諸法從本來。常自寂滅相。久參未悟。忽聞鶯
聲。遂得大徹。頌云。諸法從本來。常自寂滅相。春到
百華香。黃鶯嗁柳上。擊竹者。香巖以不會父母未
生前句。發憤住山。一日治地次。拋石擊竹。鏗然有
聲。忽爾大悟作頌。有一擊忘所知。更不假修持。動
容揚古路。不墮悄然機。等語。如是。則簷前鵲噪。野
外松聲。一蚊一蠅。一草一葉。莫不演揚妙法。鼓發
道心。況清淨佛土乎。問。教中聖說法。聖默然。二不
偏廢。今水鳥樹林演法無已。則有動無靜。答。大本
云。其欲聞者。輒獨聞之。其不欲聞者。輒獨不聞也。
則寂用隨心。即動即靜。
【疏】稱理。則自性理智交融。是風樹義。
【鈔】理含萬法如樹。智周法界如風。智與理冥。理隨
智顯。然而風樹各不相知。理智原無二本。百千種
樂。不是風作。不是樹作。仁者心作。
○三總結二嚴。
舍利弗。其佛國土。成就如是功德莊嚴。
【疏】結上化禽風樹二種莊嚴。皆彼佛因地願行功
德所成就也。又變化功德。大乘功德等。四種成就。
如論中說前後功德。繁不各係條下。
【鈔】願所成者。大本法藏願云。我作佛時。我剎中人。
隨其志願所欲聞者。自然得聞。故鳥樹皆成妙法
音也。行所成者。大本願後修行。如云。常以和顏愛
語。饒益眾生。是以得成風吹林樹。皆出妙音故。如
云。於佛法僧。信重恭敬。是以得成眾生聞者。咸念
三寶故。變化功德者。如論頌云。種種雜色鳥。各各
出雅音。聞者念三寶。忘相入一心。是也。大乘功德
者。如論頌云。大乘善根男。等無譏嫌名。女人及根
缺。二乘種不生。是也。等者。等虗空及性也。前後如
是功德莊嚴下。不各係論頌。以今頌一缺化作。二
缺惡道。故特明之。言眾鳥出音。若非佛作。焉能聽
者忘相一心也。不云惡道。以人中尚無女人。聖中
尚無小聖。況復有惡道也。前後明顯可知。故不繁
係。又正報二功德。在如是莊嚴條外。故亦不係。
【疏】稱理。則自性般若周徧法界。是鳥樹說法義。
【鈔】首楞嚴鈔云。若能轉物。即同如來。以心外無物。
物即是心。但心離分別。即是正智般若。周徧法界。
無有障礙。是故西方水鳥樹林。悉皆說法。今不見
鳥樹說法。以未離念故。起信云。離念相者。等虗空
界。是故虗空界中。普皆說法。
○二正報（二）。初化主二化伴。
○初化主（二）。初徵名二顯德。
○初徵名。
舍利弗。於汝意云何。彼佛何故號阿彌陀。
【疏】上明依報之勝。而依從正生。故次明正報。於意
云何。審其解否也。已知彼佛號阿彌陀。未知其義。
以彼佛乃一經正主。故須審問。
【鈔】正主者。報有依正。佛居其正故。正有主伴。佛為
<pb n="435"/>
其主故。義須審者。以彌陀萬德之號。其義深廣。應
為開闡。使人曉了。生向慕故。
【疏】稱理。則自性正思惟。是於意云何義。
【鈔】籌量名意。世人起於意識。念念逐外籌量。是邪
思惟也。旋其意識。扣已而參。思之又思。思盡還源。
思無所思。全身即壽即光。何論彼佛此佛。
○二顯德（二）。初名含多義二道成遠劫。
○初名含多義（二）。初光明無量二壽命無量。
○初光明無量。
舍利弗。彼佛光明無量。照十方國。無所障礙。是故號
為阿彌陀。
【疏】無量已如前釋。然未知無量得名之故。今謂是
光明壽命。二皆無量也。光明者有二。一者智光。二
者身光。復有二義。一者常光。二者放光。又光所因。
復有二義。一是萬德所成。一是本願所致。
【鈔】先釋光明也。智光身光者。如盧舍那。此云光明
徧照。自受用身。照真法界。是名智光。他受用身。徧
照大眾。是名身光。又涅槃云。瑠璃光菩薩。放身光
明。文殊言。光明者。名為智慧。則事理圓融。身智不
二也。常光放光者。常所顯光。無放不放。如圓光一
尋等。是也。放光者。或於眉間。或於頂上。或口。或齒。
或臍。或足之類。是也。今言光者。正意在常。而亦兼
放。及與身智。如大本言。爾時阿彌陀佛。從其面門。
放無量光。又云。我以智慧光。廣照無央界故。萬德
所成者。華嚴賢首品。開四十四門光明。各出其因。
或歸三寶。或發四弘。三學六度之所成就。一一結
云。是故得成此光明。又般若經。佛言。我於一切法。
無所執故。得常光一尋。則知今佛光明。非一德所
致也。本願所致者。大本法藏願云。我作佛時。頂中
光明。勝於日月百千萬億倍。又願云。願我作佛時。
光明照無央數天下。幽冥之處。皆當大明。諸天人
民。以及蜎蝡。見我光明。莫不慈心作善。來生我國。
又願前偈云。能使無量剎。光明悉照耀。故今成佛。
得如所願。
【疏】無量者。言所照之廣也。十方者。不同他經。照一
方故。無障礙者。不同日光。猶有礙故。
【鈔】不同他經者。如法華東照。則不說餘方。萬八千。
則不該餘國。義各有取故。今則四維上下。一切國
土。無不照故。不同日光者。日雖有光。脩羅掩之則
礙。鐵圍兩間則礙。覆盆之下則礙。又閻浮明。則單
越礙。瞿耶明。則弗于礙。今則徹山透壁。通幽達冥。
無能遮障。使光隱沒。無能隔礙。使光斷絕故。如大
本云。彼佛光明。最為遠著。諸佛光明所不能及。十
方諸佛頂中光明。有照一里者。二里者。如是漸遠。
有照二百萬里者。有照一世界者。二世界者。如是
漸遠。有照二百萬世界者。唯阿彌陀佛光明。照千
萬世界無有窮盡。故號無量光佛。無邊光佛。無礙
光佛。乃至超日月光佛。皆光明無量義也。觀經云。
彼佛圓光。如百億三千大千世界。又云。彼佛有八
萬四千相。一一相有八萬四千隨形好。一一好有
八萬四千光明。徧照十方念佛眾生。攝取不捨。又
大本言。阿難頭腦著地。稱佛名號。禮未起際。佛放
大光明。徧十方上下。皆光明無量義也。或難日猶
有礙。世所共知。佛光無礙。當有何據。答。須達老女。
不願見佛。避入深閨。佛光所及。垣壁俱徹。內外四
方。恒與佛對。即無礙之徵也。
○二壽命無量。
又舍利弗。彼佛壽命。及其人民。無量無邊阿僧祇劫。
故名阿彌陀。
【疏】光明無量。是無量之一義。今言壽命亦無量也。
佛壽有三。法壽。報壽。應壽。如法華及觀經疏中說。
然佛壽無量。隨機所見。今之無量。亦可即無量之
無量。
<pb n="436"/>
【鈔】壽命者。壽之所歷。有短有長。今當減劫。壽僅百
年。彼增劫時。亦止八萬。縱輪王天帝。諸佛住世。亦
有限量。唯彼佛壽命。至為久遠。不局常數。云無量
也。三壽者。法華壽量品疏云。壽者受也。若法身。真
如不隔諸法。故名為受。若報身。境智相應。故名為
受。若應身。一期報得。百年不斷。故名為受。法身以
如理為命。報身以智慧為命。應身以因緣為命。觀
經疏云。示同生滅。有始有終者。應身壽也。一得永
得。有始無終者。報身壽也。非壽非不壽。無始無終
者。法身壽也。又謂彼佛壽命。實有期限。人天莫數。
是有量之無量也。越溪解云。此經雖云無量。乃是
三十二相常所見身。非觀經勝應尊特之身。亦同
上意。今謂隨機所見者。此經佛身無定。前義理中
已辯。況經文但言阿彌陀佛現在其前。未曾指定
現何等身。越溪安得判屬三十二相。必謂劣應。則
劣機自見。非此經專以劣應而被劣機也。大本法
藏願云。我作佛時。假令十方眾生。皆作緣覺聲聞。
皆坐禪一心。欲計我年壽幾千億萬劫。無能知者。
豈亦常所見身之無量乎。是故入滅雙林。或見靈
山未散。舍那千文。或見丈六金身。佛本不移。機自
異故。則謂彼佛壽命。即無量之無量。亦何不可。
【疏】及其人民者。巧用倒語故。言人民者。佛如王故。
阿僧祇。此云無數。倍之名無量無邊。人壽有二。一
佛本願力故。二自功德力故。
【鈔】倒語者。正語當云佛及人民。壽命無量。如波羅
密。云彼岸到。當是到彼岸耳。以意會之。無以辭害。
佛如王者。彼國雖無君臣父子。然佛為法王。有君
主義。生彼國者。依佛學佛。有人民義。非如此土。版
籍所統。實編氓也。僧祇者。入十大數之首。從百洛
叉。倍倍積累而生。又僧祇僧祇為一無量。無量無
量為一無邊。今合言者。自有二義。一是實明其數。
以僧祇計之。有無量無邊僧祇也。二是極讚其多。
無復邊量。無復窮盡之僧祇也。佛力者。大本法藏
願云。我作佛時。我剎中人。壽命皆無央數劫。無有
能計其數者。是承佛願力。有此壽故。自力者。一心
念佛。心清淨故。蓮華化生。清虗之身。不同質礙肉
身。有老病死。是自精進力。有此壽故。
【疏】問云。此無量亦可即無量之無量者。還有證否。
答。例如華嚴中說。
【鈔】上引觀疏云。此無量是有量之無量。而言亦可
即無量之無量者。以今文正似華嚴故。彼經十迴
向文云。無量阿僧祇。釋云。此非數中之一。但是無
數之言。若定是數。便當局限。今經亦云無量無邊
阿僧祇。二經文勢。意極相類。故言彼佛壽命。亦可
即是更無限量之無量也。問。華嚴壽量品。謂娑婆
世界一劫。為極樂世界一晝夜。極樂世界一劫。為
袈裟幢世界一晝夜。展轉劫日相對。乃至百萬阿
僧祇世界。極於勝蓮華。則極樂僅勝娑婆。劣後殊
甚。安得為更無限量之無量乎。答。彼鈔釋云。三身
既融。三壽無礙。即長能短。即短恒長。無長無短。長
短存焉。一一圓融。言思斯絕。其義自明。不勞更辯。
【疏】又壽命光明者。約而言之。少攝多故。二部名題。
止曰無量壽者。約之又約。體攝用故。若具說者。依
報正報。悉皆無量。
【鈔】約言者。佛具萬德。今止舉壽命光明者。如華嚴
八地。言身相無量。智慧無量。方便無量。光明無量。
清淨音聲無量等。則知舉二事者。以少攝多也。體
攝用者。或難既光壽雙舉。云何大本及觀經題。皆
止云無量壽。不言光者。復是何義。良以一真如心。
無去無來。亘古亘今。其壽無量。其光亦爾。金體金
光。不相離故。起信云。心性不起。即是大智慧光明。
周徧法界。不起。壽也。智慧。光也。言壽則光在其中。
故單舉也。依正無量者。自佛一身所有功德。及如
<pb n="437"/>
下文聲聞菩薩。乃至前之欄網行樹等。種種莊嚴。
悉無量故。
【疏】稱理。則自性常照。是光明義。自性常寂。是壽命
義。自性寂照不二。是阿彌陀義。
【鈔】靈明洞徹。光絕涯涘。湛寂常恒。壽何籌算。常恒
而復洞徹。故即壽而光。洞徹而亦常恒。故即光而
壽。如是。則阿彌陀佛。雖過十萬億剎之外。而實於
此娑婆世界眾生心中。結跏趺坐。儼然不動。何乃
佩長生之訣。枉自殤亡。負杲日之明。翻成黑暗。心
本是佛。自昧自心。佛本是心。自迷自佛。
○二道成遠劫。
舍利弗。阿彌陀佛成佛以來。於今十劫。
【疏】已知彼佛得名之義。未審彼佛成佛至今。經幾
何時。劫者。具云劫波。此云時分。十劫者。一云大劫。
一云小劫。今謂明遠。應是大劫。又十大劫。亦是一
期赴機之說。究極而言。成佛以來。亦應無量。如法
華中說。
【鈔】一大劫者。成住壞空。各二十小劫。八十劫終。方
成大劫。云十大劫。是八百小劫也。經意為明成佛
久遠。而曰小劫。未見其遠。今依唐譯。云十大劫。亦
應無量者。如法華中。眾疑世尊成佛未久。云何曠
劫菩薩是所教化。佛言。我實成佛以來。無量無邊
劫。則彌陀成佛。其可量乎。
【疏】若考阿彌陀佛。成佛以前因地。不但法藏一因。
有多種因。如諸經中說。
【鈔】法藏因者。大本云。定光佛前五十三佛。名世自
在王。法藏時為國王。捨位出家。發四十八願。今阿
彌陀佛。是法藏所成之佛也。多種因者。一。法華經。
大通智勝如來時。十六王子。出家淨修梵行。求無
上菩提。佛滅度後。常樂說是妙法華經。後悉成佛。
第九王子。於西方成佛。彼王子者。今阿彌陀佛是。
二。悲華經云。無量劫前。有轉輪王。名無諍念。供養
寶藏如來。時王發願。願成佛時。國中種種清淨莊
嚴。佛與授記。過恒河沙劫。西方世界作佛。國名安
樂。彼國王者。今阿彌陀佛是。三。大乘方等總持經
云。無垢𦦨稱起王如來時。有淨命比丘。總持諸經
十四億部。隨眾生願樂。廣為說法。彼比丘者。今阿
彌陀佛是。四。賢劫經云。雲雷吼如來時。有王子名
淨福報眾音。供養彼佛。彼王子者。今阿彌陀佛是。
五。彼經又云。金龍決光佛時。有法師名無限量寶
音行。力弘經法。彼法師者。今阿彌陀佛是。六。觀佛
三昧第九經云。空王佛時。有四比丘。煩惱覆心。空
中教令觀佛。遂得念佛三昧。彼第三比丘。今阿彌
陀佛是。七。如幻三摩地無量印法門經云。獅子遊
戲金光如來時。有國王名勝威。尊重供養彼佛。修
禪定行。彼國王者。今阿彌陀佛是。八。一向出生菩
薩經云。阿彌陀佛。昔為太子。聞此微妙法門。奉持
精進。七千歲中。脅不至席。不念愛欲財寶。不問他
事。常獨處止。意不傾動。復教化八千億萬那由他
人。得不退轉。彼太子者。今阿彌陀佛是。以上略舉
數端。若其多劫多因。亦應無量。
【疏】稱理。則自性本來成佛。是十劫義。
【鈔】華嚴舉十。是表無盡。即今自性成佛以來。何止
威音那邊更那邊。塵沙劫又塵沙劫也。若定執十
劫。昔人道。猶是王老師兒孫。
○二化伴（二）。初見在二往生。
○初見在（三）。初聲聞二菩薩三總結。
○初聲聞。
又舍利弗。彼佛有無量無邊聲聞弟子。皆阿羅漢。非
是算數之所能知。
【疏】主必有伴。先聲聞。次菩薩。明皆賢聖之侶也。今
初聲聞。聲聞者。聞四諦聲教而得證果。阿羅漢者。
揀非前三也。不言緣覺。攝聲聞中故。非算數者。甚
<pb n="438"/>
言其多也。
【鈔】聞四諦者。世尊為憍陳如等五人。轉苦集滅道
法輪。初示。二勸。至三則證。諸漏已盡。成阿羅漢。因
聞聲教以得開明。故名聲聞。聲聞之號。通前三果。
今四果也。緣覺攝者。緣覺觀十二因緣而得開悟。
雖十二支。而束之不出四諦。雖有利生之心。而亦
未廣。故攝聲聞中也。算數者。世間算數。盡於九章。
佛說算數。如阿僧祇品。則非世人心力所計。今云
算數。通世出世間而言也。以其多多無盡。超出算
數之外。雖洛閎一行。無所施其巧者也。上言無量
無邊。十大數中當其二三。是有算數。而今言非是
算數所知。故知無量。乃讚歎極多之語。未可以常
數泥也。如大本云。假使比丘滿億那由他百千數
量。皆如目連神通。欲共計算彼佛初會聲聞。盡其
神力。百分中不能知一。乃至鄔波尼殺曇分。亦不
能知一。又云。佛告阿難。假使有人。出一身毛。碎為
微塵。以一一塵。投海出水。毛塵水多。海中水多。阿
難答言。毛塵出水。不及半合。海水無量。佛言。彼佛
剎中聲聞弟子。有知數者。如毛塵水。數未盡者。如
海中水。
【疏】論言二乘不生。今言聲聞者。以慣習小。不久證
大。終無小故。如觀疏說。若據變化。小亦無礙。
【鈔】終無小者。觀經疏謂習小之人。本不得生。繇彼
臨終。發大乘心。亦乃得生。以慣習小。纔聞苦空無
常等法。順其先習。遂證小果。而向大之心已成。況
得近佛。自當不久證大。安在其為聲聞乎。是則經
舉聲聞。以暫有故。論明二乘不生者。以終無故。小
亦無礙者。淨土尚容眾鳥。聲聞豈不鳥如。鳥既變
化所成。聲聞寧獨實有。縱使彼國久有聲聞。亦復
何礙。
○二菩薩。
諸菩薩眾。亦復如是。
【疏】承上不獨小乘。諸大乘菩薩無不生故。亦復者。
亦無量無邊不可算數也。又復具無量無邊功德。
如大本中說。
【鈔】菩薩者。自初心以至地盡。前如教起中辯。後如
補處文中所引。甚多無量。何可數計。功德者。大本
佛讚彼國菩薩種種功德。為二十三喻。一。堅固不
動。如須彌山。二。智慧明了。如明日月。三。廣大如海。
出功德寶故。四。熾盛如火。燒煩惱薪故。五。忍辱如
地。一切平等故。六。清淨如水。洗諸塵垢故。乃至二
十三。如慈氏觀。等法界故。末復結云。今為汝等舉
要言之。若廣說者。一劫不盡。則知菩薩之數。無量
無邊。菩薩功德。亦無量無邊也。
【疏】如華嚴云。如來所都。諸清淨眾。於中止住。正同
此義。
【鈔】華嚴二十五經云。一切諸佛國土莊嚴。如來所
都。不可思議。同行宿緣諸清淨眾。於中止住。未來
世中。當成正覺。如來所都。即阿彌陀佛極樂國土。
清淨眾者。即諸菩薩。未來成佛。即下文一生補處。
【疏】稱理。則自性即空即假。是佛有聲聞菩薩義。
【鈔】性空。則一真凝寂。性假。則萬用恒沙。凝寂。則杳
莫邊涯。恒沙。則廣無際限。曾何算數可得評量者
哉。是則賢聖三乘。共宗一佛。真俗二諦。同出一心。
一心了然。福足慧足。
○三總結。
舍利弗。彼佛國土。成就如是功德莊嚴。
【疏】結上聲聞菩薩弟子莊嚴。皆彼佛宿因願行功
德之所成就也。論云。如來淨華聚。正覺華得生。是
也。
【鈔】願者。大本法藏願云。我作佛時。剎中菩薩。神通
智慧辯才。相好威神。悉皆如佛。今來成佛。得遂所
願也。行者。大本言爾時法藏教化眾生。修行六度。
<pb n="439"/>
廣行教化。致無量眾生。發菩提心。行今成就。有斯
莊嚴也。淨華聚者。如淨名經。七種淨華。一者戒淨。
三業淨故。二者心淨。煩惱結漏盡故。三者見淨。見
法真性。不起妄想故。四者度疑淨。見深疑斷故。五
者分別道淨。是道宜行。非道宜捨故。六者行斷知
見淨。所行所斷通達故。七者涅槃淨。以無學故。海
東謂論頌聲聞。今謂亦可兼通菩薩。如道品亦通
大小乘故。自欄網行樹至此。依正共五番莊嚴。極
樂之義。略盡於是。下文眾生生者。及補處等。亦正
報中攝。
○二往生（二）。初大眾二上首。
○初大眾。
又舍利弗。極樂國土。眾生生者。皆是阿[鞥-合+(白-日+田)]䟦致。
【疏】承上不獨見在彼國。無非賢聖。但有生者。悉皆
不退也。眾生者。統攝一切。阿[鞥-合+(白-日+田)]䟦致者。此云不退
轉地。如大本及論所明。復有多種因緣。故得不退。
如十疑五種。通讚十勝。羣疑三十益等。
【鈔】生皆不退者。恐疑彼國固多賢聖然是久修上
士。其新生者。未必不退。故言不論聖凡。但往生者。
即不退轉。以決其志也。大本所明者。如云。生彼國
者。處仁遷義。不妄動作。終無淫怒之心。愚癡之態。
又云。生彼國者。皆悉具足三十二相。諸根明利。乃
至成佛。不受惡趣。又論頌云。人天不動眾。清淨智
海生。不動即不退也。良繇念佛之力。得依如來智
海。含潤而生。有進無退故。五種者。十疑論云。有五
因緣。故得不退。一者彌陀大悲願力攝持。故不退。
今釋。謂如大本法藏願云。我作佛時。聞我名號。皈
依精進。即得第一忍。第二忍。第三忍。於諸佛法。永
不退轉。譬如涉海。得乘巨航。不沈溺故。二者佛光
常照。故菩提心增進不退。今釋。謂如大本言。見佛
光明。而生慈心。又念佛之人。佛放光明。攝受此人。
譬如日月。照燭闇途。不墮坑塹故。三者水鳥樹林。
風聲樂響。皆說苦空。聞者常起念佛法僧之心。故
不退。今釋。謂如此經。及二部中說。譬之亡者。聞鐘
磬聲。增其正念故。四者純諸菩薩。以為勝友。外無
魔邪。內無煩惱。故不退。今釋。謂如此經言。諸上善
人。同會一處。譬之置子莊嶽。不復楚語故。五者壽
命永劫。與佛齊等。故不退。今釋。謂如經言。佛及人
民。壽命無邊。譬之涉萬里途。假以時日。終至寶所
故。十勝三十益。大約同此。恐繁不引。
【疏】又不退三義。大乘不退。已得不退。未得不退。例
如彌勒問經說。
【鈔】大乘不退者。往生彼國。趨入大乘。更不退轉。復
作二乘故。已得不退者。但生彼國。凡所已得。更不
退轉。喪失本有故。未得不退者。但生彼國。凡所未
得。更不退轉。阻其前進故。又彌勒問經云。自分堅
固名不退。勝進不壞名不轉。今以大乘已得未得
三義參之。則前二同乎自分。後一同乎勝進也。
【疏】又同名不退。而有淺深。如起信。妙宗。及慈照所
說等。
【鈔】起信論云。生彼國者。常見佛故。終得不退。疏明
不退有三位。一者信行未備。未得不退。以無退緣。
名不退。二者信位滿。入十住。得少分法身。名不退
三者賢位滿。入初地以去。證徧滿法身。名不退。又
妙宗鈔云。不退有三。若破見思。名位不退。則永不
失超凡之位。伏斷塵沙。名行不退。則永不失菩薩
之行。若破無明。名念不退。則永不失中道正念。又
慈照宗主。四土圖說。以未斷煩惱。生同居土。為願
不退。破見思。生方便土。為行不退。破塵沙。分破無
明。生實報土。為智不退。破三惑盡。生寂光土。為位
不退。則不退名同。而淺深自別。如九品義。
【疏】又四教不退。非今經義。
【鈔】四教各明不退。謂藏教別相念不退。通教性地
<pb n="440"/>
不退。別教七住不退。圓教七信不退。則知自此以
前。進退未定。今念佛者。但生彼國。雖惡人畜生。即
得不退。豈不勝妙直捷。異乎諸教。
【疏】稱理。則自性常住。是不退轉義。
【鈔】譬如虗空。自古及今。不曾退轉。縱欲退轉。退至
何所。
○二上首。
其中多有一生補處。其數甚多。非是算數所能知之。
但可以無量無邊阿僧祇說。
【疏】承上言生彼國者。豈惟不退。復有補處菩薩不
可勝紀。深勸求生也。補處者。止此一生。次補佛位。
即等覺菩薩也。
【鈔】深勸求生者。生皆不退。已超餘國。復多補處。可
謂超越殊勝。極其至也。止此一生者。此土修行。捨
身受身。千生萬生。未有窮已。乃至證三果者。猶尚
有生。阿羅漢地。方斷後有。雖斷後有。不得成佛。今
此唯餘一生。次即補佛。前如護明。後如慈氏。菩薩
之極位也。又大本云。生彼國者。皆具三十二相。究
竟深入妙法要義。皆當一生遂補佛處。據此。則如
儲君暫在東宮。必紹南面。非餘百官轉展陞進。止
是位極人臣之比也。此等菩薩。咸皆往生。薄劣西
方。不揣甚矣。
【疏】問。彼處觀音。次當補佛。次乃勢至。勢至之後。不
聞補者。今言補處甚多。何日當補。又補處者。菩薩
地盡。住等覺位。如星中月。何得甚多。而在彼國。答。
補處不必定補彌陀之處。十方世界無盡。諸佛涅
槃無盡。補處菩薩亦無盡。住彼國中。而待補處。奚
為不可。又諸佛尚如微塵。無有窮盡。況復菩薩。其
數甚多。無足疑也。如大本中說。
【鈔】大本云。佛告彌勒。此世界中。有七百二十億菩
薩生彼。一一已曾供養無央數佛。如彌勒者。諸小
菩薩不可勝紀。他方世界。第一光遠照佛所。有八
十億菩薩。皆當往生。第二寶藏佛所。有九十億。第
三無量音佛所。有二百二十億。展轉至十四佛剎。
以及無量佛剎。往生者不可復計。但說佛名。窮劫
不盡。況其菩薩當往生者。言如彌勒。則甚多補處。
益可為證。
【疏】如上依正二報。或經文中有。本願中無。或本願
中有。經文中無。互見無礙。
【鈔】若據慕佛發願。滿願成佛。則彼方種種所有。皆
彼佛願願所成。悉應契合。今明互為有無者。以文
雖小殊。而意則具足也。又如法藏願云。我作佛時。
剎中諸天人民。一切萬物。皆嚴淨光麗。形色殊特。
窮微極妙。無能稱量者。雖得天眼。不能辨其名數。
觀此。則正報依報。攝無不盡。不可拘文而限義也。
【疏】稱理。則自性決定成佛。是一生補處義。
【鈔】圭峰云。今知心是佛心。定當作佛。然而本來成
佛。非作得故。則但見始覺新來。不知本覺固有。可
謂補則決定補。成則實不成。
○二正示願行令知修證（四）。初發願二起行三
感果四結勸。
○初發願（二）。初勸發願心二出其所以。
○初勸發願心。
舍利弗。眾生聞者。應當發願。願生彼國。
【疏】上陳依正二報。今言眾生得聞此者。應當發起
大願。願生彼國。是為第一重勸。後乃反覆申明。
【鈔】第一重勸者。經中反復勸聞。勸信。勸願。約有四
重。今當最初。是聞依正莊嚴勝妙功德之說而發
願也。二言聞是說者。是聞一心持名決定往生之
說而發願也。三言聞是經者。是聞持名佛護不退
菩提之說而信受也。不言願者。信受即願故。四言
若有信者。是總結聞已深信。信有願者無一不生
之說而發願也。聞聞轉深。願願倍切。語雖反覆。義
<pb n="441"/>
不雷重。憫物情深。誨人不倦。
【疏】又聞攝信義。願攝行義。三事資糧。悉備於此。
【鈔】聞然後信。匪聞則信自何生。願然後行。無願則
行何繇起。下文信行。此為本原。信行願三。淨土資
糧。充足無欠。
【疏】又願之為力。不可思議。彼佛淨土。亦繇願故。臨
終往生。惟仗願故。三界因果。悉隨願故。諸大菩薩。
皆願生故。
【鈔】彼佛淨土者。法藏以因中四十八願。今成佛道。
廣度眾生。則如來無盡功德。皆從願生。故云不可
思議。臨終往生者。行願品言。是人臨命終時。一切
諸根。悉皆敗壞。以致親屬威勢。象馬珍寶等。悉皆
散滅。惟有願王不相捨離。一切時中引導其前。一
剎那間。即得往生極樂世界。故云不可思議。三界
因果者。願受天樂。則貧母上生。願作冥王。則嶽神
治鬼。種種隨願。莫為而為。故云不可思議。菩薩願
生者。普賢頌云。願我臨欲命終時。盡除一切諸障
礙。面見彼佛阿彌陀。即得往生安樂剎乃至願蒙
授記。廣利眾生等。至如文殊發願往生所說之偈。
亦云。願我命終時。滅除諸障礙。面見彌陀佛。往生
安樂剎。與普賢若合符節。他如天親龍樹等。多難
悉陳。故云不可思議。
【疏】稱理。則自性還歸本體。是願生彼國義。
【鈔】若知本體不離當處。則非生彼國。乃生此國耳。
雖云十萬億程。何曾咫尺動步。故謂不勞彈指到
西方也。如其真如不守自性。五道隨緣。則是窮子
旅泊他鄉。應歸故里。
○二出其所以。
所以者何。得與如是諸上善人。俱會一處。
【疏】此躡前徵起。何故教人發願生彼。以彼國是諸
上善人同會之處。得生彼國。則入如是勝會。故當
求生。
【鈔】徵有二義。一者娑婆亦是佛[邱-丘+(看-目)]。何必遠離故國。
二者十方無盡佛剎。若為偏向西方。故徵其繇。今
融而答之。復有三義。一者。或有國土。人畜鬼獄。之
所共居。未必皆人故。二者。或有國土。雖純人所居。
未必皆善故。三者。或有國土。雖純善人所居。未必
皆上善故。今曰諸上善人。則不獨為人中之善。亦
復善中之善也。如上所列聲聞菩薩。乃至補處。此
等諸上善人。今得往生。即與俱會一處。所謂觀音
勢至。把手共行。文殊普賢。親為勝友。喻如登龍與
瀛。世所希故。是以大士求登蓮錄。況復凡夫。卜居
猶擇里仁。矧云學道。如斯勝會。可勿願歟。
【疏】問。生極樂者。其類不一。何得槩稱上善。答。以皆
得不退轉故。
【鈔】類不一者。謂有聖有凡。有大有小。上中下品。分
位秩然。乃略其中下。槩曰上善。故為此難。今明眾
生生者。皆是阿[鞥-合+(白-日+田)]䟦致。則究竟皆成無上正覺。是
佛境界。故無別也。
【疏】稱理。則自性萬善同歸。是同會一處義。
【鈔】百川會於一海。眾景會於一空。諸上善人。不會
此之一處。而將奚會。
○二起行（二）。初揀餘行二示正行。
○初揀餘行。
舍利弗。不可以少善根福德因緣。得生彼國。
【疏】承上言凡羣易就。善聚難親。何況最上善人之
會。豈可以少善少福而得生也。於中靈芝。以善根
為正行。屬之持名。以福德為助行。屬之淨業。三福。
海東。則總以多善多福為正行。云是發菩提心。以
少善少福為助行。云是執持名號。二義相違。今雙
為和會。謂欲生彼國。須多善多福。今持名。乃善中
之善。福中之福。正所謂發菩提心。而為生彼國之
大因緣也。
<pb n="442"/>
【鈔】相違者。一以持名屬正。一以持名屬助。二說矛
盾。而此經大旨。正重持名。若持名為助行。則下文
聞說阿彌陀佛。執持名號。義云何通。助行持名。斷
無此理。又靈芝以觀經三福配此福德。則第三福
發菩提心。乃成助行。與海東菩提心為正行。二亦
矛盾。而觀經以三福為淨業正因。則助行菩提。亦
無此理。今雙為和會者。還以持名為正行。復以持
名為發菩提心。則雙取兩家。而和會其義也。善根
者。觀經。則如上第三福發菩提心。大本。則三輩往
生。皆言發菩提心。據此。則發凡夫心。是謂無善根。
發聲聞心。不發菩提心者。是謂少善根也。福德者。
觀經。則孝養父母等。大本。則修諸功德等。據此。則
施戒等。乃至立寺造像禪誦苦行一切福業。捨置
不作。是謂無福德。但作此福。種人天小果有漏之
因。是謂少福德也善中善者。自有五義。以具智論
五菩提心故。一。發心菩提。謂於無量生死中。發大
菩提心也。而持名。正於凡夫生死心中。起大覺故。
二。伏心菩提。謂斷諸煩惱。降伏其心也。而持名。則
正念纔彰。煩惱自滅故。三。明心菩提。謂了達諸法
實相也。而持名。正即此一心。明了一切諸法實相
故。四。出到菩提。謂得無生忍。出三界。到薩婆若也。
而持名。即得一二三忍。捷超生死。趨一切智故。五。
無上菩提。謂坐道場。成最正覺也。而持名。則得不
退轉地。直至成佛故。又海東疏引菩薩心地品云。
諸菩薩初發心。能攝一切菩提分法。殊勝善根。瑜
伽第三十七云。菩薩所集善根。以純一淨妙信心。
迴向無上菩提。梁攝第十云。所作善根。悉以迴向
無上菩提。則皆以菩提為善根。而今經持名。正迴
向無上菩提之善根也。以阿彌陀佛。即無上菩提
故。是則善中之善。名多善也。福中福者。亦有二義。
一者彌陀乃萬德名號。一名纔舉。萬德齊圓。不期
於福。福已備故。二者以持念力。自然諸惡不作。眾
善奉行。以之修福。福易集故。是則福中之福。名多
福也。
【疏】因緣者。清涼以親能發起為因。假之助發為緣。
今此復有二義。一者善根為因。福德為緣。二者善
福各有因緣。
【鈔】善因福緣者。菩提善根。入道正因。如諸經言。不
發正覺菩提之心。雖行六度萬行。經恒沙劫。終不
成佛。故知萬善之所根本。是之謂因。然須一切福
德。助成菩提。以福濟慧。以事實理。輔翼入道。是之
謂緣。各有因緣者。善根福德。其所繇來。從何發心。
均名曰因。而善根發起。必有種種善緣為助。福德
發起。必有種種福緣為助。是各有其緣也。
【疏】問。何故觀經發菩提心在第三福。答。以福有事
理。不專事故。
【鈔】觀經三福。一者孝養父母。奉事師長。慈心不殺。
修十善業。二者受持三歸。具足眾戒。不犯威儀。三
者發菩提心。深信因果。讀誦大乘。勸進行者。難謂
云何發菩提心。而與上之二者同名曰福。今明福
有事理。此菩提心。是般若中如虗空不可思量之
福。非達摩所斥人天有漏之福也。故前二福猶共
凡小。此獨擅大乘耳。然今疏不以配福。而屬之善
根者何。良以善之與福。別之則二。總之則一。別而
言之。則菩提心偏屬善根。總而言之。則菩提心。亦
可云福。觀經總舉言福無礙。問。寶積大本云。欲見
無量壽佛者。應發無上菩提心。復當專念彼國。積
集善根。則菩提善根。似為二事。今何直以善根屬
菩提心。答。彼但言善根。此乃云多善根。多之一字。
非菩提心。何以當此。
【疏】問。即持名為多善根福德。此經之外。別有證據
否。答。歷歷可證。如大悲大品等說。
【鈔】證善根者。大悲經云。一稱佛名。以是善根。入涅
<pb n="443"/>
槃界。不可窮盡。又云。我滅度後。北天竺國。有比丘
名祈婆伽。修習無量最勝善根。已而命終。生於西
方過百千億世界。無量壽佛國。以後成佛。號無垢
光如來。又大莊嚴經論。佛世一老人來求出家。舍
利弗等諸大弟子俱不肯度。以觀彼多劫無善根
故。佛自度之。即證道果。因告大眾。此人無量劫前。
為採薪人。猛虎逼極。大怖上樹。稱南無佛。以是善
根。遇我得度。華嚴第十迴向云。願憶念無量無邊
世界。去來現在一切諸佛。而次云。以此念佛善根。
凡此。皆持名為多善根之明證也。證福德者。大品
般若經云。若人散心念佛。亦得離苦。其福不盡。況
定意念。稱揚諸佛功德經云。若有得聞無量壽如
來名者。一心信樂。持諷誦念。此人當得無量之福。
永離三途。命終之後。往生彼剎。智論云。譬如有人
初生墮地。即能日行千里。滿一千歲。七寶奉佛。不
如有人。於後惡世。一聲稱念阿彌陀佛。其福勝彼。
增一阿含經云。四事供養閻浮提一切眾生。若有
稱佛名號。如𤛗乳頃。功德過上。不可思議。凡此。皆
持名為多福德之明證也。又寶積十九經云。時一
比丘。聞佛讚揚不動如來佛剎功德。心生貪著。而
念生彼。佛言。不以愛戀之心。遂得往生。惟有植諸
善本。修諸梵行。得生彼剎。善本即善根。梵行即福
德。此又雙顯持名。為多善多福之明證也。諸經交
讚。可弗信受。
【疏】問。此土單修圓頓。不願往生者。寧可謂之少善
根耶。答。圓頓行人。雖悟一心。尚餘後有。正宜求生
彼國。親近彌陀。喆老青公。皎然覆轍。若其自負圓
人。不願往生。當知亦是善根薄故。如華嚴中說。
【鈔】後有者。後陰也。即來生也。圓人見地雖與佛齊。
然而麤細無明。猶未盡除。恒沙性德。猶未悉備。有
惑潤生。寧無後有。既存後有。則有生方。不離六道。
除彼已登實報。餘或未免人天。而天上多欲。人間
雜苦。墮落者眾。解脫者希。不生淨土。而將焉往。喆
老青公。俱稱有悟。而喆老後身。耽戀富貴。青公後
身。多歷苦憂。皆繇不慕往生。自失善利。致使淹滯
多生。曠菩提路。豈非善根涼薄。乃致如斯。言華嚴
者。入法界品云。遮那會上。諸大聲聞。不見佛者。以
善根不同故。本不修習見佛自在善根故。故知執
持名號。願見彌陀。誠多善根。大善根。最勝善根。不
可思議善根也。
【疏】稱理。則自性出生一切法。是善根義。自性富有
一切法。是福德義。
【鈔】何期自性。能生萬法。何期自性。本自具足。
○二示正行。
舍利弗。若有善男子。善女人。聞說阿彌陀佛。執持名
號。若一日。若二日。若三日。若四日。若五日。若六日。若
七日。一心不亂。
【疏】承上多善多福。乃至彼國。而善根難植。福德難
修。況復云多。累劫劬勞。莫之能辦。如寶積十心。華
嚴十願等。今有一法。直捷簡易。即為多善多福。故
顯持名功德殊。
【鈔】善根難植者。如前身子發大乘心。因婆羅門乞
眼退失等。福德難修者。如涅槃三十四經云。五品
心修十善。謂下。中。上。上中。上上。各十善而成五十。
始修終修。方成百福。則福之不易修明矣。寶積十
心者。一。於眾生起大慈。無損害心。二。於眾生起大
悲。無逼惱心。三。於佛法不惜身命。樂守護心。乃至
十。於諸佛捨離諸相。起隨念心。具此十心。往生淨
土。華嚴十願者。一者禮敬諸佛。乃至十普皆迴向。
亦以此十生彼國土。以上皆菩薩廣大智行。非可
易植易修。今持名功德。就使十心未備。十願未齊。
淨業一成。便生彼國。既得往生。此心此願。自然成
就。豈非多善根福德乎。不經迂曲。是謂直捷。無諸
<pb n="444"/>
煩瑣。是謂簡易。直捷而深造。簡易而廣獲。諸餘法
門之所不及。是謂殊勝。
【疏】善男子女人者。善有二義。一是宿生善因。一是
今生善類。男女者。通指緇素利鈍。及六道一切有
緣眾生也。
【鈔】宿生善因者。大本云。世間人民。前世為善。乃得
聞阿彌陀佛名號功德。一聞佛名。慈心喜悅。志意
清淨。毛髮聳然。淚即出者。或宿世曾行佛道。或他
方佛所菩薩。固非凡人。則信心念佛者。皆宿修善
本者也。今生善類者。如華嚴云。寧在諸惡趣。恒得
聞佛名。不欲生善道。暫時不聞佛。夫不以人天為
善。而以得聞佛名為善。則信心念佛者。皆善人之
儔類也。緇素利鈍者。淨土法門。一切收攝。如大本
云。其上輩者。捨家離俗而作沙門。亦有不捨家離
俗者。即出家五眾。在家二眾也。但念佛者。俱得往
生。是通緇素。又蓮分九品。上該盛德菩薩。下及悠
悠凡夫。乃至惡人等。但念佛者。亦得往生。是通利
鈍。又鬼畜地獄。雌雄牝牡。亦可均名男女。但念佛
者。俱得往生。是通一切眾生也。往生集中。稽古驗
今。頗載一二。願詳覽焉。
【疏】次文有三。謂彌陀名號。是標念境。執持一心。是
明念法。一日七日。是剋念期。
【鈔】非境。則法無所施。非法。則境為虗立。非期。則雖
境勝法強。懈怠因循。功不速建。三事具故。能令淨
業決定成就。
【疏】標念境者。彼佛萬德成就淨土攝生。故以阿彌
陀佛四字洪名。為所念之境。依之修行。有所指故。
【鈔】極樂依正。言佛便周。佛功德海。亦言名便周。故
以四字名號為境。依於此境。而加執持。然後向往
有地。詣。至也。謂至於彼國也。或謂心外無境。觀心
即足。何以境為。不知心境一如。亦復互發。先德謂
有三昧直觀三道。顯本性佛。有三昧兼持呪。有三
昧兼誦經。有三昧兼念佛等。今標念境。即是兼念
佛三昧。皆助顯本性之佛也。或直顯。或助顯。其致
一也。況初學凡夫。障染濃厚。全資勝境。發我妙心。
實為修行要術。不可忽也。
【疏】明念法者。謂既聞聖號。要在執持。執者。聞斯受
之。勇猛果決。不搖奪故。持者。受斯守之。常永貞固。
不遺忘故。
【鈔】執持分釋如上。單言持。則攝執。總之為專念不
忘意也。又持復有數種。一者明持。謂出聲稱念。二
者默持。謂無聲密念。三者半明半默持。謂微動脣
舌念。呪家名金剛持是也。又或記數持。或不記數
持。具如密教中說。隨便皆可。而各分事理。憶念無
間。是謂事持。體究無間。是謂理持。下當詳辯。以是
為因。後一心不亂。亦有事理。其不解此意者。以念
佛是被鈍根。參禪乃能悟道。初機聞此。莫能自決。
不知體究念佛。興前代尊宿教人舉話頭。下疑情。
意極相似。故謂參禪不須別舉話頭。只消向一句
阿彌陀佛上著到。妙哉言乎。
【疏】又執持。即歸命義。
【鈔】歸命者。梵語南無。解見前序。若不委身歸命。焉
能一心執持。故義同也。歸復二義。亦如前序中說。
一者歸投義。執持名號。一心向往。即事一心。二者
歸元義。執持名號。還歸一心。即理一心也。
【疏】以上境法二中。復有三義。一者聞說佛名。是為
聞慧。二者執受在懷。是為思慧。三者持守不忘。是
為修慧。
【鈔】聞慧者。阿彌陀佛。雖有無量功德。而此功德。非
聞不知。非說不聞。故華嚴云。得無生慧。先賴多聞
又云。佛法無人說。雖慧不能了。或聞經論之所宣
揚。或聞知識之所開示。一歷耳根。永為道種。是之
謂聞。而言慧者。聞即是慧。對木石說。頑不聞故。對
<pb n="445"/>
愚人說。聞不䬸采。如不聞故。故曰聞慧。思慧者。既
入乎耳。須存乎心。諦審諦觀。是何法門。是何義理。
是之謂思。而言慧者。思即是慧。禽畜雖聞。不解思
故。愚人雖聞。入耳出口。不憶想故。故曰思慧。修慧
者。既深思之。宜力行之。是之謂修。而言慧者。修即
是慧。狂人雖思。蔽精役神。不實踐故。問。此指三慧。
有何證據。答。佛地論云。菩薩履三妙慧。淨土往還。
釋云。以聞思修。得入淨土。故知念佛必有三慧。
【疏】復有三義。聞說佛名。心不疑貳。是之謂信。信已
而執。心起樂欲。是之謂願。願已而持。心勤精進。是
之謂行。
【鈔】信。願。行。下文中當辯。
【疏】名號者。阿彌陀佛四字洪各。不兼色像等。如文
殊般若。及毗婆沙論中說。以色像等攝名中故。
【鈔】不兼色像等者。正明此經專主執持名號也。文
殊般若經云。佛告文殊。欲入一行三昧者。應處空
閒。捨諸亂意。不取相貌。繫心一佛。專稱名字。隨彼
方所。端身正向。能於一佛念念相續。即是念中。能
見過去未來現在諸佛。念一佛功德。與念無量佛
功德無二。阿難所聞佛法。猶住量數。若得一行三
昧。諸經法門。一一分別。皆悉了知。晝夜宣說。智慧
辯才。終不斷絕。阿難多聞辯才。百千等分。不及其
一。龍樹毗婆沙論云。佛法有無量門。如世間道有
難有易。易行疾至。應當念佛。稱其名號。阿彌陀佛
本願如是。攝名中者二義。一者名必有相故。二者
名相皆不離一心故。則一舉佛名。正報依報攝無
不盡。何疑色像。
【疏】今人聞佛不肯執持者。約有四障。四障破除。方
能執持。乃至一心故。
【鈔】障者。遮也。以此四種。遮障念心。不肯執持。故須
破除。四障者。一謂即心是佛。何必捨己念彼。不知
即佛是心。不妨念佛故。良繇即心是佛。豈不即佛
是心。但執念心。不許念佛。則心佛是二。即義不成。
是以念佛念心。兩不礙故。二謂何不徧念諸佛。而
唯念一佛。不知心專志一。乃成三昧故。良繇眾生
智淺。繁則不勝。故用志不分者神凝。役心行岐者
功喪。如普廣大士問佛。十方俱有佛土。何以獨讚
西方。佛言。閻浮提人。心多雜亂。令其專心一境。乃
得往生。以諸佛同一法性身。念一佛。即念一切佛
故。三謂佛佛可念。何不隨念一佛。而必念阿彌陀
佛。不知彼佛與諸眾生。偏有因緣故。良繇彼佛名
號。人所樂稱。就令惡人。有時不覺失聲念佛。乃至
人逢善事。不覺念佛。歡喜讚歎。人逢惡事。及與苦
難。不覺念佛。傷悲痛切。機感因緣。莫或使之而自
然故。四謂何不念佛功德智慧。相好光明。而但念
名號。不知持名。於末法中最逗機故。不思議故。逗
機者。文殊般若經云。眾生愚鈍。觀不能解。但令念
聲相續。自得往生。不思議者。如前所明一行三昧。
則不但逗乎鈍機。神用不測故。如遺教經言。心者
制之一處。無事不辦。今制心佛號。而至一心。何可
思議。
【疏】剋念期者。一日至七日。是所剋定之期要也。七
日者。世出世間。重其事者。恒以七故。七日稱佛。免
地獄故。又七日之期。復有二義。各分利鈍。又多則
大本十日。聲王十日。大集七七日。般舟九十日等。
少則大本一日。觀經十念等。言日者。以經天道晦
明之一周故。
【鈔】期要者。若據如來得菩提。實不係於日。則非日
非劫。焉有七日。若據菩薩修行。動經塵劫。則無窮
無盡。何止七日。今立期要者。以末法眾生修諸功
德。精進恒難。廢弛恒易。應須剋限。乃發勝心也。七
為世重者。如禮懺曰七夜。持呪曰七徧。此經欄網
行樹曰七重。乃至國家記祖曰七廟。教民曰七年。
<pb n="446"/>
竭誠曰七日齋戒之類。是也。免地獄者。經律異相
云。有王害父。七日當墮地獄。一尊者教其稱南無
佛。王便一心稱佛。七日不懈。命終。至地獄門。稱南
無佛。徧獄罪人。皆得解脫。利鈍者。有謂利根一日。
鈍或至七。今謂利鈍二根。各一至七。利根者。性敏
捷故。一日功成。即得一心。便無所亂。其稍鈍者。或
二或三。乃至七日。方得純一。亦有利根。經於七日。
端然一心。終不少亂。其稍鈍者。僅六僅五。乃至一
日。或便散亂。是故各有利鈍。不應偏屬。十日者。大
本云。齋戒清淨。一心常念。十晝夜不絕者。命終必
生我剎。又鼓音王經云。若受持彼佛名號。堅固其
心。憶念不忘。十日十夜。除捨散亂。必得見彼阿彌
陀佛。七七日者。大集經云。若人專念一方佛。或行
或坐。至七七日。現身見佛。即得往生。九十日者。般
舟三昧經云。若人自誓。九十日中常行常立。一心
繫念。於三昧中。得見阿彌陀佛。又文殊般若云。九
十日中。端坐西向。專念於佛。即成三昧。一日者。大
本法藏願云。一心繫念於我。雖止一晝夜不絕。必
生我剎。十念者。觀經下下品云。其人苦迫。不遑念
佛。十聲稱佛等。則知一日至七。隨日多少。皆往生
期。顧力行何如耳。晦明一周者。從子至午。乃自晦
而明。從午至子。乃自明而晦。是為天道一晝夜。夫
心固剎那生滅。呪晝夜乎。於此一心。所謂二六時
中念念無間者也。
【疏】又此七日。不必定是臨終七日。以平時有如是
定力者。必生彼國。
【鈔】平時者。恐人執七日之文。謂必一日至七而便
命終。方名七日。故言或臨終。或平時。但有一日或
七日之定力者。皆得往生也。所謂閒時辦。忙時用。
後至命終。因果相符。必生彼國。
【疏】一心不亂。言執持之極也。是為一經要旨。
【鈔】心者。揀口誦而心不念也。一者。揀心雖念而念
不一也。不亂者。揀念雖一而有時乎不一也。一心
不亂。淨業之能事畢矣。
【疏】釋此四字。先總明大意。次乃詳陳事理。大意謂
一往是正反語。正語一心。反語不亂。
【鈔】一則不亂。亂則不一。有其一心。無其亂心。故云
正反。如言純一不雜。精一無二之類。是也。華嚴十
迴向第四文云。所謂不亂迴向。一心迴向。釋云。一
心者。專注正境也。不亂者。不生妄念也。專注不妄。
即正反意。
【疏】次明事理者。如來一語。事理雙備。故同名一心。
有事有理。如大本云。一心繫念。正所謂一心不亂
也。而事理各別。初事一心者。如前憶念。念念相續。
無有二念。信力成就。名事一心。屬定門攝。未有慧
故。
【鈔】前執持中。以憶念體究。略分二種。憶念者。聞佛
名號。常憶常念。以心緣歷。字字分明。前句後句。相
續不斷。行住坐臥。唯此一念。無第二念。不為貪瞋
煩惱諸念之所雜亂。如成具光明定意經。所謂空
閒寂寞。而一其心。在眾煩惱。而一其心。乃至襃訕
利失。善惡等處。皆一其心者。是也。事上即得。理上
未徹。惟得信力。未見道故。名事一心也。言定者。以
伏妄故。無慧者。以未能破妄故。
【疏】理一心者。如前體究。獲自本心。故名一心。於中
復二。一者了知能念所念。更非二物。唯一心故。二
者非有非無。非亦有亦無。非非有非無。離於四句。
唯一心故。此純理觀。不專事相。觀力成就。名理一
心。屬慧門攝。兼得定故。
【鈔】體究者。聞佛名號。不惟憶念。即念反觀。體察究
審。鞫其根源。體究之極。於自本心。忽然契合。中二
義者。初即如智不二。能念心外。無有佛為我所念。
是智外無如。所念佛外。無有心能念於佛。是如外
<pb n="447"/>
無智。非如非智。故惟一心。二即寂照難思。若言其
有。則能念之心。本體自空。所念之佛。了不可得。若
言其無。則能念之心。靈靈不昧。所念之佛。歷歷分
明。若言亦有亦無。則有念無念俱泯。若言非有非
無。則有念無念俱存。非有則常寂。非無則常照。非
雙亦。非雙非。則不寂不照。而照而寂。言思路絕。無
可名狀。故唯一心。斯則能所情消。有無見盡。清淨
本然之體。更有何法而為雜亂。以見諦故。名理一
心也。言慧者。能照妄故。兼定者。照妄本空。妄自伏
故。又照能破妄。不但伏故。
【疏】又教分四種念佛。從淺至深。此居最始。雖後後
深於前前。實前前徹於後後。以理一心。即實相故。
【鈔】四種如前序中說。一稱名。二觀像。三觀想。四實
相。稱名者。即今經。觀像者。謂設立尊像。注目觀瞻。
如法華云。起立合掌。一心觀佛。即觀相好光明現
在之佛也。若優填王。以栴檀作世尊像。即觀泥木
金銅鑄造之佛也。故云觀像。觀想者。謂以我心目。
想彼如來。即觀佛三昧經。十六觀經所說。是也。實
相者。即念自性天真之佛。無生滅有空能所等相。
亦復離言說相。離名字相。離心緣相。是名實相。所
謂我欲見極樂世界阿彌陀佛。隨意即見。是也。此
之四者。雖同名念佛。前淺後深。持名雖在初門。其
實意含無盡。事一心則淺。理一心則深。即事即理。
則即淺即深。故曰徹前徹後。所以者何。理一心者。
一心即是實相。則最初即是最後故。問。豈得稱名
便成實相。答。實相云者。非必滅除諸相。蓋即相而
無相也。經云。治世語言。皆與實相不相違背。云何
萬德洪名。不及治世一語。一稱南無佛。皆已成佛
道。何況今名理一心也。又觀經第九。觀佛相好疏。
直謂觀佛法身。相好既即法身。名號何非實相。
【疏】又理一心。正文殊一行三昧。及華嚴一行念佛。
一時念佛。又如起信明真如法身。及諸經中說。
【鈔】文殊一行者。以般若智專持佛名。詳見前文。華
嚴一行者。德雲比丘示念佛法門疏云。一行三昧。
觀其法身。以如為境。無境非佛。又修念佛三昧。多
約漸修。謂先化身。次報身。次法身。今則一時而修。
不歷次第。一行不二行。一時不二時。故曰即理一
心也。起信真如者。論云。若觀彼佛真如法身。常勤
修習。畢竟得生。住正定故。又摩訶般若經云。菩薩
念佛。不以色念。乃至不以四智。十八不共法念。何
以故。是諸法自性空故。自性空。則無所念。無所念。
是為念佛。又觀佛三昧海經。佛示阿難云。住念佛
者心印不壞。釋曰。諦了自心。名為觀佛。不為境亂。
名為三昧。一體不移。名為心印等。又舍利弗陀羅
尼經云。唯修一心念佛。皆理一心義也。
【疏】又雖云一心。實則觀經三心。起信三心。論三心。
乃至華嚴十心。寶積十心。無不具故。又淨名八法。
亦一心故。德雲二十一念佛門。亦不出此理一心
故。
【鈔】觀經三心者。一者至誠心。二者深心。三者迴向
發願心。與起信三心。名殊理一。良以至誠心者。即
起信直心正念真如。而此一心不亂。更無虗妄。更
無遷流。隨順真如故。深心者。即起信樂集一切善
根。而此一心不亂。萬善同歸故。迴向發願者。即起
信度盡一切眾生。而此一心不亂。頓融物我故。論
明三心。一清淨心。而此一心。垢無不盡故。二。安清
淨心。而此一心。理無不具故。三。樂清淨心。而此一
心。慈無不攝故。與上二種三心。正相配合也。華嚴
十心者。菩薩十念藏。具明十種念佛。一寂靜念。二
清淨念。乃至十無障礙念。今一心則不動。是寂靜
念。一心則不染。是清淨念。一心則同乎法界。是無
障礙念。寶積十心者。解見前文。前謂十心難具。今
謂心既一矣。慈悲喜捨。百千種心。何所不具。淨名
<pb n="448"/>
八法者。菩薩成就八法。行無瘡疣。生於淨土。而第
八結云。恒以一心求諸功德。今既一心。百千種法。
何所不具。德雲念佛門者。華嚴入法界品。德雲比
丘告善財言。我得憶念一心諸佛境界智慧光明
普見法門。而復開二十一門。起於智光普照。終於
住虗空。今謂心外無境界。心外無智照。心外無虗
空。故不出一心。悉皆具足。那先經云。諸善之中。獨
有一心。最為第一。一其心者。諸善隨之。正此意也。
【疏】又此一心。即作是二義故。
【鈔】觀經云。心想佛時。是心作佛。是心是佛。今謂此
經一心持名。繇此一心。終當作佛。從因至果。名之
曰作。即此一心。全體是佛。非因非果。名之曰是。
【疏】又此一心。即定中之定故。
【鈔】定中定者。以定散判之。修餘少善福者。散善也。
一心不亂者。定善也。又以一心而分定散。事一心
者。定善中之散善也。理一心者。定善中之定善也。
【疏】又此一心。即菩薩念佛三昧故。
【鈔】或疑佛說菩薩念佛三昧經。其間並無信願往
生等語。惟言正念諸法實相。是名念佛。似與此經
意義相戾。今謂彼專主理。此兼理事。理一心者。念
而無念。即實相也。蓋彼以無念正入。此以有念巧
入。作用稍別。究竟不殊。是故同名念佛三昧。
【疏】又此一心。即達摩直指之禪故。
【鈔】尋常說禪者諱淨土。今謂達摩說禪。直指靈知
之自性也。此理一心。正靈知自性故。門庭施設不
同。而所證無兩心也。善哉中峰之言曰。禪者。淨土
之禪。淨土者。禪之淨土也。有味乎言之也。或謂直
指之禪。不立文字。今持名號。若為會同。不知傳法
以四句之偈。印心以四卷之經。較之四字名號。文
更繁矣。蓋非以斷滅文字為不立也。不即文字。不
離文字。達者契之。
【疏】又此一心。當知心王心所。無不一故。
【鈔】王所解見前文。此之八者。及五十一。紛然不齊。
雜然競起。而言無不一者。良繇王所雖多。遡流窮
源。不出一心。今念佛人。初以耳識聞彼佛名。次以
意識專注憶念。以專念故。總攝六根。眼鼻舌身。如
是六識。皆悉不行。念之不已。念極而忘。所謂恒審
思量者。其思寂焉。忘之不已。忘極而化。所謂真妄
和合者。其妄消焉。則七識八識亦悉不行。主既不
存。從者焉附。其五十一又何論也。當爾之時。巨浪
微波。咸成止水。濃雲薄霧。盡作澄空。唯是一心。更
無餘法。故云無不一也。
【疏】故知至心念阿彌陀佛一聲。滅八十億劫生死
重罪。良繇正指理一心故。如法華三昧中說。
【鈔】人有疑言。罪既多劫。業重障深。久勤懺摩。漸積
功德。庶可消亡。而念佛一聲。滅多劫罪。因微果巨。
固所不信。今謂至心者。即一心也。若事一心。雖能
滅罪。為力稍疏。罪將復現。多多之念。止可滅少少
之愆。此之至心。正屬理一。一心既朗。積妄頓空。喻
如千年闇室。豈以一燈。闇不速滅。故一稱南無佛。
皆已成佛道。不獨妙法蓮華有之。法華三昧觀經
云。十方眾生。一稱南無佛者。皆當作佛。惟一大乘。
無有二三。一切諸法。一相一門。所謂無生無滅。畢
竟空相。習如是觀。五欲自斷。五葢自除。五根增長。
即得禪定。釋曰。一稱成佛者。歸命一心。無不成佛。
以離自心一相一門外。更無有法可作歸依。畢竟
空寂。如是觀者。五欲自斷。乃至六度萬行。悉皆成
就。如上所說。非理一心而何。又佛名經云。一聞佛
名。滅無量劫生死之罪。一聞則不待稱念。無量則
不止八十億劫。因彌約而果彌廣。非理一心。安得
致此。但患心之不一。何慮罪之不滅。
【疏】故知古人知見不普之論。乃至定心專心之辨。
良繇且就事之一心。非理一故。
<pb n="449"/>
【鈔】知見不普者。華嚴論云。一乘大道。非樂生淨土
菩薩境界。以情存淨穢。知見不普。今謂此指僅得
事一心者。若得理一。則妙悟一心。有何淨穢。然雖
知平等法界。無生可度。而常修淨土。教化眾生。正
所謂一乘大道也。知見之普。孰過於是。又普賢菩
薩為華嚴長子。非一乘境界乎。而欲面見彌陀。往
生安樂。謂之情存淨穢可乎。定心專心者。永明謂
九品上下。不出二心。一者定心。如修定習觀。上品
上生。二者專心。如但念名號。得成末品。今謂既云
但念。但之一字。正唯得事。未得理故。
【疏】故知古云愚人求淨業者。非唯不指理之一心。
亦復不指事一心故。
【鈔】古德謂有參禪不靈。遽變前因。朝暮掐數珠。求
淨業。又云念幾聲佛。欲免閻老子手中鐵棒。乃愚
人所為。執此語者。遂生疑謗。不知此為參禪志不
歸一。輒自改途者說。非呵淨業故。但言愚人朝暮
掐數珠。求淨業。不言愚人朝暮一心不亂求淨業
也。觀經云。但聞佛及二菩薩名。能滅無量生死之
罪。何況憶念。憶念者。且指事一心也。則知事一。已
非愚人。何況理一。
【疏】故知修淨業人。復業餘行。非唯不知理一。尚未
能持事一心故。
【鈔】念念念佛。更無雜念。是名一心。一心念佛。又一
心修餘種種法門。是二心也。夫無雜念者。止得事
之一心。今且未能。何況理一。故念佛者。守志不二。
勿因三昧難成。而輒改修餘行。先儒有言。不可以
仁之難熟。而甘為他道之有成。此之謂也。
【疏】又此四字。若離合釋之。則相即。故名一心。相非。
故名不亂。
【鈔】相即者。即空即假即中。則如前所明。此能念所
念。即有而無。即無而有。二邊叵得。中亦不存。三德
渾然。不可分別。是名一心。相非者。假非是空。空非
是假。中非假空。則能念所念雙亡。成般若德。能念
所念雙立。成解脫德。俱存俱泯。顯乎中道。成法身
德。三德歷然。不可混雜。是名不亂。
【疏】又此一心不亂。亦分五教。今不敘者。以正指頓
圓故。
【鈔】亦分五教者。以蓮分九品。則小大淺深。自有差
等。如小教以繇心造業而感前境為一心。始教以
阿賴耶識所變為一心。終教以識境如夢。唯如來
藏為一心。頓教以染淨俱泯為一心。圓教以總該
萬有即是一心。而佛說此經。本為下凡眾生。但念
佛名。徑登不退。直至成佛。正屬頓圓。又二乘種不
生。故略前三。不復分五。天台四教例此。
【疏】又此事理二持。起信中具有此意。
【鈔】論云。專念阿彌陀佛。即得往生者。此雙含事理
而言也。次云若念彼佛真如法身。又云雖念亦無
能念可念。皆指理一心也。
【疏】又此事理二持。即顯密二意。
【鈔】四字名號。全皆梵語。但念不忘。與持呪同。是名
曰密。且念且參。觀心究理。是名曰顯。為門少異。歸
元則同。顯密圓通。事理無礙。
【疏】又此事理二持。雖上詳分勝劣。有專事者。有專
理者。機亦互通。不必疑阻。
【鈔】此恐僅能事念者。自疑理性不明。所為無益。故
言事得通理。以決其疑。大勢至圓通章云。不假方
便。自得心開。空谷云。不參念佛是誰。直爾純一念
去。亦有悟日。是也。又恐唯勤理念者。自疑稱佛名
少。或致落空。故言理得通事。以決其疑。念念理一。
是念念彌陀也。其為稱名。不亦大乎。是故攝心體
心。兩種念佛。事理互通。本不二故。
【疏】又此事理二持。或漸進。或頓入。亦隨機不定。
【鈔】漸進者。根稍鈍人。先勤事持。後漸究理。若根性
<pb n="450"/>
大利。徑就理持。故名頓入。作用小殊。及其成功一也。
【疏】又一心不亂下。有本加專持名號二十一字。今
所不用。以文義不安故。仍依古本不加。而以即是
多善福之意。言外補入。斯為允當。
【鈔】文義不安者。上文已有執持名號四字。不可更
著專持名號一句。上下重復。不成文義。舊傳此二
十一字。是襄陽石刻。當知是前人解經之語。襄本
訛入正文。混書不別耳。善文義者。當自見得。
【疏】稱理。則自性非憶非忘。是執持義。非今非昨。是
七日義。非一非多。是一心義。非定非亂。是不亂義。
【鈔】本無生滅。何有憶忘。體絕去來。誰成今昨。一亦
不為一。多尚奚存。定且無定形。亂將安寄。如斯會
得。終日念佛。終日念心。終日念心。終日無念。即心
即佛。非佛非心。是則名為真念佛者。
佛說阿彌陀經疏鈔卷第三

<sarticle>佛說阿彌陀經疏鈔卷第四</sarticle>
明古杭雲棲寺沙門　袾宏　述
○三感果（二）。初佛現我前二我往佛處。
○初佛現我前。
其人臨命終時。阿彌陀佛。與諸聖眾。現在其前。
【疏】其人。指持名者。承上但能一心不亂。命終之時。
佛必現前也。以自力佛力。感應道交故。如二部經。
及諸經中說。
【鈔】自力者。凡人命終。前有將謝。後有未生。平生善
惡。自然現前。如十惡五逆。地獄現前。慳貪嫉妬。餓
鬼現前。乃至五戒十善。人天現前。今專念佛。一心
不亂。則淨念成就。清淨心中。寧不佛現前乎。楞嚴
云。憶佛念佛。現前當來必定見佛。是也。佛力者。大
本法藏願云。我作佛時。十方無央數世界。諸天人
民。有發菩提心。修諸功德。願生我剎。臨壽終時。我
與大眾現其人前。三輩往生中又云。其人命欲終
時。佛與聖眾。悉來迎致。觀經九品。或言阿彌陀佛
至行者前。或云至其人所。皆現前意也。言諸經者
稱揚諸佛功德經云。若有得聞無量壽如來名者。
一心信樂。其人命終。阿彌陀佛。與諸比丘。住其人
前。魔不能壞彼正覺心。又鼓音王經云。若有四眾。
能正受持彼佛名號。臨命終時。阿彌陀佛。即與大
眾。住其人前。令其得見。又華嚴四十六經云。如來
有十種佛事。一者若有眾生專心憶念。則現其前
等。所謂念佛眾生。攝取不捨。是也。若依般若。則自
力復二。一者念力。二者本有佛性力。兼以佛攝取
力。乃成三力。本有如舟船。念佛如帆楫。佛攝取如
便風。三事周圓。必登彼岸矣。
【疏】佛及聖眾者。佛兼報化。聖眾兼菩薩聲聞等。
【鈔】兼報化者。觀經明佛。先言六十萬億。後開丈六。
次言下品化佛來迎。則知九品所見不一。攝論亦
云登地方見報身。轉展細妙。今但言佛。不分報化。
以一攝多故。兼菩薩聲聞者。如觀經上品上生云。
佛與觀音勢至。無數化佛。百千比丘。聲聞大眾。無
量諸天。現其人前。而亦有佛不來迎。菩薩來者。今
從多分。
【疏】問。臨終佛現。亦有魔否。答。古謂無魔。脫或有之。
貴在辨識。
【鈔】無魔者。單修禪定。或起陰魔。如楞嚴止觀諸經
論中辨之甚悉。今謂念佛者。佛威神力。佛本願力。
大光明中。必無魔事。然亦有宿障深厚。或不善用
心。容有魔起。固未可定。須預辨識。如經論說。行人
見佛。辨之有二。一。不與脩多羅合者。是為魔事。二
不與本所修合者。是為魔事。所以然者。以單修禪
人。本所修因。唯心無境故。外有佛現。悉置不論。以
果不協因故。今念佛人。一生憶佛。臨終見佛。因果
相符。何得槩為魔事。若或未能了決。但如前辨別
<pb n="451"/>
察識而已。問。既曰非魔。當是真佛。而古謂佛無去
來。云何有佛現在其前。答。感應道交。不妨不來而
來。無見而見。故永明謂如幻非實。則心佛兩忘。而
不無幻相。則不壞心佛。又云。法身真佛。本無生滅。
從真起化。接引迷根。此乃如來本願功德。令彼有
緣眾生。專心想念。能於自心見佛來迎。不是諸佛
實遣化身而來迎接。則佛身湛然常寂。眾生見有
去來。如鏡中形。非內非外。如夢中事。不有不無。又
經云。應以佛身得度者。即現佛身而為說法。亦此
意也。是故水清則月自來。心淨則佛自現。所謂感
應道交難思議也。
【疏】故知臨終設像助念。文載聖經。法傳西域。不應
疑阻。
【鈔】華嚴十五經頌云。見有臨終勸念佛。又示尊像
令瞻敬。俾於佛所深歸仰。是故得成此光明。疏云。
西域法。有欲捨命者。令面西。於前安一立像。像亦
面西。以旛頂掛像手指。令病人手捉旛脚。作隨佛
往生想。兼與燒香鳴磬。助稱佛名。非直亡者得生
佛前。亦終成見佛光也。若神遊大方。去留無礙者。
置之言外。不爾。勉旃斯行。如上。則特為設像。以助
往生。何況一心不亂。感佛現前。乃慮為魔。自生疑
阻。
【疏】稱理。則自性妄窮真露。是臨終佛現義。
【鈔】妄心未盡。幽幽緜緜。是為命根未斷。惑斷執空。
情消見謝。人亡家破。煙滅飛。命終之謂也。諸妄
盡除。不真何待。求佛不現前。不可得也。然而佛慈
無限。豈必臨終。是故時時示時人。時人自不識。
○二我往佛處。
是人終時。心不顛倒。即得往生阿彌陀佛極樂國土。
【疏】上言臨者。是將欲命終。今言終時。正煖盡識去。
心不顛倒者。以一心不亂。故不顛倒。以不顛倒。故
不生他處。即得者。言其速也。
【鈔】顛倒者。繇其平日隨順妄想。不修正念。心多散
亂。如前所謂將捨煖觸。一生所作。俱時現前。心神
惶怖。動止揮霍。應入地獄者。刀山劍樹。視作園林。
應墮畜生者。馬腹驢胎。認為堂宇。就令作善。合生
人天。未免憎愛父母。乃至小聖初心。猶不能正知
出入。皆所謂顛倒也。乘此顛倒。三界七趣。隨業受
生。今既一心不亂。則內凝正念。外感佛迎。捨此報
身。徑生彼國。如佛言。隨其心淨。則佛土淨。又言一
切國土。唯想所持。淨想成就。必得往生。固無疑也。
他處者有三。一者娑婆世界。二者餘佛國土。三者
彼國邊地。今皆揀之。速者。不經中陰。不隔時日。觀
經所謂如彈指頃。生極樂國也。又智者云。臨終在
定之心。即是淨土。動念。則往生淨土時。所云在定
者。今心不顛倒是。所云動念者。後願生彼國是。
【疏】大本云。其身體非世人之身體。亦非天上人之
身體也。皆積眾善之德。自然虗無之體。蓮華中化
生。亦無乳養之者。
【鈔】積善者。即是善根福德成就之身。非以欲愛為
因。四大為體。故不繇胎獄。託質華池也。亦無乳養
者。明自然增長。非如北洲。猶待指端出乳而為養
也。
【疏】其往生者。繇上一心不亂。作三九因。更細分之。
亦應無量。
【鈔】三九者。大本三輩。觀經九品也。以一心分事理。
事理亦復各分勝劣。後得往生。如其本因而為品
位也。三輩者。如大本謂上輩者。發菩提心。專念阿
彌陀佛。修諸功德。願生彼國。命欲終時。佛與聖眾。
現其人前。便於七寶池內。蓮華化生。住不退轉。智
慧勇猛。神通自在。所居七寶宮宇。在虗空中。去佛
為近。是名上輩生者。配前則雙得事理一心者也。
中輩者。不能大修功德。而亦發菩提心。專念迴向。
<pb n="452"/>
命終生彼。功德智慧。次於上輩。是名中輩生者。配
前。則得事有餘。得理不足者也。下輩生者。不能作
諸功德。而亦發菩提心。一向專念。乃至十念。生彼
宮宇。惟在於地。又次中輩。是名下輩生者。配前。則
僅得乎事。未得乎理者也。九品者。觀經所云上之
三品。有生彼即得百千陀羅尼門者。有經一小劫。
得無生忍者。有經三小劫。得百法明門。住歡喜地
者。配前。則雙得事理一心。而有深淺。故成三品。例
上輩也。中之三品。有生彼國。即得阿羅漢者。有生
彼半劫。得阿羅漢者。有生彼一劫。得阿羅漢者。配
前。則事盈理歉。亦以深淺。故成三品。例中輩也。下
之三品。有往生彼國。經十小劫。得入初地者。有經
於六劫。蓮華乃開。發無上道心者。有十二大劫。發
菩提心者。配前。則有事無理。亦以深淺。故成三品。
例下輩也。細分者。如前階品中。分之又分。則百千
萬億無盡輩品。皆以事理所得深淺。而為次第也。
【疏】如觀經以上品上生為得無生忍。天台判屬初
地。而華嚴明無生忍。自有淺深。則上上品中。信有
多品。況復餘品。
【鈔】淺深者。八地淨忍分中疏云。無生忍。略有二種。
一約法。二約行。約法。則諸無起作之理。皆曰無生。
慧心安此。故名為忍。約行。則報行純熟。智冥於理。
無相無功。曠若虗空。湛如渟海。心識妄惑寂然不
起。方曰無生。前說猶通諸地。後唯八地所專。餘如
前序中辨。故知無生忍位。自有淺深。則上上品中。
從一地以至八地。已容多品。餘可知矣。故細分之。
亦應無量。
【疏】又三輩九品。二經相配。諸說稍異。如輔正所解
融之。
【鈔】觀經疏云。此經九品。為令識位高下。即大本三
輩也。孤山謂大本三輩。止齊觀經六品。以三輩純
明善行。不及惡人也。靈芝判三輩止對上品。故云
諸說稍異。草庵輔正解曰。天台以九品同三輩者。
乃約位次相同。不約行因而言。則孤山。靈芝。皆不
違天台。所以然者。以天台但約位次。則輩品正同。
二師唯約行因。則止齊中上。各有所據。取義不同。
故不違也。剋實而論。則煩惱不異菩提。始惡何妨
終善。惡人既已成善。豈不賢聖同科。三輩九品。正
相配合。又何疑焉。
【疏】又華嚴明念佛者。數與心等。即是三輩九品隨
因不同義。
【鈔】數心等者。華嚴二十三經。離垢幢菩薩偈云。以
佛為境界。專念而不捨。此人得見佛。其數與心等。
釋云。數與心等者。謂隨念隨現。隨念有二。一隨念
多少。佛亦如之。如念佛一聲。有一化佛從口中出
等。二隨念淺深。佛應稱之。如臨終見佛有勝有劣
等。多少淺深。即輩品分別也。此人得見佛者。即阿
彌陀佛現在其前也。專念者。即一心不亂也。
【疏】又志眼二種淨業。亦三輩九品義。
【鈔】志眼法師云。往生一門。有二淨業。一曰正觀。默
照本心也。二曰助行。備修萬善也。二事俱得。則了
達四淨土矣。如止得事善者。近生同居。遠作三土
因耳。故知淨土。正究理菩薩所登境界。而兼容悠
悠眾生耳。又云。圓機體道。是最上淨業。苟加願以
導之。即預優品。愚朴之輩。但稱佛發願者亦生。觀
淨土一門。則聖人無棄物也。按所云正觀。通乎上
中。所云助行。通乎中下。又法師此論極善。觀者毋
忽。
【疏】有言九品。八從蓮生。以第一品云金剛臺故。今
參合經論。仍以九品皆屬蓮生。
【鈔】八從蓮生者。據觀經上品上生文云。自見其身。
乘金剛臺。獨無蓮華二字。故言下之八品。乃從蓮
生。然經論所明。歷歷皆說生西方者。俱從蓮生。大
<pb n="453"/>
本法藏願云。無央數世界。諸天人民。以至蜎蝡。生
我剎者。皆於七寶池內。蓮華中化生。言皆。則槩舉
九品矣。又云。他方諸大菩薩。欲見阿彌陀佛者。徑
於彼國七寶池內。蓮華化生。言大菩薩。則必非中
下矣。又云。其上輩者。命欲終時。佛與聖眾。悉來迎
致。即於七寶池內。蓮華化生。言上輩。即正對上品
矣。並無最上不蓮之意。又法華云。聞此經典。如說
修行。命終即往極樂世界。阿彌陀佛大菩薩圍繞
住處。生蓮華中。得菩薩神通。無生法忍。夫得無生
忍。非上上品乎。又行願品。普賢菩薩以十大願王
導歸極樂。而曰彼佛眾會咸清淨。我時於勝蓮華
生。夫普賢往生。非上上品乎。又寶積明十心迴向。
後得蓮華化生。夫十心菩薩。非上上品乎。以是參
考。確有明證。問。果爾。則上上文中。何以曰金剛臺。
不曰蓮華。答。文互有無。不足泥故。何以知之。上品
中生。亦曰乘紫金臺。又將曰七從蓮生乎。況中品
之下。亦但云此人命終。譬如壯士屈伸臂頃。即生
西方極樂世界。文中並無蓮華二字。又將曰六從
蓮生乎。夫既以不蓮為勝。則中下劣品。何以不蓮。
又中品之上。獨曰蓮華臺。其金剛臺紫金臺之類
乎。其蓮華之類乎。錯雜不倫。進退無據。灼知文互
缺而義必周也。愚意各有蓮華。華各有臺。臺各不
同。而金剛為臺之最勝耳。如懷玉銀臺初來。金臺
繼至。可驗也。且臺之義二。一者基臺之臺。則臺在
華下。如世刻像。下作寶臺。臺上安華。華上安佛。是
也。二者房臺之臺。則臺在華內。如法華玄義。以蓮
表十如。至如是報文云。臂如蓮實圍繞房臺。又云。
實依於臺。實者蓮子。子藏臺中。則世所謂蓮房是
也。又華嚴十地蓮華文云。瑠璃為莖。栴檀為臺。瑪
瑙為鬚。閻浮檀金為葉。並稱莖臺鬚葉。而涅槃亦
云。譬如莖葉鬚臺。合為蓮華。此所謂臺。皆房臺也。
即法華甄叔迦寶以為其臺之意也。觀是。則知觀
經華座觀中。先言作蓮華想。次云釋迦毗楞伽寶
以為其臺。則華內之臺也。又云。一一金色。處處變
化。或作金剛臺。或作珍網等。則華下之臺也。故上
品中生。先言紫金臺。次云足下亦有七寶蓮華。則
紫金臺在華下明矣。華必有臺。臺必有華。言金剛
臺。不言華。與言華不言臺。文前後互顯耳。但上上
品一生蓮中。即時華開。即時見佛。即時證道。其餘
則華開漸晚。見佛漸遲。證道漸遠。以是分別。知上
上獨勝。非為無蓮也。若以無蓮為勝。有蓮為劣。是
薄蓮也。何取於蓮[邱-丘+(看-目)]。而華座觀明佛坐蓮華。則佛
亦劣矣。理云何通。問。極樂九品。八從蓮生。四明何
為有是言乎。答。四明只說八從蓮生。未說不蓮為
是何品。以中下品亦無蓮華故。若果上上不蓮。當
必有說。而乃徒開其端。不竟其說者。何也。或此八
字傳寫之誤。安知不是極樂九品。必從蓮生。俟高
明更辨之。
【疏】問。下品之外。復有胎生。為實有否。答。表信力不
堅故。實無胎生。
【鈔】非胎生者。大本云。佛告彌勒。若有眾生。修諸功
德。願生彼剎。不了佛智。志意猶豫。臨命終時。方悔
已過。以是生彼。纔入邊地。見七寶城。即便止住。於
蓮華生。亦有自然快樂。如忉利天。惟於城中經五
百歲。不得見佛。不聞經法。以此為苦。故名胎生。非
實胎育如人間也。又云。如剎帝利。其子犯法。幽之
內宮。處以華觀。層樓綺殿。好飾奇珍。寶帳金牀。服
御所資。悉皆豐備。而以閻浮金鎖。繫其兩足。不得
自在。即胎生喻也。又云。若識其本罪。深自悔責。求
離本處。即得往詣無量壽佛所。又菩薩處胎經云。
西方去此閻浮提十二億那由他。有懈慢界。國土
七寶。其樂無比。發意欲生彌陀佛國。而染著於此。
不能前進。亦疑城邊地類也。如是皆繇信不切故。
<pb n="454"/>
【疏】問。既云七日。彼臨終十念。特俄頃耳。何得往生。
答。正以一心故。如智論中說。又自力他力。如那先
中說。
【鈔】智論云。臨死少許時心。何能勝終身行力。答曰。
雖時頃少。心力猛利。是最後心。名為大心。當知即
是一心不亂故。那先經云。王問那先。人生造惡。臨
終念佛。得生佛國。我不信是語。那先答言。如持大
石。置於船上。因得不沒。人雖本惡。因念佛故。不墮
泥犂。而得往生。亦復如是。則己之心力。佛之願力。
交相成也。
【疏】問。既云往生。昔人又謂生則決定生。去則實不
去。是乃有生無往。今曰往生。二義相戾。答。以生於
自心。故不往而往。名為往生。如華嚴解脫長者說。
【鈔】華嚴重重法界。不出一心。楞嚴十方虗空。皆汝
心內。是知極樂之生。生乎自心。心無界限。則無西
無東。去至何所。狀其易穢而淨。脫舊而新。離一得
一。似有所往。名之為往。豈曰從此向彼。如世間經
城過邑之往耶。解脫所說者。入法界品。解脫長者
言。彼諸如來不來至此。我不往彼。若欲願見安樂
世界阿彌陀佛。隨意即見。既云隨意。則不越一念
而生彼國。故知狀其得生。名之往生。實無所往。不
住而往。不妨說往。究極而言。非但無往。亦復無生。
不生而生。不妨說生。
【疏】問。兜率內院。昔人亦願往生。今何偏示極樂。答。
因難易故。境勝劣故。主師資故。又問。勝蓮華世界。
甚超極樂。何以不往。答。樂[邱-丘+(看-目)]在近。不應求遠故。
【鈔】問意蓋謂彌勒亦現在說法。內院亦清淨莊嚴。
而不求生。當是何故。答有三義。一因難易者。凡生
內院。必智斷功德。堪與聖流。非若極樂。但求生者。
淨念成就。即克如願。無論惑業。昔奘師謂內院易
生。良以兜率之離人世。可計由旬。極樂之去娑婆。
歷多佛剎。彼論地。不論因。今論因。不論地。義各有
取。然極而論之。奘師為當時一類之機。此經乃萬
世常行之道耳。二境勝劣者。內院不越三界之中
極樂出過三界之外。極樂疑城。尚無女人。內院外
生。便有五欲。故曰下生猶勝天宮也。三主師資者。
彌陀圓萬德之果。已證如來。彌勒稱補處之尊。猶
居等覺。經云。其中多有一生補處。則彌勒方與觀
音勢至。同侍導師之側。曰師資也。故見彌陀。即見
彌勒。見彌勒。未必見彌陀也。又古德有云。先生西
方。後生龍華。亦大有理。偏求極樂。不亦宜乎。勝蓮
華者。詳見前壽命文中。今謂華嚴較論國土。娑婆
之後。即云極樂。遠之又遠。至百萬阿僧祇世界。方
曰勝蓮。則極樂者隣[邱-丘+(看-目)]。勝蓮者遐域也。喻如越饑
吳稔。舉足即吳。捨吳不往。而遠慕燕秦。惑亦甚矣。
【疏】問。見有一生念佛。臨終未必往生。何也。答。良繇
一生念佛。未是一心念佛故。
【鈔】悠悠之徒。一生念佛。所謂雖不懈怠。亦不精進。
未能一心。故不得生。若果真實用心。而未純一。雖
今世不生。亦植生因。必於來世成就三昧而得生
彼。如梵網云。不得戒。而得增益受戒。宗門謂才出
頭來。一聞千悟者。是也。慎毋藉口曰。某某念佛。徒
勞無功。遂謗聖教為不足信。
【疏】稱理。則自性無形。是不顛倒義。自性無垢。是生
極樂義。
【鈔】六祖云。吾有一物。無頭無尾。無背無面。是則求
於正相尚不可得。將以何物而名顛倒。般若心經
云。是諸法空相。不垢不淨。是則求於淨相尚不可
得。將指何處而號娑婆。不顛倒處。全身坐極樂蓮
臺。顛倒纔生。應念住娑婆國土。即心即土。即土即
心。西方去此不遠。
○四結勸。
舍利弗。我見是利。故說此言。若有眾生聞是說者。應
<pb n="455"/>
當發願。生彼國土。
【疏】是利者。指上見佛往生。此言者。見斯大利。故說
此一心持名之言也。不願往者。則孤佛說。是為第
二重勸。
【鈔】無利益語。佛所不談。持名即得往生。於諸眾生
有大利益。故佛說也。良繇已得往生。是名自利。生
彼國已。聞法得道。還能廣度無量眾生。是名利他。
具斯二利。故云大利。第二勸者。初言眾生聞者。止
是得聞彼國莊嚴勝妙。故起願樂。未委如何得生。
今出其繇。言一心持名。佛來接引。遂得生彼。則願
當益切。故云二勸。
【疏】又言利者。反顯不願往生之害。示欣厭也。
【鈔】此土修行。多劫升沈。不能解脫。今以稱名往生。
遂登不退。較其利害。明若指掌。利即諸樂。害即眾
苦。故當欣厭。
【疏】又我說者。正明無問自說故。
【鈔】見斯大利。急為指陳。恐諸眾生遲遲失利。故不
俟請問也。
【疏】稱理。則自性具足。是利義。
【鈔】試觀自性。欠少何事。靈知體上。彌陀聖眾終日
現前。常寂光中。極樂淨[邱-丘+(看-目)]無時不往。奈何佛見是
利。眾生若盲。佛說是利。眾生若聾。雖是勞他金口
宣揚。須是一迴親見始得。
○三交引佛言令斷疑惑（二）。初明佛同讚二釋
經應讚。
○初明佛同讚（二）。初本佛讚二他佛讚。
○初本佛讚。
舍利弗。如我今者。讚歎阿彌陀佛不可思議功德之
利。
【疏】承上不獨我見是利而說此言。亦十方諸佛同
見是利而說此言也。讚者。稱讚。歎者。感歎。不可思
議者。上言我見是利。今極言其利非尋常之利也。
文有三轉。一。非無益。故云利。二。非但事福之利。故
云功德之利。三。非但功德之利。故云不可思議功
德之利也。以是讚歎。非偶然故。
【鈔】稱讚者。稱揚讚美彼佛廣大功德。令人歸信也。
感歎者。感激歎息。此法人天希有。歷劫難逢。令人
悲喜。喜者。喜其得聞。悲者。悲其聞之晚也。不可思
議。是此經原名。義見前序。經名不可思議者。正以
阿彌陀佛。有此不可思議大功德也。文有三轉者。
利中多含。展轉深廣。初。事福之利者。修事相福。世
間因故。是名小利。二。功德之利者。出世間因故。是
名大利。三。不思議功德者。出世間上上因故。是名
大利中大利。蓋功德雖勝事福。於中復分勝劣。有
可思議。有不可思議。今是不可思議之功德也。故
大利中。復稱大利。
【疏】不可思議。如聲王中說。彼安樂世界。所有佛法。
不可思議。神通現化。不可思議。若能信如是事。當
知是人不可思議。所得業報。亦不可思議。又依正
因果。四俱不可思議。
【鈔】此分為四。一是施法廣大功德。謂無量壽。無量
光。三寶道品種種等。二是神化周徧功德。謂水鳥
樹林。咸宣妙法。衣食服用。受用自然。眾生皆具相
好神變等。三是信受宿根功德。謂難信之法。能信
受者。宿修無量善根等。四是果報難勝功德。謂即
得往生。即得入上善會。即得不退轉地。畢竟成佛
等。皆超越常情。故云不可思議。如金剛般若云。是
經義不可思議。果報亦不可思議。是也。依正因果
者。依謂同居即寂光。正謂應身即法身。因謂七日
功成。果謂一生不退。亦復超越常情。故俱不可思
議也。昔英法師。於東都講華嚴經四十徧。因入綽
禪師淨業道場。深入三昧。歎曰。自恨多年空尋文
疏。勞身心耳。何期念佛不可思議。
<pb n="456"/>
【疏】稱理。則自性離心言相。是不可思議功德義。
【鈔】起信論云。是心從本以來。離心緣相。離言說相。
是故舉心即錯。動念即乖。滯句者迷。承言者喪。然
則當如之何。縱饒緘口忘機。依然墮落無記。是之
謂不可思議。
○二他佛讚（六）。初東方二南方三西方四北方
五下方六上方。
○初東方（三）。初列名顯廣二現相表真三發
言勸信。
○初列名顯廣。
東方亦有阿閦[鞥-合+(白-日+田)]佛。須彌相佛。大須彌佛。須彌光佛。
妙音佛。如是等恒河沙數諸佛。
【疏】引諸佛讚者。見此淨土法門。乃千佛萬佛。無量
諸佛。異口同音之所讚歎。當諦信勿疑也。唐譯具
有十方。今缺四隅者。文省也。先東方者。舉方常法。
亦以東表智故。
【鈔】十方者。奘師譯有四隅。則成十方。今止六者。以
正攝隅。故文省也。舉方常法者。經中凡舉十方。每
先東為首。東者。於時為春。萬物生長。有智慧義。以
智者。萬法之先導。故首舉東方。即舍利文殊首眾
意也。
【疏】舉六方者。釋迦處中故。
【鈔】既言上下四方。中央何獨不舉。蓋釋迦處娑婆
世界。以本所居為中。前之後之。左之右之。仰之俯
之。成六方也。
【疏】阿閦[鞥-合+(白-日+田)]者。此云不動。法身不動故。一云。不為二
邊之所動故。
【鈔】法身者。不生不滅。無去無來。妙覺地無所增。無
明地無所減。湛然常住。如如不動故。二邊者。有無
也。有不能使之著相。無不能使之落空。不斷不常。
二不動故。問。東屬春生。於卦為震。震者。動也。云何
佛號不動。答。以是即動即靜。應萬變而常寂。故云
不動。華嚴以東方為不動智。正此意也。
【疏】須彌相者。佛相無盡。如須彌故。
【鈔】須彌。此云妙高。眾寶所成曰妙。迥出羣山曰高。
佛之相好。百福所成。無不具足。是之謂妙。人天二
乘。及諸菩薩相好皆莫能及。是之謂高。
【疏】大須彌者。佛德高廣。如大須彌故。一云佛名大
於須彌。如維摩中說。
【鈔】須彌高廣。超於七金。以對七金。名之為大。佛德
高廣。無以為比。如大須彌也。佛名者。維摩經云。名
稱高遠。踰於須彌。則謂大過於須彌也。
【疏】須彌光者。佛光廣照。猶如須彌。暎蔽眾生故。
【鈔】光有二義。一者須彌寶成。寶能發光。如佛淨極
光通故。二者須彌體大。光明亦大。如佛光明無量
故。
【疏】妙音者。法音圓妙。說法稱機故。
【鈔】圓妙者。如維摩經云。佛以一音演說法。眾生隨
類各得解。又云。於眾言音。微妙第一。
【疏】如是等者。多難悉舉。且舉五佛。以等攝之。恒河
亦云殑伽河。沙者喻多也。
【鈔】恒河在西域無熱池側。香山頂上。有無熱惱池。
流出四河。恒河在南。廣四十里。沙逐水流。至為微
細。佛近彼河說法。故凡言多。常取為喻。明東方多
佛。如恒河中所有沙數也。若據法華一塵一劫之
喻。則恒河者猶為至少。今舉恒沙。意實無盡故。大
本云。無量無數不可思議無有等等無邊世界。諸
佛如來。皆共讚歎阿彌陀佛所有功德。則恒沙未
足以盡之也。
【疏】以上佛名。靈芝云。相傳不釋。亦有釋者。或取因
或取果。或性或相。或悲智行願等。亦無礙故。
【鈔】不釋者。以佛具萬德。不可以一德稱故。亦有釋
者。以佛德融通無盡。亦可以一攝萬。偏舉一德。即
<pb n="457"/>
備眾德故。故舉因則該果海。舉果則徹因源。無有
智而不悲。悲而不智。無有行非願起。願不行成。如
堯仁舜孝。禹儉湯寬。亦互具故。
【疏】稱理。則自性智慧不可盡。是東方恒沙佛義。
【鈔】東方義見前解。有形之物可盡。智慧不可盡。外
求智慧可盡。自性智慧不可盡。曰恒沙者。亦少分
喻耳。所以道盡思共度量。不能測佛智。
○二現相表真。
各於其國。出廣長舌相。徧覆三千大千世界。
【疏】其國者。本所住國。各於其國者。見佛佛皆然也。
左右為廣。前後為長。三千大千。詳如俱舍中說。覆
大千者。極言舌相之廣長也。以多劫口業清淨故。
若詳其繇。如華嚴中說。言此以明佛語為必可信。
令斷疑也。
【鈔】俱舍論頌云。四大洲日月。須彌盧欲天。梵世各
一千。名為小千界。此小千千倍。說名為中千。此千
倍大千。皆同一成壞。今釋謂四大部洲。二輪日月。
一須彌山。從下地獄。至六欲天。從欲天至梵天。齊
此色天。名一世界。一一數之。積而至千。名曰小千。
又以小千為一。一一數之。積而至千。名曰中千。又
以中千為一。一一數之。積而至千。名曰大千。以三
次言千。曰三千大千。其實一大千也。一大千世界。
即經中一佛土也。彼阿閦佛。乃至恒沙諸佛。各各
主此大千世界。今謂諸佛各於本界。出廣長舌。覆
其界內。無不徧也。口業清淨者謂不為妄言。綺語。
惡口。兩舌。常為真實語。正直語。柔軟語。和合語。而
言多劫者。經云。凡夫舌過鼻尖。表三世不妄語。佛
乃無量劫來。曾無妄語。久積功德。感斯勝相也。詳
其繇者。華嚴離世間品云。菩薩有十種舌。所謂開
示演說無盡眾生行舌。開示演說無盡法門舌。讚
歎諸佛無盡功德舌。乃至降伏一切諸魔外道。除
滅生死煩惱。令至涅槃舌。是為十。菩薩成就此法。
得如來徧覆國土無上舌。則不止一因。故言詳也。
必可信者。凡夫舌相。不過三寸。古謂掉三寸舌。則
毀譽抑揚。循其私意。容未可信。佛具如是廣長之
舌。寧有妄乎。其所讚歎。更疑不信。無有是處。
【疏】又行位菩薩。尚有廣長舌相。更過於此。今猶略
說。
【鈔】菩薩舌相者。華嚴十行位菩薩。成就十無盡藏。
其說法時。以廣長舌。出妙音聲。充滿十方一切世
界。言十方一切。則不止一大千而已。菩薩且然。何
況如來。今且各就本國。故云略說。其實佛讚淨土。
徧十方一切世界也。
【疏】慈恩云。佛之舌相。證小。則覆面門。以至髮際。今
覆大千。證大事也。又云。菩薩得覆面舌相。故其言
無二。悉真實故。則覆面之舌。已無妄語。況覆大千
乎。
【鈔】舌相小大者。以佛得色身三昧。六根自在。證小
證大。各隨其意。言大事者。法華云。佛為一大事因
緣故。出現於世。謂令眾生皆入佛乘故。今讚淨土。
現此舌相。則知淨土法門。是為大事。同法華也。苟
非大事。則所謂割鷄焉用牛刀也。又菩薩覆面者。
舉劣況勝。勸信之至也。
【疏】又十方者。且就橫說。若豎說者。通乎三際。無不
讚歎。
【鈔】以方例世。則前乎迦葉。乃至過去無量諸佛。後
乎彌勒。乃至未來無量諸佛。必其廣長舌相亦徧
覆三際也。諸佛相同。則心同。智同。願同。既六方讚
歎此經。知三世諸佛。亦必讚歎此經。如六方也。所
謂無間說者是也。
【疏】稱理。則自性周法界。是廣長舌義。
【鈔】古謂溪聲即是廣長舌。然則廣長舌相。不獨諸
佛有之。眾生有之。即萬象皆有之。是故情與無情。
<pb n="458"/>
融成一舌。舌即法界。法界即舌。說徧覆時。已成雙
橛。
○三發言勸信。
說誠實言。汝等眾生。當信是稱讚不可思議功德。一
切諸佛所護念經。
【疏】誠實。明必可信。以是廣長舌端。出誠實語。謂此
稱讚不可思議功德。一切諸佛所護念經。汝當諦
信。莫懷疑也。信義詳後。
【鈔】必可信者。以誠則真懇無偽。實則審諦不虗。所
謂師子吼。無畏說。千聖復起不能易。萬世守之則
為楷者也。稱讚不可思議功德。連下十六字。此經
原名也。唐譯止言稱讚淨土佛攝受經。欲文省便。
以不可思議功德。攝淨土中故。此不可思議。上文
讚佛。今乃讚經。其義一也。故不重釋。護念者。念佛
之人。佛力保護。令其安隱。無諸障難故。佛心憶念。
令其精進。無有退墮故。觀經云。念佛眾生。攝取不
捨。又經云。念佛之人。阿彌陀佛常住其頂。又十種
利益云。念佛之人。阿彌陀佛。常放光明。攝受此人。
此本師護念。而十方諸佛同此護念。當知念佛佛
念。感應自然。不可誣也。
【疏】又八地始蒙佛護。故知往生。地位非淺。
【鈔】八地佛護者。華嚴謂八地菩薩。常為如來之所
護念。今此頓超勝地。故曰非淺。
【疏】諸佛告語眾生。古有二說。一謂轉引。一謂同時。
今兼用之。
【鈔】轉引者。慈恩謂六方諸佛。告本國中之語。釋迦
轉引以證己言。靈芝謂是釋迦說此經時。六方諸
佛。同時讚歎。今兼用者。以此廣大最要法門。諸佛
平時必所常讚。而正當釋迦說此經時。十方諸佛
齊讚。亦復何礙。彌顯此經。乃普眼法門。徧乎法界。
一說一切說也。
【疏】稱理。則自性不變。是誠實義。自性不離。是護念
義。
【鈔】純真絕妄。萬劫如然。言誠實者。孰過於是。即今
一視一聽一言一動莫不與俱亘古亘今常護常
念。行住坐臥。不離這箇。何得誠言不信。護我偏違。
可謂自誑自欺。自逃自逝。
○二南方（三）。初列名顯廣二現相表真三發言
勸信。
○初列名顯廣。
舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。
【疏】日月燈者。大智無盡故。
【鈔】大智無盡者。日照晝。月照夜。燈照日月之所不
及。普徧繼續。更無窮盡。佛之大智。橫亘十方。豎通
三際。方猶是也。又日光破暗。有般若義。名一切智。
月以清涼照夜。有解脫義。名道種智。燈繼日月。通
乎晝夜。不住二邊。是中道第一義諦。有法身義。名
一切種智。
【疏】名聞光者。名稱普聞。如光遠照。
【鈔】實大聲宏。故有名稱。普徧聞於十方無量世界。
如日光照。無所不被。
【疏】大𦦨肩者。肩表二智。𦦨喻照耀。
【鈔】二智者。權智照事。實智照理。事理炳然。雙照不
昧。如兩肩發𦦨故。又此二智。荷擔一切佛法。有肩
義故。
【疏】須彌燈者。須彌為燈。照四天下。佛光廣照亦如
是故。
【鈔】須彌為燈者。如云須彌為筆。須彌為椎等。極言
燈量之廣大也。須彌在中。光照四部。佛以中道大
智。照諸眾生。如須彌燈也。然維摩經言。須彌燈王
佛。身長八萬四千由旬。而究其國土。乃東方過三
十六恒河沙世界。今在南方。以佛同名者眾故。
<pb n="459"/>
【疏】無量精進者。精進解見序分。但彼言常。此言無
量。
【鈔】無量二義。一者時無量。即是常義。二者事無量。
自利利他。智行無邊故。
【疏】稱理。則自性光明不可盡。是南方恒沙佛義。
【鈔】南方為離。離為火。火內暗而外明。是寂而常照
也。真知不昧。靈𦦨何窮。華嚴光明覺品言。如來光
明過一世界。十世界。乃至不可說世界。皆是自己
心光覺照。一切不從外得。故曰。我見燈明佛。本光
瑞如此。
○二現相表真。
各於其國。出廣長舌相。徧覆三千大千世界。
○三發言勸信。
說誠實言。汝等眾生。當信是稱讚不可思議功德。一
切諸佛所護念經。
○三西方（三）。初列名顯廣二現相表真三發言
勸信。
○初列名顯廣。
舍利弗。西方世界。有無量壽佛。無量相佛。無量幢佛。
大光佛。大明佛。寶相佛。淨光佛。如是等恒河沙數諸
佛。
【疏】無量壽。因與本佛同名。古有二說。亦俱有理。
【鈔】二說者。靈芝謂諸佛同名甚多。決非法藏所成
之佛。以是本佛不應自讚故。慈恩謂設若自讚。理
亦無妨。以導引眾生。令生勝意故。今雙取二說。謂
據大本。過無邊佛剎。同名釋迦牟尼者。不可勝數。
又觀音師觀音如來等。則無量壽之名。何止一佛。
百千萬億不可窮盡。若據佛分邊事。焉得以凡常
例之。將無自讚毀他。犯菩薩十重戒耶。我為法王。
於法自在。縱橫予奪。權實雙彰。苟有利於眾生。亦
何施而不可。天上天下。唯吾獨尊。可得云自讚否。
前之一說。恐人不知諸佛數如微塵。拘執一偏故。
後之一說。恐人泥於不應自讚。昧佛神用故。二說
兼成。理固無礙。
【疏】無量相者。相好無盡故。
【鈔】相好者。或三十二相。或八萬四千相。或微塵相。
德福無量。相亦無量也。昔志公現十一面觀音相。
僧繇不能舉筆。況佛相乎。
【疏】無量幢者。功德高顯。喻之如幢。極其高顯。名無
量也。又無量者。廣多義。
【鈔】幢者。旛屬。又云旗屬。刊定記。幢有七義。約之成
五。一。高顯義。喻佛位極尊故。二。建立義。喻佛悲智。
建立眾生。及菩提故。三。歸向義。喻佛為眾生所宗
仰故。四。摧殄義。降伏一切諸魔軍故。五。滅怖義。如
帝釋告諸天眾。汝與脩羅戰時。設有恐怖。當念我
七寶幢。其怖即滅。喻佛得無所畏。眾生念佛。即離
恐怖故。今唯取高顯一義。攝餘義也。廣多者。其幢
多而無量。如經言。幢旛寶葢。徧滿虗空。佛豎無量
妙義。指示眾生。亦復如是。
【疏】大光者。光輝廣被故。
【鈔】光指化他之用。諸天人亦有身光。不假日月。二
乘小果。因地菩薩。皆有光明。比佛為小。佛光暎蔽
一切。故云大也。
【疏】大明者。謂佛以大智。破諸惑盡故。
【鈔】破諸惑盡者。一切智。破見思惑盡。道種智。破塵
沙惑盡。一切種智。破無明惑盡。杲日當空。無所不
照。云大明也。雖前似覺他。此似自覺。各舉一德。義
實互具。如上總說中辯。
【疏】寶相者。相好殊特。如寶尊貴故。
【鈔】相好如寶者。佛有無量相。姑舉一二。目相。如經
言。八萬四千清淨寶目。毫相。如經言。瑠璃筒。胷相。
如經言。紫磨金。肉髻相。如經言。甄叔迦。皆所謂寶
相也。
<pb n="460"/>
【疏】淨光者。佛德清淨。發光明故。又其光清淨。名淨
光故。
【鈔】清淨發光者。有染之智。不發妙光。佛德至淨。出
大光明。譬如鏡體清淨。能鑑形故。其光清淨者。譬
如野燒。亦有光明。比之日月。不名淨故。
【疏】稱理。則自性清淨不可盡。是西方恒沙佛義。
【鈔】西方義見前解。良以真如自體。湛若虗空。絕點
純清。曾何涯際。纖塵乍起。佛滅多時。心垢頓除。古
佛隨現。
○二現相表真。
各於其國。出廣長舌相。徧覆三千大千世界。
○三發言勸信。
說誠實言。汝等眾生。當信是稱讚不可思議功德。一
切諸佛所護念經。
○四北方（三）。初列名顯廣二現相表真三發言
勸信。
○初列名顯廣。
舍利弗。北方世界。有𦦨肩佛。最勝音佛。難沮佛。日生
佛。網明佛。如是等恒河沙數諸佛。
【疏】𦦨肩者。解見前文。
【鈔】前有大字。義無優劣。
【疏】最勝音者。佛音極好。一切音聲。無能及故。
【鈔】佛有八音。一極好音。二柔軟音。乃至八不竭音。
今據極好。以釋最勝。亦可八音兼備。故名最勝。則
一切天人聲聞菩薩所不能及也。
【疏】難沮者。佛德堅密。不可壞故。
【鈔】沮者。水名。佛證法身。已得金剛不壞之體。更無
餘惑。煩惱橫流。莫能衝蕩。故曰難沮。昔人謂吳其
沼乎。難沮者。猶言不可沼也。又沮阻通用。止遏也。
【疏】日生者。佛光出現。如日初升也。兼二利說。
【鈔】二利者。一者自利。眾生本覺。覆在無明。如大夜
中。日光不現。破惑顯智。始覺朗照。如日東生故。三
者利他。華嚴二十三經云。譬如日天子。不以生盲
不見故。隱而不現。不以乾闥婆城。阿脩羅手。閻浮
提樹。崇巖邃谷。塵霧煙雲等物覆障故。隱而不現。
不以時節改變故。隱而不現。喻佛始成正覺。說法
利生。慧光普照。如日東生故。
【疏】網明者。智如寶網。徧照眾生故。
【鈔】網者。即梵網千珠。千珠交暎。光明洞徹。如佛智
徧覆眾生。無所不照故。又種種法門。互相融徹。覺
羣迷故。
【疏】稱理。則自性含攝不可盡。是北方恒沙佛義。
【鈔】北方為冬。冬主藏。萬物之所成終。而所成始也。
今則百千法門。同歸方寸。無邊德用。總在心源。覓
之則無相無形。出之則無窮無盡。本來具足。不假
他求。是故眾生心。即名如來藏。
○二現相表真。
各於其國。出廣長舌相。徧覆三千大千世界。
○三發言勸信。
說誠實言。汝等眾生。當信是稱讚不可思議功德。一
切諸佛所護念經。
○五下方（三）。初列名顯廣二現相表真三發言
勸信。
○初列名顯廣。
舍利弗。下方世界。有師子佛。名聞佛。名光佛。達摩佛。
法幢佛。持法佛。如是等恒河沙數諸佛。
【疏】師子者。如師子伏羣獸故。
【鈔】師子二義。一者師子眾獸中王。遊行無畏。如佛
凡聖獨尊。出入三界。自在無礙故。二者師子一吼。
百獸畏懼。如佛說法。天魔外道皆信服故。又無五
種怖。具四無畏。皆師子義。
【疏】名聞者。釋義同前。
【鈔】前名聞光。今無光字。名聞者德。光者喻。雖無其
<pb n="461"/>
喻。不異其德。
【疏】名光者。名如日光。無所不被。亦可並稱。以名顯
光熾故。
【鈔】如光義同上。名顯者。如阿彌陀佛。名稱普聞。十
方三世。無不瞻念故。光熾者。如阿彌陀佛。光明普
照。十方三世。無所障礙故。
【疏】達摩者。此云法。亦兼二利。
【鈔】法者。軌持義。以法軌持己德。成己法身。以法軌
持他身。令諸眾生皆證法身故。
【疏】法幢者。法如幢故。
【鈔】法如幢者。佛法高顯。人天仰之為宗。邪外望之
而伏。詳如前文無量幢義。
【疏】持法者。二義。一者執中名持。二者執守名持。
【鈔】執中者。不墮有邊。不墮無邊。善持中道妙法故。
執守者。持此妙法。流通三世。使不斷絕故。
【疏】稱理。則自性測之彌深不可盡。是下方恒沙佛
義。
【鈔】文殊取鉢。遙垂右手過下方四十二恒河沙世
界。今謂更過下方不可說恒河沙世界。求於自性。
譬如持竿探海。欲窮其底。終不可得。
○二現相表真。
各於其國。出廣長舌相。徧覆三千大千世界。
○三發言勸信。
說誠實言。汝等眾生。當信是稱讚不可思議功德。一
切諸佛所護念經。
○六上方（三）。初列名顯廣二現相表真三發言
勸信。
○初列名顯廣。
舍利弗。上方世界。有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。
【疏】梵音者。佛音清淨。無雜染故。
【鈔】無雜染者。餘乘說法。是為雜染而不清淨。今佛
唯以一乘法。化導諸羣生。所謂純一不雜。具足清
白梵行之相。故名梵音。
【疏】宿王者。一云月為宿王。一云即宿中王。如北辰
故。二義皆得。
【鈔】月為宿王。所謂萬點星光。不如孤月。月非星類。
喻佛為大覺。覺非迷類。勝一切故。即宿中王者。語
云。譬如北辰。居其所而眾星拱之。言北辰宿類。而
出乎其類。喻佛即眾生。出乎眾生。以生所歸依故。
皆得者。一以星月對顯稱王。一就星中獨勝稱王。
今言佛在異類。異類中王。佛在同類。同類中王。故
皆得也。
【疏】香上者。佛聖中聖。如香中香。最上無比故。
【鈔】香中香者。如栴檀香。云此香六銖。價值三千大
千世界。又云。此香一焚。四十里外無不聞者。是香
之最上者也。佛證五分法身之香。其香普熏無量
世界。一切人天脩羅外道二乘之香。無能及者。故
曰香上。
【疏】香光者。其香發光。如斷智二德故。
【鈔】斷德者。香能辟惡。有滅穢義。諸惡淨盡。名之為
香。智德者。光能破暗。有智慧義。靈明廣照。名之為
光。又常香止被鼻根。香中發光。兼被眼根。喻聲聞
止能滅惡。有體無用。佛滅諸惡。能具諸善。具足斷
智。如香光也。
【疏】大𦦨肩者。釋義同前。
【鈔】𦦨肩之名屢出。正繇佛同名號。無量無邊故。
【疏】雜色寶華嚴身者。萬行因華。莊嚴法身故。
【鈔】萬行莊嚴者。雖證法身。若無萬行。名素法身。佛
稱一切種智。故須四等六度。種種行門。無不備集。
積功累德。助顯法身。如萬種寶華莊嚴色身也。以
法身本具恒沙性德故。
<pb n="462"/>
【疏】娑羅樹王者。娑羅。此云堅固。亦云最勝。德不變
易。三界獨尊。如樹王故。
【鈔】堅固者。此樹歲寒不彫。斧斤不損。有堅固義。如
佛證法身。惑不能搖。境不能動故。最勝者。此樹高
大。一切林木無能及者。如佛超三界。眾聖中尊故。
具斯二德。名樹王也。
【疏】寶華德者。佛德如寶華故。
【鈔】前云嚴身。嚴有因義。今但言華。以華喻德。佛之
萬德。貴重華美。如寶華也。一云常樂我淨。佛之四
德。常如寶華無彫落故。樂如寶華悅人意故。我如
寶華無待外故。淨如寶華體瑩潔故。富有萬德。貴
重華美。可例知矣。
【疏】見一切義者。諸法之義。無不知故。
【鈔】一切者。世出世間。諸法無量。則義無量。有知近
義。不知遠義者。有知偏義。不知圓義者。有知總義。
不知別義者。有知實義。不知權義者。佛無不見。如
悉達太子。名一切義成。即此意也。
【疏】如須彌山者。須彌為眾山之王。佛德超絕。如須
彌故。
【鈔】前言須彌相。故指相好。今無相字。專就德言。合
萬德而交羅。如須彌以寶成稱妙。中天下而獨立。
如須彌以最上稱高。須彌王於眾山。如來王於三
界。其義一也。
【疏】稱理。則自性仰之彌高不可盡。是上方恒沙佛
義。
【鈔】顏淵歎道。曰。仰之彌高。今借用之。言靈心卓越。
體絕攀緣。仰之彌勤。高之益甚。昔淨名過上方四
十二恒河沙世界。而取香飯。今謂更過上方不可
說恒河沙世界。求於自性。譬如接竹點天。欲至其
巔。終不可得。
○二現相表真。
各於其國。出廣長舌相。徧覆三千大千世界。
○三發言勸信。
說誠實言。汝等眾生。當信是稱讚不可思議功德。一
切諸佛所護念經。
【疏】以上六方佛讚。亦是阿彌陀佛本願力故。
【鈔】本願者。大本法藏願云。我作佛時。名聞十方無
央數世界。諸佛各於大眾之中。稱我功德。及與國
土等。故今成佛。如其所願。
【疏】有執楞嚴。謂觀音耳根。此方教體。勢至念佛。不
與圓通。云何今日普教念佛。以此為疑者。正繇不
達六方佛讚故。
【鈔】疑者。謂念佛法門。既不逗此方之機。又不入圓
通之選。既居此方。何必念佛。今觀六方諸佛皆讚
此經。則知耳根者。偏逗此方之機。念佛則普逗十
方世界之機也。大本云。十方眾生。稱我名號。必生
我國。是也。耳根者。偏逗人類之機。念佛則普逗六
道眾生之機也。大本云。地獄鬼畜生。亦生我剎中。
是也。然則耳根不攝念佛。念佛能攝耳根。是故耳
根者。此方釋迦如來所讚。念佛者。十方恒沙如來
所讚。今從多讚故也。且今普天之下。緇素男女。自
然念佛。如前文所明逗機之廣。又何疑哉。試設一
喻。如此國中。有百千邑。於中士子分習五經。或有
一邑。士多習詩。或有一邑。士多習禮。所稱多習。據
本邑故。如其參會諸經。通較合國。則習之最多。莫
尚於易。今此耳根。如詩禮故。今此念佛。如周易故。
【疏】問。既六方諸佛。共讚西方。云何六祖不隨佛讚。
反似斥無。其故安在。答。此有四意。一為門不同故。
二似毀實讚故。三不為初機故。四記錄有訛故。
【鈔】六祖壇經云。東方人造惡。念佛求生西方。西方
人造惡。念佛求生何國。又云。愚人願東願西。後人
執此。遂疑六祖說無西方。故為此辯。初為門不同
者。復有二義。一者且據理事二門。六祖所說。是以
<pb n="463"/>
理奪事門。若以事奪理門。則佛事門中。不捨一法。
安得撥無淨土。二者晉宋而下。競以禪觀相高。直
指單傳之意。幾於晦塞。於時達摩始唱。諸祖繼興。
惟欲大明此道。而此道無佛無眾生。今西方者。正
開示眾生趣向佛故。此道舉心即錯。動念即乖。今
西方者。正教人起心念佛故。此道心境俱寂。今西
方者。正以佛國為境。發心求生故。是雖理無二致。
而門庭施設不同。隨時逐機。法自應爾。假使纔弘
直指。復讚西方。則直指之意。終無繇明矣。故六祖
與淨土諸師。易地則皆然也。二似毀實讚者。六祖
東西之說。祇是勸人要須實心為善。空願無益。何
曾說無西方。喻如孔子生於東魯。今有人言。齊人
造惡。慕孔子求居魯[邱-丘+(看-目)]。魯人造惡。慕孔子求居何
國。蓋謂為善是真學仲尼。何曾說無東魯。六祖此
言。正經中必以多善根。得生彼國之謂也。惡得云
毀。三不為初機者。六祖自云。吾戒定慧接最上乘
人。今初心下凡。以秋毫世智。藐視西方。妄談般若。
非徒無益。而又害之。故壇經者。慎勿示之初機。苟
投非器。便落狂魔。誠可歎惜。四記錄有訛者。壇經
又言西方去此十萬八千里。是錯以五天竺等為
極樂也。五天震旦。同為娑婆穢土。何須分別。願東
願西。而極樂自去此娑婆十萬億土。蓋壇經皆學
人記錄。寧保無訛。不然。則借此之西域。以喻彼之
西方耳。古謂盡信書。不如無書者。此也。況西方千
佛所讚。今乃疑千佛之言。信一祖之語。佛尚不足
信。況於祖乎。明智者。當為世人決疑起信。在在處
處。弘讚流通。即是代諸佛出廣長舌。即是報佛深
恩。如其違背聖言。故為魔說。其為罪也。何可言盡。
今以喻明。於此有人。日出萬言。以謗萬佛。積滿千
歲。是人罪業。無量無邊。而復有人出一惡言。撥無
淨土。阻人念佛。是人罪業。過於前人百千萬倍。乃
至無算。何以故。微塵諸佛。讚歎西方。惟欲人人成
佛。汝獨生謗。即是徧謗微塵如來。陷害眾生。常沈
苦海。不得成佛。故罪如是。其慎辭哉。
【疏】稱理。則自性徧照。是六方佛讚義。
【鈔】靈光獨耀。迥絕中邊。真照無私。何分彼此。故得
一多無礙。主伴交成。無礙。則千差雖隔而非殊。交
成。則萬法不期而自會。然則六方不離於咫尺。諸
佛悉現於毫端。今者此經。當在何處。
○二釋經應讚（二）。初徵名二釋義。
○初徵名。
舍利弗。於汝意云何。何故名為一切諸佛所護念經。
【疏】名必有義。彰闡其義。方克奉行。無所疑故。
【鈔】題十六字。但徵下之八字者。以不可思議。釋迦
所讚。其義已明。他方佛讚。增此八字。故徵其義。云
何佛護。云何佛念。以前教當信是經。今謂義明。然
後信固也。
○二釋義（三）。初聞持二利益三勉信。
○初聞持。
舍利弗。若有善男子。善女人。聞是經受持者。及聞諸
佛名者。
【疏】聞是經者。牒上依正信願。持名往生等。聞受持。
即前三慧三資糧故。
【鈔】聞即聞慧。受即思慧。持即修慧。聞即信義。受即
願義。持即行義。詳見前釋。
【疏】聞諸佛名。牒上六方諸佛名也。聞經受持。聞佛
名者。亦應受持故。
【鈔】問。此經聞阿彌陀佛名號為往生因。何兼諸佛。
答。彌陀功德。為恒沙諸佛之所共讚。則聞諸佛名。
知諸佛讚。信受此經。倍復親切。故雙舉也。華嚴第
六迴向云。復於佛所。得聞佛名。轉更值遇無數諸
佛。即聞此經。又聞諸佛名之意也。
【疏】大本云。多有菩薩。欲聞此經。而不得聞。又經云。
<pb n="464"/>
寧於地獄得聞佛名。則知聞此經。聞諸佛名。大非
易事。
【鈔】菩薩欲聞而不得。則二乘凡夫可知矣。大本偈
云。若不往昔修福慧。於此正法不能聞。已曾欽奉
諸如來。故有因緣聞此義。地獄聞佛者。華嚴偈云。
寧受地獄苦。得聞諸佛名。不願生天中。而不聞佛
名。故知此經。及與佛名。不易聞也。今得聞之。可弗
信受。
【疏】稱理。則自性自軌。是聞此經義。自性自覺。是聞
諸佛名義。
【鈔】自軌自持。則尊者不說。我乃無聞。是真般若。自
覺自照。則無名無字。無體無相。是名如來。斯則世
間難信之妙法。不聞而歷歷分明。恒沙諸佛之洪
名。絕聽而轟轟在耳。可謂所未聞經。信之不疑。承
事諸佛。無空過者。
○二利益。
是諸善男子。善女人。皆為一切諸佛之所護念。皆得
不退轉於阿耨多羅三藐三菩提。
【疏】諸佛護念。故得不退菩提。不退義見前釋。
【鈔】上徵云何護念。今出其繇。謂持經及佛名者。諸
佛護之念之。令不退也。又唐譯必為十方十殑伽
沙諸佛之所攝受。則非惟不止六方。亦不止一恒
沙而已。
【疏】阿者。此云無。耨多羅。此云上。三藐。此云正等。三
菩提。此云正覺。言無上正等正覺也。
【鈔】究竟極果。對下而言。名之無上。正觀真諦。對邪
而言。名之曰正。等觀俗諦。對偏而言。名之曰等。亦
名曰徧。覺者。靈明自心。正覺者。兼上正等二義。言
此覺者。是無上正等之正覺也。良以蠢動含靈。皆
有佛性。則菩提者。佛與眾生本來無二。無明所覆。
遂成迷妄。是則邪覺。不名為正。聲聞辟支。止破見
思。雖得菩提。其道未中。是則偏覺。不名為等。一切
菩薩。已盡塵沙。未盡無明。雖得正等菩提。佛地猶
遠。不名無上。惟佛一人。妄盡覺滿。如望夜月。更無
有覺過於此者。名無上正等覺也。今但持佛名。蒙
佛護念。於如是覺。即不退轉。言直至道場。終不再
墮三有。中止化城。決定成佛也。大本法藏願云。聞
我名已。於阿耨多羅三藐三菩提。有退轉者。不取
正覺。又云。繇於此法。不聽聞故。有一億菩薩退轉
於阿耨多羅三藐三菩提。
【疏】前云。阿[鞥-合+(白-日+田)]䟦致。正此不退菩提義也。而生前生
後。意稍差別。
【鈔】阿[鞥-合+(白-日+田)]䟦致。云不退者。正言於無上菩提不退轉
耳。然前云。生彼國者。皆得不退。此言聞經聞佛。皆
得不退。則不待往生彼國。而未生以前。即已成就
菩提善根。不可破壞。況復生彼。而有退轉。復有二
義。一者。見生不退。如上所明。二者。縱其少壽多障。
不克往生。而乘此自執持力。佛護念力。必於來生
菩提善根。亦不喪失。畢竟得生彼佛國土。如昔人
謂今生既下此等般若種子。縱未明了。纔出頭來
管取於般若中現成受用。正此謂也。
【疏】稱理。則自性常覺。是不退菩提義。
【鈔】靈靈獨照。了了常知。不減不增。無得無失。菩提
即我。我即菩提。尚無有進。云何有退。
○三勉信（三）。初因聞信受二隨願得生三總結
信願。
○初因聞信。
是故舍利弗。汝等皆當信受我語。及諸佛所說。
【疏】皆當信受。是為第三重勸。有判此處即屬流通。
今仍屬正宗。以承上文。正勉信受。令往生故。前文
二皆勸願。今復勸信。
【鈔】第三勸者。上言聞是說者。止是持名得生。未委
退與不退。今言不但得生。必於無上菩提永不退
<pb n="465"/>
轉。如是則願當益切。故云三勸。未屬流通者。以信
願往生。是一經要領。下文重重勸信勸願。判屬正
宗。於義為當。汝等者。正指身子。以及現前大眾。兼
未來一切諸眾生等。良以一佛親宣。即當諦信。諸
佛同讚。更復何疑。信行願三。不可一缺。故前文勸
願。今復勸信。復勸者。前六方中已勸當信是經。今
復明言當信我語。良以不願。繇於不信。不信。則起
行無繇。故佛於此經。重重勸信。如大本言。不信佛
語者。乃惡道中來。餘殃未盡。愚癡不信。未當解脫。
又法藏願云。至心信樂。欲生我剎。十念必生。惟除
五逆誹謗正法。謗正法者。不信之謂也。又文殊般
若經。如前所引。末亦云。惟除不信。又華嚴謂信為
道元功德母。而復累言不置。豈徒然哉。清涼大師
云。高齊大行和尚。宗崇念佛。以四字教詔。謂信憶
二字。不離於心。稱敬二字。不離於口。往生淨土。要
須有信。千信即千生。萬信即萬生。信佛名字。諸佛
即救。諸佛即護。心常憶佛。口常稱佛。身常敬佛。始
名深信。任意早晚。終無再住閻浮之法。此策發信
心。最為切要也。
【疏】信者。不疑之謂。受者。信已而領納不忘之謂。信
而不受。猶弗信也。
【鈔】信而不受。譬如有人。餽以異寶。雖知是寶。深信
無疑。然拒之不納。信亦何益。故曰猶弗信也。
【疏】又信即心淨。如唯識說。
【鈔】成唯識論云。信者。謂於實德。深忍樂欲。心淨為
性。何言心淨。以心勝故。如水清珠。能清濁水。又諸
染法。各自有相。唯有不信。自相渾濁。復能渾濁餘
心心所。如極穢物。自穢穢他。信正翻彼。故淨為相。
今修淨土。主乎心淨。信為急務。明亦甚矣。
【疏】稱理。則自性本來是佛。是信受義。
【鈔】華嚴十信。全以果佛為自信心。良繇佛即是心。
故眾生心中。念念常有佛成正覺。作如是信。祇園
妙旨。千佛玄談。一時受畢。
○二隨願得生。
舍利弗。若有人已發願。今發願。當發願。欲生阿彌陀
佛國者。是諸人等。皆得不退轉於阿耨多羅三藐三
菩提。於彼國土。若已生。若今生。若當生。
【疏】上言信受。今言信已生願也。已願。今願。當願。過
現未三時也。舉三時者。明有願者。無一不生也。
【鈔】已願已生。則今佛說經之前。已有人求生彼國
而得生故。今願今生。則佛正住世時也。當願當生。
則聞經已後。至於今日。後之後也。先言不退菩提。
後云往生者。明發願者。見世之中已順覺路。況既
得往生乎。無一不生者。見往生者甚多無量也。問。
生者既多無量。今何偶一見之。答。十方世界。眾如
微塵。其往生者何限。子見娑婆。不見塵剎故。又問。
生者既多無量。彼土何以容之。答。滄溟納百川而
不溢。明鏡含萬象而有餘。況淨土乎。即心是土。即
土是心。以心歸心。何弗容也。
【疏】稱理。則自性非去來今。是已生今生當生義。
【鈔】萬年一念。何古非今。一念萬年。何今不古。則念
念遊行樂國。時時禮覲慈尊。誰非往生者。過去心
不可得。現在心不可得。未來心不可得。既無其心。
誰是往生者。無生而生。是名已生今生當生。
○三總結信願。
是故舍利弗。諸善男子。善女人。若有信者。應當發願。
生彼國土。
【疏】上言有願必生。則因果歷然。祇恐不信。與信而
不願耳。故總結信願。言不信則已。若有信者。應當
願往。是為第四重勸。
【鈔】第四勸者。從初而再。皆明發願求生。至於三中。
復明願從信起。如上三重。止是勸說應當發願。未
顯發願功德。今言過未現在。但有願者。無一不生。
<pb n="466"/>
方知願力。如是廣大。焉可不信。焉可不願。故云四
勸。故云總結。智者云。火車相現。尚得往生。戒定熏
修。功不唐捐矣。信之至也。永明云。劫石可磨。我願
無易矣。願之至也。
【疏】稱理。則自性如智冥契。是信願雙成義。
【鈔】純然真實而不虗者。自性如也。是之謂信。熾然
出生而無盡者。自性智也。是之謂願。如冥乎智。智
契乎如。智外無如。如外無智。文殊信首。具足一心。
普賢願王。不離當念。
○四互彰難事令切感發（三）。初已讚諸佛二諸
佛讚已三總結難事。
○初已讚諸佛。
舍利弗。如我今者。稱讚諸佛不可思議功德。
【疏】唐譯但云。如我今者。稱揚讚歎無量壽佛。此言
稱讚諸佛。古崖云。以彌陀諸佛。同一法身故。
【鈔】同一法身者。如華嚴頌云。十方諸如來。同共一
法身。一身一智慧。力無畏亦然。則彌陀即諸佛。諸
佛即彌陀。故不曰彌陀而曰諸佛。蓋該彌陀在諸
佛中。下言諸佛。亦彌陀與諸佛同讚釋迦也。
【疏】唐譯以彌陀該諸佛。今經以諸佛該彌陀。若二
說兼具。於文更順。而義亦足。
【鈔】具二說者。應云如我今者稱讚阿彌陀佛。及與
諸佛不可思議功德。則經文既順。而同一法身之
義。亦在其中。文義雙美。當知什師本有此意。文省
便故。奘師後譯。特為單舉者。欲人於二經善會其
意。而不泥其文也。又諸佛彌陀相即。是亦不可思
議。
○二諸佛讚已（二）。初得道難二說法難。
○初得道難。
彼諸佛等。亦稱讚我不可思議功德。而作是言。釋迦
牟尼佛。能為甚難希有之事。能於娑婆國土。五濁惡
世。劫濁。見濁。煩惱濁。眾生濁。命濁中。得阿耨多羅三
藐三菩提。
【疏】佛佛互讚。表此淨土法門。決應信受故。
【鈔】佛佛互讚者。以此念佛求生淨土。縱一佛獨讚。
已當信受不疑。而今不但釋迦讚於祇園。諸佛讚
於六方。又此佛彼佛遞互讚歎。豈非超生脫死。最
要法門。是以再四叮嚀。多方誨誘。恩踰慈母。仁過
旻天。粉骨碎身。難足為報。
【疏】彼諸佛等。即彌陀與六方諸佛也。釋迦此云能
仁。牟尼此云寂默。
【鈔】能仁寂默。自有二義。一者對待說。則能者善權
方便。曲就機宜。仁者至德洪恩。普霑萬類。是大悲
利物也。寂則澄然不動。頓息萬緣。默則漠爾忘言。
永離戲論。是大智冥理也。二者圓融說。以悲即智
故。終日度生。無生可度。動一靜也。以智即悲故。不
起一念。常度眾生。靜一動也。故知偏舉二字。乃至
一言。佛之全德。攝無不盡。
【疏】甚難希有。總下二難。具此二難。故言功德不思
議也。
【鈔】言二難者。於五濁得菩提。是為一難。又於五濁
說此淨土法門。是為二難。并此二種。是為最上難
行之事。惟佛行之。希有罕見之事。唯佛有之。又難
行能行。猶未希有。甚難行者而能行之。此誠駕古
軼今。超賢越聖。天上天下。卓然獨擅。而無與等埒
者也。故云希有。
【疏】娑婆此云堪忍。一云忍界。即釋迦世尊所主大
千世界也。五濁者。以五事交擾。渾濁真性。故名惡
世。無五濁者。名善世也。
【鈔】堪忍者。以此中眾生。堪能忍受三毒煩惱。輪迴
生死。不厭離故。忍界者。如來於中獨證自誓三昧
故。又劫初梵王名忍故。五濁交擾者。性本淵澄。繇
劫等五。起諸塵滓。如楞嚴云。譬之清水。投以沙土。
<pb n="467"/>
土失留礙。水亡清潔。汩然渾濁故。世者。遷流不已
之謂。則此世之前。此世之後。當有無五濁之善世。
今云惡世。據釋迦見世言也。
【疏】劫者。梵語。具云劫波。此云時分。劫濁者。無別體。
以有四濁得名。眾濁交湊。即其相也。
【鈔】劫濁者。一大劫中。成住壞空二十小劫。轆轤增
減。人壽增至八萬歲時。增之極也。乃百年減一。減
至二萬。即入劫濁。無別體者。繇下四濁。當此劫中。
因以得名。此之劫分。眾濁交湊。昏亂駮雜。故云濁
也。反顯極樂國中。阿彌陀佛見在說法。清淨之時。
非劫濁故。今日我等。何為安處劫濁之世。而不求
生彼國乎。下四倣此。故智者云。他方淨土無三毒
等。則名五清。正此意也。
【疏】見濁者。五利使為體。開之則六十二等。諸見熾
盛。即其相也。
【鈔】五利使者。一身見。謂執我我所。而起我身之見。
二邊見。謂執斷執常。失乎中道。而起邊傍之見。三
戒取。謂非因計因。修諸苦行。而起取著我能持戒
之見。四見取。執麤為勝。擔麻棄金。而起自負所見
之見。五邪見。謂撥無因果。墮豁達空。而起邪外不
正之見。此五者。能令眾生趨入生死。故名為使。而
幾微迅疾。為害非細。對五鈍言。故名利使。開之則
六十二者。以斷常二見為本。而色等五陰。各具四
句。三世迭之。則成六十。加本斷常。成六十二。此之
諸見。猶如羅網。猶如稠林。纏縛屈曲。不可出離。渾
亂真性。故云濁也。反顯極樂國中。人具正見。非見
濁故。
【疏】煩惱濁者。五鈍使為體。廣之乃至為十。為百八。
為八萬四千。及恒河沙等。三災感召。即其相也。
【鈔】五鈍使者。一貪。謂遇順情境。起於愛著。不能捨
離故。二瞋。謂遇違情境。起於恚恨。不能容忍故。三
癡。謂於非違非順境。起於愚暗。不能覺察故。四慢。
謂於一切眾生。起驕傲心。上陵下忽。不能恭遜故。
五疑。謂於諸善法。起猜貳心。欲進欲退。不能決定
故。此五者。亦能使人趨入生死。故名曰使。較前稍
為重滯。故名鈍使。廣之者。謂合五利。為十煩惱。又
分之為九十八。加十纏。成百八煩惱。又細推之則
八萬四千。乃至恒沙。多多無量。勞煩我心。不得安
隱。熱惱我心。不得清涼。又喧煩之法。逼亂心神。使
真明不朗。故名煩惱。三災感召者。貪感饑饉。瞋感
刀兵。癡感疾疫。乃至水火風之大難。皆以類從。故
名濁也。反顯極樂國中。人悉智慧。非煩惱濁故。
【疏】眾生濁者。一云阿含三義為體。又云攬五陰見
慢果報為體。惡名穢稱。即其相也。
【鈔】三義者。阿含經云。一者。劫初光音下生。二者。攬
眾陰而生。三者。處處受生。故云眾生。五陰。即色受
等。見者。橫計主宰為見我。慢者。俱生主宰為慢我。
果報者。前所作因。今受果報。亦上受生義也。惡名
穢稱者。生佛相對。眾生之名。下劣鄙陋。輪迴六道。
備受諸苦。故云濁也。反顯極樂國中。諸上善人。同
會一處。非眾生濁故。
【疏】命濁者。以色心連持為體。催年減壽。即其相也。
【鈔】連持者。依業所引第八識種。外色內心。互相連
屬。即息煖識三。相持不散。是為命根。一不連持。命
根即斷。故以為體。催年減壽者。當此減劫。不滿百
年。而復泡沫風燈。剎那不住。尤為短促。故云濁也。
反顯極樂國中。人民壽命。同佛無量。非命濁故。
【疏】此之五濁。且據果言。若楞嚴所云。或配三細六
麤。或配五陰。義亦不異。
【鈔】配三細等者。以劫濁配業相。謂無明初起。性遂
渾濁故。次以見濁配轉相現相。次以煩惱濁配智
相續執取計名字相。次以眾生濁配造業相。次以
命濁配業繫苦相。配五陰者。以劫濁配色陰。謂空
<pb n="468"/>
見不分。妄見空而兩無其實。性為渾濁故。次以見
濁配受陰。次以煩惱濁配想陰。次以眾生濁配行
陰。次以命濁配識陰。言不異者。前一說。心無初相。
則超劫濁。乃至無業繫苦。則超命濁。是斷無明等。
名五濁得菩提也。後一說。色陰破。則超劫濁。乃至
識陰破。則超命濁。是破五陰等。名五濁得菩提也。
為說少殊。而義則大同也。
【疏】觀經云。濁惡不善。五苦所逼。今不言五苦者。文
省也。
【鈔】五苦者。疏云。五道之苦。或五痛五燒五惡等。詳
具大本。茲不繁錄。以濁必有苦。舉濁該苦。故曰文
省。
【疏】此五濁處。能自立者。亦已鮮矣。得成正覺。寧不
難乎。是為第一重難事。明自利功德不可思議。
【鈔】自立者。五濁惡世。人生其中。外則時勢之所逼
惱。內則惑障之所縈纏。況乎身屬四生。命存呼吸。
是以欲潔偏汙。求升反墜。能於此中。分別善惡。持
戒修福。自立於人天之位者。鮮矣。能於此中。深懼
無常。修四諦十二因緣。自立於聲聞緣覺之位者。
抑又鮮矣。乃於此中。永斷無明。高超三界。而得於
無上正等菩提。是則同居火宅。獨馭寶車。共溺愛
河。卓登彼岸。豈非忍人所不能忍。行人所不能行。
此之謂難。此之謂自利功德不可思議也。
【疏】稱理。則自性始覺冥乎本覺。是我讚諸佛義。本
覺冥乎始覺。是諸佛讚我義。自性寂而常照。照而
常寂。是釋迦牟尼義。自性染而不染。不染而染。是
五濁菩提義。
【鈔】因該果海。果徹因源。則始本不二。用不離體。體
不離用。則寂照同時。不染而染。難可了知。是菩提
沈埋五濁。染而不染。難可了知。是五濁獨露菩提。
故知此佛彼佛。同歸寂照之自心。煩惱菩提。不出
悟迷之一念。本師即我。我即菩提。及得菩提。實無
所得。
○二法說難。
為諸眾生。說是一切世間難信之法。
【疏】前是人中難事。今是難事中之難事也。良繇淨
土法門。一切世間之所難信。佛於惡世得道。復於
惡世說此法。以度眾生。又難中難也。是為第二重
難事。明利他功德不可思議。
【鈔】言難信者。略舉有十。今居穢土。習久心安。乍聞
彼國清淨莊嚴。疑無此事。難信一也。縱信彼國。又
疑十方佛剎。皆可往生。何必定生極樂。難信二也。
縱信當生。又疑娑婆之去極樂。十萬億剎。云何極
遠。而得往彼。難信三也。縱信不遠。又疑博地凡夫。
罪障深重。云何遽得往生彼國。難信四也。縱信得
生。又疑生此淨土。必有奇妙法門。多種功行。云何
但持名號。遂得往生。難信五也。縱信持名。又疑持
此名號。必須多歷年劫。乃克成就。云何一日七日。
便得生彼。難信六也。縱信七日得生。又疑七趣受
生。不離胎卵濕化。云何彼國。悉是蓮華化生。難信
七也。縱信蓮生。又疑初心入道。多涉退緣。云何一
生彼國。便得不退。難信八也。縱信不退。又疑此是
接引鈍機眾生。上智利根。不必生彼。難信九也。縱
信利根亦生。又疑他經。或說有佛。或說無佛。或有
淨土。或無淨土。狐疑不決。難信十也。故難信而曰
一切世間。是不但惡道難信。而人天猶或疑之。不
但愚迷難信。而賢智猶或疑之。不特初機難信。而
久修猶或疑之。不特凡夫難信。而二乘猶或疑之。
故曰一切世間難信之法。今於此世演說此法。是
猶入躶形之國。宣示威儀。對生盲之人。指陳黑白。
此之謂難。此之謂利他功德不可思議也。
【疏】又法華金剛。皆云難信。與此同意。
【鈔】法華云。欲令眾生。皆得聞知一切世間難信之
<pb n="469"/>
法。又云。此經難聞。信受亦難。金剛般若云。聞說此
經。心即狂亂。狐疑不信。而以不驚不怖不畏為希
有。不驚等即能信也。今經難信。同於二經。奚可輕
也。
【疏】問。既云難信。則說為強⿰目舌。何以說為。答。終以佛
說。有信者故。
【鈔】因說有信者。此之妙法。若如來曾不聞宣。則萬
古永同長夜。終無有人念佛求生。故歎其難信者。
見不信者之自棄。能信者之有緣。令一切眾生悲
傷絕分。而欣幸得聞故。今之信淨土者。皆因佛說
而發起也。雖今不信。一歷耳根。永為道種故。
【疏】稱理。則自性不可湊泊。是難信法義。
【鈔】當知自性。不可以有心求。不可以無心得。不可
以語言造。不可以寂默通。離四句。絕百非。空裏栽
華。波心踏月。無汝措手足處。是故靈山上德。終成
敗北之愆。漢地金剛。始有滅南之想。能信是法。豈
不難哉。
○三總結難事。
舍利弗。當知我於五濁惡世。行此難事。得阿耨多羅
三藐三菩提。為一切世間說此難信之法。是為甚難。
【疏】述諸佛語。重為申明。見此二難。古佛不虗為讚
辭。今佛非濫膺美譽。實語實行。兩相符合。萬代眾
生。當諦信而勿疑。感恩而無已者也。可謂反覆叮
嚀。婆心大切矣。
【鈔】得道之難。其難有二。一謂善世得道。未足為難。
今於惡世。二謂惡世得道。而得小果。猶未為難。今
得無上菩提。是以難也。說法之難。其難亦二。一謂
善世說法。未足為難。今於惡世。二謂惡世說法。而
說其易信者。猶未為難。今說難信之法。是以難也。
略為四喻。第一喻者。譬如有人。身入大海。復乘破
舟。復遇逆風。復衝巨浪。復值羅剎魚王毒龍。危在
頃刻。而能於中。安隱得渡。是之謂難。不但自渡。併
渡諸人。置之彼岸。是難中難。大海。破舟。逆風。巨浪。
及羅剎等。此喻五濁。自渡。喻得道。渡人。喻說法也。
第二喻者。譬如有人。身罹重病。復處風露。復乏飲
食。復遭跌蹼。復值庸醫。誤進藥餌。危在頃刻。而能
於中。調理痊安。是之謂難。不但自療。併餘病者。皆
使平復。是難中難。第三喻者。譬如有人。身在囹圄。
復膺楚撻。復繫枷杻。復染疾疫。復被監押。將臨誅
戮。危在頃刻。而能於中。忽然解脫。是之謂難。不但
自脫。併諸罪人。悉得免離。是難中難。第四喻者。譬
如有人。身墮井中。復遇毒蛇。復困荊棘。復淹寒水。
復值惡人。拋擲土石。危在頃刻。而能於中。騰躍而
出。是之謂難。不但自出。併餘同墮。俱時上升。是難
中難。五濁等喻。義說同上。此之四喻。略喻釋迦二
種難事。明淺易曉。使知如來不憚劬勞。備歷艱苦。
為我等故。行難中難。一至於此。聞斯難者。皆應喜
悲交集。感極呼號。聲震三千大千世界。勇猛精進。
思報佛恩。欲報佛恩。不越二事。一者自利。二者利
人。自利者。於此惡世。力行此道。因得往生。亦云為
難。利人者。於此惡世。復勸諸人。共行此道。同得往
生。是則亦云難中難也。
【疏】又法華極讚說經之難。亦同此意。
【鈔】法華極讚者。謂盡說餘經。手擲須彌。足動大千。
皆未為難。能於惡世說法華經。是則為難。今經難
說。亦復如是。
【疏】復有二義。前難反顯極樂得道為易。後難反顯
極樂說法為易。
【鈔】得道易者。婆沙論謂念佛往生。乘佛願力。為易
行道。五濁惡世。艱於修進。為難行道故。說法易者。
彼國諸上善人。慧深障淺。志意調柔。風樹鳥音。悉
資解悟。非比此土。剛強難伏。故舉難顯易。正示極
樂決宜求也。
<pb n="470"/>
【疏】稱理。則自性心境雙融。是行此二難義。
【鈔】心逐境生。心體本寂。則無所得者。名得菩提。境
隨心現。境體自空。則無法可說。是名說法。心外無
境。境外無心。自覺覺他。覺行圓滿。
○三流通分（二）。初重舉聽眾二明悉奉行。
○初重舉聽眾。
佛說此經已。舍利弗。及諸比丘。一切世間天人阿脩
羅等。
【疏】法必流通。以佛說法。為普度眾生故。復列眾者。
經初明眾聽法。經終明眾受法也。獨舉身子者。以
當機故。不言菩薩者。攝比丘中故。阿脩羅者。此云
非天。等者。等八部六道也。
【鈔】流通者。光明疏云。流者下澍。通者不壅。又圭峯
云。都無人傳則不流。流者不住。傳之遇障則不通。
通者不塞。普度者。流通十方。以及三世。非僅為一
處一時之眾生也。當機者。以難信之法。唯智能信。
故始終首舉舍利弗也。攝比丘中者。菩薩雖不常
隨如來。然與諸比丘同為賢聖等侶故。又菩薩真
俗雙融。隨類應機。亦可世間中攝故。一切世間。所
該者眾。而獨舉天人阿脩羅者。以明修此法門。善
道眾生。比之餘道。為居多故。非天者。脩羅富樂同
天。無天行故。詳有四種。茲不繁舉。前列眾中無其
名者。攝於天人及大眾故。問。脩羅至為凶頑。何能
執持聖號。答。鬼畜尚解歸依。脩羅豈不信受。不聞
世主妙嚴品。諸脩羅等。各得解脫門乎。今處人倫。
邈然無信者。良可怪也。
【疏】稱理。則自性究竟圓滿。是佛說經已義。自性周
徧含容。是一切世間義。
【鈔】究竟。則首尾圓照。無欠無餘。周徧。則凡聖該羅。
千足萬足。如是經者。未呼身子。已畢全文。又何待
妙首白槌。雙林撫尺。然後名為說法竟也。是故升
堂入室。大眾無增。鼓寂鐘沈。人天不減。
○二明悉奉行。
聞佛所說。歡喜信受。作禮而去。
【疏】歡喜者。慶所聞故。信受者。領所聞故。作禮者。重
所聞故。去者。聞已則退而修持也。亦前三資糧。及
三慧也。
【鈔】慶所聞者。多劫飄零。正以未聞此法。今知持名
往生。可謂沈疴枕席。忽遇神方。久客他鄉。乍聞家
信。欣幸不勝。故云慶也。領所聞者。信之不疑。受之
弗失。如奉王勅。如遵父命。故云領也。重所聞者。中
心感激。五體翹勤。如蒙至極之恩。拜謝無已。故云
重也。修持者。古人進而聞道於師。退而修道於己。
非如今人入耳出口也。三資糧者。如上聞而信。即
信資。信而受。即願資。受而去。即行資也。三慧者。聞
即聞慧。歡喜信受者。即思慧。去而修持者。即修慧
也。
【疏】又此歡喜。亦具清淨三義。如觀疏中說。
【鈔】三義者。觀經疏謂一能說人清淨。二所說法清
淨。三依法得果清淨。具此三義。故歡喜。今持名往
生。乃佛所說。佛是一切智人。非四人等也。則人清
淨。遇如是人。寧不歡喜。持名往生。即證三昧。是圓
頓教。非權法也。則法清淨。聞如是法。寧不歡喜。持
名往生。即不退轉。直至成佛。非小果也。則果清淨。
證如是果。寧不歡喜。
【疏】又此歡喜。亦通深淺。各隨所得。
【鈔】深淺者。如華嚴初地。名歡喜地。文中具三十歡
喜。一當得十句。如所謂念諸佛故生歡喜。念諸法
故生歡喜等。今聞此經者。自慶我亦當來得如阿
彌陀佛。我亦當來得阿彌陀佛如是妙法也。二現
得十句。所謂轉離一切世間境界。故生歡喜。親近
一切佛。故生歡喜等。今聞此經者。現得轉離娑婆
五濁境界。現得往生淨土。親近彌陀。及諸佛也。此
<pb n="471"/>
歡喜屬地位中。而初行亦名歡喜。初住文中。亦云
獲無邊歡喜等。故云深淺。若淺之又淺之。則隨其
分量。亦得法喜之樂而已。
【疏】又結歸信受者。從始至終。信為根本故。
【鈔】始終者。首標如是。乃信順之辭。今復末言信受。
則知因信生願。因願起行。從初發心。次得往生。究
竟成佛。皆資信力。故云始終信為根本。
【疏】大本結經。備陳眾生獲益。龍天降祥。今不言者。
文省也。
【鈔】大本云。佛說此經已。無量眾生。發無上正覺心。
萬二千那由他人。得法眼淨。二十二億諸天人民。
得阿那含果。八十萬比丘。漏盡意解。四十億菩薩。
得不退轉。三千大千世界。六種震動。大光普照十
方國土。百千音樂。自然而作。無量妙華。芬芬而降。
乃至阿迦膩吒天。皆作種種微妙供養。又云二十
五億眾生。得不退忍。四萬億那由他眾生。於無上
菩提。未曾發意。今始初發。種諸善根。願生極樂世
界。皆當往生。各於異方。次第成佛。同名妙音。八萬
億那由他眾生。得授記法忍。
【疏】又大本囑累持經功德。今持此經。亦當如是。
【鈔】大本佛告彌勒。今此法門。付囑於汝。於大眾中。
為他開示。當令書寫執持。於此經中。生導師想。又
云。無量億諸菩薩。皆悉求此微妙法門。勿違佛教。
而棄捨之。當令汝等。淪沒長夜。備眾危苦。是故我
今。為大囑累。今經不言。皆文省故。
【疏】又大本及法滅經。皆言法滅之曰。獨留此經。故
知此經。總持末法。如華嚴論中說。
【鈔】大本云。當來之世。經道滅盡。我以慈悲。特留此
經百歲。眾生得遇。無不得度。若有眾生。於此經典。
書寫供養。受持讀誦。為人演說。臨命終時。佛與聖
眾。現其人前。經須臾間。即生彼剎。法滅經云。爾時
首楞嚴經先滅。以次諸經。悉皆滅盡。獨留無量壽
經。度諸眾生。華嚴論云。正法滅時。以總持持餘尊
法。為教理流轉之因。今謂諸經悉滅。此經獨存。念
佛一門。廣度羣品。則諸經已滅而不滅。即是以一
存餘。流轉無盡。正總持之謂也。一切眾生。應當尊
重恭敬。信受奉行。經所在處。如佛見在。問。獨留此
經。此經蓋指大本。答。前不云乎。文有繁簡。義無勝
劣。詳言之則大本。略言之則今經耳。非有二也。
【疏】稱理。則自性無惱。是歡喜信受義。自性無住。是
作禮而去義。
【鈔】煩惱本寂。歡喜亦空。則苦土誰非樂土。來實無
來。去亦何去。則往生畢竟無生。以此無生。生彼國
土。非生彼土。實生乎自心也。然後無問自說。世尊
免付空談。獨任當機。身子不孤重託。是真歡喜。是
真信受。是名真法作禮如來。若其外極樂九蓮之
土。別說唯心。捨彌陀萬德之名。另求自性。可謂當
渡而問津。對燈而覓火者矣。
○三結釋呪意。
拔一切業障根本得生淨土陀羅尼
【疏】釋呪意者。以呪附經。經得呪而彌顯。以經先呪。
呪得經而愈靈。交相為用。應結釋也。此呪詳見不
思議神力傳。持此呪者。滅罪往生。故以拔業障生
淨土為名。陀羅尼者。此云總持也。
【鈔】業障者。凡障有三。一煩惱障。二業障。三報障。今
言業障。則中攝前後。煩惱者業之因。報者業之果
也。業必有因。業必招果。故攝二障。除障貴除其本。
如根絕不生芽。芽不生。則枝葉華果。悉不生故。今
此呪持之。則煩惱不起。是拔業障根本也。如傳言。
日夜各持三七徧。滅五逆謗法等罪。是也。得生淨
土者。輪迴娑婆。皆繇業障。業障既空。穢土種滅。隨
願往生。故得生阿彌陀佛極樂國土。總持者。總統
攝持。更無遺失。即呪之別名也。傳名不思議神力
<pb n="472"/>
者。即經名不思議功德也。持呪持名。即得往生。故
同名不思議。
宋元嘉天竺三藏求那䟦陀羅譯
【疏】宋者。南北朝國名。元嘉者。年號。天竺者。西域國
名。求那䟦陀羅。此云功德賢。
【鈔】宋言南北者。時方南北分王。宋王江南。謂劉宋
也。元嘉者。文帝元嘉末年也。天竺。一云身毒。有五
天竺。皆西域也。䟦陀博通三藏。尤專大乘。號摩訶
衍。神異非一。備載傳記。恐繁不敘。一本陀下無羅
字。或疑是求那䟦摩。以二師同時故。未審何所譯
也。
呪曰。
南無阿彌多婆夜（一）哆他伽多夜（二）哆地夜他（三）阿
彌利都婆毗（四）阿彌利哆（五）悉耽婆毗（六）阿彌唎哆
（七）毗迦蘭帝（八）阿彌唎哆（九）毗迦蘭多（十）伽彌膩（十
一）伽伽那（十二）枳多迦利（十三）娑婆訶（十四）
若有善男子。善女人。能誦此呪者。阿彌陀佛。常住其
頂。日夜擁護。無令怨家而得其便。現世常得安隱。臨
命終時。任運往生。
【疏】諸本句讀稍異。今依古本。神呪不翻。不必強釋。
【鈔】諸本不同者。如南無阿彌多婆夜。一本作南無
阿彌多婆夜多。以次句多字連屬上句。故云稍異。
今不必苦究是非。但依一本。至心誦持。自成利益。
又有謂南無阿彌多婆夜。此云皈命無量壽。多他
伽多夜。即多他阿伽度。此云如來。哆地夜他。新譯
云。他的也撻。舊云怛絰他。絰。音迭。即地夜二合也。
此云即說呪曰。自後方是密語。然神呪從古不翻。
略有五意。一。如王密旨。勿妄宣傳。但宜欽奉故。二。
或一語廣含多義。如僊陀婆故。三。或此方所無。如
閻浮提故。四。或順古文。如阿耨菩提故。五。或尊重
非唐言可對。如般若故。一云。亦可強翻。既謂之強。
曷若己之。
【疏】經呪相聯。正顯密圓通義。
【鈔】詳陳彼國。依正莊嚴。信行願門。如經所明。是之
謂顯。遵佛祕勅。但持此呪。即得往生。是之謂密。顯
者。顯此密也。密者。密此顯也。兼持則雙美畢具。單
舉亦交攝不遺。故曰圓通。
【疏】雖云交攝。而專持名號。猶勝持呪。亦勝餘呪。亦
勝一切諸餘功德。
【鈔】偏讚持名也。一。勝本呪者。以呪云。誦三十萬徧。
則見阿彌陀佛。而持名。則一日一心。即佛現前故。
又呪云。晝夜六時。各誦三七徧。能滅五逆等罪。而
持名。則至心念佛一聲。即滅八十億劫生死重罪
故。二。勝餘呪者。專持名號。即大神呪。大明呪。無上
呪。無等等呪。以十念便得往生。一生便得不退。威
靈不測。斯名大神。餘可例知故。問。準提功德。至廣
至大。如何但持佛名。而能勝彼。答。準提因地菩薩。
彌陀果位如來。持準提既有神功。念彌陀寧無妙
應。是故經云。持六十二億恒河沙菩薩名號。不如
一稱觀世音菩薩。其福正等。又云。持無量無數觀
世音菩薩名號。不如一稱地藏菩薩。其福正等。況
如來乎。三。亦勝諸餘功德者。六度萬行。法門無量。
而專持名號。則種種功德。攝無不盡。以不出一心
故。如前文中廣說。願淨業弟子。專其信。不二其心。
如經云。設有一法。過於涅槃。亦所不顧。禪宗知識。
有教人但持話頭。一切不作。故知原業餘門者。尚
當改修念佛。何況原念佛人。乃變其所守。而復他
尚。心懷二路。志不歸一。云何三昧。而得成就。直至
無常。空無所獲。罔思己過。反起謗言。嗚呼謬哉。
【疏】稱理。則自性空。是拔業障義。自性有。是陀羅尼
義。自性不有不空。是生淨土義。
【鈔】覓心了不可得。一切業障。誰為根本。即心無所
不具。一切功德。何弗總持。當總持而不立纖塵。有
<pb n="473"/>
是即空之有。無根本而出生萬法。空是即有之空。
即有則不空。即空則不有。不空不有。惟是一心。不
越一心。是名淨土。

佛說阿彌陀經疏鈔卷第四（終）

<article id="n425">阿彌陀經疏鈔事義</article>

No. 425
<sarticle>阿彌陀經疏鈔事義</sarticle>

<other>△第一卷</other>
雲棲寺
宋咸湻臨安志。寺名雲棲。（出寺觀類第十五葉）在錢塘五雲山
後。詳具雲棲[石*((白-日+田)/廾)]記。治平二年。改名棲真寺。今曰雲棲。
復其舊也。
知所先後
大學聖經章。物有本末。事有終始。知所先後。則近道
矣。註。本始所先。末終所後。
守約施博
孟子曰。言近而指遠者。善言也。守約而施博者。善道
也。註。守約。是修身。施博。是天下平。
與知與能
中庸。君子之道費而隱。夫婦之愚。可以與知焉。及其
至也。雖聖人亦有所不知焉。夫婦之不肖。可以能行
焉。及其至也。雖聖人亦有所不能焉。
即本智而求佛智
華嚴玄談云。真妄交徹。即凡心而見佛心。理事雙修。
即本智而求佛智。本智者。即眾生本有之智。佛智者。
即究竟果佛之智。
畫虎不就
東漢光武時。伏波將軍馬援征蠻。遺書誡子曰。效季
良不得。陷為天下輕薄子。所謂畫虎不成。反類狗者
也。
反落一籌
籌。算也。張良云。請借前箸籌之。是也。又古人飲博。以
籌記罰。楊纂怒尹君不同己判。欲更之。執筆沈吟。久
之。曰。纂輸一籌。
嫂溺援之以手
湻于髠曰。男女授受不親。禮與。孟子曰。禮也。嫂溺。則
援之以手乎。曰。嫂溺不援。是豺狼也。男女授受不親。
禮也。嫂溺援之以手者。權也。
倚門而望
王孫賈。齊湣王臣。淖齒弑湣王。王孫賈未有討賊意。
歸寧其母。母曰。汝朝出而晚歸。則吾倚門而望。汝暮
出而不還。則吾倚閭而望。汝今事王。王出走。汝不知
其處。何面目立天下乎。賈於是興國人攻淖齒。
君子恥其言而過其行
出論語。
事必師古
傅說對商高宗。事不師古。以克永世。匪說攸聞。
父曰吾怙母曰吾恃
詩經。無父何怙。無母何恃。怙。覆冒之意。恃。倚賴之意。
劬勞之德昊天罔極
詩經。哀哀父母。生我劬勞。欲報之德。昊天罔極。
螟蛉異姓
詩經。螟蛉有子。蜾臝負之。教誨爾子。式穀似之。
懷慕終身
孟子曰。人少則慕父母。知好色。則慕少艾。有妻子。則
慕妻子。仕則慕君。不得於君。則熱中。大孝終身慕父
母。五十而慕者。予於大舜見之矣。
左右無方
禮記檀弓篇。事親。有隱而無犯。左右就養無方。
<pb n="474"/>
定省不違
禮記曲禮上篇。凡為人子者。冬溫而夏凊。昏定而晨
省。
既竭心思
孟子曰。堯舜之道。不以仁政。不能平治天下。又曰。既
竭心思焉。繼之以不忍人之政。而仁覆天下矣。
心之官則思
心之官則思。思則得之。不思則不得也（出孟子。官。猶司也。職掌之
謂。得。得其理也）。
精誠之極鬼神與通
管子曰。思之思之。又重思之。思之不得。鬼神其將通
之。非鬼神通之。精誠之極也。
孺子封侯
漢高帝初起時。魏無知薦陳平才可用。以為護軍中
尉。及得天下。封功臣。陳平封曲逆侯。平曰。臣非魏無
知。何繇得進。願讓封。帝曰。陳平可謂不背本矣。乃更
官魏無知。陳平微時。為里社分肉。甚均。社老稱孺子
善宰。平曰。使平宰天下。亦如是肉矣。孺子遂以此知
名。
用蠡測海恃管窺天
東方朔答客難曰。以管窺天。以蠡測海。以梃撞鐘。豈
能通其條貫。考其淺深。發其音聲哉。
蟻山風水
蓮宗寶鑑云。餘門學道。如蟻子上於高山。念佛往生。
似風帆揚於順水。
田蛙井鮒
莊子曰。田蛙不可語於海者。拘於[壉-豕+丘]也。易經井卦九
二爻。井谷射鮒。
曝腮
華嚴玄談云。上德聲聞。杜視聽於嘉會。積行菩薩。曝
腮鱗於龍門。言積行菩薩不能入華嚴大道。如禹門
三級。魚躍不過者。曝腮而還。
永嘉擬之螢光
證道歌云。有二比丘犯婬殺。波離螢光增罪結。維摩
大士頓除疑。猶如赫日消霜雪。
不淨錯施爐韝數息不利塚人
舍利弗教二弟子修不淨觀。及數息觀。久之無益。心
欲反道。往見佛。佛問在家業何行。修數息者曰守墳
塚。修不淨者曰治金器。佛令二人易觀修之。不久。皆
證道果。
三心圓發
觀經上品上生章。一者至誠心。二者深心。三者迴向
發願心。
乾曰大生坤曰廣生
繫辭云。夫乾。其靜也專。其動也直。是以大生焉。夫坤。
其靜也翕。其動也闢。是以廣生焉。
寶鏡遁妖
隋王度得寶鏡。為縣令。縣中有大樹。樹有神。令至者
必祭。否則為崇。度令人夜懸寶鏡於樹。其夜大雷雨。
則晨視之。樹粉碎。有大蛇死樹下。又遇逆旅。見其家
有女殊色。主人云。數月前有客攜至此。云續當來取。
迄今杳然。度心疑其非人。潛出鏡。女即惶駭請死。曰。
我乃狐也。惑人多矣。今死於君手。乞藏鏡。即當受死。
度曰。藏鏡。汝得無遁乎。妖曰。神物所燭。何處隱形。願
得一醉而死。與之酒。大醉而寢。就視之。老狐死於牀
上。其餘種種靈異。不可盡述。
七年之病
孟子曰。今之欲王者。猶七年之病。求三年之艾也。
如牛壞車
如牛以牽車為苦。便壞其車。主人復造。如人厭身為
苦。速滅其身。不知此身雖滅。復受餘身。
生身尊特猶待辯疑
有言六十萬億那由他之身。乃是生身。蓋淨土之身。
<pb n="475"/>
勝於穢土。穢土生身丈六。淨土生身。宜爾許高大也。
知禮法師以十三重問答。辯此決是尊特身也（出妙宗鈔）。
菩薩六念
念佛。念法。念僧。念天。念戒。念施。念佛者。慈悲導師。念
法者。三世佛母。念僧者。人天福田。念天者。長壽安樂。
念戒者。清淨身心。念施者。普濟貧窮。
十心向往
一。於眾生起大慈。無損害心。二。於眾生起大悲。無逼
惱心。三。於佛法不惜身命。樂守護心。四。於一切法發
生勝忍。無執著心。五。不貪利養敬重。淨意樂心。六。求
佛種智。於一切時無忘失心。七。於眾生尊重恭敬。無
下劣心。八。不著世論。於菩提分生決定心。九。種諸善
根。無有雜染清淨之心。十。於諸佛捨離諸相。起隨念
心。
諸天共器食有精麤
淨名經云。譬如諸天。共寶器食。隨其福德。食色有異。
三獸同河渡分深淺
永嘉集云。譬夫象馬兔渡河。足有短長。而分深淺。
十門推本
一。音聲語言。二。名句文身。三。通取四法。四。諸法顯義。
五。攝境唯心。六。會緣入空。七。理事無礙。八。通攝所詮。
九。事事無礙。十。海印炳現。
香飯作佛事
淨名經云。眾香國中。香積如來。以香飯而作佛事。
尊者無說我乃無聞
空生晏坐石室中。空中帝釋天散華供養。空生曰。散
華者誰。曰。我天帝釋也。何以散華。曰。以尊者善說般
若。尊者曰。我本無說。帝釋曰。尊者無說。我乃無聞。無
說無聞。乃真說般若也。
宗有十門
一。我法俱有。二。法有我無。三。法無去來。四。通現假實。
五。俗妄真實。六。諸法但名。七。三性空有。八。真空絕相。
九。空有無礙。十。圓融具德。
支婁讖等五譯人
支婁讖。後漢時人。光武中興。故名後漢。明帝。光武子
也。康僧愷。魏人。曹丕繼漢。國號魏。支謙。三國孫吳時
人。宋法賢。趙宋時人。元魏菩提流志。南北朝魏人。拓
䟦氏。改姓元。國號魏。
周有嬴秦南北朝有苻秦姚秦
周時有非子者。伯益之後。善養馬。周平王愛之。封於
陝。國號秦。是為嬴秦。嬴。其姓也。苻秦。東晉時氐種也。
苻堅強盛。據關中。國亦號秦。是為苻秦。姚秦。羗種也。
姚萇為苻堅將。後堅為晉所敗。萇遂據關中。傳子興。
是為姚秦。
周禮掌四方之語
東方曰寄。南方曰象。西方曰狄鞮。北方曰譯。皆官名。
寄。言能寄寓風俗之異於此。象。言能倣象風俗之異
於彼。鞮。則欲別其服飾之異。譯。則欲辯其語言之異。
周官通謂之象胥。而世俗通謂之譯也。又譯。釋也。猶
言謄也。謂以彼此言語。相謄釋而通之也。
遣將呂光
秦苻堅建元十三年。使呂光伐龜茲。破之。擁眾歸。至
涼州。因據州稱涼王。光死。姪呂隆降晉。乃迎什師入
關。居逍遙園。
孤山十疏流通
文殊般若經。佛遺教經。般若心經。瑞應經。四十二章
經。不思議法門經。無量義經。普賢觀經。阿彌陀經。首
楞嚴經。世稱十經疏主。
其麗不億
詩云。商之孫子。其麗不億。
寶王論
草堂飛錫法師。作念佛三昧寶王論。
龍舒等
<pb n="476"/>
龍舒居士王日休。作淨土文。無盡居士張商英。有求
生淨土文。侍郎王古直。作淨土決疑集。吳郡沙門大
佑。作淨土指歸集。無功居士王闐。作淨土自信錄。慈
雲懺主遵式。作淨土略傳。
徑路修行
善導和尚偈。漸漸雞皮[鴳-女+隹]髮。看看行步龍鍾。（云云）惟
有徑路修行。但念阿彌陀佛。
神棲安養
永明壽禪師。作神棲安養賦。
諸家懷淨土詩
宋中峰本禪師。元西齋楚石琦禪師等。
枝低只為罣金臺
我師一念登初地。佛國笙歌兩度來。惟有門前（云云）。
空谷毒峰天奇
皇明空谷隆禪師。有空谷集。毒峰善禪師。有語錄。天
奇瑞禪師。號㷀絕老人。有㷀絕集。
羣星悉皆拱北
論語云。為政以德。譬如北辰。居其所。而眾星拱之。
圓照標名蓮境
宋。宗本。常州無錫人。初參天衣懷禪師。念佛有省。後
遷淨慈。雷峰材法師。神遊淨土。見一華殊麗。問之。曰。
待淨慈本禪師。又資福曦公。至慧林。禮足施金而去。
人詰其故。曰。吾定中見金蓮華。人言以俟禪師。蓋師
雖在宗門。兼修淨土。後臨終坐逝。諡圓照。
僧叡蓮華出榻
僧叡。從羅什法師。稟受經義。後預盧山蓮社。宋元嘉
十六年。忽告眾曰。吾將行矣。面西合掌而化。眾見叡
榻前一金蓮華。倐爾而隱。五色香煙。從其房出。
文潞公蘇長公
文彥博。為宋宰相。封潞公。蘇軾為翰林學士。興弟轍
俱有盛名。故號長公。
岐黃
岐伯與軒轅黃帝問答。作內經等書。為醫家祖。
清照說偈西歸
宋。慧亨。住武安。稱清照律師延壽。初依靈芝習律。專
修淨業六十年。臨終。集眾念佛。為說偈曰。彌陀口口
誦。白毫念念想。持此不退心。決定生安養。
捨仙學而迴心淨業
宋。葛濟之。句容人。世事仙學。妻紀氏。獨精誠念佛。元
嘉三年。方在機杼。忽覺空中清明。因投杼。仰瞻四表。
見西方有佛現身。寶葢幢旛。映蔽雲漢。喜曰。經言無
量壽佛。其即此耶。面佛作禮。濟之驚異。就之。紀氏指
示佛所。濟之亦見半身。俄而隱沒。祥雲五彩。親里咸
覩焉。自是歸佛法矣。
焚仙經而專修觀經
後魏曇鸞。性嗜長生。受陶隱君仙經十卷。後遇菩提
流支。乃問曰。佛有長生不死術乎。支笑曰。長生不死。
吾佛道也。乃授十六觀經。學此。則三界無復生。六道
無復往。其為壽也。河沙劫石。莫能比焉。此吾金仙氏
之長生也。曇大喜。遂焚仙經。而修淨業。
冥君敬禮
永明壽禪師入滅後。有僧自臨安來。經年遶師塔。人
問故。曰。我病入冥。見殿左供一僧像。王勤致禮敬。密
詢其人。則曰。此杭州永明壽禪師也。凡死者皆經冥
府。此師已徑生西方上上品矣。王以其德。故敬禮也。
羅剎休心
有羅剎在一聚落。其民人日送子與食。有子歸信三
寶。一心念佛。遂不能食。得歸。
擬議
易云。擬之而後言。議之而後動。擬議以成其變化。
卜以決疑不疑何卜
唐太宗為秦王時。與太子建成相忌。欲舉兵。眾議恐
不勝。命卜之。張公謹取龜投地。曰。卜以決疑。不疑何
<pb n="477"/>
卜。
<other>△第二卷</other>
天台六即
一。理即佛。一切眾生。皆有佛性。二。名字即佛。知識經
卷。聞名知字。三。觀行即佛。依教修行。即五品位。四。相
似即佛。相似解發。十信位。五。分證即佛。分證分破。初
住至等覺位。六。究竟即佛。智斷圓滿。妙覺位。
華嚴明十身佛
一正覺佛。二願佛。三業報佛。四住持佛。五涅槃佛。六
法界佛。七心佛。八三昧佛。九本性佛。十隨樂佛。
當暗中有明當明中有暗
南嶽石頭和尚參同契曰。當明中有暗。勿以暗相遇。
當暗中有明。勿以明相覩。明暗各相對。比如前後步。
讀古
齊桓公讀書於堂上。輪扁斵輪於堂下。釋椎鑿而上。
曰。君之所讀者何書。公曰。古人之書。曰。古人存乎。公
曰。往矣。曰。然則君之所讀者。古人之糟粕也。公曰。寡
人讀書。輪人安得議乎。有說則生。無說則死。曰。請以
臣之業觀之。斵輪徐。則甘而不固。疾。則苦而不入。不
疾不徐。得之心而應之手。有數存焉。臣不能喻臣之
子。臣之子不能得之於臣。是以行年七十。而老斵輪。
夫古之人。其不可傳者已往矣。然則公之所讀者。其
古人之糟粕也已。
瑜伽四義
瑜伽第六云。略繇四義。故稱我聞。一為世間語便易
故。二為隨順世間故。三為斷除定無我怖畏故。四為
宣說自他得失。令生決定信解心故。
弘廣菩薩之所流通
涅槃經第四十卷。佛告文殊師利。阿難比丘。是吾之
弟。給事我來。二十餘年。所可聞法。具足受持。喻如瀉
水。置之一器。是故我今顧問阿難。為在何所。欲令受
持是涅槃經。善男子。我涅槃後。阿難比丘所未聞者。
弘廣菩薩。當能流布。
阿難求三願
一。不受佛故衣。二。不隨佛受別請。三。二十年法請重
說。
周正建子夏正建寅
今之正月初昏時。斗柄指寅。十二月指丑。十一月指
子。夏時取人生於寅。故以建寅為歲首。商取地闢於
丑。故建丑為歲首。周取天開於子。故建子為歲首。而
建寅為正。
三三昧
有覺有觀三昧。無覺有觀三昧。無覺無觀三昧。
百八三昧
首楞嚴三昧。寶印三昧。師子遊戲三昧。妙月三昧。月
幢相三昧。乃至離著虗空無染三昧。
孔恩周急
論語。孔子云。君子周急不繼富。
岐政先㷀
孟子舉文王治岐之政。曰。老而無妻曰鰥。老而無夫
曰寡。老而無子曰獨。幼而無父曰孤。此四者。天下之
窮民而無告者。文王發政施仁。必先斯四者。詩曰。哿
矣富人。哀此㷀獨。
四邪命食
一方口食。曲媚權勢。通使四方。二維口食。種種呪術。
卜算吉凶。三仰口食。仰觀星宿。以自活命。四下口食。
種植田園。和合湯藥。
千里面談
唐太宗為秦王時。在軍中。使房玄齡入奏事於高祖。
高祖笑曰。玄齡為吾兒奏事。雖隔千里。猶如面談。
久在泗濵相依陳蔡
山東泗水之濵。有杏壇。是孔子興弟子談道處。孔子
將適楚。道過陳蔡。陳蔡大夫發徒圍之。此時十哲皆
<pb n="478"/>
從。顏淵。閔子騫。冉伯牛。仲弓。宰我。子貢。冉有。季路。子
游。子夏。
十六大國
五天竺國。如舍衛王舍等。
顏閔無文游夏缺行
顏閔。即顏淵閔子騫。列在德行之科。游夏。即子游子
夏。在文學科。
目連化身降龍
難陀。䟦難陀。兄弟居須彌邊海。佛嘗飛空上忉利宮。
是龍瞋恨。云何禿人從我上過。後時佛欲上天。是龍
吐黑雲闇霧。隱翳三光。諸比丘咸欲降之。佛不聽。目
連云。我能降是龍。佛即許之。其龍以身遶須彌七帀
尾拖海水。頭枕山頂。目連倍現其身。遶山十四帀。尾
拖海外。頭枕梵宮。是龍瞋盛。雨金剛砂。目連變砂為
寶華。輕輭可愛。猶瞋不已。目連化為細身。入龍身內。
從眼入耳出。從耳入鼻出。龍受苦痛。其心乃服。
外道移山制之不動
外道師徒五百。用呪移山。經一月日。簸峨已動。目連
念言。此山若移。多所損害。即於山頂結跏。山還不動。
外道相謂。我法山動。計日必移。云何安固。還若於初。
必是沙門使爾。自知力弱。歸心佛法。
一城釋種舉之梵天
瑠璃大王滅釋種。目連欲救。佛以定業難逃。不允其
請。目連以神力。將鉢盛五百釋種。托至梵天。瑠璃王
滅釋之後。舉鉢視之。唯血水而已。故知業力。佛亦不
能救也。
止車燒堂
耆域善知方藥。生忉利天。目連因弟子病。乘通往問。
值諸天出游。耆域乘車不下。但合掌而已。目連以神
力駐之。耆域云。諸天受樂。怱怱不暇相看。尊者欲何
所求。目連具說來意。答云。斷食為要。目連放之。車乃
得前。帝釋與脩羅戰勝。造得勝堂。樓臺七寶。莊嚴奇
特。梁柱支節。皆容一綖。不相著而能相持。天福之力
能如此。目連飛往。帝釋將之看堂。諸天女皆羞目連。
悉隱避不出。目連念帝釋著樂。不修道本。即以神通
燒得勝堂。赫然崩壞。仍為帝釋廣說無常。帝釋歡喜。
後堂儼然。無煙色。
子繫母故
尊者幼喪父。母欲改適。因子繫故。不遂其心。猶繩繫
扇。故曰扇繩。
馬麥之報
佛與弟子。三月在毗蘭邑食馬麥。以償宿報。獨憍梵
於天上受供。
尸利沙國
大國名。
塔猶却貝
阿育王禮諸羅漢塔。次至薄拘羅塔。而說偈言。雖自
練無明。於世少利益。因供二十貝子。而貝子從塔飛
出。來著王足。諸臣驚怪。以生平閒靜少欲。其塔猶有
是力（又外國用貝。如此土用錢。人以貝供尊者塔前。貝即落地。以示不受）。
不假璣衡
璿璣玉衡也。註。璿。美珠也。璣。機也。以璿飾璣。所以象
天之體轉運也。衡。橫也。謂衡簫也。以玉為管。橫而設
之。所以窺璣。而齊七政之運行。猶今之渾天儀也。
比之螺蛤
阿㝹樓䭾聽法之次。多昏睡。佛責云。咄咄何為睡。螺
螄蚌蛤類。一睡一千年。不聞佛名字。
難兄難弟
東漢太丘長陳實生二子。曰元方。季方。俱有俊才。二
子之子。各論父功德。詣祖決其優劣。實曰。元方難為
兄。季方難為弟。
文殊十瑞
一。光明滿室。二。甘露盈庭。三。地涌七珍。四。神開伏藏。
<pb n="479"/>
五。雞生鳳子。六。豬娩龍豚。七。馬產麒麟。八。牛生白澤。
九。倉變金粟。十。象生六牙。
詳有五名
一云尊重。一名威猛。一云降伏。一云　　一云　　。
龍蛇混雜凡聖交參
無著禪師禮五臺。遇文殊化老翁問云。南方佛法。如
何住持。著云。末法僧尼。少持戒律。無著云。此間佛法。
如何住持。翁云。龍蛇混雜。凡聖交參。
命在呼吸
四十二章經云。佛問沙門。人命在幾間。答言。數日間。
曰。子未知道。又問人命在幾間。曰。飯食間。佛言子未
知道。又問人命在幾間。答云。人命在呼吸間。佛言子
知道矣。
十種權實淨土
華嚴合論。第一阿彌陀經淨土。第二觀無量壽佛經
淨土。此二是權未實。第三維摩經淨土。是實未廣。第
四梵網經淨土。是實未廣。第五摩醯首羅天淨土。第
六涅槃經淨土。此二是權未實。第七法華經三變淨
土。亦是權未實。第八靈山會所指淨土。是實非權。第
九唯心淨土。是實淨土。第十毗盧所居淨土。是實淨
土。
楞嚴深呵
楞嚴破想陰文云。都指見在。即為佛國。無別淨居。及
金色相。
多岐亡羊
列子載楊子之鄰人亡羊。既率其黨。又請楊子之豎
子共追之。楊子曰。一羊。何追者之眾。曰。多岐路。已而
返。竟不得羊。曰。岐路之中。又有岐焉。不知所之故也。
故曰。大道以多岐亡羊。學者以多方喪生。
專注中鵠
鵠。皮革中之的也。射候用皮。其中畫鵠以為的。
見卵而求時夜
莊子曰。且汝亦太早計。見卵而求時夜。見彈而求鴞
炙。時夜。雞也。見卵而即望其報曉。甚言欲之極也。
體露金風
僧問雲門。樹彫葉落時。如何。門云。體露金風。
瑜伽一百一十苦
詳具論中。
二十四樂三十益
詳具彼鈔彼論。
聖解還成魔境
楞嚴經云。不作聖心。名善境界。若作聖解。即受羣邪。
佛見早墮鐵圍
經云。佛言文殊昨夜起佛見法見。被吾貶向二鐵圍
山。
牛羊絕牧
孟子曰。牛山之木。非無萌蘖之生焉。牛羊又從而牧
之。是以若彼濯濯也。謂牧養牛羊。而戕其芽也。
過迦旃鄰陀
迦旃鄰陀者。天竺柔輭草名也。觸之者。能生樂受。
庭前柏樹
僧問趙州。如何是祖師西來意。州云。庭前柏樹子。
檻外藥欄
僧問雲門。如何是清淨法身。門云。花藥欄。
八種清風
世間八風。謂條風。明庶風。清明風。景風。涼風。閶闔風。
不周風。廣莫風。然彼土無四時。或應八方。或對八卦。
或自有八種。不必強為之說。
堯處茆茨
唐堯為天子時。宮室儉素。茆茨不翦。謂以茆茨草葢
屋。而不翦齊其簷。極言其朴陋也。
箕諫象玉
箕子。紂之叔父。紂作象箸。箕子歎曰。彼為象箸。必為
<pb n="480"/>
玉杯。則遠方珍怪之物至矣。遂入諫。紂不聽。囚之。
舜在𤱶畝
孟子曰。舜發於𤱶畝之中。書曰。帝耕於歷山。
警蹕冕旒
天子出陳警。入陳蹕。天子儀仗也。冕。冠也。天子十有
二旒。
有天下不與
論語云。巍巍乎。舜禹之有天下也。而不與焉。註。不與。
猶言不相關。言其不以位為樂也。
誦斯偈者尚致口出青蓮華香
昔有女尼。日誦法華經。青蓮華香。白蓮華香。二句。後
世因感口有蓮華香之報。
營修世福為有漏因
達摩初見梁武帝。帝問。寡人造寺寫經。度僧無數。有
功德否。祖云。實無功德。帝曰。何以無功德。師曰。此但
人天小果。有漏之因。如影隨形。雖有非實。帝曰。如何
是真實功德。答曰。淨智妙玄。體自空寂。如是功德。不
以世求。
<other>△第三卷</other>
壎鳴箎奏
壎土。篪竹。二器互相唱和。詩云。伯氏吹壎。仲氏吹箎。
玉振金聲
孟子曰。集大成也者。金聲而玉振之也。註。金。鐘也。聲。
宣也。八音未作。則先繫鎛鐘以宣其聲。玉。磬也。振。收
也。俟其既闋後。擊特磬以收其韻。
哀矣不傷樂而不泆（二號）
論語。子曰。關睢樂而不淫。哀而不傷。註云。淫者。樂之
過而失其正者也。傷者。哀之過而害於和者也。泆即
淫也。
羽寂宮沈
宮商角徵羽。號為五音。
當平心地則世界平
持地菩薩。於普光佛時。為比丘。平填道路。至毗舍如
來時。國大王延佛設齋。爾時菩薩平地待佛。佛摩頂
云。當平心地。則世界平。
心有高下丘陵坑坎
維摩經云。舍利弗言。我見此土。丘陵坑坎。荊棘沙礫。
土石諸山。穢惡充滿。螺髻梵王言。仁者心有高下。不
依佛慧。故見此土為不淨耳。於是佛以足指按地。即
時大千世界。珍寶嚴飾。
夜氣清明
孟子曰。其日夜之所息。平旦之氣。其好惡與人相近
也者。幾希。謂一日之間。汩沒於物欲。其氣昏濁。平旦
之時。其氣清明。所好惡與人相近。不至大背於人情
也。
三種意生身
一。三昧樂正受意生身。屬聲聞。二。覺法自性性意生
身。屬菩薩。三。種類俱生無行作意生身。屬佛。
四種三昧
一常行三昧。般舟九十日為期。專念彼佛。亦云佛立
三昧。二常坐三昧。文殊問般若。九十日為期。專緣法
界理。不兼餘事。亦云一行三昧。三半行半坐三昧。方
等法華等懺。限期不定。或三七日。七日。十日等。上三
實相理觀。四非行非坐三昧。諸經行法。不專行坐。並
屬此攝。即隨自意三昧。此一唯事觀。
釋迦調達宿因
釋迦佛。與調達。往昔為共命鳥。一為調達者睡。一為
釋迦佛者醒。醒者因取香菓而食。香氣芬然。睡者覺
而惡曰。何瞞我而食也。吾當以毒菓害之。遂食毒菓。
二命俱喪。
由之瑟
子曰。由之瑟。奚為於丘之門。註。言其聲之不和。與己
不同也。
<pb n="481"/>
鄭之聲
孔子曰。放鄭聲。遠[佞-二+〦]人。鄭聲淫。[佞-二+〦]人殆。
黃鍾大呂
樂有十二律。黃鍾。太簇。姑洗。蕤賓。夷則。無射。為陽六
律。大呂。夾鍾。仲呂。林鍾。南呂。應鍾。為陰六律。
二十二根
信。進。念。定。慧。憂。喜。苦。樂。捨。眼。耳。鼻。舌。身。意。共十六根。
男根。女根。未知欲知根。已知根。命根。具知根。
五邪命
一為利養詐現異相。二為利養自說功德。三占相吉
凶。為人說法。四高聲現威。令人畏敬。五說得供養。以
動人心。
扞格
禮記學篇。扞格而不勝。註。扞。拒扞也。格。讀如凍＆CB17734;之
＆CB17734;。謂如地之凍。堅強而難入也。
一暴十寒
孟子曰。雖有天下易生之物也。一日暴之。十日寒之。
未有能生者也。
六律交唱
陽六。陰六。同前。
八音克諧
此書經舜典后夔之語。八音克諧。無相奪倫。神人以
和（八音者。金。石。絲。竹。匏。土。革。木。諧。和也）。
三法忍
音響忍。柔順忍。無生忍。
忉利天鼓
華嚴經云。忉利諸天。著五欲樂。行放逸時。天鼓之中。
自然出音。告彼天子。此樂無常。莫行放逸等。
雷音寶林
雷音。例忉利。寶林。例天鼓。
虗空及性功德
虗空功德者。往生論頌云。無量寶交絡。羅網虗空中。
種種鈴發響。宣吐妙法音。性功德者。頌云。正道大慈
悲。出生善根故。
猶是王老師兒孫
黃蘗到南泉。一日齋時。捧鉢向南泉位上坐。南泉下
來見。便問長老什麼年中行道。師云。威音那畔。泉云。
猶是王老兒孫。
三轉四諦
一示相轉。此是苦。逼迫性。此是集。招感性。此是滅。可
證性。此是道。可修性。二勸修轉。此是苦。汝應知。此是
集。汝應斷。此是滅。汝應證。此是道。汝應修。三作證轉。
此是苦。我已知。此是集。我已斷。此是滅。我已證。此是
道。我已修。
洛閎一行
洛閎。漢武帝時人。精於歷數。漢時改正朔。其所定也。
算周天數云。後幾百年。當有差訛。必有聖人出而正
之。唐玄宗時。僧一行果出。復定歷數。
九章
一方田。二粟布。三差分。四少廣。五商均。六均輸。七當
程。八盈肭。九勾股。
置子莊獄
孟子謂戴不勝曰。有楚大夫於此。欲其子之齊語也。
則使齊人傳諸。使楚人傳諸。曰。使齊人傳之。曰。一齊
人傳之。眾楚人咻之。雖日撻而求其齊也。不可得矣。
引而置之莊嶽之間數年。雖日撻求其楚。亦不可得
矣。莊嶽。齊街里名。
願受天樂
昔有貧女。處於糞聚。以人民所棄殘餘滓汁為食。迦
葉從乞。以汁供養。尊者問其所願。云。欲生天。數日命
終。生忉利天。福勝餘天。
願作冥王
毗沙國王。與維陀始王。共戰。兵力不如。因立誓言。願
<pb n="482"/>
我來世。為地獄主。治此罪人。十八大臣亦復如是。今
地獄主。毗沙國王是。十八獄主。十八大臣是。
若合符節
孟子論舜與文王。得志。行於中國。若合符節。註云。符
節。以玉為之。篆刻文字。而中分之。彼此各藏其半。有
故。則左右相合為信也。若合符節。言其同也。
登龍與瀛
東漢李膺。尚氣節。孤高峻白。少所交與。人被其容接
者。以為登龍門焉。唐太宗開弘文館。以杜如晦。虞世
南。褚遂良等。十八人為學士。人羨其榮。以為瀛洲之
選。
大士求登蓮錄
長蘆賾禪師。建蓮華勝會。普勸念佛。一夕。夢一人烏
巾白衣。風貌清美。揖而曰。願入蓮華勝會。乞書一名。
賾問何名。答曰。普慧。書已。又云。家兄普賢。亦乞併書。
賾覺。而簡華嚴離世間品。有二菩薩名。遂為會首云。
卜居猶擇里仁
論語。子曰。里仁為美。擇不處仁。焉得智。
矛盾
矛。鑹也。即槍戈之屬。盾。干也。排也。昔人雙賣二事。各
歎其勝。歎盾云。矛刺不入。歎矛即云。能穿十重之盾。
智者語云。我買汝矛。還刺汝盾。入與不入。即無辭矣。
喆老青公
喆老者。住京師大剎。四十年不睡坐禪。精苦如此。坐
化後。紙襖亦燒出舍利。以不修西方。後生大富貴處。
青公者。即青草堂。年九十餘。有曾家婦人。常為齋供。
及布施衣物。和尚感其恩。乃言老僧與夫人作兒子。
一日婦人果生子。及詢草堂。已坐化矣。後官至宰相。
皎然覆轍
漢賈誼曰。前車覆轍後車戒。
直觀三道顯本性佛
三道。惑業苦也。觀惑即般若。業即解脫。苦即法身。三
德圓融。是本性也。
祀祖七廟
禮記云。天子七廟。三昭。三穆。與太祖之廟。共為七。
教民七年
論語云。善人教民七年。亦可以即戎矣。
淨名八法
一饒益眾生。而不望報。二代一切眾生受諸苦惱。所
作功德。盡以施之。三等心眾生。謙下無礙。於諸菩薩。
視之如佛。四所未聞經。聞之不疑。五不與聲聞而相
違背。六不嫉彼供。不高己利。而於其中調伏其心。七
常省己過。不訟彼短。八恒以一心求諸功德。成就八
法。於此世界。行無瘡尤。生於淨土。
華嚴十念藏
一寂靜念。二清淨念。三不竭念。四明徹念。五離塵念。
六離種種塵念。七離垢念。八光耀念。九可愛樂念。十
無障礙念。
德雲二十一種念佛門
一智光普照。二令一切眾生。三令安住力。四令安住
法。五照耀諸方。六入不可見處。七住於諸劫。八住一
切時。九住一切剎。十住一切世。十一住一切境。十二
住寂滅。十三住遠離。十四住廣大。十五住微細。十六
住莊嚴。十七住能事。十八住自在心。十九住自業。二
十住神變。二十一住虗空。
傳法四句偈
達摩初祖。付二祖神光偈云。吾本來茲土。傳法度迷
情。一華開五葉。結果自然成。
印心四卷經
祖對二祖曰。吾有楞伽四卷。亦用付汝。即是如來心
要法門。令諸眾生。開示悟入。
仁道難熟他道有成
孟子曰。五穀者。種之美者也。苟為不熟。不如荑稗。夫
<pb n="483"/>
仁。亦在乎熟之而已矣。
<other>△第四卷</other>
時時示時人時人自不識
古云。彌勒真彌勒。化身千百億。時時示時人。時人自
不識。
指掌
語云。其如視諸斯乎。指其掌。言易曉也。
堯仁舜孝禹儉湯寬
堯仁者。鑑云。堯仁如天。舜孝者。舜父頑。母嚚。象傲。克
諧以孝。禹儉者。菲飲食。而致孝乎鬼神。惡衣服。而致
美乎黻冕。卑宮室。而盡力乎溝洫。湯寬者。伊尹贊湯
曰。代虐以寬。
割雞焉用牛刀
語云。子之武城。聞弦歌之聲。夫子莞爾而笑曰。割雞
焉用牛刀。註曰。武城。邑名。言此小邑。何必用此大道
也。
溪聲盡是廣長舌
蘇東坡詩云。溪聲盡是廣長舌。山色無非清淨身。
佛有八音
一極好。二柔輭。三和適。四尊慧。五不女。六不誤。七深
遠。八不竭。
吳其沼乎
此伍子胥語。言越十年生聚。十年教訓。二十年後。吳
其沼乎（左傳）。
五種怖
一不活。二惡名。三死怖。四惡道。五威德。
四無畏
一一切智無畏。二漏盡無畏。三決疑無畏。四說苦盡
無畏。
文殊取鉢

仰之彌高
顏淵歎夫子之道。曰。仰之彌高。鑽之彌堅。瞻之在前。
忽焉在後。
易地則皆然
禹稷當平世。三過其門而不入。孔子賢之。顏子當亂
世。居於陋巷。一簞食。一瓢飲。人不堪其憂。顏子不改
其樂。孔子賢之。孟子曰。禹稷顏回同道。又曰。禹稷顏
子。易地則皆然。
盡信書則不如無書
孟子曰。盡信書。則不如無書。吾於武城。取二三策而
已。仁人無敵於天下。以至仁伐至不仁。而何其血之
流杵也。
火車相現
觀經下品中生文中。或有眾生犯五戒八戒。及具足
戒。如此愚人。偷僧祇物。不淨說法。無有慚愧。以諸惡
業而自莊嚴。如此罪人。以惡業故。應墮地獄。命欲終
時。地獄眾火。一時俱至。遇善知識。讚說阿彌陀佛。此
人聞已。除罪往生等。
靈山上德終成敗北之愆
靈山會上。五千退席。及華嚴會上。不見舍那之輩。亦
是其流。敗北者。軍戰敗曰北。
漢地金剛始有滅南之想
德山。號周金剛。不信南宗單傳直指之說。作青龍鈔。
徑往南方。欲滅南宗。路遇婆子。買點心。婆子問云。所
擔者何物。曰。金剛經青龍鈔。曰。金剛經云。三心不可
得。尊者欲點何心。山無對。後至龍潭。往復扣擊。晃然
大悟。乃曰。窮諸玄辨。若一毫置於太虗。竭世樞機。似
一滴投於巨壑。乃焚青龍鈔云。
妙首白槌
世尊一日升座。文殊白槌云。諦觀法王法。法王法如
是。世尊便下座。天童頌云。一段真風見也麼。緜緜化
母理機梭。織成古錦含春象。無奈東君漏洩何。
<pb n="484"/>
雙林撫尺
梁武帝請傅大士講全剛經。大士座上揮案一下。便
下座。帝愕然。誌公問陛下還會麼。帝云。不會。誌公云。
大士講經竟。
仙陀婆
仙陀婆。梵語。具鹽水馬器四名。惟有智臣。乃能辨識。
如王食時呼仙陀婆。即知要鹽。如王洗盥索仙陀婆。
即知要水。如王作眾務時呼仙陀婆。即知要器。如王
出遊索仙陀婆。即知要馬。
覓心了不可得
初祖住止少林。二祖晨夕參承。時當隆冬大雪。光堅
立不動。遲明。積雪過膝。後潛取利刀自斷左臂。曰。我
心未安。乞師與我安心。師曰。將心來與汝安。曰。覓心
了不可得。曰。與汝安心竟。

<article id="n426">阿彌陀經疏鈔問辯</article>

No. 426
<sarticle>阿彌陀經疏鈔問辯</sarticle>

疏鈔既出。有不愜者。致辭詰難。其可從者。忻然從
之。不可從者。一一辯正。太無緊要。則置弗錄。研幾
析理。不得不然。非曰尚爭。是名法喜。
問。念佛之心。無雜無間。即精進度。何故乃云不退
墮耶。
答。將謂精進乃能不退墮。非精進即是不退墮耶。辯
此有二。一者。亦可即是不退。何以故。雖常言精不雜。
進不退。然此二字。總之成就進義。古云精進度懈怠
是也。進與退對。故精進即不退。二者。此重念佛普攝
諸度。不重訓詁精進二字。況既云精進乃能不退。今
念佛之人。永不退墮。則念佛即成精進。不必更求精
進矣。如所問。乃是精進念佛。非念佛即精進。
問。華嚴八地。圓教初住。皆無生忍。天台云。圓教之
機。一生有登十地者。華嚴善財。法華龍女。禪宗諸
祖。即其人也。何故雷同。皆難造入。
答。八地始名真得無生。是華嚴宗語。據華嚴。則初地
以去。尚未云真得。況初住耶。豈不是聖且難之。只
歎其難得。不說定無人得也。彼一生十地者。誰敢
抑之不令造入耶。又禪宗諸祖。大有差等。談何容
易。
問。若以五法對三自性者。應以名相對依他。妄想
對徧計。楞伽。唯識。皆如此說。今何不然。楞伽云。彼
名及相。是妄想自性生。請觀生之一字。此即依他
起自性。分別緣所生也。非謂名相即是妄想。乃是
妄想之所生耳。如言舍利弗。鶖之所生。豈子即鶖
耶。
答。謂名相等三性錯配。又謂名相為妄想所生。非名
相即是妄想。而引楞伽之文以證。然楞伽乃云。彼名
及相。是妄想自性。則名相屬徧計。又分明下箇是字。
而無生字。魏譯唐譯皆同。其分配與汝所說相反。我
依古譯直述。是金口所出。將非之耶。將無別得梵本。
而欲更為一譯耶。又言楞伽唯識皆然。却是不曾見
楞伽來。可駭也。且五法入三自性。本出自楞伽。賢首。
清涼。據楞伽判頓教。不據唯識也。今論頓教。正當用
楞伽文。又不講唯識論。不必雜入。嗟乎。三譯文字。昭
如日月。今是譯人錯耶。世尊錯耶。吾不得而知之矣。
記取當來問彌勒。
問。引大本觀經證圓義。有多違妨。一者引他成己
妨。他經圓意。不關此故。二者前後相違妨。今疏前
後多云此經勝於大本。及十六觀。乃要中之要。妙
中之妙故。三者分全混同妨。今疏判此為分圓。妙
宗判彼為純圓故。四者觀念混同妨。此經持名。彼
觀佛故。五者繁約混同妨。此經至要。彼文煩故。故
<pb n="485"/>
知不應引彼為此證也。
答。初通引他成己妨。於中復二。一通大本。曰。二經一
體。不名己他。良以無量壽經。五正譯。一參會。其本有
六。皆號大本。而今經乃名小本。是同為一經。但言有
多寡耳。何得判為己他。如所引大本。或以一寶嚴樹。
或以雜寶嚴樹。則今經雖無此文。而其云七重行樹。
實以四字攝純嚴互嚴之義也。又所引大本。無量寶
華。出無量寶光。則今經雖無此文。而其云青黃赤白。
實以四種攝無量華光之義也。故疏鈔屢言經中具
有此義。但文省耳。正謂此也。是知大本當引。固不待
論。二通觀經。曰。觀經稍疏。亦非異體。良以於文或無。
亦於義實有。如所引觀經。佛既現六十萬億廣大之
身。而又現丈六小身。則今經雖無此文。而壽無量。光
無量。即廣大身故。與諸聖眾現在其前。即或現大身
或現小身故。例而推之。觀經有鳧鴈鴛鴦。豈今經之
極樂。只白[鴳-女+隹]孔⿱少隹等耶。觀經有五百億樓閣。豈今經
之極樂。只七重樓閣耶。觀經有觀音勢至。豈今經之
極樂。只彌陀一佛。而缺二侍耶。又反而論之。今經有
七重欄楯。觀經無此語。豈彼之極樂。只行樹無欄楯
耶。今經有菩薩眾無量無邊。觀經無此語。豈彼之極
樂。只觀音勢至二菩薩耶。如是參合。故云文互見。而
義必周也。則大本原同一體。觀經亦復極親。引以為
證。非引圓覺證法華。引華嚴證涅槃之比也。二通前
後相違妨。前言其同。後不曾言其異。只說尤為簡約。
故稱要妙。以其簡而該也。非對散而名要。對麤而名
妙也。三通分全混同妨。此經雖曰分圓。正與觀經之
圓不異。何以故。觀經對華嚴。亦分圓故。蓋是同分別
教一乘之圓也。此別字。非藏通別圓之別也。四通觀
念混同妨。汝蓋以念字專屬持名。然觀經下品文云。
其人苦逼。不遑念佛。豈非觀即是念乎。今經亦說光
明無量。行樹樓閣。種種莊嚴。豈非觀境乎。又持名觀
想。同出一心。一心觀想。一心持名。皆得名為念佛也。
五通繁約混同妨。上已詳陳言有多寡。義無差殊。不
勞更辯矣。噫。若入華藏玄門。則己他前後。乃至繁簡。
相即相入。不可思議。故此經名不可思議。
問。西竺之言。稱梵語者。乃本乎光音天人之所傳
也。今言梵者。淨也。對華而言。文質之謂。蓋不足以
盡之。況彼梵音。豈有質而無文。此土華言。豈有文
而無質。儒稱文質彬彬。然後君子。釋稱文隨於義。
義隨於文。若彼質此文。則互有闕。輔行云。古來諍
競未生。西方之言。皆稱胡語。後因道士偽造化胡
經。方以葱嶺之西為梵。葱嶺之東為胡。今若以淨
釋梵而為質。豈可以亂而釋胡。致使文質俱喪也。
答。疏中文質。略借此間語而為影喻。意以梵者清白
之相。華者文彩之相。殊無大故。何必費辭。然古人既
取華對梵。必有義也。不可忽也。又引文質彬彬。甚為
不當。文質必兼。何以商尚質。周尚文耶。二代何以稱
聖世耶。優波離之淨戒。迦旃延之文飾。二尊者不彬
彬耶。蓋從其所重。固無妨也。又行之潔白者名梵行。
音之古淡者名梵言。奚不可以淨而釋梵也。況以淨
釋梵。出自古譯。清涼大師華嚴疏亦云。梵是西域之
音。具云勃㘕摩。此翻云淨。離染中極。故名為梵。夫離
染而言極者。正清淨之至也。又引文義相隨。以證文
質。然義之一字。安可為質。華梵尚不得稱文質。文義
顧可稱文質耶。又胡者。夷狄也。五天。贍部之中央。諸
佛之生處。槩之為胡者。謬人之論。非僧所宜言也。又
淨亂何可相對。淨是染淨之淨。非動靜之靜。而云以
淨釋梵。以亂釋胡。使文質俱喪。何言之無謂也。
問。妙宗云。教教四門。門門四悉。今何以四悉為門。
答。凡能引人入道者。皆可言門。四悉亦門也。妙宗意
謂教教各有四門。四門亦復各有四悉檀門也。無門
字者。省文也。不信此言。更參考天台下尊宿。
問。經通五人所說。餘四佛印。即同佛說。今言佛說
<pb n="486"/>
如聖王勅。不同臣下之言。有揚此抑彼之失。真諦
釋金光明經。偏讚本典。智者云。使愚者有忽他經
之失。不宜偏讚。今若云菩薩因人等者。華嚴多菩
薩說。維摩不二法門。皆菩薩說。涅槃夜叉說偈。法
華仙人傳經。豈以人微而忽其道。經云。依法不依
人。何得以人而判於法。若以人而判法者。則空生
所說般若。應入阿含。如來所說小乘。應歸大教。此
疑梗塞。願垂教之。
答。對臣子而尊君父。天理人情之至也。本非平肩人。
何得謂之揚抑。若謂真諦偏讚金光明為失。則智者
偏讚法華。亦乃有失耶。若云法華更無勝者。則華嚴
其可抑耶。世尊於法華讚諸經之王。於金光明經亦
讚諸經之王。隨宜而讚。皆是也。豈世尊亦有失耶。又
云。華嚴多菩薩說。至雜引夜叉等。然謂佛印者即同
佛說則可。謂即是佛說則不可。今百官所出政令。凡
已稟國王者。豈即名之為詔書耶。又菩薩等既與佛
無別。何不自立。而待佛印。待佛印。則師資上下。了然
辯矣。況今只明此是佛說。不同餘人。不曾非詆菩薩
等。謂不得說經。何為作此無風起浪之語。助臣子與
君父爭高。於天理不順。於人情不安。況佛法耶。又云。
空生般若。應入小乘等。亦非也。今論人不論法。非有
羅漢說大法而我小之也。此等處本無人生疑。疑自
今始矣。因疑此。并疑經。遂不信淨土。其慎辭哉。
問。毗婆尸佛。至釋迦時。九十一劫。何故言二。若言
是大劫。應增一大字。況以大劫論之。八十小劫為
一大劫。但一劫有餘耳。
答。何不看鈔中首尾二劫四字。七佛。三屬莊嚴劫尾。
四屬賢劫首。是首尾二大劫否。首尾二大劫。正九十
一小劫也。分明是大劫。何必更加大字。唐譯成佛以
來十劫。云十大劫。什師止云十劫。即是十大劫也。亦
不更加大字。又云止是一劫有餘。一劫有餘。非首尾
二劫乎。思之。
問。何得說什師為千佛譯師。引父母為例。千佛父
母。乃在佛世。況父母與子。及侍者等。此人不多。無
他可並。惟權無實。無別所妨。今譯師則多。若羅什
為千佛之譯師。則義淨玄奘等例爾。若一切皆然。
何貴乎羅什所譯。偏堪弘讚。若譯師既然。則禪律
等例爾。聖人既然。凡亦應爾。則大亂權實。是故不
可。惟應守舊。
答。是何小視什師耶。因舉七佛。故曰七佛以來。若舉
八佛九佛十佛。安知不曰多佛以來譯經師也。若定
執七佛。則文殊亦定止是七佛師耶。釋迦亦定出自
伽耶城。今方成佛。而非成佛以來無量無邊劫耶。又
言必在佛世。是不知雖無文王猶興也。又引母佛子
佛侍佛者無二人。而譯經者有多眾。夫母一。子一。則
誠然矣。佛成道三十年。阿難始為侍者。佛弟子無量。
三十年都無一人侍佛耶。侍佛者有多眾。則阿難亦
無世世侍佛之理耶。又引義淨玄奘等亦應爾。諸師
凡夫亦應爾。復大不然。譯師更無勝劣耶。聖凡更無
分別耶。則今日四夷館通使。其智慧皆與什師等耶。
又言七佛譯師。天人所說。然安知天人止見七佛。而
未見七佛以前耶。如佛世老人求出家。而羅漢不知
彼八萬劫前之善根。汝又安能測什師多劫之因緣
耶。且鈔中初未嘗以舊說七佛為非。特以理度之。容
有多佛譯經之理耳。昔人云。旻法師。毗婆尸佛時即
為法師。又云。毗婆尸佛早留心。蓋遠指者。尋常以七
佛為率。而非定限七佛也。孟子曰。聖人百世之師也。
豈定限百世。而不能師二百三百世耶。許可人者曰。
此五百僧善知識。豈定限五百。而六百七百便不可
耶。讚老子云。無世不出。永嘉云。吾早曾經多劫修。何
必不使什師寬一佛地耶。此語且置。法華稱富樓那
七佛以來說法第一。又云。九十億佛以來。說法人中。
亦為第一。是金口語否。試展卷一觀之。
<pb n="487"/>
問。顯教者。脩多羅是也。密教者。呪是也。何乃以梵
語為密。華言為顯。為以東方不測西竺之言為密
耶。為以梵語在彼即密耶。若在彼即密者。則西土
無顯教。若此土不測彼言為密者。則此土典籍。傳
至西土。未翻譯時。亦應云密。若未翻譯。則不可測。
若已翻譯。是則可知。若爾。何故云呪者非下凡可
測。
答。凡稱理二字下語句。須另著眼始得。蓋格外之譚。
不可拘文滯相。逐逐然以訓詁之法而等例之也。況
今非正釋經呪顯密時也。夫新學沙彌。莫不知經之
為顯。呪之為密矣。寧知影略借喻。權實無方。反覆轉
移。縱橫不礙。類而推之。世出世間。凡昭然易見者。皆
可言顯也。凡幽然難知者。皆可言密也。且必以不可
測為密。可測為顯乎。經中法華云。是法非思量分別
之所能解。維摩云。不知是何言。不知以何答。涅槃會
上。世尊拈華云眾。百萬人天。悉皆罔措。是經有時乎
不可測也。則經反成密矣。呪中。阿字是毗盧全身。吽
字是三解脫門。文殊五字呪。阿者無生義。囉者無染
義。是呪有時乎可測也。則呪反成顯矣。故知汝言梵
語為密。則西土無顯教。此方之言。西土不知。亦可言
密。以此為難者。皆繇執泥訓詁顯密二字之過也。且
顯密二字。是從來世間字義。欲發明經呪圓通者。取
此二字配之。非許氏說文。及古篇韻家。曾訓詁云。顯
者經也。密者呪也。則此二字。何為更不可別處一用。
故云。凡昭然易見者皆可言顯。凡幽然難知者皆可
言密也。試舉一例。論語云。天下有道則見。無道則隱。
則見者出義。隱者處義。既隱見是出處。何得釋中庸
莫見乎隱者。以見為明處。隱為暗處。隱見可以明暗
出處通用。顯密獨不可以經呪華梵通用耶。然此且
據外書而言。若以內典言之。顯密者。非即半滿新舊
之類乎。既以小乘為半。大乘為滿矣。何又云。悉曇章
生字之根本名半。餘章文字具足為滿耶。是半滿可
通用也。既以佛王三界為新。輪王十善為舊矣。何又
云。三德相即為新。三德不相即為舊耶。是新舊可通
用也。然此猶據比例而言。若的就顯密言之。既以經
為顯。呪為密矣。何又云。聲聞見八萬一人得道為顯。
菩薩見無量阿僧祇人得道為密耶。是顯密可通用
也。何於華梵而疑之。又此且就震旦。若通二土。亦可
東土華顯而梵密。西土梵顯而華密也。以上急為辯
疑。作是煩碎語。如實而說。夜半正明。天曉不露。爾從
何處辯顯密來。不見道蓮華荷葉報君知。出水何如
未出時。江北江南問王老。一狐疑了一狐疑。
問。前藏乘分攝中。言惟有二藏。一聲聞藏。二菩薩
藏。而緣覺即攝入聲聞藏中。何故今阿難持緣覺
藏耶。
答。二藏者。賢首清涼。依攝論及莊嚴論所出也。且合
緣覺聲聞為一藏。單菩薩為一藏。分合之常例也。有
何不可。譬如兄弟三人。二人同居一宅。一人獨居一
宅。亦何不可。而便謂既分二宅。不得名三兄弟耶。仲
兄附季弟之宅。非謂無仲也。緣覺攝聲聞之藏。非謂
無緣覺也。時合時分。固並行而不悖也。
問。金剛疏云。舍衛亦名舍婆提。此以人為名。昔有
兄弟二人。名舍婆提。故立此名。今何故云多賢人
故。
答。彼疏云兄弟二仙。夫世人兄弟聯登者。號多才之
門。今兄弟俱證仙品。謂多賢之國。亦奚不可。
問。前以無恃無怙而釋孤獨。所引證者。亦應同上。
語云君子周急不繼富。此但無財。何謂無恃。
答。定以無財貧窮名急乎。夫言孤獨。意該貧窮。言貧
窮。意該孤獨。鈔中非不普慈。其意甚明。何乃執泥孤
獨二字。以辭害意。假使一人無父而大富。須達亦給
之耶。假使一人有子而貧甚。須達以其非孤獨而不
給之耶。今養濟院。俗曰孤老院。豈其皆無父無子而
<pb n="488"/>
多財者耶。且鰥寡孤獨。乃有四種。其鰥夫寡婦。須達
決所不給耶。至於孔子。又豈止周無財。而孤獨之輩
皆在所棄耶。又怙恃是玄序中語。與此無涉。不可援
引。
問。亡僧全戒。先見佛者。此但心見。非是見心。以佛
色身對彼識故。若引華色見佛色身。善現見佛法
身。此正見心。有何不可。
答。佛法即是佛心。此僧寧守戒死。不破戒生。得佛心
矣。故梵網以戒為千佛心地也。得佛心者。是名見佛。
且所云心見者。為以何心見佛乎。若是妄心。妄屬虗
偽。不能見佛。若是真心。真無去來。真無生滅。無去無
來。無生無滅。即佛法身。何得不名見心。又云以佛色
身對彼識故。尤為不通。將謂彼既亡矣。彼識迅速。疾
於人行。先往佛所而見佛之金色身乎。則何殊人死
見閻羅也。安足取也。故須菩提之見佛。與此僧之見
佛。均之見佛法身也。何得不名見心。
問。迦葉身光。映蔽餘光。使不現故。名曰飲光。何故
云色。若吞餘色。應云飲色。何況色不可吞。以色對
光。逾明顯故。
答。繇色有光。無金色者。光從何來。色不可吞。光獨可
吞耶。夫吞之為義。體貼飲字。既知是映蔽之意。映蔽
餘色。使光不現。即名飲耳。豈真吞噉入彼腹耶。拘執
之病。一至於是。
問。拘絺羅下。應當言其入道因緣。然後論其答問
第一。若不爾者。則似此人。於外道法中。答問第一。
答。鈔中繇精勤故。正入道因緣也。以精勤二字。略攝
多種因緣。又云恐濫外道論議。不知外道具四辯才
否。況此專重發揚念佛。與會之眾。略敘而已。今日不
作拘絺羅行實傳也。
問。羅睺下。應云是佛之子。然後消釋。義有所歸。若
不云者。下諸文義。都無下落。而亦迷却此人所從。
答。試觀佛為所障不即出家。及指腹等語。此人是佛
子耶。佛姪耶。佛孫耶。尚復迷却所從耶。
問。正宗初科。廣明依正。此乃生信發願起行之境。
今何故唯言生信境耶。
答。入道以信為主。經中說若有信者。又云難信之法。
信該行願故。信為道元功德母故。
問。此中應云須摩提。此云極樂。然後乃以餘名綴
之。何故不云本經極樂。但言他名耶。
答。經文若言有世界名須摩提。則應云須摩提此云
極樂。今經文乃言有世界名極樂。則應云極樂者。梵
語須摩提。此不易之法也。況下文舉安樂安養等餘
名已竟。而以極樂總結。前後照應。明亦甚矣。
問。天台諸處所明四土皆以同居為第一。乃至寂
光第四。今何以寂光為第一耶。
答。從劣而勝。同居第一。從勝而劣。寂光第一。喻如登
仕者先九品而至一品。序爵者先一品而至九品。皆
可也。有時而言兄弟。有時而言弟兄。皆可也。今不講
四教儀。不須費辭於無益之地。
問。經云無有眾苦。但受諸樂。苦樂有於多種。應以
四土簡之。如妙宗鈔說。今若直言無二死苦。故名
極樂。但以寂光。失下三土。以寂光淨土方離二死
故。九品往生。惟上上品。方分離變易。上中。上下。方
離分段。其餘六品。二死全在。豈二死在。不名極樂
耶。故須細釋。方免此妨。
答。多種苦樂。勝劣不同。自有鈔文在後。繇同居以至
寂光。四種顯然。何謂不細釋也。今文總明無苦。故詳
舉諸苦已竟。而以二苦結歎。言蓮華化生。則便離分
段。一生不退。則終離變易也。然謂中下六品。二死全
在。全之一字。死之一字。大為不可。變易可說尚存。分
段何云全在。略說有三。一者。分段乃有質有礙。故有
生死。大本云。生彼國者。皆清虗之身。安得有分段死
也。二者。只聞從蓮華中生。未聞於蓮華中死。故此經
<pb n="489"/>
云。及其人民。壽命無量。大本云。若我成佛。國中有情。
壽有齊限者。不取正覺。智者大師云。生彼國者。即得
壽命永劫。共佛菩薩齊等。安得有分段死也。三者。死
必有生。未聞彼國有死此一華中。別生彼一華中者
智者大師云。但生彼國已。即得無生法忍。未有一人
退落三界生死業縛者。安得有分段死也。離生死苦。
故願求生。生死問於娑婆。求生何益。慈雲懺主云。彼
國無復生死。無為居士云。彼國身非分段。二公縱不
足信。智者大師猶不足信乎。若據伏惑斷惑。而曰未
斷惑者。有分段死。乃此土修行則然耳。豈不聞淨土
是帶惑往生。故殊勝異常也。如極樂與諸世界等。何
智者云。釋迦佛時。大有眾生見佛。不得聖果者。彌勒
出世亦爾。而獨讚極樂也。況極樂果報不可思議。毋
以名相拘之。
問。古人以夏仍飛雪。冬積堅冰。釋清涼山。有人難
云。若爾。應云清冷。故知涼之與冷。宜應別焉。
答。夏仍飛雪。冬積堅冰。不得云清涼者。此齊東語也。
夫五臺夏雪冬冰。至今猶然。而古稱萬菩薩所居。何
無一菩薩為正其錯。改作清冷山耶。以其曾無炎暑。
故號清涼。正涼冷通用也。又曰。不寒不熱。乃名清涼。
寧知不寒不熱。則和之謂耳。春溫夏熱。總之屬陽。秋
涼冬冷。總之屬陰。故可通用也。何必瑣瑣焉較涼冷
二字於無益之地。亦惑矣。又法數釋唐譯清冷。亦曰
清瀅涼冷。
問。清涼潤澤。不可以劫火不可使其熱涸等銷之。
何則。萬法從緣。變化不測。真如性非生滅。尚自隨
緣。淨土雖曰唯心。寧無轉變。若不轉變。是頑礙物。
何足為妙。是故經云。欲冷則冷。欲煖則煖。欲滿欲
淺。皆隨人意。故知不必以不熱不涸而釋清冷潤
澤。
答。若只平常說箇清冷潤澤。凡水皆然。何得西方獨
擅功德之名也。如必以不變為頑礙之物。佛言。劫火
所燒時。我此土安隱。是亦可謂之頑礙耶。例而推之。
油鼎不能爛惠公之手。汝縱以為頑礙手。烈𦦨不能
燔摩騰之經。可亦以為頑礙經耶。猶未也。鬼母傾家
屬不能啟如來之鉢。外道誦千呪。不能飛稠師之衣。
文殊盡神力。不能出女子之定。日可令冷。月可令熱。
不能易四諦之法。汝以為披頑礙衣。持頑礙鉢。入頑
礙定。說頑礙法耶。劫火洞然毫末盡。青山依舊白雲
中。是則此土尚不曾移易一絲毫許。而云淨土寧無
轉變可乎。無量壽經論云。勝過三界道。究竟如虗空。
虗空還可轉變否。水火風難。大三災所不能動之地。
故勝過三界也。又引寶池隨意之文以證轉變。尤為
不可。寶池是自心受用之樂。劫火是外難侵逼之苦。
外難可侵。則繇境不繇心矣。尚得為隨意轉變乎。果
如汝言。寶池必可乾涸。金地必可銷鎔。行樹必可摧
殘。樓閣必可傾毀。然後為妙土耶。又前言二死全在。
今言劫火可燒。則極樂乃成穢土耳。豈理也哉。
問。五方之屬五行。乃震旦之世數也。於其西域。尚
未盡通。況十萬億土之外極樂乎。若極樂在娑婆
之西。而屬庚辛金者。則從是西方已去。不可說不
可說佛剎。皆在娑婆之西。皆屬庚辛金。盡雨白華。
理豈然乎。若西方屬金。而雨白華。娑婆在極樂之
東。應屬甲乙木。而常雨青華。何故佛說法華。而雨
大小赤白。何況極樂蓮開四色。而更有間雜等耶。
故知不應以此五行。而判彼佛土也。
答。鈔文先敘多種雜色天華。正意已竟。後出言外餘
意。故安亦可二字。言亦可西方屬金。以表白業。蓋取
雜色中之白華。何曾說彼國純白華耶。如此分別。何
必引蓮開四色而為證也。又此經單舉白華以該餘
色。故微露世尊巧妙勸導之神機耳。可與知者道。未
易與拘士譚也。棗柏以八卦判方隅。其世界亦不少。
未可議其為非也。如以娑婆西去。世界無量。不得皆
<pb n="490"/>
名西方。意以東看成西。西看成東。不知華嚴以東方
表不動智。文殊從東方無量剎來。其國皆名不動。夫
既以東方為不動。則娑婆看之成東。彼世界外看之
乃成西耳。何得仍名不動。善財南詢。以南方為正位。
意亦如是。噫。若入華嚴玄門。盡世界可名西。盡天華
可名白。正西之時。不礙五方齊現。正白之時。不妨五
色爛然。他方他色。即入融通。亦復如是。
問。自歸於佛。當願眾生。此則以他對己而稱為自。
自為能歸。佛為所歸。何故以歸依自佛釋之。禪宗
元有此語。恐難施於教乘。理論則可。事則不去。
答。這裏是什麼去處。說能說所。又云。禪宗難施於教。
低聲低聲。不獨迷禪。兼亦迷教矣。何謂迷禪。無佛處
不得住。有佛處急走過。試買草鞋行脚三十年。抱著
箇能歸。走盡天涯覓所歸去。如何是佛。即汝便是。汝
既是佛。則為所歸。能歸者畢竟在甚麼處。何謂迷教。
華嚴云。念念自心。常有佛成正覺。法華云。自知當作
佛。圓覺云。始知眾生。本來成佛。而四弘誓云。自性佛
道誓願成。豈不覽也。又既云理論事論。何不看此是
稱理下語。而復云於理可。於事不可。判禪教為兩途。
隔事理成二物。悲夫。
問。經云。轉輪聖王百千種樂。不如忉利天一音之
美。乃至他化天百千種樂。不如極樂樹中一音之
美。此中以多為能況。以少為所況。乃是以多況少。
何故云以少況多。若云極樂一音。勝如他化百千
種樂。此乃以少況多也。
答。疏云。以少況多。釋今經也。今經先言極樂風樹之
音。後言百千種樂。正以少況多故。鈔中乃引大本。則
先人天。後極樂。方是以多況少耳。何不審也。雖然。以
少況多。以多況少。將天比地。將地比天。朝暮四三。爭
論且止。
問。起信疏云。不退有三。初則十信初心。未嘗斷惑。
位非不退。但生彼國。無有退緣。是故不退。後之二
種。方是斷惑不退位人。此如天台所判九品。其義
是同。故知生彼土人。雖然皆名䟦致。初一種多。要
至無生。萬中一二。何故槩云頓超。而勝四教諸不
退者。弘讚大乘。理則應爾。抑揚太過。恐生諍競。
答。起信三種不退。鈔中自開。不須援引。今是總明不
退。以讚念佛。殊勝功德也。且四教都言到某處方不
退。則未到時。應有退緣。此經直言不退。是但生彼國。
畢竟當證無生。故異諸教。豈貶諸教為不美也。蓋世
尊悲心太切。既說諸教。猶恐利鈍不一。或墮退緣。今
以一法該羅。更無退者。乃相助諸教。速成弘濟。非與
諸教諍勝負也。當名和合。云何反說起諍。況前八地
文中。說無生極易。今此䟦致文中。又說無生極難。何
前倨而後恭。忽揚而忽抑也。豈不是諍競。
問。須陀洹七生者。分段生死也。一生補處者。惟有
一分無明。一變易生死也。故圓教初地。至妙覺位。
有十一生。皆約變易而論。所以法華有增道損生
之說。故知二種生死。不可雷同。豈得以須陀洹與
補處並。生西方者。補處甚難。下品生人。至阿羅漢。
尚經多劫。何況七生。而須陀洹位在中品。大師
慈心太煞。讚經可。然再宜緩欵。使他莫測。
答。鈔中引三果四果聖人。去佛處尚遠。正比況讚歎
一生補處之難及耳。殊無須陀洹並於補處之意。來
說與鈔文略不相蒙。今此駁難。反成我義矣。奇哉。況
釋經貴圖令人易知。何必使他莫測。

<other>續問答</other>
有當問。而前問不及。自設為或問如左。
問。大本此經一體。既聞命矣。然大本三事。此經似
無。一。因地六八大願。二。願後廣修諸行。三。往劫五
十三佛。此經既無。何名一體。
答。只消經中阿彌陀佛成佛以來一句。上之三義。攝
<pb n="491"/>
無不盡。一者。言成佛。則必有本成之因。大願為因。在
其中矣。二者。言成佛。則必有助成之緣。眾行為緣。在
其中矣。三者。言成佛以來。則必有所繇來。佛佛相承。
在其中矣。一句而該三義。故曰尤為要妙也。又持名
亦具三義。彌陀萬德之名。無一願不包羅。無一行不
體備。無一佛不貫徹故。
問。此經既重持名。只宜以持名證圓。何兼取依正。
答。重持名者。言其為功之約。欲行人持少得多。非謂
一經只說持名。更無別義也。故此經以自性為體。以
依正清淨信願往生為宗。多義證圓。無足疑者。
問。文殊揀勢至念佛。謂諸行是無常。念性元生滅。
因果今殊感。云何獲圓通。今教念佛。何也。
答。玄敘中明無念之念。六方中明逗機之廣。已見大
意。猶有未盡。今更論之。楞嚴謂因果勢必相符。念佛
是以無常生滅為因。而求真常不生滅果。故曰殊感。
然隨時而讚。則門門各異。刊落一切。獨顯耳根。如實
而說。則法法皆圓。念佛耳根。有何差別。蓋常不出於
無常之外。不生滅性。在生滅中。故菩薩雖知諸行無
常。而不廢行門。雖知念屬生滅。而不忘攝念。明於此
義。則知上智念佛。當處有念。當處無念。中下念佛。繇
乎有念。入於無念。何殊感之有。
問。為惡之人。未嘗願生惡道。而自然墮落。則為善
亦爾。念佛者。信行足矣。何以願為。
答。為善如登。為惡如崩。登高則難。崩下則易。易故不
願而獲。難故非願不成。且本師莊嚴淨[邱-丘+(看-目)]。實惟四十
八願。普賢導歸極樂。亦以十大願王。故經中願生彼
國。疊言之不置。豈徒然哉。
問。歷代祖師。皆因參禪得悟。念佛亦有悟否。
答。試問渠悟者悟箇甚麼。豈非破生死惑。得自本心。
脫然如大寐之得醒耶。若向是誰念佛處覰破。一生
參學事畢。更說往生。已是不唧留漢。雖然。一生彼國。
即得不退菩提。則終當大悟耳。尚何問參禪念佛為
同為異。
問。往生呪功德。何言不及持名。且平等稱之。亦奚
不可。必此揚抑。
答。此有二義。一者。較論功德。則念佛功德。六方佛讚。
其往生呪未有此文。故華嚴念佛三昧。名無邊海藏。
即不可思議功德也。二者。隨逐時宜。則無定法。有時
隨宜。持名第一。有時隨宜。持呪第一。今重持名。非揚
抑也。蓋易地則皆然耳。
問。天如謂參禪念佛。門戶雖不爭多。却不許互相
兼帶。今體究念佛。得非兼帶乎。
答。疏鈔已見大意。今更詳為決疑。言不許兼帶者。良
繇念佛者。自疑與參禪異致。念外求禪。參禪者。自疑
與念佛殊歸。禪外覓佛。心分二路。業不專精。故所不
許。今念佛者。即於念上體究。不曾別有作為。即拳究
手。即波究水。是一非二。何得名兼。縱名為兼。如是之
兼。非世之所謂兼也。兼亦何礙。勢至以念佛心。入無
生忍。佛兼禪也。普賢以不可思議解脫。往生安樂。禪
兼佛也。故永明謂有禪有淨土。猶如帶角虎。而圓照
稟單傳之旨。亦以淨土密修。是皆兼而不二。一而常
兼者也。復何疑哉。
問。前解晝夜六時。謂彼無日月。唯以蓮開鳥鳴為
晝。蓮合鳥棲為夜也。今云晝夜六時。出和雅音。則
無棲時矣。似與前解不類。
答。大本所云鳥棲。棲者。止也。止謂不飛。非不鳴也。吾
窻前叢竹。羣⿱少隹暮棲。按更齊鳴。而不失節。是且棲且
鳴也。況彼土之鳥。佛力所化。出音說法。何可思議。
問。疏云。華嚴圓極。此經分圓。圓全攝此。此分攝圓。
然圓無全分。全中有分。圓即有段。分中非全。圓即
不徧。如月在水。寸水全月。如風在樹。片葉全風。分
全雙乖。圓義不成。
答。君知其一。未知其二。知者。無全無分。始得名圓。不
<pb n="492"/>
知者。可全可分。正所以為圓也。如曰全中有分。圓即
有段。然月落千江。月分為千。風入萬竅。風分為萬。全
中分也。而實無千無萬。何慮圓之有段。如曰分中非
全。圓即不徧。然窻楞之月。一隙而已。橐籥之風。一掬
而已。分非全也。而全體是月是風。何慮圓之不徧。真
如可分分而證。無明可分分而斷。即全而分。即分而
全。亦何礙焉。故華嚴號大不思議。維摩號小不思議。
即此全攝彼。彼分攝此之義也。既不思議。故無全無
分。而又可全可分也。是乃所以為圓極之教也。胡可
以常情測之也。△復次。孟子曰。孔子聖之時者也。時。
即儒之圓也。而子夏子游子張。各有聖人之一體。冉
牛閔子顏淵。則具體而微。信如全中有分。圓則有段。
未聞孔子之圓。因各得其一體者。而遂割截成段也。
信如分中非全。圓則不徧。未聞孔子之圓。因一體非
全體者。而遂局隘不徧也。若云圓自屬具體者。然具
體而微。微對巨得名。巨與微。即全與分之謂也。是故
圓全攝此。此分攝圓。圭峰所以楷定圓覺者。萬世不
易之至論也。比而例之。孔子全攝諸賢。諸賢分攝孔
子。亦猶是矣。又何疑焉。
問。能詮體性。其隨識門四句。末云非本非影。夫非
本非影。頓也。頓則八識俱空。而列之隨識門。何也。
答。圭峰本清涼所敘十體。約之為四。予以其簡而明。
故全用之。清涼疏云。取楞伽等經頓教中義。八識雖
空。而說唯識。又云。本影四句。於一聖教。圓融無礙。方
為究竟甚深唯識道理。其義深玄。思之可見。
問。大本三輩往生。上輩者曰。捨家離俗。而作沙門。
則在家者。將上輩無望歟。
答。佛為眾生說法。隨時隨機。固無定法。一法也。有此
處立而彼處破者。有此處輕而彼處重者。觀經為王
后說法。但就所修之勝劣而定其品。大本為一切人
說。故普該僧俗。而僧與三寶之列。世間法俗宜遜僧
故也。若極論其理。但破除煩惱障礙。即是捨家離俗。
固不必問其髮之有無。人之緇素矣。
問。共命鳥。鈔云。今作人首者非。而山海經鳥之人
首者頗眾。何以非之。
答。不謂鳥類無人首也。但此共命。若果人首。法華諸
經當有明註。而止言二首。不言二人首。焉可杜撰。況
山海經曾無共命鳥名。其中鳥之人首者。如人首而
一足。名曰蠹＆CB17730;。人首而二足。名曰鳧溪。人首而四目。
名曰顒顒。則一首耳。非二首也。有三首者。名曰瞿如。
則鳥首耳。非人首也。瞿如三首。共命二首。蓋彷彿相
似也。自應例以瞿如而稱鳥首。豈得以畫工塑匠為
憑準乎。

<other>答問</other>
<other>答虞德園</other>
前與彼辯者。姑置勿論。更辯之。前辯是折伏狂愚。今
辯是與賢智者平氣商確。乞勿作一例視之。極知居
士愛我。必欲此刻為全書耳。我今此辯。亦如居士愛
我。惟諒炤是幸。
<other>共命鳥</other>
非也。已改作恐非矣。然不可不辯。共命不專極樂。雪
山五天竺皆有之。法華諸經屢取為喻。註釋者止言
兩頭。及翻譯名義俱然。曾無人身之說。即雞頭摩所
傳圖繪。然亦無存。亦未聞何經傳載此五通菩薩言
是人身也。豈得以工匠所作為準憑耶。故前辯云。有
經論出載則可。且極樂地平如掌。無有諸山。今裝塑
西方。竟作山形。安可信也。時人于古聖賢註疏。恒求
其錯。工匠人所作。反蹈常襲故。不敢作一語辯正。獨
何歟。又云蛇身亦得稱帝。夫蛇身者。尚稱為帝而不
稱為蛇。今人身者。反不稱人而稱鳥耶。故前辯云。既
是人身。不得稱鳥。愚意蛇身者。膚鱗鱗如蛇皮耳。非
真蛇也。若真蛇者。將橫身而稱帝歟。則儼然一蛇。何
<pb n="493"/>
以御臣民。將正身而稱帝歟。則無手無足。裊裊如竹
竿。何繇而立。何繇而坐。何繇指揮動作。而行政事。乃
至神農牛首。亦狀貌似牛。如沛公龍顏。班超虎頭之
類耳。若真雙角指天。兩耳披風。針其毛。長其喙。世所
謂牛頭馬面者。閻羅王之部卒也。人將走而避之之
不暇矣。故昔人謂外紀不可盡信。而共工頭觸不周。
王充辯云。既不周號為天柱。共工力能觸之使折。何
以戰而不勝。此論不徇舊說。痛快千古。今之共命。恐
亦類是。
<other>白[鴳-女+隹]</other>
按政和圖經云。[鴳-女+隹]有玄黃蒼白。白為最良。穆天子傳
云。天子至巨蒐二氏。二氏獻白[鴳-女+隹]之血以飲天子。如
尋常白[鴳-女+隹]。畜者頗眾。何必以獻至尊。若其獻者。必珍
貴異常。世所希有故也。稍有黑毛。非真白[鴳-女+隹]。若真白
[鴳-女+隹]。毛羽純白。不肖兒童時。聞一博古老人所說。高瑞
南亦聞之可證。又引鵝鷺亦白。然此等原不以白為
貴。不可以例。如[鴳-女+隹]白。鸚鵡白。龜白。鹿白。兔白。象白。皆
以白為貴。世所希有。[鴳-女+隹]之純白。正是此類。請更詳之。
<other>耳所未聞目所未見</other>
經云。尚無惡道之名。即耳不聞此名也。不過極言其
決無惡道耳。若云亦必談及惡道。當有聞者。則彼土
目中且實見[鴳-女+隹]⿱少隹。寧止耳聞。據此。應改文云尚有惡
道之實。何況有名耶。前以彼怪行文倒說。不知其意
若此。
居士奇卓之才。淹博之學。震旦國中等埒無幾。今在
禪門。正儒釋二家望以為赤幟。而隨之轉移者也。不
宜反為拘名滯相者所惑。宜以大方之論。折其小見。
圓通之旨。破其偏枯。使正法大明於世。以報佛恩。乃
分內事。柰何塞毗耶不二之門。較東西於曲徑。撤燈
王師子之座。爭尺寸於繩牀。非所望於後身之金粟
也。如不肖者。不希法師之位。不慕善知識之名。不貪
求四眾歸仰。即謗滿天下。甚而覆瓿代薪。亦任之而
已矣。

<article id="n427">阿彌陀經疏鈔演義</article>

<other>No. 427</other>
<sarticle>彌陀經疏鈔演義定本卷一</sarticle>

雲棲　古德法師　演義
門人　慈帆智願　定本
題義。開卷。佛說等八字是法題。後學等十二字是
人題。
法題下。自細釋。今入文之先。理應略陳總一。題中約
有四對。一通別一對。通則經之一字。別則佛說等五
字。二能所一對。能是能詮。即經之一字。所即所詮。即
上五字。三教理一對。佛說經是教。阿彌陀即是理。四
人法一對。佛說即是人。阿彌陀即是法。
首佛字。即釋迦牟尼佛。從兜率降生王宮。為悉達太
子。出家苦行六年。成等正覺者。若釋其義。則佛字是
梵語。此翻覺者。謂覺了性相之者。具有三義。一自覺。
覺知自心本無生滅。二覺他。覺一切法無不是如。三
覺滿。二覺理圓稱之為滿。若準起信。亦彰三義。一始
覺。即能證智。二本覺。即所證理。三究竟覺。即智與理
冥。始本不二。今經所云佛者。乃是三覺俱圓。釋迦世
尊也。又佛地論。說佛有其十義。天台六即。華嚴十身。
詳具後文。
說者。以宣演得名。暢悅為義。四無礙辯為體。暢則暢
出世之本懷。悅則悅眾生之獲益。今以如來久修久
證念佛三昧。蘊之在懷。適得機宜。隨以四辨宣演。暢
悅本懷。令隨機獲益。故云說也。
阿彌陀。是梵語。此云無量。以功德智慧身相光明一
切皆悉無量故。是無量佛往昔因中。為法藏比丘時。
<pb n="494"/>
發四十八願。今在西方。攝念佛人。歸于淨土。故釋迦
如來為眾宣揚也。
經者。釋有多種。不出常法貫攝四義。常者三世不易。
一切諸佛皆如是說故云常。法者十界同軌。四聖六
凡由之解脫故云法。貫者貫穿所應知義。若無文字。
無以貫穿義理。煥然可觀故云貫。攝者攝持一切眾
生。若無語言。不能開曉眾生出生死海故云攝。千葉
良規。百靈常軌。詮真利物。目為經也。
又此經。唐譯為稱讚淨土佛攝受經。今為此名者。以
佛名人所樂聞。又一切功德。言佛便周故。
疏者。疎也。通也。謂經中義理甚深微妙。未易窺測故。
以疏疎通。使無疑滯也。又亦疏理之義。古云。人有髮
兮。旦旦疏理。身有心兮。胡不如是。今乃疏理經中奧
理。使人得開通心地也。
鈔者。抄略也。隨順本疏略加解釋。使經疏妙義渙然
冰釋也。
卷者。卷懷之義。一軸之中包含無盡義理。無量法門
故。
人題中。學者。效也。後覺者。必效先覺之所為。故古人
有大徹之後。乃終身居學地者。今大師自稱後學。亦
此意也。古杭。古稱杭州。南宋建都更名臨安。今曰
杭州復古也。雲捿寺名。在五雲山之麓。先是山之巔。
有五色瑞雲盤旋其上。因以名山已。而五雲飛集山
西隖中。經久不散。時人異之。號為雲棲隖。宋時有志
逢禪師建寺。號曰雲棲寺。歲久蕪廢。大師愛其岑寂。
趺坐其間。時人為之搆室。寺復興焉。沙門。此云勤
息。勤修戒定慧。息滅貪瞋癡也。有勝道。說道。活道。汙
道四種不同。勝即佛菩薩等。說謂說正法者。活謂修
善品者。汙謂諸邪行者。袾宏。是法諱。號蓮池。仁和
人。從性天和尚祝髮。徧參知識。於笑巖處有所契入。
遂結茅深谷主張淨土。僧臘五旬。世壽八十。化緣既
畢。念佛而逝。述者。傳述也。樂記云。知禮樂之情能
作。識禮樂之文能述。作者謂之聖。述者謂之賢。此經
雖有古疏數家行世。詞雖切而太簡。理微露而不彰。
今茲疏鈔。合天台。賢首。會性相二宗。事理雙融。宗說
兼暢。言先聖之欲言。發前賢之未發。可謂千古獨創。
今言述者。乃謙詞也。
科分。科中通序大意者含二義。一通序一經大意
以明性贊經。二科發揮自性彌陀。唯心淨土。為修持
之本。然後依解起行。執持名號。求願往生。其鈍根者。
單由事相。專持名號亦得往生。三根普被。上下兼收。
作末法最後方便。為一經大旨也。二通序作疏大意。
以感時述意。二科明此一經。事理雙融。性相通備。時
機執性執相。各滯一邊。至令廣大法門。迷而不覺。故
竭思累載。數易韋編。作此疏鈔也。
開章者。是別開章段。即總啟十門是。釋文者。是消釋
經文。即別釋文義是。大意雖明。本文未委。故別開章
段。銷釋經文。使一經玄文委悉詳盡。人人曉了也。
結釋呪意者。呪本不可釋。而呪意可釋。呪意者。拔業
根生淨土也。此呪本不附經。而今歸結於此為之解
釋者。正顯此淨土法門。顯密圓通事理無礙也。又見
此持名念佛。是大神呪。大明呪。無上無等等呪也。
序正流通三分者。晉道安法師。判釋東流一代時教。
為序正流通三分。序者端緒也。如絲之得緒。能盡一
繭之絲。經之得序。能知一經之旨。又序者東西牆也。
如觀牆序。則知堂奧之淺深。觀首序。則明全經之妙
義。正宗者。一經正所宗尚。如法華之唯有一乘法。無
二亦無三。楞嚴之發明常住真心。專修圓照三昧。此
經之依正清淨。信願往生是也。前之序。正序此。後之
流通。正流通此也。流者無住。通者無塞。使此妙法。自
此界以及他方。由現在以及未來。無有留礙。名為流
通。為順者。言剖出經心。方挈出塵之端緒。故通序
順序分。隨文入觀。方知大道之攸歸。故開章順正宗
<pb n="495"/>
分。拔業障根。自然流入清淨海。故結釋順流通分。
淨業者。業居苦之先。煩惱之後。十法界不同。皆由所
作之業不同。古云。假使百千劫。所作業不忘。又云。佛
十力中。業力甚深。又云。十方諸國土。皆依業力生。故
業不可不淨。信者不疑之謂。於淨土妙理。深信不疑。
行者趨造之謂。於彌陀名號。念念明了。願者樂欲之
謂。於極樂世界心心向往。此淨土三資糧也。亦順
者。契其大端。自能深忍。故通序順信資。善讀經者。隨
文入觀。故開章順行資。識所攸歸。無不向慕。故結釋
順願資。
初明性者。性即常住真心。全體是極樂世界阿彌陀
佛。初明者。恐人認阿彌陀佛在自性之外。故古云。若
認他是佛。自己却成魔。又云。求人不如求自己。但以
無始暗動。障此靜明。故託彼名號。顯我自心耳。然西
方亦實有阿彌陀佛。而即此西方佛。亦不在自心外。
即事即理。即理即事。大師恐狂愚錯認。故首明也。
二贊經者。經即佛說阿彌陀經。讚者。以此經是一大
藏中第一方便故。是十方諸佛同所贊歎故。以四字
名號。普接三根。直通五教故。以依經執持能顯自性
於一生中。可從博地。直登十地故。
三感時者。時。即今末法之時。感者。以時丁末法。根多
淺薄。法門中人非愚即狂。故微妙法門。或攘臂排為
小教。或大笑斥作權乘。又或終日唯動數珠。或窮年
但數黃荳。大師婆心甚切。能不為之傷心也。
四述意者。意即大師作疏之意。述。陳也。與前述字解
稍異。大師本意。全在兼利。欲發起眾生之真信。故極
論念佛之宏功爾。蓋欲以一句彌陀。徧引羣生出於
苦海。那容不饒舌耶。
五請加者。加是三寶加被。請者。祈請也。佛滅度後。凡
有著述。皆皈三寶冥希加被。良以自己一人心力有
限。而佛具無緣大慈。能令精誠祈請者。自得勝智。故
請加也。
通序。靈明二句是純真。非濁二句是絕妄。靈明是
照洞徹。言此照體橫徧十方。湛寂是寂常恒。言此寂
體豎窮三際。即楞嚴所謂。常住妙明不動周圓也。
修證即不無。染污即不得故非濁。一切浮塵相。無非
妙覺體故非清。迷時似背。而此本不屬迷故無背。悟
時似向。而此本不屬悟故無向。即圓覺所謂。一切眾
生本來成佛。生死涅槃猶如昨夢也。
大哉。是贊詞。以非幻不滅。故云真體。見猶離見。見不
能及。有何可思。三世諸佛。到此口挂壁上。有何可議。
其唯者。歸結之辭。
註。此經以自性為宗者。自性謂眾生性德之佛。非
自非他。非因非果。即是圓常大覺之體。而此經所談
行法。正為顯此之覺體。蓋以據乎心性。稱彼名號。名
號可彰。託彼名號。觀于心性。心性易發也。又復經中
一切依正。皆彰我自心。無量光即自性照。無量壽即
自性寂。觀音即自性悲。勢至即自性智。聲聞即自性
真。菩薩即自性俗。種種莊嚴。即自性萬德萬行。若一
毫法從心外生。則不名為大乘法也。
問。全彰自性。乃屬華嚴。降此以還。何得有此。答。華嚴
乃諸經王。諸經皆華嚴眷屬。今經以華嚴性海為宗。
既宗華嚴。何妨約性。又諸經從法華開顯之後。不論
何經。總皆𢆯妙。皆可稱性故。
諸經不離自性者。三乘十二分教。教教皆歸妙性。言
言盡攝真如。若離自性。皆為魔境故。
靈覺者。不同木石之無心。虗空之頑冥。明顯者。體露
堂堂。無遮無障。不得稱靈者。日以陽明照晝。月以
清涼照夜。雖有光明。而不顯靈覺。彼既不自顯。人自
不得稱也。無緣而照。勿慮而知。謂之神解。大地莫
能識其端。至聖猶未窮其頂。謂之不測。不照覆盆
者。以日月之光屬相。不屬性故。輝天地透金石者。
以心光徧乎法界。一切諸法無非佛法故。靡所不
<pb n="496"/>
徹者。若通與隔對。是通還成隔。非對隔說通之徹。乃
真徹也。
不染者。從來不與染法相應。不與諸塵作對。不搖者。
萬古如如。無有變異。不得稱湛者。大地雖常自寂然。
而土石諸山穢惡充滿不湛也。如淨琉璃。內外瑩
徹。謂之瑩淨。寸絲不挂。纖塵不立。謂之無滓。難逃
壞劫者。以三災到時。劫火洞然。須彌七金。悉為燼
故。推之無始。引之無終者。以真如自體。非前際生。
非後際滅。畢竟常恒。不斷不異故。無恒不恒者。恒
外有不恒。此恒亦非恒。恒不恒二邊俱遣。乃真恒也。
云有。不受一塵者。濁者。有也。具足諸法。方謂之有。今
自性離一切法差別之相。所謂非有相。非無相。非雙
亦相。非雙非相。非一相。非異相。非非一非異相。非一
異俱相。是不立一塵非有也。何濁之有。
云無。不捨一法者。清者。無也。不立一塵。方謂之無。今
自性滿足一切功德。所謂有大智慧光明義故。徧照
法界義故。真實識知義故。常樂我淨義故。乃至滿足
無有所少義故。名為如來藏。是不捨一法非無也。何
清之有。
捨此而有所去。方可謂之背。今則匪離跬步。湧現寶
華。不出戶庭。圍繞行樹。雖欲縱之。將去何所故無背。
迎之而有自來。方可謂之向。今則無行無住。如是而
來。不動不起。如是而來。若欲迎之。從何所迎故無向。
意該善惡凡聖等者。孟子道性善。天台說性惡。一則
就事造邊說。一則就理具邊說。今則如實空中。善既
不立。惡亦何存。祖云。廓然無聖非聖也。經云。凡夫者。
即非凡夫非凡也。有無如上。性無前際非生也。性無
後際非滅也。本自具足。無法可增非增也。本無一物。
無法可減非減也。染淨千差非一也。一味平等非異
也。以一切言說假名無實。但隨妄念不可得故。
當體得名者。常言大者。對小之稱。今則不然。直指性
體。名之曰大。具常徧二義者。涅槃云。所言大者。名之
為常。此明體無變易。又言大者。其性廣博。猶若虗空。
此明體性周徧。無法可比者。世間最大。莫若虗空。經
云。迷妄有虗空。空乃有始。此法無始。又云。一人發真
歸元。十方虗空悉皆消殞。空乃有終。此法無終。是豎
窮無法可比也。又云。十方虗空生汝心內。猶如片雲
點太清裏。空乃有際。此法無際。是橫徧無法可比也。
喻金喻月。亦復如是無可比也。
三界虗偽。唯此真實者。虗者不實。如空中華。本無所
有。偽者不真。如鍮似金。畢竟非金。所謂太山有崩裂。
大海有枯竭。一切榮華。皆有衰謝。一切眷屬。皆有別
離也。唯有真如諸法中實。所謂有物先天地。無形本
寂寥。能為萬象主。不逐四時彫是也。
非幻不滅。出圓覺經。經云。幻身滅故。幻心亦滅。幻心
滅故。幻塵亦滅。幻塵滅故。幻滅亦滅。幻滅滅故。非幻
不滅。蓋謂此性無有變異。畢竟常住。不同諸幻終消
滅也。
不可破壞。出起信論。論云。從本以來。離諸名相。畢竟
平等。不可破壞。蓋謂此性在染不破。法身不壞。不同
有為可破壞也。
萬法不出一心之體者。謂一切萬法皆吾心體。非離
萬法別有心體。起信云。心真如者。即是一法界大總
相法門體。楞嚴云。此見及緣。元是菩提。妙淨明體。又
云。一切浮塵諸幻化相。其性真為妙覺明體。所謂撲
落非他物。縱橫不是塵。山河及大地。全露法王身也。
體該相用名之為體者。起信云。一者體大。謂一切法
真如平等不增減故。二者相大。謂如來藏具足無量
性功德故。三者用大。能生一切世間出世間善因果
故。今則若相若用。俱歸此體為真體也。
不可思議者下。是先合解。心言路絕。謂從本以來。離
言說相。離心緣相。一切法不可說。不可念。名為真如
故。
<pb n="497"/>
不可思者下。是次分解。法無相想。謂有相可思。無相
難思。汝暫舉心。塵勞先起。是思之有過也。思亦徒勞。
是思之無功也。心欲緣而慮亡者。舉心欲緣。思慮先。
亡。以真如無相想。即心絕故。
理圓者。理性圓融。不可分析。如一多交徹。大小互融。
真妄交參。染淨不二等。言偏者。如言一則遺多。言大
則失小。談真則違俗。說染則違淨等。所謂開口成雙
橛。揚眉落二三也。是言之有過也。言不能盡。是言之
無功也。口欲談而詞喪者。開口欲談。言謂先喪。以至
理絕言。無容措口故。如善天女者。華嚴云。自在天王
有天采女名曰善口。於其口中出一音聲。則與百千
種樂而共相應等。
至理極名者。如名真如。則可以不妄不變思議。或名
圓覺。則可以滿足虗靈思議。或名佛性。則可以離過
絕非思議。皆非至理極名。今名不可思議。則至理之
極名無以加也。
法性佛性者。智度論云。佛名曰覺。法名不覺。是乃以
智為佛。以理為法。賢首據此。故云無情無知覺。指其
性為法性。有情有知覺。指其性為佛性。然二性雖分
屬情與無情。法性亦可通有情。以眾生乃諸法中之
一法故。故曰。兼無情分中謂之法性。佛性唯局有情。
不通無情。以木石等無知覺故。故曰。獨有情分中謂
之佛性。
且指佛性而言者。自性實通二種。如華嚴云。若人欲
識真空理。心內真如還徧外。情與無情同一體。處處
皆同真法界。今云爾者。但以此經重一心念佛求願
往生。乃借彼佛境顯我自心故。且指有情佛性也。
性而曰自。自有二義。一自然之自。二自己之自。法
爾如然非作得者。妙性天然。不因修得。迷時無失。悟
時無得。有物渾成。本自如如故。此自然之自也。是我
自己非屬他者。以外道或計自然。或計因緣。或計虗
空。或計天與。不一而足。此皆迷己為物所轉。不知此
性本非天降。不屬地生。亦非人與。乃當人自己不屬
於他故。此自己之自也。對萬法曰本心。對始覺曰
本覺。無知之知謂真知。無識之識謂真識。無有虗妄。
無有變異。名為真如。
若就當經下是解。釋序文已竟下。復配屬諸經。今先
就當經配光壽也。絕待交融者。光與壽似對待法。而
其實舉光則融壽。舉壽則融光。原非二物。有何對待。
一切功德。謂無漏性功德無量者。具足圓滿不可
思議也。而以此句。當非濁非清二句者。以但有清濁
向背。即有對待不融通。便不是性功德。便非無量。今
無清濁向背。是一切功德皆無量也。全體是當人
者。謂梵語阿彌陀。此云無量壽。無量光。而自性寂。即
是無量壽。自性照。即是無量光。寂照不二。即是光壽
交融。則阿彌陀佛。豈不即是當人自性。
又初句明無下。配三大也。用大者。謂眾生心具有無
邊妙用。論云。三者用大。能生一切世間出世間善因
果故。今此靈明無所不照。即是能生一切世出世善
因果也。相大者。謂眾生心具有如來智慧德相。論云。
二者相大。謂如來藏具足無量性功德故。今此湛寂
無所不含。即是具足無量性功德也。體大者。謂眾生
心是一法界大總相法門體。論云。一者體大。謂一切
法真如平等不增減故。今此靈心絕待。迥絕二邊。即
是不增不減一味平等也。即三即一。雙泯雙存者。
體非相用。乃至用非體相即三也。而又離體無相用。
離相無體用等即一也。一即三則一泯。三即一則三
泯雙泯也。而又一即三則三存。三即一則一存雙存
也。存時即泯。泯時即存。非泯非存。不可思議。
又初句言照下配三德。智慧光明徧照法界名為般
若。離一切染得大自在名為解脫。心體離念法界一
相名為法身。是三種皆具常樂我淨四德。故皆云德。
然有果上修成三德。因中性具三德。今指因中性具
<pb n="498"/>
而言也。
又以四法界下配四法界。法者。軌則也。界有性分
二義。事法界界字是分義。以眾生色心等法。一一差
別各有分劑故。理法界界字是性義。以眾生色心等
法。雖有差別同一體性故。事理無礙法界者。理由事
顯。事得理成。理事互融。性分交徹故。事事無礙法界
者。一切分齊事法稱性融通。一多相即。大小互融。重
重無盡故。不可思議。配事事無礙者。以前三法界。
同教一乘。猶可思議。後一唯華嚴別教一乘。不可思
議也。分攝於圓者。或曰。事事無礙。唯屬華嚴。今經
何得有此。故曰。一大時教。唯華嚴為圓。圓為能攝一
切。故諸經無不攝歸華嚴。今此經有少分事事無礙。
故得分攝於圓也。
然通序大意先明性者。一切法門全歸自性。千經所
演無有餘因。今此念佛往生。必先明自性彌陀為本。
然後一心稱名求願往生。必於寶剎速證無生。直入
聖階度生亦廣。所謂先悟毗盧法界。後修普賢行門
也。設使不明性體。罔意造修。縱得往生。祗成末品。先
明自性意在斯乎。
序。澄濁二句。先敘工夫。三祇二句。次贊超勝。澄
濁而清者。以佛名號投于亂心。亂心不得不淨。如水
清珠投于濁水。濁水不得不清也。返背而向者。一向
流落他鄉。不思故國。今則迴神寶剎將覲慈尊也。一
念是智。片言是境。越僧祇謂智超勝。齊諸聖是境妙
圓。僧祇者。無數劫也。
問。三祇行滿。即坐道場成正覺。今念佛者。縱得往生
尚未得佛。何乃便越三祇耶。答。今三祇是約信解。
以三昧功成之人。雖功行未滿。而法身已明。三祇極
果以解了故。亦可言超也。此約解言。不論功行。又
越僧祇是實語。不必但約。解說。以三祇行滿。方得成
佛。此是藏教果頭佛。今經是圓頓教。但得上生即登
初地。而果頭佛上與圓教七信齊。豈不是越僧祇于
一念。
妙用有二。在如來說經。是利生之妙用。以四字徧引
眾生出於苦海。豈非至妙。在眾生持名。是自利之妙
用。以四字直使初心登乎智地。又豈非至妙。
註。畢竟平等者。論云。一切諸法。從本以來離諸名
相。畢竟平等。唯是一心。今寂照之體。無有清濁向背。
正是等同一味。唯一真如。故云畢竟平等。唯是一心
也。
約生滅門者。上明性一科。是約真如門說。今讚經。是
約生滅門說也。論云。依一心法有二種門。一者心真
如門。二者心生滅門。心真如者。即是一法界大總相
法門體。心生滅者。依如來藏故。有生滅心。所謂不生
不滅。與生滅和合。非一非異。名為阿黎耶識云云。此
即生滅門也。
以不如實知。不覺有其念者。論云。阿黎耶識有二種
義。一者覺義。二者不覺義。所言覺義者。謂心體離念。
即是如來平等法身。所言不覺義者。謂不如實知真
如法一故。不覺心起而有其念。（今釋）不知真如法一。
謂不了如理一味也。得見心性。心即常住。名如實知。
即此不知。即是根本無明。心起有念。即是業相。論云。
依不覺故。心動說名為業也。然此雖動念而極微細。
緣起一相能所不分。即當黎耶自體分也。
無明所覆。失本流末者。無明。即根本無明。即不如實
知也。覆。謂覆葢真性。本即真性。末謂三細六麤。既失
本自流末。渾亂真體者。如楞嚴云。譬如清水。清潔
本然。有諸世人。取彼土塵。投於清水。水亡清潔。容貌
汩然。名之曰濁。復使淨潔者。楞嚴云。如澄濁水。貯
於淨器。靜深不動。沙土自沈。清水現前。名為初伏客
塵煩惱。去泥純水。名為永斷根本無明。
無明所引等。此無明。亦即根本無明。覺即本覺。塵即
三細六麤。由無明生業相。乃至造業受報。是漸遠真
<pb n="499"/>
如之覺。隨逐境界之塵。如窮子捨父逃逝。故名曰背。
返其去路者。謂不須別尋歸路。即就路還家。便得
返身見父。先破執取計名。空其人執。次破相續智相。
蕩其法執。次破三細賴耶。歸於覺體。斯之謂向也。
修證即不無者。南岳讓禪師參六祖。祖問甚處來。讓
云嵩山。祖云。恁麼物。恁麼來。讓云。說似一物即不中。
祖云。還假修證否。云。修證即不無。染污即不得。今謂
且就眾生一期修證。似有澄返之蹟。修證即不無也。
而於自性實無得失增損。染污即不得也。
不退有四。以未斷煩惱。生同居土。為願不退。破見思。
生方便土。為行不退。破塵沙。分破無明。生實報土。為
智不退。破三惑盡。生寂光土。為位不退。則不退名同。
而淺深自別。
力用力字。內含三義。一者本性功德力。二者行人念
力。三者彌陀願力。本性如舟船。念力如櫓棹。願力如
順風。三力周圓。必登彼岸故。
三藏。謂經律論。又佛藏。菩薩藏。聲聞藏。十二部謂修
多羅。重頌。授記。孤起。無問自說。因緣。譬喻。本事。本生。
方廣。未曾有。論議。
用從體相而出者。佛證平等真如恒沙性德。然後流
出報化之用演說此經。是如來之用。固從體相而出。
今眾生依經念佛。頓超即證。亦以本有真如。本具性
德。方有如是力用。故云從體相而出也。
稱性而談指華嚴。正直而說指法華。方便未彰者。以
華嚴唯談性海圓融。緣起無礙。相即相入。帝網重重。
六相十玄四種法界等。二乘賢聖。尚如聾啞。末法下
凡。豈能修證。故方便未彰。法華正直捨方便。但說無
上道。開方便門。示真實相。開權顯實。會三歸一。皆不
明示進修方便。故亦方便未彰。浩博難持。如廣修萬
行等。幽深罔措。如直悟一心等。
即方便成圓頓者。稱彼名號方便法也。上品上生即
登初地。豈非圓頓。為通𢆯祕訣。換骨神丹。如後文所
贊。
又前是下。是總結兩節。性德。修德。出天台教。自性清
淨。離垢清淨。出起信論。性淨障盡。出圓覺經。互融一
句。總頂上三種。互融不二者。謂全性起修。全修即性。
性外無修。修外無性也。又舊云。性淨障盡。互融不二
者。以全性起修時。破全性之無明。斷全性之生死。終
日本體。終日工夫。性淨即障盡也。以全修即性時。雖
破無明。破無所破。雖斷生死。斷無所斷。終日工夫。終
日本體。障盡即性淨也。
序。故我世尊乍說三乘者。故字。承上妙用來。我者。
親之之辭。乍說三乘。指華嚴之後。法華以前。四十年
所說之法。
終歸一實者。指法華經。此經蕩化城之執教。解草庵
之滯情。開方便之權門。示真實之妙理故。
等頒珍賜者。如諸子出宅。等賜大車。其車高廣。眾寶
莊校等。
更錫殊恩者。殊恩言異常之恩。因上有如是至妙之
用。故於一代時教中復出此經也。
註。非究竟者。隨宜之權。非出世本懷也。如經云。我
此九部法。隨順眾生說。入大乘為本。以故說是經。是
也。乘本無三者。如經云。十方佛土中。唯有一乘法。
無二亦無三。權說有三者。如經云。除佛方便說。但
以假名字。引導於眾生。
始成正覺演大華嚴者。謂如來於菩提場成等正覺。
與四十二位法身大士。及宿世善根成熟天龍八部
等。如雲籠月。為說圓滿修多羅。菩薩萬行。因華。莊嚴
一乘果海。大教難投者。如文殊。普賢。諸大菩薩。各
各領解得益。其上德聲聞。積行菩薩。如聾如盲。杜視
絕聽。於是如來脫舍那珍御之服。著丈六弊垢之衣。
退歸鹿苑。說四諦。十二因緣。六波羅蜜之三乘權法。
後乃會權歸實者。阿含之後。復經方等彈呵。般若
<pb n="500"/>
淘汰。四十年餘。至法華會上。方能會歸一乘也。權即
三。實即一。大車。謂大白牛車。即大乘妙法也。
不論大根小根三句。對上始成正覺。演大華嚴說。謂
華嚴純接上根。下根絕分。今則上自不退菩薩。下及
悠悠凡夫。三根普利故。
亦不待根熟四句。對上大教難投五句說。謂法華待
根成熟。方乃會歸。今則不俟彈呵。無煩淘汰。即得西
歸故。
不次之擢者。言此土修行。漸漸斷惑。方出生死。如授
官者。必循資格次第升授。今念佛法門。不必漸漸斷
惑。但得往生即超生死。喻如不循次第。頓授高官也。
蔭序之官者。言此土修行。功圓行滿。方成聖果。如
得官者。必明經中式。或汗馬成功。今念佛法門。不必
功行圓滿。仗佛願力。疾登彼岸。喻如祖宗遣廕。現膺
爵祿也。
念佛恩中之殊者。念佛之比其餘法門。固為殊恩。而
念佛一門。復有多種。如觀像。觀想。實相等。而觀像。則
像去還無。因成間斷。觀想。則心麤境細。妙觀難成。實
相。則上智乃克承當。中下未能領荷。唯此持名。至簡
至易。普攝諸根。[鴳-女+隹]沖鵬舉。驥驟龍飛。殊恩中之殊恩
也。
序。指四十八願門者。法藏比丘。於世自在王佛所。
發四十八願。佛乃一一拈出。指示眾生。故曰指四十
八者。如國中無三惡道願。乃至最後即得諸忍究竟
願。願曰門者。門門不同。此非彼故。
開一十六觀法者。因韋提啟請。乃為宣說。今日始創。
故曰開一十六者。始自落日懸鼓觀。終至三輩往生
觀。觀曰法者。各有法則修不一故。
歸乎普度者。如四教四弘。各有四種。今則純是眾生
無邊誓願度也。普謂豎窮橫徧。歸者。謂雖有四十八
種不同。而要其所歸。則無非普度也。
宗乎妙心者。宗猶主也。謂雖有一十六種不同。而究
其所主。則無非妙心也。妙心者。謂十六觀中。若依若
正。皆以法界心。觀法界境。生於法界依正色心也。
註。悉是空假中道圓寂一心者。觀法有二。有事有
理。事觀者。且如日觀。行人面西正坐。觀日欲落。狀如
懸鼓。閉目開目。日相現前。名為事觀。理觀者又二。有
次第。一心。次第三觀者。先觀此日。由想所成。全體性
空。無有自性為空觀。復有觀想因緣。成此日相。則不
壞假相為假觀。以此二觀為方便。次觀假處全空。空
處全假。非空非假為中觀。是乃先空次假後中。為次
第三觀也。一心三觀者。所觀之境。即真即俗即中。能
觀之觀。即空即假即中。以一心三觀。觀三諦一境。而
境外無觀。觀外無境。境觀雙忘。唯一妙心。此即以具
日之心。觀於即心之日。令本性日。顯現其前。為一心
圓妙之觀法也。
序。廣以廣多廣博為義。廣多者。如來性中本有妙
用。潛興密應。無有窮盡。廣博者。此無盡願。一一同於
覺性。無有分限。大以豎窮橫徧為義。豎窮者。此願盡
未來際無有休息。橫徧者。此願充滿十方無有邊際。
先有始義。即行遠自邇之意。又先有急義。即先務
之為急意。貴在知先者。由彌陀悟入法性。從性起
願。性無盡。故願亦無盡。故知欲入彌陀願海。必先悟
徹自心。不悟廣大之心。不入廣大願海故。
深謂觀深妙。玄謂理幽玄。經中觀法。乃以法界心。觀
法界境。生於法界依正色心。豈非深妙。經中依正。但
應色一相。可照三身。依報一塵。即寂光土豈不幽玄。
約者。簡約也。唯此四字。更無別法。何等簡易。又約
者。要約也。念佛功成。無事不辦。何等要約。尤應守約
者。以十六妙觀。乃全性成修。全修成性。悟心上士。乃
克行持。初學行人。無由湊泊故。
舉名兼眾德者。由名召體。體外無名。體具眾德。則名
亦兼眾德。故一稱名。即稱佛眾德也。專持統百行
<pb n="501"/>
者。以一心持名。萬緣自捨。即布施行。一心持名。三業
自淨。即持戒行等。
註。幽顯聖凡者。幽指三途。顯指人天。聖指三乘。凡
指六道。茫無畔岸者。以心無盡。故願無盡也。
初心靡及者。妙宗鈔云。觀雖深妙。本被初心。若能進
功。何憂不就。而大師如此說者。葢有二義。一者。以今
正建立持名法門故。二者。初心亦甚不同。有具足圓
解之初心。乃至有茫然未識之初心故。守約謂修
身。施博謂天下平。
但得見彌陀者。永明四料簡云。無禪無淨土。鐵牀并
鐵磨。萬劫與千生。沒個人依怙。有禪有淨土。猶如帶
角虎。現世為人師。將來作佛祖。有禪無淨土。十人九
錯路。陰境若現前。瞥爾隨他去。無禪有淨土。萬修萬
人去。但得見彌陀。何愁不開悟。先務之急者。孟子
云。知者。無不知也。當務之為急。堯舜之知。而不徧物
急先務也。
觀雖十六。言佛便周者。十六觀經。題曰觀無量壽佛
經者。以十六觀法。不出依正主伴。佛是正報。舉正足
以攝依。日。地。行樹。寶池等。無不攝故。佛是化主。舉主
足以攝伴。觀音。勢至。乃至九品往生。無不攝故。佛
雖至極。唯心即是者。佛雖萬德果人。實不離當人現
今一念。以心外覓佛。即邪魔故。至簡至易者。一心
執持。至簡而不繁。至易而不難。此守約也。萬法唯
心者。古云。三界唯心。萬法唯識。又云。應觀法界性。一
切唯心造。心清淨故。何事不辦者。既得其本。不愁其
末也。下文六句。正釋此句之義。運想宛然者。謂三
昧既成。想行樹則行樹明。想寶池則寶池現。想菩薩
則菩薩在前。想如來則如來宛爾。以三昧心中隨心
現相故。舉念便登者。解脫長者言。我欲見阿彌陀
佛。隨意即見。是也。此施博也。
大聖悲憐者。天如云。觀法理微。眾生心雜。雜心修觀。
觀想難成。大聖悲憐。直勸專持名號。
彌陀即是全體一心有二義。一者。阿彌陀佛即是全
體一心。以佛復本源究竟覺體。故起信云。離念相者。
等虗空界。無所不徧。法界一相。即是如來平等法身。
夫法界一相。是離念之心體也。而即是如來。則如來
豈不是全體一心。二者。阿彌陀佛四字。即是全體一
心。此四字在我心中。明明歷歷。迥然獨照。四字之外
無我心。我心之外無四字。豈不即是全體一心。又復
真念佛者。唯色唯心。唯觀唯境。一名一字。無非實相。
豈不即是全體一心。
心包眾德者。以真如體中。具足無漏性功德故。此
心不為三際遷流曰常。不為二死逼迫曰樂。具八自
在我曰我。離五住污染曰淨。本來妙明曰本覺。方始
出纏曰始覺。不妄不變曰真如。離過絕非曰佛性。諸
佛所得之智曰菩提。諸佛所證之理曰涅槃。
四諦者。苦集滅道也。苦為逼迫相。集為招感相。此世
間因果也。道為可修相。滅為可證相。此出世間因果
也。此四諦通大小乘。有生滅。無生。無量。無作。四教不
同。然四諦是境非行。今云行者。舉所觀之境。顯能觀
之行也。
序。萬慮咸休。是妄心初息。一心不亂。是正念成就。
從茲承專持來。究極根咸休來。
註。念念塵勞者。塵者不淨。勞者不逸。聚緣內搖。趨
外奔逸。是其相也。剎那中有九百生滅者。剎那。時
極速也。經云。眾生一念。有九十剎那。一剎那中。有九
百生滅。生住異滅者。有為四相也。生表此法先非
有。滅表此法後是無。異表此法非凝然。住表此法暫
有用。分齊頭數者。此非彼曰分齊。各有緒曰頭數。
甲滅乙生者。約彼此說。如貪滅瞋生等。俄去倐返
者。約一法說。如纔滅復現也。獅子杲日喻正念。百
獸與霜喻萬慮。出窟潛蹤者。獅子出窟時。四足踞
地。振尾出聲。水性之屬。潛沒深淵。陸行之類。藏竄孔
<pb n="502"/>
穴。飛者墮落。諸大香象。奔走失糞。
名咸休也。以上是正釋。故永明以下是引證。
數息者。數息觀也。數出入息。從一至十。對治散亂法
也。此法通世間出世間禪。如根本禪。多由數息而入。
而六妙門。亦先以數息為首。請觀音亦必以數息為
助也。初心在緣曰覺。細心觀察曰觀。正是此人數息
工夫。但渠工夫既成。更欲增進覺。覺觀不休。亦即是
病。遂借稱名為轉治也。但字字分明。亦是覺。句句接
續。亦是觀。云何即破覺觀。葢是以毒攻毒。用兵止兵。
毒盡兵消。身心安樂耳。又或此人徑就理持。研究之
極。頓入無心三昧。亦不可知。此正是一個咸休樣子。
故取之以為驗也。
休之又休。即所謂精進更精進。放下又放下也。源
本。是萬慮之源頭根本。近言之。即是融通妄想。以為
其本。窮謂浮想消除。於覺明心。如去塵垢。此即是事
一心也。遠言之。則是罔象虗無。顛倒妄想。以為其本。
窮謂倐然隳裂。圓明精心。於中發化。此即是理一心
也。事理一心。皆為成就念佛三昧。三昧者梵語。此云
正定。亦云正受。離邪名正。離散名定。以一心不亂。不
同凡夫之不定。外道之邪定也。不受諸受。名為正受。
以一心不亂。無一法當情。名正受也。
序。乃知下。是明理一心境界。匪離四句。正說唯心
淨土也。處處兩句。言觸處洞然。珍禽兩句。言一味平
等（細玩註中自見）。
跬步湧華者。謂心華燦發。左右逢源。清淨光明之體。
當處出生也。又心包法界。既妙悟一心。即萬億剎外
之蓮華。亦不離寸步也。
戶庭繞樹者。謂覺林增長。道樹滋榮。長養眾善之體。
隨處發現也。又法界唯心。既妙悟一心。即萬億剎外
之行樹。亦不出戶庭也。
彌陀說法者。鵲噪鴉鳴。盡是深談般若。溪光山色。無
非全露遮那也。處處者。即古人所謂。熾然說無間歇
也。
蓮華化生者。從悟而迷。是為胎藏受生。從迷而悟。是
為蓮華化生也。時時者。即經中所謂。常在於其中。經
行及坐臥也。
禽鳥指有情。堂院指無情。舉此二種。見情與無情。同
成正覺也。偕音並彩。正是法平等。無有高下處。
註。既得四句明。即此一心。即是淨土。何必四句明。
不必往生。方成淨土。然則四句顯唯心境界。無差別
相。等同一味也。故曰句總結。
印壞文成者。涅槃二十七云。譬如蠟印印泥。印與泥
合。印滅文成。以喻凡夫現在陰滅。中有陰生。今借此
文。以喻往生行人。此土陰滅。彼國陰生。須知垂終自
見坐金蓮身。已是彼國生陰故也。成論明極善極惡。
俱不經中陰。如䂎矛離手也。
序。念空真念者。念即念佛之念。真念即真如體。念
到極處。和念脫落。頓離念相。謂之念空。離念相者。等
虗空界。法界一相。即是平等法身。故云真念。
生入無生者。生即生死之生。無生即無生忍。生本無
體。以念為體。起信云。一切諸法。唯依妄念而得住持。
今既念空。所謂皮既不存。毛將安附。自然髑髏粉碎。
五陰消亡。從有生悟入無生矣。又生即念佛之心。
無生謂無生之理。雖念性元生滅。既由有念得入無
念。是從生滅頓入無生矣。
念佛念心者。既到真念田地。則其念佛已無能所。能
念心外。無有佛為我所念。所念佛外。無有心能念於
佛。智外無如。如外無智。如智不二。名念佛即是念心
也。
生彼生此者。既到無生田地。則其淨土已無彼此。遊
神億剎。實生乎自己心中。孕質九蓮。匪逃乎剎那際
內。彼即是此。此即是彼。彼此無分。云生彼不離生此
也。
<pb n="503"/>
心佛眾生一體者。佛者果德之稱。眾生穢惡之號。心
者靈明之體。念佛未至一心。心不是佛。佛不是生。判
然不一。今既念佛即是念心。則反本還源。不見生佛
假名。惟一妙明。周徧法界。以即佛之生。念即心之佛。
無二相也。
中流兩岸不居者。苦域是此岸。樂[邱-丘+(看-目)]是彼岸。非苦非
樂是中流。念佛未至一心。中流兩岸。截然不同。今既
生彼不離生此。則不見彼岸。不見此岸。并不見非彼
非此之中流矣。古云。海藏多羅一葉舟。不居兩岸不
中流。一篙撐出虗空外。惹得春風笑點頭。是也。
註。念極而空。約修邊說。念體本空。約性邊說。無念
之念。是終日無念。終日念佛也。念實無念。是終日念
佛。終日無念也。又此二義。亦乃相須。由念極而空。方
知念體本空。工夫不到。不悟本體也。又由念體本空。
方得念極而空。本體不空。縱念不空也。
達生體不可得者。由心空故。大地平沈。虗空粉碎。推
求五陰色心。了不可得也。不生而生者。如以不生
為不生。非真不生也。生即不生。是真不生。故永嘉謂。
誰無念。誰無生。若實無生無不生等。
又生即念念生滅。此生滅妄心。本自虗妄。無有實體。
故云體不可得。達者悟心之本空也。既悟心空。則終
日念佛。終日無念。生而不生也。終日無念。終日念佛。
不生而生也。生而不生。則生元不可得。不生而生。則
不生亦不可得。是真無生也。故云以念佛心。入無生
忍。
三無有別者。謂迷此法有眾生名。悟此法有諸佛名。
此法諸法中實有心名。然而迷悟本空。中邊不立。諸
佛眾生及心。皆假名也。假名無實。全體即真。故三法
相即。無有差別。
二邊謂有無。中道謂非有非無。亦有亦無。不著不安。
正是離四句處。
自心是佛是禪者。自心覺照即是佛。自心靜慮即是
禪。謗自本心者。以淨土乃自心之淨土故。是謗佛
者。以不離自心即是佛故。是自謗其禪者。以不離自
心即是禪故。
序。此則理之一心者。以一心念佛有事有理。上文
所指乃理一心也。全歸上智者。以理一心。無方所。
無形相。不可湊泊。無容擬議。非宿具般若靈根。單刀
直入者。鮮能悟入。
通乎事相者。不悟自性彌陀。唯心淨土。但以妄念念
佛。離此生彼。是則生佛宛然。淨穢歷然。以我之生。求
彼之佛。厭此五濁。欣彼樂[邱-丘+(看-目)]。與彼理性。全無交涉。此
則鈍根所行也。
序。守愚之輩者。愚亦不能障道。故云人一能之已
百之等。而過在守字。乃高推聖境。畫地自限之輩。小
慧之流者。學般若菩薩。須求大智慧。小慧者狂慧也。
偏慧也。非真慧也。又此二人之病。在執著兩字。故經
云。眾生處處著。引之令得出。
註。事依理起者。事不自事。因理而事。因自性彌陀。
故勸人念彌陀。因唯心淨土。故勸人生淨土。理得
事彰者。理不自彰。由事乃彰。因念彌陀。方顯自性彌
陀。因求淨土。乃悟唯心淨土。由是心是佛。方乃是心
作佛。因是心作佛。方顯自心是佛故。數他寶者。華
嚴云。如人數他寶。自無半錢分等。判然心不是佛
者。是口口談空。步步行有。喫得肉已飽。求尋僧說禪
者。
是故下伸正意。約理無可念者。以實相理中絕思絕
議。舉心即錯。動念即乖故。
念即無念者。以即事即理。即念無念。捨念而求無念。
是猶撥波求水。滅器求金。是斷滅見。豁達空。非無念
本體也。
即本智求佛智者。本智即本有之智。不因修得。不由
學成。本自具足者。所謂本覺是也。佛智由斷惑而顯。
<pb n="504"/>
修證而成。出纏方得者。即所謂始覺是也。本智約理
具。佛智約事造也。
序。相繼。謂一字一字分明。一句一句接續。不虗入
品者。謂但能念念接續。無有間斷。則已能伏妄。得少
分淨。可成末品。又或此人夙有靈根。即於此時頓明
諦理。隨其淺深。或中或上。俱不可知。故曰不虗。
明謂於自本心忽然契合。即所謂一發一切發也。
反受禍者。謂若是修行人。則墮邪外。若凡夫外道。則
福盡受輪。若口口談空。步步行有者。則徑墮三途。無
有休息。故云受禍。
註。著事而信不切者。如今世人。口念彌陀。心馳五
欲。空談淨土。繫念娑婆也。成就淨身者。謂三業毫
無污染。即所謂純清絕點。一條白練也。永明云。求淨
土者。縱饒未明道眼。也須成就淨身。
心實了明。謂三智一心中得。已登初地。入無生忍。於
自本心有大開悟者。不正之謂狂。狂慧者。雖有智
慧。非真慧也。有從學問得者。有從工夫得者。有從邪
師得者。種種不同。馳騁者。大率謂十方諸佛一口吞
盡。何處更覓彌陀。十方世界徹底掀翻。何方別求淨
土。再說念佛求生。早是鉢盂安柄。頭上加頭也。不
明之謂頑。頑虗者。雖著空理。非真空也。如癡人口口
談空。凡夫四無色定。外道無想。以及非非想陰境空
魔。乃至圓虗無心。種種不一。耽著者。大率堅守執著。
一向入空。各各自謂成無上道也。輕談。謂形於口。
蔑視。謂存於心。
不咎鈍人。反抑利者。謂著事鈍根。不知理性。應當呵
責。開其慧性。破其愚蒙。使由事入理可也。何乃捨彼
愚夫。反抑利者。葢以鈍人自知不如。斤斤自守。無驕
無恃。無過無非。利者不然。故抑之也。
畫虎弗就者。馬援戒子云。龍伯高敦厚周慎。杜季良
豪俠好義。效伯高不得。猶為謹敕之士。所謂刻鵠不
成尚類騖者也。效季良不得。陷為天下輕薄子。所謂
畫虎不成反類狗者也。
序。遂使垂手徒勤者。彌陀慈父。終日垂金色臂。接
引念佛眾生。眾生不肯念佛。是垂手徒勤。彌陀終日。
望眾生求生淨土。如慈母倚門望子。眾生不肯念佛。
是倚門空望。若約理觀者。手表提攜之悲。目表照了
之智。同體之悲。不離眾生。為垂手深淵。自然之智。徧
在六趣。為倚門望子。徒勤空望。是真如內熏無明。而
無明全不顧真如也。
今生多生。一誤百誤者。今生遇此殊勝法門。如久客
他鄉。乍聞家信。應當勇猛精進。求願往生。而乃悠悠
揚揚。漠然不顧。豈非大誤。又不唯今生之誤。今生以
及多生。一誤而成百誤也。古云。狹路相逢如不薦。者
回要見定還難。是也。
註。凡厥有心。定當作佛者。圭峰云。頃以道非常道。
諸行無常。今知心是佛心。定當作佛。故佛教持名。非
教念他佛也。乃念我自心。非教成彼佛也。乃成我自
佛耳。
序。末法對正像言。正者。證也。以現量智。證實相理
初一千年。有教行理果。故曰正也。像者。似也。以比量
智。依稀見道。彷彿不真。第二千年。有教行理。而無果
證。故曰像也。末法則空騰似量。唯尚鬬爭。徒有教理
而無行果。故曰末也。四教各有內外凡。若乃未通
四教。博地凡愚。名下凡也。
陬者。偏隅也。窮極也。此方在閻浮之極東。故名震旦
國。大師一生自居學地。不敢以先輩自處。故稱晚學
罔通玄理。謂未能實契妙心。空談。即依通禪客。文字
學人。聽其言也。超賢聖之前。稽其行也。落凡庸之後。
素鄙。謂平素自鄙。
註。自量二字極佳。聖之所以成聖。賢之所以益賢
也。生之不時者。不生正像。去聖時遙也。報之不勝者。
非聖賢應蹟。是業繫凡夫也。見之不廣者。不生中華
<pb n="505"/>
佛國。親炙多賢廣其聞見也。智之不深者。非為耆師
宿德。久修道行。智慧深遠也。
序。斯經贊揚極樂。勸生極樂。故望樂國為家鄉。斯
經指示彌陀。勸念彌陀。故仰慈尊如怙恃。千生流浪。
不知何處是我家鄉。萬劫逃亡。未識何人是我父母。
斯經指出。敢不懸望而企仰耶。
註。既揣鈍根者。為人不可不自揣。自揣若果利根。
則丈夫自有沖霄志。不向如來行處行。今既鈍根。必
須師古。師古二字出尚書。謂後覺者。必效先覺之所
為也。
寂滅淨土下。實就理說。但飄泊思歸。亦可雙約事理。
寂滅淨土。即常寂光土也。此乃當人故鄉田地。是安
我法身。立我慧命處。捨離飄泊者。迷自本心。隨逐六
塵也。約事。則是不願往生。貪戀此土。思歸一念。是念
念稱理。而觀大事未明。如喪考妣也。約事。則是常憶
常念。字字分明。句句接續。行住坐臥。唯此一念。無第
二念也。古云。身雖未到蓮華土。先送心歸極樂天。又
云。西方勝友待多時。收拾身心早歸去。是也。
佛以大慈下。雙約事理。約事。則四十八願。廣度有情。
是接引眾生。此方念佛。彼土標名。是懷我以聖胎。水
鳥樹林。咸宣妙法。是飼我以法乳。佛慈加被。身心精
進。不退菩提。是荷其恩力。而得成立也。約理。則自性
彌陀。念念不離。是慈悲接引。真如本覺。內熏無明。是
懷我以聖胎。復作境界之性。引發現行。是飼我以法
乳。折旋俯仰。穿衣喫飯。不離者箇。是荷其恩力。而得
成立也。古云。野老負薪歸。村婦連宵織。看他家事忙。
且道憑誰力。問翁翁不知。問渠渠不識。嗟哉今古人。
幾箇知恩德。是也。劬勞之德者。詩云。哀哀父母。生
我劬勞。欲報之恩。昊天罔極。螟蛉異姓者。詩云。螟蛉
有子。蜾螺負之。教誨爾子。式穀似之。
懷慕終身者。書云。人少則慕父母。知好色則慕少艾。
大孝終身慕父母。左右無方者。禮記檀弓篇云。事親
有隱而無犯。左右就養無方。定省不違者。禮記曲
禮上篇。凡為人子者。冬溫而夏清。昏定而晨省。此三
句。約理。則念念迴光反照。隨順真如。約事。則從生至
老。行住坐臥。夙興夜寐。一句彌陀無間斷也。
序。心是大師普心。道是佛法大道。尟見其全者。古
來非無妙疏。但於斷簡殘編。略見一二。尟見全文也。
數解僅行者。惟海東疏。越溪解。大佑略解而已。
總收部類者。此經與大彌陀經為同部。與十六觀。鼓
音王。後出彌陀偈經為同類。部者部書。其文雖不同。
而同一行門。是一部書也。類者流類。為行雖不同。而
同歸淨土。是一流類也。
一行者。文殊般若會。云何名一行三昧。佛言法界一
相。繫緣法界。是名一行三昧。修是三昧者。不取相貌。
繫心一佛。專稱名字。隨彼方所。端身正向。於一佛念
念相續。即一念中能見過去未來諸佛等。
會歸玄旨者。以淨土一門。會歸華嚴十玄妙旨。如後
分圓中所明。貫穿諸門者。以念佛一門。貫穿一代
時教諸行法門。如後釋一心不亂處所明。
銷歸自己。即如後文。節節稱理之談。是也。迴向菩提。
即如下文。同證寂光無上果。是也。
註。不可思議。不出依正因果。依則同居即寂光。正
則應化即法身。因則七日便得功成。果則一生便即
不退。何可思議。
肌膚在表。所入不深者。初祖欲返天竺。命門人曰。汝
等盡言所得。道付對曰。如我所見。不執文字。不離文
字。而為道用。祖曰。汝得我皮。尼總持曰。我今所解。如
慶喜見阿閦佛國。一見更不再見。祖曰。汝得我肉。道
育曰。四大本空。五陰非有。而我見處。無一法可得。祖
曰。汝得吾骨。最後慧可禮拜。依位而立。祖曰。汝得我
髓。今言膚者。謂所見甚淺也。
堯舜尚竭心思者。書云。堯舜之道。不以仁政。不能平
<pb n="506"/>
治天下。又曰。既竭心思焉。繼之以不忍人之政。而仁
覆天下矣。
性海為宗者。華嚴四分。五周。六相。十玄。四種法界。二
十重華藏。及無量香水海。皆從一心流出。故以性海
為宗也。
世出世間。不出心外者。世間染法。出世淨法。染淨雖
殊。不離自心。以離心無六道。離心無三乘故。
淨土依正。皆是本覺者。依即寶池行樹等。正即佛及
菩薩三輩九品等。如後文所明。寶池即自性之汪洋
沖融。行樹即自性之出生眾善。聲聞即自性真。菩薩
即自性俗。佛即自性中等。又復一念具足三千。而三
千中。生陰二千為正。國土一千屬依。國土依正既居
一心。一心豈分能所。故曰一一皆是。器器唯金。是
全妄全真義。流流入海。是會妄歸真義。
無不從此法界流。無不還歸此法界者。法界謂一真
法界。即起信心真如門。流有流出義。謂從平等法界。
一念不覺。流出三細六麤種種境界。還有還轉義。謂
若離心念。則無一切境界之相。而一切境界全是妙
明。鬼神與通者。管子云。思之思之。又重思之。思之
不得。鬼神其將通之。非鬼神之與通。乃精誠之極也。
序。偈中初八句。是先皈命。次八句。是正請加。初中
又二。初四句。就本經三寶。後四句。指無盡三寶。次中
有三。初二句。先出請加所以。中三句。是正求加被。後
三句。是迴向菩提。
娑婆。此云堪忍。佛具三緣慈名大慈。此經聲聞眾中
舍利為首。菩薩眾中文殊為首。故特標出。二土句。
是橫徧一切處。過去句。是豎徧一切時。如來清淨心
者。如來從實相般若流出文字般若。故此經即是如
來清淨心。寂光無上果者。四十一位法身大士。皆證
寂光而非無上。唯妙覺一位。乃為無上果也。
註。歸投者。如鳥投林。如客投主。如貧人投大家。
總攝六根者。六根是別。身命是總。還歸一心者。元
依一精明。分成六和合。今返六和合。還歸一精明也
孺子封侯者。陳平微時。為里社分肉甚均。社老稱孺
子善宰。平曰。使平得宰天下亦如是肉矣。孺子遂以
此知名。後魏無知薦於高帝。封功臣時。封陳平為曲
逆侯。平曰。臣非魏無知。無由得進。帝曰。若子可謂不
背本矣。
臨終先供釋迦者。劉遺民臨終見佛。乃焚香謝云。若
非釋迦如來贊揚淨土。焉有今日事。拜謝已。乃隨佛
往生。
現生接引者。不現身語。冥冥加被。精心陰速。發彼神
識也。臨終接引者。現身語意。攝其神識。歸於淨土
也。
希有者。如隋珠下璞。世所希有。今佛則如優曇華時
一現耳。法則如來因中捨身而求半偈。僧則天帝尚
發願為末法比丘。豈非以希有之故。離垢者。如美
玉無瑕。精金出鑛。今佛破五住污染。法稱離欲。僧離
世染也。勢力者。如錢可通神。能使亡者續。死者生。
勢力也。今三寶能降伏諸魔。制諸外道。何等勢力。
莊嚴者。如瓔珞嚴身。七寶嚴土。莊嚴也。今三寶現微
妙身。成微妙土。說微妙法。化微妙眾。何等莊嚴。最
勝者。世間勝妙無過七寶。今佛稱兩足尊。法稱離欲
尊。僧稱眾中尊。是最勝也。不改者。精金百煉。愈新
愈妙。今佛則法身常住。無有變異。法則火不能焚。水
不能漂。僧則逢魔不退。遇難轉堅。是不改也。
事理同別者。住持三寶為事。一體三寶為理。佛不是
法等為別。又佛有三身四教。法有教行理果。僧有十
聖三賢。四果四向。皆別也。同體三寶為同。內自約理
外他約事。
著述皆皈三寶者。示學有所宗。不敢自用自專也。
用蠡測海者。東方朔客難云。以管窺天。以蠡測海。以
挺撞鐘。豈能通其條貫。考其淺深。發其音聲哉。
<pb n="507"/>
如來真淨土者。上三土未為真。而寂光乃為真。然寂
光亦有淨穢不同。四十一位法身所居為穢土。唯佛
一人所居為淨土。今曰如來真淨土。則是常寂光淨
土也。名之為真者。妙宗云。諸佛如來所游居處。真常
究竟極為淨土。是也。寂照不二者。謂寂而常照。照
而常寂。即寂即照。即照即寂。名常寂光者。常即法
身。寂即解脫。光即般若。是三點不縱橫並別。名祕密
藏。諸佛住處。無量甚深法性也。
圓滿大覺者。離迷曰覺。離小曰大。離因曰圓滿。更
無過者。天台云。無上士者。如十五夜月。圓滿具足。眾
星中王。最上最勝。威德特尊。更無過者。是也。一切
種智者。究盡諸法實相。邊際智滿。種覺頓圓也。
經云下。是防伏難。恐有人問。纔得往生。何乃便證無
上果。故云云也。
開章。教起所因者。聖人言不虗發。動必有由。非無
因緣而宣斯典。故首之以起教因緣。佛教雖廣。不出
三藏十二部。未委此經何所攝屬。故受之以藏教等
攝。已知此經三藏之中修多羅攝。五教之中屬終頓
圓。未知頓圓之義深淺廣狹。故受之以義理深廣。既
知義理包博沖深。未審此經被何根器。故受之以所
被階品。已知此經被機普徧。未知能詮何為體性。故
受之以能詮體性。已知能詮之體如是該羅。未審所
宗尊崇何義。故受之以宗趣旨歸。已知此經旨趣沖
玄。未審當部等類為有幾種。故受之以部類差別。已
知部類詳略同別。未委譯自何時。凡有幾譯。以至註
釋持誦有何靈驗。故受之以譯釋誦持大旨。既陳隨
文解釋。先明總題。使知綱領。故受之總釋名題。總義
雖知。別文難曉。從如是我聞至終。為何等文。是何等
義。使沈隱之義彰於翰墨。故受之以別解文義也。
註。五重玄義者。乃能召之名。所詮之體。會體之宗。
宗所成用。上四教相。如天台教。今賢首。則有十門差
別。大同小異。稍有詳略者。此詳彼略也。此中釋名。
即天台名。此中能詮體性。即天台體。宗趣旨歸。即天
台宗。所被階品。即天台用。餘五即天台教相也。
章。先明總者。總括一代時教也。一大事因緣者。非
三非五為一。稱體而周曰大。出世儀則曰事。眾生本
具為因。諸佛指示為緣。開示悟入佛知見者。三智
圓顯曰佛知。五眼圓明曰佛見。諸佛知見。眾生本具。
住行向地。為開示悟入。開者。如開千年寶藏。示者。一
一指陳。悟者。豁然曉了。入者。和身一倒也。
念佛心。即最初事理二持之心。入佛知見。乃最後寂
光無上果。即此事理二持。皆從有念而起。念之既久。
根塵自空。諸念自落。若復精進不已。和念佛之念亦
復脫落。頓入無心三昧。自然五陰俱銷。圓明發化。如
是乃超十信。十住。十行。十迴向。四加行心。菩薩所行
金剛十地。等覺圓明。入於如來妙莊嚴海。圓滿菩提。
歸無所得。是之謂入佛知見也。
註。本欲度生成佛者。法華云。佛自住大乘。如其所
得法。定慧力莊嚴。以此度眾生。若以小乘化。乃至於
一人。我則墮慳貪。此事為不可。不得已權說三乘
者。法華云。我所得智慧。微妙最第一。眾生諸根鈍。云
何而可度。尋念過去佛。所行方便力。我今所得道。亦
應說三乘。後至機熟會三歸一者。法華云。十方佛
土中。唯有一乘法。無二亦無三。除佛方便說。唯此一
事實。餘二則非真。終不以小乘。濟度於眾生。方酬
本意者。法華云。我本立誓願。欲令一切眾。如我等無
異。如我昔所願。今者已滿足。
種種法門淺深不一者。如阿含保證。方等彈呵。般若
淘汰等。何須徧歷三乘者。如前越三祇於一念。齊諸
聖於片言等。
章。憫念末法者。末法則去聖時遙。聖賢隱伏。邪法
熾盛之時。最可憫故。
出勝方便者。眾生有恒沙煩惱。佛說恒沙法門。皆方
<pb n="508"/>
便也。唯此法門。方便中之方便。故曰勝方便。
激揚生死凡夫者。凡夫出生入死。曠劫沈淪。不知生
死可厭。涅槃可欣。如法華經云。不識苦盡道。不知求
解脫故。
化導二乘者。二乘。但證徧空。不悟法性。沈空滯寂。中
止化城。不信有他方淨土故。
勉進初心者。初發心菩薩。欲於娑婆世界。救度眾生。
忍力未充。自他俱溺。有何利益。必須求生淨土。親見
彌陀。得忍方可還來故。
盡攝利鈍者。教小。則不被大根。教大。則下根絕分。今
則上自菩薩。下及悠悠凡夫。無機不接故。
護持多障者。此土業風浩大。塵境麤強。難於修進。今
則念佛眾生。佛常住頂。永無魔事故。
的指有念心者。有念。即念佛之心。無念。即真如之體。
一切法門。無非教人離念。歸於真如。今此法門。不必
捨念。得入無念故。
實悟無生者。法本無生。眾生迷昧。於無生中。妄見生
滅。受大苦惱。縱欲滅生歸無。其生轉熾。今乃巧示往
生。實悟無生故。悟無生有二。或於此土。理一心成。
即悟無生。或往生之後。見佛聞法。乃悟無生。
徑中之徑者。念佛。已是修行徑路。而持名念佛。但以
四字洪名。直登不退。事不繁。而功極大。故為徑中之
徑。
註。念入無念者。念體本空。因妄故有。今以妄息妄。
如以毒攻毒。病愈體平。妄窮真露故。生得無生者。
生無有體。以念為體。念不空。則生不空。念空。則生空
故。
章。為作津梁者。津濟度處。梁橋也。以一句彌陀。運
此岸眾生。置於彼岸。是為作津梁也。佛成道下。雖
文有三轉說大悲有三。而正意重在末法。觀題中末
法二字可知。
註。二萬歲時即入劫濁者。以二萬歲前煩惱輕微
邪見薄少。人天眾盛。三惡道稀。壽命久長。時猶未濁
故。釋迦出時人壽百歲者。於住劫中。今當第九轆
轤小劫。有四佛出。劫初八萬歲。減至六萬歲。拘留孫
佛出。減至四萬歲。拘那含佛出。減至二萬歲。迦葉佛
出。減至百歲。釋迦佛出。減至三十歲。小三災即起。至
於十歲。減之極也。又過百年增一歲。增至八萬四千
歲。金輪王出世。增之極也。過是以後。第十小劫。又過
百年減一歲。減至八萬歲時。彌勒下生。此後復有九
百九十五佛。相繼而出。盡二十小劫滿。大三災起。壞
世界也。
經道滅盡者。始自首楞嚴經。般舟三昧經。終至十二
分教。悉皆滅盡。獨留阿彌陀經。住世百年。最後方滅
也。法滅時袈裟自然變白。藏經自然無字。十六羅
漢。盡收世間一切經法。貯於銅塔。遶塔經行。歎言。釋
迦法滅。然後此塔。沈至金剛際。則世界法滅也。滔
天之際。大夜方沈者。喻眾生煩惱日深。無明日厚。古
云癡雲靉靆性天昏。識火交煎心鼎沸。是也。
章。入道多門者。如楞嚴。二十五人。各說圓通方便。
淨名。三十二士。共談不二法門等。
不值佛世。謂釋迦已過。慈氏未來。得常見佛有三義。
一臨終之際。佛來接引。二已生之後。常見彌陀。三禪
觀之中。得覩聖相。
不斷惑方便者。如小乘必斷盡見思。方出三界。大乘
人直至命根斷盡。業識枯乾。始出生死。故云毫釐繫
念。三途業因。瞥爾情生。萬劫羈鎖。今此念佛。但能伏
妄。即得往生故。
不修餘行方便者。如布施。必須三輪空寂。持戒。則不
缺不破。乃至隨定具足。方曰波羅蜜。誠非易修也。今
茲念佛。不出一心。萬行具足故。
得疾解脫方便者。依餘法修。千生煉性。百劫調心。方
得解脫。禪門雖云一生了道。亦乃多劫熏修。如永嘉
<pb n="509"/>
云。吾早曾經多劫修。不是等閒生誑惑。是也。今茲念
佛。但稱念彌陀。疾登彼岸故。
註。法門者。軌生物解曰法。聖智通游曰門。道體
幽𢆯者。道無形相。無方所。不可湊泊。無容擬議。論語
云。仰之彌高。鑽之彌堅。瞻之在前。忽焉在後。是也。
從門始入者。楞嚴云。忽蒙天王賜與華屋。要因門入。
論語云。不得其門而入。不見宗廟之美。百官之富。
權巧接引令得入門者。此門徧一切處。頭頭可入。法
法堪歸。古云。處處綠楊堪繫馬。家家有路透長安。其
如眾生不知。處處逢渠。頭頭錯過也。崎嶇難行者。
如前浩博難持。幽深罔措等。紆迴難到者。如僧祇
積行。曠劫勤修等。韋提徧觀願生極樂者。世尊從
頂放光。照十方界。復收寶光。結為金臺。其中普現十
方佛土。令韋提徧觀。韋提獨願生於極樂也。
真如三昧。有正觀。有方便。正觀。即法界一相。一切諸
法。平等無二。方便者。謂推求五陰色之與心。終不可
得。若能觀察知心無念。即得隨順入真如門故。二
門止觀者。止。謂止一切境界相。有離境。除心。二法。觀。
謂分別因緣生滅相。有法相。大悲。大願。精進。四行。
是法。指修行五門。謂一施。二戒。三忍。四精進。五止觀
也。初學是法者。指不定聚眾生。修信未滿者。其
心怯弱。是內心既劣。娑婆不常值佛。是外缺勝緣。故
信行難成。將欲退也。信心有四種。一者信根本。所
謂樂念真如法故。二者信佛有無量功德。常念親近
供養恭敬。發起善根。願求一切智故。三者信法有大
利益。常念修行諸波羅蜜故。四者信僧能正修行。自
利利他。常樂親近諸菩薩眾。求學如實行故。就者。
成就。即信成就發心也。論云。信成就發心者。發何等
心。略說三種。一者直心。正念真如法故。二者深心。樂
習一切諸善行故。三者大悲心。欲拔一切眾生苦故。
難者。謂修行信心。經一萬劫。方得成就故。終無
有退。約有三種。一如蓮花未開時。信行未滿。未名不
退。但以處無退緣。故稱不退。二信位滿足以去。華開
見佛。入十住位。得少分見法身。住正定位也。三者三
賢位滿。入初地以去。證徧滿法身。生無邊佛土。如佛
記龍樹等。住初地。生淨土也。此經則七日二句。是
引本經為證。而四段文中皆引本經為證者。明分此
四種。非臆見也。
直至惑盡始得出離者。思惑不盡。不出三界。塵沙不
盡。不出二乘界。無明不盡。不出菩薩界。帶惑往生
者。觀經上上品生者。斷無明惑。中上品生者。斷見思
惑。乃至中下品生者。始斷見惑。若下輩三品。則全未
斷惑。但稍能伏妄。成就淨身。即生彼國。故云帶惑往
生也。
六度萬行。有大小乘事理不同。而理中。又復深淺。如
天台四教所明。不出一心萬行具足者。此一心亦
分事理。若理一心具足萬行。自不必說。即事一心。雖
未入理。而於藏教事六度。事萬行。亦可云具足也。
智論中罪即是障。以罪能障道。故復云障也。此念佛
乃得滅者。彼佛有不思議威神力故。不思議大願力
故。故此念阿彌陀。即大般若。如人從地倒。還從地起
也。此疾得解脫之一證。十住斷結經中。死此生彼。
皆因欲故。西方無欲。故頓超生死。此疾得解脫之二
證。起精進力聽此法門者。聽法有三。耳聽。心聽。及
於神聽。下士耳聽。如風過耳。中士心聽。頗能解義。上
士神聽。深悟實相。今言精進聽法。是不以緣心聽法。
以神聽也。蟻山風水者。蓮宗寶鑑云。餘門學道。如
蟻子上於高山。念佛往生。似風帆揚於順水。
章。激揚生死凡夫者。生而死。死而生。萬劫千生。無
有窮已。故名生死凡夫。激者。激勵。令人起厭。揚者。鼓
揚。令人起忻。沈迷自性者。迷者。昏迷。沈者。迷之極
也。自性。即註中平等法門。由最初一念無明。生起六
麤三細。遂性心失真。顛倒行事。輪迴是中。自取流轉
<pb n="510"/>
也。
示苦樂兩土者。謂樂[邱-丘+(看-目)]之與苦域。金寶之與泥沙。胎
獄之望華池。棘林之比瓊樹。誠由心分垢淨。見兩土
之升沈也。開折攝二門者。眾生耽戀娑婆。佛則極
言娑婆之苦以折伏之。眾生罔知淨土。佛則極言淨
土之樂以攝受之。是於念佛一法。具折攝二門也。
勝心。謂勇猛心。精進心。淨業所以不得成就皆由悠
悠揚揚。心不猛利耳。果能一日用力。發大勇猛。發大
精進。工夫無不成就。故云勝心既發。淨業斯成。
註。迷心逐境者。不知心之本空。從始洎終。念念生
滅。是謂迷心。不識境之本寂。隨逐六塵。對境造業。是
謂逐境。田蛙井鮒者。莊子云。田蛙不可語於海者。
拘於[壉-豕+丘]也。易經井卦爻辭云。井谷射鮒。於事何濟
者。謂若是大鵬金翅。搏風九萬。水激三千者。可責以
沖霄。田蛙井鮒。責之何益。若是上根利智。心遊域外。
足蹈大方者。可教直悟自心。生死凡夫。教之何用。
得無生忍者。無生。指法性而言。無少法生。無少法滅。
故曰無生。忍者。指始覺智言。以始覺智。契法性理。心
中了了。吐露不出。如忍事人。非懷非出。名無生忍也。
章。二乘執空者。二乘人單修正觀者。但念空無相
無作。兼修助觀者。多由四空以入滅盡。故皆執空。又
復聲聞人。多於四諦中。居滅已休。更不前進。成纏空
種。緣覺人多於覺明中。即立涅槃。而不前進。生不化
種。故多執空不修淨土者。自謂已得涅槃故。又復厭
離有為故。
乍得我空者。空有四種。一人空。二法空。三空空。四空
空亦空。今但初得人空也。即生耽滯者。謂沈空滯
寂。墮無為坑。飲三昧酒也。
淨佛國土教化眾生者淨名經云。菩薩取於淨國。皆
為饒益諸眾生故。寶積。當知直心是菩薩淨土。菩薩
成佛時。不諂眾生來生其國。深心是菩薩淨土。菩薩
成佛時。具足功德眾生來生其國。乃至六度萬行等。
心不喜樂者。向由著有。故受輪迴。今得人空。輪迴
乍息。味著偏空涅槃之樂。聞說菩薩廣行萬行。淨土
化生。自然不生一念好樂之心也。
註。但悟蘊中無我不知蘊亦是空者。空有二。一我
空。謂無我。人。眾生。壽者。此是二乘所證。二法空。謂無
色受想行識。此是菩薩所證。今文蘊中無我。是我空
也。蘊亦是空。是法空也。小乘觀身不淨。觀受是苦。觀
心無常。觀法無我。故悟蘊中無我。若照見五蘊皆空。
則是大菩薩境界。故彼不知。亦是空者。以五陰法。
自性不生。則無有滅。本來涅槃故。如諸下。引華嚴
為證。
古謂下。引古語為證。無他佛之說者。小乘但知有
釋迦。不知十方諸佛。此句影略大教。有他方諸佛。
有剎海之談者。如華藏世界品。有十不可說佛剎微
塵數世界種。一一世界種。有二十重無盡世界。此句
影略小乘。唯知有娑婆。
諸佛菩薩。具三緣悲。四種智。涅槃五行。無作四宏。故
為廣大無盡。心即境。故不礙境。境即心。故不礙心。
楞嚴云。見與見緣。并所想相。如虗空花。本無所有。
故云本性自空。一切諸法。不出色心二種。今眾生。是
色法。度生。是心法。既一切自空。豈非終日度生。終日
無度。乃知二字。直貫至終日無度。中有兩節。諸佛
菩薩四句。應上文淨土化生。心不喜樂。心不礙境六
句。應上文執境為有。唯欲避境趨寂。大率小乘病根。
只在但悟蘊中無我。不知蘊亦是空兩句。以但悟蘊
中無我。故唯知所證為極。不復知有大乘妙用。聞淨
土化生。自心不喜樂也。今日回心。乃知大乘妙用。如
是廣大。如是無盡爾。以不知蘊亦是空。故不知一切
浮塵幻化。當處出生。隨處滅盡。遂執境為有。唯欲避
境趨寂也。今日回心。乃知本不相礙。當體全空。度而
無度耳。
<pb n="511"/>
章。初心菩薩有四教不同。藏通兩教菩薩。乃至別
教初地以前。圓教初住以前皆是。何以故。觀經上上
品方登初地。此初地者。圓初住也。則此初心菩薩。是
別圓地住以前皆是自可想見。又復起信論。十信位
人。懼信心難就。當求生淨土。及信心成就。而為信成
發心。乃是三心圓發。正是圓教初住。則此初心菩薩。
是別圓地住以前皆是。更可想見。別圓既如此。藏通
益可知。大心雖建者。初發心菩薩。上求佛果。下化
眾生。不同二乘。不求佛道。不教眾生故。勝忍未成
者。勝忍。無生法忍也。初心菩薩。煩惱未除。無明未破。
未證無生理故。
正定聚。指極樂世界說。以彼土人。皆有定力。不退轉
故。若論斷惑。則信成就發心者。方名入正定聚。彼土
唯上品上生者是也。忍證無生句。是倒語法。以法
忍有三種。一者音響忍。二者柔順忍。三者無生忍。今
謂所證之忍。乃是無生也。
且夫六心下。謂若不求生淨土。便欲苦海度生。則有
舍利等之覆轍可鑑也。自足者。初心菩薩。必各有
所得。往往就所得處。自生滿足。即如圓人十信滿心。
尚有頂墮之病。是知自足兩字是初心病根。故此特
為指出。
註。註中三引智論文字。自具縛凡夫（至）由此墮落
為第一段。是總證勉進全文之意。自又喻二人救溺
（至）如得船者為第二段。是別證正文乘大願船二句。
自又云譬如嬰兒（至）救度眾生為第三段。是別證正
文弱羽纏枝二句。
具縛縛字。是內為煩惱所縛。聲色所縛縛字。是外為
六塵所縛。未得忍力聲色所縛者。得忍菩薩。視色
如盲。聞聲如聾。所謂百花叢裏過。一物不沾裳。龐公
云。但自無心於萬物。何妨萬物常圍繞。鐵牛不怕師
子吼。恰似木人看花鳥。今不然也。
凡夫無力下。當雙合二喻。謂若離彌陀。或墮三途坑
井。或渴法乳而亡。又若近彌陀。依淨土之樹枝。成無
生之翅翮。方能飛三界之空。自在無礙也。
已證六住者。別教七住。方名不退。今止證第六。故尚
有退緣。因逢乞眼者。身子因中發大乘心。因天帝
化作婆羅門。為之乞眼。身子與之。婆羅門即棄地踐
踏。由是退失大心。
覩相獲益者。華嚴云。大威光太子。覩波羅蜜善眼如
來成正覺。獲十種益。首自念佛三昧。名無邊海藏門。
終至得智光明。名一切佛法清淨藏。以世人觀德人
之容尚能意消。況見佛妙相。甯不得益也。
良由下。是明以念佛為父。葢有二義。一方便義。二親
種義。方便者。淨名云。智度菩薩母。方便以為父。而今
即以妙心緣歷名號。正是最勝方便。故為父也。親種
者。親傳真種。而今即念彼佛。成我自佛。即念本佛。成
今始佛。正是親傳真種。故為父也。即真涉事者。念
體本空。則念處即真。不妨念佛。則不礙涉事。即真而
不涉事。是理非方便。涉事而不即真。是有為之法。與
無為隔。亦非方便。今即真而復涉於事。是名方便也。
又復真謂真理。事謂念佛。即真涉事者。謂雖即觀理。
而歷念佛事也。此於附法託事從行。三種觀中。正是
從行歷事觀理也。
能以清淨妙行莊嚴佛土者。知空不著空。是名為真
空。淨名云。雖知諸佛國及與眾生空。而常修淨土。教
化於眾生。此證七地念佛往生也。了知佛法皆唯
心量者。悟一切法。皆自心現量也。得隨順忍者。唯心
妙理。隨順忍可。此三賢位。比觀相應。或入初地。則現
觀相應矣。龍樹初地往生者。佛云。南天竺國中。大名
德比丘。厥號為龍樹。能破有無宗。世間中顯我。無上
大乘法。得初歡喜地。往生安樂剎。摩差末得忍往生
者。菩薩生地經云。時摩差末得不起法忍。五百清信
士女。皆得不退轉地。壽終俱生無量壽佛國。已上證
<pb n="512"/>
三賢初地往生也。至如文殊普賢等。則等覺菩薩。
亦欲往生。如華嚴偈中說。
了達自心無不化往者。論云。若觀彼佛真如法身。常
勤修習。畢竟得生入正定故。汝若悟心萬牛莫挽
者。悟心之士。知淨土唯心。生淨土者。非生淨土。生自
己心中也。雖曰了明去佛尚遠者。古云。頓悟雖同
佛。多生習氣深。風停波尚涌。理現念猶侵。又云。識冰
是水。猶賴湯氣以消鎔。悟妄即真。尚依佛慧而熏煉
也。
註。杜視絕聽者。清涼云。高不可仰。積行菩薩曝腮
鱗於龍門。深不可窺。上德聲聞杜視聽於嘉會。今釋
曝腮者。如禹門三級。魚躍不過者。曝腮而還也。
常法即是依律定罪毋擾亂其心者。謂當直談罪性
本空。不在內外中間等也。擬之螢光者。證道歌云。
有二比丘犯淫殺。波離螢光增罪結。維摩大士頓除
疑。猶如赫日消霜雪。是也。
不淨數息者。舍利弗教弟子。一修不淨觀。一修數息
觀。久之。皆不成。心欲返道。往見世尊。世尊問二人在
家何業。修數息者曰。守墳墓。修不淨者曰。冶金器。世
尊乃令二人易觀修之。不久皆證道果。
三心。即觀經所云。一者至誠心。二者深心。三者迴向
發願心。圓者圓頓。無次第故。又圓融。無彼此故。又圓
滿。無缺少故。此是圓人。就圓融三法而發心也。當知
發此三心是因。是未生淨土時事。是圓十信位中事。
直入無生是果。是已生淨土時事。是證圓初住時事。
三心圓發直入無生者。謂但能三心圓發者。生淨土
時即直入無生也。
十念舊有兩釋。一謂但至心稱念十聲。即為十念。一
謂不論句數。但盡一口氣為一念。盡十氣為十念。又
有臨終始十念者。如張善和是也。有一生行十念者。
如智仙法師是也。成功亦可分事理說。如但得信力
成就。稍能伏妄。是事成功。若根器大利。觀力成就。疾
能破妄。是理成功。大率即此一行。隨其根器。隨其用
心。可分九品也。又當知此句是因。下句亦生彼國方
是果。又復當知。此等十念成功者。皆因夙世有大善
根。或今現生素習禪觀。故一時用力。頓斬塵勞。若根
器稍劣。素無質地者。不可圖此僥倖。而廢專持名號
也。
五欲三毒。無量煩惱。是鈍使。偏乘外道。一切見病。是
利使。但偏乘已斷見惑者。則不名使。而亦是病。如楞
嚴生纏空種。與不化圓種。豈不是見病耶。大生廣
生者。易經繫辭云。夫乾。其靜也專。其動也直。是以大
生焉。夫坤。其靜也翕。其動也闢。是以廣生焉。
章。正念分明。即後文事理二持。大率根鈍者。聞佛
名號。常憶常念。以心緣歷。字字分明。前句後句。相續
不斷。行住坐臥。唯此一念。無第二念。是為正念分明。
根利者。聞佛名號。不惟憶念。即念反觀。體察究審鞫
其根源。體究之極。於自本心忽然契合。是為正念分
明。此正念分明。正是不虧正見。正是願力威神。正是
大光明中。正是直至道場。誰能嬈者。寶鏡遁妖。可
將王度事說。王度。將寶鏡懸樹。樹即為雷所擊。大蛇
死於樹下。又復以鏡照一女子。女子即乞藏鏡。願得
一醉而死。醉後臥牀。乃一死狐。
註。禪是禪定。觀是觀想。今合言禪觀。乃舉一切三
昧之總名也。若分言之。則禪有世間禪。出世間禪。出
世間上上禪。觀有析空觀。體空觀。次第三觀。一心三
觀等。陰是五陰。魔謂魔羅。此云殺者。能殺行人法身
慧命故。此陰魔若如楞嚴所說。不出天魔。心魔。見魔。
三種。擊是擊動。發是發現。眾生有此陰。即有此魔。不
修觀行。故隱而不發。今既修禪。將破此陰。遂擊動諸
魔。魔即現也。
易識易遣者。正念分明。即般若智照也。識者智能辨
故。遣者智能破故。如起信云。或有眾生。無善根力。則
<pb n="513"/>
為諸魔外道鬼神之所惑亂。若於坐中現形恐怖。或
現端正男女等相。當念唯心。境界則滅。終不為惱。又
天台止觀中。具明識遣之法。檢彼自知。
智照精朗魔不得便者。良由正念分明。即是第一遣
魔之法。故楞嚴云。主人若迷。客得其便。當處禪那。覺
悟無惑。則彼魔事。無奈汝何。汝如沸湯。彼如堅冰。煖
氣漸鄰。不日消殞。
章。心本無念者。心即真心。念即妄念。真心之中。本
無妄念。起念念佛。豈不反乖其心。
以毒攻毒用兵止兵者。妄想之念。能害我法身。傷我
慧命。乃毒也。兵也。念佛之念。念念生滅。未與般若相
應。亦毒也。兵也。然非念佛之毒。不能攻妄想之毒。非
念佛之兵。不能制妄想之兵。雖同一妄想。有雜有專。
有淨有穢。迥不同故。
病愈冦平者。如妄想既遣。即妄即真。無離妄念。別求
真念。永嘉云。無明實性即佛性。幻化空身即法身。
註。心體離念者。起信云。所言覺義者。謂心體離念。
離念相者。等虗空界。無所不徧。法界一相。即是如來
平等法身。
實相念佛者。離一切諸相方名實相。即所謂直心正
念真如也。
麤念暫息細念猶存者。即楞嚴所謂。內守幽閒。猶為
法塵分別影事。又雖覺明虗靜。無復麤重前塵影事。
而生滅根元。猶如野馬。熠熠清擾。祖師云。百尺竿頭
坐的人。雖然得入未為真。百尺竿頭重進步。十方世
界現全身。
即緣慮作修進者。古云。善用兵者。不必別動干戈。即
以賊攻賊。用盜殺盜。亦名就路還家也。
念一佛名換彼百千雜念者。雜念因六塵有。離塵則
無。念念扳緣。心心不住。乃違真之念。念佛之念雖亦
是妄。從信心生。專注一境。近真之念也。古云。如將蜜
果。換苦葫盧。是也。
妄從真起者。謂念佛雖妄。而又離真無妄。妄從真起。
如波逐水生也。即念即空有二義。一是念極而空。
即用心之極。和念脫落也。二是念體本空。即終日念
佛。終日無念也。居然本體亦二義。一反妄歸真義。
謂妄窮則真露也。二全妄全真義。即觀相元妄。觀性
元真也。然此兩句中二義都重前一義。葢以本文題
目。的指有念。得入無念故。
萬法虗偽唯是一心者。謂一切境界唯心。妄起故有。
若心離於妄動。則一切境界滅。唯一真心。無所不徧。
觸目菩提者。頭頭皆是。法法皆真。明明百草頭。明
明祖師意。東坡云。溪聲盡是廣長舌。山色無非清淨
身。
章。現相者。如雞後鳴瞻顧東方已有精色。七地
僅名者。以此地無相觀雖已成。分別智雖已離。而現
識未亡。於一切色未大自在。故僅得現相耳。
八地乃得者。以此地現識已亡。入一切法。如虗空性。
入一切法本來無生。無起無相。初中後際。皆悉平等。
無分別如如智之所入處。是名真得無生法忍也。
亟欲滅生求無生者。古云。大患莫若於有身。故滅身
以歸無。勤勞莫先於有智。故泯智以淪虗。入有得
空即凡成聖者。求生淨土。入有也。乃悟無生。得空也。
入有為凡夫。得空成聖果也。
註。淨無量身口意者。七地菩薩以深淨心。成就身
業。成就語業。成就意業。所有一切不善業道。如來所
訶。皆已捨離。一切善業。如來所贊。常善修行故。
意略同此者。天台教云。初住即得無生。清涼云。初地
已去。但得無生法忍明相現前。未為真得。則天台說
初住得者。亦得無生法忍光明也。
離一切心意識分別者。了別名識。指第六言。籌量名
意。指第七言。集起名心。指第八言。然第八中有業轉
現三相。今所離者。乃是現相。即楞伽所謂現識也。分
<pb n="514"/>
別者。此六七八雖麤細不同。俱各有種種分別。今至
八地。一切皆離也。
滅非真滅者。乃斷滅之滅。非寂滅之滅也。斷滅之滅
乃妄滅。寂滅之滅為真滅。楞嚴云。生滅既滅。寂滅現
前。是也。終成輪轉者。如無想外道。五百劫定力已
過。中有現前。謗阿羅漢。身遭後有。墮落地獄。輪轉諸
趣也。如牛壞車者。牛以牽車為苦。便壞其車。主人
復造。如人厭身為苦。速滅其身。不知此身雖滅。復受
餘身。
求生而不乖無生者。證道歌云。誰無念誰無生。若實
無生無不生。喚取機關木人問。求佛施功早晚成。
升仙。如許仙。拔宅飛昇。蕭史。乘鸞羽化。驟貴。如虞
舜。發於𤱶畝。膠鬲。舉於魚鹽。捨祕訣而耕空言。謂
不念彌陀。為尋文索義之教。棄神丹而服狂藥。謂不
求淨土。為捕風捉影之禪。
章。萬里迢遙者。漸漸斷惑。漸漸證真。漸離生死。
[鴳-女+隹]沖鵬舉者。古云。百鳥不到處鷹能到。鷹不到處[鴳-女+隹]
能到。又南華云。北海有魚。其名曰鯤。鯤之大。不知其
幾千里也。化而為鵬。怒而飛。其翼若垂天之雲搏扶
搖而上者。九萬里去。以六月息者也。
驥驟龍飛者。凡馬日行不過百里。良驥有追風逐電
之能。然不及神龍變化飛騰。人莫能測也。
註。多種淨業。如觀經修觀。鼓音持呪等。今以持名
與之較量。則彼是徑路。持名是徑中徑也。本部大
本。即廣陳依正備載修持等。今以持名為之揀別。則
彼是徑路。持名又徑中徑也。
豎出三界者。先斷欲界九品思。方出欲界。次斷色界
三十六品思。方離色界。次斷四空三十六品思。方超
無色界。又先修根本四禪。方出欲界。次修四空定。方
離色界。次修滅盡定。方超無色界。橫出者。即不斷惑
不修禪。但得稱名一心。便帶惑往生出三界也。
重處偏墜者。如前云。以施戒力。或作王臣富貴自在。
乃至廣作眾罪。由此墮落等。
易無思無為等者。凡物有心必有思。惟易無心也。何
有於思。何有於為。方其蓍未揲。卦未求。辭占象變隱
而無蹟。寂然不動矣。及其感而揲蓍求卦也。則受命
如響而來物之遂知通變極數。而爻象之畢洩。遂通
天下之故也。葢無思而無不思。無為而無不為。極天
下之至神。乃能如此。不然寂則淪於靜矣。感則滯於
動矣。其孰能寂能感之如此哉。
為力稍難。是不甚簡易。須行乃至也。為時稍久。是不
極迅速。須疾乃速也。不稽歲月。是極迅速。不疾而速
也。不假作為。是極簡易。不行而至也。
章。廣陳依正者。小本依報如池水。則但曰有七寶
池。八功德水。大本則廣談池之量池之數。及水之隨
心作用等。小本正報。如弟子。則但曰聲聞弟子無量
無邊。大本則廣談諸上善人。講經誦經聽經坐禪等。
備載修持者。此則執持名號。一心不亂。大本則備說
捨家離俗。而作沙門等。懸繒散華飯食僧眾等。
繁簡就經文說。博約就行門說。又更無他說。單指持
名。正是崇簡去繁。但得一心。便生彼國。正是舉約該
博。
註。為樂廣樂略者。如來說法隨機不定。如良醫應
病授藥。楞伽云。彼彼諸病人。良醫隨處方。諸佛為眾
生。隨機應量說。
辭簡而益明。就能詮之文說。事約而倍勝。指所詮之
義說。廣談諸福。細分三輩。辭繁也。但持名號。但生
彼國。辭簡也。即為多善多福。俱得不退菩提。理益明
也。廣談諸福猶分三輩。事博也。但持名號。但生彼國。
事約也。即為多善多福。俱得不退菩提。功倍勝也。
章。前九為通者。前之九因。通四種念佛。後一為別
者。後一徑中之徑。別在持名。兼前總義者。總一代時
教。為一大事因緣出現於世也。
<pb n="515"/>
註。為教眾生念佛者。不教眾生修餘行。此句指前
九因。猶通四種念佛。為教眾生持名念佛者。不教
眾生觀像念佛等。此句指後一因。唯持名念佛。為
教眾生持名念佛。而入佛知見者。不教眾生念佛往
生淨土而已。此句兼前總義。為入佛知見也。
章。藏教分中者。藏有含攝義。謂含攝一切所應知
義故。教有開示義。謂開示眾生令得正見故。分有分
劑義。謂分劑頭數。各各不同故。各何攝屬者。言藏
教分三種。各有不同。今在藏中是屬何藏。在教中是
屬何教。在分中是屬何分也。
註。此云契經者。謂上契諸佛之理。下契羣生之機。
若契理而不契機。則法不逗機。是閒言語非經也。契
機而不契理。如樵歌牧唱。治世語言。不詮妙理亦非
經也。調伏者。謂調煉三業。制伏過非。使身口意悉
歸清淨。對法者。法有二種。一勝義法。即涅槃是善
是常故名勝。二法相法。通四聖諦相。即體性相狀也。
對亦有二。一者對向。謂向前涅槃。二者對觀。觀前四
諦。其能對者。即無漏淨慧。及相應心所。俱有多義
者。契經。或曰線。或曰蓆經井索聖教等。對法。或名伏。
能勝伏他論故。或名通。能通釋經文故。調伏。或名尸
羅。此云清淨。或名波羅提木叉。此云保解脫等。
十藏品顯戒律者。第二戒藏。廣談戒律。始從普饒益
戒。終至無毀犯戒。明十種戒律故。
問明品顯論議者。十首菩薩互相問答。論量妙理。經
中始從文殊。以一心種種差別問。覺首以萬法體虗
顯性答。終至覺首復以佛境界問。文殊以生界法界
無別答。
章。菩薩藏。是大乘法。如華嚴法華所說等。聲聞藏。
是小乘法。如四阿含所說等。
註。緣覺人不藉教者。緣覺有二。一緣覺。出有佛世。
稟如來十二因緣而得覺悟。二獨覺。出無佛世。獨宿
孤峰。觀緣悟道。所謂觀物變。而悟非常。覩秋零而入
真道。今之所指乃獨覺也。
自利利他者。始為眾生求生淨土。終以證忍還來度
生故。
華嚴包無量乘者。清涼序云。若乃千門潛注。與眾典
為洪源。萬德交歸。攝羣經為眷屬。是也。葢以華嚴如
大海。諸經如百川。華嚴如天子。諸經如侯王。無不攝
故。二乘種不生者。往生論云。大乘善根界。等無譏嫌
名。女人及根缺。二乘種不生。暫有終無者。小乘臨
終。迴心向大得生淨土。以二乘根熟故。聞水鳥樹林。
說無常苦空等法。順其夙習暫證小果。而心則已入
大乘也。
章。判教。謂判釋東流。一代時教。亦頗有不同。如劉
虬二教。南中三教。天台四教等。今不依彼。乃依賢首
所判五教也。但說偏空曰小。初示衍門為始。終歸一
實為終。一念不生全體現。故謂之頓。重重法界總圓
融。故謂之圓。
註。人空即前蘊中無我。法空即前蘊亦是空。縱
少說法空者。如經云。無誰老死。無是老死。上句人空。
下句即法空也。又曰諸法無有我。亦復無我所。人法
亦然。六識三毒等者。小乘不信有八識。獨有六識。
三毒為能熏。六識為所熏。三毒熏六識。流轉生死。為
染根本。三毒不熏六識。以戒定慧熏六識。即證涅槃
為淨根本也。未盡法源者。尚未窮七識。況八識真
如耶。
由第二時。但明於空者。法相宗中。以佛初於鹿苑轉
四諦法輪。說諸法為有。為初時。第二時中。依徧計所
執。說諸法皆空。即諸部般若之一分是。然依他圓成
猶未說有。為二時。第三時。具說徧計性空。依圓是有。
契合中道。方為了義。今賢首。合彼二三兩時為始教。
以第二時。但明於空。空是大乘初門。第三時。定說三
乘隱於一極。皆非至極。故總為始也。廣談法相者。
<pb n="516"/>
謂色法十一。心法八。五十一個心所法。二十四個不
相應。六個無為成百法。其所云性。亦是相數者。以
六無為是性。既有六種。亦是相數也。依生滅八識
者。法相宗中。真如凝然不動。不許隨緣。以依生滅八
識。建立諸法。如云。無始時來界。一切法等依。由此有
諸趣。及涅槃證得。是也。界為因義。即第八識種子。
中道妙有者。真空妙有。二而不二。空即有故。定性聲
聞得成佛。有即空故。定性闡提亦得成佛。方盡大
乘至極之說者。以一切眾生皆有佛性。皆當作佛。方
為盡理也。其所云相亦會歸性者。如云。三世五陰
法。說名為世間。彼滅非世間。如是但假名。又云。有諍
說生死。無諍即涅槃。生死及涅槃。二俱不可得等。
如來藏即自性清淨心。八識即黎耶體。依如來藏八
識者。謂非生滅八識。乃依不生滅心之八識也。論云。
依如來藏故有生滅心。所謂不生不滅。與生滅和合。
非一非異。名為阿棃耶識。是也。隨緣謂真如隨緣。
如楞伽云。譬如巨海浪。斯由猛風起。洪波鼓冥壑。無
有斷絕時。成立者。謂此識之中。以不覺熏本覺故。生
諸染法。流轉生死。以本覺熏不覺故。生諸淨法。反流
出纏。成於始覺。依此二義。徧生一切染淨諸法。而一
切諸法。仍不離自性。故云隨緣成立諸義類也。
不說法相。唯說真性者。起信云。一切諸法。唯依妄念
而有差別。若離妄念。則無一切諸法自相可得等。
一念不生。即名為佛者。古云。心有也曠劫而墮凡夫。
心無也剎那而成正覺。
統該前四者。前之四教。前淺後深。不該攝故。不圓滿
故。無盡法界者。統惟一真法界。分為事理等四法
界。有為無為等五法界。乃至無量法界也。性海圓融
等者。性海圓融不礙緣起。法法相即法法相入。如千
珠寶網重重無盡也。以四法界對之。則性海是理法
界。緣起是事法界。圓融無礙是事理無礙法界。相即
下是事事無礙法界。
章。所具義理當復云何者。以圓頓二字自是名相。
而有名必有實。有相必有體。其中所應知之義。所當
證之理。尚未細明。故云當復云何。
註。其事甚難者。難行能行。難忍能忍。斷難斷之惑。
證難證之真。其道甚遠者。從初發心直至成佛。經
五十五位真菩提路。如楞嚴中說。又起信云。經一萬
劫成就信心。經一僧祇滿足十向。乃至三僧祇滿方
得成佛。彈指圓成者。古云。彈指圓成八萬門。一生
取辦僧祇果。
章。五法三自性等。出楞伽經。一念不生是心體離
念。無念則無一切境界之相。故悉空悉遣。
註。名相妄想。攝盡世間法。正智如如。攝盡出世間
法。
名相是妄計性者。妄計。是六七識徧計性。安名執相
無有定體。是虗妄計度。故曰妄計。妄想是緣起性
者。妄想指八識自體。此八識仗因託緣而生。故曰緣
故。教中云。眼識依九緣生起。耳識依八緣。鼻舌身三
識。各依七緣。意識依五緣。七與第八皆四緣生起也。
正智如如是圓成性者。正智即無分別之智。如如
即無分別之理。理智不二。乃圓滿成就之性。故曰圓
成。
賴耶此云含藏。以含藏根身器界諸種子故。末那此
云傳送。以此識內則依第八以為我體。外則依第六
以為我用。自無體用。故曰傳送識。
人無我法無我者。我見為內屬人。我所見物為外屬
法。能性若空。是人無我。所相亦空。是法無我。
已上亦皆入五法者。一八識入五法。謂八識自體。入
妄想。六識所計屬名相。轉識成智屬正智。所證屬如
如。二無我入五法。謂人法二執。屬名相妄想。二無我
理屬如如。證二無我之智屬正智。
亦屬正智如如下。當配三自性。而文中不言者。以上
<pb n="517"/>
文三性已入五法中故。若欲配之。則所念之佛屬妄
計。能念之心屬緣起。念力成就屬圓成。
不以有心念等者。有心墮妄想乃增益謗。今則若言
其有。則能念之心本體自空。所念之佛了不可得。非
有也。無心墮斷滅乃損減謗。今則若言其無。則能
念之心惺惺不昧。所念之佛歷歷分明。非無也。亦
有亦無墮相違謗。今則有處全空。空處全有。互奪兩
亡。非雙亦也。非無非有墮戲論謗。今則因有念顯
無念。因無念顯有念。互成雙立。非雙非也。又不以
有心念。居一切時不起妄念也。不以無心念。於諸妄
心亦不息滅也。不以亦有亦無心念。住妄想境不加
了知也。不以非有非無心念。於無了知不辨真實也。
更有何念者。四句既離。百非亦絕也。念而無念
是名一心者。云念則非空。云無念則非有。念奪無念。
無念奪念。互奪兩亡。則雙遮二邊。因念成無念。因無
念又成念。互成雙立。則雙照二邊。以照奪遮。以遮奪
照。非遮非照。唯是一心。
註。事謂緣起無邊。理謂性海無盡。事理謂圓融無
礙。事事謂主伴重重。相即相入。
華嚴全圓。今得少分者。一無情說法同。二一含無量
同。三不動周徧同。四見聞獲益同。五八難頓超同。六
出生無盡同。七雙垂兩相同。八教主法身同。九不可
思議同。十頓齊佛境同。此十配華嚴十種𢆯門。可以
意得。
如本無差別。即不動寂場。無量無等。謂無量世界。無
等世界。即徧周法界也。圓覺佛者。謂道窮妙覺。位
極於茶。究盡諸法實相。邊際智滿。種覺頓圓。圓顯十
身。富有萬德。如十五日月。圓滿具足。最上最勝究竟
覺也。普門法者。普是徧義。門曰能通。華嚴中具無
量波羅蜜門。一一門中復出無量法。乃至一一句能
充徧法界。一一字能通大涅槃。故曰普門。八難謂
地獄。餓鬼。畜生。盲聾瘖瘂。世智辨聰。佛前佛後。北俱
盧洲。無想天。以受此果報。不得聖化。故稱為難。此是
凡夫住事八難。又復有餘中。三十心為三惡道。住
無我法。名為北洲。地前法愛如長壽天。未有初地十
種六相。名諸根不具。地前智淺如世智辨聰不窮中
理。如佛前佛後。此是二乘住理八難。舍那釋迦雙
垂兩相者。兩相。謂千丈圓滿報身。與丈六老比丘相。
雙垂即二始同時。不動寂場而游鹿苑也。淨名名
小不思議者。如借座鐙王。請飯香土。室包乾象。手擲
大千。及菩薩種種不思議解脫。皆不可思議也。不
動智。謂不生不滅心。即是一法界大總相法門體也。
同為華嚴流類者。謂華嚴是源。而此則是其流。華嚴
是本。而此則是其類。此類字。與聖人之於民亦類也。
類字相似。此流字。與流流入海。流字相似。
章。定善散善者。十六觀門為定善。定心成觀故。執
持名號為散善。散心稱名故。
彼經妙觀宗乎一心者。以若就事上直觀依正。豈名
微妙。今觀若依若正。乃法界心觀法界境。生於法界
依正色心。是則名為唯依唯正。唯色唯心。唯觀唯境。
豈不名妙。故知妙觀皆宗一心。心性徧周。無法不造。
無法不具。若一毫法從心外生。則不名為妙觀也。
註。已非全散。何況理一者。若據事持應名散心。今
專注一境已非全散。理一心者。悟自本心。本自不生。
本自不動。何為散也。
即空即假即中。是一心三觀。觀三諦一境也。斯乃稱
性而觀。絕待而照。修此觀時。祇一觀而三觀。觀於一
諦而三諦。即一而三。即三而一。故空為法界。一切法
趨空。無假無中無不空。假為法界。一切法趨假。無空
無中無不假。中為法界。一切法趨中。無空無假無不
中也。此觀成時。證一心三智。亦名一切種智。中論云。
因緣所生法。即空即假即中。釋論云。三智實在一心
中得。即此意也。超乎次第者。以有次第三觀。先修
<pb n="518"/>
從假入空觀。次修從空入假觀。然後雙遮雙照。流入
薩婆若海。此是別教行相。今是圓觀。故頓超也。
了不可得者。能所性空故。能所歷然者。不礙緣起故。
非空非假。互奪兩亡。雙遮中道也。常空常假。互成雙
立。雙照中道也。遮照同時。故不可思議。
觀即念。念即觀者。觀乃注想一境。念乃明記不忘。則
觀念似別。然觀曰心觀。念曰心念。則同宗一心。彼則
以法界心觀法界境。此則以法界心念法界佛。毫無
差別。故言即也。
名念佛三昧者。執持名號故。一行三昧者。繫緣法界
專稱名字故。諸佛現前三昧者。一心功成佛現其前
故。般若三昧者。一心不亂即大般若故。普等三昧者。
一心功成無法不攝故。
智者大師。於觀經分散分定者。觀經中。因韋提希啟
請。唯願世尊。教我思惟。教我正受。故世尊以三種淨
業。答思惟。十六妙觀答正受。天台疏云。三種淨業。散
心思量名曰思惟。十六正觀說名正受。是即屬散屬
定也。三種淨業者。一者孝養父母。奉事師長。慈心
不殺。修十善業。二者受持三皈。具足眾戒。不犯威儀。
三者發菩提心。深信因果。讀誦大乘。勸進行者。若
修三種福。為三惑染。不稱淨業。於十六境。不照三諦。
不名妙觀。
四性不生者。謂達此心。自他共無因不可得無心無
念也。與空慧相應者。空慧即大般若智。以無虗妄心
念。離一切法差別之相也。
註。但名故名散善者。以若有定心佛身自現。今不
見身。顯是無有定力。故名散善也。
劣應故名散善者。以定力若深。則所見之身自然高
大。今是劣應。顯是無深定力故云散善也。劣應是
丈六身。凡夫小乘依事識所見者。勝應是圓滿報身。
是大乘人依業識所見者。非木菩提樹下之身者。
以劣應身。在木菩提樹下成道。以吉祥草為座。報身
則七寶樹下成道。以天衣為座也。即勝即劣生法。
不二者。劣即生身。勝即法身。言相即不二者。以佛真
法身。猶若虗空。應物現形。如水中月。紛紜自彼。於我
何為故。
華局故名散善者。以若有深定。則所見之華自然廣
大。今局於小。顯是無深定力。故名散也。
五逆不生名散善者。以具大定者。速入聖階度生亦
廣。今濟度功狹。顯是無有大定。故名散也。
止屬下品名散善者。以具正定者。必於寶剎速證無
生。今止成下品。顯是無有正定。故名散也。
獨要三意者。一謂佛身不屬諸數。而那由恒沙不無
數計。則此經為獨要一也。此可對前。佛是劣應一疑。
二謂用心不涉次第。而先日次水。自覺繁長則此經
為獨要二也。此可對前。但聞佛名一疑。
三謂游歷不分高下。而上輩三品。乃徧十方。則此經
為獨要三也。此可對前。止屬下品一疑。生身尊特
猶待辨疑者。有言六十萬億那由他之身。乃是生身。
葢以淨土之身勝於穢土。穢土生身丈六。淨土生身
宜爾許高大也。四明尊者。以十三重問答辨此決是
尊特身也。
註。隨其心淨佛土淨者。經云是故寶積。若菩薩欲
得淨土。當淨其心。隨其心淨。則佛土淨。肇註云。淨土
葢是心之影響耳。欲響順必和其聲。欲影端必正其
形。此報應之定數也。淨名即維摩詰。五百童子之
一也。以此經由淨名示疾說起。故遂以名經。
深者。佛果深高。以心往求。故云深心。亦從深理生。亦
從厚樂善根生。故十地經云。入深廣心。涅槃經云。根
深難拔。故言深心。法華者。實相妙理。巧喻蓮華。法
喻雙彰。名實並顯。云妙法蓮華也。
般若此云智慧。從方等之後。出大般若。轉教付財。融
通淘汰。約時。則禺中時。約味。則從生酥出熟酥也。
<pb n="519"/>
圓者滿足周備。此外更無一法。覺者虗明靈照。無諸
分別想念。即當人自性也。
觀佛三昧者。以此經是說念佛法門。修行正定故。
六念者。佛法僧施戒天六事。安心不動。稱之為念也。
涅槃疏云。前三念他。後三念自。施戒是自因。生天是
自果。戒是止善。施是行善。天有近果遠果。近即二十
八天。遠即第一義天也。然謂菩薩六念。則是念同體
三寶。一心戒施。第一義理也。涅槃。此云大滅度。是
如來斷德。具常樂我淨四義。此經是第五時所說。
十心向往者。一於眾生起大慈。無損害心。二於眾生
起大悲。無逼惱心。三於佛法不惜身命樂守護心。四
於一切法發生勝忍無執著心。五不貪利養敬重淨
意樂心。六求佛種智於一切時無忘失心。七於眾生
尊重恭敬無下劣心。八不著世論於菩提分生決定
心。九種諸善根無有雜染清淨之心。十於諸佛捨離
諸相起隨念心。寶積者。此部廣談妙法。猶如珍寶
積集豐盈也。
一經大旨。即念佛往生也。維摩丈室容八萬座者。
維摩詰。從須彌燈王佛所。借三萬二千獅子座。皆高
八萬四千由旬。置於丈室。無所妨礙。於毗耶城及四
天下。亦不迫迮。悉見如故。
起信謂令人發起大乘信根。因緣分者。此論通有五
分。一者因緣分。二者立義分。乃至第五勸修利益分。
今當第一。說造論因緣有八種也。
信位初心。謂十信中初信心也。有四種機者。論文云。
五者。為示方便。消惡業障。善護其心。遠離癡慢出邪
網故。六者。為示修習止觀。對治凡夫二乘心過故。七
者。為示專念方便。生於佛前。必定不退信心故。八者。
為示利益勸修行故。有如是等因緣。所以造論。疏云。
自此下四種機。當信位初心。四中前三為下中上三
人。後一策以勸修也。
禮懺滅罪者。論云。若人雖修行信心。以從先世來。多
有重罪惡業障故。為諸魔鬼之所惑亂。或為世務牽
纏。或為病苦所惱。應當精勤。晝夜六時。禮拜諸佛。誠
心懺悔。得免諸障。善根增長故。被初機者。疏云。此當
下品也。
修習止觀者。論云。所言止者。謂止一切境界相。是依
真如門。止諸境相無所分別。即成根本無分別智。所
言觀者。謂分別因緣生滅相。是依生滅門。分別諸相
觀諸理趣。即成後得智。被中機者。疏云。此當中品也。
求生淨土者。論云。若人專念阿彌陀佛。願生彼界。即
得往生。常見佛故。終無有退。若觀彼佛真如法身。常
勤修習。畢竟得生。依正定故。被上機者。疏云。此當上
品也。
註。信生佛不二者。迷此心為眾生。悟此心為諸佛。
諸佛乃覺悟之眾生。眾生乃沈迷之諸佛。古云。諸佛
心內眾生。塵塵流轉。眾生心中諸佛。念念證真也。又
復此信。即是起信信根本。慈雲信自心。而彼根本外。
尚有信佛。信法。信僧。不疑自心外尚有不疑師。不疑
法。今獨舉根本自心者。以信淨土唯心。為淨業之獨
要也。
如子憶母者。楞嚴言。十方諸佛憐念眾生。如母憶子。
子若憶母。如母憶時。母子歷生。不相違遠。不堪承
受甘露法味者。楞嚴云。如淨器中。除去毒蜜。以諸湯
水。并雜香。洗滌其器。後貯甘露。今羸劣破漏豈堪
承受。雖有諸過。亦名為器者。如觀經下三品。皆五
逆十惡。臨終發心。皆得往生。
註。下智觀者等。下智是但解偏空。而根稍鈍者。彼
即觀思議生滅十二因緣。從他聞聲而解了故。成聲
聞菩提。中智亦但解偏空。而根大利者。彼即觀思
議不生滅因緣。悟解甚深因緣法故。成緣覺菩提。
上智是解但中理者。彼即觀不思議生滅因緣。心廣
無量故。成菩薩廣大行故。得菩薩菩提。上上智是
<pb n="520"/>
解不但中理者。彼即觀不思議不生滅因緣。一切種
清淨故。一切佛法皆成就故。得佛菩提。是同是十二
因緣一法。而因智慧不同。觀察不同。而所得遂各各
不同也。非隨因感果而何。諸天共器者。淨名經云。
譬如諸天共寶器食。隨其福德飯色有異。三獸同
河者。永嘉集云。譬如象馬兔渡河。足有長短。而分深
淺。
註。下品猶勝天宮者。如云。六欲諸天具五衰。三禪
尚自有風災。假饒修到非非想。不若西方歸去來。
章。先明隨相者。相即文義之相。隨有二義。一者文
隨於義。義隨於文。文義二相。交相隨順。而為教體故。
二者且未會歸一心。先隨文義外相。談能詮體故。
十門推本者。一音聲語言。二名句文身。三通取四法。
四諸法顯義。五攝境唯心。六會緣入空。七理事無礙。
八通攝所詮。九事事無礙。十海印炳現。
二謂所詮義者。或難云。此明能詮體性。何故所詮之
義。亦作能詮耶。當知以義對名句文。則義為所詮。若
以義對理而言。義為能詮。理為所詮也。
註。或以聲為教體者。攝假從實故。名等有展轉義。
非正教體故。依聲有名。依名有義。如依父有子。依子
有孫。父為體故。或以名句文身為教體者。以體從
用故。唯識云。此三離聲雖無別體。而假實異。亦不即
聲等。
名詮法自性者。如無量壽佛。無詮非有自性。量詮分
限。壽詮永年。佛詮大覺。句詮法差別者。如無量壽
佛。詮法則廣大。若云量壽佛。詮法則少狹矣。文為
上二所依者。藉文彩連合之功。方顯名句之用也。
假實體用兼資者。名句文為假。二十四不相應行攝
故。聲為實。十一色法所攝故。聲為體。名句文為用。
註。法能顯義者。色聲香味觸法。塵塵皆為教體。眼
耳鼻舌身意。根根盡入圓通。所謂翠竹黃華。無非般
若。白雲流水。盡是真如。松風昨夜熾然說。自是聾人
不肯聽。
章。唯識者。唯有揀擇。決定。顯勝。三義。識有了別義。
略而言之。唯遮境有。識揀心空。故曰唯識。
文義皆識所變者。變有二。一者因緣變。有實體用。是
前五及第八識。二者分別變。但可為境。是六七二識。
今聲為因緣變。有實體用故。名句文及所詮義。乃分
別變。但可為境。無實體用故。
本影四句者。本者實有本質。影者自心影像。本如鏡
外之物。影如鏡中所顯之影。識如鏡體。
註。唯本無影者。是認影為本。小乘不知唯識現
者。以小乘人。不達三界唯心。心外有境。如小兒執鏡
中之影為實。不知乃鏡光所現之影故。
淨識即第六識心王。以六識相應心所。既轉成妙智。
則心王豈不是淨識。以純無漏故。妙觀察智者。唯
識論云。轉八識相應心所。成大圓鏡智。轉七識相應
心所。成平等性智。轉前五識相應心所。成成所作智。
轉六識相應心所。成妙觀察智。五七八三智。能現種
種身。唯妙觀察智。能於大眾中雨大法雨。聞者識
上所變者。他佛宣說。若文若義本質。聞者識上變起
文義而緣。如鏡對像自變影故。增上是助意互為
增上者。佛無眾生。佛不說法。是眾生於佛為增上緣。
眾生無佛說法。眾生亦不能自變文義而緣。是佛於
眾生為增上緣。如月無水不能現影。水無月亦不能
現影。是互為增上意。
離眾生心。更無有佛者。謂佛本是無。心淨故有。以心
淨故。諸佛即現。若離眾生心。更無有佛也。何以故。法
身妙理。無有色相迭相見故。教中云。佛果無別色心
功德。唯有如如。及如如智獨存。是也。大悲即眾生
緣。無心攀緣一切眾生。而於眾生自然現益。如涅槃
經。我實不往。慈善根力。能令眾生見如斯事。大智
即法緣。無心觀法。而於諸法自然普照。如日照物無
<pb n="521"/>
所分別。為增上緣者。如涅槃云。波羅奈城。有優婆
夷。屈請眾僧。奉施醫藥。有一比丘身嬰重病。良醫診
之。當須肉藥。是優婆夷割其股肉。切以為羮。施病比
丘。服已病差。女人患瘡苦惱。發聲稱佛。我在舍衛聞
其音聲。於是女人起大悲心。是女尋見我持良藥。塗
其瘡上。還復如本。善男子。我於爾時實不往至波羅
奈城持藥塗彼。當知皆是慈善根力。令彼女人見如
是事。此即大悲大智為增上緣也。根熟眾生心中
現佛說法者。華嚴云。諸佛無有法。佛於何有說。但隨
其自心。謂說如是法等。
不教之教者。如維摩詰嘿然無言。文殊歎曰。是真不
二法門。世尊洗足已。敷座而坐。須菩提讚言。希有世
尊。經云。法性本空寂。無取亦無見。性空即是佛。不可
得思量。是也。尊者無說。我乃無聞者。空生宴坐石
室中。空中帝釋散華供養。空生曰。散華者誰。曰我天
帝釋也。何以散華。曰以尊者善說般若。尊者曰。我本
無說。帝釋曰。尊者無說。我乃無聞。乃真說般若也。
此四皆言唯識者。唯識有二。一勝義唯識。二世俗唯
識。今初句唯本無影非唯識。即前之隨相門。二句亦
本亦影。是世俗唯識。三句唯影無本。通世俗勝義。以
無本質。應是勝義。以有影像應通世俗故。四句非本
非影。唯是勝義唯識也。勝義唯識。即後歸性一門。此
當門名世俗唯識。四句料簡實通前後也。
心樂出離五句。是唯影無本。而實無說無聽。是非本
非影。既不離此二句。此文此義非識所變而何。故識
為教體也。
章。歸性者。因一念無明。迷此性體。而現起八識。次
從八識體。變起萬境。今遡流及源。反末歸本故歸性
也。
八識即心生滅門。所謂不生不滅。與生滅和合。非一
非異。名為阿黎耶識也。此識有覺不覺二義。今是不
覺義中。無明不覺生三細。境界為緣長六麤。故云能
變之八識也。
一心即本源之一心。所謂是心則攝一切世間出世
間法。依於此心。顯示摩訶衍義也。此心有真如生滅
二門。是雖體絕有無。相非生滅。而迷之則生死無窮。
解之則廓爾大悟。故云能現之一心也。
註。從真如流出教法者。具足言之。則從真如流出
根本智。從根本智流出後得智。從後得智流出大悲
心。從大悲心流出十二分教。今但依源頭說。故云從
真如流出也。重頌如。授記如者。謂重頌亦是真如。
授記亦是真如。一切皆如者。一切差別教法。皆從
緣無性。即是真如。是故虗相本盡。真性本現也。
出仁王經。經云。波斯匿王白佛言。云何十方諸佛一
切菩薩。不離文字而行諸法相。佛言大王。法輪者。重
頌如。授記如。十二分教一切皆如等。
譬之物不離夢者。物譬隨相。夢譬唯識。人譬歸性。
生法。是因緣所生之法。生法本無。一切唯識。即物不
離夢。識如夢幻。但是一心。即夢不離人。
皆以一實相印為教體者。印有二種。一三法印。二實
相印。凡經詮空。無相。無願。三法。乃小乘經。詮一實者。
乃大乘經也。
章。無礙者。前二科攝末歸本。會相歸性。前淺後深。
不能相融。今此一門。本末融通。性相不二。舉一全彰。
圓融無礙也。心境理事本自交徹者。心外無境。境
外無心。心者全境之心。境者全心之境。則心境不二。
理外無事。事外無理。理者即事之理。事者即理之事。
則理事圓融。
註。生滅門者。謂迷此法界。為三細六麤。為流轉門。
滅此三細六麤。歸一法界。為還滅門。此二門。迷時妄
生真滅。悟時真生妄滅。總為生滅門也。真如門者。
謂真如自體。迷時不見妄生真滅。悟時不見真生妄
滅。非生非滅。非染非淨之體。即真如門也。一心原
<pb n="522"/>
有二門者。論文云。依一心法。有二種門。云何為二。一
者心真如門。二者心生滅門。是二種門。皆各總攝一
切法。是也。
真如即是生滅者。以真如不守自性。五道隨緣故。全
真如為生滅。不變隨緣也。生滅即是真如者。雖五
道隨緣。而緣起無性故。全生滅即真如。隨緣不變也。
心即是土下。乃以理成事門。理隨事變。一多緣起之
無邊也。土即是心下。乃全事歸理門。事得理融。千
差涉入而無礙也。
章。通論佛教因緣為宗者。教中云。諸法從緣生。諸
法從緣滅。我佛大沙門。常作如是說。乃至法華最後
極談。亦曰以一大事因緣出現於世。
註。無因邪因者。計萬法從虗空生。從自然生等。是
無因。或從冥諦生。或從自在天生。或從太極生等。皆
邪因也。
因緣故生滅者。謂因緣和合虗妄有生。因緣別離虗
妄名滅。因緣故即空。是因緣所生法。我說即是空。
因緣故即假。是亦名為假名。因緣故即中。是亦
名中道義。此四句若對五教言。因緣故生滅。是小
乘教。即空即假是始教。即中是終頓圓三教。以終為
雙照二邊中道。頓為雙遮二邊中道。圓為遮照同時。
不思議中道也。若對四教言。生滅為藏教。即空為
通教。即假為別教。即中為圓教。以別教但中。對圓為
假故。
不出有空等者。以第一我法俱有宗。此唯有。第二法
有我無宗。第三法無去來宗。第四現通假實宗。此三
通有空二法。第五俗妄真實宗。第六諸法但名宗。此
二唯空。第七三性空有宗。為法相。第八真空絕相宗。
亦是空。第九空有無礙宗。為法性。第十圓融具德宗。
為圓融。
註。論言者是天親論。
章。宗乎法性者。以此經屬終頓二教。終教多談法
性。少及法相。其所云相。亦會歸性。出中道妙有一切
作佛。此經正是中道妙有。皆登不退故。頓教總不說
法相。唯說真性。一念不生。即名為佛。此經一心不亂。
即得見佛故。
註。兼備交資而得往生者。有信願。而無依正。則信
願何法。故必依正清淨以資信願也。有依正而無信
願。彼依正清淨。自是清淨。於我何為。故必信之願之。
以資親證彼依正二報也。皆不出自心者。恐問云。既
是依正信願往生為宗趣。何又言法性為宗。故云也。
彼經亦兼眾說者。華嚴經。有以無礙甚深法界為宗。
有以緣起為宗。法界緣起相即入故。有以因果為宗。
以此經廣明菩薩行位之因。及所成果故。有以海印
三昧理實為宗。有以因果理實合為宗。以因果是行
位。理實是法界故。以上各各互缺。今賢首總兼眾說。
共為宗趣也。
上句為宗。下句為趣者。彼經因果緣起為宗。理實法
界為趣。此經依正清淨為宗。信願往生為趣。
章。別明者。展轉推尋也。正是大師極論其宏功。令
人發起真信處。世人多疑此經文義麤淺。教義一對
足以破之。愚者多執事而迷理。事理一對足以破之。
狂者多執理而遺事。境行一對足以破之。或疑念佛
正涉有為。行寂一對足以破之。或疑念佛自救不了。
寂用一對足以破之。
一教義者。教謂言教義。謂義理。智者能於一字中。尚
解無量義。愚人雖讀盡貝書。祇是尋行數墨而已。故
教義一對。不可不發明也。
二事理者。事即依正信願等事。理即一一消歸自性。
彼執事而迷理。正由不知旨趣故。
三境行者。境謂法界境。即阿彌陀佛是。行是法界心。
即一心執持是。此即所謂繫緣法界。專稱名字。一行
三昧也。
<pb n="523"/>
四行寂者。行即一行之行。寂即寂光之寂。修一行三
昧。欲證寂光無上果也。
五寂用者。寂即常寂本體。用即恒沙妙用。證此本體
發起妙用。還度眾生。方是大乘妙旨也。
註。不徒為語言文字者。古云。汝終日轉經。不知終
日經轉。葢以其徒為語言文字故也。所以說。誦經千
卷。不如解經一偈。
顯發事中所具至理有二義。一是隨文入觀。即一一
消歸自己。一是依事造修。往生彼國。發明自性唯心
之理。徒為事緣之蹟。即所謂終日死鑽故紙。與終
日喃喃但掐數珠者。
以境為宗。境字。若依後文解釋。標念境者。以四字名
號為境。則此處當云。境即是所稱之名。而言即是所
觀之理者何。良由所念阿彌陀佛四字。全體即是法
界。全體即是當人自心。而自心一念。具足三千性相。
自心一念。即空即假即中。豈不是所觀之理。能觀
之智。即當人稱念之心。靈靈不昧。無有間斷者是。
對能觀之智。故名為境者。以所念之佛對能念之心。
即名為境也。而其實心外無境。境外無心。又復自性
唯心之理。忘能所絕對待。何言境也。故云。理雖非境。
對能觀之智。亦得言境也。正欲即此以為真境者。
當知此字。即自性唯心。即所觀之理。即阿彌陀佛四
字名號。離我心性別無名號。離此名號別無心性。全
體法界為真境也。而起觀行執持名號者。謂以此
名號為真境。而起執持之觀行也。此正是從性起修。
性既離言。行亦無住雖云執持。實離四句絕百非。無
念之念也。
強抑妄心者。有定無慧。名曰癡禪。若墮無想。則成外
道。故理體雖寂。不妨起行持名。以幻修幻。以楔出楔。
幻盡覺圓。乃歸真寂也。今依正觀。即是後文理持。
至於一心。即後理一心。有作是有為。有作對無
作說。妄計是虗妄徧計。對圓成說。謂若不歸空寂。則
是有為有作之修。多劫終成敗壞故。
沈空滯寂者。耽著空寂之體。不起利生之用。乃二乘
有餘涅槃之境也。
註。平等即壽命。清淨即光明。覺即佛也。支婁迦
讖等。是五譯人。支婁迦讖。漢明帝時人。光武中興。故
名後漢。明帝即光武子也。康僧鎧魏人。曹丕篡漢
國號曰魏。支謙吳人。孫權稱帝。國號曰吳。法賢
趙宋時人。趙匡胤為天子。國號曰宋。菩提流志。南
北朝魏人。魏主本姓拓䟦。改姓元。國號魏。
亦有未盡。謂已盡美。未盡善也。亦可舊文緊要處。彼
亦採取未盡。
高下失次者。下品不發。則不發為劣矣。上竟不言。上
亦劣耶。上竟不言。不言為勝矣。下言不發。不發亦為
勝乎。故曰失次也。
同一發心正往生要旨者。不發菩提心。則小乘而已。
二乘種不生。故知發心乃往生根本也。
註。伽陀。此云孤起頌。十大願王者。一者禮敬諸
佛。二者稱讚如來。乃至第十普皆迴向。華嚴稱性而
談。法華正直而說。二經皆歸極樂者。以欲入毗盧性
海。先歸淨土𢆯門。欲悟一乘實相。先入西方安養。二
經始終既爾。中間諸經可知。故知淨土一門。一代時
教之總持。法界眾生之歸地也。
章。詳略同別者。詳謂大本。略謂此經。同謂同類。別
謂非部非類。
註。嬴秦者。周時有非子者。是伯益之後。善養馬。周
孝王愛之。封於陝。國號秦。後并吞列國。而有天下。以
其姓嬴。故云嬴秦。苻秦者。東晉時氐種也。苻堅強
盛。雄據關中。國亦號秦。是為苻秦。姚秦者。羗種也。
姚萇為苻堅將。後堅為晉兵所敗。萇遂據關中。傳子
興。是為姚秦。周禮掌四方之語者。東曰寄。南曰象。
西曰狄鞮。北曰譯。皆官名也。寄言能寄寓風俗之異
<pb n="524"/>
於此。象言能倣像風俗之異於彼。狄鞮。則欲別其服
飾之異。譯。則欲辨其語言之異。周官通謂之象胥。而
世俗通謂之譯也。又譯釋也。猶言謄也。謂以彼此言
語相謄釋而通之也。遣將呂光者。秦苻堅建元十
三年。使呂光伐丘茲國破之。擁眾歸至涼州。因據州
稱涼王。光死。姪呂隆降秦。乃迎師入關。居逍遙園。
章。二經聯比者。聯謂聯續。比謂比並。什師譯之於
前。奘師譯之於後。有聯續義。兩經意義無相違背。有
比並義。
註。卓然自立者。師十一歲時。見諸沙彌劇談戲笑。
乃呵曰。夫出家者。為無為法。何得更為兒戲。可謂空
喪百年。識者知師德器非凡矣。
註。孤山十疏通經者。一文殊般若經。二遺教經。三
般若心經。四瑞應經。五四十二章經。六不思議法門
經。七無量義經。八普賢觀經。九阿彌陀經。十首楞嚴
經。世稱十經疏主云。
註。寶王論等者。草堂飛錫法師。作念佛三昧寶王
論。天台智者大師。作釋十疑論。龍舒居士王日休。作
淨土文。無盡居士張商英。作求生淨土文。侍郎王古。
作直指淨土決疑集。吳群沙門大佑。作淨土指歸集。
無功居士王闐。作淨土自信錄。慈雲懺主遵式。作淨
土略傳。善導和尚。作偈。偈云漸漸雞皮[鴳-女+隹]髮。看看步
行龍鍾。惟有徑路修行。但念阿彌陀佛。永明壽禪師。
作神棲安養賦。諸家懷淨土詩。如中峰西齋楚石。諸
師等。
註。枝低只為挂金臺者。詩云我師一念登初地。佛
國笙歌兩度來。惟有門前古槐樹。枝低只為挂金臺。
註。如西齋。空谷。天奇。毒峰等。皇明楚石琦禪師。有
西齋淨土詩。空谷隆禪師。有空谷集。天奇禪師號㷀
絕老人。有煢絕集。毒峰善禪師。有語錄行世。
章。羣星悉皆拱北者。論語云。為政以德。譬如北辰
居其所。而眾星拱之。
註。永明以宗門上上品生者。永明壽禪師。秉單傳
之旨。作宗鏡錄。萬善同歸集等。入滅後。有僧經年遶
其塔。人問故。曰我病入冥。見殿左供一僧像。王勤敬
禮。密詢之。乃杭州壽禪師也。凡人死皆經冥府。此師
已往西方上品上生矣。
圓照標名蓮境者。宋時圓照本禪師。初參天衣有省。
後一志念佛住淨慈。有雷峰材法師。神遊淨土。見一
華殊麗問之曰。待淨慈本禪師耳。又資福㬢公。至師
所禮足。施金而去。人詁其故。曰吾定中見金蓮華。人
言以俟本禪師耳。後臨終坐逝諡圓照。
僧叡蓮華出榻者。僧叡。從羅什法師稟受經義。後預
廬山蓮社。宋元嘉十六年。忽告眾曰。吾將行矣。面西
合掌而化。眾見叡榻前一金蓮華。倐爾而隱。有五色
香煙從其房出。
清照說偈西歸者。宋清照亨律師。初依靈芝習律。專
修淨業六十年。臨終念佛說偈曰。彌陀口口稱。白毫
念念想。持此不退心。決定生安養。
九流者。謂儒流。道流。陰陽。法流。名流。墨流。縱橫。雜流。
農流。
文潞公名彥博。為宋宰相。封潞公。蘇長公名軾。為
翰林學士。自號東坡。十萬緣者。勸人念佛書名蓮錄。
滿足十萬人。西方公據者。長公往來南北。每帶一西
方變相而行。人問之曰。此我生西方公據也。
捨仙學而回心者。宋葛濟之。句容人。久事仙學。妻紀
氏。獨精誠念佛。元嘉三年。方在機杼。忽覺空中清明。
乃瞻仰四表。見西方有佛現身。寶葢幢幡。映蔽雲漢。
喜曰。經言。無量壽佛其即此耶。遂五體投地。濟之驚
異就之。紀氏指示佛所。濟之亦見佛半身。祥雲五彩。
親里咸覩。濟之由是回心念佛。
焚仙經而修觀經者。後魏曇鸞。性嗜長生。受陶隱君
仙經十卷。後遇菩提流志。乃問曰。佛有長生不死術
<pb n="525"/>
乎。志笑曰。長生不死吾佛道也。乃授十六觀經。曰學
此則三界無復生。六道無復往。其為壽也恒沙劫石
莫能比焉。此吾金仙氏之長生也。曇大喜。遂焚仙經
而修淨土。
業岐黃而念佛者。元吳子章業醫。一生念佛。至正間
無疾。念佛而逝。岐黃者。岐伯與軒轅黃帝問答。作內
經等書。為醫家之祖。
荷來耜而稱名者。晉張銓。高逸好學。耕鋤間帶經不
釋。後入廬山蓮社。研窮內典。多有悟入。宋景平元年
無疾。西向念佛而逝。
冥君敬禮。即壽禪師。羅剎休心者。有羅剎在一聚落。
其民日送子與食。有子歸信三寶。一心念佛。遂不能
食。因得歸。真際所詣。詣者在也。
不疑何卜者。唐太宗為秦王時。與太子建成相忌。欲
舉兵。眾疑恐不勝。命卜之張公謹。取龜投地曰。卜以
決疑。不疑何卜。

彌陀經疏鈔演義卷一

<sarticle>彌陀經疏鈔演義定本卷二</sarticle>

題義。先明總題使有綱領者。以經之有題。如網之
有綱。衣之有領。提其綱。則眾目皆舉。挈其領。則眾縷
皆來也。
鈔。觀經言佛便周者。佛是所觀勝境。舉正報。以收
依果。則攝日冰池樹等六觀也。述化主。以包徒眾。則
攝觀音勢至三輩等九觀也。是觀雖十六。言佛便周。
故題云佛說觀無量壽佛經。
疏。本師釋迦牟尼者。梵語釋迦。此云能仁。是姓。梵
語牟尼。此云寂嘿。是名。即悉達太子出家所成之佛
也。為娑婆教主。故云本師。
鈔。文質之謂者。梵本皆西域之語。質而無文。譯以
此方之語。則用六經莊老之文。文采綺麗。煥然成章
也。
震旦之言者。東方。曰震。初明。曰旦。此方居閻浮之極
東。日出之處。故名震旦。
自覺異凡夫三句。凡夫迷五住雲。沉三有海。全不自
覺。佛則朗然大覺。異凡夫也。二乘自求出世。無兼利
心。不能覺他。佛則大悲普度。異二乘也。菩薩無明未
盡。法性未圓。不能覺滿。佛乃道窮妙覺。位極于茶。異
菩薩也。
又離心名自覺三句。心者。識心。色者。心所變也。以心
望色。心親色疎。心親名自。色疎名他。既空能變識心。
名為自覺。復空所變妄色。名為覺他。至心色盡空。并
空亦空。名為覺滿。
知一切眾生數非數。常非常者。光明疏云。數者。六凡
二乘。以墮有墮無。皆落于數也。非數者。大乘菩薩。以
親證法身。法身不落諸數也。常者。圓頓一乘。非常者。
六凡三教。佛乃無所不知。名一切種智也。又數及
非常。為俗諦境。知此。稱道種智。非數及常。為真諦境。
知此。稱一切智。數即非數。常即非常。為中諦境。知此。
稱一切種智也。
如來至佛共有十號者。以無虗妄。名如來。良福田。名
應供。知法界。名正徧知。具足三明。名明行足。不還來。
名善逝。知眾生國土。名世間解。無與等。名無上士。調
他心。名調御丈夫。為眾生眼。名天人師。知三聚名佛。
具茲十德世出世間宗主者。以名者實之賓。世尊十
號。世尊十德也。具此十德。為九法界所宗。故名世尊。
是十號是別。世尊兩字是總也。
具二智五句。二智。即根本後得。二障。即煩惱所知。二
諦。即真俗。夢覺華開。如大夢覺。如蓮華開。若分配之。
根本智。斷煩惱障。覺真諦理。得自利之益。如大夢覺。
後得智。斷所知障。覺俗諦理。得利他之益。如蓮華開。
<pb n="526"/>
始乎理即五句。約事。故言六。約理。故言即。又欲令免
于上慢。故言六。欲令免于退屈。故言即。理即者。謂
眾生本具佛性之理。與如來無二無別。故涅槃云。一
切眾生皆是佛。是為理即佛也。古云。動靜理全是。行
藏事盡非。冥冥隨物轉。杳杳不知歸。是也。名字即
者。謂或從知識處聞。或從經卷中得。通達解了。一切
諸法無非佛法。是為名字即佛也。古云。乍聽無生曲。
纔聞不死歌。方知當體是。翻恨自蹉跎。是也。觀行
即者。謂知一切皆是佛法。必須心觀明了。理慧相應。
所行如所言。所言如所行。是為觀行即佛。此五品位
也。古云。念念照常理。心心息幻塵。遍觀諸法性。非假
亦非真。是也。相似即者。謂于觀行中。愈觀愈明。愈
止愈寂。雖未能真證其理。而依稀見理。彷彿證真。是
為相似即佛。此十信位也。古云。四住雖先落。六塵未
盡空。眼中猶有翳。空裏見華紅。是也。分證即者。謂
無明惑。有四十二品。至此。破一品無明。證一分法身。
是為分證即佛。此初住至等覺位也。古云。豁爾心開
悟。甚然一切通。窮源猶未盡。尚見月[朦-卄+((並-(前-刖))-一)]朧。是也。究
竟即者。謂五住二死。盡淨無餘。無量甚深。永絕思議。
是謂究竟即佛也。古云。昔年真是妄。今日妄皆真。但
復舊時物。更無一法新。是也。
十身者三句。一正覺佛。示成正覺故。二願佛。隨願現
身故。三業報佛。萬行感故。四住持佛。自身舍利常住
故。五涅槃佛。示現滅度故。六法身佛。法界一相故。七
心佛。具大慈心故。八三昧佛。常在定故。九本性佛。智
了本性故。十隨樂佛。隨樂示現故。
天有四九句。一世間天者。國王雖處世間。錦衣玉食
瓊宮瑤臺。受用似天。故曰世間天。二生天者。若精
修十善。兼坐未到地定。得生六欲天。若進修根本四
禪定者。得生色界天。若進修四空定者。得生無色界
天。此三界天。不離生滅。福盡還墮。故曰生天。三淨
天者。羅漢辟支。斷四住惑。證真諦理。煩惱淨盡。故曰
淨天。四義天者。十住菩薩。進斷界外見思惑。證第
一義諦。故曰義天也。
疏。悅所懷者。悅。是暢悅。懷。是心懷。若就此經。即是
如來久修久證念佛三昧。蘊之在懷。今得機而說。乃
暢昔之所懷。
四辯宣演者。以無量善巧智。起四無礙辯。用種種言
辭。而演說法也。
十二部等。是明所說法相。謂或作長行說。或作重頌
說。或作未曾有說。或作無問自說說等。此十二部
通乎大小。或云小乘唯有九部。大則十二。或云小有
十二。大唯九部。或云大小皆有十二。等者。等八萬
四千法藏。六度四等。一切法門。
至四悉檀。是明能說善巧。謂所說十二部等。種種諸
法。一一皆作四悉利益。至者。謂自種種所說。以至
種種能說。一一無非說義也。
皆是說義者。通塗明其說相也。若據今之說。正在念
佛。次文委示。今不須陳。故且通塗明其說相。
鈔。四辯者。一義無礙辯。謂了知一切諸法義理。通
達無滯。二法無礙。謂通達一切諸法名字。分別無滯。
三詞無礙。謂于諸法名字義理。隨順一切眾生。殊方
異語。為其演說。能令各各得解。辯說無滯。四樂說無
礙。謂隨順一切眾生根性。所樂聞法。而為說之。圓融
無滯。
四皆無礙名之為說者。一有所礙。則心不悅。心不悅。
則非說也。以說者。即悅故。
諸佛依二諦為眾生說法者。二諦。真俗二諦也。有時
一切盡掃。不立一塵。依真諦說也。有時一切建立。不
捨一法。依俗諦說也。
詞無礙智以世智差別說者。世智。即了世俗諦之智。
如來于諸法名字義理。隨順眾生。殊方異語。為其演
說。皆以了世諦之智。差別說也。
<pb n="527"/>
樂說無礙以第一義智善巧說者。第一義智。即了第
一義之智也。如來隨順一切眾生根性。所樂聞法。而
為說之。圓融無滯。皆以了第一義智善巧說也。言善
巧者。第一義諦。本無言說。凡有言詮。皆善巧故。
世界悉檀者。世。即隔別義。界。即界分也。蓋由眾生根
器淺薄。故佛隨其所樂欲聞。為之次第分別而說。令
生歡喜。作歡喜益也。
為人悉檀者。謂佛欲說法。必觀眾生。機器之大小。宿
種之淺深。然後稱其機宜。令生正信。作生善益也。
對治悉檀者。謂如眾生貪欲多者。教觀不淨。瞋恚多
者。教修慈心。為對此諸病。說此法藥。徧施眾生。作滅
惡益也。
第一義悉檀者。第一義。即理也。謂佛觀眾生善根已
熟。即為說法。令其得悟。作入道益也。
一切諸法隨宜而說。要歸作四說。使得四益者。一切
諸法。不出八萬四千法門。而八萬等法。通乎四教。即
是生滅八萬。無生八萬。無量八萬。無作八萬。如生滅
八萬。趣舉一法。須開四門。約有門說。念念無常。如燈
焰焰。約空門說。三假浮虗。猶如雲霧。雙亦門說。二相
從容。雙非門說。二相俱捨。四中一門機生熟。故四悉
被之。為未種者。作世界說。令其歡喜。為已種者。作為
人說。令其生善。惡未破者。作對治說。令其滅惡。根已
熟者。作第一義說。令其入理。佛智鑒機。說之必中。知
不入理。令得三益。知不破惡。令得二益。無善可發。作
世界說。但生歡喜。故云要歸作世界等四說。使得歡
喜等四益而已。
鑒機授法其文繁廣者。如上明。即一有門被機四悉。
餘之三門被機亦爾。八萬中一四門四悉被機既爾。
其餘諸法四門四悉被機亦然。一教八萬門四悉既
然。三教亦爾。故云鑒機授法。其文繁廣也。
疏。言佛功德不可窮盡者。功德二字。該盡三身。四
智。十眼。十通。無量百千陀羅尼門等。不可窮盡者。十
地莫能窮其源。等覺不能窺其頂故。
是無量中姑舉二事者。如華嚴八地。得無量身。無量
音聲。無量智慧。無量受生。無量淨國。教化無量眾生。
入無量法門。具無量神通。有無量眾會道場差別。住
無量身語意業。則此壽命光明。非姑舉二事而何。
鈔。眾多無有數量二句。如佛壽命。經不可數劫。光
明。有不可說數。此眾多無數量也。即此壽光。周遍法
界。無有邊際。此廣大無有限量也。
十大數中之無量。猶為有量之無量。無窮盡之無量。
是真無量之無量。
鈔。佛所說教總名修多羅者。以此修多羅三字。乃
大藏之都名。三學之通號。以若經。若律。若論。皆上契
諸佛之理。下契羣生之機故。
經復多義者。以彼方則有七義。此方復有四義。故云
多義也。
不出四義者。以彼方雖有七義。不出貫攝二義。此方
雖有四義。不出常法二義。故云不出四義也。
一出生者。出生諸義及聖果故。二顯示者。顯示法相
故。三湧泉者。無窮義味。涌注無盡故。四繩墨者。楷定
邪正故。五結鬘者。貫穿諸法故。萬世不易曰常。十
界軌則曰法。聖智通遊曰逕。古今共宗曰典。
良以下先釋貫攝二義。可攝五義。是貫攝二字。足盡
彼方之義也。
又常者下次名常法二義。可攝逕典二義。是常法二
字。足盡此方之義也。
則彼方下。總結四字能盡經義。故雖有多義。不出四
義也。
正翻為線者。以席經井索等。皆為旁翻故。線有貫
持義者。收前佛地二義也。此二足該出生五義者。復
收前雜心五義也。貫穿可總該五義。以出生等同
明所說之理故。攝持止該出生繩墨二義。以出生聖
<pb n="528"/>
果。及楷定邪正。不墮邪見故。若貫穿攝持。通所說所
化。則二俱該五矣。
疏。經之一字是為通名者。除律論外。十二分教皆
契經故。佛說五字是為別名者。佛說阿彌陀。非大方
廣佛等故。
如教行理通別亦爾者。若據觀經疏中。教通別者。如
上所說。行通別者。為行不同。從一乃至無量。即行別。
同會常樂。即行通。理通別者。理雖無名。將門名理。理
隨于門。四四十六。即名理別。門隨于理。即名理通。此
約一化論通別也。若鈔中所解。乃約一題論通別。
聞首題名功德無量者。首題既即三德祕藏。心聞祕
藏。則淨智妙圓。體自空寂。所得功德。詎可量耶。
如教中說者。起信論云。一者體大。謂一切法。真如平
等不增減故。二者相大。謂如來藏。具足無量性功德
故。三者用大。能生一切世出世間善因果故。
鈔。本理立教者。從實相般若。流出文字般若。所謂
從真如流出十二分教也。
依教修行者。從文字般若。修觀照般若。依十二分教。
修行萬行也。從行顯理者。因觀照般若。悟實相般若。
因修萬行。乃契真如也。
教即般若者。十二分教。即文字般若。以般若。乃照境
之慧。十二分教。即照機之慧故。
行即解脫者。以解脫。乃法性妙用。萬行。亦隨緣妙用
故。
又理通教行。法身即般若解脫者。全性成修。故理通
行。法性遍在諸經。故理通教。直法身。非法身。法身必
具般若解脫。若法身離二德。即偏真之理。非法身故。
行通教理者。全修即性。故行通理。菩薩萬行。開悟眾
生。故行通教。直解脫。非解脫。解脫必具法身般若。若
解脫離二德。即孤調解脫。非大解脫故。
教通理行者。文字性空。即是實相。故教通理。隨文成
觀。故教通行。直般若。非般若。般若必具法身解脫。若
般若不具二德。即人空般若。非大般若故。
若通若別亦如上例者。諸經皆具體相用三。故名為
通。專指此經。則佛是體。壽是相。光是用。局此異餘。故
名為別。又體即法身。相即般若。用即解脫。體通相用。
法身即般若解脫。乃至相通體用。用通體相。舉一即
三。例上可知。
疏。或單或複者。謂人。法。譬。單三。複三。并具足一。以
成七別也。
鈔。大方廣具足人法喻者。大方廣是法。大。即體大。
法體豎窮橫遍。稱體而周故。方即相大。方者。法也。軌
持為義。恒沙性德。皆可軌持故。廣。即用大。法性之用。
廣多廣博故。佛是人。能證三大之人故。華嚴是喻。菩
薩修萬行之因華。嚴一乘之果海故。
大方便人法無喻者。大方便報恩是法。佛者是人。方
便者。權宜也。報恩者。經云。大孝釋迦尊。歷劫報親恩。
積因成正覺。而云大方便者。報恩方便。乃即體之權。
非體外之權。故云大也。
妙法華經法喻無人者。實相妙法。巧喻蓮華。有為蓮
故華。華開蓮現。華落蓮成三義。以喻本迹二門。為實
施權。開權顯實。廢權立實三義。
菩薩瓔珞經人喻無法者。菩薩是人。瓔珞是喻。瓔珞
所以嚴身。以喻萬行嚴法身故。
大般若經單法無人喻者。般若。此翻智慧。今存梵語
者。以智慧輕薄。般若尊重。五種不翻中。尊重不翻也。
梵網單喻無人法者。乃佛觀大梵天王網羅幢。因為
說無量世界猶如網孔。一一世界。各各不同。別異無
量。佛教門亦復如是。菩薩以梵行莊嚴法身。猶梵王
以梵網為華飾也。
法從人說喻以人舉者。如此經。乃佛宣說依正莊嚴
信願往生之法。舉大如車輪喻。百千種樂同時俱作
之喻是也。
<pb n="529"/>
鈔。一切功德皆從佛出者。佛乃功德叢林。真如庫
藏。經云。剎塵心念可數知。大海中水可飲盡。虗空可
量風可繫。無能盡說佛功德。
略取則條陳之切要者。謂條陳切要。取而抄之。取其
要。而略其緩也。寫錄即注記之顯明者。謂記註得
鈔而寫錄之。則記注之文洞然煥然。彰灼顯了也。
疏。自性覺是佛義者。所謂色見聲求。是行邪道。若
言他是佛。自己却成魔。自性本始二覺者。起信云。
本覺義者。對始覺義說。以始覺者。即同本覺。始覺義
者。依本覺故。而有不覺。依不覺故。而有始覺等。自
性覺體遍照。是說經義者。以說經者。因眾生沉迷不
覺。故如來以般若真光而覺照之。今覺體遍照。豈非
說經義耶。如古云。出息不涉眾緣。入息不住陰界。常
說如是經。百千萬億卷。
鈔。即事即理等。是理事相即門。以即事即理。故事
必稱理也。
又即理五句。是依理成事門。隨其心淨。悟惟心淨土
正所依之理也。則佛土淨。感依正莊嚴。正所成之事
也。既依理成事。故事必稱理也。
覺是總義者。釋上自性覺。是佛義。覺體之中等。釋上
自性覺無量。是阿彌陀義。廣者。從用得名。廣多廣
博為義。廣多者。此覺體本有過塵沙之妙用。潛興密
應。無有休息。無有窮盡。廣博者。此無盡之用。一一同
于覺性。無有邊際。無有分限。大者。當體得名。常徧
為義。當體者。不同揀小之大。大外有小可揀。猶是分
限。今覺體體無邊涯。絕諸分量。強名大也。常徧者。常
則豎通三世。涅槃云。所言大者。名之為常。徧則橫該
十方。涅槃云。所言大者。其性廣博。猶如虗空。
約先後則彌陀古佛者。彼佛成佛以來。于今十劫故。
此佛新成者。釋迦如來。周昭王時方始成道故。是彼
本此始者。先成者為本。今成者為始也。
約因果則此佛教令往生者。是因。乃得見阿彌陀佛。
是果。是此本彼始者。修因為本。果證為始也。
本始互融者。覺體在纏。名本覺。覺體出纏。名始覺。無
明性空。在纏即出纏。本融始也。斷盡無明。始覺同本
覺。始融本也。
鈍根守事相而自足者。但知以生求佛。捨此趣彼。不
知唯心之理。因稱理故。方知事中有至理存焉。非徒
事相。此破鈍根著事而迷理之惑也。利根崇理性而
著空者。但知自性惟心。耽著頑虗。不信有西方淨土。
因稱理故。方知至理不離事相。不落頑虗。此破利根
著理而迷事之惑也。
又此經下。恐有問云。既淨土法。皆欲會歸理性。則修
行者。只須直悟自心之理。何必念佛求生。故云此經
本為托彼名號。顯我自心。與十六觀經同意者。觀
經疏鈔云。行者應知。據乎心性。觀彼依正。依正可彰。
托彼依正。觀于心性。心性易發。今此經。乃托彼名號。
顯我自心。正與彼同意也。
又菩薩猶宜下。恐又問云。未悟心者。應當念佛求生。
已悟心者。似不必然。故云菩薩猶宜近佛。維摩下。
引證已悟求生。可知。
昔人謂華嚴下。觀行。即觀心稱理也。以華嚴稱性之
談。故一切法可觀心稱理。方等已下諸經。事理猶分。
心法未即。何得稱理。以此經判歸方等。不應稱理故。
古德答下。了義。指華嚴。不了義。指方等而下惟一
心者。法界心中。不見精粗大小。同一妙心故。
鈔。經稱母佛者。謂摩耶夫人。以如幻法門。幻生諸
佛。故世尊未降生時。十方諸佛。一日三時。于摩耶腹
中。說受生法門。十月滿足。右脇降生。而曰豈唯釋迦
我為其母。將來賢劫千佛亦我為其母。世世佛生。我
為其母也。子佛者。即羅睺羅。曰。豈唯釋迦我為其
子。賢劫千佛亦我為其長子。
疏。重重無礙。故名融通。隱隱者。融通之貌。即百界
<pb n="530"/>
千如之意也。
鈔。即梵可以成華者。句句梵語。句句華言。顯非密
外者。華言顯而易了。梵語密而難知。即梵即華。顯非
密外也。方華下。例知。
當暗中有明者。參同契云。當明中有暗。勿以暗相遇。
當暗中有明。勿以明相覩。明暗互相對。比如前後步。
威音那畔。不離今日門頭。今日門頭。不離威音那畔。
夜半正明。天曉不露也。
互相掩映。約二法交徹說。如東鏡入西鏡時。東鏡映
西鏡。西鏡掩東鏡。西鏡入東鏡。亦然。涉入重重。約
重重交映說。如東鏡入西鏡。西鏡即帶東鏡之影涉
入東鏡等。西鏡入東鏡。亦然。如是乃至重重無盡。楞
嚴云。譬如雙鏡光明相對。其間妙影重重涉入也。又
如千珠帝網。一珠涉入千珠。千珠涉入一珠。妙影重
重。無盡無盡也。
妙體融通者。謂妙心體具。如如意珠。心佛及眾生。是
三無差別。此心即空即假即中。圓融無礙。通達無滯
也。
不一不異者。以隨緣。故不一。以不變。故不異。以有如
實空。如實不空。故不一。以一切法悉皆真。一切法皆
同如。故不異。以十法界假名差別。故不一。以一念心
全體具足。故不異。以具一切法。造一切法。故不一。實
無能具所具。能造所造。故不異。三諦宛然。故不一。舉
一即三。言三即一。故不異。有顯有密。有明有暗。故不
一。顯非密外。密在顯邊。暗中有明。明中有暗。故不異。
掩映重重。故不一。互相涉入。故不異。乃至有事有理。
有不一不異。即是一異。而其實三世諸佛。到此口掛
壁上。是真不一不異也。看翻譯高僧到此。何處著脚。
疏。文字般若者。略有三義。一者。文字從般若流出。
故謂如來憫眾生迷昧。乃放般若真光。而覺照之。為
說種種文字。因名文字般若也。二者。文字能生般若。
故謂眾生依如來言教。能開示悟入佛之知見。遂名
文字般若也。三者。文字即是般若。故為一文一字。當
體即空即假即中。當體即是解脫相。故名文字般若
也。然此三義。自是泛論。若約如來果上說者。則三藏
十二部一切修多羅。即是如來大智慧光明。故名文
字般若也。
達乎實相者。即所謂從文字起觀照。從觀照證實相
也。又復智者頓能隨文成觀。知文字性離。不著文字。
亦是達乎實相也。
證信者。以六種成就。堪為證據。使聞者不疑。故大論
第四問曰。何不直說般若。而言舍衛等。答。說時方人。
令人信故。發起者。如楞嚴。誤墮婬室。觀經。闍王弑
逆。各有因緣。為之發起也。
言五句者。但以詮義究竟為句。如佛但一字。亦名句
也。均其繁簡者。五句分為五科。失之太簡。列眾立
之為六。失之太繁。今合五句為一科。則簡者非簡。列
眾與五總對。則繁者不繁。
鈔。般若無言賴言而顯者。古云。道本無言。因言顯
道。經云。生生不可說。生不生不可說。不生生不可說。
不生不生不可說。以四悉檀因緣故。而亦可說。此之
謂也。文字性空即是實相者。維摩天女云。言說文
字。皆解脫相。所以者何。解脫者。不內。不外。不在兩間。
文字亦不內。不外。不在兩間。是故舍利弗。無離文字。
說解脫也。一切諸法。是解脫相。
三種般若相為融通者。從實相般若。流出文字般若
從文字般若。起觀照般若。從觀照般若。契實相般若。
然而全性成修。實相即觀照。全修即性。觀照即實相。
文字性空。文字即實相。不離文字。實相即文字。依解
成行。文字即觀照。全行契解。觀照即文字。舉一即三。
言三即一也。
例如五蘊三句。世間諸法。不出色心。如來為迷心不
迷色之人。則合色開心說五蘊。為迷色不迷心之人。
<pb n="531"/>
合心開色說六入。為心色俱迷之人。心色俱開說十
八界。是隨其所宜也。
佛涅槃時示阿難者。世尊臨涅槃時。阿難心沒憂海。
阿㝹樓駄。教令問佛四事。一。佛滅度後。以何為師。二。
依何法住。三。惡性比丘。如何擯斥。四。一切經初。當安
何語。佛答。阿難。佛滅度後。以戒為師。依四念處住。惡
性比丘。嘿而擯之。一切經初。應云如是我聞。一時。佛
在某處。某國土。與某大眾。非獨我法如是。三世諸佛
經初亦然。三疑頓釋者。曰如是之法。我從佛聞。則
非佛重起。述佛成言。則亦非阿難成佛。亦非他方佛
來。故頓釋也。異外道阿憂者。外道一切經初。皆安
阿憂二字。以阿者。無也。憂者。有也。外道所詮。不出有
無。故曰阿憂。又阿憂者。吉也。經初安吉。則自始至終。
吉無不利故。意避增減異分過失者。阿難結集法
藏。佛四十九年所說之法。如一器水。傳于一器。不增
一滴。不減一滴。無有增減異分過失。故云佛法大海
水。流入阿難心也。
疏。以宗揀定者。多解並陳。從違莫決。隨宗以定。則
無異詞也。
鈔。智論佛法大海信為能入者。釋論第二。問曰。諸
佛經。何故初稱如是答。佛法大海。信為能入。智為能
度。如是義者。即是信也。若人有信。能入佛法。無信不
入。不信者。言是事不如是。信者。言是事如是。
肇公如是信順之辭者。肇公維摩疏云。如是。信順之
辭也。信則所言之理順。理順。則師資之道成。經無豐
約。非信不傳。故建言如是。
但顯于如唯如為是者。除諸法實相外。餘皆魔事也。
此約所詮之理釋。
當理之言。無非之稱。是約能詮之文釋。
順機為應者。如經云。為應聲聞人。說應四諦法。為應
緣覺人。說應十二因緣法。為應菩薩人。說應六波羅
密法也。無非為感者。若眾生機器不淨。不能感佛。如
澄潭始能現月。濁水不能現也。此約感應釋。
始終不異者。實相之理。迷時不減。悟時不增。迷時不
染。悟時不淨。如如不動。故名如也。如理而說者。謂如
實相理。為人演說。無別異說。故曰是也。此雙約能詮
所詮釋。
如為真空。是為妙有者。即有之空。為真空。此破虗無
之斷見。即空之有。為妙有。此破實有之常見。此約破
邪釋。
並無相礙者。能詮之外。無所詮義。所詮之外。無能詮
文。則能詮不礙所詮。所詮不礙能詮。眾生無機。佛不
說法。淨機感佛。乃顯言詮。則能所詮。不礙感應。感應。
不礙能所詮。又應機說法。顯示真宗。敵破邪外。則前
二。又不礙破邪也。
非生非滅者。謂本自不生。今何有滅也。又論云。隨妄
不生。約治不滅。修起不生。處染不滅。無去無來者。
謂無所從來。無所至去也。又經云。不來不去。如是而
來。不動不起。如是而去。湛然者。如淨琉璃。內外明
徹。即所謂一道清淨。染污不得也。常住者。不遷不
變。無起無滅。即所謂諸法從本來。常自寂滅相也。
四過百非者。有。無。雙亦。雙非。為四過。于四句中。隨舉
一句。復具四句。成一十六句。通過去未來。則成四十
八句。又約已起未起。合為九十六句。連根本四句。共
百非也。讀古。疏鈔事義中詳明。
疏。聖人無我者。既名曰聖。則生佛依正鎔融。總攝
一切對待。盡淨無餘。何得有我。
鈔。非第一義中說我者。第一義。對二諦說。一塵不
立。真諦也。萬法齊彰。俗諦也。真俗不二。中道第一義
諦也。第一義中四相頓空。何有我相而云我耶。
邪我者。或計即色是我。離色是我。我大色小。色在我
中。色大我小。我在色中等。此從邪師訓誨。妄計而生。
分別我也。慢我。則不因師教而成。生來即有。俱生我
<pb n="532"/>
也。名字我者。謂既無見我橫計主宰。復無慢我俱生
主宰。但隨世流布說名為我。則但有名字。而無實體
也。
世俗人具前二我者。以未達我空。無名字故。學道人
具後二我者。見道學人。雖斷分別邪我。我慢猶存。若
盡理而言。未至八地。俱生我執。猶現行故。聖人唯最
後我者。聖人斷盡二障。達二無我理故。
順俗稱我但是名字者。謂阿難尊者。至結集時。尚破
同體見慢之我。豈有界內二種我耶。為傳化故。乃順
世俗。立名字我。有何過咎。
知一切法空而不著空者。經云。雖樂遠離。而不依身
心盡。雖行于空。而植眾德本。是也。知實相無我而
不著無我者。經云。雖行諸法不生不滅。而以相好莊
嚴其身。雖隨諸法究竟淨相。而隨所應為現其身。是
也。引瑜伽觀經二段。是證明第三不著無我之故
也。瑜伽言。無我。則無人修學。觀經言。無我。則無人傳
化。自利利他。二皆不就。故不著無我。
瑜伽有四義者。瑜伽第六云。略由四義。故稱我聞。一
為世間語便易故。二為隨順世間故。三為斷除怖畏。
若定無我。誰為修學。人生怖畏故。四為宣說自他得
失。令生決定信解心故。
阿難亦通法身我者。法華有本迹二門。若就迹門則
阿難但證偏真。若約本門。則阿難久證法身。經云。內
祕菩薩行。外現是聲聞。少欲厭生死。實自淨佛土。是
也。以無我中有真我者。因二無我。乃得真我。所謂
唯心相滅。心體不滅。因滅是色。獲得常色也。常樂
我淨者。是涅槃四德。不遷不變曰常。離二死苦曰樂。
具八自在曰我。三惑淨盡曰淨。
疏。耳根發識者。耳根是色法。即第八親相分。具執
受二義。是白淨無記性。識乃心法。即第八見分。三性
皆具。與根不同。如楞嚴以門喻根。以人喻識。不同明
矣。發者。生起之意。具八種緣。方得生起。即所謂耳識
唯從八也。八者。一空。二根。三境。四作意。五分別依。六
染淨依。七根本依。八種子也。
廢別從總（云云）者。謂小教云。聞者耳根發識。聲在可聞
處。是則應云耳聞。何云我聞也。蓋以我有主宰之義。
為六根六識之總。今廢根識之別。從主宰之總。曰我
聞也。
始教無聞三句。聞。即是有法。無聞。即是空。今始教是
談一切法空。故無聞。終教雙照二邊。故聞而不聞。此
處影略不聞而聞句。葢即有而空。即空而有。正是雙
照二邊中道也。頓教雙遮二邊。故無聞亦無不聞。無
聞。是遮有。無不聞。是遮空。正是雙遮二邊中道也。
以我無我不二之真我者。我即是有。無我即是空。我
無我不二。是即有而空。即空而有。即二邊之中道也。
又空處全有。有處全空。離二邊之中道也。離即離非。
是即非即。非法身真我而何。
根境非一異之妙耳者。根境若異。則兩皆是有。根境
若一。則二俱成空。今非一非異。則空有雙遣。即是頓
教雙遮中道也。然非一。則異存。非異。則一存。則空有
雙存。又即是終教雙照中道也。寂而常照。照而常寂。
非妙耳而何。
娑婆極樂無障礙之法門者。娑婆是此岸。極樂是彼
岸。若無障礙。則此不礙彼。彼不礙此。彼此俱存。是為
雙照法門。所謂究竟寂光。不越凡夫一念。三塗劇報。
全居極聖自心也。又若無障礙。則何分此岸。何分彼
岸。彼此兩亡。是為雙遮法門。所謂黑暗女。功德天。有
智主人。二俱不受也。
鈔。聞亦無聞是大乘始教者。大乘始教。第二時空
宗。依諸部般若。談一切法空。內無能聞。外無所聞。方
曰真聞。故曰尊者無說。我乃無聞。是真說真聞也。
從緣故空。不壞假名者。因內根引生外塵。則塵無自
性。因外塵引生內根。則根無自性。從緣故空也。經云。
<pb n="533"/>
由塵發知。因根有相。相見無性。同于交蘆是也。又因
根有塵。則不壞塵相。因塵有根。則不壞根相。不壞假
名也。如云如幻非實。則心境雙忘。不無幻相。則不壞
心境。是也。不聞而聞聞而不聞者。不壞假名。不聞
而聞也。從緣故空。聞而不聞也。不聞而聞。即空即有。
聞而不聞。即有即空。中道之義。此大乘至極之理。曰
終教也。
能所雙寂無聞不聞者。從緣故空。緣生。顯無性也。緣
生為能顯。無性為所顯。不壞假名。無性顯緣生也。無
性為能顯。緣生為所顯。緣生無性。以無性奪緣生也。
無性緣生。以緣生奪無性也。互奪兩亡。則能所雙寂。
又緣生奪無性。不聞不可得。無性奪緣生。聞亦不可
得。則無聞無不聞矣。（此是舊解今復解云）能。即是第八轉相。所。
即是第八現相。以業識頓空。故雙寂聞與不聞。皆生
滅相。既無業識起滅。何有聞與不聞也。離念頓顯
者。聞與不聞。皆妄念分別。今既雙遮。則一念不生。全
體顯現。不歷階級。漸次。頓教意也。（此是舊解今云）離念頓顯
有二義。若離分別麤念。與無分別智相應。得見法身。
名隨分覺。若一念相應。遠離微細念故。心即常住。名
究竟覺。葢以頓教雖無漸次。而不無前心後心。則其
所離之念。自不無麤細。而所顯之理。亦不無分滿也。
生而不生不生而生者。生即我。即凡夫之有。不生即
無我。即二乘之空。此二不二。即法身真我故。
能聞所聞非一異故者。根境歷然不壞世諦。故非一。
根塵同源同歸性海。故非異。古云。通𢆯峰頂。不是人
間。心外無法。滿目青山。是也。
娑婆依正全處極樂之自心者。自心即是法界。法界
之中。無所不攝。則娑婆依正。攝無不盡。天台云。以檀
為法界。則一切法趣檀。依正之攝歸極樂。其理亦然。
古云。阿鼻依正全處極聖之自心。毗盧心土。不離下
凡之一念。法界圓融。頭頭涉入。不相障礙故。
分攝于圓應歸法性者。恐有難云。前說五宗。及有。空。
法相。法性。圓融。終頓。判歸法性宗。圓教。判屬圓融宗
矣。今既攝于圓。應歸圓融。何故歸法性耶。答。誠如所
問。但法性之與圓融。分之為二。合之為一。以事事無
礙之圓。雖不同事理無礙之終頓。實離事理無礙之
法性外。無事事無礙之圓融。以同一了義大乘。可合
可分故。今據可合之義。歸法性也。
鈔。弘廣菩薩之所流通者。涅槃第四十云。佛告文
殊。阿難比丘。是我之弟。給事我來。二十餘年。所可聞
法。具足受持。喻如瀉水。置之一器。是故我今顧問阿
難為在何所。欲令受持是涅槃經。善男子。我涅槃後。
阿難比丘所未聞法。弘廣菩薩當能流布。
阿難求三願者。一願不受佛故衣。二願不隨佛受別
請。三願二十年前所未聞經。請佛重說。
得法性覺自在三昧者。覺了法性。從性起覺也。法性
豎徹三際。三際之法無不覺。法性橫遍十方。十方之
法無不覺。于法性海中。普覺一切。得大自在。曰法性
覺自在三昧也。涅槃下。引證可知。
影響弘傳者。天台釋法華經。言聞經眾有發起。當機。
結緣。影響四眾。影響眾者。謂往古諸佛菩薩。隱其圓
極之果。亦同機眾。匡輔法王。如影之隨形。響之應聲
也。
三阿難者。聖人無名。名因事立。聲聞斷見思正使。得
出三界。得大歡喜。故結聲聞藏名曰歡喜。緣覺進侵
習氣。賢于聲聞。故結緣覺藏名曰喜賢。菩薩進斷無
明。悟入法海。故結菩薩藏名曰喜海。
疏。古人釋一時。都謂機應合一之時。亦是諦智合
一之時。故云一時。今師資相合下。是言機應合一之
時。約當宗下。是明諦智合一之時也。
心境泯者。謂心境雙消。歸聖現量。然凡聖猶分也。凡
聖會者。聖凡情盡。唯妙覺明。然依正猶二也。依正融
者。情器體融。同歸法界。然一多猶在也。一多等者。一
<pb n="534"/>
多相即。無礙圓融。究竟圓滿矣。以上從狹至廣。融成
一味為一時也。
鈔。陀羅尼此翻總持。有多字一字無字之別。多字。
如諸經密呪。一字。如唵字。無字。即無相妙心。今之所
云。指無字也。一剎那頃一字之中者。以既得無相
妙心。剎那普融三際。一字攝法無遺。一切法門說無
不盡也。
得淨耳根者。眾生循聲流轉。分別外塵。穢耳根也。聖
人脫粘內伏。發本明耀。淨耳根也。於一剎那悉無
障礙者。以既淨耳根。則心聞洞徹十方。洞徹三際。一
切即一。一即一切。無不知也。古云。在眼時。如千日。萬
象不能逃影跡。在耳時。如幽谷。大小音聲無不足。是
也。
說者神力延促二句。出上文說聽多少之所以。說者
延一日為一劫。則說者時少。聽者時多。說者促一劫
為一日。則說者時多。聽者時少。又聽者根利。則說者
時多。聽者時少。以一心入於語義。不覺時長故。聽者
根鈍。則說者時少。聽者時多。以不得法味。身體在座。
多有疲倦。覺時長故。
古謂下。引例。凡夫。二乘。及三賢菩薩。以事識見佛。故
見應身。年歲則短。在世八旬。即入涅槃。成道以來。始
經四十餘年。登地菩薩。以業識見佛。故見報身。永不
滅度。成道以來。經塵點劫。各各不同故。
周正建子夏正建寅者。謂周時以斗柄初昏。建子之
月為歲首。夏時以斗柄初昏。建寅之月為歲首也。一
取天開於子之義。一取人生於寅之義。
心境者下。約當宗。以一心不亂為宗。一心不亂。則內
無能念之心。外無所念之境。能所雙消。泯然無迹故。
諸上善人同會一處者。一處。指一心也。若聖若凡。
全歸一心。無有高下故。佛及水鳥同說妙法者。以
一心中。情與無情。同成正覺。熾然說。無間歇。一說一
切說故。一佛說經六方齊讚者。以一心中。不見彼
佛此佛。一即是多。多即是一。同一法性故。
鈔。際主之會成時者。時。非別時。法王啟運。嘉會之
時也。法王不作。嘉會難成。不得成時故。
聆主之語成聞者。耳聞法音。心契妙理。曰聞。慧日不
升。圓音不演。眾生曠劫皆成聾瞽。不得成聞故。
受主之教成信者。於實德能深忍樂欲。曰信。佛不垂
教。心迷塵境。信自何生。縱有信從。皆墮邪見。非正信
故。主之所居成處者。處非他處。乃法王轉法輪之處
也。聖人到處。成邑成都。法王不住。不成住處故。
主之所化成眾者。聞經之眾。賢聖之眾也。佛未出時。
各趣異道。盡墮邪宗。因蒙佛教。轉邪歸正。方成聖眾
故。
疏。別之有四者。若據經文。但云佛住。天台乃別之
為四者。略有二義。一者欲顯能住心法故。謂他人唯
論身住。不明能住心法。則抑極聖同凡夫住。而況復
凡聖各各有於能住之法。不可不知也。二者欲顯如
來無法不住故。謂佛住既勝。則無法不住。為引物故。
且就世善。略指定散。收一切善。故言天梵。於出世中。
略指小大攝一切法。故言聖佛也。
鈔。或現天住下。四住中皆明因果。而所住法。正在
於因。所謂如來以攝物故。示現施戒及十善心。此即
佛以欲天之法。住舍衛城。為物示現四無量心。示三
三昧。即梵法聖法。住舍衛城。此皆如來隨他意住。若
隨自意。即以楞嚴至不共等。住舍衛也。
初禪至非想是果。四禪八定是因。而云四無量心住
者。以單修八定。不生色無色界。必用四心為熏禪功
德。定與功德具足方生八天。故云四心也。三三昧
者。即空。無相。無作也。百八三昧。即首楞嚴三昧。寶
印三昧。師子遊步三昧。乃至百八離著虗空不染三
昧。詳如智度論說。十力者。一是處非處如實力。二
業智力。三定力。四根力。五欲力。六性力。七至處力。八
<pb n="535"/>
宿命力。九天眼力。十漏盡力。四無畏者。一得總持
無畏。二得知根無畏。三得決疑無畏。四得答報無畏。
十八不共者。一身業無失。二口業無失。三意業無
失。乃至十八。知未來無礙。謂之不共者。不與二乘共
也。
鈔。法華法勝餘法者。五時極唱。最後極談。非兼但
對帶。純一圓教故。
舍衛國之勝者。以國豐四德。譽動五天。淨土法門。廣
大宏遠者。帡包幽顯。統括聖凡。國豐萬德。聲震十方
故。
祇樹樹之勝者。以扶疎暢茂蔭葢清涼。淨土眾生。永
離熱惱者。佛以大慈。普覆一切。離生死惱。永得清涼
故。
給孤園之勝者。以受用自在。適悅人心。淨土安隱受
樂者。寒暑不遷。壽命無量。涅槃寂靜得大解脫故。
祇陀種之勝者。以位超百寮。紹居九五。淨土紹隆佛
種者。皆不退轉。多有補處。不滯化城。直至成佛故。
須達人之勝者。以能具十德。足以長人。淨土入上善
會者。永離凡外邪定。不定。得入正定賢聖等侶故。
疏。自性洞徹十方者。若云阿難聞佛。則眾生皆背
佛。若云佛在祇園。則自己却成魔。非真聞佛也。非真
佛在也。今十方是佛法身。自性洞徹十方。則一大時
教。無有不聞。是真聞也。當處。即今顯現自性。不離當
處。則法性湛然。不遷不變。是真佛在也。
鈔。經云。心聞洞十方。生於大因力。古云。金佛不度
爐。木佛不度火。泥佛不度水。真佛屋裏坐。
反聞自聞者。以眾生循聲流轉。向外奔馳故。反佛
自佛者。以眾生以色見我。音聲求我故。
儼然未散者。智者大師。誦法華經。至藥王本事品。是
真精進。是名真法供養如來處。親見靈山一會。儼然
未散。
疏。具有三義者。葢以華言大者。梵曰摩訶。乃含三
義。謂大多勝。故須就本三義釋之。僧伽有四種。一
有羞僧。持戒無違。二無羞僧。三業不淨。諸惡並行。三
無知僧。雖不破戒。根鈍無慧。不知重輕。四真實僧。四
果四向。學無學人也。有羞真實。得共羯磨。同聞證信。
唯取無學。
眾和合者。謂戒和同修。見和同解。身和同住。口和無
諍。意和同悅。利和同均。
三迦葉。是兄弟三人。昔共起剎。今連枝也。目揵連。此
云萊茯根。姓也。舍利弗。此云身子。名也。姓拘栗陀。
鈔。以七一釋共者。七種一故。方成共義也。
判已屬生酥。且從本說。七在三藏。同感佛時。同鹿苑
處。同一切智心。同別脫戒。同三十七道。同無漏正見。
同有餘解脫。昔同七者。今日同聞。
天王敬仰者。梵王。師陳如。帝釋。師迦葉等。內典。謂
三藏十二部。外籍。謂四韋駄十八經等。
波羅密多。此云到彼岸。今最極利根。到百行至極之
處也。如布施。則財法無畏。以至三輪空寂。持戒。則不
破不漏。乃至戒相都空。般若。則人法俱空。乃至空亦
不立。此大乘種性也。皆得無學果位者。研真斷惑。
曰學。真窮妄盡。曰無學。今皆得阿羅漢無學果位也。
皆得小果趣大菩提者。既成四果。復迴心向大。發
大菩提心也。則通大乘言者。謂上大多勝三義。止
就小乘言耳。今佛地三義。則是通大乘言。
四邪命者。合藥種植田園。名下口食。仰觀星宿。名仰
口食。四方巧語。名方口食。呪術卜算。名維口食。比丘
不作此四。名清淨乞士也。九十八使者。見思惑也。
見惑有八十八使。以五鈍五利。對苦等四諦。苦下全
具。集滅除三。謂身見。邊見。邪見。道除二。謂身見。邊見。
上界不行瞋。思惑有十使。謂欲界貪瞋癡慢。上二界
各有貪癡慢。共九十八也。
羯磨。此云作法辦事。謂行籌相向說也。水乳之乳。
<pb n="536"/>
非人乳牛乳。水中自有乳。唯鵝王能辨。
優樓頻螺。此云木瓜林。為瓶沙王師。有五百弟子。伽
耶。此云城。那提。此云江。二人共五百弟子。佛入迦葉
窟。毒龍放火。佛收毒龍。住於鉢內。乃至十種神變。迦
葉雖覩。執猶未改。曰瞿曇雖神。不如我道真。佛言。汝
若不捨邪見。令汝長劫受苦。聞已。頭面禮佛求悔。乃
告弟子。各隨所宜。我願皈依佛也。乃至五百弟子。皆
聞善來。鬚髮自落。得成沙門。乃各以事火術具。投之
於水。隨流而下。二弟見之。亦皆皈佛。
鈔。常不離佛者。以千二百五十人。未見佛前。各修
異道。久受勤苦。空無所獲。一遇如來。便得道果。感佛
恩深。常隨侍佛。為同聞眾也。
千里面談者。唐李世民。為秦王時。在軍中。使房𢆯齡
入朝奏事。高祖笑曰。𢆯齡為吾兒奏事。雖隔千里。猶
如面談。泗濱。謂泗水之濵。有杏壇在焉。是孔子講
學處。久在泗濵者。謂平居共事。相依陳蔡者。謂患難
不離也。
鈔。斷思惑七十二品者。思惑分三界九地。共九九
八十一品。若初果則全未斷。於第二向中。斷欲界前
六品。即證二果。於第三向中。斷欲界後三品。即證三
果。然尚有上八地七十二品在。復於四向中斷盡。方
成四果阿羅漢也。
初果七返二果一生者。欲界九品思惑。上上品。潤二
番生死。上中。上下。中上。三品各潤一生。中中。中下。二
品同潤一生。下上。下中。下下。三品同潤一生。故初果
七返生死。二果一生欲界也。
二僧覲佛者。昔有二僧相期覲佛。時值炎暑。行至中
途。熱渴欲死。共覓水飲。見一清水可掬。而多細蟲。一
僧以有蟲故。不飲而死。一僧從權。乃得見佛。具白前
事。佛言。道亡者為先見我。以尊我戒律。即親見佛故。
疏。自性無漏者。漏有三。謂欲漏。有漏。無明漏。欲漏。
即欲界貪愛。有漏。即上二界貪愛。無明。即三界中癡。
此小乘之漏。若大乘之漏。不唯三界貪癡為漏。有無
明惑。不居中道。漏落二邊。亦漏也。今自性。從本以來。
無有變異。不可破壞。何漏之有。論云。智體不動。具足
無漏性功德是也。
自性無迷者。迷。有二。謂根本不覺。枝末不覺。因一念
無明妄動。遂成三細六麤種種迷癡境界。然自性。從
本以來。一切染法。所不能染。何迷之有。論云。一切染
法不相應。故名如實空。是也。
鈔。心源者。心。為萬法之源也。諸法從本來。常自寂
滅相。曰本寂。既曰本寂。則欲。有。無明。以及二邊等漏。
向何處著脚。故曰全空。
心體者。心。為法界之體也。光明照一切法界悉清淨
曰本明。既曰本明。則見思。塵沙。以及無明等惑。向何
安立。故云安在。
法華謂真阿羅漢者。法華經中。迦葉須菩提等。聞喻
說一周。開權顯實。乃云。我等今者真是聲聞。以佛道
聲。令一切聞。我等今者真阿羅漢。應受人天一切供
養等。
起信號曰真實識知者。起信論云。從本以來。自性滿
足一切功德。所謂自體。有大智慧光明義故。徧照法
界義故。真實識知義故。乃至滿足無有所少義故。
沈空為寂者。二乘棄有著空。墮無為坑。飲三昧酒。乃
枯寂之寂。非本寂之寂也。乃名字羅漢。非真阿羅漢
也。
作念而知者。凡夫生心動念。緣而後照。慮而後知。乃
妄作之知。非本明之知也。乃虗妄知識。非真實識知
也。是故下。結勸。
沈空之寂。為邪見。本寂之寂。為正見。古云。魔界與佛
界。一界無別界。故曰邪見與正見一體。
本明之知為妙門。作念之知為禍門。經云。知見立知。
即無明本。知見無見。斯即涅槃無漏真淨。故曰眾妙
<pb n="537"/>
與眾禍同門。
息心達本源者。古云。三界兮擾擾。六趣兮昏昏。息心
達本源。故號為沙門。今則息邪見眾禍之妄心。達正
見眾妙之本源。庶幾可以為沙門矣。
鈔。引諸偏好者。眾生之機不一。所好之法亦不一。
是故好智慧者。舍利引之。好神通者。目連引之。乃至
好多聞者。阿難引之。
舍利弗宴坐者。舍利宴坐。佛令目連喚之。舍利云。汝
前去。吾後至。目連欲牽之去。舍利即解衣帶著地。語
目連曰。汝能舉此衣帶。方可牽我去。目連竭盡神力
不能動。舍利以帶繫閻浮提樹。樹動。而帶不動也。
顏閔無文者。顏閔。列在德行科。游夏。列在文學科故。
三明六通者。三明。即過去宿命明。現在天眼明。未來
漏盡明。加天耳。他心。神足。即名六通。前三。雙具通明。
後三止為通者。以但知宿世受生之事。名宿命通。復
知宿世百千萬生。如是姓名。如是受苦樂等事。皆悉
能知。是名宿命明。但見死此生彼。名天眼通。復見我
及眾生死時生時。及所作善惡之行。或生善道惡道
皆悉能見。是名天眼明。眾生因三界見思之惑。墮落
生死。故名為漏。唯羅漢斷見思盡。而得神通。名漏盡
通。復知漏盡以後。更不受於生死。是名漏盡明。後三
無此分別。故唯名通也。
鈔。色即是空者。色。即十一色法。此色凡夫計為實
有。三乘計為虗幻。不知全體是妙色也。妙色即是真
空。故云色即是空。經云。觀相元妄。觀性元真。即是菩
提妙淨明體。是也。
空即是色者。空。即第一義空。此空不是邪外所計斷
空。小乘所執偏空。乃是真空也。真空。即是妙色。故云
空即是色。經云。如來藏中。性色真空。性空真色。清淨
本然。周徧法界。是也。
淨土即空者。淨土依正莊嚴。無非妙色。妙色既即真
空。淨土豈不即空也。
空即淨土者。自性清淨。名如實空。而如實空。即如實
不空。離一切相處。元自淨法滿足。空豈不即淨土乎。
若撥淨土。則是頑空偏空。非即色之真空。不解真
空。則是凡外邪智。二乘小智。非大乘正智。身子之
智不如是者。以身子已發大心。乃於般若會上。盛談
般若。淘汰執情。已具大乘正智。既具正智。必解真空。
不撥淨土。淨土之告。不告身子。而誰告耶。
鈔。目連化身大小者。難陀。䟦難陀龍。兄弟居須彌
山邊。佛常飛空。上忉利天為母說法。龍便瞋恨。吐黑
雲暗霧。隱翳三光。以身遶須彌七匝。尾拖海水。頭枕
山頂。目連乃倍現其身。遶須彌十四匝。尾拖海外。頭
枕梵宮。龍猶瞋甚。雨金剛砂。目連變砂。以為寶花。輕
軟可愛。猶瞋不已。連乃化為細身。入龍身內。眼入耳
出。耳入鼻出。龍受苦痛。其心乃服。
外道移山者。外道師徒五百。用呪移山。經一月日。山
根已動。目連念言。此山若移。多所損害。即於山頂。結
跏趺坐。山還不動。外道相謂。我法動山。計日必移。云
何安固。還若於初。必是沙門。使爾如是。自知力弱。歸
心佛法。
舉之梵天者。瑠璃大王。滅釋迦種。目連欲救。佛以定
業難逃。不允其請。連以神力。將鉢盛五百釋種。託之
梵天。滅釋之後。舉鉢視之。唯血水而已。故知業力。佛
亦不能救也。
止車者。耆婆善醫。已生忉利。連因比丘病。乘通往問。
值諸天出游。耆婆乘車不下。但合掌而已。連以神力。
止住其車。耆婆方下車問訊。欲何所為。連乃具說來
意。答云。斷食為要。目連放之。始得前邁。
燒堂者。帝釋造得勝堂。莊嚴奇麗。目連往看。諸天女
皆隱避不出。連念帝釋著樂。不修道本。乃以神通。燒
得勝堂赫然崩壞。仍為帝釋。說無常等語。帝釋歡喜
後堂儼然。無煙色。
<pb n="538"/>
鈔。抖擻者。抖擻塵勞。即下掃除塵累也。淘汰者。淘
汰習氣。即下澄淨身心也。
鈔。縱橫善巧者。謂橫說。豎說。掃蕩說。建立說等。破
熱彈曲者。以其論議。能破邪見之熱。能彈邪見之曲
也。子繫母者。尊者幼喪父。其母欲改適。因子繫故。不
遂其心。猶繩繫扇。故曰扇繩。
善分別義。即是義無礙辯。敷演教道。即是法無礙辯。
得大辯才。故議論第一也。
疏。放牛。即牧牛意。
鈔。迦葉讚者。佛滅度後。阿難升座。迦葉與眾讚曰。
面如淨滿月。目如青蓮花。佛法大海水。流入阿難心。
是也。
鈔。馬麥之報者。佛與弟子。三月在毘蘭邑食馬麥。
以償宿報。獨憍梵。於天上受供。
鈔。璣衡者。謂璿璣玉衡也。註。璿。美珠也。璣。機也。以
璿飾璣。所以象天之體轉運也。衡。橫也。謂衡簫也。以
玉為管。橫而設之。所以窺璣。而齊七政之運行。猶今
之渾天儀也。
鈔。塔猶却貝者。阿育王禮諸羅漢塔。次至薄拘羅
塔而說偈言。雖自煉無明。於世少利益。因供二十貝
子。而貝子。從塔飛出。來著王足。諸臣驚怪。所以然者。
良由尊者平生。閒靜少欲。其塔猶有是力。
資用充足。即第一名義。至今不滅。即第二名義。所求
如意。即第三名義。比之螺蛤者。尊者聽法之次。多
昏睡。佛責云。咄咄何為睡。螺螄蚌蛤類。一睡一千年。
不聞佛名字。
樂見照明金剛三昧者。注心欲見。照明萬法之見性。
名樂見照明。此三昧。能壞萬法。萬法不能壞此三昧。
故名金剛。
疏。難弟難兄者。東漢太丘長。陳寔。生二子。長曰元
方。次曰季方。俱有俊才。二子之子。各論父功德。詣祖
決其優劣。寔曰元方難為兄。季方難為弟。
疏。王數融通者。王外無數。數外無王。一心融通。故
王所融通。
鈔。善惡輪轉由之主宰者。以前六識。通善惡無記
三性。能造有漏三業。能招苦樂二報。七識。是有覆無
記性。恒與我癡。我見。我愛。我慢。八大相應。念念執第
八識見分為我。唯第八識。是無覆無記性。不造善惡
等業。乃一期總報主故。
五十一心所者。徧行有五。別境有五。善有十一。根本
煩惱有六。隨煩惱二十。不定有四。
恒依心起三義。是釋名為心所之義。恒依心起者。心
王不起。心所不起也。與心相應者。恒與心王相應不
離也。係屬於心者。心所係屬心王。如八識。有五徧行。
七識。有十八。前五。三十四。六識。具足五十一也。
智覺。即永明壽禪師。欲想更樂等者。欲。即別境中
欲。於所樂境希望為性。勤依為業。想。即徧行中想。
於境取相為性。施設種種名言為業。更樂。即徧行
中觸。令心心所觸境為性。受想思等所依為業。慧。
即別境中慧。於所觀境揀擇為性。斷疑為業。念。即
別境中念。於曾習境。令心明記為性。定依為業。思。
即徧行中思。令心造作為性。於善品等役心為業。
解脫。即別境中勝解。於決定境印持為性。不可引轉
為業。作意。即徧行中作意。能警心為性。於所緣境
引心為業。三摩提。即別境中定。於所觀境令心專
注不散為性。智依為業。痛。即徧行中受。領納違順
非他境相為性。起欲為業。
迦葉。心欲數者。迦葉修行十二頭陀苦行。樂超三界。
樂證涅槃。捨離世間五欲。如棄涕吐故。富樓那。心
想數者。富樓說法第一。演說苦空。深談實相。唯想為
先。以想能觀機說法。四辯宣演故。迦旃延。更樂數
者。旃延議論第一。以議論時。賓主問答。種種妙義。觸
境而生。更互涉入。彼此皆得法樂故。慧。舍利弗者。
<pb n="539"/>
鶖子智慧第一。得無疑解脫。正合斷疑為業故。念
優波離者。波離持戒第一。以由恒持正念。明記不忘。
方能檢束身心。無犯毀故。思。羅睺羅者。羅睺密行
第一。祕密之行。非正思惟不能成就故。解脫。善吉
者。善吉解空第一。勝解印持。不可引轉。解脫一切有
為故。作意。那律者。那律天眼第一。以小乘天眼。乃
作意通。作意能見大千。若不作意。不能穿針故。三
摩。目連者。目連神通第一。通由定發。淨極光通故。
痛。阿難者。阿難多聞第一。得文字總持。領受不失故。
此二相扶而取開悟者。數若非王。從誰引起。與誰相
應。係屬於誰。如臣失君。弟子無師。無所依故。何由開
悟。是必須王扶數也。王若非數。則數等十善法數不
生。不能引心觸境。領納前境。乃至正念定慧。一切皆
無。亦不能開悟。是必須數扶王也。
若王若數四句。始由一念無明。迷自心源。而成八識。
從八識心王。引生心所。如空生雲霧。海起波濤。今王
數相扶。開悟自心。則濃雲薄霧。總作晴空。巨浪微波。
咸成止水。盡法界唯一真心。更無王數可得也。
鈔。毋謂淨土。菩薩不屑者。屑者。潔也。不潔者。不以
其法為潔。而遠離之也。有以念佛求生。但化愚夫。非
大乘菩薩事。則今此經。不應菩薩同聞也。既是同聞。
豈可以淨土。為菩薩所不屑。
復有三義者。初。是雙約二利說。次。是單約自利說。三。
是單約利他說。
悲智所緣者。悲。是三緣悲。智。是十種智。悲智是能緣。
佛道眾生是所緣也。上以智求者。無智。不能上求。
無悲。無以下度。所謂先悟毘盧法界。後修普賢行門。
先運同體大悲。然後徧入塵勞也。
能所合目者。有情為能。覺為所。合此能所。而名目之。
曰覺有情也。心是能緣之智。故屬能。理是所緣之境。
故屬所。
利生為急者。初發心時。便普為恩有法界眾生。既證
果後。尚留惑潤生。不取滅度。是菩薩以利生為急也。
廣覺一切者。即眾生無盡。我願無盡。有一眾生不
成佛。我誓不取正覺等。
趨寂自安者。即自謂已得涅槃。無所堪任。但念空無
相無作。於菩薩法。心不喜樂也。大強精進者。即所
謂假使熱鐵輪。在我頂上旋。終不以此苦。退失菩提
心。
求大菩提者。不求人天福報聲聞緣覺等。乃願與法
界眾生。一時同得菩提故。三無數劫者。此非藏教
三僧祗也。如起信論。經一萬劫。方得信成就發心。復
經三阿僧祇劫。乃至菩薩究竟地等。具足諸功德
者。如常樂我淨。清涼不變。真實識知。乃至十力。四無
所畏。十八不共等。
法華六大下。信大法者。信一心真如之法。解大義者。
解一心三大之義。發大心者。發上求下化之心。趣大
果者。趣無上菩提之果。修大行者。修自利利他之行。
證大道者。證一乘無上妙道也。
信解發是願大攝者。以菩薩發願。必信解妙理。然後
發心。對三寶境。發四弘誓願也。趣是時大中攝者。
不歷三祇。不造一乘無上果故。證是德大中攝者。
一乘妙道。即一乘諸功德故。
數大。謂誓願弘深。如無量無作。乃至普賢願王等。
德大。謂萬德圓滿。如華嚴十地十定。乃至十忍等。
業大。謂萬行具足。如華嚴十行十向。乃至普賢萬行
等。數即願者。如藥師十二大願。彌陀四十八願。毘
盧願力周乎法界。法界無盡。則願力無盡也。
五品者。即天台五品觀行位。一隨喜品。初心順理。慶
己慶人。二讀誦品。古教熏心。道芽增長。三說法品。更
加說法。如實演布。四兼行六度品。正觀有力。六度兼
修。五正行六度品。觀行六度。無有二相。
疏。自性真妄融者。覺是真。有情是妄。融者。融通也。
<pb n="540"/>
又融化也。融通者。謂真外無妄。妄外無真。以即煩惱
是菩提。即三惑染為三德祕藏故。所以古人云。斷除
妄想重增病。趨向真如亦是邪。融化者。妄既不存。真
亦不立。以菩薩地盡。八識消融。覺與不覺。二俱渾化
故。所以楞嚴云。真性有為空。緣生故如幻。無為無起
滅。不實如空華。言妄顯諸真。妄真同二妄。
鈔。真不變而隨緣者。真。即真如。不變。謂無有變異。
不可破壞。隨緣。謂隨九法界緣。謂之覺有情者。以即
真而妄故。此約不變隨緣說也。
妄成事而體空者。妄。即一念無明。成事。謂成三細六
麤。種種諸事。體空。謂此惑業苦當體全空。謂之有情
覺者。以即妄而真故。此約隨緣不變說也。既即妄
而真。則真不立。既即真而妄。則妄不立。從本以來。離
諸名相。真妄不立也。真妄既皆不立。則唯妙覺明。
圓照法界。唯是一心也。至於唯是一心。是真成大
道心也。非摩訶薩而何。
疏。佛為法王者。佛為諸法中王。又以法王於三界
故。
鈔。信為行德之首者。行。謂行門。德。是實德。萬行。如
布施持戒。乃至普賢萬行等。萬德。如常樂我淨。十力
無畏。十八不共。乃至無量百千陀羅尼等。佛法大海。
信為能入。經云。信為道元功德母。信能長養諸善根。
信能必到如來地。故信為萬行萬德之頭首。
一切親近供養讚歎。是妙德感物行也。怨親平等
不為損惱。是大悲平等行也。生時有十種瑞。是勝
福瑞應行也。即解之行。即行之解。是釋妙字。即
解之行者。如上諸行。皆全性起修。非有為有作之行
故。
妙德是智者。種智不圓。不成妙德。華嚴云。了了見佛
性。猶如妙德等。故妙德者智也。諸佛之母者。經云。
智度菩薩母。方便以為父。一切眾導師。無不從是生
釋迦之師者。經稱文殊為七佛師故。即行之解者。
如上之解。全修即性。非空知空解之解故。
如來據中道第一義句。是出脫疏中法字。而菩薩入
於此地句。是出脫入字。是謂紹隆佛種二句。是出脫
正位兩字。但正字尚未明顯。故約喻說。體元居正也。
據中道者。二乘據真。權乘據俗。俱為偏位。如來據
中道。是居法正位。菩薩入於此地。是入法正位也。
大君體元居正者。天子體乾元之德。居九五正位。
王子在東宮者。東。為震。震。為乾之長子。又帝出乎震。
故曰東宮。
又分別而論者。以上文猶是總論。尚未分別。若又分
別而論。則智又有權實不同也。權智。是小乘偏空
之智。不稱法性。故曰權。實智。乃大乘中道之智。稱乎
法性。故曰實。權智明有生者。權智不達法空。不悟
唯心。生佛迢然。淨穢歷然。以我之生。求彼之佛。捨此
五濁。往彼西方。實智明無生者。實智了達法空。悟
明唯心。生佛不二。淨穢融通。雖云念佛。心外無佛。雖
曰往生。實乃無生。鈍根下二句。恐有問云。同一淨
土。分有生無生二者何也。故云以根有利鈍。不得不
分故。從權入實。則且就事持。漸漸入理。權實雙
融。則理既不迷。事亦不廢。
若推本而論者。以上文猶是分別而論。未是推本論。
若推本而論。則同一甚深智慧也。
鈔。慈無能勝者。慈有三種。一眾生緣慈。無心扳緣
一切眾生。而於眾生自然現益。如涅槃云。我實不往。
慈善根力。能令眾生見如斯事。二法緣慈。無心觀法。
而於諸法自然普照。如日照物。無所分別。三無緣慈。
無心觀理。而於平等第一義中自然安住。以無緣慈。
攝諸眾生。慈無能勝者。指此三慈也。
文中所引。有三世二利不同。第一在母胎中。即有慈
心。是現在慈。又是自利慈也。第二過去生中。第三又
昔為婆羅門。第四又弗沙佛時。皆是過去慈。又皆自
<pb n="541"/>
利慈也。第五又思益經。是現在慈。是利他慈也。第六
又悲華經。是未來慈。亦是利他慈也。
鈔。法華稱古佛放光為說此經者。世尊於法華會
上。放眉間白毫相光。照東方萬八千土。光中圓現法
界事相。生佛始終。於是彌勒騰疑。文殊酬答。答中云。
過去日月燈明佛。放斯光已。即說妙法華經。今佛現
光。亦應說此經等。
鈔。了知法性本非善惡者。以順益二世者為善。違
損二世者為惡。法性本無違順。亦無損益。又善惡者。
對待之法。法性絕諸對待。故非善惡也。
雖云修善不修而修者。法性本無善。有善可修。是違
法性。是修惡。非修善也。當知無善可修。是真修善。
雖云去惡不去而去者。法性本無惡。有惡可去。是
背法性。是去善。非去惡也。了知無惡可去。是真去惡
一念不生是真精進者。古云。若起精進心。是妄非精
進。若能心不妄。精進無有涯。
鈔。精進表願行者。信而後願。願者。信力之精進也。
願而後行。行者。願力之精進也。
疏。文殊之智。是一切種智無所不照者。今自性輝
天鑑地。耀古騰今。無不照也。彌勒之慈是三緣大慈
無所不容者。今自性囊括虗空。包羅法界。無不容也。
鈔。自性廣大是普賢義者。行彌法界曰普。位鄰極
聖曰賢。有廣大義。今自性豎窮橫徧。無有邊際故。
自性圓通是觀音義者。修耳根圓通。緣心自在。是圓
通義。今自性圓融通達。無有障礙故。
若各具即名字互通者。如無不照。即無不容。文殊通
彌勒。廣大具圓通。即普賢通觀音等。
心即名者。菩薩無名。名者。人人自心。離自心。別求菩
薩。是行邪道。不見菩薩也。
正觀心中見一切菩薩者。達自心無不照。則文殊現
前。達自性無不容。則彌勒出世。達自性之廣大。則常
覩普賢。達自性之圓通。則時親自在。
今見凡夫不見菩薩者。以我等終日迷心逐境。造諸
惡業。無有觀力。縱或修戒善。及諸禪定。但涉有為。並
非正觀。正觀者。即直心正念真如。約當經。即是繫緣
法界。專稱名字。所謂離四句念佛也。若得此正觀。則
文殊彌勒普賢觀音。無不具足。是見一切菩薩也。又
即普見一切眾生皆成正覺。是不見凡夫也。今見凡
夫。不見菩薩。以失正觀故。
鈔。佛光所觸得證頓圓者。如來為菩薩時。足下有
四十種光明。於圓滿王相好中。放光下照。地獄遇斯
光者。即生兜率。聞天鼓音懺悔已。即時位登十地。所
以然者。以眾生先熏一乘種子故。
鈔。是法平等無有高下者。是法指法性也。法性之
中。聖凡平等也。
上而徹乎四句。謂法性有高下。則不能徹乎高下。以
其無高下。故能徹高下也。
良以下出所以。四諦。聲聞法。十二因緣。緣覺法。四等
六度。菩薩法。五戒十善。人天法。萬行紛然。則總收四
聖。八萬四千塵勞。則總收六凡。雖四聖六凡不同。唯
是一心。是會十法界行歸一心也。何以故。以一心之
真實性中。無十法界之差別故。因無十法界之差別。
故能徹十法界也。
龍蛇混雜者。無著禪師禮五臺。遇文殊化作老翁。問
云。南方佛法。如何住持。著云。末法僧尼。少持戒律。即
問。此間佛法如何住持。翁云。龍蛇混雜。凡聖交參。
科分。正宗四科。不出三資糧。初詳陳依正。令生信
樂。屬信資。二正示願行。令知修證。屬願行二資。三交
引佛言。令斷疑惑者。以上雖令生信樂。猶恐有疑。信
力不堅。故引六方共贊。以堅其信也。四互彰難事令
切感發者。以上雖正示願行。猶恐因循。不能興起。故
舉彼此互贊。以鼓發行願也。
鈔。通則證信別則發起者。證信為通。一切諸經皆
<pb n="542"/>
然故。發起為別。經經發起各不同故。
白毫放光啟一乘之教者。如來於法華會上。先放白
毫相光。照萬八千土。然後告舍利弗。諸佛智慧。甚深
無量。十方佛土中。唯有一乘法。無二亦無三。除佛方
便說等。
毗耶示疾開不二之談者。維摩居士於毗耶離城。現
身有疾。世尊遣諸大聲聞。諸大菩薩。往問其疾。然後
三十二大士。各說不二法門。如生滅不二。垢淨不二。
一相無相不二。乃至無有文字語言。是真入不二法
門。
圓覺金剛多有問在先者。圓覺。則文殊啟請如來因
地法門。及菩薩遠離諸病。金剛。則善吉啟請。云何應
住。云何降伏其心。
解脫禪定。即五分法身之二。有大小乘不同。而禪定。
復有事理。世出世不一。
命在呼吸者。四十二章經云。佛問沙門。人命在幾時
間。答曰。數日間。佛曰。子未知道。又問。人命在幾時間。
曰。飯食間。佛曰。子未知道。又問。人命在幾時間。答曰。
呼吸間。佛言。子知道矣。
譬如下。合法。譬如有人。喻六道眾生。卒患惡瘍。命在
呼吸。喻眾生生死輪迴。無常迅速。比有良方五句。喻
其餘法門。未易成就。功行未圓。無常已至。現有成藥。
入口即活。喻念佛法門速超生死。有仁心者四句。喻
如來大慈。即應速告。何俟其殷勤啟請。然後說也。
鈔。甚深智慧者。謂不是藏人析空觀智。通人體空
觀智。并不是菩薩二諦觀智。平等觀智。乃以不思議
心。照不思議境。方名甚深智慧也。
洞察於淨穢之機者。國土本無淨穢。淨穢生於自心。
以心淨土淨。心穢土穢也。融通於事理之際者。願見
彌陀。往生安養。事外無理。理外無事。事理之際。本融
通故。（又解云）機。謂機微。機括。一切淨穢。皆由自心轉變。
故自心為淨穢之機。洞察者。徹悟也。徹悟妙心。深知
一念緣起。是洞察於淨穢之機也。際。謂交會之間。涉
入之處。一切事理。皆根本於自心。故自心為事理之
際。融通者。圓悟也。圓悟自心。契入事理無礙法界。是
融通於事理之際也。
方能諦信不疑者。以不達淨穢生於自心。必曰同一
國土。云何有淨有穢。則聞清淨國土。必疑而不信。以
不達事理本自一致。則執事者。不信理。執理者。不信
事。又不信理者。事則無根。久之亦不信事。不信事者。
理亦無據。久之并不信理。達斯二者。方能諦信也。
（又解云）若不具甚深智慧達於穢淨之機事理之際者。
則淨穢相妨。事理攸隔。淨土。則理外修成。萬法。乃不
由心具。指彼淨土因果。但是體外方便。焉能信受不
疑。是必甚深智慧。悟十方淨穢。卷懷同在於剎那。一
念色心羅列徧收於法界。方了遷神億剎。實生乎自
己心中。孕質九蓮。匪逃乎剎那際內耳。故曰方能信
受不疑也。
法應爾者。如君有事。必告大臣。父有事。必告長子。如
來說法。必告上首。
是世界悉檀者。世界。是差別義。告必有法。令眾生知
法門差別。井井有條。而不紊亂。令得歡喜益。為人
悉檀者。身子智慧。為眾所宗。身子而信。眾無不信。各
起善心。令得生善益。對治悉檀者。大眾智慧。不如
身子。身子迴心。無不迴心。捨其邪執。令得滅惡益。
第一義悉檀者。既迴小向大。令不退轉。究竟成佛。悟
第一義。令得入理益也。
鈔。以智生信則為正信者。信知生佛不二。眾生念
佛。定當作佛。方為正信。若無妙智。此信不生。縱有信
心。非正信故。
以智發願為弘願者。了無作四諦之境。發四弘誓願。
願生西方。方為弘願。若無妙智。弘願不發。縱有願心。
非大願故。
<pb n="543"/>
以智起行為妙行者。先悟自性。從性起修。離四句念
佛方為妙行。若無妙智。妙行不生。縱有修為。皆墮有
為。非妙行故。
鈔。無緣而照下。以緣而後照。慮而後知者。是從外
得。有作之智。非自然智也。無有扳緣。而無所不照。不
勞思慮。而無所不知。此是無師智。自然智。不從他得
也。既有此智。何必考鍾伐鼓。三請殷勤。然後為告。故
曰犍槌未動等。
疏。此云安樂者。離生死逼惱故。安養者。供養天然
不假人力故。清泰者。大小三災不及故。妙意者。六塵
妙境。無不隨心故。
鈔。法華明東方世界之多者。經云。譬如三千大千
世界。所有地種。假使有人。磨以為墨。過於東方千國
土。乃下一點。大如微塵。又過千國土。復下一點。如是
展轉盡地種墨。於汝意云何。是諸國土。若算師。若算
師弟子。能得邊際。知其數否。不也。世尊。世界之多。何
可思議也。
華嚴一切世界種者。經云。華藏莊嚴世界海。有須彌
山微塵數風輪所持。最上風輪。能持普光摩尼香水
海。此海有大蓮華。名種種光明蕋香幢。華藏莊嚴世
界海。住在其中。此世界海。大輪圍山內。所有大地中。
有十不可說佛剎微塵數香水海。此十不可說香水
海中。有十不可說佛剎微塵數世界種安住。一一世
界種。復有十不可說佛剎微塵數世界。此最中央香
水海。名無邊妙華光。出大蓮華。有世界種。而住其上。
有□不可說佛剎微塵數世界。於中布列。其最下世
界。名最勝光徧照。至此第十三世界。名娑婆。十三佛
剎微塵數世界圍遶。
臨終在定之心者。天台云。臨終在定之心。即淨土受
生之心。舉念。即往生淨土時。則臨終在定。淨土受生。
不離此心。心無彼此。何曾從此至彼。而言往生者。特
一舉念耳。如人夢中。從此至彼。實不離夢心。而曰從
此至彼者。特夢心自現耳。
毗盧遮那徧一切處者。毗盧遮那。此云光明徧照。徧
一切眾生。徧一切國土等。故云法身徧在一切處。一
切眾生及國土。
其佛住處名常寂光者。常即法身。寂即解脫。光即般
若。三德祕藏之真淨土。此唯諸佛所居。然雖云諸佛
所居。其實即依即正。依正不分。故曰普賢身相若虗
空。依真而住非國土。菩薩尚爾。況諸佛耶。
行真實法者。賢位菩薩。比觀相應未證法身。不能全
性成修。不名真實。唯法身菩薩。現觀相應。親證法身。
全性成修。曰行真實法。此釋實字也。感報殊勝者。
內行既勝。果報亦勝。變易之身。展轉微妙。此釋報字
也。七寶莊嚴具淨妙五塵者。釋論云。菩薩勝妙五
欲。能令迦葉起舞。華嚴云。無量香雲臺。觀經云。一一
樹上有七重網。一一網間。有五百億妙華宮殿。即其
土淨妙五塵。此釋莊嚴二字也。色心不二者。以色
外無心。心外無色。色即是心。心即是色。所謂一一塵
中一切心。一一心中一切塵。一一心塵復互周。重重
無盡無障礙也。毛剎相容者。即是一一塵中一切
塵。所謂於一毛端。現寶王剎也。以此土菩薩分證法
身。心外無法。舉一毛端。全彰法界。故能法法相即。周
徧含容也。
斷四住惑屬方便道者。四住即是見思。以見為一。名
見一切住地。思惑分三。一欲愛住地。欲界九品思。二
色愛住地。色界四地各九品思。三無色愛住地。無色
界四地各九品思。此之四住。藏通二教二乘。及別教
菩薩。皆已斷除。但未證法身。屬方便道。此釋方便也。
無明未盡名曰有餘者。無明。即界外見思。有四十
二品。今全然未斷。名曰有餘。此釋有餘也。
亦可各分淨穢者。見思輕重。同居淨穢。如凡夫見思
輕。感同居淨。重。感同居穢也。體析巧拙。方便淨穢。通
<pb n="544"/>
教三乘。體色明空則巧。感方便淨。藏教三乘。析色明
空則拙。感方便穢。次第一心。實報淨穢。別教菩薩。修
次第三觀。證法身理。感實報穢。圓教菩薩。修一心三
觀。證法身理。感實報淨。分證究竟。寂光淨穢。別教如
來。斷十二品無明。分證三德。感寂光穢。圓教如來。斷
四十二品無明。究竟證三德祕藏。感寂光淨。土石
荊棘是依。四趣紛紜是正。八德七珍是依。人天濟濟
是正。
隨其機異所見亦異者。若能斷盡無明。即同居見寂
光。分斷無明。同居見實報。斷四住惑。同居見方便。未
斷見思。同居見本土。如法華下。引證。我此土安
隱者。法華云。大火所燒時。我此土安隱。大火所燒。是
同居土也。我土安隱。是同居見方便也。或見此處
山林地土沙礫。證同居但見本土。或見七寶。證同居
見方便土。或見是諸佛行處。證同居見實報。以實報
土。行真實法。感殊勝報。是諸佛因中修行處故。或見
即是不思議境界。證同居見寂光。喻如一水無別。天
人鬼畜所見不同也。
受用土復分自他同乎實報者。自受用土。唯佛一人
自己受用。不共餘人。他受用土。則與十地菩薩受用
故也。此二雖分自他不同。皆三僧祇劫修真實行。所
感果報。故同實報。變化。同前三四方便同居者。以
方便同居。乃極果聖人無方大用。隨機變化。方便利
生之土也。
極樂雖當變化。亦可受用及法性者。極樂雖是同居。
對前第三變化。若能進修現觀。分斷無明。乃至無明
斷盡。則通受用及法性也。
棗柏所分十種權實者。華嚴合論云。第一阿彌陀經
淨土。第二觀無量壽經淨土。此二是權非實。第三維
摩經淨土。第四梵網經淨土。皆是實未廣。第五摩醯
首羅天淨土。第六涅槃經淨土。第七法華經淨土。皆
是權未實。第八靈山會所指淨土。是實非權。第九唯
心淨土。是實淨土。第十毗盧所居淨土。是實淨土。
又上四土亦法爾具足不可但執寂光者。恐人聞寂
光是實。前三土是權。唯執寂光。撥無三土。故云此之
四土。法性理中。法爾具足。以眾生蕞爾心中。百界千
如。三千性相。無不具足。若執寂光為實。撥無前三。此
天台別教所詮。清淨真如權理。非真寂光也。
若證寂光等者。言果若真證寂光。於下三土隨心寄
託。如欲化法身菩薩。則寄實報。欲化權乘聖人。則寄
方便。欲化凡夫。則寄同居。以寂光妙理。非清淨真如。
不離前三。故自不撥無。若於寂光則未證。於三土則
撥無。四土皆非。現居何處。此乃墮豁達空。起斷滅見。
邪魔之侶。外道之儔。錯之甚矣。故不信下。引例。楞
嚴破想陰文云。都指現在即為佛國。無別淨居。及金
色相。是也。
八地已上永脫色累者。八地轉現相。得色自在。九地
轉轉相。得心自在。十地轉業相。究竟成佛。此三位菩
薩。漸空業識。脫體無依。內無根身。外無世界。況極果
聖人而有土耶。
疏。西方偏指極樂有二意。一則純是樂故。如後文
無苦有樂是。二則因緣皆殊勝故。如往生經中說是。
鈔。多岐亡羊者。列子載楊子之鄰人亡羊。既率其
黨。又請楊子之豎子。共追之。楊子曰。一羊何追者之
眾。曰。多岐路故。已而返。竟不得羊。曰。岐路之中。又岐
路焉。不知所之故也。故曰大道以多岐亡羊。學者以
多方喪生。專指中鵠者。鵠。皮革之的也。射侯用皮。
其中畫鵠以為的。
若夫徧供十方者。恐有難云。既云指方立相。住心取
境。何故經中又云供養他方十萬億佛。故云此乃生
西方已。見佛聞法。得無生忍以後事。非今未生西方
之凡夫即能也。見卵而求時夜者。莊子云。且汝亦
太早計。見卵而求時夜。見彈而求鴞炙。時夜。雞也。見
<pb n="545"/>
卵而即望其報曉。甚言欲速之極也。
又問下。然則華嚴一身復現剎塵身。一一徧禮剎塵
佛。此非生西方已後事。何不住心取境耶。答中約一
多相即答。即十𢆯門中一多相即自在門。以一無體
全法界為體。法界之外。無有剩法。故一即多。以多望
一亦然。故一多相即。或普或偏常異常同者。徧禮
剎塵。曰或普。唯念一佛。曰或偏。或偏或普。曰常異。一
多相即。曰常同。
疏。即遠之近。指觀經。即近之遠。指今經。此猶是以
凡情思議。
鈔。良以去此下。言觀經之去此不遠。是明此經過
十萬億之極樂。去此不遠也。此經過十萬億。是明觀
經去此不遠之極樂。要過十萬億也。
心包下。出所以。心者。不離當處。近也。法界廣無邊涯。
遠也。今則心包法界。何近而非遠。故云此不遠之極
樂。實過十萬億土。法界唯心。何遠而非近。故云過十
萬億之土。實去此不遠也。
超過三界所行之處者。此三界是生死處。是怖畏處。
是險惡處。今所云超。為與三界同一處所言超耶。與
三界各別處所言超耶。
不可說言離三界。即三界者。若離三界。則染淨隔別。
隔別。則淨而不徧。若即三界。則染淨不分。不分。則徧
而不淨。
非方不方無在不在者。不即不離。非方也。或在淨居。
或在西方。非不方也。又不即不離。無在也。或在淨居。
或在西方等。無不在也。
未可槩以同居而為定論者。以前問二經遠近。何以
不同。是槩以同居而為定論也。
疏。是世界義者。世為遷流。有豎義。界為方位。有橫
義故。
鈔。西屬金體者。以五行配之。則西方庚辛金。西
當肅氣者。以四時配之。西為秋。有肅殺之氣故。西
當白色者。以五色配之。西為白也。
體露金風者。僧問雲門。樹凋葉落時。如何。門云。體露
金風。
十苦者。生。老。病。死。愁。怨。憂。苦受。痛惱。生死流轉。十
惡者。即身三。口四。意三惡業。十纏者。瞋。覆。睡。眠。戲。
掉。慳。嫉。無慚。無愧。（註云）忿恚曰瞋。隱覆自罪曰覆。意
識昏迷曰睡。五情暗冥曰眠。嬉游曰戲。三業躁動曰
掉。財法不能惠施曰慳。他榮心生熱惱曰嫉。屏處起
罪不自羞曰無慚。露處起罪不羞他曰無愧。十使
者。即五利五鈍。五鈍者。貪瞋癡慢疑。五利者。身見邊
見邪見見取戒取。
堅淨為西者。華嚴童子南詢。古云。明正為南。方盡南
矣。
疏。釋現在文中有三義。初節引大本大雲。明釋迦
說法時之現在。次節云釋迦彌陀。均名現在。而小不
同。明即今此時之現在。後一節明後後無盡。指盡未
來為現在。
鈔。非過去現在未來者。以過去無始未來無終。現
在不住故也。
疏。復有二義者。一是現在。二是現在之現在。如念
佛為徑路。而持名又徑中之徑也。
鈔。雖云勢至。實彌陀無異者。觀經疏云。菩薩機忘。
如來應息。名為補處。以十方三世一切如來。同一法
身。同一智慧。更無彼此迭相見。但由菩薩之機。感如
來之應。若菩薩無明斷盡。無能感之機。如來之應隨
息矣。如來應息。名為滅度。菩薩機忘。名為補處。豈真
一滅一生。判然兩人耶。故雖云勢至。實乃彌陀也。
鈔。智覺云。總持教中說者。宗鏡二十四云。且如總
持教中。亦說三十七佛皆遮那一佛所現。謂從大圓
鏡智。流出東方阿閦。平等性智。流出南方寶生。妙觀
察智。流出西方無量壽。成所作智。流出北方不空成
<pb n="546"/>
就。法界清淨智。即自當遮那。言三十七者。五方如來。
各有四大菩薩。即成二十五。及四攝。八供養菩薩。故
成三十七。皆稱佛者。皆一佛所現。以所從能。皆名為
佛也。四攝。即鈎。鎖。鈴。索。八供養。即燒。散。燈。塗。華。鬘。歌。
舞。
疏。多種不同者。以根根塵塵。皆能說法故。
鈔。言說瞻視乃至香飯者。楞伽云。大慧。非一切剎
土有言說。言說者是作耳。或有佛剎。瞻視顯法。或有
作相。或有揚眉。或有動睛。或笑。或欠。或謦欬。或動搖
等。
鈔。法身一向不說者。此指文字法也。若三身分析
而言。法身以理為身。無有身相。云何說法。故云法身
一向不說。
報身具說不說者。報身有二。若自受用。乃法性身也。
以一切功德為體。此身無相。亦不說法。若他受用。則
從法身現起。為十地菩薩說法。
應身定說者。應身則為三賢菩薩。及二乘凡夫。現起
說法也。
報化非真佛亦非說法者。此含二義。一會用歸體義。
以報化二身。乃法身之用。用無自性。全體即真。故報
化無體。乃歸法身也。二奪事顯理義。以報化所說。乃
文字法。然文字性空。名字亦離。以何為法。必見法身
者。乃能知法也。
當是隨機所見者。凡小權乘。但見應身說法。大乘登
地。乃見報身說法。若圓頓菩薩。乃見法身說法。以佛
本無三。隨機所見。自不同故。
鈔。僧問大隨（至）始得大悟者。僧至南方參投子。投
子問云。大隨有何言句。僧陳前事。投子向西禮云。西
川有古佛世出。令僧反見。僧返。大隨已滅度矣。一往
一還。路途萬里。後參龍牙。復理問前事。牙曰。為同大
千。始得徹悟。古云。一句隨他語。千山走衲僧。又頌云。
劫火光中立問端。衲僧猶滯兩重關。只因一句隨他
語。萬里區區獨往還。
城東老母者。此老母但見佛來。即避不見。然雖不欲
見佛。佛常現前。老母向東。佛於東現。向西南北。佛現
亦然。母以十指掩面。十指尖頭。皆現佛相。
鈔。終朝侍佛側等。既云體自靈知。則終朝侍佛側
也。奈何眾生有眼如盲。不見金容。既云即今顯現則
竟日坐法筵也。奈何眾生有耳如聾。罔聞妙道。因不
見金容故。遂使魔王混於佛殿。因罔聞妙道。遂使邪
法亂乎真宗。雖然如是。佛身如故王法猶存。但能不
隨外境。返照心源。則佛法一時雙足矣。
鈔。即不苦不樂者。以三苦。對三受。苦苦。對苦受。壞
苦。對樂受。行苦。對不苦不樂受故。此苦處中者。以
不苦不樂受。介乎苦樂二受之中。故云處中。
欲界具三者。三受具足故。色兼後二者。初禪離生喜
樂。二禪定生喜樂。三禪離喜妙樂。四禪捨念清淨。俱
無欲界苦受故。無色唯行者。以四空天人。苦樂雙亡。
唯有念念遷流故。
總成上七者。以前七是別。後一為總故。
百一十苦者。前五十五苦。次第增數。一具一。二具二。
三具三。四具四。乃至十具十。共成五十五。次五十五。
九種次第疊開。一分二。二分三。三分四。四分五。五分
六。六分七。七分八。八分九。九分十。又共成五十五。
一無差別流轉苦者。以雖有六道之不同。同一流轉。
故云無差別。此即一具一也。二欲苦癡苦。此即二具
二也。若約苦壞行。是即三具三等也。
次九種苦者。謂一切廣大一切門。邪行流轉不隨欲。
違害隨逐一切種。
於九種中又次第疊開者。謂一分二。宿因所生。現緣
所生。二分三。長時猛利。雜類無間。三分四。地獄。旁生
鬼。善趣攝。四分五。乃至九分十等。
一切眾生皆寂滅相不復更滅者。此約生死即涅槃。
<pb n="547"/>
以九界生死是修惡。修惡。即性惡。性惡融通。任運攝
持佛界修善。故曰生死即涅槃相。不須更滅。生死證
涅槃也。此舉能例。則一切下。是舉所例。眾生。例國土。
寂滅。例極樂。今開苦樂以違彼經者。以證難也。彼
經苦樂相即。今經苦樂迢然。豈不違彼經耶。
賢首大師下。引古釋例答。但以迷倒妄見生死等者。
謂生死本空。元無自性。為因無明。引生三細。次從境
界。復現六麤。造業受報。往來六趣。是以無生死中。昏
迷顛倒。妄見生死。名在生死此岸。若能從緣得悟。生
死本空。本來涅槃。即生死此岸。便名彼岸。此舉能例。
今謂下。是舉所例。生死例五濁。此岸例娑婆。彼岸例
極樂。國土下。結答。據上答例。則知國土常淨。眾生
自迷。若眾生利根。能從迷得悟。何必分苦分樂。勸厭
勸欣。今鈍根眾生。迷多悟寡。示兩土苦樂。令生欣厭。
不容己也。
鈔。此土有不常值佛苦者。諸佛出世。如優曇華。一
百八十劫。空過無有佛故。不聞說法苦者。不常值
佛。法亦難聞。萬劫千生。如聾如瞽故。惡友牽纏者。
不獨淫朋匪友。怙惡增非。即勸策世善。遮障真乘。皆
為惡友故。羣魔惱亂苦者。天魔陰魔。及與心魔。乃
至煩惱及死。八萬四千魔軍故。輪迴不息苦者。往
來六趣。匍匐四生。如汲井輪。互為高下故。難免三
途苦者。淪溺三途。如己舍宅。乃至一念瞋心。即地獄
因。一念癡心。即畜生因。一念貪心。即餓鬼因故。塵
緣障道苦者。四事供給。助道資緣。一有不周。難於進
行故。壽命短促苦者。長年者。不過八九十以皆亡。
短命者。大都二三十而早夭。更有今日不知明日事。
上牀別了下牀時故。修行退失苦者。此土業風浩
大。塵境麤強。欲潔偏染。求升反沈故。塵劫難成苦
者。此土修行。多劫多生。方蒙解脫故。
鈔。得旨則號醍醐失意則成毒藥者。圭峰大梅之
旨。不過掃人取捨之情。蕩人垢淨之見耳。是應病發
藥。但除其病也。若執無淨穢。無取捨為極則。是執藥
成病。反為毒藥也。
甯知下。伸正意。理無分限者。無淨無穢。無取捨也。
事有差殊者。淨穢迢然。取捨歷然也。理隨事變無
取捨處取捨宛然者。所謂雖知無妄可斷。不妨斷其
妄想。雖知無真可證。不妨證彼真心也。事得理融
則正取捨時了無取捨者。所謂雖云斷妄。而了知妄
想全空。雖云證真。而了知真如非有也。權實雙行
事理無礙者。知一切法平等不二。實也。理也。而示苦
樂境。開取捨門。權也。事也。平等即苦樂。苦樂即平等。
不二而取捨。取捨而不二。雙行無礙也。
故苕水下。引古證結。亦能順教成功。則無取捨處。不
妨取捨宛然。欣厭本空。則正取捨時。了無取捨也。
況安養下。重覆發明。往來法界彌顯唯心者。往者。往
生淨土。來者。迴入娑婆。而實往無所往。來無所來。彌
顯唯心之妙。若執定唯心。不信往來者。則既無往來。
何法唯心。雖名唯心。非真唯心也。託彼勝緣速登
寶覺者。以凡夫欲登寶覺。必具二種。一者因勝。具足
一乘種子故。二者緣勝。諸佛菩薩作外緣故。若內因
雖具。外緣不勝。如木有火。不假鑽燧之緣。不能自燃
其木。修道亦然。雖具一乘因種。若無彌陀勝緣。不能
速斷輪迴。登無上覺也。權曰妙者。以是即實之權
故。蓋權外無實。實外無權也。
疏。自性無染者。從本以來。一切染法不相應故。自
性常淨者。常恒不變。淨法滿足故。
鈔。染是苦義者。以苦者。是逼惱義。煩惱染污淨心。
即逼惱故。
淨是樂義者。以樂者。暢悅義。淨心不為逼惱。即暢悅
故。
華嚴六地觀察無明者。六地菩薩。以十種相。觀諸緣
起。所謂星羅十門。月滿三觀也。今鈔所引。乃是第七
<pb n="548"/>
三苦聚集觀。
無明等者。於理不了。名無明。所作業果。是行。此二支
屬過去因。行依止初心。是識。與識共生四取蘊。為名
色。名色增長。為六處。根境識三事和合。是觸。觸共生。
有受。此五支屬現在果。於受染著。是愛。愛增長。是取。
取所起有漏業。為有。此三支屬現在因。從業起蘊。為
生。蘊熟蘊壞。為老死。此二屬未來果。
無明至六入是行苦者。以前五遷流相顯故。觸受
是苦苦者。觸受二支。觸對生苦。以因苦緣。生於苦心
故。餘是壞苦者。餘但壞樂。故名壞苦。老死壞生。亦
名為苦故。
我今此心無無明。乃至無老死等。可雙約本然修得
說。若約本然說。即自性本自清淨。無一切差別之相
也。若約修得說。即經中所謂若無明滅行滅者。是三
苦斷也。無上菩提。是究竟智德。乃能究盡諸法實
相。邊際智滿。種覺頓圓也。無上涅槃。是究竟斷德。
以無明滅故。心無有起。以無起故。境界隨滅。以因緣
俱滅故。心相皆盡。名得涅槃也。覺法樂者。謂無心
觀法。而於諸法自然普照也。寂靜樂者。無所取著。猶
如虗空。入一切法如虗空性也。二俱名樂。是無樂之
樂。乃為真樂也。若有可樂。與苦何別。如下文所說。
聖解還成魔境者。楞嚴云。不作聖心。名善境界。若作
聖解。即受羣邪。佛見早墮鐵圍者。經云。文殊昨夜起
佛見法見。被吾貶向二鐵圍山。
鈔。如瑞相經下。所引共有九重。皆證周帀圍繞之
意。一單網。明網有雜色寶光。二舉網例二。明網
柔軟不待琱琢。三單行樹。明行列有數百千重。
四單行樹。明樹有七寶間錯。五單行樹。明樹有佛
國出現。六單行樹。明樹有光色異常。七樹上有
網。明樹網具足生法。八樹上有網。明樹網映現大
千。九單行樹。亦明樹有數百千重。如旋火輪者。
言團圓正等。光明閃爍也。如帝釋瓶者。釋論第十
五云。有人一心供養帝釋。滿十二歲。天與一器。名曰
德瓶。而語之言。所須之物。從此瓶出。今以妙華。涌出
諸菓。如彼天瓶。出種種物。
鈔。（七聖財）信者。於實德能。深忍樂欲為義。戒者。防非止
惡。潔淨身心為義。聞者。多聞。博通為義。捨者。一切盡
捨。不染一塵為義。慧者。以了境為義。慚愧者。依自法
力崇重賢善。依世間力。輕拒暴惡為義。先言信者。信
為道元功德母故。有信無戒。信亦非真。故次言戒。有
戒無聞。不知實相。故次言聞。聞而不捨。法愛難忘。不
成聖果。故次捨。有捨無慧。則墮癡禪。非真解脫。故次
慧。前五如寶後二如人者。以若無慚愧。同禽獸木石。
信戒聞捨一切法財。悉散失故。
鈔。夫行樹尚及八千。是據觀經所說。迦旃鄰陀。
此云細綿衣。此草柔軟可愛。過此衣故。其香普熏。
十方世界。是以妙香而作佛事也。
疏。自性長養眾善。是行樹義者。行樹從地發生。漸
成暢茂。有長養義。
鈔。文中施無染心無傲心等。皆約性中本無而言。
不約修時言也。是則若人了達自性。則六度萬行無
不具足矣。故六祖云。心地無非自性戒等。
菩薩妙法樹者。樹有蔭覆清涼二義。今一乘妙法。能
蔭覆眾生。令得清涼之樂。故有樹義。生於直心者。
起信云。一者直心。正念真如法一故。淨名云。直心是
道場。無委曲故。楞嚴云。十方如來。同一道故。出離生
死。皆以直心。學道之人。先須直心為地。方生妙法故。
信為道本。故信為種。若無慈悲。縱有神通三昧。
悉魔業也。二乘由無慈悲。不明法性。故慈悲為根。
妙法以般若為體。故智慧為身。若無方便權智。則
法身空寂無助。如樹無枝幹。故方便為枝幹。雖有
權實二智。若無五度。則有慧無福。無有莊嚴。故五度
為繁密。禪定。一切八風所不能動。如葉之雖在風
<pb n="549"/>
中。而森然如故。神通變化不一。如華開合不一。
樹林雖華葉具足。必以結果為功。菩薩既萬行周圓。
自以種智為果。
覺意謂七覺支。四如意足。解脫智慧即解脫般若二
德。
奈之何下。結歎勸修。欄楯毀者。謂放此縱橫妙心。
一無拘檢也。既無拘檢。則伐性之斧斤至矣。羅網
頹者。謂迷此廣大妙心。以昏擾擾相為心性也。既為
昏擾。則清涼之蔭覆疏矣。尚枯瘁其根者。謂尚無
慈悲方便之因行。況得神通種智之妙果耶。覺林
如故道種非遙者。謂修持雖廢。法性尚存。但肯加功。
本真不失。古云。道遠乎哉。觸事而真。聖遠乎哉。體之
即神。但肯迴光。無患不徹也。
庭前柏樹者。僧問趙州。如何是祖師西來意。州云。庭
前柏樹子。
檻外藥欄者。僧問雲門。如何是清淨法身。門云。華藥
欄。
鈔。此合輕軟下。是明同異。此指大本。彼指觀經。彼
配六入者。清為色入。不臭香入。美為味入。輕冷軟是
觸入。調適無患是法入。并前說法即聲入也。雖成六
入。無非妙境。
鈔。水本無心能隨人意者。此方眾生。迷心逐境。為
境所轉。不能轉境。故水不隨心。彼土上人。會境歸心。
心能轉境。境自隨心。故水能隨意所欲也。
鈔。或聞佛法僧聲。三寶聲也。寂靜空無我聲。二
乘聲也。大慈悲波羅蜜聲。菩薩聲也。十力無畏
不共聲。佛聲也。諸通慧下。細明菩薩聲。通慧。通
途之慧。三賢聲也。無所作。不起滅。初地至七地聲
也。以此諸地。斷無明。證法性。法性本無所作。及起滅
故。無生忍聲。八地聲也。以八地菩薩。斷俱生我執。
親證無生故。甘露灌頂。等覺聲也。等覺將成佛時。
十方諸佛以智慧水。而灌其頂。即入佛位。如轉輪王。
將紹王位。以水灌頂故。成熟諸根者。諸根。即聲聞
緣覺。及諸位菩薩。上中下諸根。皆同歸一實也。
水本無情善能說法者。此土眾生。迷心逐境。諸根暗
塞。唯耳稍利。故以聲為教體。唯聞有情說法。彼土眾
生。既會境歸心。六根通利。故六塵皆為教體。根根盡
入圓通。不獨有情說法。無情亦皆說法也。
是水不但以可浴為功者。此土眾生。迷心逐境。則水
乃業報之水。但能洗四大垢穢。不能得大利益。彼土
眾生。會境歸心八功德水。即自心智慧。故能開神悅
體。滌蕩情慮。斷惑證真。得大利益也。
鈔。自性深𢆯無盡者。豎窮三際之底故。廣遠無
際者。橫極法界之邊故。非真非俗純粹至善者。絕
諸待對。離二邊雜糅故。
順萬物而無情者。情。實也。如幻如化。無真實故。上
行則入聖流者。真如隨淨緣。則為四聖。四聖既如幻。
聖無所增。下行則入凡流者。真如隨染緣。則為六
凡。六凡亦如幻。凡無所減。不變隨緣周徧法界者。
真如自體不變。而能隨染淨緣徧十法界。
定水二句。淨名云。八解之浴池。定水湛然滿。布以七
淨華。浴此無垢人。古釋云。水之為用。除垢去熱。解脫
之性亦然。解脫之中。定慧意足。湛然滿矣。七淨。自戒
淨。至涅槃淨。浴此無垢人者。無垢而浴。除熱取適
也。菩薩無緣而入八解者。外為眾生。內自調適也。今
之取意。謂性定之水。浴此不立一塵之無垢人。然無
垢。猶墮淨也。非真功德。垢淨雙亡。是真功德矣。
鈔。如觀經言（至）無我之音。詳引經論。以是推之下。
是判釋也。
德有厚者。乃妙達唯心。一法不著。故果報樓閣。能隨
心高下。浮在空中。德薄者。乃心外見法。執著未空。故
不能隨心。止在地上。
世間八風。為條風。明庶風。清明風。景風。涼風。閶闔風。
<pb n="550"/>
不周風。廣莫風。然彼土無四時。或應八方。或自有八
種。皆未可知。
一色無變。是常義。二體無垢。是淨義。三轉作無我。是
我義。四能令人富。是樂義。
鈔。問堯處茅茨者。因一貴字發問也。答中有二義。
一上智無著義。以上智之士。悟境惟心。心不見心。無
相可得。一切寶嚴。皆同幻化故。二曲為鈍根義。以愚
鈍凡夫。昧心著境。讚彼寶嚴。令生忻慕故。
箕諫象玉者。箕子見紂為象箸。歎曰。彼為象箸。必為
玉杯。而遠方珍怪之物至矣。遂入諫。
警蹕冕旒者。天子出。陳警。入。陳蹕。天子儀仗也。冕。冠
也。天子九旒。然舜時。恐未嘗有此。言此。不過形狀其
富貴耳。
疏。前云離地曰階。坦途曰道。故階道有平直義。又
重屋曰樓。岑樓曰閣。故樓閣。有高䆳義。
鈔。離諸垢污。即前離地曰階。無有偏陂。即前坦
途曰道。迥超塵境。觀照不遺。如樓閣之高無不照。
是高義。囊括虗空。廣博無盡。如樓閣之廣無不容。
是䆳義。常而不遷。即色無變。淨而不染。即體無垢。
我而隨緣不礙。即轉作無我。樂而富有不虧。即能令
人富。眾美畢具資成法身者。法身具含萬德。還以
萬德嚴身。而實德無所德。嚴無所嚴。是真莊嚴也。
且善財下。結勸。其如終日下。結歎。
鈔。婆沙論。止言十五里。華嚴鈔。則言一由旬。觀經。
言十二由旬。大本。言百由旬。千由旬。復言華葉無量。
而如來藏經。又言華中化佛。光明無數。則車輪何可
思議也。
鈔。微妙香潔。俱可約理。微有四義。事相可知。若稱
理。則自性之華。三智不能覰。五眼不能窺。是幽微義。
不與諸塵作對。不與萬法為侶。是隱微義。隨舉
一德。具含眾德。如琉璃瓶。盛多芥子。是細微義。一
切功德妙寶為體。無作萬行。以為莊嚴。是精微義。
妙有十二義者。初發心時。便成正覺。因該果海。果徹
因源。是因果同時義。真如不守自性。五道隨緣。淨
非淨也。正當五道隨緣。自性不變。垢非垢也。是垢淨
雙非義。法界一相。不礙千差競起。千差競起。不礙
法界一相。是總別齊彰義。不離當處常湛然。覔即
知君不可見。常湛然顯也。不可見。隱也。是隱顯隨宜
義。法性重重。無盡無盡。猶如千鐙。互為主伴。是主
伴相參義。雖非因非果。而不昧因果。無我無作無
受者。善惡之業亦不亡。是勝劣分明義。散去普周
法界。收來在一微塵。其大無外。其小無內。是小大無
定義。有物先天地。無形本寂寥。能為萬象主。不逐
四時凋。是寒暑不遷義。眾美畢張。不妨清淨一色。
清淨一色。不妨萬德交羅。是彩素交輝義。寂然不
動。感而遂通。隨緣赴感靡不周。而恒處此菩提座。是
動靜一源義。一切如來。光嚴住持。是諸眾生。清淨
覺地。是凡聖兼成義。如來藏中。無法不具。隨眾生
心。應所知量。是感應冥符義。
香潔二義。事相可知。理則自性之華。雖居煩惱之中。
不為煩惱所染。是穢中香。往生之士。具足五分法身
之香。及八萬四千波羅蜜香。是香中香也。又自性
雖在三界生死之中。不為生死所遷。是為垢中潔。往
生之士。既不為分段所遷。并不為變易所動。性離惑
染。淨法滿足。是潔中潔也。
鈔。中陰之身自求父母者。中陰。謂前陰已謝。後陰
未成。而中間所受之身。名為中陰身。六趣眾生。唯除
極善極惡。餘皆通受此身也。自求父母。餘趣則不可
知。但就人趣。即楞嚴所謂。見明色發。明見想成。異見
成憎。同想成愛。流愛為種。納想為胎。是也。
一彈指頃蓮華化生者。謂臨終在定之心。即淨土受
生之心。舉念即是生淨土時也。
不兼色像者。謂文殊一行三昧。不取相貌。專稱名字
<pb n="551"/>
故。
菩薩偏行六度者。謂十地菩薩。於十波羅蜜各有專
主故。所謂初地布施二持戒。三地忍辱四精進。五禪
六般七方便。八願九力十智慧。是也。今不言十。而言
六者。以六即能攝十故。
以施為專主餘但隨力隨分者。是初地菩薩境界。經
云。菩薩住初地時。於一切物。無所悋惜。求佛大智。修
行大捨。凡是所有。一切能施。是菩薩十波羅蜜中。檀
波羅蜜增上。餘波羅蜜。非不修行。但隨力隨分也。
鈔。佛地下。引證。假實之色者。長短方圓。乃至光影
等為假色。以對短為長。對長為短。無一定實體故。青
黃赤白等為實色。以青等析至極微。色不改故。又實
色。是眼識所緣。假色。是意識所緣。如水月鏡華等。
皆不離佛淨心者。諸佛淨心。非假非實。假實之色。不
離此心故。即此淨心。能顯假實之色者。以此心是假
是實。則不能現假實之色故（今復解云）。
佛地論是明色心不二。假實之色不離佛淨心者。謂
種種諸色。不異法身真心。如波與水。本來無二也。以
無量莊嚴。各各差別。皆真如自在用故。此句明色即
心也。即此淨心能顯假實者。謂即此法身是色體故。
能現於色也。以依智淨相。能作一切勝妙境界故。此
句明心即色也。
故經下。結歸當經。青色青光等者。青色等是實色。青
光等是假色。既云假實之色皆不離佛淨心。則此經
光色不二。即自性寂照雙融也（又解云）。
光色不二者。謂青色有青光。白色有白光。光色不二
也。寂照雙融者。以光有照義。色有寂義。華之光色不
二。即性之寂照雙融也。
鈔。願以起行行以實願者。以願導行。以行填願也。
行非願起。則行乃偽行。非真實行。願無行填。願乃虗
願。非真實願。行滿願遂名為成就者。彌陀成就功
德莊嚴。皆因中廣大行願之力。非一朝一夕之故也。
攝取二十一剎如彼修持者。此稱性之行也。以性無
盡故。行亦無盡。一修一切修。一行一切行。言二十一
者。舉三七之多。表其無盡也。
住真實慧者。先悟毗盧法界。勇猛精進。阿僧祇劫修
菩薩行者次修普賢行門也然必發四十八願已然
後修者。所謂以願導行。以行填願也。護身口意。是
別舉持戒一門。修行六度。則備舉所修之行。此上。乃
自利之行。了空無相下。乃利他之行也。了空。無相。
無作。是法身菩薩三解脫門。謂了知無人。無我。無壽
命。自性空。無作者。無受者。即名空解脫門。觀一切法
皆自性滅。畢竟解脫。無有少法相生。即名無相解脫
門。如是入空無相已。無有願求。唯除大悲為首。教化
眾生。即名無作解脫門。了空無相無作以行教化
者。謂不同餘教心外有法。實有生可度。乃是終日度
而無度。終日無度而度。所謂雖知諸佛國。及與眾生
空。而常修淨土。教化諸眾生。是也。華嚴世界下。是
先明願。又下云下。是次明行。普賢智地行悉成者。
謂普賢智地底行皆悉成就也。
疏。無漏性功德者。以此功德。乃是從性起修。全修
即性故。
鈔。營修世福為有漏因者。初祖始見梁武帝。帝問
曰。寡人造寺寫經。度僧無量。有功德否。祖曰。實無功
德。此但人天小果。有漏之因。如影隨形。雖有。非實。帝
曰。如何是真實功德。答曰。淨智妙圓。體自空寂。如是
功德。不以世求。
疏。金剛般若（至）是名莊嚴者。經云。須菩提。於意云
何。菩薩莊嚴佛土不。不也世尊。何以故。莊嚴佛土者。
即非莊嚴。是名莊嚴。古釋云。以菩薩雖修行嚴土。行
乃無作。土亦非嚴。非嚴而嚴。故曰即非莊嚴。是名莊
嚴。今引此以問。乃斷章取義。謂實無莊嚴。方是真莊
嚴也。而今乃有種種依正莊嚴。不與金剛相違背耶。
<pb n="552"/>
是非但不知淨土。并不知金剛也。故以性相融通。所
宗有異答之。
鈔。彼經以無相為宗故不取形相者。如經云。無我
相。無人相。無眾生相。無壽者相。無法相。亦無非法相
等。又云若見諸相非相。即見如來。
實則清淨心中身土自現者。如經云。以三十二相見
如來。又云於法不說斷滅相。
今經以淨土為宗。故反覆開明者。如經中欄網行樹。
池閣蓮華。天樂雨華。化禽風樹。乃至壽命光明。聲聞
菩薩等。
實則相本自空唯心唯識者。雖有種種莊嚴。實如鏡
像水月。不立纖塵。皆行人心識所變現也。
又清淨心中身土自現者。以如實空。即如實不空。真
實理中。具足無量功德故。又復見本法身。自然而有
不思議業。能現種種依正。故攝論云。如摩尼天鼓。無
思成自事等。
又相本自空唯心唯識者。以彼色相莊嚴等事。無來
無去。離於分齊。唯依心現故。又復一切色相。即是如
來妙心。所謂從本以來。色心不二。色性即智。故涅槃
云。吾今此身即是法身等。
鈔。直心是菩薩淨土等。淨土地平如掌。無諸坑坎。
豈諂曲之所能成。七寶莊嚴勝妙無比。豈淺行之所
能得。故必三智於一心中修。直至道場。無諸委曲。三
諦於一心中造。窮深盡底。究暢實際。乃能如是。而不
諂眾生。及具足功德眾生來生其國者。以化緣相及。
果報相通。以因克果。影響相符。不差毫髮也。
乃至萬行悉亦如是者。次從大乘心六度。四等四攝
乃至十善是菩薩淨土。菩薩成佛時。具行十善眾生
來生其國也。
疏。自性能生萬法是莊嚴義者。金剛經云。即非莊
嚴是名莊嚴。今則自心出生萬法。還以萬法嚴心。法
本自空。嚴亦何有。無能嚴所嚴是真莊嚴。
鈔。一切寶鈴網如幻心所生等者。謂穢土依正。從
凡夫有漏識生。淨土寶嚴。從聖人無漏智生。故鈴網
如幻。從人解法如幻心生。樓閣浮空。從人無著無生
心生。乃至種種寶衣。從忍辱生。寶蓋。從慈悲生。種種
寶幢。從示說一切法生。種種寶座從解一切法空生。
一一皆是稱真如法界具無邊德者。華嚴境界。稱性
法門。故法法全彰。塵塵具足。故云華藏世界所有塵。
一一塵中見法界也。

彌陀經疏鈔演義卷二

<sarticle>彌陀經疏鈔演義定本卷三</sarticle>

疏。華樂交輝。華。有天華樹華。樂。有天作自作。
鈔。初引大本。是諸天所作。次引。是虗空自作。三引
觀經。雙具天作自作。以是下。結歸異世樂也。清暢。是
不澀。嘹喨。是不滯。微妙。是不麤。和雅。是不俗。
疏。樂可以養人之性情。而蕩滌其邪穢。消融其渣
滓。是有和融之義。
鈔。如實空。如實不空。即起信心真如門。空如來藏。
不空如來藏。如。謂真如。實。謂實相。如實空者。謂此真
如實相之中。空無妄染。非謂如實自空。此則如實之
空也。不空有二義。一異妄無體故。二具足無漏性功
德故。
調和而克諧不悖者。舜典云八音克諧。無相奪倫。今
茲萬德亦然。常樂我淨。不悖真實識知。徧照法界。不
悖清涼不變。不離。不斷。不異。不思議。即克諧不悖也
融液而一味無乖者。清濁高下。如五味之相濟而後
和。今茲萬德亦然。雖實有此諸功德義。而無差別之
相。等同一味。唯一真如也。
忍進相與低昂者。忍進。六度之二也。忍者。惡罵捶打。
<pb n="553"/>
皆悉能忍。猶如大地。猶如橋梁。任一切踐踏。而不起
一念。故曰低。進者。曉夜忘疲。精進不懈。猶如一人與
萬人敵。勇猛直前。故曰昂。言相與者。正忍辱時。正精
進。愈精進時。愈忍辱也。塤鳴篪奏者。塤。土為之。篪。
竹為之。二器互相唱和。詩云。伯氏吹塤。仲氏吹篪。今
此忍進。低昂互造。如塤篪之互為高下也。
止觀雙成定慧者。止觀是因。定慧是果。止者。止其散。
止之既久。則成定。觀者。觀其昏。觀之既久。則成慧。曰
雙成者。因中止觀雙修。果上定慧不二。玉振金聲
者。金。鐘也。聲。宣也。八音未作。則先擊鎛鐘。以宣其聲。
玉。磬也。振。收也。俟其既闋。後擊特磬。以收其韻。今茲
禪定。如彼玉振。今茲觀慧。如彼金聲。迭相始終也。
慈悲喜捨。四無量心也。慈者。與眾生樂。悲者。拔眾生
苦。喜者。喜眾生離苦得樂也。捨者。一法不著。萬緣皆
捨也。哀而不傷樂而不泆者。詩人言文王未得后妃。
則寤寐反側以求之。是哀其所當哀。不害於和也。既
得后妃。則琴瑟鐘鼓以樂之。是樂其所當樂。不失其
正也。今茲慈悲。乃無緣之慈悲。非愛見之慈悲。喜捨。
乃性德之喜捨。非情識之喜捨。何傷何泆。
非唯不鼓兼復無聲者。觀經云。如天寶幢。不鼓自鳴。
今乃非唯不鼓自鳴。兼復無聲可聽。自性之樂。非五
眼能窺。二聽所聞故。羽寂宮沈響天震地者。宮羽。
五音之二。雖五音沈寂。吼動乾坤。古云。沈沈寂寂絕
施為。觸著無端吼似雷。是也。
鈔。下有金剛等。是明地下莊嚴。琉璃地上等。是明
地上莊嚴。
鈔。無雜無穢。是真義。無變無遷。是如義。萬劫常新。
是金義。不增不減。是平義。不高不下。是等義。千聖
共履。是地義。
毗舍下。是引證。楞嚴云。持地菩薩。於普光佛時。為比
丘。平填道路。至毗舍如來時。因國大王。設齋延佛。爾
時菩薩。平地待佛。佛摩頂云。當平心地。則世界地一
切皆平。
維摩云。舍利弗言。我見土石諸山。穢惡充滿。螺髻梵
王言。仁者心有高下。不依佛慧。故見此土為不淨耳。
於是佛以足指按地。即時大千世界珍寶嚴飾。
鈔。晝則始東洲半六句。言日之旋環也。古云。南贍
部洲日當午。北俱盧洲打三鼓。東勝神洲日將晡。西
牛貨洲開門戶。是也。
鈔。世人行善諸天歡喜者。以人修戒善。則天多眷
屬。天喜眷屬。故生喜也。又諸天皆好善。人修善。則上
合天心。故喜也。
鈔。及至小萎亂風吹去者。法華云。香風吹萎華。更
雨新好者。是也。或難曰。極樂所有華木。皆七寶成。不
以春生。不以秋瘁。今乃萎者。何也。答。此有二義。一者
隨順此方故。二者是表法故。以華表菩薩之因行。稍
有懈怠。如華之小萎。則鼓以般若之風。去其懈怠。重
加精進。如吹去萎華更雨新好也。
疏。自性開覺是華義者。以圓覺之心。如華開。明照
十方剎故。佛地論云。如大夢覺。如蓮華開。是也。
鈔。如華尚蕋者。迷則一無所覺故。如華正開者。悟
則萬法朗然故。
神靈通達。亦復如是者。以十法界依正色心。循業發
現。無主持者。無造作者。無分析者。皆自性任運。不思
議之無作妙用如是也。
經。前經文云。過十萬億佛土。今經文亦云。供養他
方十萬億佛。則知十萬億者。是表數之極多。猶華嚴
之以十表無盡也。
疏。眾生持取供佛。亦可約理。如華嚴。以萬行因華
莊嚴一乘妙果。以眾生屬因。佛屬果故。
鈔。三種意生身者。一入三昧樂意生身。屬聲聞。二
覺法自性性意生身。屬菩薩。三種類俱生無行作意
生身。屬佛。謂之意生者。喻如意去。速疾無礙也。入
<pb n="554"/>
三昧樂者。謂從三三昧中。發起神通之用。覺法自性
者。覺諸法自性。從此自性發起妙用。即名意生身。種
類者。十法界依正色心。俱在我一念心中顯現。本無
遷流之行。亦無有為之作。
疏。佛真法身。猶若虗空。孰受供養。故自性自嚴。是
盛華供養義。法身無為。不墮諸數。何云十萬億。故
自性自徧。是十萬億義。心體不動。本絕去來。何云
時還。故自性自空。是食時還義。心體徧周。本無對
待。何云本國。故自性自住。是本國義。
鈔。心本具含萬德還以萬德嚴心者。所謂自體有
大智慧光明義。徧照法界義。真實識知義。常樂我淨
義等。即以所含之萬德。嚴我能含之一心。德無所
德嚴無所嚴者。以對恒沙煩惱。顯恒沙性德。自性之
煩惱本空。德從何立。則德無所德。既以即心之德。嚴
此即德之心。全心即德。則嚴無所嚴。心德兩忘。能所
不立。一念不生。是真供養也。誰能供養佛通達無
生者。佛者。覺也。覺體無生。不達無生。何處覔佛。故唯
寂滅現前。乃能同佛慈力。不然。以生滅心。著相覔佛。
隨逐妄緣。非真供養故。
如理思惟即是供養如來者。金剛經云。如來者。即諸
法如義。不思真如之義。不能供養如來故。真如非有。
不以有思。真如非無。不以無思。真如非亦有亦無。不
以雙亦思。真如非非有非無。不以雙非思。離四句。絕
百非思。思至無思。思盡還源。方名親供養如來也。
無前無後一時供養者。維摩經善德長者言。憶念我
昔。自於父舍。設大施會。供養一切。期滿七日。維摩詰
來入會中。謂我言。長者子。夫大施會。不當如汝所設。
當為法施之會。何用財施會為。我言居士。何為法施
之會。詰言。法施會者。無前無後。一時供養。釋曰。夫以
方會人。不可以一息期。以財濟物。不可以一時周。是
以會通無隅者。彌綸而不漏。法澤冥被者。不易時而
同覆。故能即無疆為一會。而道無不潤也。
心體本空者。以心無形相。十方求之。終不可得故。
空無來往者。畢竟空中。無形無住。無處無著。不動不
起故。
心源湛寂常住不遷者。心源。謂染心之源。即性淨也。
又麤相之源。即生相也。此在佛地。方了其源。若法身
大士。覺未至源。猶有生相。動彼靜心。業識起滅。故不
云常住。至生相都盡。無明風止。性海浪歇。湛然常住
也。然此是約生滅門說。若約真如門。則從本以來。離
諸名相。無有變異。不可破壞。湛然常住也。
金剛本處。即此經本國者。如起信言本覺。楞嚴言本
心。梵網言本源。圓覺言本際。皆指自性而言也。本處
本國。何獨不然。此之謂務本者。論語謂。君子務本。
然彼以孝悌為本。未真務本也。必也了萬法之非真。
達本源之一致。蕩生滅之妄計。會常住之真。心返本
還源。為真務本也。
鈔。教開四種三昧。一曰常行者。出般舟三昧經
亦名佛立三昧。成時。見十方佛在空中立。以九十日
為一期。二曰常坐者。出文殊□□□說□般若經。
亦名一行三昧。唯專念法界故也。亦以九十日為一
期。三曰半行半坐者。出法華方等二經。法華三七
日為一期。方等不限時節。四非行非坐者。亦名隨
自意。意起即觀故也。方法出請觀音等諸大乘經。通
於四儀及諸作務。公私怱遽。亦不礙修也。
疏。自性常定者。那伽常在定。無有不定時。又云。心
地無散自性定。自性常慧者。一切眾生。皆具如來智
慧德相。又云。心地無癡自性慧。
鈔。禪悅為食定有食義者。禪定資神。輕安適悅故。
智能運轉慧有行義者。智體無住。運用活潑故。
如論之論。是往生論。如論頌云下。是引證。食有六段
行有一段。諸佛菩薩能說能受者。非諸佛不能說。
以具四無礙辯。得大無畏故。非菩薩不能受。以最極
<pb n="555"/>
利根。堪能擔荷故。
又正體智受真如味者。正體智。即根本智。亦名如理
智。此智能證真如。如空合空。似水投水。理智一如。長
無斷絕。從體起用。長養萬法。如食之能持色身長養
萬事也。
禪定資神下。次第釋前五食。食有資悅義。今禪定
持心。遠離麤重。悅體舒神。即為食義。食有增長義。
今願力堅強。執持正法。法身增長。即為食義。食能
成辦諸事。今念力能明記不忘。成辦聖道。即為食義。
食能解除飢渴。今解脫能斷除三障。資益法身。即
為食義。食能暢悅身心。今法喜能得大歡喜。飽滿
充足。即為食義。
未發大乘意。是未入正定聚眾生。修行信心者。已發
意。是信成就發心以後三賢菩薩。得忍者。是證發心
十地菩薩。一生補處。即等覺是。食此食者。皆摶真如
之理以為食也。問。既曰真如之理為食。而真如一味
平等。無增無減。萬古不磨。而文中深淺階位。屢食屢
消者。何也。答。真如雖曰一味萬古不磨。而乃隨智淺
深。以下位未證上位理時。則一心緣此理境。名食此
食。已證此理時。則此理化為烏有。名曰乃消。如人未
至廬山。則有廬山可緣。已至盧山。則廬山化為烏有。
故曰不見廬山真面目。只因身在此山中也。
如來行處是無行處者。行者。心行乎境也。凡夫行有。
二乘行空。大乘菩薩行中道。如來則有處全空。非行
有也。空處全有。不行空也。中道即二邊。不行中也。離
四句行。絕百非行。威音那畔行。法身向上行。不可行
處行也。故知下。結勸。
鈔。釋迦調達宿因者。釋迦佛與調達。往昔為共命
鳥。一為調達者睡。一為釋迦者醒。醒者因取香果而
食。香氣芬然。睡者覺而惡曰。何瞞我而食也。吾當以
毒菓害之。遂食毒菓。二命俱喪。黃鍾。是陽六律之
首。大呂。是陰六律之首。
鈔。大乘菩提分乃有多種者。涅槃云。三十七品。為
涅槃因。非大涅槃因。無量阿僧祇道品。為大涅槃因
故。
三十七品無所不攝者。以法雖同。由心成異故。如一
四諦。有無量相。而皆攝在四諦之中。道品亦然。但心
行大小不同。而成異故。道場者。得道之處。即是道
場。道品是法身因者。淨名云。佛身者。即法身也。從
無量功德生。乃至從三十七道品生等。道品是寶
炬陀羅尼者。寶炬。謂德炬。能爍破一切無明黑暗。故
名寶炬。攝一切法。名陀羅尼。若人能觀八正道者。
涅槃云。善男子。眾生佛性。不異諸佛。若有能修八聖
道者。當知是人則得明見。善男子。雪山有草。名曰忍
辱。牛若食者。即成醍醐。眾生佛性。亦復如是。
智有二種。智字。是三十七品中之一分。分別諸陰
有無量相者。有凡夫五陰。三乘五陰。諸佛五陰。凡夫
五陰。分段生死也。三乘五陰。變易生死也。諸佛五陰。
即真常之體。故曰因滅是色。獲得常色。受想行識。亦
復如是。又復分別諸陰。有無量相。即是別教觀無
量四諦。而亦可通圓人。如星羅十門。月滿三觀。得一
空三昧。即得無量空三昧等。
疏。一信二進。是十一善心所攝。三念四定五慧。是
五別境心所所攝。
鈔。持其所已得者。如草木有根。則已得之枝葉華
果持而不失。行人具足五根。則已得功德。亦持而不
失也。生其所未得者。未生之枝葉華果。漸漸能生。
行人具足五根。則未生功德。亦漸漸能生也。然始入
佛法。即有信心。未有定慧。不得名根。今由前三科。則
信不可拔。故得成根。下四亦然。諦理。即真俗中。以
通大小乘故。
信等五法各有體用。信者。於實德能深忍樂欲心淨
為性。對治不信樂善為業。進者。於善惡品修斷事中
<pb n="556"/>
勇悍為性。對治懈怠滿善為業。念者。於曾習境令心
明記不忘為性。定依為業。定者。於所觀境令心專注
不散為性。智依為業。慧者。於所觀境揀擇為性。斷疑
為業。
俱舍三義。即上文二義。最勝者。即上持其所已得。而
自分不失也。自在者。即上生其所未得。而勝進上求
也。光顯體用雙彰者。即上即體起用。即用顯體也。
二十二根者。信。進。念。定。慧。憂。喜。苦。樂。捨。眼。耳。鼻。舌。身。
意。共十六根。男根。女根。未知欲知根。已知根。具知根。
命根。
鈔。如瑜伽下。引證力有二義。後之所證出世法者。
即覺支正道。住行向地等法。難制伏。是不為邪外所
伏。此是證不為他伏也。下二句。是證又能伏他。一切
諸魔。即四魔八魔等。
深信諦理轉更增長者。前雖具信根。若未有力。則疑
惑能搖。邪外能亂。煩惱能侵。今既有力。則疑不能搖。
以有信獅子。能制疑兕故。邪外不能亂。以有信珠。能
清邪濁故。煩惱不能侵。以有信日。能破煩惱霜故。
進根增長者。前雖有進根。若未有力。則無始來不修
三學六度。種種懈怠種子。猶能發生。墮出世種種事
業。今得進力。則精進猛將。能伏懈怠魔軍。成辦三學
六度諸事業故。
念根增長者。前雖有念根。若未有力。則世間五欲六
塵邪念猶未盡除。出世之三寶施戒等正念。猶未成
就。今得念力之鎧。雖入五欲陣中。不為所損。能破種
種邪念魔軍故。
定根增長者。前雖有定根。繫緣一境。若未有力。則微
細雜念。猶未得除。四禪八定。九次第定。十六特勝等。
事理諸禪。猶未發起。今既得力。則定能澄清亂想之
垢。能現諸禪之珠故。又不明諦理。但得世間禪。名
曰事禪。深明諦理。得出世間禪。及出世上上禪。名曰
理禪。又小乘緣空直入。乃至圓人直心正念真如名
曰理禪。小乘帶事兼修。乃至圓人從行託事附法。三
種觀法。皆事理兼修。名事理禪。種種不一。故云諸也。
慧根增長者。前雖具慧根。止觀分明。決擇是非。若未
有力。則九十五種邪外之見。偏乘小教權理之執。猶
或現前。今既有力。則慧劒當空。一切邪外偏小之絲。
無不盡斷故。
疏。七覺自體。即擇法等。此之為用。為斷見道諸邪
見故。
鈔。分分隨宜而用者。謂應用擇法。則用擇法。應用
精進。則用精進。隨其所宜。無差謬也。
諸已證入正位者。正位。即正性。以由前根力。能破一
切見執。不墮斷常。覺法正性。正性者。即四諦如實性。
即用此如實覺慧。以為支分。合宜則用也。即四諦
如實性者。性即苦為逼迫性。集為招感性等。如實。即
是生滅。無生。無量。無作。此四各稱當教之理。名曰如
實。
觀諸法時善能覺了揀別真偽者。四聖諦理為真。外
道邪諦為偽。此二差別。在毫釐間。今觀法時。善能覺
了。不以偽為真。以真為偽故。
善能覺了不謬行於無益苦行者。以擇法後。次即修
道。故云修道法時。然外道久受勤苦。精進修行。不成
聖果者。以不達真性。惟用妄識修行。名曰精進。實同
懈怠。今須覺了是正是邪。勿行外道之謬行故。
得法喜時善能覺了等者。以既修道法。必得法喜。然
果見真性。乃稱法喜。若乃認奴作郎。將彼魚目。當我
明珠。則為大錯。故得法喜時。善須覺了。勿墮顛倒之
法生喜故。
除諸見煩惱時善須覺了等者。既得法喜。即斷諸見
煩惱。然貪等昏煩之法。體是虗偽。故須斷除。若信等
五根。及發宿世善根。乃出世真正善根。若亦斷除。錯
謬非小。故須覺了真偽。勿錯謬故。
<pb n="557"/>
捨所見念著等者。既以除諸見煩惱。則名捨所見境
捨所念著境時。然捨。乃對取而言。取既虗偽。捨豈得
真。并捨亦捨。弗令追憶故。
發諸禪定等者。既捨所見之境。則能發諸禪定。然禪
悅資神。能生愛著。故須覺了禪定虗偽。以定。對動而
有。動既是妄。定豈是真。勿生耽樂故。
修出世道時等者。既得禪定。乃修出世之道。則有二
病。定勝慧。則沈。慧勝定。則浮。必須定慧均平。乃證寂
照不二。故用前六支。或起或伏。俱調和中適。勿墮二
病。故此覺支之用。能斷三界見惑。以為其果也。
疏。八正道者。由前七支擇法。乃斷見惑。即入聖道。
聖者。證也。故亦名正。八聖自體。即正見等。此之為用。
為斷修道諸煩惱故。
鈔。一正見者。若修覺支。所得真覺。以智安立。我所
得者。與修多羅合耶。不與修多羅合耶。必令諦理分
明。無有錯謬故。
二正思惟者。雖見此理。與無漏智相應。然理性雖明。
未能究竟。今則從根本智。起後得智。重慮緣真。擴充
增長。入涅槃故。
三正語者。初見道人。尚多習氣。身三口四。未免現起。
故以無漏智。攝口四業。不起妄言。綺語。兩舌。惡口之
業。令住真實。正直。柔軟。和合之四善語故。
四正業者。不惟口無妄言。以無漏智。除身殺盜淫等
三種身業。所謂非惟不殺不盜不婬。并殺盜婬機。亦
復斷盡。身業清淨故。
五正命者。不惟身業清淨。以無漏智。通除三業中五
種邪命食。令住正命故。五種邪者。一為利養詐現
奇特相。屬身業。二為利養自說功德。三占相吉凶。四
高聲現威。令人畏敬。此三屬口業。五說得供養。以動
人心。此屬意業。
六正精進者。前既三業清淨。又除三業中種種邪命。
則三業精純。乃堪進道。故念念精勤。趣涅槃道故。
七正念者。前既三業精勤。一心進道。故恐於正止正
觀之正道。根力覺支之助道。心有動失則忘失正念。
今則以無漏智。於正於助。明記不忘。不令動失故。
八正定者。既正念不失。復以無住之真智。住於無相
之真理。決定不移故。以上約權乘釋。華嚴下。約大
乘也。
遠離一切諸邪見者。不唯外道之見。乃至偏乘小教
一切見病。悉皆遠離故。捨妄分別心。隨順一切智
者。不唯分別六塵為妄。乃至分別真俗。及與離二邊
之中。皆妄分別。捨此分別。隨順一切種智故。
乃至者。超略之詞。若具引者。正語。則常行正語。離語
四過順聖言故。正業。則恒修正業。教化眾生。令調伏
故。正命。則安住正命。頭陀知足。威儀審正。隨順菩提。
行四聖種。一切過失。皆遠離故。正精進。則勤修一切
菩薩苦行。入佛十力無罣礙故。正念。則心常正念。悉
能憶持一切言音。除滅世間散動心故。於一三昧
入諸三昧者。如二十五王三昧。首楞嚴百八三昧等。
互為出入。無定法故。
鈔。觀身不淨有五。一種子不淨。謂由父母赤白二
滴所合成故。二住處不淨。謂在母胎中生藏之下。熟
藏之上故。三自體不淨。謂四大所成。設以海水傾洗
此身。終無香潔故。四外相不淨。九孔常流。種種穢惡
故。五究竟不淨。一息不來。棄捐冢間。如朽敗木故。
觀受是苦者。受者。領納也。又領納有三。苦受。樂受。不
苦不樂受。觀苦受。是苦苦。樂受。是壞苦。不苦不樂受。
是行苦。
觀心無常者。觀現在識心。念念遷流。心心不住。轉變
不一故。
觀法無我者。觀行想二陰之法。空無主宰故。
身受心法。是所觀境。不淨苦無常無我。是能觀之心。
能觀之心。體實是慧。以慧觀於境。由念得住。與念相
<pb n="558"/>
鄰近。鄰近。故名念。然必觀四者。對治四倒故。謂觀身
不淨。治於淨倒。觀受是苦。治於樂倒。觀心無常。治於
常倒。觀法無我。治於我倒也。此次第者。從麤至細。以
對治故。智論云。此身既爾不淨。眾生貪著者。以其情
塵。生諸受故。計之為樂。誰受此樂。故次觀心。念念生
滅。後觀二陰。皆不自在。破此四倒。行四正行。開實相
門。四正勤者。四念智火。若得勤風。則無所不燒。故次
辯之。此四正勤。精進為體。揀非九十五種相違之勤。
故名為正。
四如意足者。欲勤心觀也。自體即是三摩提。欲勤心
觀。皆是助伴。欲謂猛利樂欲。勤。謂精進無間。心。即是
定。謂專心於境。觀。即是慧。
亦名四神足者。神。即神通。足。即是定。瑜伽云。如有足
者。能往能還。以騰躍勇健。能得能證世間勝法。出世
間殊勝法。說名為神。彼能到此。故名為足。婆沙智
論。謂婆沙論。與大智度論。
疏。又上三科至此始有根力者。念慧二根。即前四
念處所成。以四念處。念慧為體故。進根。即前四正勤
所成。以四正勤。精進為體故。定根。即前四如意所成。
如意。以三摩為自體故。若兼助體。即信進念定慧為
體。以四如意足。以欲勤心觀。為助伴故。故五根五力。
非離前三科別有體也。
鈔。攝心調柔。即四如意足。道之元德之母者。道
是佛道。佛道無上。而信為道之元。德。謂功德。佛德無
量。而信為德之母。五位。謂信住行向地。十信之
中信亦居初者。謂十信位。始自初信心。二念心。三精
進心。乃至十願心也。十一善法信亦居初者。信。慚。
愧。無貪。乃至第十一不害也。
前所得法。即前三科。此即前文持其所已得。而自分
不失也。後當得法。即七覺支八正道。此即前文。生其
所未得。而勝進上求也。
鈔。妙色雅音全體是自心顯現者。以自心即彌陀。
彌陀即自心。心佛眾生。三無差別。佛變化。即心變化
也。又自心色心不二。極樂依正莊嚴。不離當人一念
故。
心地含諸種者。六祖傳法偈也。偈云。心地含諸種。普
雨悉皆萌。頓悟華情已。菩提果自成。全體是自心
培植者。心地無疑。即是信。心地無懈。即是進。乃至心
地無癡。即是慧等。
先德下。引證。謂根者。非枝葉也。力者。有力用也。若離
心別求。是摘葉尋枝。非根本也。是傍他門戶。非己力
也。故必消歸自心。以心萬古如如。澄湛廣大。五根五
力。孰過於是。
覺心不起即七覺支者。謂覺者。覺了諸法也。若起心
覺境。是向外馳求。是迷昧。非覺了也。故必覺心不起。
一念不生。乃真覺支。
直了心性即八正道者。謂若正外有邪。正亦成邪。故
云。若法從待生。是法還成待。必須邪正雙忘。方名正
道。
經。皆悉念佛念法念僧。疏鈔但發明佛法僧。不發
明如何念。今就鈔中約五教說三寶。則今念法。亦當
有五教不同。如小教。即是有門。其念三寶。實有能念
所念也。始。即空門。能念所念。一切皆空也。終。即亦有
亦無門。念而不念。不念而念也。頓。即非空非有門。能
所雙寂。無念不念。離念頓顯也。圓。即圓融無礙門。一
念一切念。一切念一念。一時頓念非隱顯。一切圓成
無勝劣也。則知念法。深淺不同。隨機無定。然約而言
之。不出事理二種。事。即念別相三寶。念佛。則常念親
近。求一切智。念法。則常念修行諸波羅蜜。念僧。則常
念親近學如實行也。理。即念同相三寶。覺心不起。常
住第一義諦。不為二邊所動。是為念佛念法念僧。即
天台大師所謂。安心不動。稱之為念也。
鈔。比丘五眾者。律中五人以上。同一羯磨。和合無
<pb n="559"/>
爭。如水乳合。名和合眾。
三寶大小乘別者。小乘。則丈六應身。四阿含經。四果
四向。為三寶。大乘。則圓滿報身。大乘方等。三賢十聖。
為三寶。
三寶名相各別者。佛有三身四教六即十義等。法有
教行理果等。僧有凡夫賢聖等。
一立事就義門者。三十二相。丈六金身。事相佛也。立
此事相。以就覺義。以釋迦苦行成道。說法度人。自覺
覺他故名佛寶。四阿含等。不談實相。唯說苦空。此事
相法也。立此事相。以就軌持義。以四諦之法。亦能軌
生物解。任持自性故名法寶。剃髮染衣。六和無諍。此
事相僧也。立此事相。以就和合義。以雖不達實相。與
理和合。而在眾無爭。互相愛敬。六和為侶。如水乳合
故名僧寶。乃小教之三寶也。
二會事歸理者。非三十二相之佛為佛。般若經云。若
以色見我。以音聲求我。是人行邪道。不能見如來。又
曰若見諸相非相。即見如來。又曰如來者。即諸法如
義。故以如理為佛寶。法者。非以文字為法。經云。有法
可說。名為謗法。無法可說。是為說法。所謂無說無聞。
是名真說般若。此以如理名法寶。僧者。非以剃髮為
僧。經云。須陀洹。名為入流。而無所入。乃至阿羅漢實
無有法。名阿羅漢。亦以如理為僧寶。始教之三寶也
三理事融顯門者。雖云色相不是佛。音聲亦復然。又
云。亦不離色聲。見佛神通力。所謂於法不說斷滅相。
名曰佛寶。雖曰文字性空。名字亦離。又不離文字。說
解脫相。以文字性空。即實相故。名為法寶。雖云預流
非預流。羅漢非羅漢。又不壞僧相。善來比丘。鬚髮自
落。即成沙門。名為僧寶。事不礙理。理不礙事。事理無
礙。乃終教之三寶也。
四絕相理實門者。一念不生。即名佛寶。五法三自性
皆空。八識二無我俱遣。所謂無有涅槃佛。無有佛涅
槃。若有若無。二悉皆離。乃頓教之三寶也。
五融通不礙門者。以前四種。前淺後深。前不攝後。後
不攝前。今則舉前兼後。舉後兼前。拈一莖草即丈六
金身。剖一微塵出大千經卷。普賢身相若虗空。依真
而住非國土。一即是多。多即是一。頭頭涉入。剎剎圓
通。乃圓教之三寶也。
性體靈覺。照了諸法者。佛者覺也。真性之體靈靈不
昧。了了常知。普照諸法。而無能所。自性佛也。恒沙
性德。皆可軌持者。因翻彼恒沙煩惱。顯此恒沙性德。
一一皆軌生物解。任持自性。自性法也。性相不二。
冥合無違者。靈覺之體。即恒沙性德。恒沙性德。即靈
覺之體。二而不二。自性僧也。
法稱離欲尊者。以一切法門。能令眾生離諸惑染故。
又以從來不與染法相應。不與諸塵作對故。
鈔。約而言之。皆三寶攝者。此三十七助道品。通大
小乘。即是法寶。此助道法。以正觀為體。正觀分明。即
是佛寶。此助道品。以性相為用。性相不二。即是僧寶。
故云皆三寶攝。又鳥音之中。或明此三十七品。悉皆
真故。悉同如故。是即佛攝。或明此道品。能離念故。能
隨順入真如故。即是法攝。或明此道品。事不礙理。理
不礙事。故即是僧攝。
或明含靈本具覺性者。世尊成道時。曰奇哉奇哉。一
切眾生。皆具如來智慧德相。但以妄想執著。而不證
得也。
或明性具種種諸相者。台教性具法門。十法界依正
色心。性中本自具足。但循業發現。故一一諸相。皆天
真之故物。非緣起之新成也。
或明性相和合不二者。古云性起為相。一多緣起之
無邊。相得性融。千差涉入而無礙。是也。
不善為辭者。或錯雜不倫。或汗漫無飾。或不能反覆
抑揚。跌蕩頓挫皆是。扞格者。禮學記篇。扞格而不
勝。註。扞。拒扞也。格。讀如凍＆CB17734;之＆CB17734;。謂如地之凍。堅強
<pb n="560"/>
而難入也。
鈔。心體本自性離者。自性本離言說相。離名字相。
離心緣相。離一切法差別之相也。
鈔。自近及遠。猶如逝水者。孟子云。源泉混混。不舍
晝夜。盈科而後進。放乎四海。
性具諸法五句。天台圓教義也。以別教所詮清淨真
如。空無一法。十界色心。從染淨之緣所變起。因中必
須蕩盡諸相。乃歸真性。果上何能即色即心。即依即
正。今圓教理具諸法。從理具中而有事造。雖云理具
事造。實無能具所具。能造所造。以即心即法。即法即
心。能造因緣及所造法。皆悉當處唯是一心。皆悉當
處唯是一色。唯心唯色。對待斯忘。妙觀觀之。無非三
諦。故依性起修時。一修一切修。一證一切證。故因窮
果證時。依正色心。法法相即。一說一切說也。
疏。如幻法門者。佛說一切法。本為一切心。我無一
切心。焉用一切法。故一切法門皆悉如幻。又愕嚴
云。如幻三摩提。彈指超無學。華嚴云。有無一切法。了
達悉如幻。入於如幻際。於彼無依著。是即如幻法門
也。
自性本具者。以一切法門皆悉如幻。而如幻之法。皆
根本於自性。自性之中無所不具。所以古人云。世間
種種法。無不從心生。一切法如幻。故說心如幻。譬如
工幻師。普現諸色像。園林華果等。幻師之所成。是也。
鈔。貪瞋癡即戒定慧者。以無始法性為無明。故今
無明即法性。法性為無明。故成貪瞋痴。無明即法性
故即戒定慧。如清水濁水濕性無殊。三學三毒體性
不二也。又古云。無明業性即法性。天台云。惑業苦三
道。當體即是三德祕藏。起信云。若離覺性。則無不覺。
若離不覺之心。則無真覺自相可說。
善道惡道。悉皆如幻者。貪等乃惡道之本。戒等為善
道之因。貪瞋癡既即戒定慧。則惡道如幻。戒定慧不
離貪瞋癡。則善道亦如幻矣。又貪瞋癡戒定慧因
也。善道惡道果也。因既全空。果復何有。故悉如幻。
疏。以少況多者。少謂百千種樂。多謂微妙音。
鈔。以前例後者。前謂化禽。後即風樹。
滅盡定者。九次第定之最後定也。此定七識恒行心
心所。六識之不恒行心心所。悉皆滅盡。獨有八識。故
曰滅盡。得此定者。六根虗靜。無復馳逸。內外湛明。入
無所入。真安和適悅之極。故以喻為風吹身。
鈔。三法忍者。一音響忍。因聞聖教得悟入故。二柔
順忍。折伏煩惱全不起故。三無生法忍。無生之理忍
可於心故。忉利天鼓者。華嚴云。忉利諸天著五欲
樂。行放逸時。天鼓之中。自然出音。而告之言。此樂無
常。莫行放逸等。雷音是佛國。
鈔。不會父母未生前句者。香嚴在百丈會中。機鋒
敏捷。後參溈山。山問曰。汝在百丈。能問一答十。問十
答百。是否。香嚴云是。山云。我不要汝答十答百。但將
父母未生前本來面目道一句來。嚴不能答。求溈山
為說。山云我若為汝說破。汝後來罵我。且去不為汝
說。嚴發憤云。我拌一生。做個常行粥飯僧。決要參破。
後因治地。聞擊竹得悟。乃向溈山作禮曰。若溈山早
為我說。焉得有今日事。
一擊忘所知。所知。即所知障。即渠問一答十處。到此
忽然渾化。故云忘。
更不假修持。所謂修證即不無。染污即不得。又即所
謂。斷除妄想重增病。趣向真如亦是邪。又即所謂。從
今以後不疑天不疑地也。
動容揚古路。動容即動容。周旋。揚古路。謂發揮妙性。
即所謂左右逢源。不知手之舞之足之蹈之也。
不墮悄然機。悄然機。謂虗無寂滅。湛入合湛等。今於
涅槃天。已大明悟。十方世界。及與身心。如吠琉璃。內
外明徹。故不墮也。
鈔。理含萬法如樹者。樹有含藏義。能含枝葉華果
<pb n="561"/>
故。理含恒沙功德亦然。故云道樹也。智周法界如
風者。風有周徧義。無處不到。故云色無邊故般若亦
無邊。
智與理冥者。如智契如理。如風之吹樹而無蹟。理
隨智顯者。如如理。因如如智方顯。如樹之因風而有
聲。然而風不知樹。樹不知風。風樹各住自位。所謂各
各不相到。各各不相知。華嚴云。譬如長風起遇物咸
鼓扇。各各不相知。一切法如是。理智亦然。理外無智。
智外無理。理智亦無二本。
然各不相知。非是言其二本。乃言其自然交融也。有
不假造作。天然融會意。如此說。方與下句原無二本。
合百千種樂下。會歸一心。
疏。前後功德繁不各係條下者。天親作往生論。以
釋此經。彼論頌中。有十七種功德釋此經功德莊嚴。
以頌對經。前後皆明顯可知。故不繁引。獨此經化禽
風樹二種莊嚴。引對彼頌。變化大乘等四種功德者。
以彼頌中。缺佛化作及無惡道二義。故今特引以發
明之。
鈔。虗空功德者。頌云。無量寶交絡。羅網虗空中。種
種鈴發響。宣吐妙法音。
性功德者。正道大慈悲。出生善根故。正報二功德。
謂上首功德。大眾功德。
鈔。若能轉物二句。是楞嚴經文。文云。一切眾生。迷
己為物。為物所轉。是故於中。觀大觀小。若能轉物。即
同如來。
以心外無物六句。是鈔中釋辭。心外無物。物即是心。
是明色心不二。但離分別。即是般若。無有障礙。是明
離念相者。等虗空界。鈔意謂經所云轉物者。非是有
物可轉。蓋以心外並無有物。一切物皆即是心。而所
以見有物者。以心生分別故。但一念不生。全體即自
顯現。所以經說。若能轉物。即同如來也。以此觀之。
可見自性般若周徧法界。而西方水鳥樹林。自悉皆
說法也。
起信離念相者。等虗空界者。論文云。所言覺義者。謂
心體離念。離念相者。等虗空界。無所不徧。法界一相。
即是如來平等法身。
疏。依從正生者。若據外教。則從太極生兩儀。兩儀
生四象。四象生八卦。清濁奠位。三才肇分。則正從依
生。今內教則依從正生。一念無明。引生三細。境界為
緣。引起六麤。山河大地。因無明而有。妄想而成。依從
正生也。
鈔。籌量名意者。相宗云。集起名心。集諸種子。起諸
現行故。籌量名意。籌慮思量。自分境界故。了別名識。
照了分別前境界故。
又意者。即第七識。籌量者。思惟籌量。第八見分是我
故也。此正取第七心王自體思量名意。亦兼取徧行
五所中思也。
意識謂意之識。即第六識也。論云。言意識者。即此相
續識。依諸凡夫取著轉深。計我我所。種種妄執。隨事
扳緣。分別六塵。名為意識。亦名分離識。又復說名分
別事識。是也。
念念逐外籌量者。念念隨逐外塵。思量籌度。曾不暫
離。日夜安於迷亂。而不覺也。唯生唯死。自若於紛擾
之中。無古無今。相忘於散亂之內。可懼也。
旋其意識者。謂初心人。未能遽依業識修行。祗可即
就意識回光返照也。故諸修行人未得定者。皆散位
獨頭意識為觀體。得上定者。亦是定意識現量觀察
也。
扣已而參者。謂不逐外籌量。但向一句阿彌陀佛上
著倒。念念體察。念念究審。鞠其根源也。
思盡還源者。即所謂體究之極。於自本心忽然契合
也。
思無所思者。即念而無念。是離念境界。所謂遠離微
<pb n="562"/>
細念故。得見心性。心即常住也。又復此即不思之思。
是任運清淨之意。故佛果第七。亦名為意。
疏。前釋即眾多無有數量。廣大無有限量。
鈔。自受用身照真法界者。乃無相之身。以功德智
慧為體。故照一真法界。他受用身徧照大眾者。乃有
相之身。以色心為體。為十地菩薩現起。故徧照大眾。
此約身智分釋。
光明名為智慧者。若身光不是智慧。則同土石木偶
無情。若智慧不即身光。則智慧有所不徧。故身光之
事。即智慧之理。圓融不二也。此約身智合釋。
四十四光者。始從善現照耀。終至觸法清淨。
我於一切無所執。得常光者。諸佛光明從智慧生。凡
夫執重。智慧不生。智慧不生。光明何有。故蕩一切執
者。乃能發光明也。又有所執者識情。無所執者智慧。
既有智光。豈無身光。
鈔。義各有取者。東方為震。震為羣動之首。動即不
動。表不動智也。萬八千者。表翻破十八界無明。以一
界有百界千如。成萬八千故。
彼佛光明最為遠者。以與眾生緣深。被機普徧故。又
經經必自讚。抑揚隨時亦無礙。或難佛光既遠。今何
不見。曰佛光本徧。眾生自迷。以煩惱心障智慧眼故。
如日光徧照。盲者不見。是盲者過。非日月咎也。
諸佛光明所不能及者。或有難云。佛佛道同。則光明
亦同。今佛光遠近懸殊者。何也。曰佛光實同。因機現
異。
鈔。三壽者以下十三句。佛有三身。壽亦有三。法身
以如理為身。報身以智慧為身。應身以應機赴感為
身。壽者受也。領納義也。法身以真如領受諸法。故名
為受。雖云領受。實無能所。以真如即諸法。諸法即真
如。言領受者。不隔義也。真如無始無終。諸法亦無始
無終。亘徹三際。無窮無盡者。法身壽也。報身則始
覺之智。領受本覺之理名受。雖云領受。亦無能所。以
無有智外如為智所證。無有如外智能證於如。如空
合空。似水投水。言領受者。相應義也。始覺有始無終。
本覺雖徹三際。今始出纏。亦有始無終。從今至當。無
窮無盡者。報身壽也。應身則慈悲領受當機。故名
為受。雖云領受。亦無能所。以佛唯大悲大智。為眾生
作增上緣。令善根成熟眾生。自己心中見佛說法。言
領受者。機感相應義也。眾生機熟。應則隨現。眾生機
息。應則隨亡。有始有終。一期不斷者。此應身壽也。
又法身者。師軌法性。還以法性為身。此身非色質。亦
非心智。非陰界入之所攝持。強指法性為法身耳。
真如不隔者。以一切法悉皆真故。一切法皆同如故。
又報身者。修行所感。法華云。慧光照無量。久修業所
得。涅槃云。大般涅槃修道得故。此身非身非不身。強
名此智為報身耳。境智相應者。如如智照如如境。
菩提智慧。與法性相應相冥也。相應者。如圅蓋相應。
相冥者。如水乳相冥。
又應身者。應同萬物為身也。應同連持為壽也。智與
體冥。能起大用。如水銀和真金。能塗諸色像。功德和
法身。處處應現往。然此應身。有勝有劣。勝即他受用。
是業識所見者。此依中理而住。劣即生身。事識所見
者。此依真理而住。一期報得百年不斷者。如我世
尊。王宮出家。苦行成道。三十二相。八十種好。說法五
旬。住世八十。雙林樹下。乃入涅槃。此即劣應生身也。
法身以如理三句。謂法身以理為身故即如理為命。
報身以智慧為身故即智慧為命。應身以應機赴感
為身故以因緣為命。因即眾性能感之因。緣即諸佛
能應之緣。因緣時至。感應道交。因緣別離。感應斯泯。
觀經疏云下十句。六道有生滅。法身起應。亦示有生
滅。王宮降蹟。雙林涅槃。有始有終。應身壽也。三祇行
滿。無明斷盡。般若現前。從自受用。現他受用。於色究
竟天現最高大身。盡未來際說法教化。有始無終者。
<pb n="563"/>
報身壽也。報應即法故非壽。法即報應故非不壽。豎
窮三際。無始無終者。法身壽也。又非壽者。非應同
連持之壽。非不壽者。非報智不連持壽。雙非二邊。冥
中法體。又此壽非長量。亦非短量。無延無促。云非壽
非不壽也。然上三壽。亦是隨宜機教。非圓頓義也。
若據圓教性具法門。三身性具。三身融即。從性起修。
性既三身。無始無終。修亦三身。無始無終。性既三身
融即。修亦三身融即。舉一即三。言三即一。不可思議
者。圓教壽也。
是故下。引釋迦例彌陀。入滅雙林乃應身。被凡小機。
機薪既盡。應火則忘。靈山未散。乃報身。被菩薩機。
機既常時。佛亦常在。舍那千丈。乃菩提場所現報
身。丈六金身乃鹿野苑所現應身。二始同時。雙垂兩
相也。佛本不移。機自異者。法身起用。如空谷傳聲。
明鏡寫影。隨聲高下。隨相妍[媏-而+(一/虫)]。動若行雲。止猶谷神。
紜紜自彼。於我何為耶。
鈔。僧祇八十大數之首者。始自阿僧祇。終至不可
說不可說轉。
從百洛叉倍倍積累者。數有三等。謂下中上。如黃帝
算法。共有十三數。謂十十為百。十百為千。十千為萬。
億兆京秭垓壤溝㵎正載也。此則十倍之下數也。中
等數者。百倍倍之。經云。一百洛叉。為一俱胝。是也。上
等數者。則倍倍倍之。俱胝俱胝為一阿庾多。是也。
鈔。即長能短。即報即應也。即短恒長。即應即報也。
無長無短。報應即法也。長短存焉。法即報應也。
一一圓融。言思斯絕者。即長能短。不可以報言。即短
恒長。不可以應言。乃至長短存焉。不可以法言。以言
例思亦復如是。
鈔。多種因者。一樂說。二發願。三總持。四供養。五弘
經。六念佛。七修禪。八行度。
阿彌陀佛昔為太子下一節。具足六度。七千歲中脇
不至席精進度。不念愛欲戒度。不念財寶施度。不問
他事。常獨處止禪度。意不傾動忍度。復教化他人智
度。如上所引諸因。或為國王王子。或為輪王。或為
比丘。或為法師。或供養佛。或說法利人。或發四宏誓。
或行六度。所謂根深果茂。源遠流長。道不浪階。隨功
涉位耳。今人一行不修。欲希勝果。其猶拳石未辦。欲
累七層寶塔。其可得乎。微妙法門者。謂心法妙。佛
法妙。眾生法妙。
鈔。華嚴舉十表無盡者。一者數之始。十者數之終。
千為十百。萬為十千。經中數事。必舉十者。表無盡也。
猶是王老師兒孫者。南泉姓王。常自稱王老師。黃檗
至南泉。一日齋時。捧鉢向南泉位上坐。南泉來見便
問。長老甚麼年中行道。檗云威音那畔。泉云猶是王
老師兒孫。
疏。四諦聲教者。一苦諦。二十五有依正二報是。別
則二十五有。總則六道生死。一地獄道。作上品五逆
十惡者。感此道身。二畜生道。作中品惡逆者。感此道
身。三餓鬼道。作下品惡逆者。感此道身。四修羅道。作
下品十善。感此道身。五人道。四洲不同。皆苦樂相間。
在因之時。行五常五戒。及中品十善。感此道身。六天
道。二十八天不同。修上品十善。及禪定為因。感此道
身。上來所釋。從地獄至非想天。雖苦樂不同。未免死
而復生。生而復死。此是藏教實有苦諦。二集諦者。
即見思惑。又云四住。又云枝末無明。又云通惑。又云
界內惑。雖名不同。但見思耳。見惑有八十八使。以五
鈍五利十使。歷三界。四諦下。增減不同。成八十八。思
惑有八十一品。謂三界分為九地。欲界合為一地。四
禪四空為八。共為九地。欲界一地中。有九品貪瞋癡
慢。上八地各有九品除瞋使。故成八十一也。上來見
思不同。總是藏教。實有集諦。三滅諦者。滅前苦集
顯偏真理。因滅會真。滅非真諦。四道諦者。略則戒
定慧。廣則三十七道品。此三十七合為七科。一四念
<pb n="564"/>
處。二四正勤。三四如意足。四五根。五五力。六七覺支。
七八正道。已上七科。即是藏教生滅道諦。然四諦之
中分世出世。前二諦為世間因果。後二諦為出世間
因果。皆前果後因者。令知苦斷集慕滅修道也。
阿羅漢揀非前三者。一須陀洹。此云預流。此位斷三
界八十八使見惑。見真諦。故名為見道。二斯陀含。此
云一來。此位斷欲界九品思中。斷前六品盡。後三品
猶在。故更一來。三阿那含。此云不來。此位斷欲殘思
盡。進斷上八地思。四阿羅漢。此云無學。又云無生。又
云殺賊。又云應供。此位斷見思俱盡。子縛已斷。果縛
猶存。名有餘涅槃。
鈔。世尊為憍陳如五人者。佛初出家入山修道。父
王思念。命陳如馬勝等五人隨侍。五人不勝其苦。退
居鹿苑。佛成道已。觀五人宜最先得度。故佛至鹿苑。
說法度之。
三轉法輪者。一示相轉。此是苦逼迫性。此是集招感
性。此是滅可證性。此是道可修性。二勸修轉。此是苦
汝應知。此是集汝應斷。此是滅汝應證。此是道汝應
修。三作證轉。此是苦我已知。此是集我已斷。此是滅
我已證。此是道我已修。
緣覺觀十二因緣者。一無明。謂煩惱障煩惱道。二行。
業障業道。此二支屬過去。三識託胎一分氣息。四名
色。名是心。色是質。五六入。六根成。此胎中。六觸。此出
胎。七受。領納前境好惡等事。從識至受。名現在五果。
八愛。愛男女金銀等事。九取。凡見一切境界生取著
心。此二未來因。皆屬煩惱。如過去無明。十有。業已成
就。是未來因屬業道。如過去行。十一生。未來受生事。
十二老死。此即是四諦。所以重開者。以緣覺之人。先
觀集諦。所謂無明緣行。行緣識。乃至生緣老死。此則
生起。若滅觀者。無明滅。則行滅。乃至生滅。則老死滅。
因觀十二因緣。覺真諦理。故言緣覺。此人斷三界見
思。與聲聞同。更侵習氣。故居聲聞上。
束之不出四諦者。若流轉門。無明愛取三支是煩惱
道。行有二支是業道。此五支為集諦。識名色等七支
為苦諦。若還滅門。滅前十二因緣之智為道諦。證寂
滅理為滅諦。
算數九章者。一方由。二粟布。三差分。四少廣。五商均。
六均輸。七當程。八盈朒。九勾股。
洛閎一行者。洛閎漢武帝時人。精於歷數。漢時改正
朔。其所定也。算周天數云。後幾百年。當有差訛。必有
聖人出而正之。唐𢆯宗時。僧一行果出。復定歷數。
鄔波泥殺曇。此云微塵。
鈔。二十三喻下。一禪定堅固。如須彌山。定力持身。
不為境風所動故。二實智照理。如明日月。親證真如。
遠離一切障故。三願力廣大。猶如大海。萬行功德。皆
由願力出生故。四權智熾盛。猶如猛火。斷諸煩惱。如
火能燒諸薪故。五忍辱如地。不分貴賤。任其踐踏。一
切悉平等故。乃至二十三慈悲廣大。猶如慈氏。唯心
識觀。徧緣法界諸眾生故。又等法界者。慈氏修唯
心識定。觀法界依正。皆從識心流出。上而諸佛不增。
下而蜎蠕不減。唯識所現故云等也。
鈔。華嚴二十五經下九句。有三圓滿。一切諸佛國
土莊嚴。指所依功德。依報圓滿也。如來所都。主圓滿
也。不可思議至當成正覺。輔翼圓滿也。
疏。自性即空即假。是佛有菩薩義者。聲聞墮空。菩
薩出假。佛即自性法身不墮二邊。而雙即二邊也。
疏。如來淨華聚。正覺華得生者。淨華即七淨華也。
如來因中修七淨華。果上成佛。故正覺得生。正覺華
指三乘賢聖。以三乘賢聖。將來成等正覺。稱正覺之
華也。經云。直心是菩薩淨土。菩薩成佛時。不諂眾生
來生其國等。正此意也。
鈔。戒淨。謂身口意始終清淨。即正語正業正命也。
心淨。謂三乘制煩惱斷結漏盡。即正精進正念正
<pb n="565"/>
定也。見淨。謂見一切法之真性不起妄想。即正見
正思惟也。度疑淨者。若見未深。當時雖了。後或生
疑。若見深疑斷。名度疑淨。行斷知見淨者。行謂苦
難。苦易。樂難。樂易。四行也。斷謂斷諸結也。學地中八
智。未能自知所行所斷。既得無學。盡智無生智悉自
知見。所行所斷。通達分明。是名行斷知見淨。
鈔。依如來智海含潤而生者。如來智。即湛圓真心
法界海慧也。念佛眾生得成三昧。雖不能游戲如來
大寂滅海。已沾一滴之潤。菩提之焦芽。正覺之枯種。
乃得含潤而生也。
見佛光明而生慈心者。是見光自進。佛放光明攝受。
此人是佛攝令進。莊嶽齊街里名。
鈔。大乘不退等者。謂既往生。已親大乘人。聞大乘
法。發大心。修大行。趣大果。不同此土。六心墮落。塵劫
聲聞故。
已得不退者。凡所已得神通三昧。智慧辯才。更不喪
失。不同此土。神仙遭跨下。羅漢墜雲端。一動欲塵。皆
喪失故。
未得不退者。凡所未得之神通三昧等。種種功德。更
無阻滯。任運能得。不同此土。魔障現前。不能前進故。
鈔。信行未備者。十信菩薩。如空中毛。可上可下。上
之則入聖流。下之則入凡流。未得不退轉位。以無
退緣者。如前十疑論。五種不退等。得少分法身者。
見相似法身入正定聚也。證徧滿法身者。分斷無
明。分證法身也。
妙宗三不退者。台教云。惑有三種。見思塵沙無明。見
思阻乎空寂。塵沙障乎化導。無明翳乎法性。若破見
思證空寂理。名位不退。永不失超凡之位。以見思煩
惱六道之因。因亡果喪。不來三界故。若斷塵沙。能行
化導。名行不退。永不失菩薩之行。以二乘不斷塵沙。
不知眾生種種機。不知對治種種法。不能度生。此若
斷者。知法知機。任運度生故。若破無明。親證法性。名
念不退。永不失中道正念。以小教權乘。無明未斷。墮
空有二邊。無明若斷。不墮二邊常居中道故。
生同居為願不退者。以若據三惑未斷。似應退轉。但
以初發大願。願力持心。不致退轉故。生方便為行
不退者。以若據未破塵沙。未能度生。未得行不退。以
七方便人。生彼土中。有餘佛說法。即斷塵沙。從空出
假。即行化導故。生實報為智不退者。以證中道妙
理。永不失中道妙智故。生寂光為位不退者。以究
竟窮源。永不退妙覺果位故。
鈔。四教各明不退者。藏教有七賢聖位。自五停心。
至不時解脫別相念者。七賢之第二位也。此位能伏
見思故不退。又別者。謂各別身受心法不同故。相謂
行相。觀此四法。作不淨等行相故。通教三乘共有
十地。自初乾慧以至佛地。性地者。第二地也。謂之性
地者。以相似得法性水故。此位亦伏見思故不退。
別教自十信至妙覺。有五十二位。七住不退者。此位
菩薩斷見思惑盡。與藏通極果相齊故不退。圓教
自五品至妙覺。有五十三位。七信迴向心也。此位菩
薩見解。與別教迥異。斷惑與別教七住相齊故不退。
鈔。前如護明者。釋迦未降王宮。居兜率天。號護明
菩薩。
疏。何日當補。是疑時。又補處者下。是疑數。
鈔。又如法藏願云下。言不但互見。而亦且總攝也。
鈔。願受天樂者。昔有貧女處於糞聚。以人民所棄
殘汁為食。迦葉從乞。以汁供養。尊者問其所願。云欲
生天。數日命終生忉利。福勝餘天。
願作冥王者。毗沙國王。與維陀始王戰不勝。因立誓
願。願我來世為地獄主。治此罪人。十八大臣願亦如
是。今地獄主毗沙王是。十八獄卒十八大臣是。
若合符節者。孟子謂舜與文王。得志行乎中國。若合
符節。注云符節以玉為之。篆刻文字而中分之。彼此
<pb n="566"/>
各藏其半。至則左右相合為信也。若合符節。言其同
也。
疏。自性還歸本體者。若不明本體。唯厭此娑婆忻
極樂。則隨境遷移。逐物流轉。非真生彼國故云也。
又還歸者。無不從此法界流。無不還歸此法界也。從
一心中流出四聖六凡。則四聖六凡仍舊還歸一心。
又自性即是本體。而云還歸者。以自性一向不守自
性。五道隨緣故今應當還歸也。
鈔。不離當處者。古云。不離當處常湛然。覓即知君
不可見。又云漚生漚滅無非水。雲去雲來不離空。若
能了此。則生彼國者。非生彼國。生此自性安樂國也。
何曾咫尺動步者。前云。乃知匪離跬步。寶池湧四色
之華等。
如其下結勸。若果能了知本體不離當處。則高山平
地總西方何。須願生彼國。如古云。正念阿彌陀佛時。
寶池樹影日遲遲。更馳心念生西土。又是重栽眼上
眉是也。如其真如不守自性。五道隨緣。則是窮子捨
父逃逝。流落他鄉。則應厭此五濁。欣彼西方。發願往
生不可緩也。
疏。入如是勝會。故當求生者。上乃詳陳依正種種
莊嚴。故勸發願求生。今出其所以中。但云得與諸上
善人。同會一處。不言得受種種妙樂。唯舉正而不及
依者。以樂事非珍。善友為珍。大學云。楚國無以為寶。
世人尚不寶珠玉。而寶善人。何況出世之教。故舉正
而不及依也。
鈔。登龍者。東漢李膺。尚氣節孤高峻白。少所交游
人被其容接者。以為登龍門云。
與瀛者。唐太宗開宏文館。以杜如晦等。十八人為學
士。人羨其榮。以為瀛洲之選。
大士求登蓮錄者。長蘆賾禪師建蓮社。一夕夢一人
烏巾白衣。風貌清美。揖而曰。願入蓮社乞書一名。賾
問何名。曰普慧。又云家兄普賢。亦乞書名。覺而思華
嚴有二菩薩名。遂以為蓮錄之首。
卜居猶擇里仁者。孔子云。里仁為美。擇不處仁焉得
智。
疏。萬善同歸者。恒沙性德不離真如。是性善同歸
也。從性起修。全修即性。則修善亦同歸矣。不達此理。
捨此惡聚。趨彼善聚。可謂棄真逐妄。東西馳走也。
鈔。矛盾者。矛是鎗戈之屬。盾干也。排也。昔人雙賣
二物。各歎其勝。謂盾云。矛刺不入。謂矛能穿十重之
盾。智者謂曰。我買汝矛還刺汝盾。入與不入俱無詞
矣。
而此經大旨下。先破海東許靈芝。又靈下。次破靈芝
與海東。
觀經三福。為淨業正因者。文云。欲生彼國者。當修三
福。一者孝養父母。奉事師長。慈心不殺。修十善業。二
者受持三皈。具足眾戒。不犯威儀。三者發菩提心。深
信因果。讀誦大乘。勸進行者。此三種業。是三世諸佛。
淨業正因。
還以持名為正行。是取靈芝一半。復以持名為發菩
提心。是取海東一半。同歸執持名號。則和會其義也。
善根者下。是先釋善根。引二經發菩提心者。證菩提
心為善根也。發凡夫心者。修五戒十善求生人道天
中等。是謂無善根者。以十善等。是三界有漏因果。不
出輪迴故。發聲聞心者。厭四生如桎梏。棄三界如
牢獄。求趨涅槃等。是謂少善根者。但念空無相無作
三昧。不肯莊嚴佛土。教化眾生故。
福德者下。是次釋福德。引二經。孝養父母。修諸功德。
證福德也。一切不作。是謂無福德者。所謂生不修福。
死歸苦趣也。但作此福種有漏因。是謂少福德者。所
謂修福不修慧。福盡還沈淪。是也。
善中善下。是釋持名。乃善中善。
發心菩提。即是圓教五品位。此所發之心。即是隨喜
<pb n="567"/>
心。妙心體具如如意珠。心佛及眾生。是三無差別。此
心即空即假即中。初心知此慶己慶人。所謂於生死
中發大菩提心也。
伏心菩提。即是圓教初信至七信位。以初信斷見惑。
從二信至七信斷思惑盡。所謂斷諸煩惱降伏其心
也。
明心菩提。即是圓教十信滿心入初住位。此位證一
心三智。以雙亡之力知寂滅相。以雙照之力知種種
相貌。所謂了達諸法實相也。
出到菩提。即是圓教初地至八地位。以初地始得法
忍光明。至八地方名真得無生法忍。為深行菩薩。難
可知。無差別。離一切相一切想一切執著。一切聲聞
辟支佛所不能及。離諸喧諍。寂滅現前。所謂出三界
到薩婆若也。
無上菩提。是圓教妙覺位。永別無明父母。究竟登涅
槃山頂。以虗空為座。成清淨法身。居常寂光土。為圓
教佛相。所謂坐道場成最正覺也。
又海東疏下。引證菩提即善根。阿彌陀。即無上菩
提者。以阿彌陀佛。即當人覺體也。
福中福者下。釋持名乃福中福。亦有二義者。一約
持名。即修福義。二約持名。易集福義。
一名纔舉萬德齊圓者。如前云。持名即持此一心。一
心之中。常樂我淨義。清涼不變義等。何德不具耶。
以之修福。福易集者。即一心持名。則萬善普會眾惡
盡消。以此無惡具善之心修福。則眾福皆趨。不勞功
用故。
疏。親能發起為因二句。此約親疎釋因緣也。親能
發起為因。如種子生芽。覿體生起故曰親。假之助發
為緣。如雨露生芽。從傍助發故曰疎。
鈔。不發正覺菩提。乃至不得成佛者。如經云。以生
滅心為本修因。欲契如來不生滅果。無有是處。又經
云。不發菩提心。勤修諸善根。魔所攝持。是有作之修。
多劫終成敗壞。忘心體極。一念頓契佛家。故知菩提
乃萬善之根本也。
然須一切福德助成者。以有慧無福。如鳥一翼。如車
一輪。不能飛空致遠。故須修一切福以助成之。如起
信論云。了知自性本無慳貪。隨順修行檀波羅蜜。乃
至了知自性本無愚癡。隨順修行般若波羅蜜。
以福濟慧。以事實理者。有慧無福。慧乃偏枯。有理無
事。理惟空解。枯慧不資妙性。空解何益真修。如前理
事雙修。依本智而求佛智。然後名為大智也。
鈔。孝養父母。奉事師長敬上也。慈心不殺接下也。
修十善業。身除三邪。口離四過。意斷三惡也。此共凡
夫行。三皈者。佛法僧也。具足眾戒者。道俗備受微
細。不犯威儀者。三千悉皆不缺也。此共二乘行。
發菩提心者。依無作境起無緣誓。名發菩提心。實相
不二而二。立因果殊。二而不二。始終理一。信此因果
方名為深。讀誦大乘。修三智解。運圓乘行。以此解行
教其行者。名為勸進。此大乘不共行業也。
云何發菩提心。而與上二同為福者。謂發菩提心既
是善根。則觀經前二應名為福。第三發心。何亦名福
耶。今明福有事理下。以福有人天小果有漏有為
之事福。有稱性無漏無為之理福。今菩提心。正是般
若經中。不住相。如虗空不可思議之福。非有為事相
之福。故無礙也。
然今疏下。又問云。既菩提心。是如虗空之理福。今經
不判歸福德。而判歸善根者何也。良以善之與福。可
分可合。分則菩提偏屬善根。合則菩提亦可云福故。
鈔。以是善根入涅槃界。不可窮盡者。以稱名善根。
不與一切有為相應。乃增長無為。隨順無為之善根
也。故入涅槃不可窮盡。譬如有人食少金剛。終竟不
消。要當穿骨而出。稱名功德直至涅槃。亦復如是。
修習無量最勝善根者。無量言其廣大。最勝言其微
<pb n="568"/>
妙。以稱性之修。一修一切修。廣無涯畔。妙不可測故。
願憶念無量無邊世界。是橫徧一切處。去來現在一
切諸佛。是豎徧一切時。所謂一念一切念。一切念一
念也。
散心念佛。是著實憶持。著實體究。未入一心者。非如
今人全不著意。徒事唇舌也。定意念佛。是既得事一
心。而復於定心中。念念憶持。心心研究者。若是理一
心。則是離念境界。既已無意。兼亦不止是定也。
一心信樂。是信願二資。持諷誦念是行資。持而諷。誦
而念。正用心之極。所謂口與心。聲聲相應。心與佛。步
步不離也。此不往生誰復往生。
一聲稱念。其福勝彼者。此一聲乃甚深之聲。此一念
乃最後之念。所謂知聲相空。呼響不實。能稱所稱。皆
不可得也。故云其福勝彼。
稱佛名號。功德不可思議者。正以稱名。無能稱所稱。
不可思議故。若稱名之心屬藏通別者。便可思議矣。
聲音遘。取牛乳也。
不以愛戀之心。遂得往生者。以愛戀之心是情識。不
是智慧故。是但知取相。不知妙理故。是徒生好樂。未
起真行故。
疏。單修圓頓。不願往生者。是宗門師德。直明真性
不帶纖塵。佛來也殺。魔來也殺。念佛一聲。𠻳口三日
者。甯可謂之少善根者。謂以持名為多善根。則此
等師德。皆夙具般若靈根乃能爾也。甯可謂之少善
根耶。
雖悟一心。尚餘後有者。謂若悟而即證無生。是真善
根深厚。任渠橫說豎說。無所不可。教渠往東往西。真
如說夢。若未得無生。而自負圓人。鈍置淨土。亦是善
根淺尟也。
喆老住京師四十年。常坐不臥。化後。紙襖亦燒出舍
利。以不修西方。生大富貴處。
青公即青草堂。年九十餘。感曾家女人送供。即為其
子。後官至宰相。覆轍者。漢賈誼云。前車既覆。後車
當戒。
鈔。麤細無明猶未盡者。細即根本。麤即枝末。圓人
見與佛齊。惑全未破。以理雖頓悟。乘悟併消。事須漸
除因次第盡故。
恒沙性德猶未悉備者。德有性德修德。性德本具。修
德修成。今云性德未備。以性從修也。以全性起修全
修成性。修德未圓性德未備故。
除彼已登實報。餘或未免人天者。能斷無明證法身。
生實報土。則超六道。若不然者。縱不墮惡趣。亦墮人
天。焉無後有耶。或問曰。斷無明證法身菩薩生實報
者。迥超六道不必言矣。生方便有餘者。亦超三界不
受輪迴。何但言除實報能免人天。不言除方便亦免
人天耶。答。此章問答。單論圓人。圓。人斷無明者。即生
實報。如未斷無明。造至七信。雖生方便。所見之境與
實報同。不同藏通二教體析之人。實生方便故。略而
不言也。
以善根不同者。謂諸聲聞悉覺真諦。未成就普賢行
願故。
修習見佛自在善根者。即憶念一切諸佛境界。普見
法門。所謂於念念中悉能供養一切如來智波羅蜜。
念念中知一切佛不可思議大神通事。智波羅蜜等。
今諸大聲聞。本不修習。故不見佛也。
疏。自性出生一切法。是善根義者。根有出生義。今
四聖六凡。色心依正。從自性生。以從理具起事造故。
自性富有一切。是福德者。福德有富有義。今四聖
六凡。依正色心。自性本具。以彼事造。由理具故。
鈔。起大慈無損害心者。謂於法界眾生。與自性眾
生。咸欲與無上菩提覺法樂。無上涅槃寂靜樂。是無
損害心。
起大悲無逼惱心者。謂於有情世間。及五陰世間。皆
<pb n="569"/>
欲拔境界逼迫之苦。煩惱纏縛之苦。是無逼惱心。
不惜身命樂守護者。約理則備修德而圓性德。約事
則求半偈而捨全身。自利則如善財不避火坑。利他
則如不輕甘受打擲。
捨離諸相者。是念諸佛實相身。即所謂色身非是佛。
音聲亦復然。若見諸相非相。即見如來也。起隨念心
者。隨順也。謂順理之念。即天台所謂安住中道。不為
二邊所動。名之為念也。
禮敬諸佛者。所有盡法界虗空界。十方三世一切諸
佛。我悉以清淨三業。常修禮敬。一一佛所皆現不可
說微塵數身。一一身徧禮不可說微塵數佛。
普皆迴向者。從初禮拜乃至隨順。所有功德皆悉迴
向。盡法界一切眾生。願令常得安樂。無諸病苦。欲行
惡法。皆悉不成。所修善業。皆速成就。
亦以此十生彼國土者。臨命終時。唯此願王。不相捨
離。於一切時引導其前。一剎那中。即得往生極樂世
界。
鈔。一聞佛名慈心喜悅五句。以佛乃曠劫修慈為
體故。佛乃斷盡無明最清淨故。佛乃迥出常流。萬劫
難聞故。今聞佛名即生慈心。乃至淚即出者。耳聞佛
名心契佛心。如須達長者。因聞佛字。通身毛豎是也。
今人聞佛名。泛爾尋常者。不知佛義。善根淺故。
甯受諸惡趣四句。惡趣熱惱。善趣清涼。今甯受熱惱。
不欲清涼者。以有聞佛不聞佛之得失。而分損益故。
惡道聞佛。如人涉坑坎險道。得覩日月光明。善趣不
聞佛。如人履平坦康莊。不見日月之光故。
上該盛德菩薩。下及悠悠凡夫者。觀經疏云。上品之
人。始從習種。終至解行菩薩。中品者。從外凡十信以
下。下品。即是今時悠悠凡夫。釋云。十住名習種性。十
行名性種性。十迴向名道種性。此三十位總名解行。
是別教內凡。十信即是外凡。悠悠凡夫是名字人。尚
未伏惑。修行不精進者。
疏。念境者。即所觀之理。念法。即能觀之智。
疏。萬德成就淨土攝生者。因脩萬行。果成萬德。加
以四十八願。莊嚴淨土。攝化眾生。不同餘故。
依之修行者。眾生未能了悟自心。未得脫體無依。必
須依境發心趣向有地。今依佛名。如龍得水。如虎靠
山。有所詣故。
鈔。言名便周者。以世間之名。名無得物之功。物無
當明之實。名實不能相稱。今佛名者。名外無實。實外
無名。名實不二。故言名便周。
或謂下難云。三界唯心。萬法唯識。心外無境。然則行
人止應觀心。何為觀境乎。答云。汝但知心外無境。不
知境外無心。心者全境之心。境者全心之境。既無心
外之境。為心所照。亦無境外之心。能照於境。心境一
如也。不獨心境一如。亦復心境互發。先借西方假想
之境。發我靈明妙心。以我靈明妙心。復發西方真境。
以境發心。以心發境。重重互發互顯。喻如磨鏡愈磨
愈淨。愈淨愈磨也。又互發者。即妙宗所謂據乎心
性。觀彼依正。依正可彰。託彼依正。觀於心性。心性易
發也。
直觀三道顯本性佛者。三道即眾生惑業苦也。本性
乃三德祕藏。即法身般若解脫。眾生迷三德祕藏。為
惑業苦三道。諸佛悟惑業苦三道。為三德祕藏。故圓
頓行人。不必離此三道。別觀三德。觀苦道即法身。幻
化空身即法身故。觀惑道即般若。貪嗔癡即諸佛不
動智故。觀業道即解脫。身口所作即法性之大用故。
有三昧兼持呪者。謂不能直觀本性者。更以異方便。
助顯第一義。如方等三昧兼持呪。法華三昧兼誦經。
十六觀般舟三昧。及與此經。則兼念佛。謂之兼者。以
理觀為正。事行為助故。
或直顯下或問云。直觀助顯功行不同證果之時。得
無深淺。故云直觀助顯。雖云不同。直至成功無二無
<pb n="570"/>
別。方便多門。歸元無二故。
況初學下。謂所云助顯皆久修上士。理觀精純。但假
事為助。若初學凡夫障染濃厚。理觀荒蕪。全資彌陀
勝境。發我靈明妙心。須於四字洪名。全身著倒。故知
持名實為修行要術。不可忽也。
疏。聞斯受之者。謂聞斯殊勝法門。通身領荷。直下
承當。勇往直前。不為他岐所動。
受斯守之者。謂領斯殊勝法門。終身依附。念念不離。
與生俱生。不至中道而廢也。
鈔。只消向一句彌陀著倒者。古云。南無阿彌陀佛。
宗門頭則公案等是也。
鈔。若不委身二句。謂若徹見念佛之妙。則自然不
惜形骸。不顧身命。少有愛戀之心。則不能一心執持
也。古云假使筋斷骨枯。我此工夫。決不退轉。又云。假
使熱鐵輪。在我頂上旋。終不以此苦。退失菩提心。
一者歸投義下。謂前皈命有投義。今執持名號。一心
向往。如鳥投林。如客投主。如游子伶仃。唯有思歸一
念。此但事相精勤。猶未明理。即事一心。二者歸元義。
謂執持名號。還歸一心。則背塵合覺。返本還源。念念
還歸自心。即名歸元。此則不唯事行。兼修理觀。為理
一心。
鈔。非聞不知者。此界眾生。於六根中耳根偏利。耳
根聞聲。意識了別方始得知故。非說不聞者。此土
說法。唯釋迦如來。如來演說。方始得聞故。
得無生慧二句。引證非聞不知。佛法無人說二句。
引證非說不聞。
鈔。一行三昧者。經云法界一相。繫緣法界。是名一
行三昧。論云謂一切諸佛法身。與眾生身平等無二。
即名一行三昧。欲入是三昧者。應繫心一佛。專稱名
字也。
即是念中。能見過去未來現在諸佛者。盡知恒沙諸
佛法界無差別相也。諸佛法身。與眾生心同體無二。
今但見眾生心。不見佛法身者。以未能離念故。修一
行三昧者。念空真念獲自本心。則諸佛法身於中顯
現。如鏡中像。古云。諸佛猶如淨明鏡。我心亦似摩尼
珠。諸佛常來入我身。我身徧入諸佛軀。是也。
名必有相者。名為能召。相為所召。既稱能召之名。必
有所召之體故。
名相不離一心者。心為能現。名相為所現。既一心稱
名。得能現體。所現名相。無不攝故。
疏。復有二義各分利鈍者。一者從散入定義。二者
從定入散義。從散入定。則利者日少。鈍者日多。從定
入散。則利者日多。鈍者日少。
鈔。如來得菩提。不係於日者。經云眾生各自謂佛
某日成道。如來得菩提。實不係於日。以日者時也。依
色心分位假立。無有自體故。百法中時。為二十四不
相應行攝。今如來得菩提。坐斷三際何有於時。時者
皆眾生妄想分別也。故經云。一念普觀無量劫。無去
無來亦無住。如是了知三世佛。超諸方便成十力。
七廟者。禮記云。天子七廟。三昭三穆。與太祖之廟。共
為七。
利鈍二根。各一至七者。若從散至定。則利根一日。鈍
或至七。若從定歸散。則鈍根一日。利或至七。利根
者性敏下。正是從散入定。亦有利根經於下。正是
從定入散。此兩段申明利鈍二根。各一至七也。
鈔。口誦而心不念者。口誦佛名。心馳萬境。是為讀
佛非念佛也。以念從心故。心雖念而念不一者。雖
心念佛。淨穢交馳。是雖念佛。非一心也。以一心者純
淨故。念雖一而有時不一者。雖少時一心。後復還
亂。所謂朝則勤。而暮則怠。一日暴之。十日寒之。是雖
一心。還復亂也。以不亂在無間故。皆非淨業之能事
也。
疏。事理雙備者。如來以權實二智。證真俗二諦之
<pb n="571"/>
理。凡說法時不離二諦。依俗諦說法故有事。依真諦
說法故有理。所依之諦。真俗不二。故一字一語。事理
雙備也。
信力成就者。事一心人。不修理觀。唯憑信力。如水清
珠。能清濁水。古云。清珠投於濁水。濁水不得不清。佛
念投於散心。散心不得不一。
屬定門攝者。定有世出世。與大小乘。及事理諸禪定
不同。而要之定者無散之謂。今念念相續。無有二念。
則心不散亂故屬定攝。然彼體究無間。至如靜夜鐘
聲。澄潭月影。若未得冷豆[焊-干+恭]。㘞地一聲。亦屬定攝
亦即是事一心。而疏鈔專以事一屬憶念。亦一往言
耳。
未有慧故者。以即就憶念無間。念到連念脫落。頓入
無念。即屬慧門。古云。只一直念去。亦有悟日是也。今
工夫始成片段。尚未契入本心。故止屬定門也。
鈔。以心緣歷。字字分明者。此是心念。不同前口念
而心不念也。前句後句相續不斷。乃至無第二念者。
此是一心念。不同前心雖念。而念不一也。不為貪瞋
煩惱之所雜亂。此是一心不亂。不同前念雖一。而有
時不一也。
又以心緣歷。字字分明。是一句不亂。前句後句相續
不斷。是多句不亂。不為貪瞋等雜亂。是對境不亂也。
成具下。引證不亂。
言定者四句。定能伏妄。慧能破妄。伏則如石壓草。如
繩縛賊。暫時不動。根猶在故。破則如鋤斬草。如刀殺
賊。究竟不動以無根故。
疏。能念所念更非二物者。以所念者佛。是即本覺
之理。能念者心。是即始覺之智。若能始本合一。方了
能所不二。天台云。諦觀名別。其體不殊。性三為諦。修
三為觀。修性既融。能所莫得。是也。
離於四句。唯是一心者。謂離一切法差別之相。以無
虗妄心念故。所謂真如自性。非有相。非無相。非非有
非無相。非有無俱相。依一切眾生以有妄心。念念分
別。皆不相應。故說為空。若離妄心。實無可空故。
無心無念空慧相應。故屬慧門。諸妄消亡。故兼得定。
鈔。能念心外無有佛為我所念者。謂一念未生前。
佛在何所。因心起念故佛境現前。則所念之佛。因能
念之心而有。若離能念之心。亦無所念之佛。則佛境
從緣無有自性。
所念佛外無有心能念於佛者。謂佛境未現之前。心
在何所。因聞所念之佛。乃引生能念之心。則能念之
心。因所念之佛而有。若離所念之佛。亦無能念之心。
則心亦從緣無有自性。
智外無如者。心者是智。佛者是如。心外無佛。是智外
無如也。此乃奪境不奪人。古云。上園華已謝。車馬尚
駢填是也。
如外無智者。既佛外無心。是如外無智也。此乃奪人
不奪境。古云。是處有芳草。滿城無故人。是也。
非如非智。故唯一心者。智外無如。以智奪如故非如。
如外無智。以如奪智故非智。互奪兩忘。則非如非智。
故唯一心。此人境雙奪。古云。雲散水流去。寂然天地
空。又云。人牛俱不見。正是月明時。是也。
若言其有五句。謂能念之心。因所念之佛而有。則能
念之心本體自空。所念之佛。因能念之心而有。則所
念之佛了不可得。以心緣境。從無自性。故有非有也。
此為空觀。
若言其無五句。謂因所念之佛。引生能念之心。則能
念之心惺惺不昧。因能念之心。引生所念之佛。則所
念之佛歷歷分明。以性空之處。不礙緣生。故無非無
也。此為假觀。
若言亦有亦無二句。謂若雙執有無。則正當本體自
空。了不可得時。又靈靈不昧。歷歷分明。以有奪無也。
正當靈靈不昧。歷歷分明時。又本體自空了不可得。
<pb n="572"/>
以無奪有也。互奪兩亡。則有無雙泯。此雙遮二邊之
中道觀也。
若言非有非無二句。謂若雙破有無。則因本體自空。
了不可得。故得靈靈不昧歷歷分明。因無成有也。因
靈靈不昧歷歷分明。故得本體自空了不可得因有
成無也。互成雙立。則有無俱存。此雙照二邊之中道
觀也。
有無四句是病。三觀是藥。若四句既離。則三觀亦絕。
此中有即俗諦。無即真諦。雙亦雙非。即中道第一義
諦。舉一即三。言三即一。皆如境也。故云般若如火聚。
四面不可入。又云般若如清涼池。四面皆可入也。
非有則常寂下九句。結歸寂照難思。
斯則下總結上二。能所情消。即如智不二。有無見
盡。即寂照難思。見諦。即三諦圓融理。
鈔。如法華下。謂觀像通二種。一真佛。二像佛也。引
法華證。觀現在真佛。引優填證。觀現在像佛。栴檀
像者。世尊成道後嘗往忉利天宮為母說法。優填王
欲覲佛而不可得。乃請目連尊者。帶三十二匠。往彼
天宮。各說一相。還來人間。用栴檀香木刻世尊像。觀
瞻禮拜。
以我心目者。觀經云。其光相好。及與化佛。不可具說。
但當憶念。令心眼見。見此事者。即見十方一切諸佛。
故名念佛三昧。
想彼如來者。諸佛正徧知海從心想生。心想佛時。是
心即是三十二相。八十隨形好。故當想彼如來。所謂
以法界心。觀法界境。生於法界依正色心也。
無生滅有空能所等相者。對上三種念佛持名是生
滅相。經云。諸行是無常。念性元生滅故。觀像是空有
相。對像則有。離像是無故。觀想是能所相。有能觀之
心。所觀之境故。
又前三。皆不離生滅有空能所等相。又前三皆不離
言說相。名字相。心緣相。今實相之佛。過去無始。未來
無終。無生滅相。一塵不立處。萬法齊彰。無空有相。照
體獨立。絕諸對待。無能所相又復言語道斷。心行處
滅。詞喪慮亡。離言說名字心緣等相。是無相不相。名
為實相也。
我若欲見阿彌陀佛隨意即見。是華嚴解脫長者所
說。以此證實相者。以長者已能了知自性。如影響夢
幻。所見諸佛。皆由自心。故經文云。善男子。我見如是
等十方佛剎微塵數如來。彼諸如來不來至此。我不
往彼。我若欲見安樂世界。阿彌陀如來。隨意即見。知
一切佛及與我心。悉皆如夢。知一切佛猶如影像。自
心如水。知一切佛所有色相。及以自心。悉皆如幻。悉
皆如響。我如是知。如是憶念。所見諸佛皆由自心。
又以此證實相者。以如實空。方能不空。如實不空。方
顯真空。自非遠離諸相。焉能隨意現相。自非隨意現
相。莫顯遠離諸相也。
徹前徹後者。理即事故徹前。事即理故徹後。
理一心即實相者。如上所言理一心者。則能所情消。
有無見盡。離生滅空有等相。故即實相也。
豈得稱名便成實相者。以稱名念佛。念念起滅。是生
滅相。念時則有。不念則無。是空有相。能念是心。所念
是佛。是能所相。稱佛名號。以心緣歷。是言說名字心
緣等相。何言即實相耶。答曰。謂實相者。非為滅除諸
相。而談實相。即相無相。名實相也。
治世語言。皆與實相不違背者。以證意實相。則諸所
說法無非實相。故不相違背。雖說俗事。亦順正法也。
經云。以是清淨意根。乃至聞一偈一句。通達無量無
邊之義。能演說一句一偈。至於一月四月乃至一歲。
諸所說法。隨其義趣。皆與實相不相違背。若說俗間
經書。治世語言。資生業等。皆順正法。
一稱南無佛。皆已成佛道者。以亂心稱佛是為最易。
而皆成佛道。信乎道無難易。顛沛造次。無非妙法。無
<pb n="573"/>
非第一義也。
直謂觀佛法身者。謂六十萬億那由他由旬之身。是
實報身。名為尊特。亦名勝應。而特名法身者。為成行
人圓妙境也。良以報應屬修。法身是性。若漸教說。別
起報應二修。莊嚴法身一性。若頓教詮。報應二修。全
是性具法身一性。舉體起修。故得全性成修。全修在
性。三身融妙。指一即三也。是知圓人修行。無行不
圓。圓人對法。無法不妙。即一句彌陀。當體即空即假
即中。當體即念自性天真之佛。而念實無念。是無生
滅相。寂照難思。是無空有相。如智不二。是無能所相。
不可思議。是無言說心緣等相。名號何非實相也。
鈔。般若智者。即自在決定解力。信眼清淨。智光照
耀。普觀境界。離一切障。善巧觀察。普眼明徹也。
此般若智。通已證未證。未證即是一心三觀。已證即
是一心三智。三智是果。三觀是因。果在一心。因豈前
後。因果不二。方曰圓修。故般若智通證未證也。若以
般若智專持佛名。似屬未證。何以故。若已證一心三
智。則已入圓住別地。已證無生。不消更用求生。恐亦
不必專持矣。今以般若智專持佛名者。乃是別向及
圓信以下。更以異方便。助顯第一義。據乎妙心稱彼
名號。託彼名號發我妙心也。妙心一發。即三智實在
一心中得。一行三昧斯成就矣。
德雲比丘。示念佛法門者。初云我唯得此憶念一切
諸佛境界。智慧光明普見法門。繼復示智光普照念
佛門。乃至第二十一住虗空念佛門。德雲比丘下。
是先釋一行念佛。又修念佛下。是次釋一時念佛。
以如為境。無境非佛者。釋上觀其法身也。法身即如
如之理。若以如如之理。為所觀境。則真如徧一切處。
徧一切處皆佛境也。此則以般若智照法界境。故云
一行念佛。
先化次報次法者。未達唯心。依事識觀佛化身。已達
唯心。依業識觀佛報身。能斷無明。次依般若觀佛法
身。今則一時而修。不歷次第。何者。化身是用。報身是
智。法身是理。智外無如。故報即法。如外無智。故法即
報。體外無用。故法報即應。用外無體。故應即法報。舉
一即三。言三即一故。
又一時而修者。圓人不獨隨觀一身即是三身。但趣
舉一塵三身具足。所謂此觀微妙。即一而三。即三而
一。一觀一切觀。一切觀一觀。非一非一切。如此之觀
攝一切觀也。
若觀彼佛真如法身者。能觀即是一心三觀。所觀即
是三諦一境。謂之觀彼佛者。是託彼果佛圓明之體。
顯我眾生性德之佛也。
畢竟得生住正定者。往生之人。約有三位。一如蓮華
未開時。信行未滿。未名不退。但以處無退緣。故稱不
退。二信位滿足以去。華開見佛。入十住位。得少分見
法身。住正定位也。三者三賢位滿入初地以去。證徧
滿法身。生無邊佛土。如佛記龍樹菩薩等。住初地生
淨土等也。此中畢竟等。是後二位。
不以色念。是不念相好之色。不以四智十八法念。是
不念功德之心。諸法自性空者。以佛無別色心功德。
唯有如如理。及如如智獨存故。無所念是為念佛者。
華嚴云。性空即是佛。金剛云。若見諸相非相。即見如
來。佛以無境為境。則念以無念為念也。
諦了自心名為觀佛者。自心者即法身也。諦了法身
方為觀佛。外求有相佛。與我不相干。不為境亂。名為
三昧者。三昧之言正受也。會境歸心。無境可亂。方名
正定也。一體不移。名為心印者。唯一真心充徧法界。
湛然常住。方名心印不壞也。
疏。雖云一心者。前以一心。為一行一時等。若只以
一對一。便墮數矣。然法身無為不墮諸數。雖云一心。
實則一切諸心無不攝故。
鈔。至誠心者。至之言專。誠之言實。深心者。佛果深
<pb n="574"/>
高。以心往求。故曰深心。亦從深理生。亦從厚樂善根
生。雖有三義而不相捨。求高深果。須見深理。欲契深
理。須厚樂善根。此乃立行依理求果也。迴向發願心
者。以真如實念趣果善心。二心功德。善巧迴向。願生
淨土。速證法忍。廣拔一切眾生苦惱。
起信三心者。一者直心。正念真如法故。謂向理之心。
別無岐路。此即二行之本。二者深心。樂集一切諸善
行故。謂修具萬德。迴向心源。即自利行本。三者大悲
心。欲拔一切眾苦故。謂廣拔眾苦。令得菩提。即利他
行本。妙行雖廣。三行皆收。
名殊理一者。是以經論配合至誠心。即起信正念真
如。不念真如。豈名專實。今此一心無虗妄即真。無遷
流即如。即正念真如故。深心。即起信樂集一切善
行。以不集萬行。豈名立行依理求果。今此一心萬善
同歸。即樂集一切善行故。迴向發願。即起信大悲
拔苦。如不拔苦眾生。豈名迴向發願。今此一心頓圓
物我。即大悲拔苦故。
一清淨心者。萬善皆空。纖塵不立故。直契真如心也
二安清淨心者。若一行不圓。菩薩之心則不安隱。安
者滿足萬善故。廣修萬行心也。三樂清淨心者。若一
有情未度。菩薩之心則不喜樂。樂者廣度有情故。此
普度眾生心也。
垢無不盡者。從來不與染法相應故。又既入理一。則
見思塵沙無明無不盡故。理無不具者。本具恒沙
功德故。又既入理一。則此一心中。頓捨萬緣。即布施。
乃至此一心中。靈靈不昧。即智慧等故。慈無不攝
者。一心即無緣慈體。廣攝有情故。又既入理一。自然
不捨法界徧入塵勞故。
華嚴十種念佛者。一寂靜念。諸佛本來寂靜。眾生心
中喧雜。何名念佛。若能寂靜。即是念佛。二清淨念。
諸佛本來清淨。眾生心污染。何名念佛。若能清淨。即
是念佛。三不竭念。四明徹念。五離塵念。六
離種種塵念。七離垢念。八光耀念。九可愛樂
念。十無障礙念。諸佛本來塵塵涉入。剎剎圓通。眾
生心中多障。何名念佛。若去其障礙。即是念佛。淨
名八法者。一饒益眾生。而不望報。二代一切眾生受
諸苦惱。所作功德盡以施之。三等心眾生謙下無礙。
於諸菩薩視之如佛。四所未聞經。聞之無疑。五不與
聲聞而相違背。六不嫉彼供。不高己利。而於其中調
伏其心。七常省己過。不訟彼短。八恒以一心。求諸功
德。行無瘡疣生於淨土者。瘡疣玉之瑕身之疵也。
如既益眾生菩薩之善行也。苟或望報則瘡疣矣。至
求諸功德菩薩之善行也。苟不一心則瘡疣矣。修此
八行。去此八疵。誠為清淨之行而得生淨土也。
我得憶念一切諸佛境界智慧光明普見法門者。諸
佛境界。指所觀境。言一切者。橫徧豎窮故。智慧光明。
指能觀之智。普見法門。即收前二。以結其名。謂以智
慧。觀諸佛境界。即名普見也。
二十一念佛門者。一智光普照。二令一切眾生。三令
安住力。四令安住法。五照耀諸方。六入不可見處。七
住於諸劫。八住一切時。九住一切剎。十住一切世。十
一住一切境。十二住寂滅。十三住遠離。十四住廣大。
十五住微細。十六住莊嚴。十七住能事。十八住自在
心。十九住自業。二十住神變。二十一住虗空。智光
普照者。常見一切諸佛國土。種種宮殿悉嚴淨故。
住虗空者。觀察如來所有身雲。莊嚴法界虗空界故
心外無境界者。謂一心不亂。即是諸佛境界。心外別
無佛境界故。心外無智照者。謂一心不亂。即是智
光普照悉皆嚴淨。心外別無智光照故。心外無虗
空者。謂一心不亂。即是莊嚴法界。及虗空界。心外別
無住虗空故。
鈔。心想佛時。是心作佛者。觀經云。汝等心想佛時
是心即是三十二相。八十隨形好。是心作佛。是心是
<pb n="575"/>
佛。
今釋是心作佛者。作有二義。一淨心能感他方應佛。
故名是心作佛。即疏文所謂佛本是無。心淨故有也。
二三昧能成己之果佛。故名是心作佛。即疏文所謂
亦因三昧心終成作佛也。初作他佛。次作己佛。此約
能感能成。釋作也。
是心是佛者。是亦二義。一心即應佛。故名是心是佛。
即疏文所謂向聞佛本是無。心淨故有。便謂條然有
異。故言即是應佛。心外無佛也。二心即果佛。故名是
心是佛。即疏文所謂亦無佛之因也。初是應佛。二是
果佛。此約即應即果。釋是也。
若論作是之義者。即不思議三觀也。何者。以明心作
佛故。顯非性德。自然有佛。以明心是佛故。顯非修德。
因緣成佛。即是而作。故全性成修。則泯一切自然之
性。即作而是。故全修即性。則泯一切因緣之性。若其
然者。何思不絕。何議不忘。
既以作是絕乎思議。復以作是。顯於三觀。以若破若
立。皆名為作。空假二觀也。不破不立。名之為是。中道
觀也。全是而作。則三諦俱破。三諦俱立。名一空一切
空。名一假一切假也。全作而是。則於三諦俱非破非
立。名一中一切中也。即中之空假名作。能破三惑能
立三法。故感他佛。三身圓應。能成我心三身當果。即
空假之中名是。則全惑即智。全障即德。故心是應佛。
心是果佛。故知作是一心修者。乃不思議三觀也。
由此一心。終當作佛四句。一心即不生滅因地心也。
由此因心。終成果覺。故始從信解。終至行證。等覺還
源。直至如來妙莊嚴海。故名作也。
即此一心。全體是佛四句。一心即真如法性身也。本
無修證。不涉程途。全體是佛。若言是因。對果言因。既
無當果。因是誰因。若言是果。對因言果。既無前因。果
是誰果。故名是也。
鈔。修餘少善名散者。以人天小果有漏之因。是散
心修善。故名散善。一心不亂名定者。心緣一境。無有
異念。故言定善。
一心復分定散者。事一心者。雖心緣一境。猶屬識心。
所緣之境。念念遷流。能緣之心。新新不住。對前散心。
故名曰定。對後理一。猶名為散。定善中散善也。理一
心者。見諸法實相。以不生滅心契真常之理。本自不
動。本自寂滅。定善中之定善也。
事一心者。猶未離六識。故為定中散。理一心者。則是
常住真心。故為定中定。
疏。即菩薩念佛者。以有凡夫念佛三昧。二乘念佛
三昧。今是菩薩念佛三昧故。
鈔。惟言正念實相者。以不念有。不念空。不念二邊。
不念中道故。
今謂彼專下。謂彼經並無信願往生等語者。以正念
實相專主理故。此經有信願往生者。兼事理故。事一
心。則不相同。若理一心。正彼正念實相也。蓋彼下
釋疑。恐疑云。二經同一念佛三昧。而有專理兼事之
不同者。何也。蓋彼為能離念者。以無念正入。此為不
能離念者。以有念巧入。離為因不同。同歸無念。究竟
不別也。
鈔。直指靈知者。波羅提云。在眼曰見。在耳曰聞。在
手執捉。在足運奔。悟之則為佛性。迷之則為精魂是
也。又荷澤云。知之一字。眾妙之門。永嘉云。不須知知
但知而已等。
門庭施設不同者。淨土法門。有淨有穢。有佛有生。是
約建立門。禪宗法門。則淨穢雙非。生佛不立。是約掃
蕩門。
所證無兩心者。彼一切盡掃者。頓除妄想。直顯靈知。
此一切建立者。使成三昧。亦悟靈知。故古云參禪本
為超生死。念佛亦因脫死生。但向一邊挨得入。兩條
門路不多爭。
<pb n="576"/>
傳法四句者。初祖云。吾本來茲土。傳法度迷情。一華
開五葉。結果自然成。
印心四卷者。初祖付二祖曰。吾有楞伽四卷。亦付與
汝。即是如來心要法門。令諸眾生開示悟入。
鈔。紛然不齊者。約善惡無記三性說。以三性自體
迥異故。雜然競起者。約八識緣境不同說。以眼識緣
色。耳識緣聲。賴耶緣根身器界故。
遡流窮源不出一心者。始從清淨心中。無明妄動。轉
成賴耶。次從賴耶。轉出前七。心王既起。心所隨行。次
第引生五十一種。如從源出流也。今遡流及源者。則
心所不離心王。心王不起。心所不生故。心王不離妙
心。妙心不動。心王不現故。
恒審思量者。指七識也。此識恒常。審推思察量度。第
八見分為我故。恒之與審。於八識中四句分別。一恒
而非審。謂第八識不執我。無間斷故。二審而非恒。謂
第六識以執我。間斷故。三非恒非審。謂前五識不執
我。多間斷故。四亦恒亦審。謂第七識執我。無斷故。
真妄和合者。指賴耶也。起信云。不生不滅。與生滅和
合。非一非異。名為阿賴耶識。釋曰不生不滅者。是如
來藏自性清淨心。動作生滅不相離故。故云和合。非
謂別有生滅來與真如合。謂生滅之心。心之生滅無
二相故。真如全體動故。心與生滅非異。而恒不變真
性故。心與生滅非一也。
念極而忘者。忘謂人法雙亡。是六識脫落。而七識隨
六識用事六識既脫則七識自然不行故恒審思量
者。其思寂焉。
忘極而化者。化謂空空亦空。是識陰盡。罔象虗無。顛
倒妄想。皆淨盡無餘故。真妄和合者。其妄消焉。
巨浪微波。咸成止水者。巨浪指前七識心心所。楞伽
云。譬如巨海浪。斯由猛風起。洪波鼓冥壑。無有斷絕
時。微波指第八識心心所。楞嚴云。如急流水。望如恬
靜。流急不見。非是無流。
濃雲薄霧。盡作澄空者。濃雲喻前七心心所。以前七
麤重。障真重故。薄霧喻第八心心所。以第八微細。障
真輕故。
鈔。若事一心下。或問云。此之至心。或指事一心。亦
未可知焉知是理耶。故云事一心雖亦滅罪。如石壓
草。如冰夾魚。冰泮則魚游。石去則草長。定力已過。罪
將復現。理一心者。一心既朗。罪性皆空。以般若智了
知罪性不在內外中間故。指理一心也。
十方眾生下五句。明稱佛功勝。唯一大乘。一切諸
法二句。出其所以。謂何故一稱佛時。皆當作佛。唯一
大乘耶。曰以一切諸法。唯一相不二相。一行不二行。
故唯一乘。所謂二句。轉釋一相。習如是觀五句。
明利益。一相。即畢竟空相。離一切諸相。故名一相。
一門。即法華中。唯有一門。而復陿小。無生無滅。
即華嚴所謂。一切法無生。一切法無滅。若能如是解。
諸佛常現前。畢竟空相。以破諸法畢竟淨盡。名為
畢竟。又解畢竟名為終竟。觀是終竟之法。亦不可得。
則不執有究竟之法。名為畢竟空。故法華云。乃至究
竟涅槃。常寂滅相。終歸於空也。五欲即五塵。以能
動人欲心。故遂名欲。五蓋。即貪瞋癡。睡眠。掉悔。此
五能覆蓋真性。障諸禪定。故名曰蓋。五根。即信念
進定慧。禪定。即百八三昧等。法界初門云。以是空
慧。照諸禪定。種種法門。無染無著。則能出生諸菩薩
百八三昧等。
歸命一心者。南無即歸命。佛即是心也。
一聞佛名。聞字是心聞。即若聞首題名字。所得功德。
不可限量之聞。又即心聞洞十方。生於大因力之聞。
鈔。一乘大道下四句。謂華嚴一乘大道。乃頓悟自
心之大菩薩境界。非樂生淨土菩薩境界。以厭此穢
土。欣彼淨[邱-丘+(看-目)]。不達淨穢雙非。知見不普故。
今謂下。釋彼論意。以論中知見不普。是指得事一心
<pb n="577"/>
者。非指理一心者。若得理一心。妙悟自心。有何穢之
可厭。淨之可忻耶。此乃縱釋。
然雖下是奪釋。平等法界。無生可度者。平等真法界。
佛不度眾生。彌勒如。眾生如。一如無二如故。常修
淨土教化眾生者。淨名經云。雖知諸佛國。及與眾生
空。而常修淨土。教化於眾生。正所謂一乘大道者。
平等法界。無生可度。真如界內不受一塵也。常修淨
土教化眾生。佛事門頭不捨一法也。事理圓融。權實
不二。一乘大道也。
普賢菩薩。為華嚴長子者。他經皆首文殊。以重智故。
此經獨首普賢。以宗法界行故。
鈔。不可以仁之難熟者。孟子云。五穀者。種之美者
也。苟為不熟。不如稊稗。夫仁亦在乎熟之而已矣。
疏。又此四字。若離合釋之者。相非即是離。相即即
是合。相非故名不亂。是以離釋之。相即故名一心。是
以合釋之。一心自一心。不亂自不亂。故不妨離釋。一
心即不亂。不亂即一心。故不妨合釋。
鈔。相即下十一句。釋相即。名一心。即有而無者。緣
起即性空故。即無而有者。性空即緣起故。二邊叵得
二句。互奪兩亡。緣起性空。既俱不可得。則非緣起性
空之中道。亦不存故。三德渾然。不可分別者。有即
萬法齊彰。屬解脫德。無即一塵不立。屬般若德。中即
空有難思。屬法身德。即有而無。解脫即般若。即無而
有。般若即解脫。二邊叵得。般若解脫即法身。中亦不
存。法身即般若解脫。舉一即三。言三即一。如天王三
目。伊字三點。三德渾然。故名一心。
相非下十四句。釋相非。故名不亂。假非是空。緣起非
性空。空非是假。性空非緣起。中非假空。中道非緣起
性空。空非是假。則能所雙亡。成般若德。假非是空。則
能所雙立成解脫德。中非假空。則雙照雙遮成法身
德。般若非法身解脫。解脫非般若法身。法身非解脫
般若。三德歷然。故名不亂。又渾然即歷然。歷然即渾
然。一心即不亂。不亂即一心也。
鈔。如小教下。正明五教一心。
小教以由心造業等者。小教不知八識。由六識造善
惡業。感三界六道苦樂等境。故曰一心。此假名一心。
非真一心也。以不達唯心之理。心外實有前境故。
始教以賴耶所變為一心者。始教知有八識。但不即
真如。以真如凝然不變不隨緣故。乃生滅八識。含漏
無漏種所變現也。如云無始時來界。一切法等依。由
以有諸趣。及涅槃證得等。此以生滅八識為一心。
終教以如來藏為一心者。終教達八識。即真如隨緣。
為阿賴耶識。識如夢幻。唯一真如。此以如來藏為一
心。
頓教以染淨俱泯為一心者。染即六識。及生滅八識
等。淨即如來藏。以終教歸如來藏。雖云至淨。以見有
如來藏在。猶未離念故。此則五法三自性皆空。八識
二無我俱遣。一念不生。方為一心。
圓教總該萬有為一心者。前四教。則前淺後深。互不
相攝。今圓教則周徧含容。重重無盡。隨舉一塵。全彰
法界。總該萬有為一心也。
天台四教例此者。小即藏教。始即通教。終即別教。圓
即圓教。頓即天台之離言四教。
疏。具有此意者。謂雖無事理之文。而意則具足也。
鈔。專念阿彌佛。即得往生者。論文云。如修多羅說。
若人專念西方極樂世界阿彌陀佛。所修善根迴向。
願求生彼世界。即得往生。常見佛故。終無有退。
若念真如法身者。論文云。若觀彼佛真如法身。常勤
修習。畢竟得生。住正定故。
雖念亦無能念可念者。論文云。若知一切法。雖說無
有能說可說。雖念亦無能念可念。是名隨順。若離於
念。名為得入。
疏。顯密二義者。言教直詮真性。開悟眾生。普願人
<pb n="578"/>
人解了。無有隱覆曰顯。呪語如王密詔。唯佛能知。諸
大菩薩不能曉了。但許精持。不通解路曰密。
鈔。自疑理性不明。所為無益者。此專事者。疑不明
理。而阻其事也。大勢至下。正引事得通理。以決疑也
不假方便自得心開者。方便即觀心究理等。今謂若
眾生心。憶佛念佛。現前當來。必定見佛。不假觀心究
理之方便。始得心開。直下念去。念至念極心空。自得
開悟也。
自疑稱佛名少。或致落空者。此專理者。疑稱名少。而
阻其理。念念理一下。正以理通事。而決疑也。
念念理一。念念彌陀者。所謂念空真念。處處彌陀說
法時時蓮蕋化生也。故曰其為稱名不亦大乎。
攝心體心四句。攝心即事持。事得通理。攝心即體心。
體心即理持。理得通事。體心即攝心。
疏。隨機不定者。根稍鈍人。事尚未能。奚能究理。且
先勤事。攝心既定。然後觀心究理。不然妄識紛飛。徒
勞分別。何益之有。若根性大利人。般若緣深。法身機
熟。莫勤事行。直究唯心。直捷根源。不勞摘葉尋枝故。
問。前云執理而迷事。比貧士獲豪家之券。又云約理
無可念。約事則無可念中吾固念之。以念即無念故。
今云。徑就理持。不勤事行。豈非墮前所斥耶。答云。前
之所斥。乃執理而迷事。耽著頑空。不信念佛者。今徑
就理持。是即念返觀。正深求淨土。不撥事行者。故不
墮前咎。
疏。二十一字者。專持名號。以稱名故。眾罪消滅。即
是多善根福德因緣。
疏。自性非憶非忘下。憶者對忘而言。有憶有忘。非
真執持。直須兩頭撒開。中間坐斷。乃真執持。今者
對昨而言。有昨有今。非真七日。直須劫日雙消。掃空
三際。乃真七日。若對多名一。一則彌多。何名一心。
迥超數量。直契無為。是名一心。若對亂名定。定則
彌亂。何名不亂。諦了自心。頓超動寂。方名不亂。
鈔。本無生滅下。生則有憶。滅則有忘。自性本無生
滅。何有憶忘。過去為昨。現在為今。自性體絕去來。誰
成今昨。自性一亦不為一。為墮諸數故。則多尚奚
存。自性定且無定形。有物凝然故。則亂將安寄。
如斯會得。終日念佛。終日念心。以心外無佛。佛外無
心。即佛即心。即心即佛。心佛無有二故。終日念心。
終日無念者。以即佛即心。則非佛。即心即佛。則非心。
互奪兩亡。能所雙消故。如是念佛。名為真念佛。念佛
之理。豈沾沾事行耶。

彌陀經疏鈔演義卷三

<sarticle>彌陀經疏鈔演義定本卷四</sarticle>

疏。感應道交者。念佛功成。眾生機熟。為感。無心扳
緣眾生。而於眾生自然現益。為應。道交者。即所謂菩
薩清涼月。常游畢竟空。眾生心垢盡。菩提影現中也。
鈔。前有將謝四句。凡人命未終時。善惡之境未現
前者。以宿業未完。今業未熟。故現果未盡。當果未現
也。臨命終時。則夙業已盡。今業已熟。當果現前矣。唯
識云。由諸業習氣。二取習氣俱。前異熟既盡。復生餘
異熟。是也。
大本法藏下。是引二部證佛力。言諸經者下。是引諸
經雙證二力。一心信樂。是自力。與諸比丘住其人前。
是佛力。能正受持。是自力。阿彌陀佛住其人前。是佛
力。專心憶念。是自力。佛現其前。是佛力。
念佛眾生攝取不捨。是觀經第九佛觀中文。攝取不
捨者。以無緣慈。攝諸眾生。眾生不念佛則已。念則為
佛所護。終得離苦。永得安樂。釋論云。譬如魚子。母若
不念。子則爛壞。眾生亦爾。佛若不念。善根則壞。
能正受持者。凡人念佛。心帶異計。或雜餘想。不名正
<pb n="579"/>
受持。正受持者。離乎四句。不雜餘緣。是名正受持也。
本有佛性力者。真如內熏力也。真如內熏。人人皆然。
今不得此力者。如木有火。不假鑽燧。火終不現。雖具
真如。不藉師友教誨。真如亦不現也。
鈔。六十萬億是報身。亦名尊特身。亦名勝應身。丈
六。亦名劣應身。亦名常身。化佛。是隨類化身。
登地方見報身者。十信三賢菩薩。不斷無明。不證真
如。但見應身。登地已去。分斷無明。分證法性。乃見報
身。展轉細妙。若無明已盡。位窮妙覺。則無佛可見。以
菩薩機忘。如來應息。諸佛無有彼此迭相見故。故曰
如來現起他受用。十地菩薩所被機也。
又起信論云。一者依分別事識。凡夫二乘心所見者。
名為應身。以不知轉識現故。見從外來。取色分齊。不
能盡知故。二者依於業識。謂諸菩薩從初發意。乃至
菩薩究竟地心所見者。名為報身。身有無量色。色有
無量相。相有無量好。離分齊相。常能住持。又為凡夫
所見者。是其麤色。非受樂相。故說為應。初發意菩薩
等所見者。以深信真如法故。少分而見。知彼色相莊
嚴等事。然此菩薩。猶自分別。以未入法身位故。若得
淨心所見微妙。其用轉勝。乃至菩薩地盡。見之究竟。
若離業識。則無見相。
前說依別教。起信依圓教。圓教十住。即別教十地故。
別十地見報身。展轉細妙。圓十地見報身。更展轉細
妙也。
鈔。楞嚴止觀辨之甚悉者。楞嚴開五十種陰魔。而
受想二陰。是鬼神魔。天魔。止觀開十境。三障。四魔。而
魔事境。是業障天魔。
不與修多羅合者。修多羅中謂。應身有三十二相。八
十種好。報身有八萬四千相。相有八萬四千好。若相
好之數。或多寡不定。悉為魔事。
不與本所修合者。如本所觀西方之佛。今佛從東來。
唯觀坐相。今見臥相等。
如幻非實下。是永明語。此乃如來下。是大師出從真
起化之意。
如鏡中形非內非外者。若言形在鏡內。不妨當體全
空。若言形在鏡外。不妨鏡中顯現。佛現亦然。若言佛
在心內。不妨實在西方。若言佛在心外。離心實無有
佛。
如夢中事不有不無者。若云夢事是有。及至於醒。了
無所得。若云夢事是無。正當夢時。原有夢境。佛現亦
然。若言是有。自心顯現。當體全空。若言是無。感應道
交。不壞幻相。
水清。則月自來。心淨。則佛自現者。謂水雖清。天上無
月不能現。如心雖淨。無佛悲願為緣不能現。又如月
雖明。地中無水不能現。如佛雖有悲願之緣。眾生心
垢不能現。執佛從心現。不信西方有佛。執佛西來。不
信自心顯現。皆邪見也。
鈔。華嚴十五下。是釋文載聖經。疏云西域下。是釋
法傳西域。神游大方下。是釋不應疑阻。
華嚴頌者。經云。又放光明名見佛。此光覺悟將歿者。
令彼隨念見如來。命終得生其淨國。見有臨終等。
鈔。幽幽綿綿。即是第五顛倒微細精想。所謂如急
流水。望如恬靜。流急不見。非是無流也。命根未斷者。
若識陰盡。則能超越命濁。識陰未盡。則十二類之命
元未斷也。
又幽幽綿綿命根未斷者。滅一切見聞覺知。內守幽
閑。百尺竿頭人也。人亡家破。煙滅飛者。人空法空。
空空亦空。百尺竿頭重進步也。此約斷惑證真說。
然而下。謂佛體本然不因斷顯。時時顯現。物物全彰。
但人自不覺爾。此約本然性德說。
是故下。古偈云。彌勒真彌勒。化身千百億。時時示時
人。時人自不識。是也。
疏。暖盡識去者。眾生息暖識三緣和合。假立命根。
<pb n="580"/>
識。即賴耶見分。息暖。即賴耶相分。此八識者。來為先
鋒。去為後殿。暖盡識去。正八識離體時也。
鈔。心神惶怖動止揮霍者。溈山云。臨行揮霍。怕怖
慞惶。前路茫茫。未知何往。
未免憎愛父母者。經云。見明色發。明見想成。異見成
憎。同想成愛。流愛為種。納想為胎。交遘發生。吸引同
業。
小聖初心不能正知出入者。古云。菩薩有隔陰之昏。
聲聞有出胎之昧。是也。
隨業受生者。七賢女經云。⿱少隹來入瓶中。以縠覆其口。
縠穿⿱少隹飛去。識心隨業走。謂業識成形。依四大住。四
大分張。業識隨業轉也。
一切國土唯想所持者。起信云。一切諸法。唯依無明
妄心而得住持。若離妄心。則無一切諸法自相可得。
楞嚴云。想澄成國土。知覺乃眾生等。
彼國邊地即是疑城在九品之外者。以其無真實信
心故也。
在定之心即是淨土。此據寂光而言。然亦不妨實有
事相。
鈔。非以欲愛為因四大為體者。經云。一切眾生。皆
以婬欲而正性命。又云。愛欲為因。愛命為果。眾生愛
命。還依欲本。西方上善。皆承淨因力。隨願往生。若有
若無清虗微妙之身。豈此因此體耶。
指端出乳者。北洲男女。左右分行。其男女夙有緣者。
路傍樹林下垂覆之。成夫婦事。事畢樹起。即分散去。
無復相認。婦乃有孕。產子道傍。不顧而去。其往來者。
以指端置兒口中。指即出乳。須臾長大。
鈔。上之三品有生彼即得陀羅尼者。此乃從空出
假。即十迴向。道種性人。及圓教十信滿心人。陀羅尼
者。一能持善。二能遮惡。是總持也。
經一小劫得無生忍者。此乃侵斷塵沙。已入別十行。
已得性種菩提。及圓教八九信人。到彼一劫。始入聖
種性。證無生忍。無生忍。言登別圓初地初住也。
經三小劫得百法明門者。此乃初破見思。已入別十
住。已得習種菩提。及圓教第七信人。到彼三小劫。始
入聖種性。得百法明門。言百法明門者。於相宗百法。
皆證三諦。乃以百法。而為明達三諦之門。三諦若明。
則了一切。心大歡喜。名歡喜地也。
中之三品有生彼國即得阿羅漢者。乃小乘退失大
心之內凡忍位。及世第一人。於臨命終時。聞讚方等。
迴心向大。得生淨土。因無漏道熟。便證小果。然迴向
心。須至別教七信以上。圓教觀行。四五二品。方是中
品上生人也。
生彼半劫得阿羅漢者。是小乘之暖頂二位人。其迴
向心。能至別教六信以下。圓教觀行二三兩品。方是
中品中生人也。
生彼一劫得阿羅漢者。乃小乘之外凡。其迴向心。能
至別教初二兩信。圓教觀行初品。方是中品下生人
也。
下三品人。若論階位。全未伏惑。但聞法稱佛。能滅業
障。而得往生。乃名字人也。隨功淺深。分於三品。
問。何中三品生。皆是小聖。下三品生。乃云得入初地。
發無上道心。發菩提心者。豈中品。乃皆劣器。下品反
皆大根耶。答。中品往生行人。德行有餘。智力不足。皆
在此土勤修戒定。不發大心。特於臨終。發大乘心。乃
得往生。故順其先習。但證小果。若下品行人。則五逆
十惡。乘急戒緩凡夫。特由臨終。善友開發。而得往生。
由戒緩故。生居下品。由乘急故。後皆不經小果。直入
大乘也。如龍女八歲成佛。廣額屠兒。放下屠刀。千佛
一數。是也。
鈔。約法下諸無起作之理。即不生滅性本覺理也。
慧心。即離垢出纏始覺智也。安此者。以始覺之智。契
本覺之理。如智不二也。忍者。如忍事人。心不懷疑。亦
<pb n="581"/>
不說出。心中了了。吐露不出意也。
約行下。報行對集行說。集行者。念念勤修。心心趣入。
加功用行。乃有功用道。屬前七地之行也。報行者。不
必舉心運意。任運流入薩婆若海。無功用道。乃第八
地之行也。智冥於理。出行體也。行無別體。以智為體。
無相三句。明行相也。理無相無功。故行亦無相無功。
理曠若虗空。湛如渟海。故行亦曠若虗空。湛如渟海。
心識下二句。明用。行體如日。妄惑如暗。報行現前。妄
惑不起。故經云。八地菩薩。離一切心意識分別。始名
真得無生法忍。如前所說。
鈔。孤山三輩齊觀經六品者。以大本三輩。純明善
行。不及惡人。觀經下三品人。皆五逆十惡人故。靈
芝三輩對上三品者。以大本三輩。皆發菩提心。觀經
後六。皆未及故。
剋實而論下。謂前三說。乃據行據位。取義不同。非尅
實之論。若尅實而論。則煩惱菩提。皆無實法。煩惱之
性。即菩提性。前念是惡。後念是善。又何礙也。惡人既
已成善。豈不賢聖同科。如阿闍世弑父害母。應墮阿
鼻。後因重悔。得無根信。即上品攝是也。況中下耶。
鈔。隨念淺深佛應稱之者。事一心念則淺。理一心
念則深。淺則以事識見佛。但見應身之劣。深則以業
識見佛。乃見報身之勝。
鈔。正觀默照本心者。以一心三觀。照三諦一境。如
智相應。隨流識性也。古云。心隨萬境轉。轉處實能幽。
隨流認得性。無喜亦無憂。是也。
助行備修萬善者。雖照本心。不修萬善。則性亦不朗。
如論云。如人但念摩尼寶珠。不加種種磨治之功。珠
亦不淨。但念真如。不假種種萬行磨治。真如亦不明
淨。故雖了知自性本無慳貪。不妨隨順無貪修檀波
羅蜜以修行萬行。自然隨順真如故。
二事俱得了達四淨土者。如此正助雙修。事理雙備。
先伏見思。生同居淨。次斷見思。生方便淨。次斷塵沙
無明。生實報寂光淨。
如止得事善者。謂不修正觀。徒修事行。能伏見思生。
同居淨。遠作三土因耳。
故知淨土下。尋常以淨土一門。唯攝鈍根凡夫。禪宗
圓頓法門。乃究理菩薩境界。若如上論。則淨土正究
理菩薩境界。悠悠眾生乃兼容耳。
圓機體道最上淨業者。圓聞妙理。起圓信解。解入寂
光。苟加願力導之。如輕帆得遇順風。上品上生何疑
焉。愚樸之輩。不明理性。但信心稱名。發願往生。亦得
生彼。故知淨土一門。上及不退菩薩。下及悠悠凡夫。
三根普被。上下兼收。無不度也。
正觀通上中者默照本心。能斷見思塵沙。即上品。但
伏不斷。即中品。
助行通中下者。修萬行時。能伏見思即中品。全未能
伏。帶惑往生。即下品。
鈔。自經論所明。至確有明證。三引大本。三引諸經。
皆證上品。從蓮華生也。
自果爾則上上文中至義必周也。是反覆辯明。無蓮
華二字之意。錯雜不倫。進退無據者。若曰蓮華之類。
不應下有臺字。則進從蓮無據。若曰金剛臺。紫金臺
之類。不應上有蓮華二字。則退從蓮又無據。
愚意至前後互顯耳。詳明文缺義周。十如。即如是相。
如是性。如是體。如是力。如是作。如是因。如是緣。如是
果。如是報。如是本末究竟等。一切諸法。不離此十。亦
各具此十也。如是者。指法之辭。謂諸法有如是之相。
如是之性。乃至如是而窮盡。無非實相也。報者。答果
曰報。
但上上品下。是明上品殊勝之義。華開漸晚二句。上
品中生。經宿華開。即得見佛。上品下生。經一日一夜。
蓮華乃開。七日之中。乃得見佛。乃至下品上生。經七
七日。華開見佛。下品中生。經於六劫。華開見佛。下品
<pb n="582"/>
下生。經十二大劫。華開見佛。證道漸遠者。上中。經一
小劫。上下。經三小劫。得無生忍。住歡喜地。乃至下上。
經十小劫。得入初地。下中。經於六劫。發無上道心。下
下。十二大劫。發菩提之心。
問極樂九品下。是釋明妙宗鈔或有差誤。
鈔。不了佛智志意猶豫者。若了佛智。則知非淨非
穢。淨穢歷然。無彼無此。願生彼國。以不了故。半信半
疑。依違不決也。又猶豫者。利根執自性彌陀。唯心淨
土。不信十萬億外。有世界極樂。鈍根執事。不信自性
唯心之旨。皆猶豫也。
臨命終時方悔己過者。直至四大分離。空無所獲。方
悔平日。不修淨業。故云。看教參禪逐外尋。未曾迴首
一沈吟。前程黑暗路頭險。始覺從前錯用心。是也。
纔入邊地見七寶城即便止住者。修諸功德。願生彼
剎。兼了佛智。則徑生極樂。不修功德。願生彼剎。又不
了佛智。則竟滯娑婆。今因修諸功德。又臨終自悔。故
得入邊地。不滯娑婆。以不了佛智。志意猶豫。故見七
寶城。即便止住。
亦有自然快樂如忉利天者。古云。華中快樂如忉利。
不比人間父母胎。是也。
故名胎生者。胎在生藏之下。熟藏之上。不見不聞。今
不得見佛聞法。故名胎生。如剎帝利下。喻胎生也。
犯法。喻信力不堅。幽之內宮等。喻疑城自然快樂。閻
浮金鎖。繫其兩足。不得自在。喻五百歲不見佛聞法。
如處胎也。
識其本罪。謂志意猶豫之罪。能了佛智。方名深自悔
責。
鈔。是最後心者。此心之後。更無餘心故。名為大
心者。以垂死之人。必知不免。諦心決斷。勝百年願力。
是心名為大心。以捨身事急故。如人入陣。不惜身命。
名為健人也。
又復大心。亦可即是菩提心。以此心之後。更無餘心。
則是頓入無心三昧。即是頓離念相。豈不為大。豈不
即是菩提心。葢以九品行因。行行通乎九品。如五逆
罪。臨終十念為能消功。屬下下品。若能伏惑。即中品。
若根器大利。頓能斷惑。如闍王重悔。得無根信。即是
上三所攝。豈非五逆隨於懺功。自分九品也。且十念
得生。皆是夙有靈根者。十疑論云。臨終遇善知識。十
念成就者。並是宿善業強。始遇知識等。妙宗鈔云。此
雖造惡。已曾修觀。故使臨終。善友勸稱十念。定心則
成。亦是法行。乘急戒緩人也。由乘急故。得值善友。縱
現世不修三昧。亦是宿種今熟。故得往生。故今大心。
說即是菩提大心。亦無不可。況本鈔文。當知即是一
心不亂。若事一心。猶未為大。若理一心。豈不即是菩
提心。是故名為大心。
疏。以生於自心故。不往而往者。既云自心則無往。
既云生於自心。則無往而往。無往而往。生則決定生。
往而無往。去則實不去也。今之往生。與昔人何礙耶。
鈔。華嚴重重法界。不出一心者。重重法界不出四
法界。四法界不出一真法界。一真法界。即當人自性
也。
心無界限等者。此心廣大。無有方所。無有彼此。去至
何所。釋上不往。狀其易穢等者。乃離穢往淨。離舊
往新之往。非離此往彼之往也。釋上而往。
解脫所說者。善財童子。第六於住林城。參解脫長者。
長者即入普攝一切佛剎三昧。次從三昧起。告善財
言。我見如是等。十方各土佛剎微塵數如來。彼諸如
來。不來至此。我不往彼。乃至隨意即見等。以佛來去
隨心現故。經云。若人欲了知。三世一切佛。應觀法界
性。一切惟心造。是也。
疏。兜率內院。昔人亦願往生者。兜率乃欲界第四
天。分內外院。外院是天人所居。內院是菩薩所居。三
災亦無所損。昔人願生者。如白香山云。海山不是我
<pb n="583"/>
歸處。歸則須歸兜率天。是也。
鈔。必智斷功德。堪與聖流者。智斷。即證智斷惑功
德。內院皆證智斷惑聖人所居。無此功德。不堪與會
故。
極樂求生無論惑業者。求生淨土。但得事一心功成。
即帶惑業往生。仗彌陀不思議願力。如載巨石。不至
沈淵。如上所說。
奘師謂內院易生者。奘師為相宗師德。而彌勒為相
宗之祖。故奘師常於定中見彌勒聖相。臨終歸於兜
率。常勸人修唯心識定。故謂內院易生也。
彌勒猶居等覺者。以尚在因位。未為極果。猶清辯謂
今彌勒未是徧知。俟龍華道後。方復問津。即其事也。
後生龍華者。彌勒下生經云。彌勒菩薩。即於出家之
日。便得成佛。坐於龍華樹下。華林園中。三會說法。第
一會。度九十六俱胝眾。乃釋迦佛法中造佛像者。第
二會。度九十四俱胝眾。乃釋迦佛時。五種法師讀誦
大乘經者。第三會。度九十二俱胝眾。乃釋迦佛法中
供養僧者。
華嚴較論國土者。心王菩薩。於眾會中告諸菩薩言。
佛子。此娑婆世界中。釋迦牟尼佛剎一劫。於極樂世
界阿彌陀佛剎。為一日一夜。極樂世界一劫。於袈裟
幢世界金剛堅佛剎。為一日一夜。袈裟幢世界一劫。
於不退音聲輪世界。為一日一夜。佛子。如是次第。乃
至過百萬阿僧祇世界。最後世界一劫。於勝蓮華世
界賢勝佛剎。為一日一夜。普賢菩薩。及諸同行大菩
薩等。充滿其中。
鈔。不得戒。而得增益受戒者。梵網云。千里內無能
授戒師。許佛菩薩像前受戒。要須懺悔得見好相。即
便得戒。見好相者。佛來摩頂。見光見華等。若不見好
相。雖懺無益。然雖不得戒。而得增益受戒。
一聞千悟者。如脅下施拳。隔江招手。誦藥王而親見
靈山。逢吹鐙而頓傳心印。是也。
疏。自性無形。是不顛倒義者。形者。相也。一切諸相。
皆倒心妄境。今真如自性。非一相。非異相。非非一異
相。非一異俱相。離一切法差別之相。有何倒妄。
自性無垢。是生極樂義者。垢者染也。一切染法。皆苦
因苦果。今離垢法身。出煩惱礙。智礙。離和合相。純淨
明故。成法出離鏡。甯非極樂。
鈔。是則求於正相。尚不可得等。正者對倒而言。若
有正相。與倒何異。無正無倒。是名真不顛倒。
是則求於淨相。尚不可得等。淨者對垢而言。若有淨
相。與垢何別。無淨無垢。是名真淨土。
鈔。指掌者。論語云。其如示諸斯乎。指其掌註云。言
易見也。
鈔。靈知體上。彌陀聖眾終日現前者。自性寂即無
量壽。自性照即無量光。慈即觀音。智即勢至等。
常寂光中無時不往者。常即法身。寂即解脫。光即般
若。三德祕藏。行住坐臥不相離故。奈何下結勸。
鈔。人天希有歷劫難逢者。佛未出世。人間止有輪
王說十善法。天上止有帝釋說出欲論等。皆有為因
果。不出輪迴。縱佛出世。亦先說人天小教。直至方等
時。方有此超生死。出輪迴之妙法。故經云。諸佛出於
世。懸遠值遇難。假使出於世。說是法亦難等。
出世間因。指小乘四諦十二因緣法。此法能超三界。
不墮輪迴。但依事識修行。心外見法。不悟唯心故猶
可思議也。又通教無生四諦。別教無量四諦法。此
法能超二乘。不墮偏空。但道後方證。因果不融。淨土
則理外修成萬法乃不由心具。雖塵劫修道。廣游佛
剎。指彼淨土。但是體外方便。未為了義故猶可思可
議也。
出世間上上因者。以迴神億剎。實生乎自己心中。孕
質九蓮。匪逃乎剎那際內。是十方淨穢。卷懷同在剎
那。一念色心。羅列徧收法界。苟或事理攸隔。淨穢相
<pb n="584"/>
妨。安令五逆凡夫。十念便登於寶土。二乘賢輩。迴心
即達於金池也哉。是則大乘中大乘。了義中了義。佛
法之妙。過此以往。不知所裁。是不思議功德。出世間
上上因也。
鈔。無量壽。無量光。三寶道品種種等。此指所施之
法也。此法或出音敷演。或現相指陳。以彼土眾生。六
根清淨。得大總持。六塵皆說。六根皆聞。法法頭頭。無
非妙法故。
水鳥樹林下四句。此彌陀神變也。眾生皆具相好神
變等。此眾生神變也。以彼國種種妙用。雖彌陀神變
所成。若眾生不得神變。不能受用。經云。方便是菩薩
淨土。菩薩成佛時。於一切法方便無礙眾生來生其
國。是也。
難信之法三句。經云。若不往昔修福慧。於此正法不
能聞。已曾欽奉諸如來。故有因緣聞此義。般若云。若
人一念生淨信者。當知是人。不於一佛二佛而種善
根等。
同居即寂光者。在下品往生。但見同居。圓心大士。即
是寂光。池閣蓮華無非般若。欄網行樹盡是真如。所
謂道人緣慮盡。觸目是心光也。
應身即法身者。在中下往生。但見應身。圓心大士。即
見法身。一一光明俱是三德祕藏。一一相好何非圓
極一心。所謂微妙淨法身。具相三十二也。
空尋文疏勞身心者。四十二章經云。博聞愛道。道必
難會。守志奉道。其道甚大。永嘉云。吾早年來積學問。
亦曾討疏尋經論。分別名相不知休。入海算沙徒自
困。是也。
疏。自性離心言相者。以一切法不可說不可念。故
名為真如也。
鈔。無記者。冥冥昏住。於善不善無所記別。曰無記。
今緘口忘機。正是無所分別。故落無記。是思之不得。
議之不得。不思不議亦復不得是真不可思議也。古
云。不可以有心求。不可以無心造。不可以語默通。其
斯之謂與。
鈔。不生不滅者。本無有生。焉得有滅。無去無來者。
無所從來。何所至去。無增無減者。果佛圓明之體。即
眾生性德之佛故。湛然常住者。寂而常照。照而常寂
故。如如不動者。上如是智。下如是境。心境符合。得不
動空有等法故。有無斷常。皆是妄心計度。若離妄心。
自無一切法差別之相也。
東屬春生。於卦為震者。易曰。萬物出乎震。震東方也。
又曰震為雷。其究為健。又曰震動也。
即動即靜。應萬變而常寂者。不遷論云。不釋動以求
靜。即求靜於諸動。是故旋嵐偃岳而常靜。江河競注
而不流。野馬飄皷而不動。日月歷天而不周也。
鈔。百福所成者。世尊因地修行百福果位感一種
相好。修無量福。感無量相好。百福者。如大千眾生悉
瞽不見。悉皆醫治復明。乃稱一福也。
鈔。七金者。一持雙。二持軸。三擔木。四善見。五馬耳。
六象鼻。七魚嘴。皆有金色光明。七重環遶須彌山外。
高廣形量。次第減半。如須彌高八萬四千由旬。持雙
即四萬二千由旬。是也。
名稱高遠。踰於須彌者。自有高而不遠。遠而不高者。
今兼二者。豎出三土。橫徧沙界。仰之彌高。望之彌遠。
法界眾生莫不瞻仰也。
疏。佛光廣照。兼身智二光。智光者。如經云。我以智
慧光。廣照無央界。身光者。如光明覺品。放光照一世
界。十世界。乃至不可說世界。不可窮盡等。
鈔。淨極光通者。無明蕩盡。般若圓彰故。此即智光。
光明無量即身光。
鈔。舉因該果二句。因不該果。果不徹因者。權乘因
果也。非一乘因果也。一乘因者。諸法實相是。一乘果
者。亦諸法實相是。
<pb n="585"/>
智而不悲二句。智而不悲。小乘偏真之智。悲而不智。
凡夫愛見之悲。非大乘一切種智。即悲之智。無緣之
悲。即智之悲也。
行非願起二句。行非願起偽行也。願不行成虗願也。
非菩薩無作妙行。稱性之願也。
堯仁者。通鑑云。堯仁如天。舜孝者。舜父頑。母嚚。象傲。
克諧以孝。禹儉者。菲飲食而致孝乎鬼神。惡衣服而
致美乎黻冕。卑宮室而盡力乎溝洫。湯寬者。伊尹贊
湯曰。代虐以寬。
鈔。外求智慧可盡二句。古云。從門入者。不是家珍。
向自己[(曷-曰)/月]中流出。方始葢天葢地。是也。又香嚴聞一
答十。問十答百。而死於父母未生前句下。及問擊竹。
方云。一擊忘所知。更不假修持等。
鈔。常為真實等四句。各有事理。永嘉云。正直語者
有二。一稱法說。令諸聞者信解明了。二稱理說。令諸
聞者除疑遣惑。柔軟語者亦二。一者安慰語。令諸聞
者歡喜親近。二者宮商清雅。令諸聞者愛樂受習。和
合語亦二。一事和合。見鬬爭人諫勸令捨。不自稱譽。
卑遜敬物。二理和合。見退菩提心人。慇勤勸進。善能
分別。菩提煩惱。平等一相。如實語者亦二。一事實者。
有則言有。無則言無。是則言是。非則言非。二理實者。
一切眾生皆有佛性。如來涅槃常住不變。
鈔。十無盡藏者。謂信藏。戒藏。慙藏。愧藏。聞藏。施藏。
慧藏。念藏。持藏。辯藏。其說法時。以廣長舌充滿世界
者。即第十辯藏也。
菩薩且然者。以圓教菩薩。初住即得普現色身三昧
故。
疏。證小。謂人天小果漏無漏因。大事。謂開示悟入
佛之知見。
鈔。色身三昧。即普現一切色身三昧。得此三昧。現
一現多。現小現大。隨意自在。
是為大事同法華者。法華神力品。佛出廣長舌相。上
至梵世。贊歎法華。證一大事因緣也。今六方諸佛。現
此舌相。贊歎淨土。豈小因緣也。
鈔。諸佛相同。則心同等者。經云。十方諸如來。同共
一法身。一身一智慧。力無畏亦然。今外相既同。內心
何不然耶。又心智願。即法報應三身。即法身般若
解脫三德。
鈔。溪聲即是者。東坡詩云。溪聲即是廣長舌。山色
無非清淨身。是也。
情與無情融成一舌者。是法界一相。畢竟平等。平等
之中。何分生佛。及與萬象。
舌即法界法界即舌者。以趣舉一塵無法不具故。所
謂舌為法界。一切法趣舌也。所謂華藏世界所有塵。
一一塵中見法界也。所謂一時頓現非隱顯。一切圓
成無勝劣也。說徧覆時。豈不兩橛。
鈔。令其安隱無諸障難者。觀經疏云。若為佛慈所
護。終得離苦。永得安樂。是也。
令其精進無有退墮者。釋論云。譬如魚子。母若不念。
子則爛壞。眾生亦爾。佛若不念。善根則壞。是也。
念佛佛念感應自然者。首楞嚴云。十方諸佛憐念眾
生。如母憶子。若子逃逝。雖憶何為。子若憶母。如母憶
時。母子歷生不相違遠。若眾生心。憶佛念佛。現前當
來必定見佛等。
鈔。八地菩薩。常為如來護念者。以此菩薩已入無
功用地。住於報行。若如來不護者。彼時即入究竟涅
槃。棄捨一切利眾生業。故諸佛親現其前說種種法。
與此菩薩無量無邊起智門。常為如來之所護念也。
鈔。普眼法門徧乎法界者。普眼有二。一大智普眼
普照法界。二大悲普眼普照眾生。今雖兼二者。意重
大悲眾生徧法界。則大悲徧法界。大悲徧法界。則此
法門亦徧法界。一說一切說也。
鈔。純真絕妄四句。謂真如本無妄染。此真誠實也。
<pb n="586"/>
外教以六識不起虗偽。一味專誠。便為誠實者。非也。
以此識因塵而有。離塵則無。全體是妄故。
一視一聽等者。古云。日用事無別。唯吾自偶諧。頭頭
非取捨。處處勿張乖。朱紫誰為號。邱山絕點埃。著衣
并喫飯。運水及搬柴。是也。
又視聽言動莫不與俱者。所謂吾人食息起居。無不
承他恩力也。亘古亘今常護常念者。所謂真如內熏
無有間斷也。行住坐臥不離者箇者。所謂夜夜抱佛
眠。朝朝還共起也。上約自性出纏說不離。此約自
性在纏說不離也。
鈔。大智無盡有二釋。初一義約豎窮橫徧釋。第二
義約三德三智釋。德智相對者。以一切智。即觀空
之智。般若掃蕩諸法故。道種智。乃觀俗之智。解脫乃
建立諸法故。一切種智。觀中道之智。法身迥出二邊。
絕諸對待故。
鈔。實大聲宏等。名者實之賓也。佛於僧祇劫海。修
無量行。故名稱普徧聞於十方。
鈔。權智照事者。廣行萬行。廣度眾生。知法知機。觀
根授法。熾然分別等。
實智照理者。正念真如。不生分別。言語道斷。直契無
為。如智不二等。
事理炳然雙照不昧者。正權智照事時。即實智照理。
熾然分別一切法。於第一義而不動。正實智照理時。
即權智照事。心外無法。滿目青山。
荷擔一切佛法者。一切佛法。不出二諦。二智能擔。曰
大𦦨肩佛也。
鈔。南方為離者。易云。離也者。明也。萬物皆相見。南
方之卦也。
火內暗而外明者。離麗也。一陰麗於二陽之中。其象
為火。體陰而用陽也。
本光。是眾生本來有此光明也。
鈔。導引眾生。令生勝意者。眾生智淺不知佛境。若
不贊揚。勝意不生。故欲引導眾生。令生勝意。必須自
贊也。如釋迦世尊。亦自贊云。我是如來應供者。我是
知道者。開道者。說道者等。亦普召羣機。令生勝意也。
觀音師觀音者。楞嚴云。我於過去。遇觀世音如來。彼
佛教我。如幻聞熏聞修金剛三昧。
唯我獨尊者。悉達太子初降生時。一手指天。一手指
地。周行七步。目顧四方。曰天上天下。唯我獨尊。
鈔。誌公現十一面者。梁武帝。嘗召畫工張僧由。寫
誌公像。誌公以指分披面門。作十一面觀音相。或慈
或威。或定或慧。僧由竟不能下筆。
鈔。建立義者。上以大智建立菩提。下以大悲建立
眾生故。
鈔。佛光映蔽一切者。天人之光但蔽日月。聲聞之
光兼蔽天人。支佛之光兼蔽聲聞。菩薩之光兼蔽支
佛。唯佛光明。映蔽一切之大光也。
鈔。見思惑者。見者。若云見理時。能斷此惑。即從解
得名。若云見祇是假。假者不實為義。即當體受稱。思
惑入修道位。重慮緣真。此惑即除。名思惟惑。此從解
得名。若云思假及愛惑者。此當體受稱。然見惑從法
塵起。能障真理。思惑從五塵起。能牽三界。此皆約欲
界多分說。細論不拘。
塵沙惑者。謂眾生見思數多如塵沙。乃他人分上之
惑。菩薩之行。專為化他。若令眾生能斷見思之惑。於
菩薩即是斷塵沙惑。亦名別惑者。別在菩薩所斷故
也。
無明惑者。謂於一切法無所明了。故曰無明。此惑乃
業識種子煩惱根本。聲聞緣覺不知其名。別在大乘
菩薩。定慧雙修。萬行具足。方斷此惑。故亦名別惑也。
在法內名。外法外名。能知能解。名一切智。
能知一切道種差別。分別無謬。名道種智。
佛智中必雙照三智具足。名一切種智。
<pb n="587"/>
此三智是果。三觀是因。始終心要云。空觀者。破見思
惑。證一切智。成般若德。假觀者。破塵沙惑。證道種智。
成解脫德。中觀者。破無明惑。證一切種智。成法身德。
然非智不斷。非斷不智。心要先言破惑。後言證智。是
非斷不成智也。今鈔先言智證。後言破惑者。是非智
不能斷也。
鈔。八萬四千清淨寶目者。楞嚴云。由我獲得妙妙
聞心。故我能現眾多妙容。乃至二目三目。四目九目。
八萬四千清淨寶目。或慈或威。或定或慧。救護眾生
得大自在。
毫相如琉璃筒者。如來現相。初生時牽長五尺。苦行
時長一丈四尺。成道時長。一丈五尺。中空外明。如琉
璃筒。
鈔。有染之智。不發妙光者。外道邪智。二乘偏智。皆
無明為體。不發妙光。佛乃五住究盡。淨極光通達也。
疏。自性清淨者。以性離惑染。從本以來。一切染法
不相應故。
鈔。湛若虗空者。如實空中。離一切法差別之相。無
虗妄心念故。曾何涯際者。離念相者。等虗空界。無所
不徧故。
鈔。八音者。一二如文。三和適音。四尊慧音。五不女。
六不誤。七深遠。八如文。吳其沼乎者。子胥言。越十年
生聚。十年教訓。二十年後吳其沼乎。
止遏者。佛證法身。得無盡藏。所有神通妙用。不可止
遏也。上義約體。此義約用。
鈔。譬如日天子下。日輪普照喻也。喻遇惡不息利
益。經中合法云。不以眾生其性弊惡。邪見瞋濁。難可
調伏。便即棄捨。不修迴向。不以眾生不知報恩。退菩
薩行。不以凡愚共同一處。捨離一切如實善根。不以
眾生。數起過惡。難可忍受。而於彼所生疲厭心。釋曰。
弊惡合生盲。邪見合乾闥婆城。令人妄謂為實故。瞋
濁合修羅手。日為帝釋先鋒。彼瞋故覆障也。不知恩。
合閻浮樹崇巖䆳谷。凡愚共同一處。合塵霧煙雲。以
雲霧能徧虗空。猶彼凡愚同一處住故。眾生數起過
惡。合時節改變。謂頻起過忒。乍善乍惡。如彼晝夜陰
陽易度等。
鈔。梵網千珠者。大梵天宮有網羅幢。紅光互射。彩
色交輝。時佛觀諸羅網。因為說無量世界。猶如網孔。
各各不同。別異無量。佛教門亦復如是等。
又種種法門互相融徹者。一門涉入無量門。無量門
涉入一門也。上義約徧覆說。此義約交融說。
疏。自性含攝不可盡者。淨法滿足無有所少。杳莫
邊涯。絕諸分量也。
鈔。萬物之所成終成始者。於時。則為羣陰剝盡。一
陽復生。於物則為實理具備。生育之原。於人。則為智
而為眾事之幹。
百千法門是般若德。無邊德用是解脫德。同歸方寸
總在心源。是總一法身德也。
覓之則無相無形者。以自性非有相。非無相。非非有
非無相。非亦有亦無相。非一相。非異相。非俱非相。非
一異俱相。遠離一切諸相故。
出之則無窮無盡者。此圓覺性。本有過塵沙之妙用。
潛興密應。無有休息。無有窮盡故。
本來具足。不假他求者。妄心外念求之不盡。淨德性
滿無假外求也。
眾生心。即凡夫本具性德。如來藏。是果佛圓明之體。
而眾生性德之佛。非自非他。非因非果。即是圓常大
覺之體。故即名如來藏。
又眾生心者。即是生滅門中不覺義。依一念無明。遂
成業識。復從業識。轉起事識。以隨事扳緣。分別六塵。
是眾生心相也。又如來藏者。即是生滅門中覺義。謂
心體離念。法界一相。即是如來平等法身。是即名為
如來藏也。而眾生心。即名如來藏者。以不覺心不離
<pb n="588"/>
本覺故。論云。若離覺性。則無不覺。若離不覺之心。亦
無真覺自相可說。又云譬如種種瓦器。皆同微塵性
相。如是無漏無明種種業幻。皆同真如性相。是也。
鈔。出入三界自在無礙者。凡夫入三界。為生死縛。
不得自在。二乘出三界。為涅槃縛。不得自在。佛悲智
雙行。往來自在故。
師子一吼。百獸畏懼者。永嘉云。師子吼無畏說。百獸
聞之皆腦裂。香象奔波失却威。天龍寂聽生欣悅。
五種怖者。一不活。二惡名。三死。四惡道。五威德。
四無畏者。一一切智無畏。二漏盡無畏。三決疑無畏。
四說苦盡道無畏。
軌持義者。若理法則能軌生物解。任持自性。如學人
從緣一念。得悟自性。即此悟由。乃從性軌生。非外得
故。若教行等法。則能軌正身心。持令不失也。
鈔。餘乘說法。是為雜染者。輪王說戒善。帝釋說出
欲。實有善當行。有惡當止。二乘說四諦。十二因緣法。
亦實有生死可厭。涅槃可欣。皆雜無明之染。而不清
淨。若佛說一乘之法。則染污清淨。總屬空華。生死涅
槃無非夢幻。唯此一事實。餘二則非真。所謂純一不
雜。具足清白梵行之相也。
覺非迷類者。凡夫三諦俱迷。二乘不迷真而迷俗。菩
薩不迷真俗而迷中。佛乃三諦齊覺。超九界眾生故。
佛即眾生者。若依生佛對說。則九界為生。佛乃大覺。
今言佛即眾生者。經云眾生無上者佛是。則佛乃無
上眾生也。
佛在異類者。對九界云。佛為異類。若十界皆生。則佛
為同類也。
五分法身。通大小乘。今云五分。乃大乘轉五陰身心。
得五分法身。
一切人天修羅外道二乘之香者。人天有戒善香。修
羅有下品十善香。外道亦有邪定邪慧之香。二乘有
戒定慧解脫解脫知見香。
疏。斷智二德者。如來果上有智斷恩三德。今略恩
德也。
鈔。止能滅惡。有體無用者。聲聞雖斷煩惱證涅槃。
不能從空出假。廣度眾生。但有五分法身之香。而無
大用之光。有體無用也。佛則內斷煩惱。具功德之香。
外度眾生。出大用之光。體用雙彰也。
以法身本具性德者。雖云萬德嚴身。然此萬德屬修。
修無別修。皆從性起修。以有恒沙性德。方有恒沙修
德。不然修不從性。乃有作之修。無干性體。云何能嚴
法身耶。
佛之四德。翻破凡夫無常計常等四倒。二乘常計無
常等四倒。佛證三德祕藏。不為四相所遷曰常。猶
如寶華。不以春生。不以秋瘁。具無上菩提覺法樂。無
上涅槃寂靜樂。曰樂。猶如寶華。珍奇粹美。適悅人心。
具八自在我。不待於外曰我。猶如寶華。不假陽和。不
資雨露。不為五住所染。二死所累曰淨。猶如寶華。精
金美玉。淨無纖塵故。
鈔。世出世間諸法無量。則義無量者。世間之法。是
陰入處界等。世間之義。則積聚涉入等。出世之法。是
諦緣六度等。出世之義。則逼迫招感等。
凡夫知近不知遠。但知世間法。不知出世間法故。
二乘知偏不知圓。厭有著空。不知空有無礙故。
初心菩薩。知總不知別。但悟涅槃心。不知差別義故。
知實不知權。但知真如界內。不知佛事門頭故。佛
乃五眼圓明。三智圓顯。無不見也。
鈔。體絕攀緣者。謂般若如大火聚。眾生之心處處
能緣。獨不緣於般若之上也。
淨名上方取香飯者。經云。時維摩詰。即入三昧。用神
通力。示諸大眾。上方界分過四十二恒河沙國土。有
國名眾香。佛號香積。今現在。其國香氣。比於十方諸
佛世界人天之香。最為第一。彼土無有聲聞辟支佛
<pb n="589"/>
名。唯有清淨大菩薩眾。佛為說法。乃至居士。遣化菩
薩到彼。請香飯曰。願得世尊所食之餘。當於娑婆世
界。施作佛事等。
疏。觀音耳根。此方教體者。文殊選圓通偈云。此方
真教體。清淨在音聞。欲取三摩提。實以聞中入。離苦
得解脫。良哉觀世音。
勢至念佛不與圓通者。偈云。諸行是無常。念性元生
滅。因果今殊感。云何獲圓通。
鈔。耳根不攝念佛。念佛能攝耳根者。若論法門。念
佛有事持理持。理持則反佛自佛。即是反聞自聞。是
念佛能攝耳根也。而耳根則無事持之法。是耳根不
攝念佛也。若論攝生。念佛則普攝利鈍諸根。下自地
獄鬼畜悠悠凡夫。上至具聞思修入三摩地者。皆生
彼國。是念佛能攝耳根也。而耳根圓通。則下機絕分。
是耳根不攝念佛也。
今此耳根如詩禮者。耳根獨被此方之機。不通餘方。
如習詩禮。據一邑言非合國故。
今此念佛如周易者。念佛徧逗十方之機。不局一方。
如彼周易通合國言非一邑故。
鈔。以理奪事門者。真如界內不立一塵。有何淨穢。
何必願求。欲顯真如之理。故奪淨穢願求之事。非真
無淨穢往生之事也。
直指單傳者。禪宗直指人心。見性成佛。單傳心印。不
立文字。
此道無佛無眾生者。此道佛來也殺。魔來也殺。上無
佛道可成。下無眾生可度故。
此道舉心即錯。動念即乖者。古云。莫動著。動著即頭
角生。又云。纔擬議時白雲萬里等。
此道心境俱寂者。古云。外息諸緣。內心無喘。心如牆
壁。可以入道。又云。出息不涉眾緣。入息不居陰界等。
易地則皆然者。六祖處淨土諸師之時。六祖亦贊西
方。淨土諸師處六祖時。淨土諸師亦單弘直指矣。
鈔。靈光獨耀二句。靈光對妄識言。妄識即八識之
光。八識各緣自境。故不離中邊也。靈光即真性之光。
真性絕乎對待。故迥絕中邊。
真照無私二句。真照對妄照言。妄照即六識之照。六
識對境之照。故不離彼此。真照即自體之照。自體本
無能所。故曰不分彼此。
迥絕中邊故一佛即多佛。多佛即一佛。一多無有障
礙。以一多盡妄識分別。靈光非妄識故。
何分彼此故彌陀主即諸佛伴。諸佛伴即彌陀主。主
伴交相成就。以主伴皆妄照安立。真照無妄照故。
無礙。則千差雖隔而非殊。如帝網千珠重重涉入故。
交成。則萬法不期而自會。如萬象森羅不離太虗空
故。
今者此經當在何處者。六方為能贊。此經為所贊。能
贊之佛。不離咫尺毫端。所贊之經。當在何處。咦。不離
當處常湛然。覓即知君不可見也。
鈔。答彌陀功德下有二義。前義乃卷多歸一。後義
乃展一為多。雖有二義。實一多相即。展卷無礙。以諸
佛同一法身故。
疏。菩薩欲聞而不得聞者。或問云。今博地凡夫。聞
者甚多。將超菩薩耶。答。聞經大有差等。凡夫耳雖聞
名。心不飡采。或心雖思惟。不踴躍篤行。此但耳聽言
詮。心不得旨。如不聞也。今所謂聞者。因詮得旨。悲喜
交集。篤信力行。乃心聞也。豈不超凡小耶。
疏。自性自軌等者。經有軌持義。自性本自軌持。即
是真經。更於何處尋經。
佛有覺照義。自性本自瑩照。即是真佛。更於何處覓
佛。若離自性別求佛法。大似騎牛覓牛。拋家浪走也。
鈔。是真般若者。終日轉經。不知經轉。以非真經也。
今無說無聞。方是真般若。所謂常轉如是經。百千萬
億卷也。
<pb n="590"/>
是名如來者。外求有相佛。與我不相干。以非真佛也。
今無名無相。方是真如來。所謂真佛屋裏坐。時人自
不識也。
既知真般若。則處處彌陀說法。故歷歷分明。既識
真如來。則時時諸佛現前。故轟轟在耳。歷歷分明。
則阿難所未聞經。無不聞之。說信已成兩橛。何況有
疑。轟轟在耳。則夜神所事諸佛。一一承事。說不空
早已相乖。況有空過。
鈔。究竟極果者。道窮妙覺。位極於茶。證一切種智。
圓觀第一義諦。對等覺而言名之無上。以等覺菩薩
猶有微細無明未斷。名有上士故。
正觀真諦者。二乘修一切智。正觀真諦。對外道邪見
而言。名之曰正。以九十六種外道。各執異計。皆邪見
故。
等觀俗諦者。菩薩修道種智。等觀俗諦。對二乘偏觀
而言。名之曰等。以二乘棄有觀空。墮偏見故。
正覺兼正等二義者。以二乘對外道名正。若對菩薩
棄有觀空。亦名邪故。良以下出上所以。
佛與眾生本來無二者。謂本覺之體。因心果證。無二
無別也。
無明所覆遂成迷妄者。謂不知真如法一故。不覺心
起而有其念。遂成三細六粗也。是則邪覺。不名為
正者。謂凡夫雖具有靈覺。而全皆是妄。非為正故。
聲聞辟支止破見思者。聲聞觀四諦。辟支觀十二因
緣。雖行門不同。而所斷者。同是三界見思。緣覺但侵
習氣。居聲聞上耳。雖得菩提其道未中。不名為等
者。菩提謂一切智。但能從假入空。不能從空入假。故
其道未中。但悟偏真理。故是偏覺。未修平等觀故不
名為等。
一切菩薩已盡塵沙。未盡無明者。別教自十迴向。十
地至等妙二覺。圓教自第十信至等覺。是一切菩薩。
別十向已盡塵沙。未斷無明。初地始斷一品無明。乃
至妙覺斷十二品無明。故未盡。圓十信已盡塵沙。未
斷無明。初住始斷一品無明。乃至等覺斷四十一品
無明。故亦未盡。雖得正等菩提。佛地猶遠。不名無
上者。菩提。謂道種智分證一切種智。以能雙遮雙照。
心心趣入薩婆若海。故得正等菩提。華嚴說十地菩
薩。充滿微塵國土。於那由他劫修菩薩行。所生智慧
比一如來智慧。百分不及一。乃至優波尼沙陀分亦
不及一。故云佛地猶遠。無論諸位菩薩。即至等覺。尚
更有過者。名有上士。故不名無上。
惟佛一人妄盡覺滿者。如菩薩地盡。滿足方便。一念
相應覺心。初起心無初相。遠離微細念故。名為妄盡。
究盡諸法實相。邊際智滿。種覺頓圓。名為覺滿。如
望夜月。更無有覺過於此者。觀經疏云。無上士者。名
無所斷。無上士者更無過者。如十五日月圓滿具足。
眾星中王。最上最勝。威德特尊。是也。
鈔。靈靈獨照下。妄照有照。故有所不照。真照無照。
故無所不照。妄知有知。故有所不知。真知無知。故無
所不知。此知此照。無明地無所減。般若地無所增。悟
時無得。迷時無失。
菩提即我下。菩提者真覺也。我者妄宰也。若迷時有
減有失。悟時有增有得。則真覺非妄宰。妄宰非真覺。
今既迷時無減無失。則妄宰全是真覺。悟時無增無
得。則真覺全是妄宰。若真覺妄宰是二。則以我之妄
宰。退彼之真覺。今既一矣。求其進相了不可得。云何
有退耶。
鈔。累言不置者。如信無垢濁心清淨。信能悉施心
無吝。信能歡喜入佛法。信能增長智功德。信能必到
如來地等。
於實德能深忍樂欲者。謂於實則深忍。於德則深樂。
於能則深欲也。八識規矩云。深忍者。於諸法實事實
理。深信冥契。忍可於心。不為虗妄事理之所轉故。深
<pb n="591"/>
樂者。於三寶清淨法身般若解脫。真淨德中。深信好
樂。不為妄染邪德之所惑故。深欲者。於一切世出世
善。深信有力。能得善報。能成道果。起希望心。求必得
故。於中忍可是信因。樂欲是信果。知之必好之也。
心淨為性者。以心勝故。唯言於心兼心所也。謂此因
果信。不獨自體清淨。復能清淨一切心及心所。如極
香物。不獨自香。復能熏香一切餘物。如水清珠。不獨
自清。復能澄清一切濁水。其力最勝。故云。信為道源
功德母。流從此出。而善從此生也。信能必到如來地。
餘或難必而信可決也。
何言心淨下四句。是正釋心淨為性。
又諸染法下九句。是反明心淨為性也。諸染法。即
貪等六煩惱。無慚等二十隨也。各自有相者。如貪
心所。即於有有具染著為性。能障無貪生苦為業。無
慚。即不顧自法。輕拒賢善為性。能障於慚。生長惡行
為業等也。唯有不信者。不信即不信心所。謂於實
德。能不忍樂欲。心穢為體。能障淨信。惰依為用。自
相渾濁復能渾濁餘心心所等者。以不信不但自體
染穢。復能穢濁一切心心所法。如極臭物。復能熏諸
一切。是也。是故不信之力。勝諸染心。信正翻彼者。
今信心所。正翻彼不信心所。不信既自穢穢他。則信
自自淨淨他。故淨為相也。
主乎心淨者。維摩云。若菩薩欲得淨土。當淨其心。隨
其心淨則佛土淨。
鈔。全以果覺為自信心者。以彼果佛為我因心。若
離覺體。別言信者。是名邪信。非大乘圓頓之正信也。
眾生心中念念常有佛成正覺者。經云。應知自心念
念常有佛成正覺。何以故。不離此心。成正覺故。
疏。自性非去來今。是已生今生當生義者。若言過
去已生。現在今生。未來當生。此則三際遷流。四相流
轉。非生淨土。乃生娑婆也。唯自性不落三際。乃已生
今生當生義也。
鈔。萬年一念者。十世古今。始終不離當念故。萬年
為古。一念為今。萬年一念。何古而非今。一念萬年
者。一念普觀無量劫也。一念為今。萬年為古。一念萬
年。何今而非古。何古非今。以今奪古也。何今非古。
以古奪今也。互奪兩亡。則古今空矣。坐斷三際。當處
西方。誰非往生者。此出三際時也。
過去下。三際求心心不有。心不有處妄元無。妄元無
處即菩提。生死涅槃本平等。則誰是往生者。此空三
際心也。又誰是往生者。生而無生也。誰非往生者。無
生而生也。生而無生。無生而生。是名已生今生當生。
鈔。火車相現者。觀經下品文云。或有眾生。偷僧祇
物。不淨說法。無有慚愧。以諸惡業。而自莊嚴。如此惡
人。命欲終時。地獄眾火。一時俱至。遇善知識。教令念
佛。尋得往生等。
劫石可磨者。有石方圓大一由旬。以諸天六銖衣。過
五百年乃拂一次。磨此石盡。名為一劫。
鈔。真實不虗之如為信者。信有真實義。以若無有
信。萬事皆虗誑故。出生無盡之智為願者。願有出生
義。以萬德萬行。皆從樂欲故。
鈔。一身即法身。一智慧即般若。力無畏即解脫。
鈔。恩踰慈母二句。慈母之恩。慈及一生。他生未必
能慈。旻天之仁。仁止一界。他界未必能仁。佛之慈仁。
無處無時而不慈仁。故云踰也。粉骨碎身二句。古云。
假使頂戴經塵劫。身為牀座徧三千。若不傳法度眾
生。畢竟無能報恩者。
鈔。善權方便。曲就機宜。度生之才也。至德洪恩。普
霑萬類。度生之德也。有才無德。失度生之本。不能度
生。有德無才。失度生之用。亦不能度生。才德兼備。體
用同施。乃能度生也。
澄然不動。頓息萬緣。心行處滅也。漠爾忘言。永離戲
論。言語道斷也。有一未忘。則狂心未歇。命根未斷。不
<pb n="592"/>
能證理。思議雙亡。乃能證理也。
以悲即智下。以大悲故。往來三界。出沒四生。終日度
生。以大智故。一切眾生即寂滅相。無生可度。
以智即悲下。以大智故。了法皆空。不起一念。不居生
死。以大悲故。不住空寂。常度眾生。不證涅槃。
偏舉二字者。以悲即智。能仁即兼寂默。以智即悲。寂
默即兼能仁。乃至一言者。能即兼仁。用即體故。仁
即兼能。體即用故。寂即兼默。心行處滅。自然語言道
斷。默即兼寂。言語道斷。乃曰心行處滅故。
鈔。獨證自誓三昧者。證者忍也。自誓三昧。即如來
因地四弘誓願。願成佛道。願度眾生。願斷煩惱。願修
法門。今已成佛。斷無明成佛道。轉法輪度眾生。故為
獨證。此從如來得名。依出世之主得名也。
劫初梵王名忍者。空劫以前。此界未有人民。自梵王
降生始有人類。劫初梵王名忍。遂名忍界。此從梵王
得名。依世間之主得名也。
楞嚴譬之清水等者。經云。阿難。譬如清水。清潔本然。
即彼塵土沙之倫。本質留礙。二體法爾。性不相循。
有世間人。取彼土塵。投於淨水。土失留礙。水亡清潔。
容貌汩然。名之為濁。汝濁五重。亦復如是。
當有無五濁之善世者。以人壽二萬歲前。邪見不起。
煩惱輕微。四趣空虗。壽命久遠。時分清淨之善世也。
鈔。執我我所者。內執為我。外執我所。或五陰中。執
一陰為我。餘陰為我所。
執斷執常者。或執諸法是無。而起斷滅之見。或執諸
法是有。而起常住之見。中道即第八識。以八識恒轉
如瀑流故。恒則不斷。轉則不常。今執斷常是失中道。
非因計因者。非涅槃因。計以為因。或拔髮熏鼻臥棘
投。或持牛狗等戒。種種無益苦行。
執麤為勝者。唯執己見為是。餘皆是非。縱遇佛來。亦
不信受。如擔麻為寶。棄金不顧等。擔麻棄金者。昔有
二人入山。各擔一擔麻。偶於中路見無數布帛。一智
者云。吾棄麻擔布。一愚者云。吾擔來路多。即是擔麻。
往前不遠。又見無數白銀。智者棄布擔銀。愚者依舊
擔麻。前往又見無數黃金。智者棄銀擔金。愚者依舊
只是擔麻。自負所見。不肯從人者。大率如是。
撥無因果。墮豁達空者。不信造善為樂。造惡為苦。而
言善惡苦樂一切皆空。不知無我無作無受者。善惡
之業亦不亡。墮豁達空。起斷滅見故。
色等五陰各具四句。三世迭之。則成六十者。如色陰
者。謂色大我小。我在色中。我大色小。色在我中。或即
色是我。離色是我。色既如是。四陰亦然。五四共成二
十句。三世迭之。成六十句。
鈔。較前稍為重滯者。以此五使。與境相對。方得生
起。不同五利纔觸即生。幾微迅疾故。
分之為九十八者。見惑有八十八。以前十使。歷三界
四諦下增減不同。成八十八。謂欲界苦十使具足。集
滅各七使。除身見邊見戒取。道諦八使除身見邊見。
四諦下。合為三十二。上二界四諦下。餘皆如欲界。只
於每諦下除瞋使故。一界各有二十八。二界合為五
十六。并前三十二。合為八十八。更加思惑十使。謂欲
界貪瞋癡慢。上二界貪癡慢。共為九十八也。
細推則八萬四千者。以十使互具成一百。歷十法界
成一千。身口七支為七千。三世共成二萬一。四心各
具二萬一。共成八萬四千數。以八萬四千律儀對治
之。則成八萬四千法門。
三災感召者。一小三災。初飢饉。人壽減至三十歲時。
天不降雨。由大旱故。草菜不生。思欲見水尚不可得。
何況飲食。以是因緣。世間人民飢饉死者。其數無量。
二疾疫。人壽減至二十歲時。有大疾疫。種種諸病。
一切皆起。以是因緣。世間人民疾疫死者。其數無量。
三刀兵。人壽減至十歲時。諸人各起鬬爭。手執草
木即成刀鎗。互相殘害。以是因緣。世間人民刀兵死
<pb n="593"/>
者。其數無量。二大三災者。一火災。謂於劫壞時。有
七日出現。大地須彌漸漸崩壞。四大海水漸漸消盡。
大千世界。及初禪天。皆悉洞然無有遺餘。是名火災。
二水災。謂初禪以下。七番火災。壞於世界之後。世
界復成。又於壞劫之時。漸降大雨。滴如車軸。更兼地
下水輪。涌沸上騰。大千世界乃至二禪天。水皆彌滿。
一切壞滅。如水消鹽。是名水災。三風災。謂二禪以
下。七番水災以後。世界復成。又於壞劫之時。從下風
輪有猛風起。兼以眾生業力盡故。處處生風。大千世
界乃至三禪天。悉皆飄擊。蕩盡無餘。是名風災。又
復當知。火燒初禪。有五十六番。水渰二禪有七番。風
刮三禪有一番。合之共六十四番也。皆以類從者。
瞋感火災。貪感水災。癡感風災。
鈔。橫計主宰為見我者。橫計謂橫生計度。主宰即
我執也。此即分別我執。唯識云。分別我執。是由現在
外緣力故。非與身俱。要待邪教。及邪分別然後方起。
故名分別。唯在第六意識中有是也。見我如計即色
是我。離色是我。我大色小。色在我中。色大我小。我在
色中等。此從邪師訓誨。而成分別我也。
俱生主宰為慢我者。俱生對分別而言。與生俱生。非
強思計度起故。主宰者。我執也。此即俱生我執。唯識
云。俱生我執。無始時來。虗妄熏習內因力故。恒與身
俱。不待邪教。及邪分別。任運而轉。故名俱生。此復二
種。一常相續。在第七識。二有間斷。在第六識。是也。慢
我有七。一我慢。二慢。三過慢。四慢過慢。五增上慢。六
卑劣慢。七邪慢。此七種皆依我相而生。皆為慢我。此
則不用教誨。生來即有。俱生我也。
鈔。第八識。即黎耶本識。種是種子。謂本識中親生
自果。功能差別者。釋云。親生自果者。從自種子親生
現行果故。功能差別者。顯此種子非一種故。然此
種子。與第八識。及所生果。不一不異。體是本識。果是
現行。識體望種為用。現果望種為因。故此三法。理應
不一不異也。宗鏡云。本識是體。種子是用。種子是因。
所生是果。此三理應不一不異。
依業所引者。謂隨宿因力生善惡等。功能決定方成
種子也。
外色即息煖。屬第八親相分。內心即第八現行識。屬
第八見分。由種子業力。此三相持不散。名命根不斷。
一不相持。或煖氣離身。或出入息斷。或見分離體。名
命根斷也。
疏。此之五濁。且據果言者。謂上文所解五濁。且一
往就果邊說。非若楞嚴所說。通乎因果也。
或配三細者。是諸師以三細六粗釋五濁也。或配五
陰。是孤山。約五陰妄想為五濁也。
義亦不異者。謂法相雖不同。而義理則無別也。
鈔。三細等者。起信論云。不如實知真如法一故。不
覺心起而有其念。依不覺故。生三種相。一者無明業
相。以依不覺故心動。說名為業。覺則不動。動則有苦。
果不離因故。二者能見相。以依動故能見。不動則
無見。三者境界相。以依能見故境界妄現。離見則
無境界。以有境界緣故。復生六種相。一者智相。依
於境界心起分別。愛與不愛故。二者相續相。依於
智故。生其苦樂覺心起念相應不斷故。三者執取
相。依於相續緣念境界。住持苦樂。心起著故。四者
計名字相。依於妄執。分別假名言相故。五者起業
相。依於名字。尋名取著。造種種業故。六者業繫苦
相。以依業受報。不自在故。
以劫濁配業相者。劫者時也。心性本淨。由無明初動
時即渾濁。故曰劫濁。今業相亦然。無明初起成業相
故。
次以見濁配轉現者。見者能見所見也。前業相能所
未分。次成轉現。雖無分別。能所宛然。心境具足。故以
見濁配轉現。次以煩惱配智相。相續相。執取。計名
<pb n="594"/>
者。煩惱不出我法二執。我法復分俱生分別。今智為
俱生法。相續為分別法。執取為俱生我。名字為分別
我。四相皆屬煩惱道故。
次以眾生配起業相者。眾生者。眾法相生。亦處處受
生。故曰眾生。以由造善惡不動等業。方感眾法。處處
受生故。
次以命濁配業繫苦者。命濁即八識命根。為一期眾
生之總報主。為業所繫。住時決定不得解脫故。
以劫濁配色陰者。楞嚴云。汝見虗空。徧十方界。空見
不分。有空無體。有見無覺。相織妄成。是第一重名為
劫濁。此即是以劫濁配色陰也。以相織妄成。是空與
見相織。而妄成色陰。此即名為劫濁。豈不是以劫濁
配色陰。葢四大根塵同名色陰。而空見不分之時。
根塵渾亂。非劫濁而何。分空分見。本無邊畔。故云
空見不分。以無體之空。織無覺之見。以無覺之見。織
無體之空。乃妄見空而兩無其實。此湛圓明心。為頑
空所渾。而成劫濁。是性為渾濁。
次以見濁配受陰者。楞嚴云。汝身現摶四大為體。見
聞覺知壅令留礙。水火風土旋令覺知。相織妄成。是
第二重名為見濁。此即是以見濁配受陰也。以相織
妄成。是六根與四大相織。而妄成受陰。以其見境領
納。渾濁真性。即名見濁。豈不是以見濁配受陰。
次以煩惱濁配想陰者。經云。又汝心中憶識誦習。性
發知見容現六塵。離塵無相。離覺無性。相織妄成。是
第三重名煩惱濁。此即是以煩惱濁配想陰也。以相
織妄成。是知見與六塵相織。而妄成想陰。既取著所
領。則擾亂甚前。既渾真性。即名煩惱濁。豈不是以煩
惱配想陰。
次以眾生濁配行陰者。經云。又汝朝夕生滅不停。知
見每欲留於世間。業運每常遷於國土。相織妄成。是
第四重名眾生濁。此即是以眾生濁配行陰也。以相
織妄成。是知見與業運相織。而妄成行陰。而去留假
合。渾濁真性。即名眾生濁。豈不是以眾生濁配行陰
次以命濁配識陰者。經云。汝等見聞元無異性。眾塵
隔越無狀異生。性中相知。用中相背。同異失準。相織
妄成。是第五重名為命濁。此即是以命濁配識陰也。
以相織妄成。是一同一異。如經緯密織。而成識陰。而
識住命存。識去命謝。渾濁真性。即名命濁。豈不是以
命濁配識陰。
為說稍殊。而義則大同者。離九相無五陰。離五陰無
九相。名殊而體一也。
疏。濁惡不善者。濁者五濁。不善即十不善。五苦謂
五道非樂故。
鈔。五道之苦者。地獄燒煑苦。餓鬼飢虗苦。畜生屠
割苦。人間八種苦。天上五衰苦。此初以五道非樂。釋
五苦也。
或五痛五燒五惡等者。五惡謂殺生。偷盜。邪婬。妄語。
飲酒。五痛即五惡之現在華報。五燒即五惡之三塗
果報。此次以五罪招報。釋五苦也。
身屬四生者。卵因想生。胎因情有。溼以合感。化以離
應。情想合離更相變易。所有受業逐其飛沈。
疏。始覺冥乎本覺等者。諸佛久成。是本覺義。釋迦
今成。是始覺義。始覺在纏曰本。本覺出纏曰始。始本
不二。是佛佛互讚義。
釋迦乃大悲利生是照義。牟尼乃大智冥理是寂義。
寂照同時。是能仁寂默義。
五濁是染義。菩提是不染義。隨緣不染。不染隨緣。是
五濁菩提義。
鈔。因該果海等者。因該果海。始即本也。果徹因源。
本即始也。用不離體。能仁即寂默。體不離用。寂默即
能仁。
故知下。既云始本二覺。為此佛彼佛。寂照自心。為釋
迦牟尼。不獨此佛是寂照自心。此佛彼佛同歸寂照
<pb n="595"/>
自心。始覺本覺。即寂照之體故。既云不染而染。是菩
提五濁義。染而不染。是五濁菩提義。則煩惱菩提不
出悟迷一念。既此佛彼佛同歸自心。煩惱菩提不離
一念。則本師即我。我即菩提。既我即菩提。則得菩提。
孰為能得。孰為所得耶。
鈔。十種難信。大約不出狂愚二病。前八係愚者高
推聖境故不信。第九係狂者蔑視西方故不信。第十
雙兼二者。以愚者聞理之無。故疑不信。狂者聞事之
有。故疑不信。
鈔。欲令眾生。皆得聞知一切世間難信之法者。是
文殊告彌勒之辭。謂四十年前所說。乘是三乘。性有
五性。人皆易信。若說三乘是一乘。五性是一性。人所
難信。尋常但說唯佛一人獨得正覺。今曰小乘羅漢
皆當作佛。人所難信。尋常但說修行三祇方始成佛。
今曰即心是佛。人所難信。今欲說此難信之法。欲令
眾生得知即心即佛。無二無三之旨。故現斯瑞耳。
此經難聞。信受亦難。是法師品。佛告藥王之辭。葢以
行菩薩道者。得見聞讀誦是經。乃能善行菩薩之道。
求佛道者。若見若聞是法華經。聞已信解受持者。得
近阿耨多羅三藐三菩提故。
聞說此經。心即狂亂狐疑不信者。此經非大乘根器。
不能持誦。所感功德。非常人可聞。聞必狐疑不信。葢
此經之義趣。與其果報不可思議故也。以不驚不
怖不畏為希有者。大乘之法。本自難信難解。非大乘
根器。卒聞是法。未免驚愕疑怕畏懼。能聞是法。而不
畏懼者。實為希有。
鈔。不可以有心求等者。自性非有。有心則墮增益
執。自性非無。無心則墮損減執。自性離言說相。語言
則墮妄想。自性離心緣相。寂默則墮無記。
靈山上德。終成敗北者。靈山會上五千退席。及華嚴
會上不見舍那之輩。敗北者。軍戰敗曰北。
漢地金剛。始欲滅南者。德山號周金剛。不信南宗單
傳直指之說。作青龍鈔。徑往南方。欲滅南宗。路逢婆
子賣點心。婆子問云。所擔者何物。答曰。金剛經青龍
鈔。曰。金剛經云。三心不可得。尊者欲點何心。山無對
至龍潭往復叩擊。恍然大悟。乃曰窮諸𢆯辯。若一毫
置於太虗。竭世樞機。似一滴投於巨壑。乃焚青龍鈔
云。
鈔。謂盡說餘經。手擲須彌。足動大千等者。是多寶
品。如來普告大眾之辭。盡說餘經如恒河沙。固是難
事。然皆稱機之談。人亦易信。不足為難。若以手掌接
須彌而擲方外。又以足指動大千而擲他國。雖皆難
事。然有神通道力者。即能為之。猶未為難。唯於惡世
宣說此經。最為難事。人不信故。生怨嫉故。招罵詈故。
加杖木故。若無大願。生退屈故。
今經難說亦復如是者。眾生我慢心高。無明堅厚。不
肯信受。多生怨嫉。亦猶是也。
剛強難伏者。法華云。是娑婆國中人多弊惡。懷增上
慢。功德淺薄。瞋濁諂曲。心不實故。淨名云。此土眾生
剛強難化。故佛為說剛強之語。而調伏之。言是地獄。
是餓鬼。是畜生。乃至云。譬如象馬。𢤱悷不調。加諸楚
毒。然後調伏。如是剛強難化眾生。故以一切苦切之
言乃可入律。
疏。心境雙融。是行此二難義者。得道乃徹悟內心。
說法乃化他外境故。心者得道義。境者說法義。今性
中心境雙融。是二難並運義。
鈔。心逐等者。心逐境生。則心無自性。心體本寂也。
得道乃徹悟內心。今心體本寂。則無所得者。名得菩
提。境隨心現。則境無自性。境體自空也。說法乃化他
外境。今境體自空。則無法可說者。是名說法。內心外
境。互奪兩亡。自覺覺他。二覺俱泯矣。
鈔。菩薩真俗雙融。隨類應機者。凡夫著俗不通真。
二乘耽真不涉俗。如徐六擔板。各執一邊。菩薩則真
<pb n="596"/>
俗雙融。不滯生死。不住涅槃故。或現二乘同真。或現
六凡同俗。隨類應機。不獨比丘中攝也。
修羅詳有四種者。一從卵生。鬼趣所攝。二從胎生。人
趣所攝。三因變化有。天趣所攝。四因溼氣有。畜生趣
攝。
疏。究竟圓滿。是說經已者。若言如來將罷法座。為
說經已。此文字教經。非自性真經也。自性真經。則首
尾圓照。無欠無餘。未召當機說法已竟。
周徧含容一切世間義者。若云天龍八部為一切世
間。此有情世間。非正覺世間也。正覺世間。凡聖該羅。
千足萬足。未擊犍槌人天畢集。
鈔。妙首白槌者。世尊一日升座。文殊白槌云。諦觀
法王法。法王法如是。世尊便下座。天童頌云。一段真
風見也麼。綿綿化母理機梭。織成古錦含春象。無奈
東君漏洩何。
雙林撫尺者。梁武帝。請傅大士講金剛經。大士上座
撫尺一下。便即下座。帝愕然。誌公問云。陛下還會否。
帝曰不會。誌公云大士講經竟。
鈔。念諸佛念諸法者。諸佛謂究竟理。即所謂平等
法身徧一切處也。諸法謂究竟智。即所謂圓滿祕密
藏。無量妙法門也。初地證徧滿法身。與妙覺法流水
接。故能念諸佛法。生大歡喜也。
轉離一切境界故生歡喜者。初地菩薩證三無性。永
離人執。不著外境。法執分別亦不現行。故云轉離一
切世間境界。
親近一切佛故生歡喜者。初地得無分別心。與諸佛
智用相應。唯依法力自然修行。熏習真如滅無明故。
故云近一切佛。又此地菩薩。於一念頃。能至十方無
餘世界。供養諸佛。請轉法輪。故云親近一切佛。
初行亦名歡喜者。此位菩薩多行施度。內外一切悉
皆惠施。見來乞者心大歡喜。我得善利。彼受施者。亦
復歡喜故。
初住亦云獲無邊歡喜者。以初住菩薩。信知一切法。
從本以來自涅槃故。又此位能八相成道。自覺覺他。
故獲無邊歡喜。
隨其分量得法喜者。初心下凡。不能入理治惑。及與
生善。聞世界悉檀。亦得歡喜益也。
鈔。發無上正覺心。是圓初信也。得法眼淨。是圓初
住。外遠見塵。內離垢染。則法眼圓明絕諸瑕翳矣。阿
那含者藏第三果。約圓是第六信。漏盡意解是藏第
四果。約圓是第七信。
得不退轉者。不退有三。破見思名位不退。破塵沙名
行不退。破無明名念不退。今四十億菩薩所得。亦合
隨其分量也。
六種震動者。動起涌震吼擊也。三種是形。三種是聲。
於形聲中各舉其一。故言震動也。搖播不安之謂動。
自下升高之謂起。忽然騰舉之謂涌。隱隱出聲之謂
震。雄聲猛烈之謂吼。砰礚發響之謂擊。共有十八相。
一方動謂之動。四方齊動名徧動。八方齊動曰普徧
動。餘五亦然。又直動為動。四天下動為徧動。大千界
動為等徧動。下五亦然。
不退忍。即柔順忍也。位在圓十信。此約淨土三法忍
說。若約教道說。通教三法忍。此不退忍。亦即是柔順
忍。以此忍屬性地。性地方得不退故。別教五忍。則此
不退忍。即是信忍。以信忍屬十住。十住已得不退故。
圓教四忍。此不退忍。亦即是順忍。而圓七信正屬不
退故。
未曾發意。今始初發。亦即是圓初信。或是圓初住。以
下文有次第成佛。同名妙音故。
得授記法忍。是圓初住。得無生法忍光明故。或是八
地。是名真得無生法忍故。
疏。囑累者。謂將此法門。囑於汝。累汝宣傳也。古德
云。你若不是此等人。自然不來仰及你之意。又囑者。
<pb n="597"/>
是如來金口付囑。令彼流通。累者。今菩薩懸係於心。
永無忘失也。
鈔。為他開示當令書寫執持者。法華開五種法師。
一受持。信力曰受。念力曰持。即今執持是也。二讀。三
誦。對文曰讀。不忘曰誦。此二亦攝在今執持中。四解
說。宣傳曰解說。即今為他開示是也。五書寫。即今書
寫是也。
鈔。以總持持餘尊法。為教理流轉之因者。此同易
卦之乾元義也。葢世間出世間。初無二理。世間法。則
始自乾元資始。貞德收藏。為將來發育之機。出世間
法。則始自華嚴初談。終至彌陀後滅。為後劫流傳之
本。非乾貞則世間之生機盡滅。非彌陀則出世之慧
命皆殘。則此經此理。為諸佛相傳慧命。為眾生出世
之本源。其關係豈小因緣耶。
疏。自性無惱。是歡喜信受者。若云聞法而喜。領法
而受。是為外隨境界所遷。非真歡喜信受也。自性具
有過恒沙等煩惱之義。是真歡喜信受也。
自性無住。是作禮而去義者。若云翹勤而禮。退席而
去。是為妄緣風力而轉。非真作禮而去也。自性無住
了無根本。是作禮而去也。
鈔。煩惱本寂者。上云無惱是喜義。尚有喜在。喜非
樂土也。今則煩惱本寂。歡喜亦空。則苦土誰非樂土。
上云無住是去義。尚有去在。去非往生也。今則來實
無來。去亦何去。則往生畢竟無生。以有生生彼土者。
是生彼土。非生自心也。以無生生彼土者。非生彼土。
實生自心也。然後無問自說。世尊免付空談。此上不
負弘法之主。獨任當機身子不孤重託。此下不負受
囑之人。雖然理非事外。性即相邊。若其外極樂九蓮
之土。別說唯心。捨彌陀萬德之名。別求自性。是當渡
問津。對燈覓火矣。故曰不識彼關津。隔江猶問涉。早
知燈是火。飯熟已多時。
鈔。仙陀婆者。是梵語。有鹽水馬器四名。惟有智臣
乃能辨識。如王食時。呼仙陀婆。則知要鹽。如王洗盥。
呼仙陀婆。則知要水。如王作眾務時。呼仙陀婆。則知
要器。如王出游。索仙陀婆。則知要馬。
餘可例知者。一心不亂。斷無明見自性。大明呪也。往
生彼國究竟成佛。無上呪也。證無生忍。回入娑婆。普
度眾生。無等等呪也。
疏。自性空。即空如來藏。所謂一空一切空。無假無
中無不空也。自性有。即不空如來藏。所謂一假一切
假。無空無中無不假也。自性不有不空。即空不空如
來藏。所謂一中一切中。無空無假無不中也。
鈔。覓心了不可得者。二祖參初祖。時當隆冬。積雪
至膝。堅立不動。初祖問欲求何事。二祖曰。乞師為我
安心。初祖曰。將心來為汝安。二祖云。覓心了不可得。
葢已得心空。已到覺心初起。心無初相地位也。
即心無所不具者。所謂自體有大智慧光明義故。徧
照法界義故。真實識知義故。自性清淨義故。常樂我
淨義故。清涼不變自在義故。具足如是過於恒沙不
思議佛法。乃至滿足無有所少義故。名為法身如來
之藏也。
當總持而不立纖塵者。妙有即是真空也。故有是即
空之有。無根本而出身萬法者。真空即是妙有也。故
空是即有之空。即有則不空。是如實不空也。即空則
不有。是如實空也。而如實不空。與如實空。不離一真
如心。而一真如心。正是寂光淨土。故曰唯是一心。是
名淨土。

彌陀經疏鈔演義卷四（終）

<talk>No. 427-A
 重刻阿彌陀經疏鈔演義原序</talk>

<pb n="598"/>
嘗聞。至道無言。原不假於文字。妙義淵深。必有俟於
注疏。是以大善知識。慈悲心切。每於經典。出妙手慧
眼。句疏字解。欲使參證者直明向上一著。而
彌陀尊經。乃蓮池大士疏注於前。古德大師演義於
後。其宣明妙義。更為親切。但舊板無存。刊板難得。京
師為首善之[邱-丘+(看-目)]。大剎雲集。向上者往往有失指南之
歎。（誠）目覩情狀。不忍經義侵晦。搆求原本。重付剞劂。
流行海內。俾同志之人由此鑽研精進解向。大道至
妙。悟真源後。並無假於語言文字。庶不負疏鈔演義
之大慈悲心。以報
佛恩於萬一。而凡我同志。尤期於亡經失注之處隨
在補救。斯即十萬八千恒河沙數之功德矣。是為序。
時
乾隆十七年歲次壬申二月之吉
慈因後學沙門惟誠重刻

<article id="n428">阿彌陀經疏鈔擷</article>

<talk>No. 428-A
 佛說阿彌陀經疏鈔擷敘</talk>

嗚呼。人生如夢。轉瞬皆虗。富貴等於浮雲。功名同於
朝露。當年恩愛。頓入壟邱。塵世繁華。倐歸樵牧。而況
茫茫孽海。盡沉地獄泥犂。漠漠泉臺。難避森羅鐵面。
冤魂對簿。則刀山劍樹。豈是空談。隨業受生。則馬腹
驢胎。皆為惡趣。唯西方阿彌陀佛。發宏誓願。起慈悲
心。接引眾生。同游樂國。無量邊光明徧覆。不思議功
德莊嚴。珠網麗空。瑤林界道。耀樓臺之金碧。寶地光
華。映池水之青黃。輪蓮香潔。樂音嘹喨。華雨繽紛。演
和雅之禽聲。無非佛法。聽鏗鏘之風韻。即是道心。此
則淨業之道場。亦彌陀之願力也。而生斯土者。專一
持名。九品咸登於彼岸。哀憐滅罪。十念亦證於無生。
感化佛之來迎。勝餘門之學道。如帆揚順水。得迅達
於利津。似石載大舟。免沉淪於苦海。如斯便捷。切勿
遲疑。（槐廷）髩染霜華。途愁日暮。深懼披毛帶角。挽救
無從。欲求脫垢離塵。進修宜力。彌陀一卷。得度慈航。
佛號千聲。可通覺路。貪嗔癡從前諸惡。永劫難消。信
行願今後奉持。資糧具足。謹申夙志。敢告同心。
同治六年歲在丁卯二月樂淨居士徐槐廷謹識時
年六十有九

<other>例言</other>
是經彌陀願力。釋迦讚揚。其中先後段落。自有妙
緒可尋。茲仿梁昭明金剛經之例。定為十二分。每
分標立名目。將各分要義。註明於下。條分縷析。開
卷了然。
是經分四大段讀。第一段。總提依正二報。（二分）先明
依報。（三四五分）次明正報。（六分）以四番莊嚴結之。言樂土
之勝妙也。第二段。就往生說。先言已生。（七分）次言未
生。（八分）以發願生彼結之。言往生之宜發願也。第三
段。就經文說。先言諸佛共讚。（九分）次言諸佛護念。（十分）
以信受發願結之。言聞經之宜生信也。第四段。佛
佛互讚難事。（十一分）以難信勸深信。總結全經。言眾
生之宜斷疑生信。感報佛恩也。聞必發願。願必先
信。層層勸導。一片慈心。細意推尋。意味無盡。
是經以佛土為標準。以信願為入門。以持名為實
行。以往生為徵應。以經文為教法。標提處用方圈
□。入門處用連圈○。實行處用雙圈◎。徵應處用
雙點丶丶。教法處用連尖△。以醒眉目。
彌陀疏鈔。為蓮池大師。主張淨土。護持正法之書。
廣稱博引。證據詳明。共十萬餘言。最為該洽。滋擷
其精華。分註於經文每句之下。俾易於觀覽。名之
曰彌陀疏鈔擷。讀者庶無忘雲棲嘉惠後學之至
<pb n="599"/>
意焉。樂淨居士謹識

法會眾證分第一佛土依正分第二
寶樹蓮池分第三天人供養分第四
禽樹演法分第五佛德無量分第六
往生發願分第七脩持正行分第八
同讚勸信分第九聞法信願分第十
互讚感發分第十一流通普度分第十二

<other>No. 428</other>
<sarticle>佛說阿彌陀經疏鈔擷</sarticle>

雲棲　蓮池大師　疏鈔
淨業弟子　徐槐廷　擷
佛者即本師釋迦牟尼也。此土釋迦牟尼佛。說彼
土阿彌陀佛。依正莊嚴。信願往生之經也。此經本
名稱讚不可思議功德一切諸佛所護念經。今名
什師改定。
<other>法會眾證分第一</other>
此屬序分。法會者說法而會也。眾證者眾所共證
也。○初聲聞眾。二菩薩眾。三天人眾。
如是我聞。
如是者信順之辭。我者阿難自謂。聞者言親聞於
佛也。智論云。佛涅槃時。示阿難言。一切經初。皆云
如是我聞。一時佛在某國某地。葢遵佛遺勅也。
一時佛在舍衛國。
一時說經之時也。佛是釋迦牟尼。舍衛國。波斯匿
王所居。
祇樹給孤獨園。
祇陀。匿王太子也。樹是祇陀手植。王之宰臣須達
挐。賑濟貧人。稱給孤獨長者。深重佛法。向祇陀買
園。黃金布地。因建精舍。請佛說法也。
與大比邱僧。
與共也。比邱有三義。一乞士。二怖魔。三破惡。大者
得道之深也。僧眾也。
千二百五十人俱。
迦葉三人。一優樓頻螺。有五百弟子。二伽耶。有三
百弟子。三那提。有二百弟子。目連舍利二人。共有
二百五十弟子。悉來歸佛。共成此數。俱者合上共
義。
皆是大阿羅漢。
初果至四果。皆聲聞位。此是四果也。阿羅漢有三
義。一應供。梵行已立。理應受供也。二殺賊。已斷思
惑。亂流悉殄也。三無生。生緣已盡。不受後有也。以
有智無悲。不來塵世教度眾生。故謂之自度漢。
眾所知識。
德高望重。名滿天下。眾人共知共識。
長老舍利弗。
德長臘老之稱。貫下十六尊宿。舍利此云鶖鷺。弗
此云子。其母眼淨如鶖鷺。連母得名。八歲登座。議
論無雙。七日之內。徧達佛法。故智慧第一。
摩訶目犍連。
摩訶此云大。目犍連此云采菽氏。姓也。名拘律陀。
稱大以別同族。佛昇忉利。毒龍障佛。目連化身大
小。龍懼遂服。故神通第一。
摩訶迦葉。
此云大龜氏。姓也。名畢鉢羅。一云飲光。迦葉有三。
亦稱大以別之。迦葉年老不捨頭陀。佛深讚其有
頭陀行。故頭陀第一。○按世尊在靈山會上。拈花
示眾。唯迦葉破顏微笑。世尊曰。吾有正法眼藏。密
付於汝。遂傳為第一祖。
摩訶迦旃延。
此云文飾。姓也。南天竺婆羅門族也。善分別義。敷
<pb n="600"/>
衍教道。故論議第一。
摩訶拘絺羅。
此云大膝。從狀得名。舍利弗舅。發憤精勤。得四辯
才。觸問能答。故答問第一。
離婆多。
此云星宿。從星乞子而生。心正故不顛倒。心定故
不散亂。故無倒亂第一。
周利槃陀伽。
此云繼道。其母於中路誕生。得繼續於道故名。出
家愚暗。久無所解。佛使誦笤箒二字。記一忘一。久
之忽悟。垢盡惑除。得阿羅漢。
難陀。
此云善歡喜。難陀有三。阿難陀。孫陀羅難陀。兼此
放牛難陀也。
阿難陀。
此云慶喜。佛之從弟。佛成道日誕生。舉國欣慶故
名。阿難侍佛二十五年。佛所說法。不忘一字。故多
聞第一。○迦葉傳法於阿難。為第二祖。
羅睺羅。
此云覆障。能以手障蔽日月故名。佛之子也。積行
而人不知。故密行第一。
憍梵波提。
此云牛呞。以過去世中。輕弄沙門故。乃因病得名。
常居天上。諸天敬奉。故受天供養第一。
賓頭盧頗羅墮。
上三字此云不動。名也。下三字此云利根。姓也。先
名後姓。別其餘也。
迦留陀夷。
此云黑光。顏色麗黑。而光耀也。
摩訶刼賓那。
此云房宿。禱房星而生。不假璣衡。通曉天象。故知
星宿第一。
薄拘羅。
此云善容。顏貌端正。昔持不殺戒。九十一刼。壽不
中夭。年百有六十。故壽命第一。
阿㝹樓䭾。
此云無貧。昔於饑世。曾以稷飯。施辟支佛。九十一
刼。資用充足。出家喜眠。佛說法時。昏睡不覺。佛呵
責之。發憤精進。眼不交睫。失其雙目。佛教脩習樂
見照明金剛三昧。遂得天眼。故天眼第一。
如是等諸大弟子。
如是結上。等例餘。大弟子即大比邱。大阿羅漢。
并諸菩薩摩訶。
承前言佛說此經。不但聲聞與會。大士亦同聞也。
菩薩此云覺有情。摩訶薩。言菩薩中之大菩薩也。
文殊師利法王子。
文殊師利。亦云曼殊室利。此云妙吉祥。生時有光
明滿室。象生六牙諸瑞。佛為法王。菩薩入法正位。
名法王子。
阿逸多菩薩。
此云無能勝。即彌勒菩薩也。彌勒此云慈氏姓也。
阿逸多名也。以在母胎中。即有慈心。故以名族。悲
華經云。發願於刀兵刼中。擁護眾生。即是慈隆即
世。悲臻後刼。故無能勝。
乾陀訶提菩薩。
此云不休息。行諸梵行。歷恒沙劫。曾不休息。
常精進菩薩。
為一眾生。久化不受。曾無一念棄捨故。
與如是等。諸大菩薩。
結上例餘同前。
及釋提桓因等。
承前言淨土法門。不但諸聖與會。一切凡眾。皆同
聞也。釋提桓因。此云能天主。即帝釋也。迦葉佛滅
<pb n="601"/>
時。一女人發心脩塔。三十二人佐之。今王忉利。統
四方三十二天。故曰天主。等者等三十二。以及其
餘也。
無量諸天大眾俱。
無量諸天者。統欲色無色天也。大眾者。諸天而下。
人及修羅。盡六道眾生也。俱者結上文。上言與大
比邱眾俱。此言與諸菩薩諸天大眾俱也。
<other>佛土依正分第二</other>
此總示依正二報。為全經提綱也。○土是所依名
依報。佛是能依名正報。初標土顯依。二標主顯正。
爾時佛告長老舍利弗。
佛告者。佛自說也。法華則白毫放光。啟一乘之教。
維摩則毗耶示疾。開不二之談。圓覺金剛。以及諸
經。多因有問在先。然後佛為宣演。今經不然。良以
末世眾生。根鈍障深。甚難解脫。佛以大悲。出此一
門。橫截生死。急救眾生。唯恐不及。故不待請。而自
宣說也。獨告舍利弗者。智慧第一故也。
從是西方。過萬十億佛土。有世界名曰極樂。
此標土顯依也。是者指此界而言。娑婆極樂。均在
華藏中第十三重。二土相望。過者從此向西。橫亘
而過也。一大千界。名一佛土。從娑婆世界。過佛土
至十萬億。遠之遠也。然觀經云。彌陀佛國。去此不
遠。葢淨業已成。臨終在定之心。即淨土受生之心。
一念即得往生。不須愁遠也。極樂一云安樂。亦云
安養極樂有四。一常寂光土。經云。毗盧遮那。徧一
切處。其佛住處。名常寂光。是極果人所居。二實報
莊嚴土。行真實法。感殊勝報。七寶莊嚴。是法身大
士所居。三方便有餘土。斷四住惑。屬方便道。無明
未盡。名曰有餘。是三乘聖人所居。四凡聖同居土。
是四聖六凡所共居。今既曰菩薩聲聞諸天大眾。
是同居土也。
其土有佛。號阿彌陀。
此標主顯正也。其字承上。土必有主。指能依之主
曰佛。出本佛之號。曰阿彌陀。悲華經云。往昔劫中。
有轉輪王。名無諍念。發願云。我脩大乘。取於淨土。
終不願於穢土成阿耨多羅三藐三菩提。世界眾
生。無諸苦惱。我不得如是佛剎。不成正覺。今既果
滿。號阿彌陀。故現淨土。又大本云。法藏比邱。於世
自在王佛所。發無上意。廣說四十八願。若不爾者。
誓不成佛。是時大地震動。天雨妙華。空中同聲讚
言。決定成佛。
今現在說法。
佛皆度生。指度生之軌曰說法。大雲經云。爾時世
尊。熈怡微笑。從其面門。出無量光。言西方世界有
國。名安樂。佛號無量壽。現在說法。則正當釋迦說
法時。彌陀亦在彼說法。故云現在說法。
<other>寶樹池蓮分第三</other>
以下明依報莊嚴。此言極樂世界水陸光華之勝
也。○初總示。二欄樹。三寶池。四階閣。五蓮華。末總
結。
舍利弗。彼土何故名為極樂。
此釋所依之土。土名極樂。異於娑婆。應為詳陳。使
生欣樂。
其國眾生。無有眾苦。但受諸樂。故名極樂。
先總攝。後分解。眾苦者。生苦老苦病苦死苦。愛別
離苦。冤憎會苦。求不得苦。五陰盛苦。名八苦。而彼
國蓮華化生。則無生苦。寒暑不遷。則無老苦。身離
分段。則無病苦。壽命無量。則無死苦。無父母妻子。
則無愛別離苦。上善同處。則無冤憎會苦。所欲自
至。則無求不得苦。觀空照寂。則無五陰盛苦。諸樂
即下支所說是也。
又舍利弗。極樂國土。
此下明樂事也。
<pb n="602"/>
七重欄楯。
橫曰欄。直曰楯。欄楯圍於樹外。
七重羅網。
羅網覆於樹上。大本云。其網柔軟。如兜羅綿。觀經
云。妙真珠網。彌覆樹上。一一樹有七重網。一一網
間。有五百億妙華宮殿。
七重行樹。
行樹者。次第成行也。大本云。諸寶厓上。有無數栴
檀香樹。吉祥果樹。行行相值。是為行樹。七重者。一
重欄網。圍覆一重行樹。重重相間。其數七也。
皆是四寶。周帀圍繞。
四寶金銀琉璃玻瓈也。周帀圍繞者。瑞相經云。無
量寶網。皆以金縷珍珠。百千雜寶。莊嚴較飾。周帀
四面。垂以金鈴。光色華耀。羅覆樹上。欄楯寶飾。例
此可知。又大本云。七寶諸樹。徧滿世界。金根金莖。
枝葉花果皆以金。名一寶。金根銀莖。枝葉花果。亦
分金銀。名二寶。如是三寶四寶。乃至七寶。與此言
四寶稍異。
是故彼國。名為極樂。
結前例後。
又舍利弗。極樂國土。有七寶池。
承上言。不但陸地莊嚴。即池水亦復勝妙也。大本
云。內外左右。有諸浴池。猶如大海。七寶合成。又云。
或黃金為池。或白銀為池。或水晶琉璃為池。珊瑚
琥珀為池。乃至七寶為池。七寶見下。
八功德水。充滿其中。
一澄淨。二清冷。三甘美。四輕輭。五潤澤。六安和。七
除饑渴。八長養諸根。具八種功德。利益眾生。
池底純以金沙布地。
觀經云。真金為渠。渠下皆雜色金剛。而為底沙。大
本云。黃金池者。白銀底沙。水晶池者。琉璃底沙。二
寶為池。底沙亦二。乃至七寶。亦復如是。今止言金
沙。省文也。
四邊階道。金銀琉璃玻瓈合成。
此言池外也。四邊者。中為池水。周圍四邊為堦道
也。離地為階。坦途為道。金銀等四寶也。
上有樓閣。亦以金銀琉璃玻瓈硨磲赤珠瑪瑙。而嚴
飾之。
重屋曰樓。岑樓曰閣。此金銀等七寶也。觀經云。黃
金地上。一一寶中。五百色光。其光如華。成光明臺。
樓閣千萬。百寶合成。大本云。阿彌陀佛。講堂精舍。
宮殿樓閣。皆以七寶。菩薩所居。亦復如是。諸天及
人。宮宇樓閣。稱其形色。高下大小。或以一寶二寶。
至無量寶。華嚴云。危樓迴帶。閣道旁出。棟宇相承。
窗闥交映。階墀軒楹。種種滿足。一切皆以七寶莊
嚴。
池中蓮華。大如車輪。
此言池中也。車輪言其形也。觀經云。一一池有七
寶蓮華。團圓正等。十二由旬。大本云。眾寶蓮華。周
徧世界。一一寶華。有無量百千億葉。則華之大可
知。如來藏經云。爾時世尊。於栴檀重閣。正坐道場。
而現神變。有千葉蓮華。大如車輪。華中化佛。各放
百千光明。
青色青光。黃色黃光。赤色赤光。白色白光。
言其色也。不但舉色。而言光者。彼土蓮華。至為清
潔。故有光也。大本云。青色青光。白色白光。元黃朱
紫之色。其光亦然。煒煜煥爛。明耀日月。一一華中。
出三千六百千億光。一一光中。出三千六百千億
佛。一一諸佛。又化百千光明。普為十方眾生。說微
妙法。此言四色省文也。
微妙香潔。
言其德也。七寶所成為微。眾佛化生為妙。清馨澹
然為香。託質金沙為潔。彼國蓮華。異於此土。○六
<pb n="603"/>
趣眾生。求生淨土。一彈指頃。蓮華化生。下文一心
不亂。即得往生極樂國土。即生此蓮華中也。脩淨
土者。若念佛時。常想己身。在蓮華中。結跏趺坐。佛
在蓮華中接引於我。然後一心持名。昔有二僧。作
蓮華開合想。遂得往生。況復加之一心持名。未有
不生者。
舍利弗。極樂國土。成就如是功德莊嚴。
結上欄網行樹。池閣蓮華。種種莊嚴。皆阿彌陀佛
功德之所成就也。行願為功德。功德圓滿為成就。
法藏願云。我作佛時。生我剎者。皆於七寶水池蓮
華化生。又云。我作佛時。我剎中自地以上。至於虗
空。皆有宮殿樓閣。池流華樹。悉以無量眾寶。百千
種香。而共合成。今來成佛。所願悉皆成就。
<other>天人供養分第四</other>
此言極樂世界。天人供養之勝也。○初天樂。二金
地。三雨華。四供佛。五還國。六自適。末總結。
又舍利弗。彼佛國土。常作天樂。
此言天樂也。大本云。第一四天王天。及諸天人。百
千香華。百千音樂。以供養佛。及諸菩薩聲聞之眾。
於是第二忉利天王。欲界諸天。以至第七梵天。一
切諸天。香華音樂。轉相倍勝。觀經云。無量諸天。作
天伎樂。又有樂器。懸處虗空。如天寶幢。不鼓自鳴。
今人念佛。臨終之日。天樂迎空。正以淨土常作天
樂故也。
黃金為地。
此躡前起後。言黃金地上。不獨耳聞天樂。亦且目
覩天華也。黃金者。琉璃地上。間以黃金。觀經云。見
琉璃地。內外映徹。下有金剛七寶金幢。擎琉璃地。
上以黃金繩。雜廁間錯。據此則黃金者。琉璃地面
之莊嚴也。
晝夜六時。雨天曼陀羅華。
此言黃金地上。常雨天華也。六時成晝。六時成夜。
為一日。曼陀羅。天華名。白華也。大本云。一切諸天。
皆賷天上百千華香。來供彼佛。及諸菩薩聲聞之
眾。又須菩提。善說般若。帝釋散華。是知淨土往生
之眾。一心不亂。則諸念不生。萬法空寂。即是善說
般若。感諸天何疑。
其土眾生。常以清旦。各以衣裓。盛眾妙華。供養他方
十萬億佛。
此言天所雨華。眾生取以供佛也。菩薩而下。以至
往生彼國初心凡夫。皆名眾生。平旦清明之氣為
清旦。常者日日恒然。各者人人皆然。衣裓盛華之
器。或言衣襟。他方者。自本國而他國也。十萬億佛。
一佛一大千土。言廣遠也。供養者。大本言。諸菩薩
承佛威神。一食之頃。徧至十方無量世界。供養諸
佛。華香伎樂。衣葢幢幡。無數供具。若欲獻華。則於
空中化成華葢。勢皆下向。以成供養。
即以食時。還到本國。
食時晨齋時也。清旦至晨齋。為時至少。以至少時。
供至多佛。明其速也。大本云。既供養已。忽然輕舉。
還至本國。猶在未食之前。
飯食經行。
承上食時。故次言食。言飯後自適也。大本云。諸往
生者。其飯食時。銀鉢金鉢。隨意現前。百味飲食。充
滿其中。酸鹽甘淡。各如所願。食已自消。而無遺滓。
或見色聞香。意以為食。自然飽適。食畢化去。時至
復現。經行者。循環不斷。食已而行。徜徉自適也。
舍利弗。極樂國土。成就如是功德莊嚴。
結上天樂雨華等。種種莊嚴。皆阿彌陀佛功德之
所成就也。法藏願云。我作佛時。剎中菩薩。以香華
等種種供具。欲往他方世界。供養諸佛。一食之頃。
即可徧至。又云。我作佛時。我剎中人。欲食之時。寶
鉢之中。百味飲食。化現至前。今來成佛。所願悉皆
<pb n="604"/>
成就。
<other>禽樹演法分第五</other>
此言極樂世界眾生聞法之勝也。○初化禽演法。
二風樹演法。末總結。
復次舍利弗。彼國常有種種奇妙雜色之鳥。
此下言化禽演法也。種種言非一。奇妙言異常。雜
色言美觀。
白[鴳-女+隹]孔⿱少隹。鸚鵡舍利。迦陵頻伽。共命之鳥。
此從多種中舉一二也。白[鴳-女+隹]孔⿱少隹鸚鵡。皆此土所
貴。舍利即鶖鷺。迦陵頻伽。此云妙音。未出[殼-一]時。已
有音聲。共命二首一身。雪山有二頭鳥是也。
是諸眾鳥。晝夜六時。出和雅音。
彼國諸鳥。晝夜出音。優柔平中為和。正大謹嚴為
雅。
其音演暢五根。
演張大也。暢條達也。五根一信二進三念四定五
慧。能生聖道為根。
五力。
即前五根增長。具有大力。
七菩提分。
即七覺支。一擇法二精進三喜四除五捨六定七
念。隨分而用也。
八聖道分。
亦名八正道。一正見二正思惟三正語四正業五
正命六正精進七正念八正定。不依偏邪為正。能
至涅槃為道。
如是等法。
上二十五品。及等餘一切法。
其土眾生。聞是音已。皆悉念佛念法念僧。
雕鑄塑繪名佛寶。黃卷赤軸名法寶。比邱五眾名
僧寶。鳥能說法。能令聞者。繫念三寶。正明其勝也。
舍利弗。汝勿謂此鳥。實是罪報所生。
恐疑淨土。何因而有畜生。不符法藏本願。故復言
之。
所以者何。彼佛國土。無三惡道。
申明上意。愚癡暗蔽。生畜生趣。慳貪愱姤。生餓鬼
趣。十惡五逆。生地獄趣。名三惡道。法藏願云。我作
佛時。剎中無餓鬼畜生。以至蜎蝡。明彼國原無惡
道也。
舍利弗。其佛國土。尚無惡道之名。何況有實。
三惡者。彼國非唯目所未覩。亦復耳所不聞。曾無
三惡名字。況其有實乎。法藏願云。我剎中人。皆不
聞不善之名。何況有實是也。
是諸眾鳥。皆是阿彌陀佛。欲令法音宣流。變化所作。
既無惡道。彼白[鴳-女+隹]等何來彼國。良由佛欲法音。普
周無間。不獨以人說法。使彼鳥音。皆能說法。無處
無時而不聞聽。此則大神力之所變化。非真實有。
觀經云。如意珠王。湧出金色微妙光明。化為百寶
色鳥是也。
舍利弗。彼佛國土。微風吹動。諸寶行樹。及寶羅網。出
微妙音。譬如百千種樂。同時俱作。
此言風樹演法也。風曰微音曰微妙。美之至也。行
樹羅網。皆是七寶。被以微風。互相敲叩。自然出微
妙之音。宛如六律交暢。八音克諧。和雅之至。其音
亦演暢根力覺道等法可知。不言者省文也。
聞是音者自然皆生念佛念法念僧之心。
經中但稱妙音。其實意含說法。若非法音。何能使
人繫念三寶。大本云。微風徐動。吹諸寶樹。或作音
樂。或作法音。是其證也。
舍利弗。其佛國土。成就如是功德莊嚴。
結上化禽風樹。種種莊嚴。皆阿彌陀佛功德之所
成就也。法藏願云。我作佛時。我剎中人。隨其志願。
所欲聞者。自然得聞。又云。於佛法僧。信重恭敬。今
<pb n="605"/>
來成佛。所願悉皆成就。
<other>佛德無量分第六</other>
上明依報莊嚴。此明正報莊嚴。言阿彌陀佛。為萬
德之所成也。○初光明無量。二壽命無量。三道成
無量。四化伴無量。末總結。
舍利弗。於汝意云何。彼佛何故號阿彌陀。
此釋主土之佛。佛號彌陀。其義廣大。應為開闡。使
生嚮慕。
舍利弗。彼佛光明無量。
此言光明無量也。光明有二。自受用身。照真法界。
名智光。他受用身。徧照大眾名身光。又有常光者。
常所顯光。無放不放。如圓光一尋等是也。有放光
者。或放眉間頂上口齒臍足之類是也。大本云。爾
時阿彌陀佛。從其面門放無量光。又云。我以智慧
光。廣照無央界。
照十方國。
十方諸佛。頂中光明。至遠照二百萬世界。唯阿彌
陀佛。照千萬世界。無有窮盡。故號無量光佛。無邊
光佛。無礙光佛。乃至超日月光佛。觀經云。彼佛有
八萬四千相。一一相有八萬四千隨形好。一一好
有八萬四千光明。徧照十方念佛眾生。攝取不捨。
無所障礙。
日雖有光。猶有所礙。唯佛之光明。通幽達冥。無能
遮障隔礙。如須達老女。不願見佛。避入深閨。佛光
所及。垣壁俱徹。內外四方。恆與佛對是也。
是故號為阿彌陀。
彌陀之號。以光明故。
又舍利弗。彼佛壽命。
此言壽命無量也。壽之所歷。有長有短。今當減劫。
壽僅百年。彼增劫時。亦止八萬。縱輪王天帝諸佛
住世。亦有限量。唯彼佛壽。至為久遠。不局常數。
及其人民。
佛為法王。生彼國者。依佛學佛。有人民義。一心清
淨。蓮華化生。不同質礙肉身。有老病死。故有壽命。
無量無邊阿僧祇劫。
阿僧祇。此言無央數。劫此言世。倍之為無量無邊。
言佛及人民。壽命無量也。
故名阿彌陀。
彌陀之名。又以壽命故。
舍利弗。阿彌陀佛。成佛以來。於今十劫。
此言道成無量也。一大劫。成住壞空。各二十小劫。
八十劫終。方成大劫。十劫十大劫也。阿彌陀佛。是
法藏所成之佛。成佛以前因地。不但法藏一因。又
有多種因。一法華經云。大通智勝如來時。十六王
子出家。淨脩梵行。第九王子。於西方成佛。彼王子
者。今阿彌陀佛是。二悲華經云。無量劫前。有轉輪
王。名無諍念。時王發願。過西方世界作佛。彼國王
者。今阿彌陀佛是。三總持經云。無垢𦦨稱起王如
來時。有淨名比邱。總持諸經。廣為說法。彼比邱者。
今阿彌陀佛是。四賢劫經云。雲雷吼如來時。有王
子名淨福報眾音。供養彼佛。彼王子者。今阿彌陀
佛是。五金龍決光佛時。有法師名無限量寶音。力
宏經法。彼法師者。今阿彌陀佛是。六觀佛三昧經
云。空王佛時。有四比邱煩惱覆心。空中教令觀佛。
遂得念佛三昧。彼第三比邱。今阿彌陀佛是。七無
量印法門經云。獅子遊戲金光如來時。有國王名
勝威。尊重供養彼佛。脩禪定行。彼國王者。今阿彌
陀佛是。八一向出生菩薩經云。阿彌陀佛。昔為太
子。聞此微妙法門。奉持精進。七千歲中。脅不至席。
復教化八千億萬那由他人。得不退轉。彼太子者。
今阿彌陀佛是。若其多劫多因。亦應無量。
又舍利弗。彼佛有無量無邊聲聞弟子。皆阿羅漢。非
是算數之所能知。
<pb n="606"/>
此言化伴無量也。因聲教而得悟。名聲聞。通前三
果言阿羅漢四果也。非算數者。言多也。
諸菩薩眾。亦復如是。
承上不獨小乘。諸大乘菩薩。亦無量無邊。不可算
數也。華嚴云。如來所都。諸清淨眾。於中止住。
舍利弗。彼佛國土。成就如是功德莊嚴。
結上光明壽命成道化伴種種莊嚴。皆阿彌陀佛
功德之所成就也。法藏願云。我作佛時。頂中光明。
勝於日月百千萬倍。又云。我作佛時。十方眾生。欲
計我年壽幾千億劫。無能知者。又大本云。定光佛
前。五十三佛名世自在王。法藏時為國王。捨位出
家發四十八願。又法藏願云。我作佛時。剎中菩薩。
神通智慧辯才相好威神。悉皆如佛。今來成佛。所
願悉皆成就。
<other>往生發願分第七</other>
上言佛土莊嚴。依正二報已明。下就往生者說。此
言已生者。精進之多。勸人發願也。○初大眾。二上
首。三結勸。末申明。
又舍利弗。極樂國土。眾生生者。
此下就往生者言。故先提明眾生。統攝一切。言生
者。往生也。
皆是阿[鞥-合+(白-日+田)]䟦致。
此言不論聖凡。但有生者。悉皆不退也。阿[鞥-合+(白-日+田)]䟦致。
此云不退轉。念佛之力。得依如來智海含潤而生。
故有進無退。十疑論云。有五因緣。故得不退。一彌
陀大悲願力攝持故不退。二佛光常照。故菩提心
增進不退。三水鳥樹林。風聲樂響。皆說苦空。聞者
常起念佛念法念僧之心故不退。四純諸菩薩。以
為勝友。外無邪魔。內無煩惱。故不退。五壽命永劫。
與佛齊等。故不退。
其中多有一生補處。
承上言生彼國者。豈唯不退。復有補處菩薩。超越
殊勝也。補處者。止此一生。次超佛位。即等覺菩薩
也。此土脩行。千生萬生。未有窮已。乃至證三果者。
猶尚有生。阿羅漢雖斷後有。不得成佛。今此唯餘
一生。次即補佛。前如護明。後如慈氏。菩薩之極位
也。大本云。生彼國者。皆具三十二相。究竟深入妙
法要義。皆當一生。遂補佛處。
其數甚多。非是算數所能知之。但可以無量無邊阿
僧祇說。
兼上不退補處兩層言。大本云。佛告彌勒。此世界
中。有七百二十億菩薩生彼。菩薩如此。大眾可知。
舍利弗。眾生聞者。應當發願。願生彼國。
此第一重勸也。經中反覆。勸聞勸願勸信。約有四
重。首言眾生聞者。是聞依正莊嚴勝妙功德之說。
而發願也。二言聞是說者。是聞一心持名決定往
之說。而發願也。三言聞是經者。是聞持名佛護不
退菩提之說。而信受也。四言若有信者。是總結聞
已深信。信有願者。無一不生之說。而發願也。信然
後願。願然後行。信行願三者。淨土資糧具足。往生
無疑。普賢頌云。願我臨欲命終時。盡除一切諸障
礙。面見彼佛阿彌陀。即得往生安樂剎。文殊發願。
亦如此說。
所以者何。得與如是諸上善人。俱會一處。
申上發願生彼意。如是者。如上所言聲聞菩薩。乃
至補處。皆上善人也。今得往生。即與俱會一處。所
謂觀音勢至。把手同行。文殊普賢。親為勝友也。入
如是勝會。故當發願求生。
<other>脩持正行分第八</other>
此言未生者。脩行之易。勸人發願也。是為一經正
宗。○初緣起。二正行。三感果。末結勸。
舍利弗。不可以少善根福德因緣。得生彼國。
此言生彼國者。必多善多福也。但發聲聞心。不發
<pb n="607"/>
菩提心。為少善根。一心持名。悉回向菩提。為多善
根。種人天小果有漏之因。為少福德。一心持名。萬
德圓就。為多福德。因緣者。發起為因。助發為緣也。
言欲生彼國。須多善多福。今以持名為正行。乃善
中之善。福中之福。正所謂發菩提心。而為生彼國
之大因緣也。大悲經云。一稱佛名。以是善根。入涅
槃界。不可窮盡。功德經云。若有得聞無量壽如來
名者。一心信樂。持誦諷念。此人當得無量之福是
也。
舍利弗。若有善男子善女人。
此正為多善多福人也。有宿生善因者。大本云。世
間前世為善。得聞阿彌陀佛名號功德。一聞佛名。
慈心喜悅。志意清淨。毛髮聳然。淚即出者是也。有
今生善類者。華嚴云。甯在諸惡趣。恆得聞佛名。不
欲生善道。暫時不聞佛是也。又蓮華九品。上該盛
德菩薩。下及悠悠凡夫。乃至惡人等。但念佛者。俱
得往生。是善男女。統利鈍而言。
聞說阿彌陀佛。
此標念境也。彼佛萬德成就。淨土攝生。故以阿彌
陀佛四字洪名。為所念之境。況初學凡夫。障重業
深。全資勝境。發我妙心。是四字佛名。實為脩行要
術。
執持名號。
此明念法也。執者不搖奪。持者不遺忘。持有數種。
一明持。出聲稱念也。二默持。無聲密念也。三半明
半默持。微動唇舌念。呪家名金剛持是也。或記數
持。或不記數持俱可。般若經云。佛告文殊。欲入一
行三昧者。應處空閒。捨諸亂意。不取相貌。繫心一
佛。專稱名字。毗婆沙論云。佛法有無量門。易行疾
至。應當念佛。稱其名號。阿彌陀佛。本願如是。○按
念佛分四種。一稱名。即此經是也。二觀像。設立尊
像。注目觀瞻是也。三觀想。以我心目。想彼如來是
也。四實相。即念自性天真之佛是也。然觀像則像
去還無。因成間斷。觀想則心麤境細。妙想難成。實
相之佛。雖云本具。而眾生障重。解悟者希。唯此持
名一法。簡要直捷。
若一日若二日若三日若四日若五日若六日若七
日。
此尅念期也。利根一日。鈍根七日。中根或三四等
日。而得不亂。此初學要期法。又利根七日。鈍根一
日。中根或五六等日。而能不亂。此久學鍊習法。上
二種。如七日未辦。乃至多七。一一七中。咸分利鈍。
此長期尅辦法。又法藏云。一心繫念於我。雖止一
晝夜不絕。必生我剎。觀經下下品云。其人苦迫。不
遑念佛。十聲稱佛等。則知一日至七。隨日多少。但
有定力。皆往生期。顧力行何如耳。
一心不亂。
言執持之極也。一心者。專注萬德洪名之正境也。
不亂者。不為貪嗔煩惱諸念之所雜亂也。如成具
光明定意經所謂。空閒寂寞。而一其心。在眾煩惱。
而一其心。乃至褒訕利失。善惡等處。皆一其心者
是也。又云。即寂照難思。若言其有。則能念之心本
體自空。所念之佛了不可得。若言其無。則能念之
心靈靈不昧。所念之佛歷歷分明。若言亦有亦無。
則有念無念俱泯。若言非有非無。則有念無念俱
存。非有則常寂。非無則常照。非雙亦。非雙非。則不
寂不照。而照而寂。言思路絕。無可名狀。有何雜亂。
其人臨命終時。阿彌陀佛。與諸聖眾。現在其前。
其人指持名者。承上但能一心不亂。臨終之時。佛
必現前也。佛兼報化言。聖眾兼菩薩聲聞言。凡人
命終。平生善惡。自然現前。如十惡五逆。地獄現前。
慳貪嫉妬。餓鬼現前。乃至五戒十善。人天現前。今
專念佛。一心不亂。則淨念成就。清淨心中。豈不佛
<pb n="608"/>
現前乎。楞嚴經云。憶佛念佛。現前當來。必定見佛
是也。法藏願云。我作佛時。諸天人民。有發菩提心。
脩諸功德。願生我剎。臨壽終時。我與大眾。現其人
前。觀經九品。或言阿彌陀佛。至行者前。或云至其
人所。皆現前意。
是人終時。心不顛倒。
上言臨者。是將欲命終。此言終時。正煖盡識去時
也。顛倒者。由平日隨順妄想。不脩正念。心多散亂。
應入地獄者。刀山劍樹。視作園林。應墮畜生者。馬
腹驢胎。認為堂宇。所謂顛倒也。乘此顛倒。三界七
趣。隨業受生。今既一心不亂。則內凝正念。外感佛
迎。故不顛倒。
即得往生阿彌陀佛極樂國土。
此言往生也。即得言其速也。智者云。臨終在定之
心。即淨土受生之心。動念即往生淨土時也。大本
謂上輩生者。發菩提心。專念阿彌陀佛。脩諸功德。
願生彼國。便於七寶池內。蓮華化生。住不退轉。智
慧勇猛。神通自在。所居七寶宮宇。在虗空中。去佛
為近。中輩生者。不能大脩功德。而亦發菩提心。專
念回向。命終生彼。功德智慧。次於中輩。下輩生者。
不能作諸功德。而亦發菩提心。一向專念。乃至十
念。生彼宮宇。惟在於地。又次於中輩。觀經又有九
品往生。與三輩例。那先經云。王問那先。人生造惡。
臨終念佛。往生佛國。我不信是語。答云。如持大石。
置於船上。因得不沒。人雖本愚。因念佛故。不墮泥
犁。而得往生。正復如是。
舍利弗。我見是利。故說此言。
是利指上見佛往生言。此土脩行。多劫沉淪。不能
解脫。今以稱名往生遂登不退。於眾生大有利益。
故佛說此言。
若有眾生。聞是說者。應當發願。生彼國土。
此第二重勸也。初言眾生聞者。止得聞彼國莊嚴
勝妙。故起願樂。未知如何得生。今言一心持名。佛
來接引。遂得生彼。如此易生。則願當益切矣。
<other>同讚勸信分第九</other>
此言是經為諸佛所共讚。勸人生信也。○初本佛
讚。二他佛讚。
舍利弗。如我今者。讚歎阿彌陀佛不可思議功德之
利。
承上言不獨我見是利。而說此言。亦十方諸佛。同
見是利。而說此言也。讚稱讚。歎感歎。脩世間因曰
利。脩出世間因。曰功德之利。脩出世間上上因。曰
不可思議功德之利。彌陀功德。如上文所說種種
莊嚴。及七日功成。一生不退。皆超越常情。故云不
可思議。昔英法師。入淨業道場。深入三昧。歎曰。自
恨多年。空尋文疏。勞身心耳。何期念佛。不可思議。
東方亦有阿閦[鞥-合+(白-日+田)]佛。
以下引諸佛讚者。見此淨土法門。乃無量諸佛。異
口同聲之所讚歎。當深信不疑也。阿閦[鞥-合+(白-日+田)]此云不
動。法身不動也。
須彌相佛。
須彌此云妙高。佛之相好。百福所成是為妙。菩薩
莫及是為高。
大須彌佛。
佛德高廣。如大須彌。
須彌光佛。
佛光遠照。猶如須彌。映蔽眾生。
妙音佛。
法音圓妙。說法稱機。
如是等恆河沙數諸佛。
如是等。多難悉舉。恆河在西域。其沙極細。喻諸佛
之多也。
各於其國。出廣長舌相。徧覆三千大千世界。
<pb n="609"/>
其國所住本國也。各者佛佛皆然。左右為廣。前後
為長。徧覆者。極言舌相之廣長也。小千中千大千。
名三千。其實一大千也。一大千世界。即一佛土也。
說誠實言。
佛無妄語。故言誠實。明言之可信也。
汝等眾生。當信是稱讚不可思議功德。一切諸佛所
護念經。
此東方諸佛。勸信是經也。稱讚不可思議。連下十
六字。此經原名也。護念者。念佛之人。佛力保護。令
其安隱。佛心憶念。令其精進。故經云。念佛之人。阿
彌陀佛。常住其頂是也。此六方諸佛。告本國中語。
釋迦述之。以證己言也。
舍利弗。南方世界。有日月鐙佛。
日照晝。月照夜。鐙照日月所不及。普徧繼續。無有
窮盡。佛之大智猶是。
名聞光佛。
名稱普徧。聞於十方。如日光照。無所不被。
大𦦨肩佛。
肩喻荷擔佛法。兩肩發𦦨。雙照不昧。
須彌燈佛。
須彌為鐙。照四天下。佛光遠照如是。
無量精進佛。
無量有時無量。事無量二義。比常精進。更為深廣。
如是等恆河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。
此南方諸佛。勸信是經也。
舍利弗。西方世界有無量壽佛。
與本佛同名。
無量相佛。
相好無盡。或三十二相。或八萬四千相。
無量幢佛。
功德高顯。喻之如幢。無量者廣且多。
大光佛。
佛光映蔽一切。故云大。
大明佛。
佛以大智。破諸惑盡。如杲日當空。無所不照。
寶相佛。
相好殊特。如目相毫相胸相肉髻相。皆為寶相。
淨光佛。
佛德清淨發大光明。
如是等恒河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。
此西方諸佛。勸信是經也。
舍利弗。北方世界。有𦦨肩佛。
義同前。
最勝音佛。
佛音極好。一切音聲不能及。
難沮佛。
佛證法身。得金剛不壞之體。煩惱橫流。莫能衝蕩。
故難沮。
日生佛。
慧光普照。如日初生。
網明佛。
梵網千珠。光明洞徹。佛智如寶網。無所不照。
如是等恆河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。
此北方諸佛。勸信是經也。
舍利弗。下方世界。有師子佛。
師子為百獸王。遊行無畏。如佛為凡聖尊。自在無
礙。
<pb n="610"/>
名聞佛。
釋義同前。不言光者。表其德也。
名光佛。
名如日光。無所不被。
達摩佛。
此云法。令眾生皆證法身故也。
法幢佛。
佛法高顯如幢。人天宗仰。
持法佛。
善持妙法。流通三世。
如是等恒河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。
此下方諸佛。勸信是經也。
舍利弗。上方世界。有梵音佛。
佛音清淨。無一染雜。
宿王佛。
月為宿王。一云即宿中王。佛勝一切如王也。
香上佛。
法身之香。普熏無量世界。是香之最上者。
香光佛。
諸惡淨盡為香。靈明普照為光。其香發光也。
大燄肩佛。
同前。
雜色寶華嚴身佛。
積德累功。助顯法身。如萬種寶華。莊嚴色身也。
娑羅樹王佛。
娑羅樹極堅固。佛證法身。德不變易。為三界獨尊。
故曰樹王。
寶華德佛。
佛德華貴。如寶華也。
見一切義佛。
世出世間。一切法無量。義亦無量。佛無不見。
如須彌山佛。
此以德言。佛德超絕。如須彌山。
如是等恒河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。
此上方諸佛。勸信是經也。以上六方佛讚。亦是阿
彌陀佛本願力。法藏願云。我作佛時。十方諸佛。各
於大眾中。稱我功德。故今成佛。如其所願。
<other>聞法信願分第十</other>
此言是經為諸佛所護念。勸人信受。以發願也。○
初聞持。二信受。三隨願得生。末總結信願。
舍利弗。於汝意云何。何故名為一切諸佛所護念經。
題本十六字。此但徵下八字者。以不可思議功德。
釋迦所讚。其義已明。他佛所讚。增此八字。故徵其
義。
舍利弗。若有善男子善女人。聞是經受持者。
聞是經者。概上依正信願持名往生言。聞即信義。
受即願義。持即行義。
及聞諸佛名者。
上六方佛名也。華嚴偈云。甯受地獄苦。得聞諸佛
名。不願生天中。而不聞佛名。則知聞佛名。大非易
事。
是諸善男子善女人。皆為一切諸佛之所護念。皆得
不退轉於阿耨多羅三藐三菩提。
諸佛護念。令不退也。阿此云無。耨多羅此云上。三
藐此云正等。三菩提此云正覺。言無上正等正覺
也。法藏願云。聞我名已。於阿耨多羅三藐三菩提。
有退轉者。不取正覺。是佛之願力如是。前云阿[鞥-合+(白-日+田)]
䟦致。正此不退菩提義。但前言生彼國者。皆得不
退。此言聞經聞佛。皆得不退。則不待往生彼國也。
<pb n="611"/>
是故舍利弗。汝等皆當信受我語。及諸佛所說。
此第三重勸也。上言持名得生以勸願。此言不但
得生。并於無上菩提。永不退轉。以勸信。信者不疑。
受者不忘。前六方佛。已勸當信是經。今復明言。當
信我語。良以不願由於不信。不信則起行無由。故
佛於此經。重重勸信。諸佛所說。即諸佛同讚勸信
語也。
舍利弗。若有人。已發願今發願當發願。欲生阿彌陀
佛國者。
上言信受。此言信已生願也。已願今願當願。該過
去現在未來三時也。欲生者。願所欲也。
是諸人等。皆得不退轉於阿耨多羅三藐三菩提。
先言不退菩提。起下往生。
於彼國土。若已生若今生若當生。
此言有願即得生也。已願已生。佛說經之前。已有
人求生彼國。而得生也。今願今生。佛正住世時也。
當願當生。聞經已後。至今日後也。若者見往生者
之甚多也。
是故舍利弗。諸善男子善女人。若有信者。應當發願。
生彼國土。
此第四重勸也。從初至再。皆勸發願求生。祇恐不
信。故三勸信。此言過去現在未來。但有願者。無一
不生。方知願力。如是廣大。焉可不信。焉可不願。故
以信願。總結上文。
<other>互讚感發分第十一</other>
此言佛佛互讚功德。勸人感發信心。求生淨土也。
○初已讚諸佛。二諸佛讚已。末總結難事。以難信
勸深信。收拾全部經旨。
舍利弗。如我今者。稱讚諸佛不可思議功德。
此言已讚諸佛也。不曰彌陀。而曰諸佛。該彌陀在
內。下言諸佛。亦彌陀與諸佛。同讚釋迦也。
彼諸佛等。亦稱讚我不可思議功德。而作是言。
此言諸佛讚己也。佛佛互讚。以此念佛求生淨土。
不但釋迦讚於祇園。諸佛讚於六方。又此佛彼佛。
遞相互讚。豈非超生脫死。最要法門。
釋迦牟尼佛。能為甚難希有之事。
此以下諸佛言也。釋迦此云能仁。牟尼此云寂默。
本師佛號也。悲華經云。往昔劫中。有大臣寶海。願
於穢土。成就有情。今已果滿。號釋迦牟尼。甚難者。
總下二難。惟佛行之。誠古今聖賢。無與等倫者。故
曰希有。
能於娑婆國土。
娑婆此云堪忍。以此中眾生。堪能忍受三毒煩惱
輪迴生死之苦。即釋迦世尊。所主大千世界也。
五濁惡世。
五濁即下五者。以五事交擾。渾濁真性。譬之清水
投以沙土。汩然渾濁。故云濁。惡世據釋迦見世言。
劫濁。
人壽減至二萬。即入劫濁。釋迦世時。人壽百歲。久
經濁世。當此濁中。眾濁交湊。昏亂駁雜。故云濁。
見濁。
根塵既接。苦樂相乘。諸見紛擾。渾亂真性。故云濁。
煩惱濁。
貪嗔癡慢疑五者。逼亂心神。使真明不朗。故云濁。
眾生濁。
攬眾陰而生為眾生。輪迴六道。備受諸苦。故云濁。
命濁中。
依業所引。以息煖識三者為命根。當此減劫。不滿
百歲。而復泡沫風燈。尤為短促。故云濁。
得阿耨多羅三藐三菩提。
此言第一重難事也。五濁惡世。人生其中。外為時
勢所逼惱。內為惑障所縈纏。況乎身屬四生。命存
呼吸。是以欲潔偏汙。求升反墜。乃於此中。永斷無
<pb n="612"/>
明。高超三界。而得無上菩提。是同火宅。獨馭寶車。
共溺愛河。卓登彼岸。是為自利功德不可思議也。
為諸眾生。說是一切世間難信之法。
此言第二重難事也。難信之法。略舉有十。今居穢
土。聞彼國清淨莊嚴。疑無此事一也。縱信彼國。又
疑十方佛剎。皆可徃生。何必定生極樂二也。縱信
當生。又疑娑婆去極樂十萬億剎。云何極遠。而得
生彼三也。縱信不遠。又疑凡夫罪深障重。云何遽
得生彼國四也。縱信得生。又疑生此淨土。必多種
功德。云何但持名號。遂得徃生五也。縱信持名。又
疑持此名號。必歷多劫乃克成就。云何一日七日。
便得生彼六也。縱信七日得生。又疑七趣受生。不
離胎卵濕化。云何彼國。悉是蓮華七也。縱信蓮生。
又疑初心入道。多涉退緣。云何一生彼國。便得不
退八也。縱信不退。又疑接引鈍機眾生。上智利根。
不必生彼九也。縱信利根亦生。又疑他經。或說有
佛。或說無佛。或有淨土。或無淨土十也。故難信。而
曰一切世間。不但惡道難信。而人天或疑之。不但
愚迷難信。而賢智或疑之。不但初機難信。而久脩
或疑之。不但凡夫難信。而二乘或疑之。今於此世。
演說此法。是為利他功德不可思議也。以上皆諸
佛讚釋迦語。
舍利弗。當知我於五濁惡世。行此難事。得阿耨多羅
三藐三菩提。為一切世間。說此難信之法。是為甚難。
此重述諸佛語。以申明之。見此二難。古佛不虗為
讚辭。今佛非濫膺美譽也。得道之難有二。一謂善
世得道。未足為難。今於惡世。二謂惡世得道。而成
小果。猶未為難。今得無上菩提。是以難也。說法之
難亦有二。一謂善世說法。未足為難。今於惡世。二
謂惡世說法。而易信者。猶未為難。今說難信之法。
是以難也。如來不憚劬勞。歷備艱苦。為我等故。行
難中難。一至於此。聞斯難者。皆當喜悲交集。感激
涕零。勇猛精進。思報佛恩矣。
<other>流通普度分第十二</other>
此屬流通分。以佛說法。普度一切眾生也。○初重
舉聽眾。二信受奉行。
佛說此經已。舍利弗及諸比邱。一切世間天人阿修
羅等。
經初明眾聽法。終明眾生受法也。獨舉舍利子者。
以當機故。不言菩薩。攝比邱中故。一切世間。所該
者眾。阿修羅此云非天。等者等八部六道也。
聞佛所說。歡喜信受。作禮而去。
歡喜慶所聞。信受領所聞。作禮重所聞。去者退而
脩持也。聞而喜即信資。信而受即願資。受而去即
行資。首標如是。乃信順之辭。今復未言信受。則知
因信生願。因願起行。從初發心。次得徃生。究竟成
佛。皆資信力也。○大本云。佛說此經已。無量眾生。
發無上正覺心。萬二千那由他人。得法眼淨。二十
二億諸天人民。得阿那果。八千萬比邱。漏盡意解。
四十億菩薩。得不退轉。三千大千世界。六種震動。
大光普照。十方國土。百千音樂。自然而作。無量妙
華。芬芬而降。乃至阿迦膩吒天。皆作種種微妙供
養。

佛說阿彌陀經疏鈔擷（終）

<ps>彌陀經應驗（附）</ps>
<ps>一誦經應驗</ps>
智論云。有比邱誦彌陀經。命欲終時。語弟子言。阿
彌陀佛。與諸大眾。俱來迎我。後從火化。舌根不。
色相自若。
宋唐世良。誦彌陀經十萬遍。一日謂家人曰。佛來
迎我。言已作禮坐逝。其夜有人夢西方異光。旛華
<pb n="613"/>
繽紛。音樂嘹喨。空中聲云。唐世良已生淨土。
宋上虞民王珉。少時遊獵。見巨蛇。推巖石斃之。蛇
屢為祟。珉修懺念佛。經年蛇不能害。一日誦彌陀
經合掌而化。
晉智仙法師。住白蓮寺十三年。西向十念。十二時
不暫廢。一夕微疾。命觀堂行人。誦彌陀經未終卷。
安然坐脫。
宋釋處謙。精修淨土。一夕誦彌陀經畢。稱讚淨土。
告眾曰。吾以無生而生淨土。如入禪定。奄然而化。
懷玉禪師。台州人。常坐不臥。精進念佛。誦彌陀經
三十萬遍。一日見西方聖眾。多若恒沙。一擎銀臺。
玉曰。吾一生精進。誓取金臺。何為得此。銀臺遂隱。
玉感激。倍復精進。三七日後。見佛滿空中。乃謂弟
子曰。金臺來迎。吾生淨土矣。含笑而逝。
元子華禪師。大歷九年。於潤州觀音寺。誦彌陀經。
六月忽得疾。夜聞香氣樂音。空中告曰。麤樂已過。
細樂續來。君當往生。良久念佛而化。異香連日不散。
唐大行禪師。入大藏得彌陀經。日夜誦咏。至三七
日。覩琉璃地上。佛及二大士現前。僖宗聞其事。詔
入內庭。號常精進菩薩。後琉璃地復見。即日命終。
異香經夕。肉身不壞。
梁道珍法師。講涅槃經。天監中忽見海上。數百人
乘寶舫前邁問之。云往極樂國。因求附載。云師雖
善講涅槃。然未誦彌陀經。豈得同往。師遂誦彌陀
經。及二萬徧。將終見西方銀臺至。空中皎如白日。
聲云。法師當乘此臺往生。時眾咸聞天樂異香。數
日猶未散。
<ps>一持名應驗</ps>
晉慧遠法師。居廬山。製蓮華漏。六明念佛。澄心繫
念。後十九年。七月晦夕。於般若臺。方從定起。見阿
彌陀佛。身徧虗空。圓光之中。無量化佛。及菩薩眾。
水流光明。演說妙法。佛言。我以本願力。故來安慰。
汝七日後。當生我國。至期端坐而逝。
少康法師。在烏龍山。建淨土道塲。勸人念佛。眾見
師念佛一聲。口出一佛。至於十念。十佛次出。猶連
珠。臨終之日。口旋異光數道。奄然而逝。
禮部楊傑字次公。耽禪悅。晚年繪彌陀丈六尊像。
隨行觀念。將終之日。感佛來迎。端坐而化。
侍郎王古字敏仲。祖父七世。戒殺放生。古纂集諸
經論。備陳往生淨土要門。精勤念佛。數珠不去手。
有僧神游淨土。見侍郎與葛繁同在焉。
龍舒居士王日休。常修淨業。布衣茹素。持戒甚嚴。
作淨土文勸世。將卒如常禮念。忽厲聲稱阿彌陀
佛。唱言佛來迎我。屹然立化。[邱-丘+(看-目)]人有夢二青衣。引
公西行者。自是家家供事云。
唐邵彪。為諸生時。夢至一公府。主者問。汝知所以
不第否。彪對不知。因使人引至一處。見大鑊中。有
蛤蜊作人語。呼彪名。彪怖。遂念阿彌陀佛。蛤蜊變
黃⿱少隹飛去。彪後及第。官至安撫使。
元鄭氏女。錢唐人。念佛無虗日。得疾聞空中曰。汝
往生期至。不可怠惰。又見佛身金色。即奮起面西
坐。請僧諷阿彌陀經。倏然而化。其女夢母報曰。吾
已得生淨土。
元末。張士誠攻湖州。江浙承相與戰。擒四十人。囚
檻送戮。夜宿西湖鳥窠寺。大猷謀禪師。徐步廊下。
見師神觀閑雅。持誦不輟。因求救拔。師教令至心
念南無救苦救難阿彌陀佛。中有三人。信受其語。
念不絕口。天曉發囚。易枷鎖。至三人刑具不足。惟
繫以繩。既而審鞫。知良民被虜者。遂得釋。
唐張善和。屠牛為業。臨終見羣牛索命。於是大怖。
喚其妻云。速延僧為我念佛。僧至諭云。臨終惡相
現者。但至心念佛。即得往生。和云。地獄至急。取香
爐來。即以右手擎火左手拈香。面西專切念佛。未
<pb n="614"/>
滿十聲。自言佛來迎我。即化去。
宋黃巖正等寺觀公。畜鴝鵒。常念佛不絕。一日立
化籠上。觀公葬之。已而土出紫蓮華一朵。從舌端
而發。靈芝照律師為之讚。有立亡籠閉渾閒事。化
紫蓮華也太奇句。
<ps>No. 428-B
 玉峯大師要語附</ps>

<ps>刺血寫經</ps>
娑婆教主。在祇園會上。說出一卷阿彌陀經。六方恒
沙諸佛。同聲稱讚。同為護念。復出廣長之舌。徧覆大
千世界。普勸眾生。應當信受何哉。蓋此經乃直顯眾
生久迷之自性。大暢諸佛普度之本懷故也。故經云。
將來經法滅盡。特留此經百年。眾生遇斯。皆可得度。
若有眾生。聞斯經者。於無上道。終不退轉。是故應當
專心信受。持誦說行。古崑為此。述禮想儀。奉為日課。
再欲將斯經典。廣為人說。以報佛恩。舌鈍心昏。不能
滿願。豈不恨極。障深福薄。乃至如此。想在俗不遇此
經。決不能發意出家。出家不仗此經。決不能死心念
佛。此恩此德。難報難酬。是故每想刺血。書寫此經。以
自供奉。愧無忍力。不敢下手。直至同治癸酉。忽得舌
病。經久不除。定是累生妄語之報。若不懺悔。必墮三
途。因此發決定心。對釋迦像前。敬刺舌血。書寫阿彌
陀經。又然臂香九炷。供養娑婆教主。本師釋迦牟尼
佛。極樂世界阿彌陀佛。六方世界。恒河沙數諸佛。發
願云。弟子古崑。見經中說。已發願若已生。今發願若
今生。當發願若當生。是故我今。至心發願。
 我得舌病難除滅  定是累生多妄說 
 發心書寫彌陀經  為表至誠刺舌血 
 以此刺血之善因  懺除舌根諸惡業 
 願我臨欲命終時  下品蓮華定得入 
 唯願蓮華速速開  早得如來廣長舌 
 誓入娑婆惡世中  將此妙經細解說 
 隨聲出現妙莊嚴  普令見聞生歡悅 
 人人皆念阿彌陀  箇箇同生極樂國 
 仰願彼佛及本師  并此經中六方佛 
 大慈大悲同證明  我願如是無休歇 
直顯者。圓中鈔云。瓊林玉沼。直顯於心源。壽量光
明。全彰於自性。但舉假名。全收實法。故曰一稱嘉
號。萬德齊彰。是則依此經修。但以稱佛名號。六字
音聲。而為所緣之境。無以觀佛相好。以濫經宗。要
解云。阿彌陀佛。是萬德洪名。以名召德。罄無不盡。
故即以執持名號為正行。不必更涉觀想參究等
行。至簡易至直捷也。故徹悟云。一句所念之佛。全
德立名。德外無名。以名召德。名外無德。本徧一切。
本含一切。絕待圓融。不可思議。蓮宗行者。當從者
裏信入。又云。深信切願。專懇持名。能於念念中。齊
澄眾染。圓顯本空。頓契靈源。直趣果海。徑路序所
謂。一句彌陀。乃橫絕迷源。直投覺海。至簡易至直
捷之大方便也。如上引證。皆直顯之旨。願持名者。
同盡心焉。
<ps>有佛土頌</ps>
甞見學者。將一卷彌陀經。都說是自心本性。並無彼
佛彼土。豈非撥境求心。斬頭覔活。崑聞之不忍。遂述
有佛土頌。以警童蒙。
大哉一卷小彌陀。佛字算有八十五。只見三心在厥
中。敢云無佛甯非忤。
土字覔成二十一。徧尋性字無踪跡。分明有土是圓
談。不比小乘多說寂。
<ps>稱名自慰</ps>
我稱佛。不相同。全賴妄心顯大功。平世安知兵有力。
賊臨始見將威風。
空妄想。亂如絲。不念彌陀那得知。心鏡初磨諸影現。
<pb n="615"/>
當知佛號妙難思。
稱佛名。用珠算。轉凡成聖功難判。欲求極樂速超生。
只要朝朝數不亂。
口稱佛。心必清。如人重魘聞呼聲。因茲不怕心多亂。
只怕口中斷佛音。
蓮宗初祖。念佛三昧序云。夫玄音之扣。塵累每銷
滯情融朗。非天下之至妙。其孰能與於此。古崑所
以每勸持名者。切莫怕妄想。嫌罪垢。而先求一心
不亂。只要出音記數。畢命為期。佛一出音。珠一記
數。塵累每銷。滯情融朗。功愈勝矣。經云。於念念中。
除八十億劫生死之罪。即塵累每銷。又云。散心稱
一聲。皆已成佛道。即滯情融朗。豈有不令妄想。時
時而輕。罪垢時時而減。一聲佛一聲相應。聲聲佛
聲聲相應。亦此之謂歟。當知出音記數。畢命為期。
縱未到一心不亂。信願必然堅固。往生決定可期。
不過品位暫低而已。故要解云。得生與否。全由信
願之有無。品位高下。全由持名之深淺。奉告有緣
之士。於持名時。只要令音聲不絕。不必著一心不
亂。音聲不絕是因。一心不亂是果。因行若真。果必
成就。自然而然。所謂形直則影端。聲和則響順。可
惜今時人。佛尚不肯常稱。於句句中。有銷塵融滯
之功德。亦不知。便先想一心不亂。豈非鳥無翼而
欲飛。樹無根而欲茂。所以每每念彌陀。每每沒滋
味。念得妄想多。便向別門去。嗚呼哀哉。淨土法門。
衰敗至此。可謂極矣。願我同流。出音記數。努力努
力又當知出音是口。記數是身。故妙叶禪師云。能
運身口之念。毋論其散。但不間斷。自能一心。亦可
即名一心。惟行之不休為度。固不必憂散亂矣。如
母喪愛子。龍失命珠。不期心一而自一。豈制之令
一也。心不可制實在行人勤怠耳。

<article id="n429">阿彌陀經已決</article>

<talk>No. 429-A
 淨土已訣序</talk>

千江月現停水澄清四海風生動波混濁葢波動固
風而水停致月耳豈停波海濁而動水江清者乎土
之淨穢猶然佛道悟則淨土莊嚴凡心迷則穢土缺
陷非道迷土淨而心悟土穢也明矣若欲生淨貴先
求悟夫悟容受於生死穢耶故阿彌陀譯為無量壽
無量光量以容受為義念佛到心不亂時聖凡情見
俱不容受直得行樹羅網等莫不念佛法僧所謂無
情說法不思議者是已悟此不容受以相應曰壽用
此不容受以轉化曰光名含二義因存其梵語以流
通焉淨土彌陀非惟心本性而何北禪老尊宿與余
前三峰先師最為機契盡其堂奧積稔溫研先師去
後酧唱者稀養道歇心安身於無量壽中如潛龍而
勿用也爭奈春雷時動不免出而興雲於是縱自性
天注淨土已訣一帙蓮宗心髓敲出殆盡從古迨今
若疏與鈔不下數十家要且難駕其上者非但祇園
激揚共轍即少林單傳亦同風而無異永明曰有禪
有淨土猶如戴角虎斯之謂歟茲既訣以得已擬推
己以訣於人將壽諸剞劂氏用廣傳持屬弁數言以
為序愧無文字何以揄揚然贊化願中又辭而不敢
因轉別峰直與提述如向上若曰無訣可得是名得
訣且道是已訣耶非已訣耶吾不能加諸述焉。
崇禎壬午小春晦前日三峰弘證槃談題

<other>No. 429</other>
<sarticle>淨土已訣</sarticle>

姚秦三藏法師鳩摩羅什譯
<pb n="616"/>
明吳門北禪寺沙門大惠釋
佛說阿彌陀經
梵語阿彌陀此云無量壽亦云無量光佛說者即
此土我佛世尊讚彼佛名號本願殊勝種種方便
接引羣生故無量者約數言之即壽無量約理言
之即心無量何以故一切眾生住無量體中纔起
一念一念中具生住異滅即成四念展轉有無量
念即在一念中流轉如是一念具足不可思不可
說神用光明炤十方國名曰無量光若眾生依無
量體中起一念時在此一念中徧計即成多念便
有無量生死此是流轉門若在還滅門中而心意
識不可到故曰無量亦為數之極如是無量數逆
而歸萬萬歸千千歸百百歸一一不知歸於何處
故稱無量方始聖凡心盡十方皆為淨土也無量
壽即體也無量光即用也此無量光一句東西兩
土盡空法界總為一句阿彌陀佛更無剩法何以
故心即無量世界亦無量所謂法界藏身阿彌陀
佛佛者譯名覺也葢愚智皆具奈何凡聖情隔不
能入清淨覺耳若聖凡俱泯又為斷滅若混而不
分亦名矯亂離此多言十法界皆成圓滿覺性方
可說法應一切機亦名一切種智經者如潤大地
之水未失本源流注故所以佛佛始終教義但用
一个經之源貫通血脉耳彼佛經無量劫單說一
个經字即此一字一切法具耶不具耶曰經行十
萬億即在飯食時若諦觀實際淨土因緣者豈文
字可詮乎離文字焉有是乎惠雖脫舊言新亦是
過中語句其餘名相舊釋已詳置而不述者今已
訣但解一句古彌陀例於情與無情皆無欠少此
經題六字如是我聞等句是經家貫通文勢耳。
如是我聞（至）無量諸天大眾俱。
如是我聞者阿難親聞斷疑生信故一時者世尊
說此經時三時為一時可為說法之要覺三心無
覔曰佛也祇樹給孤獨園者是說法處所非是虗
空無體之談在事相中有體法耳表無虗妄也因
人心流注必須在一微塵聖凡心盡處方得如如
一時大用也比丘及大菩薩眾者甞隨眾也表無
性之理所說法不從佛生不從比丘生不從佛與
比丘菩薩諸天共生因此土昏迷眾生而生所以
不是無因而生一切眾生因無明緣行乃至生緣
老死皆從緣生無自性故說無生一切聖凡身語
意業及法界從地水火風空而生如是五大各從
緣生無自性故是故說無生一切有情無情同住
本際三世本是虗妄無自性故曰無生無生淨土
旨要愚者十萬億智者在目前佛雖指西方象表
此土事物上全張何也此土一事一物具一大藏
始末法法皆是因緣所生故若以寸土許物分析
生空轉於空生至於雙炤雙泯圓明便入無生已
更有一種有血氣者在寸土物中不經前途用無
生無滅無來無去秘密觀炤一剎那頃頓入圓音
妙旨者即世尊四十九年法一時說盡耳可見人
人無量壽物物無量光口口吐蓮華步步黃金界
四苦咸極樂八難皆淨土淨手盆中是八功德水
鳥鳴風吹樹演暢無生義未然者用一句阿彌陀
佛念念截斷眾流終有到遮時節此經無問而自
說者何也一者此方弟子無有緣起直指西方之
樂令人好樂二者無當機故所以詔告舍利弗何
以故欲令現前大眾頓契無量光之句也如此說
者為末世眾生出生死捷要不然只是方便有餘
土耳敘分已竟下云正宗分。
爾時佛告（至）今現在說法。
有世界名極樂者彼國依報莊嚴阿彌陀今現在
說法是正報相好莊嚴極樂者是依正之兼備標
一經之大義耳此土到彼土十萬億數不歷須臾
<pb n="617"/>
即登彼國是事佛土中之理佛土也如斯行布圓
融即事理無礙事事無礙也若細推之明一箇阿
字種方可出情無虗妄也阿彌陀今現在說法者
彼佛成道以來至今十劫非但十劫於無始時盡
彼佛壽亦可作現在一時此意云何是本際無前
後際故唯有現在一時耳若不爾者一日至於七
日亦為方便但生彼國始知阿彌陀佛與我同生
乃至過去未來現在諸佛亦與我同生同說法皆
不離本住法故言同時說法也。
舍利弗（至）故名極樂。
彼土極樂者對此土極苦而言此土眾生雖苦而
不發心故指西方之極樂令人好樂發念佛之志
乃至一心不亂為因證不思議身為果也極樂者
離此土苦樂假名為樂是名真樂下文顯無量極
樂體也。
又舍利弗（至）是故名為極樂（彼土莊嚴本無所表愚智循業現諸淨穢物則
非心表即非物心物俱非唯心可表）。
七重欄楯等者有難問云此七重在一人耶一世
界耶唯佛有耶若一人者不得成隨乃至惟佛有
者與彼國人民何干四寶周帀等皆如是答曰非
也佛與眾生共有七種識與如來藏同一清淨及
眾生八種識皆攝一剎那際中無為之妙用故秪
因前七種識見聞覺知次第而生所以不清淨耳
然而七八合而為一體無先後徧計執著即為嘗
寂光也假如此土一株樹將前七種識在現量一
剎那中見耶非見耶分別耶非分別耶即此一際
中分得合得六根互用自然神妙不犯功勳名為
極樂。
又舍利弗（至）成就如是功德莊嚴。
七寶池八功德水者表極樂之法式也八種識攝
為一體分而為眾法故稱寶也八功德水者即藏
識中流出皆是無量珍寶使眾生不枯不住即是
無量妙用所住地亦皆金沙是塵沙妙用四邊階
道表地水火風上有樓閣只三乘法也總是如來
藏中無量種智所謂金銀乃至瑪瑙表本際中妙
用池中蓮華言法之微妙大如車輪言法之無住
青色青光乃至白色白光法有本位不錯亂故微
妙香潔使眾生愛樂不然者如上境緣王侯富貴
之家亦可為之豈淨[邱-丘+(看-目)]也哉。
又舍利弗（至）成就如是功德莊嚴。
甞作天樂表陀羅尼句如樂音自然之妙然此土
樂音必借樂而發音非人語非不人語唯樂人可
知餘不得而知也佛語秘密如樂音悟者方知迷
者無知何以故直指阿彌陀佛無量光明句與樂
音句無二無二故令眾生不思議熏自然信樂彼
國亦有天與地及六時者即淨穢兩土當體不二
故一飰食時供養十萬億佛土佛佛前皆以獻華
作禮請說法要不出受食這一時若此土一劫彼
土作一日本非神通亦非延促法爾然也咸是唯
心所現經劫之嘗即是一日一日即一時一時即
一剎那住斯剎那無去來故彼土如斯殊勝豈不
樂乎上云報化佛說法下云法佛說法。
復次舍利弗（至）成就如是功德莊嚴。
雜色之鳥樹網等是法佛說法眾鳥演暢五根五
力等者即此土三十七品助道法也彼土單言五
根五力等者甚言其道力也何以故彼土人民依
正無我不言其苦樂所以無四念處故彼國眾生
越善惡嘗清淨故不言伏惡養善所以無四正勤
法故彼土自有種種功德智慧莊嚴一生補處不
言其欲等所以無四如意法故何以故直提上上
法然而明此上上法者即在一事中藏身事事皆
演上上之法耳彼佛國土無三惡道是眾鳥等是
佛所化現即阿彌陀佛願力弘深故若論實理者
<pb n="618"/>
法法頭頭無不是演這一句阿彌陀佛會鶯啼鵲
噪水流風動皆悉念佛念法念僧無不是嘗寂光
現前矣倘不會者必須發願往生生彼國已然諸
苦滅而諸樂現然不思議淨土者在一相中是不
得非不得亦不壞此相即成無相實相此正顯無
情說法也寶樹羅網同時俱作者無次第生故東
西兩土盡空法界俱在一毫頭上施設種種法種
種事咸是念佛念法念僧何以故種種法與相皆
住本際中無有前後名曰同時俱作。
舍利弗於汝意云何（至）故名阿彌陀。
阿彌陀佛從無量劫修無量壽之光明以成聖果
無有障礙前皆依正莊嚴此獨顯正報也即阿彌
陀佛在一微塵中炤十方國通達無礙四聖六凡
亦不出一微塵何以故微塵最微細事上上之機
不壞一微塵相故稱廣大不即不離是名微妙然
阿彌陀佛最高大身亦住此微塵中說法度生能
舒能捲故名無量義不歷須臾佛壽無量眾生壽
亦無量不出一微塵耳固然透得微塵義總持一
句自然明矣。
舍利弗（至）成就如是功德莊嚴。
彼佛國土唯有菩薩聲聞十劫已來無有惡習眾
生故名成就如是功德莊嚴。
又舍利弗（至）但可以無量無邊阿僧祗說。
言彼國之妙生者便登不退一生補處此土因人
即念一句佛名無思無為盡一生念去自然生彼
不退或一念或十念或一日至於七日將一句佛
名截斷心意識如斯念者即生上上品自力不退
前云一生念佛生而不退非是眾生不退彼佛菩
薩誓願攝受皆是聖賢所居之地無惡伴侶是故
不退耳此土凡聖同居有惡眾生故逢善即善遇
惡即惡所以有進退之難也。
舍利弗（至）應當發願生彼國土。
此念佛人必須發願往生一日乃至七日唯遮一
句佛現前不見能念所念亦無念者連遮一句也
不知便可通身是佛如斯念者方可與念佛三昧
相應可以一生閑樂樂地臨命終時阿彌陀佛與
諸聖眾親垂接引有此大利故說此言此土眾生
聞是說者應當發願若無信願者此土眾苦難堪
難忍長處三途煩惱為伴無明為侶何時解脫佛
言不可以少善根福德因緣得生彼國若有信力
念力是人福德具足諸障自除不期然而坐蓮華
耳。
舍利弗（至）一切諸佛所護念經。
南方乃至上方亦復如是其國土諸佛名號未詳
故不釋之（是說該釋文後筆訛此也）。
舍利弗於汝意云何（至）皆當信受我語及諸佛所說。
此是世尊大方便中說誠實言猶恐此土眾生不
信不思議功德之利佛作證明所謂廣長舌徧覆
三千大千世界者廣長舌者一切情與無情水流
風動總攝不思議不二法中皆悉念佛念法念僧
何以故秪一微塵內施設不二法中言佛法僧世
諦語言皆順正法是故曰說誠實言總在一字流
出無前後字餘故此顯法身佛說上上法故言不
思議一切諸佛之所護念十方佛護念者即諸佛
同為一淨土也淨土者只諸佛眾生本有非從外
得三僧祗劫去染歸淨即到自心淨土所以不加
工而自護念耳。
舍利弗（至）作禮而退。
固然念佛滅罪福生已種菩提種芽若不發願不
及淨土坐蓮華一彈指頃見阿彌陀佛便登不退
地耳已發願今發願人所共知當發願者何故早
記者哉曰為愚者有是焉耳有發願不念佛者有
者念佛不發願故當發願者只為此也若念力願
<pb n="619"/>
力信力有是三種功能臨終畢竟往生當生皆有
願力者佛無誑語故此一章亦為末世眾生流通
無斷續故所以諸佛共相讚歎此經利益者只為
眾生難信此經耳所謂濁世之纏縛然此濁世能
令眾生厭諸苦惱樂之清淨直至菩提畢竟成佛
殊不知濁世即淨土也諸佛讚希之事者為一切
眾生本來無時妄稱時劫知見本閑妄生分別智
體本淨妄為煩惱本無五蘊三科妄作三世流轉
本無延促妄為命之長短但諸佛俱在五濁惡世
度生說法無眾生可度亦無法可說何以故一切
眾生本是具足智慧德相故讚希有難信之法。

佛說阿彌陀經（終）
拔一切業障根本得生淨土陀羅尼
拔者頓也盡也力也念一句阿彌陀名號及持往
生真言功能者若餘修習倍倍不及可知矣一切
業障根本頓然消落非如餘懺悔漸除也更加願
力深信無疑者何愁淨土不生耶此是往生淨土
如斯而矣若本生淨土者即真如為根本但轉其
名不轉其體轉識成智無明實體無增減故是根
本為體而得一剎那生為用所謂淨土亦名陀羅
尼此一箇生原在一微塵中出興所謂一塵現眾
塵塵塵現一微塵一切眾生住一佛身諸佛亦住
一眾生身諸佛眾生住我身我身亦住生佛身是
故曰無礙也所以此經象示不思議事故相應事
事無礙一門耳陀羅尼者只總持也智者現前取
決愚者生去方知但因途路有別到家是同不可
不知不信耳（惠）德薄福尠淺學言微不堪以佛深
深旨妄加箋釋偶而詮緣起無生少合聖意用報
佛恩不負初心志願代代流傳佛種不斷故我佛
世尊直指眾生依正東西淨穢咸是唯心所現即
斯欄楯樹網七寶八功德等皆出法音樂音三寶
音更非奇特何以故即此土事物一一無可表無
可究無可釋直示眼前露逈逈地為未然者即宜
非思非議非根非塵非識非凡非聖方如此表如
斯究如斯釋如斯學世尊釋此經者但願眾生如
斯信如斯念如斯發願諸佛共相讚歎而矣。

<talk>No. 429-B
 北禪量公二注跋尾</talk>

吾人學問得於授受者淺得於天機者深世學且然
而況佛法量公體敦龐之質積嚮往之誠矻矻乎欲
以悟入處舉化世人葢自千山萬水艸鞋邊拾得并
初中後夜蒲團上拈來非如世間阿師食人涕唾從
烟黃本子尋活計者也去年有般若心經際決行世
未幾彌陀已決又出夫從智慧門而收歸淨土溯流
窮源因枝得本昔文殊大智發願求生西方量公述
作本意與之暗合當是諸佛憫念其勤嘿為贊助耳。
壬午小除夕弟子徐波題

<talk>No. 429-C</talk>
若人識得心大地無寸土般若是心智淨土是心地
二經是心之常理二註是心之指南是故除心則無
般若亦無淨土況有二經與二註哉二註之中說道
微塵際剎那際者所謂一念未興心源也操持此心
源謂之行深般若尋到此心源謂之往生淨土行也
往也必可依指南以知方所是二經之不可無二註
也如此矣我禪定老人月舟胡禪師偶得此書且誦
且喜欲與眾共之乃令印生飜刻流通是大慈心也
是般若心也是淨土莊嚴心也三心即一心從彼微
塵剎那之二際流出蓋天蓋地浩無邊際此心既無
邊際此書流通亦豈有邊際哉不肖幸在眾先而看
<pb n="620"/>
閱之不知感喜何如也因落禿筆於卷尾聊記年月
云爾。
貞享五戊辰歲三月穀旦
加州椙樹林大乘護國禪寺　白卍山和南䟦

阿彌陀經要解　　（清）智旭解
（收于淨土十要第一）

阿彌陀經舌相　　（清）淨挺著
（收于閱經十二種第十

<article id="n430">阿彌陀經要解便蒙鈔</article>

<talk>No. 430-A
 彌陀要解便蒙鈔序</talk>

切以。諸佛心要者。乃淨土妙門不可思議之境也。亦
復法藏秘髓菩薩之司南。誠然眾生迷背本有故鄉
安樂處所。是也。故我　釋迦大悲慈尊。傍觀不忍。運
用四心。肝腸吐露。將此親證無上正覺之法。直指當
人。似摩尼賜與窮子。類伽陀施於重病。橫截生死。急
救羣迷。亘古以來。獲益殊深。往生極樂者甚眾。譬如
大千塵點。難矧化往之數。雖然海藏浩瀚。汪洋無際
四十九秋。別無特示。可見彌陀一經。是九界暗中之
燈炬。彼岸之大津梁也。自以法流東震。蓮宗始創於
晉時遠公。以至宏揚註述。淨土諸祖。歷世如風。班班
列列。勝舉不盡也。明末靈峯老翁。忽現濁世。尤為火
宅。湧一青蓮。迷途道中。露大慧聚。日充九霄。息生盲
眇目之見。無暗不破。刪揀繁文。以著要解。看孔著楔。
無機不收。豈非良能巧匠也哉。今題名便蒙鈔者。何
耶。然係　資福淨業場亮公講師。繇深痛末進智微
慧淺。劣聞寡解。難徹藕益老人之心要。惟恐愚蒙沉
墜。空諸異見。執理廢事。特以善巧方便無作妙智。錦
上布花。引導迷蒙。開顯平坦。覺路鈔錄。以彰奧義。性
修兼詮。善哉善已融通。金口誠言。契合祖之教。意罷
座之暇。隨筆成帙矣。以友人啟弁言於（余）。己量無能。
空腹自愧。口訥舌鈍。豈肯班門弄斧。事不獲已。勉強
抖膽。撫懷轉思。不可以人而棄法也。寅請毛穎楮先
生。盜聽吐語。以助之詞也。仰冀高哲流通此鈔。庶不
昧　亮座主一片血心。潑於大地。且願人個迅至。謝
凡[殼-一]之玄宮。親到安慧命之神宅。穩當托化於蓮[邱-丘+(看-目)]
者也。謹此為序云爾。時於
道光三十年孟夏廿一日紅螺山二有丈室淨業蓮
村氏沐手敬識

<talk>No. 430-B
 便蒙鈔自序</talk>

夫彌陀要解一書。大有功效於淨土法門中也。言言
見諦。語語真誠。顯理則徹性徹相。雙眼圓明。談事則
吐心吐膽。肝腸盡裂。破緣影之虗妄。暢四土之唯心。
掃權小之偏計。明三身之一體。即實事乃究竟實理。
文殊普賢莫越其閫。照性惡則全體性善。鸚鵡八哥
亦臻其域。所以不可思議之妙。盡向十惡處點示。希
有甚難之宗。全在五濁中發揮。故曰一聲阿彌陀佛。
乃釋迦本師。於五濁惡世。所得之阿耨多羅三藐三
菩提法。今以此果覺全體。授與濁惡眾生。乃諸佛所
行境界。唯佛與佛乃能究盡。非九界自力所能信解
也。噫。若非真正佛眼。何以見此。何能說此。既有如是
妙經。必要有如是妙解。誠為苦海中大津梁也。（余）稟
性愚憃。雖講此解十有餘座。累神累思。隨講隨忘。故
於己亥歲。結夏武昌寶通寺。共二三蓮友。敷揚此解。
隨解隨錄。次後漸集成帙。非敢謂宏法利生。實為愚
<pb n="621"/>
憃自便。故曰便蒙鈔也。讀是書者。莫作註解會也幸
甚。慕蓮學人序於紅螺祖堂

<other>No. 430</other>
<sarticle>佛說阿彌陀經要解便蒙鈔卷上</sarticle>

紅螺比丘　達默　造鈔
資福沙門　達林　參訂
△講釋此解。大章分三。初序義。二解經。三䟦語。初
中分四。初標題。二譯人。三疏主。四正序。標題又
二。初經題。二疏題。經題又三。初明通別。二明立
題。三正釋題。初又五。初約一化。二約一門。三約
一經。四約一題。五約一字。△今初。
【鈔】一切諸經。皆具通別二名。教行理三。各論通別。
今佛說阿彌陀五字。名異眾典。故教別。同名為經。
故教通。依教起行。為行不同。故行別。同歸寂光。故
行通。理雖無名。因門名理。理隨於門。四教十六門
入理。故理別。門隨於理。一門所入之理。即一切門
理。一切門所入之理。即一門理。故理通。此約一化。
△次約一門者。謂淨土一門也。淨土三經並行於
世。故教別。同稱彌陀之經。故教通。稱名觀想為行
不同。故行別。同稱淨業。故行通。唯心四土。故理別。
四土唯心。故理通。此約一門。△三約一經者。從如
是我聞。至作禮而去。序正流通三分不同。故教別。
初中後總為一善。故教通。信願行三不同。故行別。
同歸淨土。故行通。極樂橫具四土。故理別。四土同
一極樂。故理通。此約一經。△四約一題者。通別二
名。故教別。總為一題。故教通。能說所說。故行別。同
為一佛。故行通。釋迦彌陀。故理別。同一法身。故理
通。此約一題。△五約一字者。華言梵語。故教別。同
翻為覺。故教通。自覺覺他。故行別。覺滿。故行通。即
而常六。故理別。六而常即。故理通。初明通別竟。
△二明立題者。一切諸經。別名無量。不出人法喻
三。此三。有單。複。具足。七種立題之別。單三者。謂
單人。單法。單喻。單人者。如此經能說所說皆是
人。佛是究竟人也。其中無法無喻。故曰單人。單
法者。如般若經。涅槃經等。無人亦無喻。故曰單
法。單喻者。如梵網經。瓔珞經等。無人亦無法。故
曰單喻。複三者。如妙法蓮華經。乃法喻為名。如
來師子吼經。乃人喻為名。文殊問般若經等。乃
人法為名。具足一者。如大方廣佛華嚴經等。乃
人法喻具足為名也。明立題竟。
△三正釋題又二。初釋別名。二釋通名。初又二。初
分釋。二合釋。初又三。初釋佛字。二釋說字。三釋
阿彌陀。初又三。初明通別二號。二明單複三身。
三明六即性修。初又二。初明通號。二明別號。言
通別二號者。諸佛皆具通別二名。通則十種通
號。別則釋迦彌陀。通顯究竟果德。別顯應機示
現。今先明通號又三。初明十號。二明華梵。三總
略釋。△今初言十號者。如來。為倣同先跡號。應
供。為堪為福田號。正徧知。為徧知法界號。明行
足。為果顯因德號。善逝。為妙往菩提號。世間解。
為達偽通真號。無上士。為攝化從道號。調御丈
夫天人師。為應機授法號。佛為覺悟歸真號。世
尊。為三界獨尊號。明十號竟。
△二明華梵者。梵語多陀阿伽陀。亦云怛闥阿竭。
此翻如來。金剛經云。無所從來。亦無所去。故名
如來此約法身釋。轉法輪論云。第一義諦名如。
正覺名來。此以報身釋。成實論云。乘如實道。來
成正覺。故名如來。此約應身釋。○梵語阿羅訶。
此云應供。應受十界供養故。亦翻殺賊。亦翻無
生。觀經疏云。天竺三名相近。阿羅訶。翻應供。阿
羅漢。翻無生。阿盧漢。翻殺賊。○梵云三藐三佛
<pb n="622"/>
陀。此云正徧知覺。言法無差故言正。智無不周
故言遍。出生死夢故言覺。○梵云[鞥-合+(白-日+田)]侈遮羅那
三般那。此云明行足。大論云。宿命。天眼。漏盡。名
為三明。三乘雖得三明。而不滿足。佛悉滿足。是
為異也。具足三明六通。故曰明行足。○梵云修
伽陀。此云好去。或名修伽度。此云善逝。地持經
云。第一上升。永不復還。故云善逝。○梵云路伽
憊。此云世間知。謂知二種世間。一眾生世間。二
非眾生世間。及如實相。地持經云世間解。○梵
云阿耨多羅。此云無上。大論云。如諸法中涅槃
無上。眾生法中佛無上。地持經云。無上士。涅槃
云。有所斷者。名有上士。無所斷者。名無上士。○
梵云富樓沙曇藐婆羅提。此云可化丈夫。調御
師。大論云。佛以大慈大智。以善柔輭語。苦切之
語。雜語。令不失道。故云調御師。○梵云舍多提
婆魔㝹舍喃。此云天人教師。大論云。佛示導是
應作。是不應作。是善是不善。是人隨教行。又云。
度餘道眾生少。度人天眾生多。故云天人師。○
梵云佛陀。此云覺者。謂自覺。覺他。覺滿。悟性真
常。了惑虗妄。名自覺。運無緣慈。度有情界。名覺
他。窮源極底。行滿果圓。名覺滿。○梵云路迦那
他。此云世間尊。具上九號。為物欽重。故曰世尊。
天上人間。所共尊故。明華梵竟。
△三總略釋者。翻譯名義集云。無虗妄。名如來。良
福田。名應供。知法界。名正徧知。具三明。名明行
足。不還來。名善逝。知眾生國土。名世間解。無與
等。名無上士。調他心。名調御丈夫。為眾生眼。名
天人師。知三聚。名佛。具茲十德。名世間尊。明通
號竟。
△二明別號者。名稱雖別。義亦互通。如釋迦翻能
仁。豈有一佛非能仁也。阿彌陀云無量壽。豈有
不佛非長壽也。但以逗機設化。隨世建立。今正
明能說教主。釋迦牟尼佛也。梵云釋迦牟尼。此
云能仁寂默。能仁者。姓也。寂默者。字也。能仁是
姓者。佛有五姓。一云瞿曇。二云甘蔗。三云日種。
四云舍夷。五云釋迦。一瞿曇者。或云憍曇彌。此
云純淑。十二遊經云。過去阿僧祇時。大茅草王
捨位出家。師婆羅門。遂授其姓。名小瞿曇。二姓
甘蔗者。本行經云。大茅草王。得成王仙。壽命極
長。老不能行。時諸弟子出求飲食。以籠盛仙。懸
樹枝上。獵師遙見。謂鳥便射。滴血於地。生二甘
蔗。日炙開剖。一出童男。一出童女。占相師立男
名善生。即灌其頂。名甘蔗王。女名善賢。為第一
妃。三姓日種者。本行經云。又以日炙甘蔗出故。
亦名日種。四姓釋迦者。甘蔗王聽次妃之𧮂。擯
四太子。至雪山北。自立城居。以德歸人。父王悔
憶。遣使往召。四子辭過不還。父王嘆曰。我子釋
迦。以此命族。五姓舍夷者。林名也。本行經云。以
住舍夷大樹之林。故名舍夷。此以其處而立姓。
故曰舍夷。寂默是字者。本行經云。又諸釋種。立
性憍慢多言。及見太子。悉皆默然。王云。宜字牟
尼也。以上通別二號竟。
△二明單複三身者。佛佛皆具三身。謂法報化也。
法身即本覺性體。報身乃始覺智圓。化身則慈
悲應現。法身名毗盧遮那。此云徧一切處。報身
名盧舍那。此云淨滿。化身名釋迦牟尼。此云能
仁寂默。又三身皆具單複二義。法身單。唯指本
來清淨理體。報身單。唯指無上功德智慧。化身
單。唯指應現如水中月。法身複者。一者自性清
淨法身。即眾生本源自性天真佛也。二者離垢
妙極法身。即諸佛所證究竟法界理也。報身複
者。一者自受用報身。即諸佛智斷二德。究竟實
果。二他受用報身。即地上菩薩。隨其心量。所見
<pb n="623"/>
剎塵相好。一一相好皆無分齊者也。化身複者。
一者應現身。示成八相。二變化身。無而倏有。又
化身。亦名應身。應物示現。如月印水故也。示現
八相者。復有三種。一者勝應。即前他受用身。二
者帶劣勝應身。通教三乘所見者。接入別圓故
勝。猶依事識故劣。三者劣應身。即藏教所見丈
六老比丘身。唯依事識。不達相海無邊之致。故
名劣。變化身又有二種。謂佛界化身。及隨類化
身。單複三身竟。
△三明六即性修者。六。顯因果之事相。即。顯佛性
之理體。全性起修。故言六。全修在性。故言即。何
名為六即。一者理即。二者名字即。三者觀行即。
四者相似即。五分證即。六究竟即。普潤大師。有
六即佛頌曰。
【鈔】動靜理全是。行藏事盡非。冥冥隨物去。杳杳不
知歸（此頌理即佛也。動靜理全是者。謂一動一靜。約理全是佛性也。行藏事盡非者。行藏。即動
靜也。由不達萬法唯心。故所作事動靜。約事全不合理也。冥冥隨物去者。謂佛性之體。隨六塵而流轉也。
杳杳不知歸者。無有覺照之功。故不知歸也）。
【鈔】方聽無生曲。始聞不死歌。今知當體是。翻恨自
蹉跎（此頌名字即佛也。方聽無生曲。始聞不死歌者。悟得佛性之理也。佛性本不生滅也。今知
當體是者。現在當體苦即法身。惑即般若。業即解脫也。翻恨自蹉跎者。翻恨理即位中。行藏事盡非也）。
【鈔】念念照常理。心心息幻塵。徧觀諸法性。無假亦
無真（此頌觀行即佛也。念念照常理者。明觀照之功也。常理。即不生不滅法身理也。心心息幻
塵者。幻塵。即五住地惑也。謂正當照常理時。五住便息而不起也。遍觀諸法性者。謂二邊法性也。無假亦
無真者。全體中道。故曰非假非真也）。
【鈔】四住雖先落。六塵未盡空。眼中猶有翳。空裏見
花紅（此頌相似即佛也。四住。謂見思二惑。見為一住。思為三住。先落。謂法執後斷。我執先斷也。
六塵未空者。法執未忘也。由法執故。故曰眼中有翳。空裏見花紅也）。
【鈔】豁爾心開悟。湛然一切通。窮源猶未盡。尚見月
[朦-卄+((並-(前-刖))-一)]朧（豁爾心開悟者。以中道觀智。豁破無明一品也。湛然一切通者。六塵空也。窮源未盡者。還
有四十一品無明未盡。故曰尚見月朦朧也）。
【鈔】從來真是妄。今日妄皆真。但復本時性。更無一
法新（從來。指前五位也。真是妄者。三德之真。全成三障之妄也。如水成冰也。今日者。指今究竟
位也。妄皆真者。三障之妄。全成三德之真也。但復本時性者。復還其本時之佛性也。更無一法新者。非從
冰外更得水也）。
【鈔】此六即義。四教皆判。而有權實不同。前三教是
權。唯圓教是實。藏教但六而不即。二諦不相即故。
通教雖二諦相即。而不能即佛。不達中道故。別教
雖談中道。而不能六即佛。但中不即二邊故。唯圓
教六即佛義全。故但約圓教。判六即佛義也。即而
常六。如冰水之不同。六而常即。如溼性之體一也。
釋佛字竟。
△二釋說字分二。初明不可說。二明可說。問。法華
經云。諸法寂滅相。不可以言宣。云何而說也。答。
若執不可說。又墮絕言之見。若達說即無說。不
妨無說而說也。△今初明不可說者。若結四教。
則有四不可說。謂生生不可說。生不生不可說。
不生生不可說。不生不生不可說。云何生生不
可說。生生者。因緣所生法也。不可說者。因緣即
空。心行處滅。言語道斷。故不可說。乃藏教義也。
云何生不生不可說。生不生者。乃諸法不生般
若生。此般若非自生。非他生。非共。非無因。故曰
生不生。言語道斷。故不可說。乃通教義也。不生
生不可說者。不生者。法性也。生者。無明也。二乘
證不生。猶受法性生。故曰不生生。若法性。若無
明。皆言語道斷。故不可說。乃別教義也。云何不
生不生不可說。以修道得故。謂智斷二德皆不
生。乃究竟極果所證。尚非十地所知。豈可言說。
乃圓教義。此略明不可說。△二明可說者。涅槃
云。雖皆不可說。而十因緣法為生作因。亦可得
說。十因緣者。從無明支。乃至有支。立諸法也。立
有三義。謂立眾生。立機緣。立聲教。此三互相建
立。若無眾生。則無機緣。無機緣。則無聲教。無聲
<pb n="624"/>
教。亦無眾生也。立眾生者。過去二因。現在五果。
更互為因緣。而立五陰假名眾生。立機緣者。過
去或修析行。或修體行。或修漸行。或修頓行為
業。無明潤之。致今五支之果。於此陰果。更起本
習。或起析行愛取有。或起體愛取有。或起漸愛
取有。或起頓愛取有。愛取有起故。得為機緣也。
立聲教者。析愛取有起。故感三藏教。是為生生
不可說。十因緣法為生生作因。亦可得說。說藏
教生生之教理智斷行位因果也。體愛取有起。
感於通教。是為生不生不可說。十因緣法為生
不生作因。亦可得說。說通教八法也。漸愛取有
起。故感別教。是為不生生不可說。十因緣法為
不生生作因。亦可得說。說不生生別教八法也。
頓愛取有起。感於圓教。是為不生不生不可說。
十因緣法為不生不生作因。亦可得說。說不生
不生圓教八法也。此四可說。各具四門。四四十
六門。又各具四悉檀因緣。共六十四悉檀。又有
信法二行。共一百二十八悉檀。則分分無量也。
此彌陀經。乃圓教有門。第一義悉檀。具下三悉
檀。眾生機緣所感聲教也。釋說字竟。
△三釋阿彌陀者。梵語阿彌陀。按無量壽經。含十
三義。謂無量壽。無量光。無邊光。無礙光。無對光。
光炎王。清淨光。歡喜光。智慧光。不斷光。難思光。
無稱光。超日月光。名雖十三。不出光壽。故此經
但云光壽也。光。乃心性橫遍十方之義。十方原
無邊際。故云無量也。壽。乃心性豎窮三際之義。
三際又無始終。故云無量。又橫中有豎。豎中有
橫。橫豎交徹。不可思議。故云無量彌陀徹證心
性橫豎之源。故曰無量光壽也。三身光壽。如疏
中釋。分釋竟。
△二合釋二。初合能說。二合所說。初又二。初明所
揀。二會通三身。△今初。言佛說者。有所揀。謂經
有四人說。謂弟子。諸仙。諸天。化人也。若四人說。
如來印之。亦得稱經。今經始終皆出金口。故曰
佛說也。明所揀竟。
△二會通三身。問。佛具三身。今言佛說。乃何身說
那。梵網合註答曰。三身既非一異。自不容其偏
執何身說法。但為對治有異。故使諸經所說不
同。或云報化非真佛。亦非說法者。此則恐人執
相迷理。故唯示法性本覺以為真佛也。或云法
佛者。自覺聖境。無言無說。說法現儀。皆化佛耳。
此則恐人以法身墮在情量。故唯示化佛示三
輪也。實則說法度生。非法身。亦不離法身。非報
化。亦不離報化。若得四悉檀意。謂法身說法亦
可。如云報化非說法者。謂唯報化說法亦可。如
云法身無言說。謂三身合乃說法亦可。如云功
德和法身。處處應現往。謂三身各說法亦可。法
報佛為地上菩薩說法。勝應佛為地前。及聲聞
緣覺說法。劣應佛為一切凡夫說法。謂三身總
無言說亦可。如四十九年不說一字。若不解四
悉檀因緣。隨執一句。皆名謗佛也。初合能說竟。
△二合所說者。問。三身皆稱阿彌陀。乃的說何身。
答。寂光法身。說圓教阿彌陀。實報報佛。說別教
阿彌陀。方便勝應佛。說通教阿彌陀。同居劣應。
說藏教阿彌陀。又法佛能俱說四教阿彌陀。報
佛能說三教阿彌陀。謂藏通別。勝應能說二教。
謂藏通。劣應能說一教。唯三藏。又同居樹下。須
俱說四教。根性雜故。帶劣勝應。唯說三教。藏教
機不能見故。方便勝應。止說別圓二教。令見法
身故。界內絕分故。實報他受用。唯說圓教。令諸
菩薩盡無明源故。合釋竟。初釋別名竟。
△二釋通名者。梵云修多羅。或云修單蘭。或云修
妒路。皆彼方楚夏。此方翻譯不同耳。或言無翻。
<pb n="625"/>
或言有翻。天台釋此為三。初明無翻。二明有翻。
三和融有無。△今初。言無翻者。彼方語多含。此
方語單淺。不可以單翻複。應留本音。既不可翻。
而含五義。一法本。亦云出生。二微發。三湧泉。四
繩墨。五結鬘。祗作五義。不可翻。今於一中各作
三。三五十五義。一教法本。二行法本。三義法本。
今廣釋之。言法本者。一切皆不可說。以四悉檀
四緣則有言說。世界悉檀說為教本。為人對治
則為行本。第一義悉檀。則為義本。所言教本者。
金口所說一言為本。派出無量言教。故以佛言
為本。經是行本者。示人無諍法。如教修行。故經
是行本。經是義本者。尋一句詮一義。或一句詮
無量義。故經是義本。束此三種為法門者。教本
即聞慧。行本即思慧。義本即修慧見真。法本之
義尚已多含。故不可翻也。○二微發者。佛以四
悉檀說。言辭巧妙。悅可眾心。初聞世界悉檀。微
有解生。此約教論微發。初聞為人對治。生善破
惡。即行微發。初聞第一義。入理。即義微發。束此
三為法門者。小乘即三解脫。大乘即三德秘藏。
○三湧泉者。佛以四悉檀說法。文義無盡。法流
不絕。若聞世界悉檀。說一句解無量句。為教湧
泉。若聞為人對治。起無量行恒沙法門。為行湧
泉。若聞第一義。理若虗空。遍一切處。為義湧泉。
束此三為法門者。教。即法無礙。行。即辭無礙。義
即義無礙。樂說通三處。○四繩墨者。佛以四悉
檀說法。初聞世界。裁愛見之邪教。為教繩墨。若
聞為人對治。遠離非道。入於正道。為行繩墨。若
聞第一義裁愛見之此岸得至彼岸。為義繩墨。
束此三為法門者。教。即正語。行。即正業。正精進。
正念。正定。義。即正見。正思惟。○五結鬘者。結教
行理。如結華鬘。令不零落。世界悉檀結佛言教。
為人對治結行。第一義結義。束此為法門者。結
教。口無失。結行身無失。結義。意無失。舊云經含
五義。今則含十五義。豈可單漢翻梵。○又此方
經訓常訓法。常者。不變義。天魔外道不能改壞。
名教常。真正無雜。無能踰過。名行常。湛然不動。
決無異趣。名理常。法者。可軌義。教可軌。行可軌。
理可軌。今直言訓。已含六義。況梵語重複。而可
單翻也。△二明有翻者。亦為五。一翻為經。經以
由為義。今亦作三釋。謂教由。行由。理由。一切經
律論。皆由聖人心口。名為教由。一切契理行。相
似行等。皆由聖人心口。故以行為由。一切世間
義。出世間義。方便義。究竟義。皆由聖人心口。故
以義為由。教由世界悉檀。行由為人對治。義由
第一義悉檀。○二翻為契。謂契緣。契事。契理。世
界說契緣。為人對治契事。第一義說契理。○三
翻法本。如前釋。○四翻為線。線貫持教行理。令
不零落。又線能縫義。謂縫教縫行縫理。縫教使
章句不亂。堪可說法。縫行則依經則行正。違經
則行邪。縫理則理所不印。墮六十二邪理。理所
印者。會一究竟道。○五翻善語教。亦是善行教。
亦是善理教。世界說善語教。為人對治善行教。
第一義善理教。是名修多羅有五翻也。△三和
融有無者。若言無翻。名含五義。於一一義。更含
三義。彌見其美。若作有翻。於一一翻。亦具三義。
轉益旨深。任彼有無。何所乖諍。如此會通。於二
家無失。有理存焉。今且據一名以為正翻。亦不
使二家有怨。何者。從古及今。釋梵為華。皆題為
經。若餘翻是正。何不改作線契。以此方周孔稱
為五經。故以經字翻修多羅也。此略錄法華玄
義經字之釋。以便初學。釋通名竟。初釋經題竟。
△二釋疏題者。即要解二字也。要者。緊要也。疏中
要處雖多。略不出三。一者心要。二者境要。三者
<pb n="626"/>
法門要。心要。有破有立。破則破緣影之妄心。文
云。本非肉團。亦非緣影等。立則立即境之真心。
即一念即佛之心性。玄義中辯體一科。教相云。
一切諸佛之心要。後文云。獨詮無上心要。䟦語
云。其斯為無上心要已乎。境要中。有破有立。破
則破緣影之妄土。即末世積迷之習。將緣影之
妄想。喚作唯心淨土。立則立即心之實境。即一
句即心之佛號。及四種唯心之身土。後文云。一
切莊嚴。皆導師願行所成。種智所現。吾人淨業
所感。唯識所變。佛心生心。互為影質。奈何離此
淨土。別談唯心淨土。甘墮鼠即鳥空之誚也。看
書者要具眼。法門要。有事有理。事則淨土橫超。
三根普攝。如天普蓋。似地均擎。勝過一切豎出
法門。理則心境圓妙。自具十乘觀法。明心要能
生正信。明境要能啟切願。明法門要能立實行。
此三法舉一即三。全三即一。一三圓融。不可思
議。故後文云。能念之心不可思議。即佛故。心要
也。所念之佛不可思議。即心故。境要也。念一聲
一聲不可思議。百千萬億聲。聲聲皆不可思議。
心佛不二故。法門要也。要雖言三。不思議一。祕
藏靈文。故曰要解也。疏題竟。序義中第一標題
一科已竟。
△二譯人。
【觧】三藏法師鳩摩羅什譯
【鈔】三藏者。一修多羅藏。此云經藏。二毗柰耶藏。或
云毗尼。此云滅。又云善治。又云律。三阿毗曇藏。又
云阿毗達摩。此云無比法。又翻論。法師者。以三藏
法而為師故。又深通三藏。教化人天故。法華有五
種法師。一受持。二讀。三誦。四解說。五書寫經卷。師
具五德。故曰法師也。鳩摩羅什。具足應云鳩摩羅
耆婆什。此云童壽。謂童年而有耆德也。按本傳。師
進關時。正姚秦弘始四年。東晉安帝隆安元年也。
師祖居印度。世為王臣。父棄位捨家。遊學至龜茲
國。王聞其賢名。以女妻之。而生什。師居胎日。母增
慧辯。七歲出家。隨母至寺。見佛鉢甚喜。遂舉至頂。
俄念我身卑小。而鉢甚大。我何能舉。遂力不勝。而
倒於地。豁悟萬法唯心。日誦千偈。至年九歲。辯挫
邪鋒。咸皆愧伏。十二歲。遇羅漢奇之。謂母曰。當守
護之。若年三十五歲。當大興佛法。度人無量。又習
五明四圍等書。後學大乘。數破外道。遠近諸國。咸
謂神異。母生什後亦出家。聰拔眾尼。已證三果。什
既受具。母謂之曰。方等深經。應闡於秦都。但於汝
身不利何。什曰。菩薩之行。利物忘軀。大化必行。鑪
鑊無恨。符堅建元九年。太史奏曰。有德星現於西
國。當有智人入輔。堅曰。朕聞西域有羅什。襄陽有
道安。非此人耶。後遣將軍呂光。率兵七萬。西伐龜
茲。與什同歸。什在路。數言應變。光盡用之。光聞姚
萇殺堅。自據西涼。至姚興接位。呂光亦死。呂隆復
立。姚興滅涼。方入秦都。秦主厚加禮。延入西明閣。
敕僧⿱⿰丰力石等八百沙門。諮受什旨。於草堂寺參定眾
經。後道宣律師。嘗問天人陸玄暢曰。什師一代所
譯經論。至今若新。受持轉勝。何耶。答曰。其人所譯。
以悟達為先。得佛遺寄之意。又從毗婆尸佛以來
為譯經師。又云。什位階三賢。文殊指授。令其刪定
耳。譯者。翻梵成華也。周禮掌四方語官。東方曰寄。
南方曰象。西方曰狄鞮。北方曰譯。騰蘭初至漢時。
北官兼善西語。故經雖西來。而稱為譯。後代准此。
故仍稱譯也。譯人竟。
△三疏主。
【觧】西有沙門蕅益智旭解
【鈔】西有者。大師之別號也。謂西方依正二報。的確
是有。非徒論其偏理。撥其實事。更有多義。當看徹
祖西有解。恐繁不錄。沙門者。梵語或云桑門。正音
<pb n="627"/>
室摩那拏。此云功勞。謂修道有功故。西域不論佛
法外道。凡是出家者。皆稱沙門。乃出家之都稱也。
唐言以義訓云勤行。謂勤行涅槃道故。瑞應經云。
息心達本源。故號為沙門。又有四種沙門。一謂勝
道沙門。即佛菩薩等。二謂說道沙門。即說正法者。
三謂活道沙門。即修善品者。四謂汙道沙門。即諸
邪行者。蕅益者。乃大師淨業之號。蕅。謂蓮具六即
之位。蕅喻理即。名字即二位。荷喻觀行相似二位。
華喻分證位。蓮喻究竟位。師示居名字位中。故曰
蕅也。益者。四悉檀之益。解在後文。意謂現在五濁
淤泥。但得名字四益。若珍池華敷。則得蓮臺之四
益。故且稱蕅益也。智旭者。智譬東升之日。乃大師
之名也。按大師本傳。俗姓鍾。名際明。又名聲。字振
之。先世汴梁人。始祖南渡居古吳。母金氏。以父岐
仲公。持大悲呪十年。夢大士送子而生。七歲茹素。
十二歲就外傳。聞聖學。即千古自任。誓滅釋老。開
腪酒。作論數十篇闢異端。十七歲閱自知錄序。及
竹窻隨筆。乃不謗佛。取所著論焚之。二十歲詮論
語。大悟孔顏心法。冬喪父。聞地藏本願。發出世心。
二十二歲專志念佛。焚窻稾二千餘篇。二十三歲
聽楞嚴經。二十四歲一月中三夢憨山。師往曹溪。
不能遠從。乃從雪嶺師出家。命名智旭。雪師。憨翁
門人也。二十五歲住徑山。悟道。二十六歲受菩薩
戒。二十八歲母病篤。四刲肱不救。痛切肺肝。葬事
畢。焚棄筆硯。矢往深山。遂掩關於松陵。關中大病。
乃以參禪工夫。求生淨土。三十歲出關。始述毗尼
（事義）集要等。三十二歲究心台宗。三十七歲述盂蘭
新疏。三十九歲述梵網合註。四十一歲述大佛頂
文句。師所述諸書。如破空論。三經解。唯識心要。相
宗八要直解。彌陀要解。法華會義。楞伽義疏。起信
裂綱疏等。共四十八樣。約有三百餘卷。五十七歲
圓寂靈峰。越三年門人開龕茶毗。見趺坐巍然。髮
長覆耳。面貌如生。茶毗後。牙齒俱不壞。因不敢從
粉骴遺囑。奉骨塔於大殿之右。三疏主竟。
△四正序分二。初序法門。二序註疏。初又二。初總
序多門。二別顯淨宗。△今初。
【序】原夫諸佛憫念羣迷。隨機施化。雖歸元無二。而方
便多門。
【鈔】原夫者。發語之辭也。諸佛者。法報應化也。化身
乃同居土諸佛。應身乃方便土諸佛。報身乃實報
土諸佛。法身乃寂光土諸佛。又一身各具四土。一
土各具四身。身土圓融。不可思議也。憫念者。諸佛
三緣慈也。謂生緣法緣。無緣也。生緣慈。緣假名。法
緣慈。緣實法。無緣慈緣法性。化身以生緣慈憫念
六凡眾生。應身以法緣慈憫念九界。法報以無緣
慈憫念十界眾生也。羣迷者。六凡迷於真諦。三乘
迷於中道。迷真故妄造幻有。故有分段生死。迷中
故妄執幻空。故有變易生死。以此二死之苦。故感
三慈而憫念也。隨機者。四悉檀之機也。悉檀者。悉
者普也。華言也。檀謂檀那。梵語。此云施也。華梵合
稱。故曰悉檀。而有四種。謂世界悉檀。為人悉檀。對
治悉檀。第一義悉檀。機。謂根機。如來觀機逗教。為
未種善根令種善故。隨樂欲而說。為世界悉檀。乃
歡喜機也。已種善根令增長故。隨便宜而說。乃為
人悉檀。乃生善機。已增長者令成熟。隨對治而說。
為對治悉檀。乃破惡機。已成熟者令解脫故。隨理
而說。為第一義悉檀。乃入理機也。亦名四益。又名
四隨。因此四機。故感三身施設教化也。歸元無二
者。歸於一極也。方便。乃四悉之方便。多門。謂四教
十六門也。初總序多門竟。
△二別顯淨宗二。初淨土橫超勝。二又顯持名勝。
△今初。
【序】然於一切方便之中。求其至直捷。至圓頓者。則莫
<pb n="628"/>
若念佛求生淨土。
【鈔】此從多門中。以直捷圓頓。顯出淨宗。淨土橫超
竟。
△二又顯持名勝二。初正顯。二引證。△今初。
【序】又於一切念佛法門之中。求其至簡易至穩當者。
則莫若信願專持名號。
【鈔】此又從十六妙觀中。以簡易穩當。選重第十六
專持名號也。故後文專顯下品往生力用也。正顯
竟。
△二引證。
【序】是故淨土三經。並行於世。而古人獨以阿彌陀經。
列為日課。豈非有見於持名一法。普被三根。攝事
理以無遺。統宗教而無外。尤為不可思議也哉。
【鈔】攝事理者。一句洪名。四種淨土也。六字為事。一
心為理。即一而六。即六而一。不出一念。故曰攝。三
土為事。寂光為理。即一而三。即三而一。不出一念。
故曰攝。統宗教者。一念心性。乃法界大綱宗。若人
但念彌陀佛。是名無上深妙禪。故曰統宗。橫該八
教。豎徹五時。故曰統教序法門竟。
△二序註疏又二。初序古疏。二序今解。△今初。
【序】古來註疏。代不乏人。世遠就湮。所存無幾。雲棲和
尚。著為疏鈔。廣大精微。幽溪師伯。述圓中鈔。高深
洪博。蓋如日月中天。有目皆覩。
【鈔】文有二段。初序古來雲棲下。序近代也。雲棲者。
杭州之山名。蓮池大師道場也。師名袾宏。字佛慧。
杭之仁和人。俗姓沈。三十一歲出家。參拈花徧融。
笑巖寶祖。有省。大明隆慶五年。乞食雲棲。見山水
秀雅而居焉。著彌陀疏鈔等書。示寂於萬歷四十
年。住壽八十一歲。和尚者。梵語又云和闍。正云鄔
波遮迦。傳至于闐國。翻為和尚。什師翻為力生。謂
以師之力。生我智慧故。稱雲棲為和尚者。受戒於
雲棲也。疏鈔者。疏通經義。鈔復解疏也。廣大精微
者。讚其義理寬廣。文辭精細也。幽溪者。地名。即天
台山。幽溪高明寺。傳燈大師道場也。師俗姓葉。少
從映庵禪師出家。著圓中鈔。無生論等。宏揚念佛
法門。每一登座。天樂鳴空。大眾俱聞。圓中鈔者。以
圓中之理。鈔釋蘇州北禪寺。大佑法師彌陀略解
也。高深洪博者。讚其圓理高深。中道廣博也。日月
中天。喻顯二書廣大高深之義。有目皆覩者。謂顯
二書但能益於宿學。不能利於初機。故非此經要
解。此經乃三根普攝之經故也。初序古疏竟。
△二序今解二。初正序因緣。二明不同之致。△今
初。
【序】特以文富義繁。邊涯莫測。或致初機淺識。信願難
階。故復弗揣庸愚。再述要解。
△二明不同之致。
【序】不敢與二翁競異。亦不必與二翁強同。譬如側看
成峯。橫看成嶺。縱皆不盡廬山真境。要不失為各
各親見廬山而已。
【鈔】此中二段。初正明。二喻顯。於喻顯中。先明喻。蘇
東坡遊廬山詩曰。橫看成嶺側成峯。遠近高低各
不同。不識廬山真面目。只緣身在此山中。詩中有
事有理。約事者。謂身在山中。不能盡見廬山全境。
故曰不識廬山真面目。只緣身在此山中也。約理
者。東坡乃悟道之人。即事以顯理也。側看成峯。橫
看成嶺。遠近高低各不同者。謂側看橫看。遠近高
低。皆是心性所成。不識廬山真面目者。不識心性
本來面目也。只緣身在此山中者。身在此心性中
故也。楞嚴經云。一迷為心。決定惑為色身之內。不
知色身。外洎山河大地。皆是妙明心中所現物也。
此中側看成峯。橫看成嶺者。喻各家註疏。各闡佛
心。一總不盡。本是無盡藏故也。縱皆不盡。要不失
為各各親見廬山而已者。謂縱然不盡佛心。而亦
<pb n="629"/>
不失佛意也。佛意者何。謂各各念到一心不亂。親
悟心性真面目。親生淨土。親見極樂真境而後已
也。二序今解竟。結大科初序義竟。
△二解經又二。初五重玄義。二正解經文。初又五。
初釋名。二辯體。三明宗。四明力用。五明教相。先
明第一釋名。於中又二。初總標立題。二別釋通
別。△今初。
【觧】第一釋名。此經以能說所說人為名。
【鈔】此總標七種立題中。單人為名也。問能說所說
皆是佛也。何故名人。答。佛是究竟人也。
△二別釋通別二。初釋別名。二釋通名。初又三。初
釋佛字。二釋說字。三釋阿彌陀。△今初。
【觧】佛者。此土能說之教主。即釋迦牟尼乘大悲願力。
生五濁惡世。以先覺覺後覺。無法不知。無法不見
者也。
【鈔】教主者。四教之主也。即釋迦佛三身也。大悲願
力者。三緣慈悲。喜。捨也。五濁惡世者。四種薉土也。
三覺者。四教三覺也。謂藏教以析空觀而自覺。轉
生滅諦緣度為覺他。緣盡入滅為覺滿。通教以體
空觀而自覺。轉生滅無生二教法輪為覺他。緣盡
入滅為覺滿。別教則以次第三觀而自覺。轉三教
法輪為覺他。斷十二品無明盡為覺滿。圓教則以
一心三觀而自覺。轉四教法輪為覺他。斷四十二
品無明盡為覺滿也。無法不知者。究竟一切種智。
無法不見者。究竟佛眼也。釋佛字竟。
△二釋說字。
【觧】說者。悅所懷也。佛以度生為懷。眾生成佛機熟。為
說難信法。令究竟脫。故悅也。
【鈔】成佛機熟者。非三乘權教之機也。乃圓教佛界
之機也。究竟脫者。一念相應一念佛也。釋說字竟。
△三釋阿彌陀又二。初明導師。二明梵華。△今初。
【觧】阿彌陀。所說彼土之導師。以四十八願。接信願念
佛眾生。生極樂世界。永階不退者也。
【鈔】彼土導師者。彼四種淨土引導之師也。永階不
退者。謂圓證三種不退也。不退。釋在後文。明導師
竟。
△二明華梵。
【觧】梵語阿彌陀。此云無量壽。亦云無量光。要之功德
智慧。神通道力。依正莊嚴。說法化度。一一無量也。
【鈔】梵語者。梵天之語。天竺之語與梵天同。故云梵
語。劫初時。光音天人。下降於天竺。故語同梵天。光
壽。即三身光壽。釋在後文。三身即四土。四土即四
教。故功德智慧。皆通四教也。功德智慧。謂四教六
度也。前五度為功德。般若為智慧。神通。謂四教六
通。道。謂四教道品。力。謂四教十力。依。謂四種淨土。
正。謂四土主伴。莊嚴。謂福慧二嚴。說法。謂依正皆
能說法。化度。謂能化所化。能度所度。無量者。不可
思議也。不可思故。不可以心量。不可議故。不可以
言量。非但上三土不可思議。即同居土隨拈一法。
皆不可思議。不可思議。故曰四土圓融也。釋別名
竟。
△二釋通名。
【觧】一切金口。通名為經。對上五字。是通別合為題也。
教行理三。各論通別。廣如台藏所明。
【鈔】此釋通名經字。兼辯通別也。台藏所明。即天台
教解釋經字。即指前文釋經字也。大科釋名竟。
△二辯體。妙宗云。釋名者。釋能詮假名。辯體。謂顯
名下所詮實體。欲令學有所歸。此乃天台辯體
妙意也。於中又二。初標名。二正辯。△今初。
【觧】第二辯體。大乘經皆以實相為正體。
【鈔】觀經疏云。體是主質。釋論云。除諸法實相。餘皆
魔事。大乘經以實相為印。為經正體。妙宗釋曰。諸
法當處不生不滅。非有非空。無能無所。離言說相。
<pb n="630"/>
離名字相。離心緣相。離此等相。名為實相。無相之
相也。既稱實相。亦名實體。實力。實作。乃至實本末
究竟等。十法既實。即是實生。實佛。實依。實正。一色
一香。無非實相。應知實相。全體照明。稱為真心。亦
名本覺。覺體徧故。諸法皆實。若指其要。不離現前
分別之念。念即本覺。覺即經體。故下文觀心辯體
也。又大乘經者。揀小乘經也。小乘三印。無常。無我。
此之二印。印於生死。寂滅一印。印於涅槃。小乘涅
槃生死異。故各印之。大乘生死即涅槃。故只須一
實相印也。印者。信也。又符印也。所詮符此。大小二
乘皆可信也。初標名竟。
△二正辯。統論諸法。皆即實相。法華經云。諸法如
是相性等。華嚴云。心佛眾生。三無差別等。今云
現前一念者。乃觀心釋。此釋有三意。一者文句
云。謂若約佛法釋。則疑太高。若約眾生法釋。又
疑太廣。故約現前心法。最為切近。二者乃正釋
一句萬德洪名。即空假中。乃諸佛所證三德秘
藏。諸佛之心要。故後文云。一聲阿彌陀佛。乃本
師所得阿耨多羅三藐三菩提法也。三者又利
參禪者。易得悟入。諸法本閒。唯心自鬧。心若不
鬧。萬法自如。則實相體顯矣。於中又三。初明性
量無相。二明性體圓成。三明性具徧作。此三科。
唯是一念心性之性字。分體相用也。△今初。
【觧】吾人現前一念心性。不在內。不在外。不在中間。非
過去。非現在。非未來。
【鈔】現前一念心性者。正指一句佛號之體。無生論
云。法界圓融體。作我一念心。故我念佛心。全體即
法界也。並及日用浩浩之平常心。即妙宗謂分別
之念也。此乃三科之總題目。三科乃別顯三諦也。
心。乃不變隨緣之用。喻如水上之波。性。是隨緣不
變之體。喻如波之溼性也。即下文寂照二義。後文
光壽二義。體用不二。故曰恒寂恒照也。不在三處。
非三世者。即妙宗謂心法當處不生不滅也。當處。
即當體也。心法當體不可得。故不在內外中間。喻
如全波即溼。溼外覓波不可得。故不在溼外溼內
溼中間。心法當體不生不滅。故非三世。喻如海上
之波。似有過去未來。全波即水。原無三世可得也。
又不在三處。故曰橫遍。原非三世。故能豎窮。豎窮
故曰寂。橫遍故曰照。照故曰光。寂故曰壽。古德云。
十世古今不離當念。無邊剎海不隔毫端。故曰無
量光壽也。
【觧】非青黃赤白。長短方圓。非香。非味。非觸。非法。
【鈔】此即妙宗謂無能所相也。能即六根。所即六塵。
喻如能起即水。所起即波。波水唯一溼性。故非能
所也。大佛頂經云。如來藏本妙圓心。非心。非空。非
地水火風。非六根。非六塵。非六識。非四諦。非十二
因緣。非六度。非四德等也。
【觧】覓之了不可得。而不可言其無。具造百界千如。而
不可言其有。
【鈔】此即妙宗謂非有無相也。喻如水上之波。非有
非無。全波是水故非有。全水成波故非無也。有無
既非。四句俱無。四句無故。百非俱離。故曰清淨實
相也。覓之了不可得。承上文三處三世。覓之叵得
也。不可言無者。雖然無相。而有體用也。具造百界
千如者。具。謂理具。謂一念心中。本具百界千如也。
喻如水中具足波浪之理也。造。謂事造。謂心性隨
緣。造出百界千如之事也。喻如水遇風動。而起波
浪之事也。百界。謂十法界。各具十法界。則有百界
也。千如。謂如是相。如是性。如是體。如是力。如是作。
如是因。如是緣。如是果。如是報。如是本末究竟等。
百界各具十如是。則有一千如是。復有假名一千。
正報一千。依報一千。共有三千。復有理具三千。事
造三千。則有兩重三千。故古德云。理具事造兩重
<pb n="631"/>
三千。同居一念也。不可言有者。謂百界千法雖別。
唯一真如。各無自體可得。喻如波浪雖別。唯一溼
性。各無自性可得。故曰不可言有也。
【觧】離一切緣慮分別。語言文字相。而緣慮分別。語言
文字。非離此別有自性。
【鈔】此妙宗謂心法當處離言說相。離名字相。離心
緣相也。喻如波水當體無言說。無名字。無心緣也。
離一切緣慮分別語言文字相者。謂總離上文在
內在外在中間等。一切攀緣思慮分別語言文字
相也。而緣慮分別語言文字。非離此別有自性者。
謂上來一切緣慮分別等。性本自離。非有性而離。
本自不可得故。故曰離此無性。若是有性。則又不
能離也。喻如水上之波。亦以溼為自性。非離此溼
性。別有波性可得也。此是離凡夫徧計性。徧計本
虗故。非但離此。亦離二乘偏真。一切緣慮分別語
言文字相。亦離菩薩但中。一切緣慮分別語言文
字相。以此二種緣慮等。乃界外法執。為聖人徧計。
總前凡夫。為五住無明。此五住無明。性本自離。本
來不可得故。亦如水上之波。亦以溼為自性。離溼
性。別無波性可得也。若是有性。則又不能離。不能
離故。眾生不能成佛也。法華經云。是法非思量分
別之所能解。起信論云。是故諸法。從本已來。性離
語言。一切文字。不能顯說。離心攀緣。無有諸相。究
竟平等。唯是一心。說名真如。言真如者。此亦無相。
但是言一切言說中極。以言遣言而已。此上四段。
總以真諦破凡情聖解。以顯性量。下一段。乃結成
實相。
【觧】要之離一切相。即一切法。離故無相。即故無不相。
不得已強名實相。
【鈔】此乃結成圓中實相也。要之者。以要而言也。離
一切相即一切法者。謂上來談無相者。乃約真諦
破凡情聖解相。非破壞俗諦一切法也。不壞俗諦。
故非偏真。離情解。故非偏俗。非偏。故是圓義。離故
無相即故無不相者。隨真故無相。非偏無也。隨俗
故無不相。非偏有也。不偏二邊。故是中道。既是圓
中。亦是圓真。亦是圓俗也。不得已強名實相者。實
相無名。亦無不名。強安名喚作實相也。初明性量
無相竟。
△二明性體圓成。言性體者。統攝量具也。言圓成
者。乃顯眾生之本有。諸佛之圓證。圓滿成實之
體也。此中有三段。初總標。二別顯。三總結。
【觧】實相之體。非寂非照。而復寂而恒照。照而恒寂。
【鈔】此總標中道性體。雙遮二邊。雙照二諦也。遮照
同時。故曰而復。寂照不二。故曰恒寂恒照也。寂者
隨緣不變之體。即上文性字。照者。不變隨緣之用。
即上文心字。唯是一心。故曰雙遮。具足體用。故雙
照也。故大佛頂經云。如來藏妙明心元。離即離非。
是即非即也。此總標。下八句乃別顯。於八句中。前
四。但論性德。中二句。性修合論。後二句。唯論修德。
言性德者。乃通於六即。修德。有逆修順修。此唯論
順修。逆修攝在性德中。順修有因有果。此唯論果。
此境乃佛界為緣起故。
【觧】照而寂。強名常寂光土。寂而照。強名清淨法身。
【鈔】此二句。明眾生現前一念心性。乃如來身土也。
常寂光者。本具三德秘藏。常乃法身德。寂乃解脫
德。光乃般若德。此諸佛所證理體。故為土。土有不
動義。故合照而寂也。此句。重寂字。清淨法身者。乃
自性清淨法身。身有隨緣義。故合寂而照也。此句
重照字。
【觧】又照寂強名法身。寂照強名報身。
【鈔】此二句。明心性又是如來法報二身也。上句指
寂字。故合法身。取法身無相義故。下句指照字。故
合報身。取報身有相義故。問。前二句以法身合照
<pb n="632"/>
字。此二句何以法身合寂。答。法身有隨緣無相二
義。前以身土論。讓土合寂。不變為體故。今以法報
論。讓法身合寂。乃報身之體故。此四句。但論性德。
下二句。性修合論。
【觧】又性德寂照名法身。修德寂照名報身。
【鈔】性德者。心性本具之德體也。即指前四句。雖分
身土法報。乃理具也。未遇修治之功。未成事用。如
金在礦中。未成受用。故若寂若照。總名法身。修德
者。乃始覺之智。照本覺之理。惑盡智圓。性德全顯。
如金出礦。若寂若照。總名報身。下二句。唯論修德
也。
【觧】又修德照寂名受用身。修德寂照名應化身。
【鈔】受用身。乃自受用報身。即四智心品。又名法門
身。妙宗云。八萬四千陀羅尼為髮。第一義為髻。種
智為頭。慈悲為眼。無漏為鼻。四辯為口。四十不共
法為齒。二智為手。如來藏為腹。三三昧為腰。定慧
為足。唯獨自明了。餘人所不見。故合寂也。應化身。
乃他受用身。垂形十界。應化一切。故合照也。復次
若達前四句。則知眾生皆具如來身土智慧德相。
若達次二句。雖有理具。要借修顯。修顯還是性顯。
若達後二句。則知修德功不唐捐。又此雖明佛界。
九亦同彰。此乃別顯。下乃總結一心也。
【觧】寂照不二。身土不二。性修不二。真應不二。無非實
相。
【鈔】上來雖分寂照身土。性修真應。理具事造。同居
一念心。故曰不二。此明性體圓成竟。
△三明性具徧作。於中有二。初承前啟後。二正顯。
△今初。
【觧】實相無二。亦無不二。
【鈔】此承前文無二之理。啟後文無不二之事。謂此
心性。非但無有二相。亦無不二之相也。
△二正顯。
【觧】是故舉體。作依作正。作法作報。作自作他。乃至能
說所說。能度所度。能信所信。能願所願。能持所持。
能生所生。能讚所讚。無非實相正印之所印也。
【鈔】言性具者。謂一切諸法。皆性所本具。性若不具。
事何所造。喻如木中具足諸器。而能遍作諸器。若
木中不具。則不能作。木能作諸器。則器器皆木。實
相作諸法。則法法皆實相也。故大佛頂經云。如來
藏元明心妙。即心。即空。即地水火風等也。是故舉
體作依作正者。乃舉性體性量全體而作。非是少
分。無非實相正印之所印者。謂隨拈一法。乃至一
微塵。一芥子。一香。一華。皆是豎窮橫遍全體所印
之靈文。既皆豎窮橫徧。故曰事事無礙。一微既然。
則一句洪名。即是豎窮橫徧全體而作。故後文云。
一聲阿彌陀佛。乃本師所證阿耨多羅三藐三菩
提法也。既是如來所證。故是大乘經體。實相正印
也。故起信論云。大乘者。謂體相用三大。乃諸佛所
乘也。明性具徧作竟。五重玄義第二辯體究。
△三明宗。天台師有簡宗體一科。今錄之以便學
者。有人言。宗即是體。體即是宗。今所不用。何者
宗既是二。體即不二。體若是二。體即非體。宗若
不二。宗即非宗。喻如梁柱是屋之綱維。屋空是
梁柱所取。不應以梁柱是屋空。屋空是梁柱。宗
體若一。其過如是。宗體異者。則二物孤調。宗非
顯體之宗。體非宗家之體。宗非體。則邪倒無印。
體非宗。則體狹不周。離法性外別有諸法。宗體
若異。其過如是。今言不異而異故有宗。不一而
一故有體也。今錄此文。以顯宗體之義。然而用
不用皆可。於中分三。初統論宗義。二正明經宗。
三結歸因果。△今初。
【觧】第三明宗。宗是修行要徑。會體樞機。而萬行之綱
領也。提綱則眾目張。挈領則襟袖至。故體後應須
<pb n="633"/>
辯宗。
【鈔】此統論辯宗之意。宗如門之樞。弩之機。門之開
合則由樞。箭之發動由機。故云會實相體之樞機
也。四教皆論要徑。皆論樞機。皆論綱領。綱。喻四教
之綱。領。喻三忍之衣。藏教以析空觀為修行要徑。
會偏真體之樞機。乃藏教三乘萬行之綱領。若提
此綱則藏教八法眾目皆張。若挈此領。則藏教生
法二忍衣襟袖自至。通教以體空觀為修行要徑。
會即真體之樞機。乃通教三乘萬行綱領。若提此
綱。則通教八法眾目皆張。若挈此領。則通教生法
二忍衣襟袖自至。別教以次第三觀。會但中實相
體。獨菩薩萬行。別教八法。次第三忍衣襟袖自至。
圓教以一心三觀。會圓中實相體。唯如來萬行。亦
名如來密因。圓教八法。無生法忍為衣。前三是權。
後一是實。為實施權。故有四教之別。開權顯實。唯
有一實。故云會實相體之樞機也。統論宗義竟。
△二正明經宗分二。初略標三資。二廣釋三資。△
今初。
【觧】此經以信願持名。為修行之宗要。非信不足啟願。
非願不足導行。非持名妙行。不足滿所願。而證所
信。經中先陳依正以生信。次勸發願以導行。次示
持名以徑登不退。
【鈔】文分二段。初則正標三資。缺一不可。經中下。乃
取證也。統論三資。四教皆通。但所信所願所行則
別。藏教以偏真為信願行。通教以即真為信願行。
別教但中為信願行。圓教以圓中為信願行。餘非
不信。但不逗其機也。此經獨以信願持名為宗之
因。淨土為宗之果。舉因以攝果。故以信願持名為
宗要。餘非不信。但不合時宜。又是豎出。圓教雖橫。
但接上根。獨此經合時。合機。又是橫超。又是三根
普攝。四教並詮。又是宗要中之宗要也。
△二廣釋三資二。初總標。二別釋。△今初。
【觧】信則信自。信他。信因。信果。信事。信理。願則厭離娑
婆。欣求極樂。行則執持名號。一心不亂。
△二別釋三。初釋六信。二釋二門。三釋妙行。初又
六。初信自至六信理。△今初。
【觧】信自者。信我現前一念之心。本非肉團。亦非緣影。
豎無初後。橫絕邊涯。終日隨緣。終日不變。十方虗
空微塵國土。元我一念心中所現物。我雖昏迷倒
惑苟一念回心。決定得生自心本具極樂。更無疑
慮是名信自。
【鈔】此六信中。有能有所。此信自者。正明一念能信
之信心所。故曰信自。乃以心性為自。乃即他之自。
即境之心。非緣影之妄想也。下五信。乃所信也。此
信心所。亦全法界體。故曰豎窮橫遍。唯識論云。此
信心所。自性澄清。性淨為性。以離過絕非。故曰澄
清。豎無橫絕。故曰性淨也。肉團者。腹內肉團心。此
乃五臟之心臟。乃四大合成假心。第八識之相分。
亦浮塵意根也。緣影者。緣。謂攀緣。指能緣見分。影。
謂所緣。指相分。八識皆有所緣。此正指第六意識
所緣之相分。乃自識所變法塵之影像。故曰緣影。
圓覺經云。妄認六塵緣影為自心相。即前文在內
在外等。楞嚴七處徵心。盡破此緣影妄想。眾生不
達能緣所緣義故。無始以來。總指所為能。故曰認
賊為子。認影迷頭也。大佛頂經云。阿難言。如來現
今徵心所在。而我以心推窮尋逐。即能推者。我將
為心。佛言咄。阿難。此非汝心。阿難白佛。此非我心。
當名何等。佛告阿難。此是前塵虗妄相想。惑汝真
性。由汝無始至於今生。認賊為子。失汝元常。故受
輪轉。當看文句。阿難雖曰能推。其實早落所推。以
是所了知性故。又五塵落謝之影易知。唯靜守空
影最難破析。經云。縱滅見聞覺知。內守幽閒。猶為
法塵分別影事。我非敕汝執為非心。但汝於心微
<pb n="634"/>
細揣摩。若離前塵有分別性。即真汝心。（文）心性如
鏡。能緣見分如鏡光。所緣相分如鏡影。而有像之
影易明。無相之影最難曉。如鏡內有像之影易知。
有像外還虗空之影。不可不知。此是眾生根本無
明。不可草草也。豎無初後橫絕邊涯者。豎窮三際。
橫徧十方也。法華經云。觀彼久遠。猶若今日。謂過
去塵點劫前事。皆在現前一念之中。未來弟子成
佛事。亦在現前一念之中。豈非豎窮。又如迷人所
謂非東非南非西非北方向。元只一念迷塵所變。
而悟人所謂正東正南正西正北方向。豈非一念
悟情所變。可見一念橫遍十方。終日隨緣終日不
變者。謂終日隨我法二執之緣。起惑。造業。受報。故
有二種生死。而不被二種生死所變。喻如冰水隨
冷暖之緣。而溼性不改。虗空隨明闇之緣。而空性
不變也。十方虗空微塵國土。元我一念心中所現
物者。正謂一念迷悟之情。所變東南西北方相。謂
迷情現同居。悟情現方便。實報。寂光也。大佛頂經
云。空生大覺中。如海一漚發。有漏微塵國。皆依空
所生。漚滅空本無。況復諸三有。又云。十方虗空。生
汝心內。猶如片雲點太清裏。昏迷倒惑者。昏謂無
明。即我法二執。迷謂真中二迷。倒謂凡聖八倒。惑
謂五住地惑。因我執故。迷於真諦。則有凡夫四倒。
起見思二惑。因法執故。迷於中諦。則有聖人四倒。
起塵沙。無明。由此故有二種生死也。苟一念回心。
決定得生自心本具極樂者。若約四教觀行回心。
則生四種穢土。今念佛回心。則橫超西方淨土。謂
若執持名號。至事一心不亂。則一念我執心回。決
定得生無我心中。本具方便同居二種極樂。若至
理一心不亂。則一念法執心回。決定得生無法心
中。本具寂光實報二種極樂。如此判者。於理決定。
於事無疑。是曰信自。初信自竟。
△二信他。
【觧】信他者。信釋迦如來。决無誑語。彌陀世尊。决無虗
願六方諸佛廣長舌。決無二言隨順諸佛真實教
誨。決志求生。更無疑惑。是名信他。
△三信因。
【觧】信因者。深信散亂稱名猶為成佛種子。況一心不
亂。安得不生淨土。是名信因。
△四信果。
【觧】信果者。深信淨土諸善聚會。皆從念佛三昧得生。
如種瓜得瓜種豆得豆。亦如影必隨形響必應聲。
決無虗棄。是名信果。
△五信事。
【觧】信事者。深信只今現前一念不可盡故。依心所現
十方世界亦不可盡。實有極樂國。在十萬億土外。
最極清淨莊嚴。不同莊生寓言。是名信事。
【鈔】現前一念不可盡者。豎窮橫遍故。依心所現十
方世界亦不可盡者。若依一念我執心。則現同居
世界。若依善心。則現善世界。謂三善道。若依惡心。
則現惡世界。謂三惡道。此總喻迷人所見方相。亦
豎窮橫徧。故不可盡也。若依一念法執心。則現方
便世界。實報世界。法執有輕重。無明有厚薄。故方
便分九人。實報有四十二人。所見不同。此總喻悟
人所見方相。亦豎窮橫徧。故不可盡。若依無執之
心。則現寂光世界。亦無豎可窮無橫可徧。是名真
豎窮橫徧也。故前文云。豎無初後。橫絕邊涯。喻如
非迷非悟人。原無豎橫可辯別也。實有極樂國。在
十萬億土外者。謂上來所說四土。唯依心所現。心
實有故。國土亦實有。故極樂實有四土。在十萬億
土外也。最極清淨莊嚴者。四土圓融故。莊生。即莊
子。姓莊。名周。寓言者。即南華經。寓者。寄也。託也。即
託彼說此之語。雖有是名。原無其事。如云。有人名
混沌。生而無七竅。人憐而鑿之。七竅有而混沌死
<pb n="635"/>
矣。如此。則雖有是名。實無其人。佛說西方極樂世
界。的確是有。故不同彼寓言也。信事竟。
△六信理分二。初明心性無外。二明事事無礙。△
今初。
【觧】信理者。深信十萬億土。實不出我今現前介爾一
念心外。以吾現前一念心性實無外故。
【鈔】此心性無外。亦是境性無外。心境無二性故。介
爾者。生無生論云。念佛之心。至微至劣。故稱介爾。
以吾下。明不出心外所以也。以此一念雖然微劣。
乃法界全體。本自豎窮橫徧。實無有外。故曰不出
也。初明心性無外竟。
△二明事事無礙。
【觧】又深信西方依正主伴。皆吾現前一念心中所現
影。全事即理。全妄即真。全修即性。全他即自。我心
徧故。佛心亦徧。一切眾生心性亦徧譬如一室千
燈。光光互徧。重重交攝。不相妨礙。是名信理。
【鈔】文分二段。初正明譬如下喻顯。正明具四法界。
一念。即理法界。影。即事法界。全事即理等。即理事
無礙法界。我心徧故等。乃事事無礙法界也。亦顯
心佛眾生三無差別也。依。謂依報。即四土莊嚴。正。
乃正報。即四土主伴。主。即彌陀三身。伴。乃人民等
也。影者。從喻得名。謂此一念心性有四分。依正主
伴乃相分。如鏡中之影。一念乃見分。如鏡光。心乃
自證分。如鏡面。性乃證自證分。如鏡銅。四分唯是
一心。故曰全事即理等也。全事即理者。全相分之
事。即內三分之理。喻如全鏡影。即鏡銅也。全妄即
真者。全見相二分之妄。即內二分之真。見相二分。
乃依他起性。依他如幻故。喻如鏡光鏡影。即鏡面
故。全修即性者。全三分之修德。即證自證分之性
德。喻如鏡影。鏡光鏡面。即鏡銅故。全他即自者。謂
非唯我之相分。乃我心現。即佛菩薩等相分。亦我
心現。謂共相識現也。共相識者。依報乃共中共。正
報乃不共中共。故曰我心徧故也。我心徧故等者。
謂我心王心所徧四土。佛心王心所亦徧四土。一
切眾生心王心所亦徧四土。此約全境即心。故曰
我心徧故等也。若約全心即境。則又曰我境徧故。
佛境亦徧。一切眾生境性亦徧。喻如餓鬼所見之
火。即人見之水。亦即天人所見琉璃。故曰事事無
礙也。譬如一室千燈者。喻顯事事無礙也。一室。喻
依報相分。千燈。喻正報相分。即佛身我身眾生身
等。光。喻不變隨緣之心。室中虗空。喻隨緣不變之
性。光光互徧。喻佛相分上。有我心所變相分。我相
分上。又有眾生心所變相分。眾生相分上。又有佛
心所變相分。佛相分。乃寂光土。眾生相分。且指實
報土。及方便土。我相分。且指同居土。四土同在一
處。故曰重重交攝。不相妨礙。又四土同在一處。故
曰同居。四土皆為眾生建立。則又同一方便。四土
皆是實行所感。則又同為實報。四土唯是一心。則
又唯一寂光。故後文云。同居淨境。真俗圓融。不可
限量。如此信者。方為信理。初釋六信竟。
△二釋二門分二。初正明二門。二明取捨事理。△
今初。
【觧】（此下明願）如此信已。則娑婆即自心所感之薉。而自心薉。理
應厭離。極樂即自心所感之淨。而自心淨。理應欣
求。
【鈔】此正明願之欣厭二門也。此二門有橫有豎。夫
願者。四種宏誓也。四宏而依四諦而發。依苦諦。則
曰眾生無邊誓願度。依集諦。則曰煩惱無盡誓願
斷。依道諦。則曰法門無量誓願學。依滅諦。則曰佛
道無上誓願成。前二誓。乃厭離門。後二誓。乃欣求
門。四諦通四教。故四宏亦通四教。此則豎論。今淨
土橫論也。謂一厭離一切厭離。則娑婆四土圓捨。
一欣求一切欣求。則極樂四土圓取。圓捨則五住
<pb n="636"/>
地惑。不斷而斷。圓取則四教佛果。不成而成。故後
文云。圓見三身。圓證三不退等也。如此信已者。依
信啟願也。既信國土皆依心現。則知娑婆四種薉
土。乃依自己本無之薉心所感。謂見思薉。塵沙薉。
無明薉。然而既是本無之薉。理當厭離。非出分外。
又知極樂四種淨土。乃依自己本有之淨心所感。
謂增上善業。感同居淨。即空觀智。感方便淨。妙假
觀智。感實報淨。即中觀智。感寂光淨。然而既是本
有之淨。理當欣求。亦非出分外也。初正明二門竟。
△二明取捨事理分二。初正明二破執。△今初。
【觧】厭薉須捨至究竟。方無可捨。欣淨須取至究竟。方
無可取。故妙宗云。取捨若極。與不取捨。亦非異轍。
【鈔】文分二節。初正明。妙宗下引證。夫取捨者。乃以
道諦止觀之功。取其滅諦。捨其苦集二諦也。四教
皆論取捨。而前三是權。置而不論。今約圓教。須論
六即。故云捨至究竟。取至究竟等也。然究竟二字。
亦有二義。若論六即。須至妙覺。修德畢功。性德圓
顯。取捨情空。故曰方無。此乃豎論。若淨土門橫論
者。但得往生淨土。便名究竟。以娑婆之薉已究竟
捨。淨土之淨便究竟取。以圓淨寂光。圓登妙覺故。
故後文明願中云。以下凡眾生。於念不退中。超盡
四十一因位也。此猶事論。若再理論者。豈止往生。
然正當念佛時。一念相應。一念究竟。念念相應。念
念究竟也。妙宗引證者。妙宗鈔問云。至理微妙。不
垢不淨。無取無捨。今立垢淨。令人取捨。既乖妙理。
即非上乘。故答云。取捨若極。與不取捨。亦非異轍。
此執別以難圓也。若約圓教。則一取一捨。無非妙
理也。徹者。車路也。正明竟。
△二破執。
【觧】設不從事取捨。但尚不取不捨。即執理廢事。既廢
於事。理亦不圓。若達全事即理。則取亦即理。捨亦
即理。一取一捨。無非法界。故次信而明願也。
【鈔】世有一類修行人。雖亦念佛。而不發願求生。多
是執偏理者也。却不知尚理。已是取理。不願求生。
已是捨事。取捨宛然。何謂不取捨也。若達事事無
礙。信手拈出。無非是事。全體是理。故曰取亦即理
捨亦即理。一取一捨。無非事事無礙法界。故次信
事事無礙法界。而明取捨之願也。二釋二門竟。
△三釋妙行分二。初正明行妙。二校量行妙。△今
初。
【觧】言執持名號。一心不亂者。名以召德。德不可思議。
故名號亦不可思議。名號功德不可思議。故使散
稱為佛種。執持登不退也。
【鈔】名以召德者。名。謂假名。德。乃實德。召者。以名相
呼也。德不可思議者。謂阿彌陀佛功德。原不可心
思。不可言議也。實德既不可思議。故佛之假名亦
不可思議。假名不可思議。方知吾人心性本不可
思議。心性不可思議。故使散稱為成佛種子。若能
執持一心不亂。定登不退之位也。初正明行妙竟。
△二校量行妙分二。初示諸行劣。二獨顯持名妙。
△今初。
【觧】然諸經示淨土行。萬別千差。如觀像。觀想。禮拜。供
養。五悔。六念等。一一行成。皆生淨土。
【鈔】觀像。即般舟三昧經。觀想。即十六觀經。禮拜供
養五悔。即普賢行願品。十大願王。謂一者禮敬諸
佛。二者稱讚如來。三者廣修供養。四者懺悔業障。
五者隨喜功德。六者請轉法輪。七者請佛住世。八
者常隨佛學。九者恒順眾生。十者普皆回向。六念
者。一者念佛。慈悲導師。二者念法。三世佛母。三者
念僧。人天福田。四者念天。長壽安樂。五者念戒。清
淨身心。六者念施。普濟貧窮。十六觀經云。有三種
眾生。當得往生。一者慈心不殺。具諸戒行。二者讀
誦大乘方等經典。三者修行六念。回向發願。具此
<pb n="637"/>
功德。乃至七日。即得往生。然此諸行。全在回向。發
願求生。但得求生。即是念佛也。此諸法門。收機不
廣。下手不易。故劣於持名。然執持名號者。亦不可
缺此諸行也。初示諸行劣竟。
△二獨顯持名妙。
【觧】唯持名一法。收機最廣。下手最易。故釋迦慈尊。無
問自說。特向大智舍利弗拈出。可謂方便中第一
方便。了義中無上了義。圓頓中最極圓頓。故云清
珠投於濁水。濁水不得不清。佛號投於亂心。亂心
不得不佛也。
【鈔】執持名號。有三種妙。收機廣。下手易。乃事妙。第
一方便等三句。乃理妙。又能圓收諸行。乃至三觀
十乘。七科道品。無量法門。乃為圓妙。具此三妙。獨
為勝妙也。第一方便者。以念念即佛故。不落三乘
諸行。無上了義者。以念念即佛故。了義。謂顯了第
一義諦。佛。即無上第一義諦。最極圓頓者。以念念
即佛故。不落漸次。清珠者。水清珠也。此珠有清水
之功。故喻佛號有成佛之功也。三釋妙行竟。第二
正明經宗竟。
△三結歸因果。
【觧】信願持名。以為一乘真因。四種淨土。以為一乘妙
果。舉因則果必隨之。故以信願持名。為經正宗。其
四種淨土之相。詳在妙宗鈔。及梵網玄義。茲不具
述。俟後釋依正文中。當略示耳。
【鈔】法華玄義。以一乘因果為宗。故此結歸因果也。
大科第三明宗竟。
△四明力用分三。初總標力用。二別明力用。三較
判力用。△今初。
【觧】第四明力用。此經以往生不退為力用。
【鈔】力用者。此經功德也。力者。言功。用者。言德。此經
以往生為功。不退為德。經云。眾生生者。皆是阿[鞥-合+(白-日+田)]
䟦致。其中多有一生補處。其數甚多。非是算數所
能知之。但可以無量無邊阿僧祇說。乃此經大力
用也。總標力用竟。
△二別明力用分二。初往生四相二不退四義初
又二。初總標二別顯。△今初。
【觧】往生有四土。各論九品。且略明得生四土之相。
【鈔】四土者。一凡聖同居土。二方便有餘土。三實報
無障礙土。四常寂光土。此四土淨穢橫豎二義。釋
在後文。今略釋名義。一凡聖同居者。若約此土。則
有三界。九地。二十五有。本是凡夫有漏善。不善不
動業之所招感。而聖人亦復同居。其同居者有二
種聖。一實。二權。實。謂已證三乘果。未入涅槃者。權
謂上三土示現來者。以此二聖。與凡雜居。故曰凡
聖同居也。若約淨土則不然。凡夫純是念佛得生
者。則非有漏業。但有人天。無四惡趣。無四空天。外
道天。及魔王天。純入正定聚。無不定聚。及邪定聚。
但見思未盡。且名凡夫耳。聖人亦有權實。可知。二
方便有餘者。若約此土。出三界外。三乘聖眾。修方
便道之所遊居。但離分段。未免變易。但盡見思。未
除別惑。故名有餘。有九人生於此土。謂藏二乘。通
三乘。別三賢。圓十信。若約淨土。則但出娑婆三界。
不出極樂同居。圓離二死。圓斷五住。九人之中。純
是菩薩。雖有聲聞。而非定性。但斷同惑。名曰聲聞。
由其別惑未盡。且名方便有餘土耳。三實報無障
礙者。由於全性起修。稱性所感真實果報。色心自
在。塵剎互含。四十一位菩薩之所遊居。身能現土。
土亦現身。不違法性。稱性莊嚴。且如華嚴法界安
立海也。四常寂光土者。即如來所證三德秘藏。常
即法身。寂即解脫。光即般若。又三德皆常。性無遷
故。三德皆寂。離塵勞故。三德皆光。極明淨故。乃清
淨法身所居。約智名身。約理名土。身土一如。非有
二相。此無各各別異之致。而實徧周別異界中。以
<pb n="638"/>
別異界。離此別無安立處故。各論九品者。同居以
見思二惑分九品。方便以塵沙惑分九品。實報寂
光以無明分九品也。初總標竟。
△二別顯。
【觧】若執持名號。未斷見思。隨其或散或定。於同居土
分三輩九品。
【鈔】此是同居土往生相也。見思者。見乃五利使。思
乃五鈍使。五利使者。一謂身見。即妄認四大為身。
二邊見。謂斷常二邊。不了此身本來無我。故起二
邊之見。三邪見。撥無善惡因果等。四戒取。謂雖不
撥因果。然而非因計因。不達正因。即牛狗等戒。乃
至佛弟子執著戒相。不了我空。亦戒取攝。五見取。
謂非果計果。即四禪四空無想等。以為涅槃。五鈍
使者。謂貪嗔癡慢疑也。皆稱為使者。乃心所使也。
八識為王。此乃王之所使也。此乃總論。若別論。則
約三界歷四諦。則有八十八見惑。思惑約九地。則
有八十一品。當看法數。此非所要。故不錄之。若論
豎出三界。必要惑盡。此則橫出三界。帶業往生也。
或散或定者。散。即名字位。定。乃觀行位也。三輩。謂
上中下。九品。即三三共九品也。
【觧】若持至事一心不亂。見思任運先落。則生方便有
餘淨土。
【鈔】事一心不亂者。我執空。不為見思所亂。見思任
運先落者。證入相似位也。行人意在念佛。無意斷
或。法執細故後斷。我執粗故先落也。則生方便淨
土者。從此同居薉土。橫超極樂方便淨土也。
【觧】若至理一心不亂。豁破無明一品。乃至四十一品。
則生實報莊嚴淨土。亦分證常寂光土。
【鈔】理一心不亂者。從事一心不亂。親見中道實相。
不為二邊法執所亂也。無明者。愚癡也。愚於二邊。
不達實相。故曰無明若破一品。則入初發心住。若
至四十一品。則證圓等覺。皆分證位。則生實報莊
嚴淨土者。謂從此同居薉土。橫超極樂實報淨土
也。亦分證常寂光土者。約所證論。名常寂光土也。
即此土馬鳴。龍樹。智者。永明。是其人也。
【觧】若無明斷盡。則是上上實報。究竟寂光也。
【鈔】上上實報者。實報土上上品也。究竟寂光者。登
圓妙覺。究竟三德秘藏也。前三土皆言往生。此則
言是者。前是因位。無明未盡。乃至等覺皆有生。所
以文殊普賢善財等。皆發願求生。今是果位永斷
無明。故曰則是也。往生四相竟。
△二不退四義。若論不退。但有三種。今多一畢竟
不退。為顯佛號功德。佛界緣起功德。不可思議
也。又三種不退。四教皆通。然有縱有奪。若論縱
議。四教各三。若奪而論之。藏通二教。但有位不
退。別十向則證。行不退。登地則證念不退。圓初
住則圓證三不退。則與淨土門中帶業往生者。
齊也。
【觧】不退有四義。一念不退。破無明。顯佛性。徑生實報。
分證寂光。
【鈔】念不退者。謂念念流入覺海。亦名同生性。同證
法身故。破無明顯佛性者。謂以中觀智。破根本無
明。顯三種佛性。法身顯。乃正因佛性。般若證。乃了
因佛性。解脫得。乃緣因佛性。又名三心圓發。三德
圓證。開佛知見。
【觧】二行不退。見思既落。塵沙亦破。生方便土。進趨極
果。
【鈔】行不退者。謂恒度生。不墮二乘地也。塵沙亦破。
塵沙。乃二乘法執。以此法執。障於化道。化道多故。
猶如塵沙。故修假觀。正破此惑。此惑盡故。道種智
成。故恒度生。不墮二。乘地也。
【觧】三位不退。帶業往生。在同居土。蓮華托質。永離退
緣。
<pb n="639"/>
【鈔】位不退者。若論此土。則要見思惑空。證二乘果。
不墮凡夫之地。名位不退。今念佛門中。挾帶無量
劫來善惡二業。從此同居薉土。橫超極樂同居淨
土。七寶池中。蓮華化生也。永離退緣者。謂常見佛。
永離念退緣。常聞法。永離行退緣。常與補處俱。永
離位退緣。故後文云。事是大因緣。理是秘密藏。故
為圓證三不退也。下文正判較此位力用也。
【觧】四畢竟不退。不論至心散心。有心無心。或解不解。
但彌陀名號。或六方佛名。此經名字。一經於耳。假
使千萬劫後。畢竟因斯度脫。如聞塗毒鼓。遠近皆
喪。食少金剛。決定不消也。
【鈔】此別顯佛號功德。不可思議也。一經於耳。經者
歷也。畢竟因斯度脫者。如佛世一老人也。塗毒鼓。
乃波斯匿王所有。用以出征。鼓上塗毒。陣上鳴之。
自軍有解毒法。彼軍則無。聞聲皆喪。此喻證果不
虗。食少金剛。決定不消。喻佛種不虗也。第二別明
力用竟。
△三較判力用有三段。初指出力用。二正判力用。
三較量力用。此三段之意。如官家斷案。先審定
其過。二乃案律治罪。三則較其輕重。好令人心
伏。若如此斷。乃成不可改鐵案。不然。則成瞎眼
官也。
【觧】復次祇帶業生同居淨。證位不退者。皆與補處俱。
亦皆一生必補佛位。
【鈔】祇帶業生同居淨。證位不退者。乃指出其人也。
祇者。始也。謂不斷上三土力用。但判同居土中。始
帶業往生。證位不退者也。即張鍾馗等也。皆與下。
指出經中所示二種力用也。一者皆與補處俱。經
云。眾生聞者。應當發願。願生彼國。得與如是諸上
善人。俱會一處。二者亦皆一生必補佛位。經云。眾
生生者。皆是阿[鞥-合+(白-日+田)]䟦致。其中多有一生補處。其數
甚多。非是算數所能知之。當詳讀後註。非但張鍾
馗等。乃至鸚鵡八哥等。亦如是也。此如審定其過
也。
【觧】夫上善一處。是生同居。即已橫生上三土。一生補
佛。是位不退。即已圓證三不退。
【鈔】此乃正判力用也。謂第一上善俱會。乃橫生四
土義。第二一生補佛。乃圓證三不退義。既橫生四
土。圓證不退。則圓轉五濁。圓斷五住。圓修萬行。圓
建立眾生。圓自在莊嚴。一切圓義。自在其中。當細
看後註。帶業往生者尚然。況上三土也。此非但往
生者如是。乃行人念佛時。念念成就如是功德也。
此乃要解眼目不可不知也。此如案律問罪。
【觧】如斯力用。乃千經萬論所未曾有。較彼頓悟正因。
僅為出塵階漸。生生不退。始可期於佛階者。不可
同日語矣。宗教之士。如何勿思。
【鈔】此較量力用也。文有二節。初與教中較量。二與
宗門較量。千經萬論。不出五時。五時中唯有華嚴。
法華。明一生成佛。華嚴成佛。看後文自知。法華則
龍女一人。淨土則非是算數所能知之。故曰所未
曾有也。較彼頓悟正因者。乃與宗門較量。溈山文
云。可中頓悟正因。便是出塵階漸。生生若能不退。
佛階決定可期。上句明不能橫生上三土。下句顯
不能圓證三不退。夫頓悟。則非漸悟也。正因則非
邪因也。漸悟尚少。況頓悟。又況頓悟正因佛性。就
便頓悟佛性。也僅為出塵階漸。始入名字位中。何
若念佛橫生四土也。生生不退者。非但今生不退。
要保生生不退。始入觀。行相似等位。而能成佛有
期。何若七日功成。一生淨土。則便圓證三不退也。
不可同日語者。力用不齊也。第三較判力用竟。大
科第四明力用竟。
△五明教相。
【觧】第五教相。此大乘菩薩藏攝。又是無問自說。徹底
<pb n="640"/>
大慈之所加持。能令末法多障有情。依斯徑登不
退。故當來經法滅盡。特留此經住世百年。廣度含
識。阿伽陀藥。萬病總持。絕待圓融。不可思議。華嚴
奧藏。法華秘髓。一切諸佛之心要。菩薩萬行之司
南。皆不出於此矣。欲廣歎述。窮劫莫盡。智者自當
知之。
【鈔】教者。聖人被下之慈訓。相者。教中所詮法相。教
海汪洋。非此所要。恐繁不錄。但隨文消釋。打通關
節耳。大乘菩薩藏攝者。觀經疏玄義云。大乘方等
教攝。二藏明義。菩薩藏收。（文）夫藏通二教。不聞他
方佛名。今言西方。信非藏通。橫生四土。圓證三不
退。一生成佛。又非別教。可知是圓頓大乘。無問自
說。乃十二分教中無問自說教。徹底大慈。乃無緣
大慈加被攝持。末法者。佛法有三時。謂佛滅度後
五百年為正法。又一千年為像法。又一萬年為末
法。此正當其末法也。多障者。五停心觀云。多障有
情念佛觀。正治業障報障煩惱障也。大無量壽經
云。當來經法滅後。特留此經住世百年。廣度含識。
梵云阿伽陀。此云普去。謂普治一切病。故云總持。
一句佛號。普治娑婆四土諸病。故曰總持。絕待圓
融者。唯佛界為緣起。故曰絕待。三根普攝。故曰圓
融。華嚴奧藏者。後文云。華嚴所稟。却在此經。故曰
奧藏。法華秘髓者。經云。但有聞法者。無一不成佛。
此則念佛者。無一不成佛者。諸佛心要。即此一念
心性。萬行司南。亦此一念心性。故曰法界圓融體。
作我一念心。故我念佛心。全體是法界也。司南。即
指南鍼也。法界本無盡。故歎述莫盡也。第五教相
竟。解經科中。第一五重玄經竟。
△二正解經文。
○入文分三初序分二正宗分三流通分此三名
初善中善後善序如首。五官具存。正宗如身。臟
腑無闕流通如手足。運行不滯。故智者釋法華。
初一品皆為序。後十一品半皆為流通。又一時
迹本二門。各分三段。則法師等五品。皆為迹門
流通。蓋序必提一經之綱。流通則法施不壅。關
係非小。後人不達。見經文稍涉義理。便判入正
宗。致序及流通。僅存故套。安所稱初語亦善。後
語亦善也哉。
【鈔】序正流通三分。創自道安法師。前代講演。但隨
文消義。未敢分判。後道安在襄陽。始三科分釋。科
者。段落。眾心不肯。唐玄奘法師。東傳親光菩薩佛
地經論。亦分三分。初教起因緣分。二聖教所說分。
三依教奉行分。後人稱彌天高判。今古同遵。分經
雅合於親光。後皆遵之。此三名下。明分科意。有三
段。初明三科之要。二故智者下。引證。三蓋序必下。
責今也。此因三科分文。與古不同。故首明三科皆
要。智者。乃天台智者大師。名智顗。字德安。姓陳。潁
川人。母孕時。夢五色彩煙縈懷。及誕。光明燭室。目
有重瞳。臥必合掌。坐必向西。十八歲出家。誦法華
經。詣光州大蘇山。禮慧思大師。思一見曰。昔日靈
山同聽法華。今復遇矣。即示普賢道場。顗於此行
法華三昧。誦經至藥王品。是真精進。是名真法供
養。寂然入定。見靈山一會。儼然未散。得一旋陀羅
尼。後講法華等經。坐脫於石城寺。壽六十七歲。講
法華經二十八品。初品。為序分。方便品。至十七分
別功德品十九行偈。名正宗分。從後盡經。名流通
分。又一時者。謂初次講在陳朝禎明元年。於金陵
光宅寺講。二次在隋朝開皇十三年。於荊州玉泉
山講。迹本二門者。謂前十四品。乃迹門開權顯實。
迹者。乃如來示現成佛之迹。開權顯實。謂開三乘
之權教。顯一乘之實理。後十四品。乃本門開近顯
遠。本者。乃如來塵點劫根本成佛之實事。開近顯
遠。乃開如來之近壽。顯本地之遠壽也。各分三段。
<pb n="641"/>
謂自方便品。至授學無學人記品。為迹門正宗。法
師品。至安樂行品。乃迹門流通。自湧出品。至彌勒
菩薩已問斯事。佛今答之。為本門發起序。從佛告
阿逸多。至分別功德品偈。為本門正宗。此後盡為
流通。蓋序下。責後人之不達也。
△初序分。二初通序。二別序。
【鈔】此二序。各具四名。謂通序。別序。證信。發起。經後
序。經前序。自序。他序也。通序者。諸經皆用六種成
就。謂如是。乃信成就。我聞。乃聞成就。一時。乃時成
就。佛。乃主成就。舍衛國。乃處成就。千二百等。乃眾
成就。言成就者。此六種缺一不可。故曰成就。諸經
皆具。故曰通序。又名經後序。阿難尊者集經時序
入故。又名證信序。謂有此六種。信是佛說。若無六
種。便是外道經也。又名自序。謂佛臨涅槃。阿難問
佛。一切經首。當安何語。佛示云。如是我聞等。故曰
自序。言別序者。別在一經故。又名經前序。在正說
之前故。又名發起序。發起因緣故。又名他序。經家
序入故。
△初中二。初標法會時處。二引大眾同聞。△今初。
【鈔】於中有經文。有疏義。先消經文。消文之法。詳略
隨宜。疏中意在於要。故刪詳取要。今為學者略取
佛頂文句。以為梗概。若欲詳者。當閱全文。恐繁不
錄。
如是我聞。一時。佛在舍衛國。祇樹給孤獨園。
【鈔】佛頂文句云。如是者。指法之辭。通指下文之言。
亦信順之義。大凡信者則言如是。不信者則言不
如是。今言如是。即顯信順也。我者。阿難自稱。此非
外道妄計之我。亦非凡夫妄執之我。乃深達八自
在我也。聞者。耳根發耳識。能達音聲現量體性也。
一時者。機應相符。說聽終竟。總名一時。佛者。自覺。
覺他。覺行圓滿。即娑婆教主。釋迦牟尼。在者。示迹
此間行住坐臥。總名為在。舍衛國者。或云室羅筏
城。梵音楚夏不同。此翻豐德。亦翻聞物。謂國豐四
德。多聞。解脫。財寶。五欲。故曰豐德。以此四德遠聞
他方。故曰聞物。祇樹給孤獨園者。祇陀太子之樹。
給孤長者之園也。此消經文。
△疏中分二。初總標。二別釋。△今初。
【觧】如是。標信順。我聞。標師承。一時。標機感。佛。標教主。
舍衛等。標說經處也。
【鈔】標者。表顯也。信順者。謂順於信心。則言如是也。
又有偏真信順。即真信順。次第信順。圓頓信順。今
乃圓頓信順也。師承者。承。謂承受。謂親從佛聞也。
又從化佛聞。從應佛聞。從報佛聞。從法佛聞。機感
者。謂時無實法。東西正朔不同。故但標機感。又分
四教機感。教主者。四教說法之主也。說經處者。謂
化佛則同居處。應佛則方便處。報佛則實報處。法
佛則寂光處。問。舍衛國。乃同居土彈丸之地。何得
通論四土。釋迦乃化身。何得通論四佛。阿難。乃有
學聲聞。何得通論四教耶。答。即此舍衛國。便是寂
光淨土。即此化佛。便是法佛。即此阿難。便是法身
大士。但眾生業感未盡。所見不同耳。故像法決疑
經云。一切大眾所見不同。或見娑羅林地。悉是土
砂草木石壁。或見七寶清淨莊嚴。或見是三世諸
佛所遊居處。或見是不可思議諸佛境界。或見如
來丈六之身。或見小身大身。或見在蓮華臺。為千
百億釋迦說心地法門。或見身同虗空。徧於法界。
無有分別。又正法念處經。明三阿難。一阿難陀。此
云歡喜。持小乘藏。二阿難䟦陀。此云歡喜賢。持雜
藏。三阿難娑伽。此云歡喜海。持佛藏。阿含經有典
藏阿難。持菩薩藏。蓋指一人具四德。持四法門耳。
空王佛所同時發心。方便示為傳法之人。何所不
能也。又如是我聞等。具四悉檀。三世諸佛經初。皆
安如是我聞等。佛佛道同。不與世諍。世界悉檀。大
<pb n="642"/>
論云。舉時方令人生信。為人悉檀。對破外道阿歐
二字。不如不是。對治悉檀。（阿歐。此云有無。謂外道經書前。皆安阿歐二字。
標其所計不出有無二見。部內所言。不出所計也）信順者。信則所聞理會。
順則師資道成。第一義悉檀也。此總標竟。
△二別釋。
【觧】實相妙理。古今不變。名如。依實相理。念佛求生淨
土。決定無非。曰是。
【鈔】總標中雖具四教。而別釋唯約圓頓。刪繁取要
故也。實相妙理者。即現前一念心之自性。即辯體
中云。實相無二。亦無不二。是故舉體作依作正。乃
至能說所說等。無非實相正印。若在此中。則能信
所信。能聞所聞。能感所感。能住所住。亦無非實相。
故首提曰實相妙理。亦實性。實體。實力。實作等。一
一皆實也。古今不變名如者。如者。不變義。實相之
體。非古非今。然而古亦實相。今亦實相。不為古今
所變。譬如虗空。非明非暗。然而明亦虗空。暗亦虗
空。不為明暗所變。故強名曰真如也。依實相理。念
佛求生淨土。決定無非曰是者。能念實相心。所念
實相佛。能求實相信願。所生實相土。能所同一實
相。本自無非。強名曰是。小字批云。悟此者少。真實
不多也。世人但知實相無念。而不達無所不念。又
但知實相無生。而不達無所不生。今依此無所不
念故念佛。無所不生故求生也。
【觧】實相非我非無我。阿難不壞假名。故仍稱我。耳根
發耳識。親聆圓音。如空印空。名聞。
【鈔】實相離戲論。故非凡夫之有我。又非二乘之無
我也。阿難不壞假名者。有三種我。謂我見。我慢。及
名字我。阿難但壞我見。我慢。不壞名字我。故仍然
稱我。耳根發耳識者。有二種耳根。謂浮塵根。即外
之粗相。乃第八識疎相分。二勝義根。即內之細相。
乃第八識親相分。耳識依此勝義根發也。親聆圓
音者。謂親聞於佛也。親聆。乃耳識見分。圓音。乃耳
識相分。托佛本質自變相分。乃親所緣緣。故曰親
聆也。如空印空者。見分無相故如空。相分無生故
亦如空。二分唯是一心。云何於中有是非是。故曰
如空印空也。
【觧】時無實法。以師資道合。說聽周足。名一時。
【鈔】時無實法者。無實體可指也。但依色心等法假
立。即此無實之實。即實相也。又長短無定。循業發
現。如三更之夢。已辦二十年事。洞中七日。世上已
過千年。延促不定。故曰無實。以佛之教。弟子之資
相扣。從如是我聞。至作禮而去。總名一時。
【觧】自覺。覺他。覺行圓滿。人天大師。名佛。
【鈔】疏中略釋在字。今補出。佛頂文句云。行住坐臥。
通名為在。在。即是住。今當以住釋在。有四住。謂天
住。梵住。聖住。佛住。佛為能住。四法為所住。法為能
住。舍衛國等乃為所住也。
【觧】舍衛。此云聞物。中印度大國之名。波斯匿王所都
也。匿王太子名祇陀。此云戰勝。匿王大臣名須達
多。此云給孤獨。給孤長者布金買太子園。供佛及
僧。祇陀感歎。施餘未布少地。故並名祇樹給孤獨
園也。
【鈔】中印度者。即中天竺。名義集云。舊云身篤。或云
賢豆。今從正音。宜云印度。此云月[邱-丘+(看-目)]。謂聖賢御物。
如月照臨。故謂印度。波斯匿者。此云勝軍王。軍馬
勝餘國故。祇陀。此云戰勝。謂匿王出兵得勝時生。
故云戰勝。給孤長者布金買園者。王舍城有長者。
名珊檀那。須達多長者與之為友。一日為兒娉婦。
至其家。見其忙亂異常。因問其故。珊檀那云。明晨
請佛齋僧。今預辦其供耳。須達云。何者名佛耶。珊
檀那云。汝不知耶。淨飯王太子悉達。雪山學道。證
得阿耨多羅三藐三菩提。三十二相。八十種好。具
足三明。及八解脫。十八不共。十力。四無所畏。有一
<pb n="643"/>
千二百五十弟子。現在城外竹園精舍說法。須達
聞佛。身毛皆豎。歡喜踴躍。睡不安枕。忽覩天亮。便
起出城。行之不遠。天忽黑暗。遂疑云。莫非妖邪惑
我耶。忽聞空中有神告曰。汝善自前行。莫得遲緩。
前行一步功德。勝過七車七寶布施。須達前行未
遠。見如來金色晃耀。巍巍堂堂。在竹園林外經行。
忽見一人。遶佛三匝。禮佛三拜。須達亦遶佛三匝。
禮佛三拜。佛為說法。即證初果。便請世尊來年至
舍衛國說法。佛云。來年已受瓶沙王請。復請後年。
世尊應許。復問舍衛城外。可有園林茂勝。遠離憒
鬧。可容我千眾處所否。須達云。但願世尊不棄。自
當辦之。須達回國。沿途宣告。以至本國。徧想無好
處所。唯太子園可容千眾。園林茂好。圍一由旬。但
太子非賣園人。來日至太子所。為說買園之事。太
子戲之曰。汝以金布滿園地。我便賣之。須達果如
其言。以金布地。布之將完。太子聞說須達布園以
至將終。太子遂異。親至園所。見金遍滿。唯剩一小
角。遂問須達曰。汝未布滿。我園不賣也。須達曰。非
謂不布。乃籌量用金多少耳。太子見須達並無一
念退志。遂問其因。須達稱讚如來功德。智慧。相貌
威神。不可思議。我已請佛後年至國說法。故我買
園。供佛及僧。太子感歎不已云。既然如是。汝我二
人共成此舉。此未布餘地。及一切樹木。作我所施。
故並云祇樹給孤獨園也。經文初標法會時處竟。
△二引大眾同聞三。初聲聞眾。二菩薩眾。三天人
眾。
【鈔】引大眾同聞者。謂非一人獨聞。故引大眾同聞。
六種成就。此乃眾成就也。聲聞有二種。一小乘聲
聞。謂聞佛四諦音聲而悟道者。二大乘聲聞。法華
云。以佛道聲。令一切聞也。菩薩者。正云菩提薩埵。
此方好略。故但云菩薩。此翻覺有情。有二釋。若約
自行。謂雖然覺悟。而情念未盡。故曰覺有情。若約
化他。則謂覺悟有情也。此三眾。總攝如來七眾弟
子。謂比丘。比丘尼。式叉摩那。沙彌。沙彌尼。優婆塞。
優婆夷。此七眾。又分大乘小乘。則有十四眾。十四
眾中。又各分四眾。一發起眾。謂發起玄化者。二當
機眾。謂聞法得益者。三影響眾。謂帶果行因者。四
結緣眾。結緣成種者。如法華經。大通智勝佛。王子
覆講。即彼時發起眾。聞法得道。即彼時當機眾。聞
法未度。而世世相值。即彼時結緣眾。彼佛既爾。今
佛亦然。四個十四。則有五十六眾。故曰大眾同聞
也。
【觧】聲聞居首者。出世相故。常隨從故。佛法賴僧傳故。
菩薩居中者。相不定故。不常隨故。表中道義故。天
人列後者。世間相故。凡聖品雜故。外護職故。
【鈔】此明列眾所以也。問。聲聞乃小乘何意先列。菩
薩乃大乘何意在次。故云聲聞居首者。云云也。出
世相故者。謂剃除鬚髮。圓頂方袍。表出世間賢聖
幢相故也。常隨從者。此一千二百。先得道者。常隨
於佛。表師德故。佛法賴僧傳者。將來佛法二寶。賴
僧寶以弘傳故。菩薩居中相不定者。菩薩有出家
菩薩。有在家菩薩。有此土受生菩薩。有他方應來
菩薩。故相不定也。不常隨者。菩薩以利生為務。此
方有益則隨。此處無益則不隨。表中道者。聲聞欣
涅槃。天人樂生死。菩薩不偏。故表中道也。天人列
後表世間相者。聲聞表出世相。今即表世間相。品
雜者。其中天龍八部。多是菩薩應世也。外護職者。
聲聞為內護。天人為外護也。
△初聲聞眾又三。初明類標數。二表位歎德。三列
上首名。△今初。
與大比丘僧。千二百五十人俱。
【鈔】與者。共也。釋論以七一解共。謂一時。一處。一戒。
一心。一見。一道。一解脫也。約四教。則藏一七一。謂
<pb n="644"/>
同感佛時。同鹿苑處。同別解脫戒。同一切智。同無
漏正見。同道品。同涅槃。通二七一。分利鈍故。別無
量七一。自行化他故。圓一七一。發心畢竟二不別
故。大者。梵云摩訶。此云大多勝。天王大人所敬。故
言大。（梵王師陳如。帝釋師迦葉）通內外典。識解多。故言多。出九
十五知見上。故言勝。今言大者。即攝多勝。千二百
五十人者。本是法身大士。迹來輔佛行化。引凡入
聖。先示作愛見外道。欲引乳入酪。又示作三藏一
千二百五。引酪入酥。又作方等般若一千二百五。
引酥入醍醐又作法華一千二百五。今引染歸淨。
又作淨土一千二百五也。
△疏中分二。初明類。二標數。初又二。初總標。二別
釋。△今初。
【觧】大比丘。受具足戒出家人也。
【鈔】具足戒者。具足三諦戒也。智度論有十種戒。謂
一不缺戒。若犯根本。缺壞不任。不犯則名不缺。二
不破戒。若犯僧殘。如器殘破。不犯則名不破。三不
穿戒。若犯捨墮。如器穿漏。不犯則名不穿。四不雜
戒。念破戒事。名之為雜。不念則名不雜。五隨道戒
初果隨順諦理。自然無犯。六無著戒。二乘見思已
盡。無所染著。七自在戒。菩薩化他妙用。得自在故。
八智所讚戒。菩薩篇聚無虧。常為智者所讚。九隨
定戒。住定現儀。任運常靜。自然無犯。十具足戒。用
中道。慧徧入諸法。無戒不備。此十戒。前六。乃二乘
真諦戒。七八。乃菩薩俗諦戒。九十。乃諸佛中諦戒
也。出家人者。真諦戒具足。出同居之家。俗諦戒具
足。出方便之家。中諦戒具足。出實報之家也。總標
竟。
△二別釋二。初釋比丘三義。二釋僧居六和。△今
初。
【觧】比丘。梵語含三義。一乞士。一鉢資身。無所蓄藏。專
求出要。二破惡。正慧觀察。破煩惱惡。不墮愛見。三
怖魔。發心受戒。羯磨成就。魔即怖也。
【鈔】一鉢資身者。常行乞食以資身命。無所蓄藏者。
唯乞法食以資慧命也。專求出要者。出同居。出方
便。出實報。出寂光也。正慧觀察者。三觀正慧也。破
煩惱惡者。破五住地惡也。不墮愛見者。愛。即思惑。
見。即見惑。有同居見思。方便見思。實報見思也。魔
有四種。謂煩惱魔。五陰魔。死魔。天魔。梵云羯磨。此
云作法。謂登壇受戒。白四羯磨已。四魔皆怖也。
△二釋僧居六和。
【觧】僧者。具云僧伽。此翻和合眾。同證無為解脫。名理
和。身同住。口無諍。意同悅。見同解。戒同修。利同均。
名事和也。
【鈔】天竺大小乘分門。則理和事和。則皆分大小也。
又有四種僧。一無漸僧。謂破戒者。二啞羊僧。不解
法律者。三清淨僧。七方便人。四真實僧。已入聖位
者也。初明類竟。
△二標數。
【觧】千二百五十人者。三迦葉師資共千人。身子目連
師資二百人。耶舍子等五十人。皆佛成道先得度
脫。感佛深恩。常隨從也。
【鈔】迦葉。此云大龜氏。姓也。三弟兄。一優樓頻螺迦
葉。此云木瓜林。在此林住故。又云木瓜癃。胸前有
癃如木瓜故。二伽耶迦葉。山名。即象頭山。在王舍
城外。在此山學道故。三那提迦葉。此云河。在河邊
學道。以河彰名。三人在迦葉佛時。共立剎柱。故今
結為弟兄。初為事火外道。後遇佛化。而證道果。師
資者。師為聖匠。徒稟天資也。舍利弗。此云身子。又
云鶖鷺。目連。此云采菽氏。婆羅門姓也。耶舍。即耶
舍長者子。再加憍陳如等五人。則一千二百五十
五人。此乃言其大數耳。當看釋迦譜。或妙珍集等。
茲不具錄。經文初明類標數竟。
<pb n="645"/>
△二表位歎德。
皆是大阿羅漢。（之位。其德為）眾所知識。
【鈔】眾所知識者。初為愛見眾所知識。出家時。為藏
教眾所知識。方等時。又為四教眾所知識。般若時。
又為三教眾所知識。法華涅槃時。唯圓教眾所知
識。非但是同居眾所知識。亦是方便實報眾所知
識。究竟本是寂光眾所知識也。
△疏中分二。初表位。二歎德。△今初。
【觧】阿羅漢。亦含三義。一應供。即乞士果。二殺賊。即破
惡果。三無生。即怖魔果。復有慧解脫。俱解脫。無疑
解脫。三種不同。今是無疑解脫。故名大。又本是法。
身大士。示作聲聞。證此淨土不思議法。故名大也。
【鈔】文分三段。初羅漢三義。復有下。明三種羅漢中
大。又本是下。乃開迹顯本釋大也。初段中亦含三
義者。前比丘乃因名。今羅漢乃果號。因果相稱。因
既具三。故果亦含三。又羅漢分六即。佛乃究竟大
阿羅漢。故十號中有阿羅訶。亦究竟比丘也。慧解
脫羅漢者。緣空直入。但證無學。因中修性念處觀。
能破一切智外道。俱解脫者。帶事兼修。具三明八
解。因中修共念處觀。能破五通外道。無疑解脫者。
通達三藏四圍。天文地理。因中修緣念處觀。能破
圍陀外道。亦名三種念處。念處。即四念處觀。性念
處。謂但修四念處。七科道品。斷惑證真而已。不修
諸禪定。共念處。謂諸禪三昧。與四念處共修。故具
足三明八解脫也。緣念處。謂又能通世出世法。能
決眾疑。故能破圍陀外道。外道亦分三種。謂小中
大。一切智外道。乃小外道。但假稱一切智人。神通
外道。但得有漏五通。圍陀外道。乃大外道。通達天
文地理。四圍陀典。兼得五通也。圍陀。此云智書。有
四種。故曰四圍陀也。開迹顯本者。若約現迹。則聲
聞眾。若約本門。實不可量。如須菩提。乃青龍陀佛
示現。故曰本是法身大士示作也。表位竟。
△二歎德。
【觧】從佛轉輪。廣利人天。故為眾所知識。
【鈔】轉輪者。約喻為名。而有金銀銅鐵四輪。輪王亦
有四王。喻佛有法報應化四佛。輪有四教法輪也。
從佛轉輪者。或從化佛。轉生滅四諦。或從應佛。轉
無生四諦。或從報佛。轉無量四諦。或從法佛。轉無
作四諦。或頓轉。或漸轉。或秘密轉。或不定轉。或現
佛形。或現菩薩等形。或人間轉四種四諦。或天上
轉三種四諦。謂通別圓。或在方便轉二種四諦。謂
別圓。或在實報寂光。轉一種四諦。廣利人天者。天
有四種。一世間天。諸國王等。二生天。三界諸天。三
淨天。即二乘。四義天。即菩薩。此等大士。或在人中。
或在四天。發起如來四益。廣利一切。故為四土大
眾真善知識。聞名曰知。見面曰識也。經文二表位
歎德竟。
△三列上首名。
長老舍利弗（此云身子）。摩訶目犍連（大采菽氏。摩訶迦葉（大飲光）。
摩訶迦旃延（大文飾）。摩訶拘絺羅（大膝）。離婆多（星宿）。周利槃
陀伽（繼道）。難陀（喜）。阿難陀（慶喜）。羅睺羅（覆障）。憍梵波提（牛呞）。賓
頭盧婆羅墮（不動利根）。迦留陀夷（黑光）。摩訶劫賓那（房宿）。薄拘
羅（善容）。阿㝹樓䭾（無貧）。如是等諸大弟子。
【鈔】舍利弗。此云身子。又云珠子。以母彰名。以母女
中聰明。聰明相在眼珠。珠之所生。故曰珠子。身子
者。母形身好。身之所生。故言身子。父為作名。名優
波提舍。此翻論義。論義得妻。因論名子。標父德也。
舍。標父。利。標母。雙顯父母。故曰舍利弗。弗。子也。○
摩訶目犍連。大采菽氏者。姓也。又翻萊茯根。乃古
仙人所食。因以命族。名拘律陀。拘律陀樹名。禱樹
神得子。因以名焉。同名者多故。故舉大也。○摩訶
迦葉。大飲光者。又翻光波。古仙人身光災湧。能映
餘光使不現。故言光波。迦葉身光亦能映物。又翻
<pb n="646"/>
大龜氏。姓也。先代學道。靈龜負圖而應。從德命族。
故言龜氏。名畢鉢羅。畢鉢羅樹名。禱樹得子。以樹
為名。付法藏經言。毗婆尸佛滅後。塔像金色缺壞。
時有貧女。匈得金珠。倩匠為薄。金師歡喜。治瑩佛
畢。立誓為夫婦。九十一劫。人中天上身恒金色。心
恒受樂。最後身。託摩竭提國。尼拘律陀婆羅門家。
貧女。即紫金光比丘尼也。○摩訶迦旃延。大文飾
者。又翻扇繩。又云好肩。亦名柯羅。柯羅。此云思勝。
○摩訶拘絺羅。大膝者。舍利弗舅。由來論勝姊。姊
懷孕。論則不勝。知所懷者智人。寄辯尚爾。況出胎
也。即棄家往南天竺。讀十八大經。無暇翦爪。世人
呼為長爪梵志。學訖還家。問甥所在。人云為佛弟
子。即大憍慢。我甥八歲。聲震五天。彼沙門者。有何
道術。誘我姊子。徑往佛所。思惟良久。不得一法入
心。語佛云。一切法不忍。佛問。汝見是忍不。此墮兩
負處。若我見忍。前已云一切不忍。若我不見忍。無
以勝佛。即低頭。得法眼淨。○離婆多。云星宿者。父
母禱星宿而生。又云離越。又云假和合。釋論云。夜
宿空亭。見二鬼爭屍。告其分判。設依理枉理。俱不
免害。故隨實答。大鬼拔其手足。小鬼取其屍補之。
食竟。拭口而去。其因煩惱不知誰身。遂疑此身。若
我本身。眼見拔去。若他身者。復隨我行。逢人即問。
汝見我身不。眾僧云。此人易度。語云。此身本是他
遺體。非己有也。即得道。故云假和合。○周利槃陀
伽。云繼道者。此兄弟二人。兄名繼道。西域風俗。母
孕時還娘家。遂生於道。故取名繼道。槃陀伽。云小
繼道。乃弟也。○難陀。云喜者。乃孫陀羅難陀。孫陀
羅。此云好愛。亦云端正。乃妻也。四月九日生。短佛
四指。若人眾中有不識者。謂言佛來。摩竭提國有
裸形外道。大聰明。國人號為智者。共身子論義結
舌。善心生。欲於佛法出家。見難陀色貌殊偉。嘆曰。
短小比丘。智慧難槩。況堂堂者乎。難陀即度出家。
○阿難陀。云慶喜者。或云歡喜。或無染。如來成道
時生。王大歡喜。白飯王奏云生兒。舉國欣慶。因名
慶喜。阿難隨佛入龍宮天上。見龍女天女。心無染
著。故曰無染。○羅睺羅。云覆障者。往昔塞鼠穴六
日。今在母胎六年。故言覆障。耶輸有娠。諸釋皆嗔。
何因有此。欲治欲殺。惡聲盈路。寶女劬毗羅證之
小差。因焚火坑發大誓言。我若為非母子俱滅。若
真遺體。天當為證。抱子投坑。火變為池。蓮花捧體。
王及國人。始復不疑。後佛還國。耶輸令羅云奉佛
歡喜丸。羅云以幼稚之年。於大眾中。徑持上佛。耶
輸以此息謗。謗由子有。故言覆障。○憍梵波提。云
牛呞者。亦云牛王。因前世輕弄沙門。出一惡言。五
百世為牛。牛若食後。恒事虗哨。餘報未夷。時人稱
為牛呞。○賓頭盧頗羅墮。云不動利根者。不動。名
也。利根。姓也。或翻重幢。婆羅門凡十八姓。此居其
一。○迦留陀夷。云黑光者。顏容粗黑故。又黑色光
耀。異於常黑。夜行乞食。人見驚駭。故佛禁夜行。○
摩訶劫賓那。云房宿者。父母禱房星而生。又與佛
同房而宿陶師家。故云房宿。○薄拘羅。云善容者。
或云偉形。或云大肥盛。色貌端正。故言善容。○阿
㝹樓䭾。云無貧者。亦云如意。賢愚經云。弗沙佛末
法中。時世饑饉。有辟支佛行乞空鉢無獲。貧人見
而悲悼。白言勝士。受稗米飯不。即以所啖奉之。食
已。作十八變相。後更採稗。有兔跳抱其背。變為死
人。無伴得脫。待闇還家。委地即成金人。拔指用脚。
取之無盡。九十一劫果報充足。故號無貧。
【觧】德臘俱尊。故名長老。身子尊者。聲聞眾中。智慧第
一。目連尊者。神通第一。飲光尊者。身有金光。傳佛
心印為初祖。頭陀行第一。文飾尊者。婆羅門種。論
議第一。大膝尊者。答問第一。星宿尊者。無倒亂第
一。繼道尊者。因根鈍僅持一偈。辯才無盡。義持第
<pb n="647"/>
一。喜尊者。佛之親弟。儀容第一。慶喜尊者。佛之堂
弟。復為侍者。多聞第一。覆障尊者。佛之太子。密行
第一。牛呞尊者。宿世惡口。感此餘報。受天供養第
一。不動尊者。久住世間。應末世供。福田第一。黑光
尊者。為佛使者。教化第一。房宿尊者。知星宿第一。
善容尊者。壽命第一。無貧尊者。亦佛堂弟。天眼第
一。此等常隨眾。本法身大士。示作聲聞為影響眾。
今聞淨土攝受功德。得第一義悉檀之益。增道損
生。自淨佛土。復名當機眾矣。
【鈔】德臘俱尊故名長老者。謂德臘俱長俱老也。有
三種長老。謂耆年長老。法性長老。作長老。今乃耆
年法性二種。故曰德臘俱尊也。○身子尊者智慧
第一者。在母胎日。智寄母口。八歲登座。論議無雙。
七日之內。徧達佛法。故云第一。又一切智第一。道
種智第一。一切種智第一。言第一者。乃各舉一德。
引諸偏好耳。○目連尊者神通第一者。神。名天心。
通。名慧性。天然之慧。照徹無礙。故名神通。而有六
種。一如意通。亦名神足。二天眼通。三天耳通。四他
心通。五宿命通。六無漏通。前五。外道凡夫鬼神皆
具。第六。唯聖人有。言第一者。如降龍。燒善法堂等。
故言第一。○飲光尊者傳佛心印。頭陀行第一者。
王荊公。問佛慧泉禪師曰。拈華示眾。出自何典。泉
答曰。藏中不載。公曰。余在翰苑。偶見大梵天王問
佛決疑經三卷。云。梵王至靈山。以金色鉢羅華獻
佛。舍身為座。請佛為眾生說法。世尊登座。拈華示
眾。人天百萬悉皆罔措。獨有金色頭陀破顏微笑。
世尊云。吾有正法眼藏。涅槃妙心。實相無相。分付
摩訶迦葉。此經多談帝王事佛請問。所以秘藏。世
無聞者。頭陀。正云杜多。此云抖搜。謂能抖搜塵勞
故也。而有十二行。一住阿蘭若處。（此云寂靜處）二常行
乞食。三次第乞。四日中一食。五節量食。六過中不
飲漿。七著糞掃衣。八但三衣。九塚間坐。十樹下宿。
十一露地坐。十二但坐不臥。迦葉年老。不捨頭陀。
佛憫其老。勸令休息。迦葉頭陀如故。佛乃深讚。有
頭陀行。我法久存。故曰頭陀第一。○文飾尊者婆
羅門種論義第一者。迦旃延。南天竺婆羅門種。梵
語婆羅門。此云淨裔。乃梵天苗裔。善解契經。阿含
云。有外道執斷見。問曰。我見人死不還。云何說其
受苦。故知無他世。答云。如罪人被駐。甯得歸否。又
問。若生天上。何故不歸。答云。如人墮廁得出。甯肯
更入廁否。又天上一日。當此百年。生彼三二日。未
遑歸心。設有歸者。而汝已死。甯得知之。如是種種
妙說。故云論議第一。○大膝尊者答問第一者。由
精勤故。得妙辯才。觸問能答。故云答問第一。○星
宿尊者無倒亂第一者。離婆多。又云離越。坐禪入
定。心無顛倒。意不散亂第一。○繼道尊者因根鈍。
僅持一偈。辯才無盡。義持第一。僅持一偈者。根本
律中云。身語意業不造惡。不惱世間諸有情。正念
觀知欲境空。無益之苦當遠離。辯才無盡者。有四
辯才。一義無礙辯。二法無礙辯。三詞無礙辯。四樂
說無礙辯。義持第一。即義無礙辯才也。○喜尊者
佛之親弟。儀容第一者。身具三十相。短佛四指。故
儀容第一。○慶喜尊者。佛之堂弟。復為侍者。多聞
第一者。白飯王之子。故為佛堂弟。有八不思議。一
不受別請。二不受佛故衣。三見不非時。四不生欲
心。五法不再問。六知佛入定。七知眾得益。八知佛
說法。故為侍者。佛法大海水。流入阿難心。故多聞
第一。○覆障尊者。佛之太子。密行第一者。法華云。
羅睺羅密行。唯我能知之。密行者。秘藏之行。乃佛
行也。故曰唯佛能知。七方便人所不能知。故云第
一。○牛呞尊者宿世惡口。感此餘報。受天供第一
者。昔五百雁。一雁常得華果。供於雁王。佛一夏受
阿耆達王請。五百比丘。皆噉馬麥。而憍梵波提。獨
<pb n="648"/>
天上尸利沙園受天供養。故云受天供養第一。○
不動尊者。久住世間。應末世供。福田第一者。律云。
樹提長者。以旃檀鉢置剎杆頂上。號於眾云。神力
能取者與之。尊者現通取鉢。佛呵責已。敕令不得
入滅。留身久住。應末世供。為大福田。故云第一。○
黑光尊者為佛使者。教化第一者。迦留陀夷。乃摩
利夫人之師。教化夫婦同證聖果者。數滿一千。一
人證果者無數。故云第一。○房宿尊者知星宿第
一者。劫賓那。本是父母禱房宿而生。房宿。乃二十
八宿中第四星也。故知星宿第一。○善容尊者壽
命第一者。薄拘羅。壽一百六十歲。毗婆尸佛時。以
訶梨勒。施辟支佛。自爾九十一劫。無病無夭。由昔
持不殺戒急。感五不死。母置熬盤。燒不死。復置釜
中。煑不死。又推落水。渰不死。被大魚吞。咬不死。刀
破魚腹。殺不死。故壽命第一。○無貧尊者亦佛堂
弟。天眼第一者。阿㝹樓䭾。乃斛飯王次子。因中為
獵師。入古寺內。見佛前燈欲滅以箭剔之。今感天
眼之報。觀大千世界。如觀掌果。故云第一。○此等
常隨眾下。乃開迹顯本也。約迹。為常隨眾。約本。則
是法身示作。為影響眾。若約得第一義悉檀。又為
當機眾。增道損生者。道。即中道法身。即第一義諦。
損生。謂破一品無明。增一分中道也。經文初聲聞
眾竟。
△二菩薩眾。
并諸菩薩摩訶薩。文殊師利（此云妙德）法王子。阿逸多（此云
無能勝彌勒菩薩之名）菩薩。乾陀訶提（此云不休息）菩薩。常精進菩
薩。與如是等諸大菩薩。
【鈔】并者。承前文義。非但聲聞與會。菩薩亦所同聞
也。文殊師利。又云妙首。又云妙吉祥。生時有十種
瑞相。故名妙吉祥。
【觧】菩薩摩訶薩。此云大道心成就有情。乃悲智雙運。
自他兼利之稱。佛為法王。文殊紹佛家業。名法王
子。菩薩眾中。智慧第一。非勇猛實智。不能證解淨
土法門。故居初。彌勒當來成佛。現居等覺。以究竟
嚴淨佛國為要務。故次列。不休息者。曠劫修行不
暫停故。常精進者。自利利他無疲倦故此等深位
菩薩必皆求生淨土。以不離見佛。不離聞法。不離
親近供養眾僧。乃能速疾圓滿菩提故。
【鈔】文有三。初釋通名。佛為法王下。釋別名。此等下。
明得益。初中悲智雙運者。以大道心乃大智。成就
有情乃大悲。或理即悲智。名字悲智。乃至究竟悲
智。文殊等乃究竟悲智。如文殊三世成佛。例可知
也。第二段中佛為法王者。佛是四國之王也。王有
三子。菩薩是真子。二乘是庶子。凡夫是外子。於真
子中。文殊居長。故紹佛家業。名法王子。智慧第一
者。表佛根本智故。此經是難信之法。若非第一勇
猛根本實智。不能證解。故文殊居初也。彌勒居次
者。以當來成佛。現居等覺之位。必以究竟嚴淨佛
國為要務故。嚴淨佛國者。破根本無明。嚴淨常寂
光佛國也。不休息等。隨文可知。第三明得益者。以
三寶之境。乃菩薩所證三德秘藏。即究竟第一義
悉檀。故云圓滿菩提也。經文二菩薩眾竟。
△三天人眾。
及釋提桓因等。無量諸天大眾俱。
【觧】釋提桓因。此云能為主。即忉利天王。等者。下等四
王。上等夜摩。兜兜。化樂。他化。色。無色。無量諸天也。
大眾俱。謂十方天人八部修羅。人非人等。無不與
會。無非淨土法門所攝之機也。通序竟。
【鈔】能為主者。能為三十三天主也。忉利。此云三十
三。迦葉佛時。有一女人發心修塔。三十二人助修。
故感三十三天之報。佛為授記。號無著尊佛。四王。
即四王天。在須彌山腰。須彌。此云妙高。四寶所成。
在香水海中間。入水八萬四千由旬。出水高亦然。
<pb n="649"/>
四王天在山腰四面。四萬二千由旬高。與日月齊。
山東面有黃金埵。有持國天王宮殿。山南面琉璃
埵。有增長天王宮殿。山西面有白銀埵。有廣目天
王宮殿。山北面有水晶埵。有多聞天王宮殿。此四
天王。統領八部鬼神。護持世間。故為護世四王也。
再上四萬二千由旬至山頂。即三十三天。至此為
地居天。夜摩天等。乃空居天也。夜摩。此云時分。以
五欲知時故。兜率陀。此云知足。以五欲知足故。菩
薩居內院。三災不到。外院天人居。有三災。化樂天。
變化五欲而娛樂故。他化自在者。奪他五欲而娛
樂故。至此為欲界六天。以五欲為界故。色無色者。
色界十八梵天。梵者。淨也。以此十八天中。以色蘊
為界。無五欲。以禪定為樂故。又名四禪天。無色。乃
四空天。以無色蘊。但有受想行識四蘊。故曰無色
界。無量諸天者。三千大千世界無量諸天也。十方
天人者。十方各有三千世界天人也。八部者。即護
法八部也。一提婆。此云天。二龍。三夜叉。此云勇健
能飛行守天城。四乾闥婆。此云香陰。以香資身。天
之樂神。五阿修羅。此云無端正。男醜女美。六迦樓
羅。此云金翅鳥。七緊那羅。此云疑人。似人非人。天
之伎神。八摩睺羅伽。此云大腹行。蟒神也。復有四
天王所統八部鬼神。即非人等也。問。天人龍鬼。皆
見佛聞法。地獄一道。何其苦耶。答。法華文句云。夫
諸道升沈。由戒有持毀。見佛不見佛。由乘有緩急。
然持戒有粗細。故報有優劣。持乘有小大。故見佛
有權實。且略判乘戒各為三品。再以緩急四句判
之。其義則顯。四句者。一戒乘俱急。二戒緩乘急。三
戒急乘緩。四戒乘俱緩。若戒乘俱急者。持下品戒。
戒急。報在人中。持小乘。乘急。以人報身。於三藏教
時。見佛聞法。持中乘。乘急。以人報身。於通教大乘。
乃至帶方便諸大乘經時。見佛聞法。持上乘。乘急。
以人報身。於華嚴法華等教。及諸經中圓見佛聞
法。預列為同聞眾者。是也。若持中品戒。戒急。報在
欲界天。持小乘。乘急。以欲界天身。於三藏時。見佛
聞法。餘如上說。若持上品戒。戒急。加修禪定。報在
色無色天等。持小乘。乘急。以色無色天身。於三藏
中。見佛聞法。餘如上說。第一句竟。若戒緩乘急者。
三品戒皆緩。報墮三途。持小乘。乘急。以三途身。於
三藏中。見佛聞法。餘如上說。第二句竟。若戒急乘
緩者。三戒急故。受欲界人天。及色無色天身。三乘
緩故。佛雖出世。說三乘法。愛著樂報。耽荒五欲。不
見佛不聞法。舍衛三億家。及諸不見聞者。三界著
樂諸天等是也。第三句竟。若戒乘俱緩者。受三途
報。不見佛不聞法也。第四句竟。經中不列地獄眾
者。由其戒緩。苦重報隔。佛乘又緩。所以不見不聞。
餘經有列者。餘乘急耳。不列無色天者。上戒急故。
受天身。著定味。由乘緩故。不見佛不聞法。餘經有
列者。餘乘急耳。若得此意。則識列眾來不來義。亦
識自己聞經聽法。有緣無緣。三世因果。朗然可識
也。經文二引大眾同聞竟。大科初通序已竟。

佛說阿彌陀經要解便蒙鈔卷上

<sarticle>佛說阿彌陀經要解便蒙鈔卷中</sarticle>
紅螺比丘　達默　造鈔
資福沙門　達林　參訂
△二別序。發起序也。淨土妙門。不可思議。無人能
問。佛自倡依正名字為發起。又佛智鑒機無謬。
見此大眾應聞淨土妙門而獲四益。故不俟問。
便自發起。如梵網下卷。目倡位號云。我今盧舍
那等。智者判作發起序。例可知也。
【鈔】發起者。起發一經由致。令眾得益也。先明科意。
別解此經無發起序。又觀經文。亦無發起因緣。何
<pb n="650"/>
乃立發起序。故曰淨土妙門云云也。淨土妙門者。
以究竟極果。與眾生作因。故曰妙門。非九界自力
能知。故曰不可思議。無人能問也。倡者。宣也。又佛
智下。明發起因緣。四益。即四悉檀因緣。如梵網下。
引例也。經云。我今盧舍那。方坐蓮華臺。周匝千華
上。復現千釋迦等。智者大師講經。立此段偈文作
發起序。例此經。亦可知也。
爾時佛告長老舍利弗。從是（娑婆世界）西方。過十萬億佛
土。有世界名曰極樂。其土有佛。號阿彌陀。今現在說
法。
△疏中分三。初明召告意。二正釋經文。三結出序
義。△今初。
【觧】淨土法門。三根普攝。絕待圓融。不可思議圓收圓
超一切法門。甚深難信。故特告大智慧者。非第一
智慧。不能直下無疑也。
【鈔】三根普攝者。若約四教。藏通二教。攝小不攝大。
攝利不攝鈍。別圓二教。攝大不攝小。唯此一門。三
根普攝。利鈍全收也。故後文云。上上根不能越其
閫。下下根亦能臻其域也。絕待圓融不可思議者。
徹祖曰。須知一句阿彌陀佛。具足四句宗旨。一以
唯心為宗。二以唯佛為宗。三以絕待圓融為宗。四
以超情離見為宗。全佛即心。乃唯心之宗。全心即
佛。乃唯佛之宗。絕待者。心性竪窮橫遍更無有外。
佛亦竪窮橫遍更無有外。各皆無外。是為絕待。圓
融者。心性遍處。不妨佛性亦遍。一切法性亦遍。佛
性遍處。不妨心性亦遍。一切法性亦遍。彼彼無障
無碍。各各無壞無雜。是為圓融。今合絕待圓融。共
為一宗。正絕待便圓融。正圓融便絕待。乃絕待圓
融之宗。超情離見者。但約心佛絕待。已超凡情。已
離聖見。若約心佛圓融。圓該四句。融會百非。尤非
凡情聖見所及。乃超情離見之宗。總此四句宗旨。
乃一句阿彌陀佛正宗宗旨。故曰不可思議也。圓
收圓超一切法門者。法門無量。不出四門。謂有門。
空門。亦有亦空門。非有非空門。今以唯佛之宗。圓
收有門。唯心之宗。圓収空門。圓融之宗。圓收亦有
亦空門。絕待之宗。圓收非有非空門。是為圓收一
切法門。又以唯心之宗。圓超有門。唯佛之宗。圓超
空門。絕待之宗。圓超亦有亦空門。圓融之宗。圓超
非有非空門。是為圓超一切法門。又正圓收便圓
超。正圓超便圓收。圓超圓收同時無碍。只此一句
阿彌陀佛。故曰甚深難信。特與大智慧者而談也。
正智庸愚兩不思議者。正智。則思議究竟。故不思
議。庸愚。則直不用思議。非此二人。不免思議也。初
明召告意竟。
△二正釋經文分五。初釋西方。二釋依報。三釋正
報。四重釋二有。五釋現在說法。初又二。初正釋。
二破疑。△今初。
【觧】西方者。橫互直西。標示現處也。十萬億者。十萬曰
億。今積億至十萬也。佛土者。三千大千世界。通為
一佛所化。且以此土言之。一須彌山。東西南北各
一洲。同一日月所照。一鐵圍山所遶。名一四天下。
千四天下。名小千世界。千小千。名中千世界。千中
千。名大千世界。過如此佛土十萬億之西。是極樂
世界也。
【鈔】橫互直西。互者。通也。謂橫通直西。言與此界平
也。標示現處者。乃阿彌陀佛示生之國。乃同居土
也。東西南北各一洲者。須彌山東有洲。名弗婆提。
此云勝身。身形殊勝故。山南名閻浮提。此云勝金。
山西名瞿耶尼。此云牛貨。以牛為貨故。山北名[鬱-山+止]
單越。此云勝處。勝三洲故。一鐵圍山所遶者。謂四
洲外有大海。海外有山。名小鐵圍山。其山純鐵。圍
此四天下也。名一四天下者。鐵圍山圍大鹹水海。
海內四洲。中間有七金山。圍香水海。海中間須彌
<pb n="651"/>
山。山腰四王天。山頂忉利天。上有𦦨摩天。兜率天。
化樂天。他化自在天。此為欲界。再上入色界初禪
三天。此名一四天下。千四天下。名小千世界者。即
一千初禪天。上有一二禪天所覆。名為小千世界
也。千小千。即一千二禪。上有一三禪天所覆。名為
中千世界。千中千。即一千三禪。上有一四禪天。一
四空天所覆。名大千世界。共有百億四天下也。過
如此佛土十萬億之西。始是極樂世界也。正釋竟。
△二破疑。
【觧】問。何故極樂在西方。答。此非善問。假使極樂在東。
汝又問何故在東。豈非戲論。況自十一萬億佛土
視之。又在東矣。何足致疑。
【鈔】釋西方竟。
△二釋依報又三。初正釋世界。二別明淨薉。三指
歸同居。△今初。
【觧】有世界名曰極樂。序依報國土之名也。竪約三際
以辯時劫。橫約十方以定疆隅。故稱世界。極樂國。
梵語須摩提。亦云安養。安樂。清泰等。乃永離眾苦。
第一安隱之謂。如下廣釋。
【鈔】世界者。世。謂三世。界。謂十方。橫竪交徹。故稱世
界。如下廣釋。後文明苦樂中釋也。正釋世界竟。
△二別明淨薉。
【觧】然佛土有四。各分淨薉。凡聖同居土。五濁重者薉。
五濁輕者淨。
【鈔】此同居土淨薉之相。五濁者。性水本清。因塵勞
而成濁。塵勞無體。依性水而有相。一者劫濁。四濁
增劇為體。熾然不停為相。二煩惱濁。五鈍使為體。
惱亂逼迫為相。三眾生濁。三緣和合為體。輪迴不
息為相。四見濁。五利使為體。邪知謬解為相。五命
濁。壽暖識三為體。催年減壽為相。輕重分淨薉者。
如三途濁重則土薉。人道濁輕則土淨。人道又薉。
天道淨。欲天薉。禪天淨。娑婆一總是薉。苦空無常
故。極樂一總淨凡夫例聖故。
【觧】方便有餘土。析空拙度證入者薉。體空巧度證入
者淨。
【鈔】此方便淨薉相。方便土九人生。謂藏二乘。通三
乘。別三賢。圓十信。皆已斷見思。未破無明。寄居方
便耳。若是藏二乘。稟析空觀。斷見思。度分段生死
海而證入者。所見則薉。法執重故。觀智拙故。若是
通三乘。稟體空觀。斷見思。度分段生死海而證入
者。所見則淨。法執輕故。觀智巧故。又通教薉。不達
中道故。別教淨。了達中道故。別教又薉。不達即中
故。唯圓十信所見則淨。已伏無明故。言析空體空
者。以四大五蘊分析此身。覓我我所不可得。故曰
析空。體空則非但我空。法亦如幻。當體本空。故曰
體空也。極樂是方便淨以小乘迴心故。
【觧】實報無障碍土。次第三觀證入者薉。一心三觀證
入者淨。
【鈔】實報土。乃別十地。等妙二覺。圓教四十一位菩
薩所居。次第三觀者。乃別教所修。謂十信修析空。
伏見思。十住修體空。斷見思。入方便。十行修假觀。
破塵沙。十向修中觀。伏無明。初地破無明。證法身。
始入實報。以智不圓融故。所見土相則薉。一心三
觀者。乃圓教菩薩所修。謂觀一念心了不可得。謂
之空。能所宛然。謂之假。雖能所宛然。而性常自空。
空假不二。謂之中。即三而一。即一而三。名一心三
觀。此觀若成。則能圓斷三惑。圓證三德。故初發心
住。即破無明。證三德。而入實報。以觀智圓融。所見
土相則淨也。極樂是實報淨。以所證圓頓故。
【觧】常寂光土。分證者薉。究竟滿證者淨。
【鈔】此土。乃如來所居之土。若約別妙覺。於本教雖
稱究竟。而但斷十二品無明。猶是分證位。故曰分
證者薉。無明未盡故。究竟滿證。乃圓妙覺也。盡無
<pb n="652"/>
明源。乃究竟清淨圓滿大覺也。極樂是寂光淨。以
受用同佛故。別明淨薉竟。
△三指歸同居。
【觧】今云極樂世界。正指同居淨土。亦即橫具上三淨
土也。
【鈔】橫具上三淨土者。謂諸上善人俱會一處故。佛
在同居。即寂光土。菩薩在同居。即實報土。聲聞在
同居。即方便土。又同居橫具上三。方便橫具上二。
實報橫具上一。又寂光橫具下三。實報橫具下二。
方便橫具下一。故後文云。同居淨境。真俗圓融。不
可限量也。二釋依報竟。小字。乃成時大師批語。
（此論修德。不論性德。性德則一切微塵。法爾具足四種淨薉佛土。今約信願行三。彌陀名號不。可思議故。
能令凡夫所感同居極樂。最極清淨也。此則十方佛土所無。極樂同居獨擅。方是極樂淨土宗旨。下明義
處皆然）。
【鈔】（一切微塵具足佛土者。萬法唯心。微塵亦唯心。心淨故土淨。心薉故。土薉。任運之理。故曰法爾具足。
極樂雖云修德。亦是性所本具。不出性外也）。
△三釋正報教主三。初明單複三身。二明超情離
見。三指示生化身。△今初。
【觧】有佛號阿彌陀。序正報教主之名也。翻譯如下廣
釋。佛有三身。各論單複。法身單。指所證理性。報身
單。指能證功德智慧。化身單。指所現相好色像。法
身複者。自性清淨法身。離垢妙極法身。報身複者。
自受用報身。他受用報身。化身複者。示生化身。應
現他身。又佛界化身。隨類化身。
【鈔】單三身中。言所證理性者。即如如理也。自性清
淨法身也。實相之體也。三德秘藏中法身德也。能
證功德智慧者。即如如智也。自受用報身也。實相
之宗用也。三德中般若解脫二德也。功德。乃解脫
德。智慧。即般若。亦名福慧二嚴。所現相好色像者。
即圓滿報身色像乃至隨類化身色像。複三身。言
複者。重複也。自性清淨者。性德法身也。即上所證
理性。以性本自淨。故曰自性清淨法身。即眾生本
源自性天真佛性。此身通因果。離垢妙極者。乃修
德法身也。離垢者。離五住之垢。斷德究竟空。妙極
者。極三智之妙。智德究竟謝。修德功畢。性德圓顯。
故曰離垢妙極法身。此身唯屬果。自受用者。即彌
陀智斷二德究竟實果。智德則圓滿菩提。歸無所
得。斷德則五住究盡。二死永亡也。他受用者。即地
上菩薩。隨其心量。所見剎塵相好。化身複者。示生
謂示現八相。應現謂應物示現。如月印水故。佛界。
謂現佛界之身。隨類。謂隨九界而示現也。單複三
身竟。
△二明超情離見。
【觧】雖辯單複三身。實非一非三。而三而一。不縱橫。不
並別。離過絕非。不可思議。
【鈔】此段恐人不得意。而生三一之情見。故破之也。
謂雖說三身之單複。皆是隨情而論也。究竟實理。
兩不成雙。一亦不單。無三一之戲論也。恐人又執
非一非三。故又曰而三而一。若遇四悉檀因緣。不
妨說三說一。本有開合之義也。不縱橫不並別者。
涅槃經云。云何名為祕密之藏。猶如伊字。三點若
並。則不成伊。縱亦不成伊。別亦不成伊。如摩醯首
羅天面上三目。乃得成伊。佛亦如是。解脫之法。亦
非涅槃。如來之身。亦非涅槃。摩訶般若。亦非涅槃。
三法各異。亦非涅槃。我今安住如是三法。為眾生
故。名入涅槃。如世伊字。章安釋云。西方伊字。有新
舊∴。此舊伊字。縱橫如烈火。如點水。各不相續。可
喻他教三德。<img n="X/X22p0845_01.png"/><rubynote t="【圖】"/>此新伊字。細畫相連。不縱不橫。喻
圓教不思議之三德。今不縱橫並別者。乃取圓教
意也。說三身而非氵點水之縱。說一而非灬烈火
之橫。說一而非並。說三而非別。離四句之過。絕百
句之非。不可思議者。思。謂心思。議。謂言議。不可以
定一思議。不可以定三思議。不可以定非三非一
<pb n="653"/>
思議。不可以定而三而一思議。此乃根本四句。每
句各具四句。四四十六句。約三世。則有四十八句。
再約已起未起。則九十六句。加根本四句。共成百
句。佛身本離言說相離名字相。離心緣相。故曰不
可思議也。
△三指示生化身。
【觧】今云阿彌陀佛。正指同居土中示生化身。仍復即
報即法也。
【鈔】問。今云阿彌陀佛。乃單複三身中屬何身也。答
曰。今云阿彌陀佛。正指示生化身。恐疑非法非報。
故又曰仍復即報即法也。三身不離。喻如珠體珠
光珠影。而不相離。雖不相離。不妨各隨機見也。三
指示生化身竟。大科釋正報竟。
△四重釋二有。
【觧】復次世界及佛。皆言有者。具四義。的標實境令欣
求故（世界悉檀）。誠語指示令專一故（為人悉檀）。簡非乾城陽
𦦨。非權現曲示。非緣影虗妄。非保真偏但。破魔邪
權小故（對治悉檀）。○（非權。破華嚴合論之譌。非邪。破末世積迷之習。此二料簡。尤大有關
係）圓彰性具。令深證故（第一義悉檀）。
【鈔】乾城。即乾闥婆幻現之城。曠野深山多有。及蜃
樓海市等。皆妖氣所現。陽𦦨。即春時平地所起陽
氣。遠看似水。近看則無。非權現曲示者。李長者華
嚴合論。謂西方是權現。曲為小根所示。非緣影虗
妄者。破末世眾生。以第六意識所緣法塵之影。以
為唯心淨土。自性彌陀。謂西方在心外。保真。乃藏
教保真涅槃化城也。法華經云。我今為汝保任此
事。終不虗也。偏。謂藏教之偏真。但。謂別教之但中。
謂西方二有。乃圓教之妙有。非偏非但也。破魔邪
權小。故為破惡益。圓彰性具令深證者。西方依正
二報。皆我心中本具之物。若不往生。不能得其受
用。若往生時。本具之物全顯現。故曰入理益也。
△五釋現在說法。
【觧】今現在說法者簡上依正二有。非過去已滅。未來
未成。正應發願往生。親覲聽法。速成正覺也。
【鈔】此土釋迦已滅。彌勒未生。彼土彌陀現在說法。
是故應當發願往生也。釋現在說法竟。大科正釋
經文竟。
△三結出序義。
【觧】復次二有現在。勸信序也。世界名極樂。勸願序也。
佛號阿彌陀。勸持名妙行序也。復次阿彌。序佛。說
法。序法。現在海會。序僧。佛法僧同一實相。序體。從
此起信願行。序宗信願行成。必得往生見佛聞法
序用。唯一佛界為所緣境。不雜餘事。序教相也。言
略意周矣。初序分竟。
【鈔】結出序義者。結出發起之義也。夫發起。必發起
一經之由致。一經之致。不出五重玄義。故指五重。
一一點出也。佛法僧同一實相者。佛法僧乃住持
三寶。實相乃一體三寶。而言同者。佛是究竟實相。
法是能詮實相。僧是分證實相。故曰同也。唯一佛
界為所緣境者。謂心性唯攀緣佛境。唯以佛界為
緣起。不雜餘事者。心性不落九界也。夫心本不生。
生必隨緣。若隨佛界之緣。則全體是佛。若隨九界
之緣。全體即九界。若隨菩薩法界。尚是棄金擔麻。
況六凡三塗。可不慎乎。故曰真指南也。法華為純
一無雜之教。此經正與法華同味。而不同時。言雖
略。五重之意周矣。經文大科初序分竟。
△二正宗分三。初廣陳彼土依正妙果以啟信。二
特勸眾生應求往生以發願。三正示行者執持
名號以立行。信願持名。一經要旨。信願為慧行。
持名為行行。得生與否。全由信願之有無。品位
高下。全由持名之深淺。故慧行為前導。行行為
正修。如目足並運也。△初文為二。初依報妙。二
正報妙。△初又二。初徵釋。二廣釋。△初又二。初
<pb n="654"/>
徵。二釋。△今初。
舍利弗。彼土何故名為極樂。
△二釋又二。初約能受用釋。二約所受用釋。△今
初。
其國眾生。無有眾苦。但受諸樂。故名極樂。
【鈔】淨土之樂。乃絕待不思議樂。無苦可待故。夫樂
者。對苦而顯。淨土無苦。何得稱樂。乃對娑婆極苦。
而顯淨土極樂也。
△疏中分四。初略明眾生。二總論苦樂。三別明苦
樂。四結指同居。△今初。
【觧】眾生是能受用人等覺以還皆可名。今且約人民
言。以下下例上上也。
【鈔】眾生。略具三義。一眾處受生。二眾法相生。五陰
四大也。三煩惱亂生。極樂眾生具二義。無受生義。
等覺者。與佛齊等。即補處菩薩以還皆可名者。謂
上自等覺。下至人民。皆名眾生也。以下下例上上
者。例。概也。謂人民與等覺。概是一生成佛者也。
△二總論苦樂。
【觧】娑婆苦樂雜。其實苦是苦苦。偪身心故。樂是壞苦。
不久住故非苦非樂是行苦。性遷流故。彼土永離
三苦。不同此土對苦之樂。乃名極樂。
【鈔】娑婆。此云能忍。此土眾生能忍受苦故。此三苦。
亦名三受。苦受乃苦苦者。謂此身已是苦果。再加
苦受。故曰苦苦。樂受是壞苦。不久住者。對苦之樂。
不能久住。久住又轉為苦矣。不苦不樂受乃行苦。
性遷流者。謂行陰遷流。終歸變滅故。此之三苦。約
事局於三界。約理通於四土。三界無安。猶如火宅。
即苦苦。方便化城。不得久住。即壞苦。實報寂光雖
離生死涅槃之苦樂。究竟念相未盡。變易未離。即
行苦。極樂四土永離三苦。受用同佛故。不同此土
對苦而言樂也。
△三別明苦樂二。初正釋四土。二點示行妙。△今
初。
【觧】一往分別。同居五濁輕。無分段八苦。但受不病不
老。自在遊行。天食天衣。諸善聚會等樂。
【鈔】一往而分別者。未是詳悉而言也。分段者。此土
分段生死。分。謂分限。壽量有延促。段。謂塊段。身量
有大小。八苦者。生苦。老苦。病苦。死苦。求不得苦。愛
別離苦。怨憎會苦。五陰盛苦。前七為別。後一為總。
彼土翻此諸苦。而成諸樂。故名極樂。
【觧】方便體觀巧。無沉空滯寂之苦。但受遊戲神通等
樂。
【鈔】彼國方便土聖人。皆稟圓教體空觀。巧度證入
者。皆大乘菩薩故。四土圓融故。無藏通二乘沉於
偏空。滯於寂滅之苦。此土二乘。有被偏空涅槃所
滯礙。不發大心。故為苦。彼土翻此。但受遊戲神通。
淨佛國土。成熟眾生等樂。
【觧】實報心觀圓。無隔別不融之苦。但受無礙不思議
樂。
【鈔】彼國實報土。皆稟圓教一心三觀證入者。智圓
融故。無別教隔別不融之苦。故但受無礙等樂。
【觧】寂光究竟等。無法身滲漏。真常流注之苦。但受稱
性圓滿究竟樂。
【鈔】究竟等者。究竟寂光土。理智不二。身土一如。法
身滲漏。真常流注者。乃指別妙覺。約別教雖稱究
竟。約圓教猶是分證之位。猶有滲漏流注之苦。法
身滲漏等者。菩薩不思議變易生死也。無明未盡。
故十二因緣未盡。因緣未盡。故法性之水。滲漏流
注也。彼土受用同佛。故但受稱性等樂也。正釋四
土竟。
△二點示行妙。
【觧】然同居眾生。以持名善根福德同佛故。圓淨四土。
圓受諸樂也。
<pb n="655"/>
【鈔】以持名善根福德同佛故者。謂正稱名時。便以
佛善根為己善根。以佛福德為己福德。故云同佛
也。經云。不可以少善根福德因緣。得生彼國。若有
善男子善女人。聞說阿彌陀佛。執持名號。一心不
亂。即得往生。既曰少善不生。隨云持名能生。可見
執持名號。乃多善根多福德。福善多。故能圓淨四
土。圓受諸樂。此非生淨土後圓淨圓受。乃正念佛
時。一念相應一念淨受。念念相應念念淨受。故曰
行妙也。三別明苦樂竟。
△四結指同居。
【觧】復次極樂最勝。不在上三土。而在同居。良以上之
則十方同居。遜其殊特。下又可與此土較量。所以
凡夫優入而從容。橫超而度越。佛說苦樂。意在於
此。
【鈔】遜者。讓也。十方佛土皆有同居。要讓極樂同居
殊勝奇特。下又可與此土較量其苦樂。優者。勝也。
收機最廣。故優入。下手最易。故從容。念念即佛。故
橫超。不落九界。故度越。佛說苦樂之意。正在同居
厭苦求樂。捨染歸淨耳。經文初約能受用釋竟。
△二約所受用釋（此亦轉釋上無有眾苦。但受諸樂之故。下廣釋一科。亦然）。
又舍利弗。極樂國土。七重欄楯。（以嚴際畔）七重羅網。（以嚴空界）
七重行樹。（以嚴露地）皆是四寶。周帀圍繞。是故彼國。名為
極樂。
【鈔】極樂莊嚴。當閱大彌陀經。及十六觀經。茲不具
錄。
△疏中分三。初總釋勝境。二別明四土。三問答破
情。△今初。
【觧】七重。表七科道品。四寶。表常樂我淨四德。周帀圍
繞者。佛菩薩等無量住處也。皆四寶則自功德深。
周帀繞。則他賢聖徧。此極樂真因緣也。
【鈔】文分二節。初略釋經文。表者。顯也。以果顯因也。
七科。即三十七科道品。釋在後文。七科不出戒定
慧。欄楯表戒。防過失故。羅網表定。以定覆心故。行
樹表慧。道樹高遠故。四寶者。彼土寶實無量。但言
四寶。表四德也。此土同居方便。唯有四倒。故曰凡
聖四倒。彼土同居。人人實具四德。常者。無量壽故。
樂者。但受諸樂故。我者。無量光故。具八自在我故。
淨者。淨土無染故。八自在我者。一能示一身為多
身。二以一塵身。徧大千界。三能示大身。輕舉遠到。
四能現無量類。常居一土。五諸根互用。六得一切
法。如無法想。七說一偈義。經無量劫。八身遍諸剎。
猶若虗空。下文供養他方十萬億佛。即以食時還
到本國。即此八大自在我也。皆四寶下。明勝境因
緣也。自功德深者。多善根之因深。他賢聖徧者。多
福德之緣強。此皆一句萬德洪名之所現也。總釋
勝境竟。
△二別明四土分二。初明四土橫竪。二明四土圓
融。夫若約性德。則非橫非竪。今言橫竪。乃約修
德。雖分性修。乃全性起修。全修在性也。若約此
土往生。或稱名號。或作觀想。或生同居。或生上
三。總名橫超。若約彼土同居進入上三。則有橫
有竪。根性不等故。若利根則橫入。鈍根則竪進。
橫入則修圓頓止觀。則論相似分證之別。竪進
則修次第止觀。則有即空妙假之分。雖分橫竪。
橫竪皆圓。非前三教。故教觀綱宗。約化儀教。立
三種止觀。今但約頓漸二種。不定止觀亦在其
中。△今初。
【觧】此等莊嚴同居淨土。是增上善業所感。亦圓五品
觀所感。以緣生勝妙五塵為體。
【鈔】此明同居土因果也。以二感為因。土體為果。此
土唯橫無竪。此等莊嚴。總指四土依正二報。增上
善業。別指同居。乃專稱名號所感。亦是修圓教五
品觀行所感也。專稱名號。為增上善業者。以念念
<pb n="656"/>
即佛。乃我成佛之親因緣。等無間緣。所緣緣。增上
緣也。但言增上者。以增上緣。總攝前三緣也。善業
者。中道無漏善業也。五品觀者。謂隨喜。讀誦。解說。
兼行六度。正行六度。以此二行為能感之因。同居
淨土為所感之果也。緣生勝妙五塵為體者。緣生。
謂因緣所生法也。勝妙者。非娑婆之麤惡也。五塵。
謂色聲香味觸也。體者。國土之體質也。
【觧】方便淨土。是即空觀智所感。亦相似三觀所感。以
妙真諦無漏五塵為體。
【鈔】此明方便土因果也。因則有橫有竪。竪則即空
觀智所感。橫則相似三觀。言即空者。非通教即有
之空。乃圓教即中即假之空。相似三觀者。乃一心
三觀。證入相似位者也。妙真諦者。非是偏真。乃不
思議真也。無漏五塵者。無見思漏。塵沙漏。無明漏。
乃中道無漏五塵也。
【觧】實報淨土。是妙假觀智所感。亦分證三觀所感。以
妙俗諦無盡五塵為體。
【鈔】此明實報土因果也。妙假觀者。不思議假觀。即
中即空之假也。約竪而論也。分證三觀者。一心三
觀之分證位也。約橫而論也。妙俗諦者。不思議俗
諦也。即中即真之俗也。無盡五塵者。隨拈一塵。皆
具一切塵。謂一一塵中一切塵。一一心中一切心。
一一塵中一切心。一一心中一切塵。一一塵中一
切剎。一切剎塵亦復然。（云云）也。
【觧】常寂光土。是即中觀智所感。亦究竟三觀所感。以
妙中諦稱性五塵為體。
【鈔】此明寂光土因果也。即中觀者。即空即假之中
也。不思議之中。約竪而論也。究竟三觀者。一心三
觀之究竟位也。約橫而論也。妙中諦者。不思議中
諦也。即真即俗之中也。稱性五塵者。稱性圓融。不
可思議之五塵也。初明四土橫竪竟。
△二明四土圓融。
【觧】欲令易解。作此分別。實四土莊嚴。無非因緣所生
法。無不即空假中。所以極樂同居淨境。真俗圓融
不可限量。下皆倣此。
【鈔】欲令易解作此分別者。作此四土次第分別。同
居是緣生。方便是即空。實報是妙假。寂光是即中。
若據實理。四土無不圓融。故曰四土莊嚴。無非因
緣所生法等也。無非因緣所生者。四土唯一同居
土也。無不即空者。四土唯一方便土也。無不即假
者。四土唯一實報土也。無不即中者。四土唯一寂
光土也。所以下。引圓融之境。證圓融之理也。真俗
圓融者。三諦圓融也。人民表因緣所生法。同居土
也。聲聞表即空。方便土也。菩薩表即假。實報土也。
佛表即中。寂光土也。若非圓融之理。何以有此圓
融之境。凡聖同在一居而無礙。故曰圓融。不可限
量者。不可以次第三智而作限量也。下文有顯理
處。皆倣依於此。別明四土竟。
△三問答破情。
【觧】問寂光唯理性。何得有此莊嚴。答一一莊嚴。全體
理性。一一理性。具足莊嚴。方是諸佛究竟依果。若
寂光不具勝妙五塵。何異偏真法性。
【鈔】此恐人不達寂光乃即事之理。而落偏見。設此
問答以遮之也。夫寂光原不在三土外。亦不在三
土內。以寂光本無所在故。即三土之理體也。所以
答云。一一莊嚴。全體寂光理性。一一理性。具足三
土莊嚴。經云。諸佛住處。名常寂光。若約如來分上。
全三土而成寂光。若約眾生分上。全寂光而成三
土。自是業之差別。何關土有高下。又人民但見同
居。不見上三。聲聞但見下二。不見上二。菩薩見下
三。分見寂光。唯佛圓見四土也。寂光若在三土勝
妙莊嚴外。與小乘偏真法性有何差別也。經文二
約所受用釋竟。大科初徵釋已竟。
<pb n="657"/>
△二廣釋二。初別釋所受。二合釋能受所受。△初
又二初釋生處。二結示佛力。△今初。
又舍利弗。極樂國土。有七寶池。八功德水。充滿其中。
池底純以金沙布地。四邊階道。金銀瑠璃玻瓈合成。
上有樓閣。亦以金銀瑠璃玻瓈硨磲赤珠瑪瑙而嚴
飾之。池中蓮華。大如車輪。青色青光。黃色黃光。赤色
赤光。白色白光。微妙香潔。
【鈔】瑠璃。梵語。此云青色寶。又云不遠。去波羅柰城
不遠故玻瓈。或云塞頗胝迦。此云水玉。又云白珠。
似水晶。有赤有白。
△疏中分四。初總標異此。二明八功德水。三明充
滿其中等。四明華輪等。△今初。
【觧】上明住處今明生處。寶池金銀等所成。不同此方
土石也。
【鈔】不同此方土石者。非但金寶與土石不同。亦乃
凡聖逈別。此方是凡夫有漏染業所感。彼土乃聖
人無漏淨業所成。又是彌陀願力莊嚴。此土如牢
獄。彼土如天宮。豈可相比。言金銀七寶等者。彼土
寶實無量。且順此方凡情所重。而言七種。乃至八
功德水。亦順此方凡水言其似而已。此土天宮之
寶水。尚不可思量。況聖人之域。豈可以凡情測度。
也。以彼土隨拈一法。皆是彌陀三身四德。毫無差
別故也。下皆倣此。
△二明八功德水。
【觧】八功德者。一澄清。異此方渾濁。二清冷。異寒熱。三
甘美。異鹹淡劣味。四輕輭。異沉重。五潤澤。異㴼腐
褪色。六安和。異急暴。七除饑渴。異生冷。八長養諸
根。異損壞諸根。及沴戾增病沒溺等也。
【鈔】十六觀經云。八功德水。從如意珠王生。分十四
支。一一支作七寶妙色。其摩尼水。流注華間。尋樹
上下。其聲微妙。演說苦空無常無我請波羅蜜。無
量壽經云。彼諸菩薩。及聲聞眾。若入寶池。意欲令
水沒足。水即沒足。乃至欲令灌身。自然灌身。欲令
還復。水輒還復。自然隨意。開神悅體。蕩除心垢。清
明澄潔。波揚無量自然妙聲。隨其所應。莫不聞者。
疏云八功德者。若論寶水功德。其實無量。且順凡
情略顯八種。一澄清異此方渾濁者。彼土寶水。非
但自體澄清。還能澄清一切眾生身心。故經云。開
神悅體。蕩除心垢也。此方之水。非但不能蕩除心
垢。自體渾濁。復能渾濁一切也。二清冷異寒熱者。
彼土之水。非但自體清涼。復能清涼一切。浴此水
者。離一切熱惱故。此方之水。非但不能除惱。自體
寒熱。復又寒熱一切。三甘美異鹹淡劣味者。彼方
之水。非但自體甘美。復又甘美一切。飲此水者。離
苦得樂故。此方之水。非但不能離苦得樂。自體鹹
淡劣味。（海鹹。河淡餘水味劣）復又鹹淡一切。四輕輭異沉重
彼方之水。非但自體輕輭。復又輕輭一切。浴此水
者。身心皆輕安故。此方之水。非但不得輕安。自體
沉重。復又沉重一切。五潤澤異㴼腐褪色。彼方之
水。非但自體潤澤。復又潤澤一切。飲此水者。無有
不得利益。此方之水。非但不得悉檀。自體㴼腐褪
色。復又㴼腐一切（㴼者。臭也。腐者。爛也。褪色者。日久色變也）六安和異
急暴者。彼方之水。非但不急暴。自體安和。復又安
和一切。經云。微瀾迴流。安詳徐逝。聞此水聲。皆得
法忍。此方之水。非但不能說法。自體急暴。復又急
暴一切。七除饑渴異生冷者。彼方之水。非但除色
身饑渴。復除法身之饑渴。飲此水者。能得無量三
昧辯才故。此方之水。非但不得法喜。自體生冷。復
又生冷色法二身。八長養諸根。異損壞諸根。及沴
戾增病沒溺等也者。彼方之水。非但長養色身諸
根。復能長養法身諸根。謂信進念定慧。此方之水。
非但不長養二身。復又損壞諸根。並及沒溺而死。
沴戾而病也。（沴者。不和戾者。違戾）二明八功德水竟。
<pb n="658"/>
△三明充滿其中等。
【觧】充滿其中。異枯竭汎濫。底純金沙。異汙泥。階道四
寶異磚石。陛級名階。坦途名道。重屋名樓。岑樓名
閣。七寶樓閣。異此方土木丹青也。樓閣是住處。及
法會處。但得寶池蓮胞開敷。便可登四岸。入法會
見佛聞法也。
【鈔】充滿其中。異枯竭汎濫者。彼方之水。非但充滿。
復能善隨人意。經云。彼諸菩薩。及聲聞眾。若入寶
池。意欲令水沒足。水即沒足。欲令至腰。即至於腰。
乃至欲令還復。水輒還復。調和冷暖。自然隨意。此
方之水。非但不隨人意。不是枯竭。便是汎濫。枯竭
則不能得其用。汎濫則復更損壞一切也。底純金
沙異汙泥者。彼土池底。或是金沙。或銀沙。或一寶
沙。乃至無量寶沙等。此方池底。純是污泥。目不可
覩。鼻不可聞也。便可登四岸。入法會。見佛聞法者。
非但登東西四岸。乃登四德之岸。入四土之法會。
見四身之佛。聞四教之法也。三明充滿其中等竟。
△四明華輪等。
【觧】華輪者。輪王金輪。大四十里。且舉最小者言。若據
觀經。及無量壽會。大小實不可量。由同居淨土身
相不等故也。青色名優鉢羅。黃色名拘勿頭。赤色
名鉢頭摩。白色名芬陀利。由生身有光。故蓮胞亦
有光。然極樂蓮華。光色無量。此亦略言耳。微妙香
潔。略歎蓮華四德。質而非形曰微。無礙曰妙。非形
則非塵。故潔也。蓮胞如此。生身可（妙）知。
【鈔】華輪者。池中蓮華大如車輪也。車輪。乃金轉輪
王金輪寶。輪王有四種。謂金。銀。銅。鐵。金輪王掌金
輪。王四天下。有七寶千子。出人壽八萬四千歲時。
純以十善化導。金輪寶大四十里。且舉最小蓮華
而言。若據十六觀經。及寶積經中。無量壽如來會。
所明大小。實不可限量。由同居眾生。身相不等故
也。極樂蓮華光色無量者。非但蓮華無量。乃至光
亦無量。色亦無量。此亦略言者。非但蓮華略言。乃
行樹羅網寶池。金沙德水等。若光。若色。若依。若正。
一一皆略言。以此經乃刪繁取要故也。略歎蓮華
四德者。蓮華功德亦無量。非止微妙香潔四德也。
質而非形者。質乃七寶之體質也。非形。謂非定大
小之形。隨心如意也。無礙曰妙者。即隨心如意。故
不可思議也。非形則非塵者。既隨心如意。全體唯
心。經云。此見及緣。元是菩提妙淨明體。故曰非塵
故潔也。蓮胞既微妙香潔。所生之身。亦微妙香潔
也。經文初釋生處竟。
△二結示佛力。
舍利弗。極樂國土。成就如是功德莊嚴。
△疏中分三。初約佛釋。二結生釋。三約不二釋。△
今初。
【觧】明上住處。生處。種種莊嚴。皆是阿彌陀佛。大願大
行稱性功德之所成就。故能遍嚴四種淨土。普攝
十方三世一切凡聖。令往生也。
【鈔】嚴。有能嚴。所嚴。大願。乃智慧莊嚴。大行。乃福德
莊嚴。此二為能嚴。稱性功德。性為所嚴。性有三諦。
同居乃俗諦性。未見真理故。方便乃真諦性。未達
中道故。實報寂光乃中諦性。已破無明故。願有總
別。總則四種宏誓。別則四十八願。及十大願等。今
以總攝別。不出四宏。四宏對四諦。四諦分四教。則
有四教四宏。依願起行。行亦分四教。今以藏教願
行。莊嚴同居淨土。通教願行。莊嚴方便淨土。別教
願行。莊嚴實報淨土。圓教願行。莊嚴寂光淨土。又
以前三教則莊嚴次第四土。以圓教則莊嚴圓融
四土也。此二種莊嚴。必在眾生邊修。故能普攝十
方三世一切凡聖也。今以同居普攝藏教凡聖。以
方便普攝通教凡聖。以實報普攝別教凡聖。以寂
光普攝圓教凡聖。今以同居普攝四教凡夫。以方
<pb n="659"/>
便普攝藏通聖人。別圓凡夫。實報普攝別圓聖人。
寂光唯攝圓教聖人。今以次第四土。普攝次第凡
聖。若以圓融四土。普攝十方三世。一切專稱名號。
圓融凡聖。令往生也。初約佛釋竟。
△二約生釋。
【觧】復次佛以大願作眾生多善根之因以大行作眾
生多福德之緣令信願持名者。念念成就如是功
德。而皆是已成。非今非當。
【鈔】此約眾生。釋成就如是功德莊嚴也。四十八願。
乃多善根之因。六度萬行。乃多福德之緣。佛以此
願行。與眾生莊嚴四種淨土。又以此願行。莊嚴成
一句洪名。是故信願持名者。全攝佛四土。乃我四
土。全攝佛願行成我願行。故得念念之中圓淨四
土。圓證三身。圓證三不退。一生成佛也。皆是已成。
非今非當者。乃我心中彌陀。與我早已嚴成。非待
我今成當成。喻如父王成就天下。但候太子登極
也。約生釋竟。
△三約不二釋。
【觧】此則以阿彌種種莊嚴作增上本質帶起眾生自
心種種莊嚴。全佛即生全他即自。故曰成就如是
功德莊嚴。
【鈔】此則指上佛生二義。圓融成一義也。阿彌莊嚴
作增上本質者。與眾生作增上緣之本質境也。緣
有四種。謂因緣。次第緣。所緣緣。增上緣也。增上者。
有增上力用也。境有三種。一性境。二帶質境。三獨
影境。性境有二。一無本質境。即彌陀大圓鏡智。及
我等第八識。所變身土莊嚴。即此本質境。又是增
上緣也。二有本質境。即前五識所變五塵之境也。
帶質境亦二種。一以心緣心。名真帶質。二以心緣
色。名似帶質。即依經作十六。觀等也。獨影境亦二
種。一無質獨影。如緣龜毛兔角等。二有質獨影。即
依經作觀等也。帶起眾生自心莊嚴者。托此增上
緣之本質境。變起自心中種種莊嚴也。帶有二種。
一挾帶。根本智證真如是。二變帶。即變起相分是。
夫自心本具四土莊嚴。無緣不能自起。今托佛之
本質境之增上緣。自第八識變起無本質境。前五
識變起有本質境。第六識變起似帶質境。皆是自
變而緣。故曰自心種種莊嚴也。全佛即生者。全佛
本質莊嚴。乃眾生本質莊嚴。全佛帶質莊嚴。乃眾
生帶質莊嚴。全他即自者。佛乃眾生心中之彌陀。
我是佛心內之眾生。佛與我互相攝入既爾。與一
切菩薩。一切人民。攝入亦然。故曰成就如是。事事
無礙。不可思議功德莊嚴也。經文初別釋所受竟。
△二合釋能受所受又二。初約五根五塵明受用。
次約耳根聲塵明受用。△初又二。初正明。二結
示。△今初。
又舍利弗。彼佛國土。（空中）常作天樂。（下是）黃金為地。（中間）晝
夜六時。雨天曼陀羅華。（上嚴空界。下嚴金地）其土眾生。常以清
旦。各以衣裓。盛眾妙華供養他方十萬億佛。即以食
時。還到本國。飯食經行。
△疏中分二。初合科義。二釋經文。△今初。
【觧】樂是聲塵。地是色塵。華是色香二塵。食是味塵。盛
華散華經行是觸塵。眾生五根對五塵可知。
【鈔】眾生五根。受用此五種淨塵。故云五根五塵明
受用也。
△二釋經文分四。初釋常作天樂等。二釋曼陀羅
華等。三釋即以食時等。四釋飯食經行。△今初。
【觧】常作者。即六時也。黃金為地者。七寶所嚴地界。體
是黃金也。日分初中後。名晝三時。夜分初中後。名
夜三時故云晝夜六時。然彼土依正各有光明。不
假日月。安分晝夜。且順此方假說分際耳。
【鈔】常作天樂者。此土五塵。以天為極。故曰天樂天
衣天食等也。然彼土音樂。非天可比。無量壽經云。
<pb n="660"/>
世間帝王百千音樂。自轉輪聖王。乃至第六天上
妓樂音聲。展轉相勝千億萬倍。第六天上萬種樂
音。不如無量壽國。諸七寶樹。一種音聲。千億倍也。
此稱天樂者。一者。順此方凡情。二者乃第一義天
之樂也。以佛國土中。隨拈一法。皆彌陀三身四德。
毫無差別也。黃金為地等可知。
△二釋曼陀羅華等。
【觧】曼陀羅。此云適意。又云白華。衣裓。是盛華器。眾妙
華。明非曼陀羅一種。應如妙經四華。表四因位。供
養他方佛。表真因會趨極果。果德無不遍也。且據
娑婆言十萬億佛。意顯生極樂已。還供釋迦彌勒。
皆不難耳。若阿彌神力所加。何遠不到哉。
【鈔】妙經四華者。法華經云。爾時世尊。入於無量義
處三昧。是時天雨曼陀羅華。摩訶曼陀羅華。曼殊
沙華。摩訶曼殊沙華。而散佛上。摩訶曼陀羅者。此
云大適意。曼殊沙。此云柔軟。大柔軟。表四因位者。
四華表顯十住。十行。十向。十地。四種真因菩薩位
也。供養他方佛。表真因會趨極果者。以妙華供佛。
表顯真因皆趨向於佛果也。何故供養他方佛。表
顯果德徧在一切處也。餘文可知。
△三釋即以食時等又三。初明神足難思。二明事
事無礙。三明法門甚深。△今初。
【觧】食時。即清旦。故曰即以。明其神足不可思議。不離
彼土。常徧十方。不假逾時迴還也。
【鈔】神足不可思議者。六通中有神足通。亦名神境
通。亦名如意通。有三種。一能到。謂身能飛行。如鳥
無礙。移遠令近。不往而到。此沒彼出。彼沒此出。一
念能至十方世界。二轉變。大能作小。小能作大。一
能變多。多能變一。三聖如意。化現無方。應變不測。
此乃自力神足。尚不可測。況借如來神力。豈可思
議。故不離彼土。常徧十方。不假逾時迴還也。逾者。
越也。非過時而還本國也。
△二明事事無礙。
【觧】此文顯極樂一聲。一塵。一剎那。乃至跨步彈指。悉
與十方三寶貫徹無礙。
【鈔】上文神足。乃約事釋。今乃約理顯。神足非作意
通。乃法爾如然。法性之理也。此文顯極樂一聲一
塵者。謂隨拈一法也。淨土中隨拈一法。皆究竟清
淨真如。真如無分別。無分劑。攝盡十方無盡三寶。
皆在是一法之中。十方三寶。亦究竟清淨真如。真
如無分別。無分劑。攝盡極樂無盡三寶。一法既爾。
法法皆然。故得跨步彈指。互相貫徹無礙。由貫徹
無礙。故得不離彼土。常徧十方。供佛還國。在於同
時無礙也。故曰我此道場如帝珠。十方三寶影現
中。我身影現三寶前。頭面接足歸命禮。
△三明法門甚深。
【觧】又顯在娑婆則濁重惡障。與極樂不隔而隔。生極
樂則功德甚深。與娑婆隔而不隔也。
【鈔】娑婆如牢獄。不隔而隔。極樂如天宮。隔而不隔
也。釋即以食時等竟。
△四釋飯食經行。
【觧】飯食經行者。念食食至。不假安排。食畢鉢去。不勞
舉拭。但經行金地。華樂娛樂。任運進修而已。
【鈔】飯食經行者。意顯不假安排做作。不勞舉拭淨
洗。無有障道塵緣。但有金地經行。華樂娛樂。勝緣
助道耳。經文初正明竟。
△二結示。
舍利弗。極樂國土。成就如是功德莊嚴。
【鈔】經文初約五根五塵明受用竟。
△二約耳根聲塵明受用。以此方耳根最利。故別
就法音廣明。其實極樂攝法界機。五塵一一圓
妙。出生一切法門也。
【鈔】眾生五根。各有利鈍。如香積佛國眾生。舌根利。
<pb n="661"/>
故香積如來以香飯作佛事。又有以天衣作佛事
者。乃身根利。此方眾生耳根最利。故釋迦佛以音
聲作佛事。故佛頂經云。此方真教體。清淨在音聞。
是故此經別就彌陀法音。廣明其受用。若究實論。
極樂圓攝法界機。五塵皆圓皆妙。皆能出生一切
法門。非止音聲一塵也。
○又二初別明。二總結。△初中二。初化有情聲。二
化無情聲。△初又二。初鳥音法利。二徵釋略顯。
△今初。
復次舍利弗。彼國常有種種奇妙雜色之鳥。白[鴳-女+隹]。孔
⿱少隹。鸚鵡舍利。迦陵頻伽。共命之鳥。是諸眾鳥。晝夜六
時。出和雅音。其音演暢五根。五力。七菩提分。八聖道
分。如是等法。其土眾生。聞是音已。皆悉念佛念法念
僧。
△疏中分二。初釋鳥音。二釋法利。△今初。
【觧】種種奇妙雜色。言多且美也。下略出六種。舍利。舊
云鶖鷺。琦禪師云是春鶯。或然。迦陵頻伽。此云妙
音。未出㲉時。音超眾鳥。共命。一身兩頭。識別報同。
此二種西域雪山等處有之。皆寄此間愛賞者。言
其似而已。六時出音。則知淨土不以鳥棲為夜。良
以蓮華托生之身。本無昏睡。不假夜臥也。
【鈔】種種奇妙雜色之鳥者。非但多。而且美。十六觀
經云。如意珠王。湧出金色微妙光明。其光化為百
寶色鳥。和鳴哀雅。常讚念佛念法念僧。琦禪師。即
元朝楚石梵琦禪師。姓朱。甯波象山人。云是春鶯
者。西齋詩云。舍利即春鶯。修眉漆點睛或然者。亦
未可定也。妙音鳥未出㲉時者。大論云。如迦陵頻
伽鳥。在㲉中未出。聲超餘鳥。正法念經云。山谷曠
野。其中多有迦陵頻伽。出妙音聲。若天若人。緊那
羅等。無能及者。唯除如來音聲。共命一身兩頭。識
別報同者。梵云耆婆耆婆迦。此翻生。勝天王經云。
生生。或翻命。法華云。命命。雜寶藏經。名為共命。心
識各別。同一報命也。此等諸鳥。皆寄此間愛賞者。
言其相似。名雖相似。體却不同。乃如意珠王所生
寶鳥。原是彌陀化身也。初釋鳥音竟。
△二釋法利又三。初釋道品。二釋等法。三釋念三
寶。初科又二。初正釋。二料簡。初又七。初四念處。
二四正勤。三四如意足。四五根。五五力。六七菩
提分。七八聖道分。△今初。
【觧】五等根者。三十七道品也。所謂四念處。一身念處。
二受念處。三心念處。四法念處。
【鈔】四念處者。念為能觀之智。處為所觀之境。而有
四教。此正明藏教念處者。以厭離門中正當用故。
佛臨涅槃再三囑付故。正當用者。能斷娑婆愛欲。
愛欲不斷。難得往生。喻如乘馬。先須解韁。開舟先
須拔錨。錨不拔。舟豈能開。韁不解。馬焉得行。愛欲
不斷。焉得往生。念佛人多。往生者少。正為愛欲不
斷故也。佛臨涅槃囑付者。佛臨涅槃。阿難問佛。佛
在世時。依佛而住。佛滅度後。依何而住。佛答云。依
四念處住。一身念處者。謂觀身不淨。有七種不淨
觀。一種子不淨。此身最初。乃一念愛欲心生。二受
生不淨。謂受生時。攬父母赤白二渧。識投其中受
生。三住處不淨。謂在母腹。生臟下。熟臟上住。四食
噉不淨。胎中唯食母血故。五初生不淨。從產門出。
血衣同下。臭穢狼藉。六舉體不淨。薄皮之內。膿血
遍滿。屎尿盈腹。蛆蟲遍體。九孔流溢。七究竟不淨。
死後肨脹爛壞。狗拖猪扯。骨肉縱橫。常作此觀。能
斷娑婆貪愛。能成極樂淨業。乃厭離門中第一妙
行。修淨業者不可不知也。二受念處者。謂觀受是
苦。受有三受。謂苦受。樂受。不苦不樂受。苦受是苦
苦。樂受是壞苦。不苦不樂受是行苦。三心念處者。
謂觀心無常。貪。嗔。癡。等分。四心流動故。四法念處
者。謂觀法無我。法。謂五陰等法。無我我所。○再觀
<pb n="662"/>
淨土清淨四念處。能啟極樂欣求門。一身念處者。
謂觀淨土之身究竟清淨。對娑婆七種不淨。略明
七種清淨。發菩提心。為種子清淨。投於七寶蓮胎。
為受生清淨。端坐蓮臺之上。為住處清淨。禪悅法
喜。為食噉清淨。華開見佛。為初生清淨。三十二相。
八十種好。紫磨金身。為舉身清淨。一生成佛。為究
竟清淨。二受念處者。淨土之受。純是不思議樂受。
謂六根受於六塵。皆得無量福德智慧。三昧辯才
三心念處者。謂觀淨土之心。唯真常之心。謂無貪
愛。無嗔恚。無愚癡。既無三毒。則唯一平等真常之
心。四法念處。謂觀法有我。淨土五陰。皆具八大自
在我故。四念處竟。
△二四正勤。
【觧】四正勤。一已生惡法令斷。二未生惡法令不生。三
未生善法令生。四已生善法令增長。
【鈔】正勤者。謂正精進也。已生惡者。見思惑也。未生
惡。謂塵沙無明。未生善。謂道種智。一切種智。已生
善。謂一切智也。○淨土正勤者。一句佛號。心心不
捨。念念不忘。無有間斷。即正勤也。
△三四如意足。
【觧】四如意足。一欲如意足。二精進如意足。三心如意
足。四思惟如意足。
【鈔】如意足者。所願皆遂故。又名四神足。能發神通
故。欲如意者。於所觀境希向慕樂也。精進如意者。
於所觀境精而不雜。進而不退也。心如意者。亦名
念如意。於所觀境一心正住也。思惟如意者。亦名
慧如意。於所觀境。心不馳散也。○淨土如意足者。
欣求極樂。即欲如意。直進不退。即精進。句句分明。
即心如意。及思惟如意也。
△四五根。
【觧】五根者。信正道及助道法。名信根。行正道及諸助
道善法。勤求不息。名精進根。念正道及諸助道善
法。更無他念。名念根。攝心在正道及諸助道善法
中。相應不散。名定根。為正道及諸助道善法。觀於
苦等四諦。名慧根。
【鈔】正道。即四念處觀。能破四倒。名為正道。助道。即
其餘事助。即布施持戒等名為助道。文並易知。觀
苦等四諦名慧根者。謂十六行觀也。前四念處。總
具四諦。此別顯四諦。何為總具。謂所觀身受心法。
為苦諦。能觀之不淨苦無常無我。即道諦。四倒。即
集諦。四倒不起。即滅諦。何為別顯。四諦各顯四觀。
四四成十六觀。故為別顯。當觀法數。○淨土五根
者。信此一句佛號。乃九品蓮華之藕根也。念念不
息。名精進根。更不他念。即念根。一心不亂。即定根。
娑婆苦集斷。極樂道滅成。即慧根。
△五五力。
【觧】五力者。信根增長。能破疑惑。破諸邪信。及破煩惱。
名信力。精進根增長。破種種身心懈怠。成辦出世
大事。名精進力。念根增長。破諸邪念。成就一切出
世正念功德。名念力。定根增長。能破亂想。發諸事
理禪定。名定力。慧根增長。能遮通別諸惑。發真無
漏。名慧力。
【鈔】五力者。謂五根增長。能破五障力用也。信根增
長等者。謂諦觀分明。正信自增。邪信自破。四倒不
生。故曰破煩惱也。精進根增長等者。身精進破身
懈怠。口精進破口懈怠。心精進破心懈怠。成辦出
世身口意大事也。念根增長等者。四念處增長。破
四倒之邪念。成就出世不淨智。苦智等。四智功德
也。定根增長等者。能破欲界亂想。發得世間事禪。
四禪。四空等。或發出世間理禪。六妙門。十六特勝
等。名定力也。慧根增長等者。能遮其見思之通惑。
通惑者。三乘同斷故。又能遮其塵沙無明之別惑
令不起。別惑謂獨菩薩斷。二乘不斷故。發真諦無
<pb n="663"/>
漏智慧也。○淨土五力者。一心不亂。不被娑婆所
動也。
△六七菩提分。
【觧】七菩提分。亦名七覺分。智慧觀諸法時。善能簡別
真偽。不謬取諸虗偽法。名擇法覺分。精進修諸道
法時。善能覺了。不謬行於無益苦行。常勤心在真
法中行。名精進覺分。若心得法喜。善能覺了此喜。
不依顛倒之法而喜。住真法喜。名喜覺分。若斷除
諸見煩惱之時。善能覺了。除諸虗偽。不損真正善
根。名除覺分。若捨所見念著境時。善能覺了。所捨
之境。虗偽不實。永不追憶。名捨覺分。若發諸禪定
之時。善能覺了。諸禪虗假。不生愛見妄想。名定覺
分。若修出世道時。善能覺了。常使定慧均平。或心
沉沒。當念用擇法精進喜三覺分。以察起之。或心
浮動。常念用除捨定三覺分。以攝持之。調和適中。
名念覺分。
【鈔】七菩提分。亦名七覺分者。梵云菩提。此云正覺。
即上文發真無漏智。念念不離。故曰覺分也。智慧
觀諸法等者。諸法。即五蘊等真法偽法也。與無漏
智相應。即真法。不相應。名虗偽法也。精進修諸道
法等者。道法。即道品也。若與無漏智相應。名有益
真法。若不相應。即無益苦行也。若心得法喜等者。
若與無漏智相應之喜。即真法喜。即法喜亦不許
著。若與四倒相應者。名顛倒之喜。若斷除諸見煩
惱等者。即斷身邊等見惑也。真善根。即無漏智也。
若捨所見念著等者。所見念著。謂所見。所念。所著
之境。即見惑所取身相我相等相也。虗偽不實者。
此境本無。因念著故似有。乃意識所變影像。故曰
不實也。若發諸禪等者。即四禪八定。乃世間禪。故
曰虗假。不生愛見者。愛即思惑。見即見惑。皆名妄
想。若修出世道等者。此七科道品。即出三界道品
也。若心沉沒。即定過於慧。若心浮動。即慧過於定。
皆不能發真。定慧均平。則寂而常照。照而常寂。故
能發真也。○淨土覺分者。一念相應一念佛。念念
相應念念佛。即淨土覺分也。
△七八聖道分。
【觧】八聖道分。亦名八正道分。修無漏行觀。見四諦分
明。名正見。以無漏心相應思惟。動發覺知籌量。為
令增長入大涅槃。名正思惟。以無漏慧除四邪命。
攝諸口業。住一切正語中。名正語。以無漏慧。除身
一切邪業。住清淨正身業中。名正業。以無漏慧。通
除三業中五種邪命。住清淨正命中。名正命。（五邪命。皆
為利養。一詐現異相奇特。二自說功德。三占相吉凶。為人說法。四高聲現威。令人敬畏。五說所得供養。以
動人心）以無漏慧相應。勤精進修涅槃道。名正精進。
以無漏慧相應念正道及助道法。名正念。以無漏
慧相應入定。名正定。
【鈔】八聖道分。亦名八正道分者。乃聖人所行正道
也。無漏聖法。故言正。通至涅槃。故言道。修無漏行
觀等者。無漏行觀。即苦集滅道十六行觀。修此觀
只有上升。不能下漏。故曰無漏行觀。慧眼分明。故
曰正見也。以無漏心相應等者。無漏心。即四諦智。
總名為一切智心。思惟動發者。發動四諦觀。覺知
籌量四諦之境。為令四智增長。斷惑證真也。以無
漏慧除四邪命等者。四邪命食。一方口食。謂曲媚
豪勢。通使四方。二維口食。謂種種呪術。卜算吉。
三仰口食。謂仰觀星宿。以自活命。四下口食。種植
田園。和合湯藥。此四邪心求利。以活身命。故曰邪
命。離此四邪。專行乞食。真語實語。攝諸口業。住於
正語也。以無漏慧除身一切邪業等。謂尚無不殺
不盜不婬。何況而有殺盜婬業。故曰清淨正身業
也。以無漏慧通除等者。上二別除身口。此則通除
三業。以五邪命。通三業故。以無漏慧除。故曰清淨
正命也。以無漏慧相應勤精進等者。謂修精進行
<pb n="664"/>
時。無我慧在前。令我執不起。名涅槃道正精進也。
以無漏慧相應念正道等者。謂行正道助道。總以
無漏慧為正念也。以無漏慧相應入定等者。入定
之前。先舉無漏慧。能發無漏定也。○淨土正道者。
一句佛號。乃淨土直道也。
△二料簡又二初料簡四教。二料簡四土。△今初。
【觧】此等道品。依生滅四諦而修。即藏教道品。依無生
四諦而修。即通教道品。依無量四諦而修。即別教
道品。依無作四諦而修。即圓教道品。
【鈔】道品者。四諦中之道諦也。如來說法。不出四諦。
此乃世尊利他妙智。因病設藥也。若見思病重。為
說生滅四諦。若見思病輕。為說無生四諦。若無明
病重。為說無量四諦。若無明病輕。為說無作四諦。
智者大師判為四教四諦也。藏教者。三藏教也。四
阿含為經藏。毗尼為律藏。阿毗曇為論藏。此謂小
乘三藏。約事立名。後三教乃大乘。約理立名。此教
唯詮生滅四諦。及十二因緣。事六度等。通教者。大
小皆通。鈍根人通前藏教。利根通後別圓。故為通。
乃大乘初門。詮無生四諦。十二因緣等。別教者。謂
教。理。智。斷。行。位。因。果。別前藏通。別後圓教。故為別。
獨菩薩法。詮無量四諦。十二因緣等。圓教者。謂教。
理。智。斷。行。位。因。果。悉皆圓融。故為圓教。詮無作四
諦。十二因緣等也。生滅四諦者。苦諦則生。住。滅。三
相遷移。集諦則貪。嗔。癡。等分。四心流動。道諦則對
治易奪。滅諦則滅有還無。淨土眾生。亦復如是。若
小種先熟者。定聞生滅四諦。稟生滅道品。自屬藏
教。故曰依生滅四諦而修。即藏教道品也。無生四
諦者。苦諦如幻如化。無逼迫相。集諦如幻如化。無
和合相。滅諦涅槃如幻如化。無生相。道諦與集諦
如幻如化。無二相。若是通教機。定聞無生四諦。稟
無生道品。故曰依無生四諦而修。即通教道品也。
無量四諦者。苦有無量相。十界果報不同故。集有
無量相。五住煩惱不同故。道有無量相。恒沙佛法
不同故。滅有無量相。諸波羅蜜不同故。若是別教
機。定聞無量四諦。稟無量道品。故曰若依無量四
諦而修即別道品也。無作四諦者。四諦皆真如實
相。無作無為。故曰無作。苦諦則陰入皆如。無苦可
離。集諦則塵勞本清淨。無集可斷。道諦則邊邪皆
中正無道可修。滅諦則生死即涅槃。無滅可證。若
圓教機。定聞無作四諦。稟無作道品。故曰依無作
四諦而修。為圓道品也。料簡四教竟。
△二料簡四土。
【觧】藏道品名半字法門。淨土濁輕。似不必用。為小種
先熟者。或暫用之。通道品名大乘初門。三乘共稟。
同居淨土多說之。別道品名獨菩薩法同居方便
淨土多說之。圓道品名無上佛法。有利根者。於四
淨土皆得聞也。
【鈔】半字法門者。喻小乘偏理而不圓滿也。淨土濁
輕者。淨土本無濁。因娑婆眾生生彼國。故有輕濁
也。似不必用者。若為小乘種先熟則暫用。若無小
乘種。則不必常用也。大乘初門者。別圓二教之初
門故。同居淨土多說者。同居土眾生具見思惑。故
說無生道品也。獨菩薩法者。唯菩薩所行也。同居
方便多說者。上二土不用也。圓道品四土皆聞者。
四土圓融故。故是極樂宗旨也。如是則同居具四
教。方便但別圓。實報唯圓教。寂光無教無不教。料
簡竟。釋道品竟。
△二釋等法。
【觧】如是等法者。等前念處正勤如意足。等餘四攝六
度十力無畏無量法門也。三十七品。收法雖盡。而
機緣不等。作種種開合。名義不同。隨所欲聞。無不
演暢。故令聞者念三寶。發菩提心。伏滅煩惱也。
【鈔】文分二節。初正釋文。二明開合。初正釋。四攝者。
<pb n="665"/>
一布施攝。二愛語攝。三利行攝。四同事攝。以此四
法。攝取眾生也。六度者。布施度慳貪。持戒度破戒。
忍辱度嗔忿。精進度懈怠。禪定度散亂。智慧度愚
癡。十力者。如來十種智力也。一知是處非處智力。
二知業智力。三知定智力。四知根智力。五知欲智
力。六知界智力。七知至處智力。八宿命智力。九天
眼智力。十漏盡智力。四無畏者。一一切智無畏。於
一切法盡知盡見。二漏盡無畏。五住究盡故。三說
障道無畏。障道法盡知盡說。四說苦盡道無畏。盡
苦道能知能說。此四攝六度等。皆具四教。恐繁不
錄。二明開合。攝法雖盡者。謂道品中具足諸法。諸
法中具足道品也。機緣不等者。四教四機。四悉為
緣。故曰不等也。種種開合名義不同者。若藏教機。
則開生滅道品。及四攝六度等。無量法門。若通教
機。則開無生道品。及四攝六度等。無量法門。別圓
亦然。演暢者名開。不演名合。又若是好廣機緣。則
廣演三十七品。成無量法門。若是好略機緣。則合
演道品。成六度四攝等。名亦不同。隨名顯義。義亦
有異。總而言之。隨所樂聞。無不演暢。曲盡其宜。無
方不至。故令聞者圓念三寶。圓發三心。圓斷三惑
也。二釋等法竟。
△三釋念三寶又二初正明二料簡。△今初。
【觧】灼見慈威不可思議。故念佛。法喜入心。法味充足。
故念法。同聞共稟。一心修證。故念僧。
【鈔】此正明念三寶因緣也。灼見者。往生淨土。親見
彌陀三身也。若藏通二機。灼見彌陀應化身慈威
不可思議。故念佛。聞藏通道品法喜入心。真諦法
味充足。故念法。與藏通聖賢同聞共稟。同居土中
一心修證。故念僧。若別圓二機。灼見彌陀報法二
身慈威不可思議。故念佛。聞別圓道品法喜入心。
俗中二諦法味充足。故念法。與別圓聖賢同聞共
稟。方便實報土中。一心修證。故念僧。正明竟。
△二料簡。
【觧】能念即三觀。所念三寶。有別相。一體。及四教意義。
三諦權實之不同。如上料簡道品。應知。
【鈔】此簡別能念所念也。能念即三觀者。簡能念也。
謂藏教析空。通教體空。別教次第。圓教一心也。所
念三寶下。簡所念則不同。有別相三寶。有一體三
寶。及四教三寶。三諦三寶。權實三寶。如上文以四
教四土料簡道品。應可知。別相三寶者。法報應化。
為四教佛寶。教理智斷。為四教法寶。三乘聖賢。為
四教僧寶。一體三寶者。真如覺了為佛寶。全體軌
則為法寶。理智和合為僧寶。四教意義者。別相一
體。各分四教。別相可知。一體者。以能觀之智為佛
寶。以所觀之理為法寶。能所和合為僧寶。意者。一
體也。義者。別相也。三諦者。藏通乃真諦三寶。別教
乃次第三諦三寶。次第隔歷。又為俗諦三寶。圓教
乃一心三諦三寶。一心圓融。又為中諦三寶。權實
者。前三教是權。圓教乃實。別相是權。一體是實。前
三教一體總為權。唯圓教一體乃是實也。更簡四
土者。同居具一切。方便簡藏通。實報簡別教。寂光
又簡別相。無念無證。無三無一。復能普現一切也。
疏義三釋念三寶竟。經文初鳥音法利一科已竟。
△二徵釋略顯。
舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音宣流。變
化所作。
△疏中分三。初問答破疑。二問答顯益。三點示標
指。△今初。
【觧】徵釋可知問白[鴳-女+隹]等非惡道名耶。答。既非罪報。則
一一名字。皆詮如來究竟功德。所謂究竟白[鴳-女+隹]等。
無非性德美稱。豈惡名哉。
<pb n="666"/>
【鈔】此破惡名之餘疑也。經中徵釋略顯。實法之疑
已決。而無惡道之名尚隱。故問云。白[鴳-女+隹]等。豈非惡
道之名字。何云尚無惡道之名耶。答云。五陰既非
罪報。即假名亦非惡名。非罪報即善報。非惡名即
善名。善報即究竟五陰功德。善名即究竟假名功
德。故曰一一名字。皆詮如來究竟功德也。一一名
字者。佛假名。乃至白[鴳-女+隹]等假名也。詮者。以假名詮
顯實法也。究竟功德者。如來證窮十法界功德也。
所謂究竟白[鴳-女+隹]等者。既佛證窮法界性。一究竟一
切究竟。在佛為究竟佛。在白[鴳-女+隹]為究竟白[鴳-女+隹]。亦即
究竟舍利。究竟蛣蜣等也。無非性德美稱者。十界
五陰。皆是法界本具功能德用。十界假名。亦性具
美稱。豈娑婆惡道之假名。故曰名字法界不可思
議也。初問答破疑竟。
△二問答顯益。
【觧】問化作眾鳥何義。答。有四悉檀因緣。凡情喜此諸
鳥。順情而化。令歡喜故。鳥尚說法。令聞生善故。不
於鳥起下劣想。對治分別心故。鳥即彌陀。令悟法
身平等。無不具。無不造故。
【鈔】文並易知。鳥即彌陀者。鳥即法界藏身。令聞法
者悟入法界藏身。無一法不具。無一法不造。得入
理益也。此釋悉檀。皆是第一義中具下三悉者。逈
異他經故。他經具四教四悉。此經純圓教四悉。圓
教乃第一義諦之教。佛乃第一義諦之人。於圓教
中乃分證四悉。故是第一義中具下三悉也。分證
四悉。釋在下文。問答顯益竟。
△三點示標指。
【觧】此中顯微風樹網等音。及一切依正假實。當體即
是阿彌陀佛三身四德。毫無差別也。
【鈔】法界標指者。直指法界之語也。法界者。當人自
性也。此中顯等者。依報妙一科之中。顯極樂六塵
之境也。微風。乃觸塵。樹網。乃色香味三塵。音。乃聲
塵。假。即假法。乃法塵。實。即實法。總前五塵。此六塵
中隨拈一法。當其全體即彌陀三身四德。毫無差
別。既是佛三身四德。亦眾生三身四德。亦我三身
四德。毫無差別。故曰心佛及眾生。是三無差別。故
為圓融法界標指。又為第一義諦悉檀也。經文二
徵釋略顯竟。大科化有情聲竟。
△二化無情聲。
舍利弗。彼佛國土。微風吹動。諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。
△疏中分二。初明念三寶因緣。二明念三寶四益。
△今初。
【觧】情與無情。同宣妙法。四教道品。無量法門。同時演
說。隨類各解。能令聞者念三寶也。
【鈔】情與無情。盡是彌陀之妙體。風動樹網。全吐廣
長之舌相。如來一音說法。眾生隨類各解。然雖各
解。終歸一體三寶。明念三寶因緣竟。
△二明念三寶四益。此四益。此土有橫有竪。橫則
利根一人。竪約鈍根六即。彼土唯橫無竪。以往
生淨土。一生定成佛故。故今但論分證四益也。
【觧】念三寶。是從悉檀獲益。凡夫創聞。大踴徧身。是歡
喜益與三寶氣分交接。必能發菩提心。是生善益。
由此伏滅煩惱。是破惡益。證悟一體三寶。是入理
益也。初別明竟。
【鈔】念三寶是從悉檀獲益者。總標親證一體三寶。
圓獲四益也。凡夫有二觀行為外凡。相似名內凡。
乍破無明。創聞佛性之理。自然踴躍普遍通身。故
別教名歡喜地也。乍入聖位。與一體三寶氣分相
應。自是菩提心開發。故圓教名發心住也。由此分
破無明煩惱。約斷德名破惡益。證悟一體三寶。即
三德三身等。約智德名入理益也。又前文念三寶。
<pb n="667"/>
灼見慈威等三句。各具此四益。以見佛。聞法。共稟。
在同時故。又此四益。意雖在圓。其實四教皆通。具
四教道品故。四教俱圓故。當案四教六即說之。經
文二化無情聲竟。大科初別明竟。
△二總結。
舍利弗。其佛國土。成就如是功德莊嚴。
△疏中分二。初正明唯心妙境。二訶破愚迷。△今
初。
【觧】重重結示。令深信一切莊嚴。皆導師願行所成種
智所現。皆吾人淨業所感。唯識所變。佛心生心。互
為影質。如眾燈明。各徧似一。全理成事。全事即理。
全性起修。全修在性。亦可深長思矣。
【鈔】令深信者。藏通別三教之信。皆是淺信。此乃圓
融事事無礙之信。故曰深信。一切莊嚴者。四土莊
嚴也。願行所成者。四教願行所成也。以此為因。種
智所現者。乃至果成一切種智所現。此明佛心所
變相分莊嚴。全莊嚴乃佛心也。皆吾人淨業所感
者。以此為因。唯識所變者。乃至果成唯識所變。此
明眾生心所變相分莊嚴。全莊嚴乃眾生心也。佛
心生心。互為影質者。亦可云佛境生境。互為影質。
全境即心故。此謂佛之莊嚴。為本質境。而却在眾
生心中。為獨影境。眾生莊嚴。為本質境。而又在佛
心內。為獨影境。佛乃眾生心內彌陀。名為自性彌
陀。眾生乃佛心內人民。喚作自性眾生。故曰自性
眾生誓願度。乃至自性佛道誓願成。一人如是。眾
多亦然。隨拈一塵一法。皆是此境。法性法爾如是。
非關造作。四土皆然。非但實報也。如眾燈下。更以
喻明。如眾燈之明。各徧一室。似一而不分。却是各
燈各明。佛心眾生心。共變四土莊嚴。似一而不分。
却是各人各莊嚴。然同業同相分。似難分。但看人
見是水。鬼見是火等。別業別相分。則唯心唯莊嚴。
事事無礙之境。易可知也。全理成事。全事即理者。
全心成境。全境即心也。如全冰成水。全冰即水也。
全性起修。全修在性者。全性具莊嚴。而起成修德
莊嚴。全修德莊嚴。而還在心性中。不出心外。心性
本無外故。如全海成波。全波在海。不出海外。故曰
唯心淨土。自性彌陀也。亦可深長思者。此理微妙。
非邪智淺智可知也。
△二訶破愚迷。
【觧】柰何離此淨土。別譚唯心淨土。甘墮鼠即鳥空之
誚也哉。初依報妙竟。
【鈔】鼠即。乃鼠鳴聲。譬呵譚有不達妙有者。鳥空。乃
鳥鳴聲。譬呵譚空不達真空者。誚者。譏誚。古人之
陳喻。故曰之誚也。世人不了即事之理。即土之心。
離此不思議淨土。別執緣影妄想。以為唯心淨土。
自性彌陀。何類鼠鳥之譚也。緣影妄想者。第六意
識所攀緣之影。以識如鏡。所緣如影。乃無體法塵
也。即今人所謂空劫已前。威音那畔。以為本來面
目者是也。楞嚴經云。縱離見聞覺知。內守幽閒。猶
為法塵分別影事。一迷為心。決定撥西方在心外
也。經文二總結竟大科初依報妙竟。
△二正報妙二。（深契佛心）初徵釋名號。二別釋主伴。△初中
二。初徵。二釋。△今初。
舍利弗。於汝意云何。彼佛何故號阿彌陀。
【觧】此經的示持名妙行。故持徵釋名號。欲人深信萬
德洪名。不可思議。一心執持。無復疑貳也。
【鈔】如來徵釋名號者。此經的確開示執持名號以
為妙行。故特徵釋之。欲人深信萬德洪名。即不思
議境。一心執持。自具十乘觀法。圓收圓超一切法
門。故曰無復疑其有貳也。
△二釋二。初約光明釋。二約壽命釋。阿彌陀。正翻
無量。本不可說。本師以光壽二義。收盡一切無
量。光則橫遍十方。壽則竪窮三際橫竪交徹即
<pb n="668"/>
法界體。舉此體作彌陀身土。亦即舉此體作彌
陀名號。是故彌陀名號。即眾生本覺理性。持名。
即始覺合本。始本不二。生佛不二。故一念相應
一念佛。念念相應念念佛也。
【鈔】此懸示名號功德不可思量。令人一心執持無
疑也。阿彌陀正翻無量者。翻梵成華也。無量者。本
不可思量也。不可思量。故不可言說。真如門意也。
雖不可說。而不礙言說。故本師約生滅門。以光壽
二義。收盡一切無量。以壽義。收盡不可說一切無
量。以光義。收盡言說中一切無量。光則橫遍十方
者。心性寂而常照也。壽則竪窮三際者。心性照而
常寂也。橫竪交徹。即法界體者。橫中有竪。竪中有
橫。即圓融法界之體。法界體者。即心性不變常隨
緣。隨緣常不變。乃十界之大綱宗。實相之正體也。
故古德云。法界圓融體。作我一念心。故我念佛心。
全體即法界也。舉此體作彌陀身土。則彌陀三身
四土。乃此一念變作。如舉墨成畫。全畫即墨。舉體
作名號。則全名號乃此一念變作。如舉墨書字。全
字亦是墨。名號即本覺者。即心即佛也。始覺合本
者。能所不二也。始本不二。生佛不二者。唯此現前
一念心性也。現前一念。常與佛號相應。則一念相
應一念成佛。念念相應念念成佛。不隨九界之緣
故也。
△今初約光明釋。
舍利弗。彼佛光明無量。照十方國。無所障礙。是故號
為阿彌陀。
△疏中分二。初釋佛光無量。二明佛光無礙。初又
三初約證釋二約願釋三簡三身。△今初。
【觧】心性寂而常照。故為光明。今徹證心性無量之體。
故光明無量也。
【鈔】心性寂而常照者。明所證理體也。辯體中云。實
相之體。非寂非照。而復寂而恒照。此即彌陀所證
實相。不變而常自隨緣也。能隨染淨緣。具造十法
界。故為光明也。徹證心性無量之體者。明能證之
智德也。徹證者。以一心三觀。證一心三智。從名字
證。乃至究竟證。心性無量智德之體圓顯。故光明
無量也。一切諸佛之心要者。即此現前一念之心
性也。
△二約願釋。
【觧】諸佛皆徹性體。皆照十方。皆可名無量光。而因中
願力不同。隨因緣立別名。彌陀為法藏比丘。發四
十八願。有光明恒照十方之願。今果成如願也。
【鈔】此科明隨四悉檀因緣立別名也。若但約證釋。
則諸佛體同。不能立其別名。立別名者。必假因緣。
不然。則墮無因之過。因緣者。為眾生作四悉因緣
也。彌陀為法藏比丘者。世界悉檀也。發四十八願
者。為人悉檀也。有光明恒照十方之願者。對治悉
檀也。今果成如願者。第一義悉檀也。可悟心佛者。
點示入理益也。
△三簡三身。
【觧】法身光明無分際。報身光明稱真性。此則佛佛道
同。應身光明有照一由旬者十百千由旬者。一世
界。十百千世界者。唯阿彌普照。故別名無量光。然
三身不一不異。為令眾生得四益故。作此分別耳。
【鈔】文分二節。初正簡。然三身下。明隨益也。法身光
明無分際者。無相故。橫遍十方。竪窮三際故。報身
光明稱真性者。自受用報身。稱合法性也。應身光
明不等者。應機而現。隨機隨處隨時不等故。由旬
者。無正翻譯。乃輪王巡狩一停之舍。如此方舘驛
也。唯彌陀普照者。阿彌應身。普照四土也。四土圓
融故。三身一體故。故別名無量光。乃是極樂圓融
淨宗也。二明隨益。三身不一不異者。佛身不可思
議。離戲論故。三身皆是法身故。為眾生隨四悉之
<pb n="669"/>
益。作此一異分別耳。初釋佛光無量竟。
△二明佛光無礙。
【觧】當知無障礙。約人民言。由眾生與佛緣深。故佛光
到處。一切世間無不圓見也。
【鈔】佛光在佛分上原無礙不礙。所言礙無礙者。皆
在眾生分上論也。若眾生不念佛。故與佛緣淺。緣
淺故障深。故礙。今由念佛眾生。與佛緣深。緣深故
障淺。故佛光到處。一切世間無不圓見三身光明
也。有三種世間。一正覺世間。二九界有情世間。三
依報器世間。經文初約光明釋竟。
△二約壽命釋。
又舍利弗。彼佛壽命。及其人民（壽命皆）無量無邊阿僧
祇劫。故名阿彌陀。
△疏中分二。初正釋壽命。二重釋光壽。初又二。初
釋佛壽無量。二釋生壽無量。初中三。初約證釋。
二約願釋。三簡三身。△今初。
【觧】心性照而常寂。故為壽命。今徹證心性無量之體。
故壽命無量也。
【鈔】心性照而常寂者。明所證理體也。實相之體。非
寂非照。而復照而恒寂。此即彌陀所證實相。隨緣
而常自不變也。雖隨染淨緣。其體自如如。故為壽
命也。徹證心性無量之體者。明能證之斷德也。徹
證者。以一心三止。證一心三解脫。從名字證。乃至
究竟證。心性無量斷德之體圓顯。故壽命無量也。
△二約願釋。
【觧】法見壽命無始無終。報身壽命有始無終。此亦佛
佛道同。皆可名無量壽。應身隨願隨機。延促不等。
法藏願王。有佛及人壽命皆無量之願。今果成如
願。別名無量壽也。
【鈔】此亦明隨願因緣立別名也。法身無始無終者。
不生不滅故。報身有始無終者。有始覺故有始。稱
法性故無終。此亦證道皆同。應身隨願隨機。延促
不等者。願長則壽延。願短則壽促。機長則壽延。機
短則壽促。或願長機短。則促長令短。或願短機長。
則延短令長。各隨四益。或延促其壽。或延促其機。
故曰不等。佛有延促智故。法藏下。明隨願力因緣
立別名也。
△三簡三身。
【觧】阿僧祇。無邊。無量。皆算數名。實有量之無量。然三
身不一不異。應身亦可即是無量之無量矣。
【鈔】阿僧祇等。皆算數名者。乃算數別名也。別名有
十。謂阿僧祇。無量。無邊。無等。不可數。不可稱。不可
思。不可量。不可說。不可說不可說。此乃佛菩薩。所
知算數。尚非二乘所知。況凡夫也。實有量之無量
者。乃應身之無量。非法報二身之無終之無量。阿
彌陀有涅槃故。觀音菩薩次成佛故。然三身下。破
情計也。即此應身。即法即報。即無量之無量也。釋
佛壽無量竟。
△二釋生壽無量。
【觧】及者。併也。人民。指等覺以還。謂佛壽命。併其人民
壽命。皆無量等也。
【鈔】人民指等覺以還者。彼國唯佛為王。觀音勢至
皆人民。故前文云。以下下。例上上也。若以上例下。
概為人民。若以下例上。則概為等覺。故後文云。凡
夫例登補處。奇倡極談也。皆無量等者。等無邊阿
僧祇也。初正釋壽命竟。
△二重釋光壽又三。初總明。二別明。三結勸。△今
初。
【觧】當知光壽名號。皆本眾生建立。以生佛平等。能令
持名者。光明壽命。同佛無異也。
【鈔】光壽名號。皆本眾生建立者。竪窮橫遍名號。本
於眾生現前一念心性建立。以現前一念心性。本
自竪窮橫遍。故曰生佛平等也。能令持名者同佛
<pb n="670"/>
無異者。理具種子。發成現行之果也。總明竟。
△二別明又二。初明光義。二明壽義。△今初。
【觧】復次由無量光義。故眾生生極樂。即生十方。見阿
彌陀佛。即見十方諸佛。能自度。即普利一切。
【鈔】此明持無量光之因。證無量光之果也。生極樂
即生十方者。極樂。即華藏世界。生華藏世界。即橫
生四土。阿彌陀佛。即毗盧遮那。見毗盧遮那佛。即
圓見三身。能自度。即頓破無明。則五住圓斷。故前
文云。盛眾妙華。供養他方十萬億佛。即以食時。還
到本國。飯食經行。
△二明壽義。
【觧】由無量壽義。故極樂人民。即是一生補處。皆定一
生補佛。不至二生。
【鈔】此明持無量壽之因。證無量壽之果也。此即圓
證三不退果也。二別明竟。
△三結勸。
【觧】當知離却現前一念無量光壽之心。何處有阿彌
陀佛名號。而離却阿彌陀佛名號。何由徹證現前
一念無量光壽之心。願深思之。願深思之。
【鈔】此結歸現前一念心性也。離心無名號者。譬如
無水何以成冰也。離名號不能證心者。如離冰何
以成水也。願深思之。特勸後賢也。經文初徵釋名
號竟。
△二別釋主伴二。初別釋。二結示。△初又二。初主
二伴。△今初。此亦釋別序中今現在說法句。
舍利弗。阿彌陀佛。成佛已來。於今十劫。
△疏中分二。初論三身成劫。二明十劫之意。初又
二。初總標。二別論。△今初。
【觧】此明極樂世界教主成就也。
【鈔】成就有六種。謂信。聞。時。主。處。眾。此乃極樂世界
六成就中。主成就也。主既成就。一成一切成也。
△二別論又二。初論劫。二論成。△今初。
【觧】然法身無成無不成。不應論劫。報身因圓果滿名
成。應身為物示生名成。皆可論劫。又法身因修德
顯。亦可論成論劫。報身別無新得。應身如月印川。
亦無成不成。不應論劫。
【鈔】文分二段。三身皆具事理。初段約事論。二段約
理論。法身無成不成者。不可思議。故不應論劫。報
身因圓果滿者。萬行之因圓。萬德之果滿。名得菩
提。故論成。應身為物示生者。為眾生故。示現八相
成道。故論成。論成。故皆可論其劫數也。梵語劫波。
此云時分。有小中大三種。一增一減。為一小劫。二
十小劫。為一中劫。成住壞空四中劫。為一大劫。此
約世界成壞論劫數也。又法身下。約理論也。法身
因修德顯者。離垢妙極法身也。法身理雖本具。要
假修顯。如金在鑛。須假火功。金體方顯也。修德有
二。謂般若。解脫也。以般若照理斷惑。照理究竟名
智德。斷惑究竟名斷德。以此二德。莊嚴法身。名離
垢妙極法身。約修德邊論。亦可論成論劫。非定不
論成劫也。報身別無新得者。理所本有也。既屬本
有。亦無成不成。應身如月印川者。即法報二身之
影現。別無自體故。亦無成不成。皆不應論劫。非定
可論成論劫也。會此理事二論。纔離情計遍執。自
既離報。若遇悉檀因緣。可以為人破其執也。
△二論成。
【觧】但諸佛成道。各有本迹。本地並不可測。且約極樂
示成之迹而言。即是三身一成一切成。亦是非成
非不成而論成也。
【鈔】成道。有通有別。通則通於四教。別則別指示生。
本迹。有通有別。通則有六重本迹。別則別指法華
已今二門也。六本迹者。一者理事。真諦之理為本。
俗諦之事為迹。二者理教。理含事理為本。說事理
教為迹。三者教行。現事之教為本。稟教修行為迹。
<pb n="671"/>
四者體用。因行證體為本。從體起用為迹。五者權
實。最初實得為本。中間權施為迹。六者已今。迹門
已說為迹。本門今說為本。本地並不可測者。即法
華今說本門。並不可測也。且如釋迦。壽量品謂塵
點劫前早已成佛。補處慈尊尚不能測。誰能測也。
阿彌陀佛成佛者。且約極樂示現之迹而言。非指
本門也。即是下。謂雖言示生化身。亦即法即報也。
雖言成。即上文謂三身一成一切成。亦是三身非
成非不成而論成。非偏論也。初論三身成劫竟。
△二明十劫之意。
【觧】又佛壽無量。今僅十劫。則現在說法。時正未央。普
勸二世眾生。速求往生。同佛壽命。一生成辦也。又
下文無數聲聞菩薩及與補處。皆十劫所成就。正
顯十方三世往生不退者。多且易也。
【鈔】言於今十劫。佛有二意。一意者。顯前文現在說
法。時正未央。未央者。無量壽未至一半。正在盛旺
之時。普勸速求往生。不可緩也。二意者。又顯法門
殊勝。收機最廣。下手最易。故十劫中成就者甚多
也。經文初主竟。
△二伴。
又舍利弗。彼佛有無量無邊聲聞弟子。皆阿羅漢。非
是算數之所能知。諸菩薩眾。亦復如是。
【觧】他方定性二乘。不得生彼。若先習小行。臨終回向
菩提。發大誓願者。生彼國已。佛順機說法。令斷見
思。故名羅漢。如別教七住斷見思之類。非實聲聞
也。蓋藏通二淨。不聞他方佛名。今聞彌陀名號。信
願往生。總屬別圓二教所攝機矣。
【鈔】文二。初明非實聲聞。二明實是菩薩也。二乘者。
聲聞緣覺乘。他方者。除極樂外。娑婆及他方世界
也。定性。謂已斷見思。決定趣向無餘涅槃。故不得
生也。若先習小乘道品。而未斷見思。臨終纔聞淨
土法門。功德殊勝。即回小向大。發願求生。發願求
生。即大誓願也。生彼國已。佛順先習小機。說藏通
道品。令斷見思。與羅漢位齊。假名羅漢也。如別教
斷見思之類。實是菩薩。非實聲聞也。蓋藏通下。明
實是菩薩。不聞他方佛名者。佛於藏通二教。不說
他方事故。不說故不聞也。今聞彌陀名號等者。謂
臨終聞淨土法門者。前世已是大乘之機。今習小
行。乃暫時岐路。非久被繫。並及今日我等聞彌陀
名號。信願求生者。一總屬別圓二教菩薩也。經文
初別釋竟。
△二結示。
舍利弗。彼佛國土。成就如是功德莊嚴。
【觧】佛及聲聞菩薩。並是彌陀因中願行所成。亦是果
上一成一切成。是則佛菩薩聲聞。各各非自非他
自他不二。故云成就如是功德莊嚴。能令信願持
名者。念念亦如是成就也。初廣陳彼土依正妙果
以啟信竟。
【鈔】文二。初明已成。能令下。今成當成也。佛及聲聞
等。並是彌陀因中願行所成者。謂佛等是果。願行
為因。因為能成。佛等果為所成。因中願行。各分能
所。約願。則願為能發。苦諦之生為所度。滅諦之佛
為所求。約行。則行為能行。道諦之七科為所行。集
諦之惑為所斷。法藏比丘願行。攝眾生願行。眾生
願行。又攝法藏願行彼此互相攝入。成此事事無
礙之因。亦是果上一成一切成者。因中法藏無礙
之因。成就彌陀無礙之果。果中種智一現一切皆
現。現此自他影像。眾生無礙之因。成就聲聞等無
礙之果。果中唯識一變一切皆變。變此自他影像。
互相成就此事事無礙之果也。是則佛菩薩聲聞。
各各非自非他者。自是他心中之自。他是自心中
之他。自心中之他。他則非他。他心中之自。自亦非
自。佛是眾生心中之彌陀。聲聞等乃佛心內之眾
<pb n="672"/>
生。佛心內眾生。全眾生即佛。眾生心中之佛。全佛
即眾生也。自他不二者。自他唯此現前一心妙淨
明體。云何於中有是非是。能令下。明今成當成。以
此已成為本質境。增上緣。能令我等。信亦念念如
是信。願亦念念如是而求。持亦念念而如是持。自
然必定念念中如是成就也。經文二正報妙竟。大
科初廣陳彼土依正妙果以啟信竟。

佛說阿彌陀經要解便蒙鈔卷中

<sarticle>佛說阿彌陀經要解便蒙鈔卷下</sarticle>
紅螺比丘　達默　造鈔
資福沙門　達林　參訂
△二特勸眾生應求往生以發願二。初揭示無上
因緣。二特勸。淨土殊勝。謂帶業往生。橫出三界。
同居橫具四土開顯四教法輪。眾生圓淨四土。
圓見三身。圓證三不退。人民皆一生成佛。如是
等勝異超絕。全在此二科點示。須諦研之。
【鈔】此二科。乃一經大力用。故前文明力用云。上善
一處。是生同居。即已橫生上三土。一生補佛。是位
不退。即已圓證三不退。恐人忽略。故懸示我等當
知也。
△今初揭示無上因緣。
又舍利弗。極樂國土。眾生（纔）生（彼土）者。皆是（三種）阿[鞥-合+(白-日+田)]䟦
致。其（三不退）中多有一生補處。其數甚多。非是算數所
能知之。但可以無量無邊阿僧祇說。
△疏中分二。初釋跋致。二釋補處。初又三。初正明。
二點示。三結歸。△今初。
【觧】阿[鞥-合+(白-日+田)]䟦致。此云不退。一位不退。入聖流不墮凡地。
二行不退。恒度生不墮二乘地。三念不退。心心流
入薩婆若海。
【鈔】入聖流。不墮凡地者。我執已破。見惑已空。入聖
人之流類。不墮內凡外凡之地也。恒度生不墮二
乘地者。二乘法執空也。薩婆若。此云一切種智。海
者。果海也。
△二點示分二。初點示勝異。二點示超絕。初又二。
初示此土難證之劣。二示彼土圓證之勝。△今
初。
【觧】若約此土藏初果。通見地。別初住。圓初信。名位不
退。通菩薩。別十向。圓十信。名行不退。別初地。圓初
住。名念不退。
【鈔】此明此土三不退之位次也。乃全約豎論。圓教
約理雖橫。約事仍豎。故不退之位。定不可移也。藏
初果。乃須陀洹果此云入流。謂入聖流也。又云逆
流。謂逆凡流也。通見地。乃通教第四地。見真諦理
也。別初住。乃發心住。圓初信。圓教信心位也。此乃
此土證位不退之位次也。若論行不退。藏教則無。
以二乘不修菩薩行故。雖有菩薩。不免有退故。通
菩薩。乃第九菩薩地。九地之前還有退也。別十向
者。別十回向位。前十行位。未能全不退也。圓十信
乃八至十信也。八信前還有退也。此乃此土行不
退位次。藏教全無。通教要到第九地。別教要到十
向。圓教要到十信。方得行不退。可見其難也。若論
念不退。通教亦無也。以不破無明。不證法身。別圓
雖有。別教要到初歡喜地。圓教要到初發心住。始
破無明。始見法身。始得念念流入果海。益可見其
難證矣。
△二示彼土圓證之勝。科中云。此科關係極大。以
係我等帶業往生。一生成佛。無非大事因緣故。
又云如是等勝異超絕。全在此二科點示。此乃
第一點示此經力用也。
【觧】今淨土五逆十惡。十念成就。帶業往生。居下下品
者。皆得三不退。
<pb n="673"/>
【鈔】五逆十惡等者。十六觀經下品往生章云。或有
眾生。作不善業。五逆十惡。具諸不善。如此愚人。以
惡業故。應墮惡道。經歷多劫。受苦無窮。如此愚人。
臨命終時。遇善知識。勸令念佛。如是至心。令聲不
絕。具足十念。於念念中。除八十億劫生死之罪。命
終之時。見金蓮華。猶如日輪。住其人前。如一念頃。
即得往生極樂世界。五逆者。出佛身血。弑阿羅漢。
弑父。弑母。破和合僧。十惡可知。五逆十惡。罪極重
也。十念成就。行極輕也。即得往生。正謂帶業往生
居下下品。皆與補處俱。正謂位不退。即已圓證三
不退也。若詳點示者。帶業往生等。可知圓證念不
退。即圓見法身。圓淨寂光土。圓斷根本無明。圓修
圓教道品。圓證一切種智。圓轉娑婆五濁。行不退。
位不退。例此可知。故經云。眾生纔生彼土。皆是三
種不退。其中多有一生補處。一生補處者。一生成
佛也。一生成佛者。以念佛者念念即佛故也。
△二點示超絕二。初示此土難超。二示彼土超絕。
△今初。
【觧】然據教道。若是凡夫。則非初果等。若是二乘。則非
菩薩等。若是異生。則非同生性等。又念不退。非復
異生。行不退。非僅見道位不退。非是人民躐等則
成大妄。進步則捨故稱。
【鈔】此一進一退。明教道不亂也。凡夫具足煩惱者。
自非初果見道聖人等次也。二乘乃不發心者。則
又非恒度生之菩薩等類也。異生。乃三賢位。無明
未破。法身未證。不與如來體同。故名異生。則又非
證法身初地菩薩同生性等也。此是一進。明下不
能妄躐上等也。又念不退之同生性。非復異生之
三賢。行不退之菩薩。非僅見道之初果。位不退之
聖人。斷非具煩惱之人民。此是一退。明上不能妄
稱下名。躐等者。越其等次也。則成大妄者。則成未
得言得。未證言證之大妄語也。進步則捨故稱者。
凡夫進步。則得聖人新名。則捨凡夫之故名也。乃
至異生進步。則得初地之新稱。則捨三賢之故名
也。
△二示彼土超絕。
【觧】唯極樂同居。一切俱非。一切俱是。
【鈔】俱非者。圓超也。俱是者。圓絕也。絕。謂絕待。無分
別也。無分別。故俱是也。一切俱非俱是者。約正報。
則非人民。非二乘。非菩薩。亦非是佛。以與佛同體
故。具足煩惱故。而又一切俱是。與佛同體故是佛。
具足煩惱故又是凡夫等也。約依報。則非同居。皆
是一生補處故。而亦非是寂光。皆是人民故。而又
是同居。皆是人民故。又是寂光。皆補處菩薩故。下
文云。若謂是凡夫。却不歷異生。若謂是一生補處。
却可名凡夫。娑婆不退。如此難證難超。極樂位次。
如彼之勝異超絕。可謂不思議之妙門。無上因緣
也。二點示竟。
△三結歸。
【觧】十方佛土。無此名相。無此階位。無此法門。非心性
之極致。持名之奇勳。彌陀之大願。何以有此。
【鈔】此結歸三不可思議因也。三不思議。即三要也。
十方無此名相等者。無此俱非俱是名相階位等。
獨極樂有此俱非俱是名相。俱非俱是階位。極樂
有此者。因有此俱非俱是法門故也。俱非者。無量
壽也。俱是者。無量光也。故曰非心性之極致。持名
之奇勳。彌陀之大願。何以有此。因光壽心性極致。
故有光壽名相。因光壽奇勳。勳。謂功勳。始有光壽
階位。因光壽大願。故有光壽法門。心性之極致者。
心要也。持名之奇勳者。境要也。彌陀之大願者。法
門要也。三要。即三不可思議也。初釋䟦致竟。
△二釋補處又三。初正釋。二點示。三嗟嘆。△今初。
【觧】一生補處者。只一生補佛位。如彌勒觀音等。極樂
<pb n="674"/>
人民。普皆一生成佛。人人必實證補處。故其中多
有此等上善。不可數知也。
【鈔】一生補處者。即前文圓三不退別名。只一生補
佛位。即下文謂同盡無明。同登妙覺。於念不退中。
超盡四十一因位。故與此土彌勒。彼土觀音。位齊
等也。非止一人。極樂人民皆然。乃至此土鸚鵡。八
哥等。往生去皆然。以念念即佛故。所以不落賢聖
次位。必實證補處。故其中多有此等上善。不可以
算而知也。既圓證三不退。則圓轉五濁。圓見三身
等。一切力用。皆在其中。
△二點示。
【觧】復次釋迦一代時教。惟華嚴明一生圓滿。而一生
圓滿之因。則末後普賢行願品中十大願王。導歸
安養。且以此勸進華藏海眾。
【鈔】此點示勝異超絕也。一代時教者。釋迦四十九
年。一代所說之法。天台判為正時八教。五時。謂華
嚴時。阿含時。方等時。般若時。法華涅槃時。八教。謂
化儀四教。化法四教。詳讀綱宗。非此所務。故不錄
也。唯華嚴明一生圓滿者。謂一代時教中。別經皆
無此義。唯有華嚴經中。明此一生圓滿成佛之因
也。即善財童子初見文殊。得根本智。後參五十二
員知識。得差別智也。而一生圓滿之因等者。謂一
生成佛之因。後參普賢。普賢以一者禮敬諸佛等。
十大願王。引導還歸極樂世界圓滿。非在此娑婆
世界圓滿也。非唯善財一人。華藏海眾。同聞共稟。
故曰且以此求生淨土法門。勸進華藏海眾也。行
願品云。願我臨欲命終時。盡除一切諸障礙。面見
彼佛阿彌陀。即得往生安樂剎。我既往生彼國已。
現前成就此大願。一切圓滿盡無餘。利樂一切眾
生界。彼佛眾會咸清淨。我時於勝蓮華生。親覩如
來無量光。現前授我菩提記。蒙彼如來授記已。化
身無數百俱胝。智力廣大遍十方。普利一切眾生
界。此經若於五時次第。生在第三。若論一生成佛。
獨讓此經。所以華嚴一生成佛。唯善財一人。末後
還歸極樂。此經一生成佛。非是算數所知。可謂勝
異超絕也。
△三嗟嘆。
【觧】嗟乎。凡夫例登補處。奇倡極談。不可測度。華嚴所
稟。却在此經。而天下古今信尠疑多。辭繁義蝕。余
唯有剖心瀝血而已。
【鈔】凡夫例登補處者。謂以下下例上上也。例者。概
也。以下下人民。與上上補處一概。不分高下也。此
乃念念即佛不思議淨宗也。奇倡極談者。凡夫例
登補處之義。唯此經有。他經所無。故此經為奇絕
之宣倡。極妙之談。可謂不可測度之經也。華嚴大
經所稟一生成佛之義。末後導歸安養。却在此經。
誰信此義。誰又不疑此義。非但今時。古來華嚴合
論。尚云西方是權。華藏是實。故曰天下古今。信尠
疑多。雖有三兩家註述。言辭太繁。凡夫例登補處
之理。念念即佛之宗。華嚴所稟此經之義。全蝕。蝕
者。缺也。余唯下。老人自謂無別法。唯有剖心瀝血
而已矣。是故此解。字字皆老人之心血也。前文明
我等成佛大事因緣。此又是法門大事因緣。故曰
關係極大也。經文初揭示無上因緣竟。
△二特勸。
舍利弗。（如上無上大事因緣）眾生（幸得）聞者。應當發願願生彼國。
所以者何。得與如是（不可算數一生補處）諸上善人。俱會一處。
【鈔】特勸者。特勸眾生應求往生以發願也。上文一
生成佛。無上大事因緣之境。一一舉示我等幸而
得聞。幸者。不當聞而得聞也。既已得聞。應當發願
求生。一生彼土。便同登補處之位。若不發願求生。
可惜枉聞此經也。
△疏中分四。初釋上善。二釋一處。三點出淨宗。四
<pb n="675"/>
專重信願。△今初。
【觧】前羅漢菩薩。但可云善人。唯補處居因位之極。故
云上。其數甚多。故云諸。
【鈔】前文羅漢菩薩。但可云善人者。彼土等覺以還。
概為之民。然雖為人民。乃無漏不思議善人民也。
善人民中。不妨分上中下。羅漢乃下善人。菩薩乃
中善人。補處居因位之極。乃可云上善人。上善眾
多。不妨又分上中下。故有三輩九品之別。直至妙
覺。無明盡淨。則無品可得也。
△二釋一處分三。初詳示此土粗劣。二點示彼土
勝超。三結三不可思議。初又二。初示尋常。二示
佛世。△今初。
【觧】俱會一處。猶言凡聖同居。尋常由實聖過去有漏
業。權聖大慈悲願。故凡夫得與聖人同居至實聖
身。權聖機盡。便升沉碩異。苦樂懸殊。乃暫同。非
究竟同也。又天壤之間。見聞者少。幸獲見聞。親近
步趨者少。
【鈔】文二。初通。次別。通則通釋同居。別則別明天上
人間。俱會一處者。如言凡聖同居也。尋常者。謂佛
前佛後。簡非佛世也。實聖者。同居土中。凡則唯一。
聖則有二。一實一權。實者。乃實證聖人。即現證初
二三果者。過去有漏業者。見惑雖斷。思惑未盡也。
權聖。即上三土。及他方示現來者。實聖由業。權聖
由願。故凡夫得與聖人同居。至於實聖業盡情空。
身泯智。權聖機盡願滿。感應道息。便升沉大異。
苦樂天殊。乃暫時之同居。非如極樂之究竟同居
也。又天壤下。別明天上人間。天。謂五不還天。壤。謂
人間有聖道場。即天台五臺等。楞嚴經云。此不還
天。彼諸天王。獨有欽聞。不能知見。如今世間曠野
深山。聖道場地。皆阿羅漢所住持故。世間麤人。所
不能見。幸而獲見。久久親近者少。如寒山拾得等。
幸而獲聞。遠遠步趨者亦不多也。
△二示佛世。
【觧】又佛世聖人縱多。如珍如瑞。不能遍滿國土。如眾
星微塵。又居雖同。而所作所辦。則逈不同。
【鈔】前尋常。明其麤。此舉佛世。又顯其劣。佛在世。菩
薩等亦現於世間。然而亦如珍寶之不多。亦如祥
瑞之無常。不能如極樂之遍滿國土。常如眾星之
普天。多如微塵之帀地也。又居雖同居。所作所辦
不同。又不如極樂作辦皆同。是則但有同居之假
名。而無同居之實義。故曰粗劣也。
△二點示彼土勝超二。初示勝異。二示超絕。△今
初。
【觧】今同以無漏不思議業。感生俱會一處。為師友。如
壎如箎。同盡無明。同登妙覺。
【鈔】同以無漏不思議業。感生俱會一處。則示究竟
因同。勝異上文所作所辦逈不同。為師友。如壎如
箎。勝異上文如珍如瑞。不多不常。同盡無明。同登
妙覺。則顯究竟果同。故為究竟同居。前文云生同
居。即已橫生上三土也。無漏不思議業者。念念即
佛之行。圓超九界之有漏。故曰無漏。圓超九界之
分別。故曰不思議業。感生俱會一處者。謂因緣所
生法。全體即無生第一義諦也。為師友如壎如箎
者。或為師友。或為弟兄。不相捨離也。壎箎乃樂器
名。古有弟兄二人。一吹壎。一吹箎。常不捨離。詩經
有伯氏吹壎。仲氏吹箎之句。同盡無明。即圓斷五
住。圓淨四土等。同登妙覺。乃圓證三身。圓證三智
等。一切力用。自在其中。
△二示超絕。
【觧】是則下凡眾生。於念不退中。超盡四十一因位。若
謂是凡夫。却不歷異生。必補佛職。與觀音勢至無
別。若謂是一生補處。却可名凡夫不可名等覺菩
薩此皆教網所不能收。剎網所不能例。
<pb n="676"/>
【鈔】是則者。承上文勝異中。點出圓超圓絕二義。即
絕待圓融二義也。下凡眾生者。即帶業往生。張鍾
馗。張善和之類也。超盡四十一因位者。即此等惡
人。以念念即佛之行。一生彼土。直等佛果。不歷菩
薩因位。故曰圓超。既曰圓超。便是圓淨四土。圓證
三身。圓證三不退等也。若謂下。明非凡非聖。而又
即凡即聖。教網不能收者。如來八教如網。撈摝有
情故也。不能收者。無此名相。無此階位故也。剎網
不能例者。佛剎亦如網。世界如孔。輪山如系。重重
交攝無盡也。不能例者。亦無此名相。無此階位。又
無此同居。所以不能比例也二示彼土勝超竟。
△三結三不思議。
【觧】當知吾人大事因緣。同居一關。最難透脫。唯極樂
同居。超出十方同居之外。了此。方能深信彌陀願
力。信佛力。方能深信名號功德。信持名。方能深信
吾人心性本不可思議也。
【鈔】吾人大事因緣者。成佛大事因緣也。同居關最
難脫者。同居見思最難斷。分段生死最難出也。唯
極樂超出十方同居之外者。唯極樂同居。能圓斷。
圓淨。圓證。圓脫。一生決定成佛。不至二生也。了此
者。了此土同居最難成佛。彼同居最易成佛也。方
信彌陀願力者。彼同居乃彌陀願行所成故。信佛
力方信名號功德者。又是眾生持名淨業所感故。
信持名方信吾人心性本不可思議者。彼同居彌
陀種智所現故。又是眾生唯識所變故。種智唯識
者。即我今現前一念心之自性也。由能現心性不
可思議。故所現同居不可思議。今了此所現不可
思議。信知心性本不可思議也。釋一處竟。
△三點出淨宗。
【觧】具此深信。方能發於大願。合此信願。的為淨土指
南。由此而執持名號。乃為正行。
【鈔】具此三種深信。信必真。三信即六信故。真信發
願。願必切。良心發現故。合此信願。的確為淨土慧
行。指南。即定南針。喻慧行為前導故。由此執持名
號為行行。目足並運。二行相持。乃為正行也。
△四專重信願。
【觧】若信願堅固臨時十念一念亦決得生若無信願
縱將名號持至風吹不入。雨打不溼。如銀牆鐵壁
相似。亦無得生之理。修淨業者。不可不知也。大本
阿彌陀經。亦以發菩提願為要。正與此同。
【鈔】若無信願者。不信西方極樂是唯心。彌陀乃自
性。但信緣影妄想。為唯心自性。所以不發願求生。
雖亦念佛。但為壓妄想而已。此行不但不能得福。
而且有過。以不信不願。必將起謗法之愆。故預為
修淨業者告。發菩提願正於此同者。求生淨土。即
菩提願故。以求生必厭離。厭離。即眾生無邊誓願
度。煩惱無盡誓願斷。求生。即法門無量誓願學。佛
道無上誓願成也。經文二特勸眾生應求往生以
發願竟。
△三正示行者執持名號以立行二。初正示無上
因果。二結勸。△今初。
舍利弗。不可以少善根福德因緣。得生彼國。舍利弗。
若有善男子善女人。聞說阿彌陀佛。執持名號。若一
日。若二日。若三日。若四日。若五日。若六日。若七日。一
心不亂。其人臨命終時。阿彌陀佛。與諸聖眾。現在其
前。是人終時。心不顛倒。即得往生。阿彌陀佛。極樂國
土。
△疏中分三。初正釋。二破疑。三誡勸。初中分五。初
總釋無上因果。二別明能持所持。三別明三慧。
四往生二相。五結前啟後。初又二。初明因。二明
果。△今初。
【觧】菩提正道名善根即親因。種種助道施戒禪等名
福德。即助緣聲聞獨覺菩提善根少。人天有漏福
<pb n="677"/>
業福德少。皆不可生淨土。唯以信願執持名號。則
一一聲悉具多善根福德。散心稱名。福善亦不可
量。況一心不亂哉。
【鈔】文二。初正釋善根福德。二別明得生不得生。菩
提下。釋善根。種種下。明福德。善根者。謂菩提正道。
菩提。即能修道品之智。故曰正道。即親因者。又名
習因。習因感習果。即總報主五陰身也。福德者。即
種種助道六度也。即助緣者。又名報因。報因感報
果。即別報福德等也。二別明得生不得生者。先明
不得生。聲聞獨覺善根少者。聲聞表藏教菩提善
根。獨覺表通教菩提善根。藏通二教非成佛之因。
故曰少。人天為有漏福業者。不免生死之苦。故曰
有漏之業。故福德亦少。因福善不多。故皆不能生
淨土。一生成佛也。唯以下。明得生也。信中具事事
無礙之信。願中具事事無礙之願。此二為多善根
之親因。名為慧行。以慧導行。行亦事事無礙。此一
為多福德之助緣。名為行行。故一一聲悉具多善
多福。散心稱名。福善尚不可思量。況一心不亂。安
得不往生也。
△二明果。
【觧】故使感應道交。文成印壞。彌陀聖眾。不來而來。親
垂接引。行人心識。不往而往。托質寶蓮也。
【鈔】故使者。由其事事皆無礙故。始得感應之道相
交。文成印壞。在於同時。佛纔能接。眾生纔能生也。
感應道交者。我之善根福德為能感。有冥感顯感。
彌陀聖眾為所感。聖眾慈悲為能應。有冥應顯應。
眾生善根福德為所應。善根福德。若至觀行一心
不亂。則與同居化身彌陀聖眾。感應道交。若至事
一心不亂。亦相似一心不亂。則與方便應身聖眾。
感應道交。若至理一心不亂。亦名分證一心不亂。
則與實報寂光法報二身聖眾。感應道交。若未至
一心不亂。則但與法身聖眾。感應道交。但冥感冥
應。感應唯是一心。故無礙也。文成印壞者。涅槃經
云。譬如蠟印印泥。印與泥合。印滅文成。此以銅鑄
像。像文成則蠟模印壞。以喻眾生現陰滅。則中有
陰成。在於同時。今借喻。喻淨土文成。則娑婆印壞。
在於一念。淨土文成。或同居文成。乃至實報寂光
文成。成壞唯在一心。故曰無礙也。彌陀聖眾。不來
而來。親垂接引者。彌陀聖眾。乃眾生心內之彌陀。
是故不來。此句約理。乃真如門也。下句約事。故而
來親垂接引。乃生滅門也。二門唯是一心。則接則
決定接。來則實不來也。眾生心識。不往而往。托質
寶蓮者。極樂乃眾生心內之淨土。故不往。真如門
也而往托質寶蓮。乃生滅門。二門唯是一心。則生
則決定生。去則實不去。來往唯是一心。故無礙也。
總釋無上因果竟。
△二別明能持所持。
【觧】善男女者。不論出家在家。貴賤老少。六趣四生。但
聞佛名。即多劫善根成熟五逆十惡皆名善也阿
彌陀佛是萬德洪名。以名召德。罄無不盡。故即以
執持名號為正行。不必更涉觀想參究等行。至簡
易。至直捷也。
【鈔】善男女為能持。洪名為所持。五逆十惡皆名善
者。有名字善。觀行善等也。纔聞名。乃名字善。起行
修。乃觀行善等也。萬德洪名者。百界各具百界功
德。故略言萬德也。名以召德。罄無不盡者。名。謂假
名。召者。呼也。德。乃實德。今以假名呼其實德。全實
德而成假名。假名外無實德也。喻如全水成冰。冰
外無水也。不必更涉觀想參究等行者。不必冰外
更求水也。至極簡要容易。至極不曲捷近者。以念
念即佛故。二別明能持所持竟。
△三別明三慧又三。初明聞慧。二明思慧。三明修
慧。△今初。
<pb n="678"/>
【觧】聞而信。信而願。乃肯執持。不信不願。與不聞等。雖
為遠因。不名聞慧。
【鈔】此簡聞慧。必是具足三資。始名聞慧。設缺一。則
與不聞無異也。
△二明思慧又二。初標。二釋。△今初。
【觧】執持則念念憶佛名號。故是思慧。然有事持理持。
【鈔】可訂久譌者。別人釋此執持名號。一心不亂等。
不案教觀。故為譌釋。今為重訂。訂者。據教觀而正
定也。
△二釋二。初事持。二理持。△今初。
【觧】事持者。信有西方阿彌陀佛。而未達是心作佛。是
心是佛。但以決志願求生故。如子憶母無時暫忘。
【鈔】此明事持但有真信切願實行。而未明唯心自
性之理也。是心作佛。是心是佛者。他佛全是自心。
自心全是他佛也。
△二理持。
【觧】理持者。信西方阿彌陀佛。是我心具。是我心造即
以自心所具所造洪名。為繫心之境。令不暫忘也。
【鈔】此明由達其理故。即事持便是理持也。二明思
慧竟。
△三明修慧二。初明七日尅期。二明一心不亂。△
今初。
【觧】一日至七日者尅期辦事也利根一日即不亂鈍
根七日方不亂中根二三四五六日不定。又利根
能七日不亂。鈍根僅一日不亂。中根六五四三二
日不定。
【鈔】文二。先則初學。二則久鍊。利根一日即不亂者。
今世雖為初學。宿因早已成熟。故今世始得。一日
工夫。便得一心不亂也。一日為能得。不亂為所得。
於此所得中。有一日不亂者。有二日。乃至若干日
者。或得事不亂。或得理不亂者。不定也。鈍根七日
方不亂者。前因少鍊習。故今世七日方纔不亂。於
此不亂中。或得事。或得理。不定。此等較上利根。雖
名為鈍。若較下根。仍名為利。下根要經若干七日
故。中根二三四等者。前因鍊習不等。故今世能發
不齊也。於此不亂中。亦有一日二日不等。亦事理
不定也。下明久鍊者。乃已得工夫之後。又久久鍊
習。若約事理不亂。乃已破見惑後。又破二種思惑
也。利根能七日不亂者。或一箇七日。若鍊純熟。則
有若干七日不定也。鈍根僅一日不亂者。因根性
鈍故。久久鍊習。但得一日不亂。再不能多也。中根
或得六日五日等不定。中下亦有若干者。謂中根
今世中得過無數七日。下根或得一二箇七日。若
干者。不定數也。明七日尅期竟。
△二明一心不亂。
【觧】一心亦二種。不論事持理持。持至伏除煩惱。乃至
見思先盡。皆事一心。不論事持理持。持至心開見
本性佛。皆理一心。事一心。不為見思所亂。理一心。
不為二邊所亂。即修慧也。
【鈔】文二。初明一心。二明不亂。不論事持理持者。今
由不達理故。判為事持。今由達其理故。判事持即
為理持。仍亦不廢事。故事理唯一執持。故不論也。
持至伏除煩惱者。執持名號。至觀行五品位。伏其
見惑名伏。若至初信。見惑空名除。若至七信。思惑
亡。名見思先盡。界內事惑斷。名事一心也。持至心
開見本性佛者。從八信持至初發心住。無明破。親
證法身也。理惑破。故名理一心也。事一心我執亡。
故不為見思所亂。理一心法執盡。故不為二邊所
亂也。此為修慧也。別明三慧竟。
△四往生二相。
【觧】不為見思亂。故感變化身佛。及諸聖眾現前。心不
復起娑婆界中三有顛倒。往生同居方便二種極
樂世界不為二邊亂。故感受用身佛。及諸聖眾現
<pb n="679"/>
前。心不復起生死涅槃二見顛倒。往生實報寂光
二種極樂世界。
【鈔】此釋經文其人臨命終時。阿彌陀佛。與諸聖眾。
現在其前等也。上二科乃別明無上因。此科乃別
明無上果也。不為見思亂故等者。承上文事一心
而言。謂尋常工夫若至事一心。我執空故。臨命終
時。不為見思煩惱所亂。如入禪定。與變化身佛。及
諸聖眾。感應道交。現在其前。是人終時。心不復起
娑婆界中欲有。色有。無色有。我執顛倒。若我執伏。
往生同居極樂。我執若盡。往生方便極樂世界也。
不為二邊亂者。承上文理一心也。尋常若至理一
心。則法執亡。臨命終時。不為空有二邊所亂。如入
禪定。與受用身佛。及諸聖眾。感應道交。現在其前
是人終時。心不復起生死涅槃二見顛倒。若無明
分破。則生實報極樂。若無明破盡。則生寂光極樂
世界也。往生二相竟。
△五結前啟後。
【觧】當知執持名號。既簡易直捷。仍至頓至圓。以念念
即佛故。不勞觀想。不必參究。當下圓明。無餘無欠。
上上根不能踰其閫。下下根亦能臻其域。其所感
佛所生土。往往勝進。亦不一概。可謂橫該八教。豎
徹五時。所以徹底悲心。無問自說。且深歎其難信
也。
【鈔】此乃結前正釋。啟後破疑。當下圓明。無餘無欠
者。觀想參究。皆在此一句名號中。無餘剩。無欠缺。
文殊普賢皆求生。故上上根莫踰其閫。鸚鵡八哥
亦往生。故下下根亦臻其域。往往勝進。亦不一概
者。佛分三身。土分四土。乃一往而大概論也。若兩
往而詳論。則不一概也。以功行勝劣進退不等。佛
身佛土不可思議。故四土各分三輩九品也。橫該
豎徹者。五時八教。不出四教。四教即一句佛號。因
緣所生。即空即假即中也。法門深遠。故無問自說。
又歎其為難信之法也。結前啟後竟。初正釋竟。
△二破疑。前後十二問答。總為七科。初不必觀想
疑。二不必參究疑。三寧保非魔疑。四料簡七日
一念。五遙遠即到疑。六二行差別疑。七能除罪
否疑。△今初。
【觧】問。觀經專明作觀。何謂不勞觀想。答此義即出觀
經。彼經因勝觀。非凡夫心力所及。故於第十三別
開劣像之觀。而障重者猶不能念彼佛。故於第十
六大開稱名之門。今經因末世障重者多。故專主
第十六觀。當知人根雖鈍。而丈六八尺之像身。無
量壽佛之名字。未嘗不心作心是。故觀劣者不勞
勝觀。而稱名者並不勞觀想也。
【鈔】彼經因勝觀非凡夫心力所及者。彼經乃報身
之相。白毫宛轉五須彌。紺目澄清四大海。豈凡夫
所能觀也。故於十三別開劣像之觀者。經云。若欲
至心生西方者。先當觀一丈六像。在池水上。如先
所說無量壽佛。身量無邊。非凡夫心力所及。然彼
如來宿願力故。有憶想者。必得成就。阿彌陀佛。神
通如意。於十方國。變現自在。或現大身。滿虗空中。
或現小身。丈六八尺。所現之身。皆真金色。（云云。）而
障重者猶不能念彼佛。故於第十六大開稱名之
門者。下品往生章云。如此愚人。臨命終時。遇善知
識勸令念佛。如是至心令聲不絕。具足十念。念念
中除八十億劫生死之罪。命終之時。見金蓮華。猶
如日輪。住其人前。如一念頃。即得往生極樂世界。
當知丈六八尺之像。無量壽佛之名。未嘗不心作
心是者。謂是心作佛。是心是佛。是心作名號。是心
是名號。經云。諸佛如來。是法界身。入一切眾生心
想中。是故汝等心想佛時。是心即是三十二相。八
十種好。是心作佛。是心是佛。諸佛正遍知海。從心
想生。是故觀劣者。不勞前之勝觀。今稱名修第十
<pb n="680"/>
六觀者。前十三觀亦並不勞作也。
△二不必參究疑又二。初正破不必參究。二兼破
不肯死心。△今初。
【觧】問。天奇毒峯諸祖。皆主參念佛者是誰。何謂不必
參究。答。此義即出天奇諸祖。前祖因念佛人。不契
釋迦徹底悲心故傍不甘直下詰問一猛提醒何
止長夜復旦。我輩至今日。猶不肯死心念佛。苦欲
執敲門瓦子。向屋裏打親生爺娘。則於諸祖成惡
逆。非善順也。
【鈔】天奇毒峯諸祖。即天奇本瑞禪師。毒峯本善禪
師。前祖因念佛人不契悲心者。因念佛人。不肯死
心念佛。心不死。故不能契證念佛三昧。不得三昧。
故不能心開。心不開。故不能破其無明。不能了是
心作佛。是心是佛之旨。所以不契徹底悲心也。傍
不甘者。古人乃傍邊不甘心者。直下詰問。一猛提
醒者。正為提其心開。破其緣影妄想。了其是心作
佛。是心是佛之旨。故天奇示眾云。終日念佛。不知
全體是佛。如不知。只看念佛者是誰。乃為了其一
句阿彌陀佛。全體即是心性。故曰是心作佛。是心
是佛。既所念之佛。全體是能念之心。則一切所見
所聞所覺等。豈非能見能聞能覺之心。故楞嚴經
云。此見及緣。元是菩提妙淨明體。云何於中有是
非是也。既了其是心作佛。是心是佛。亦必了其是
心作土。是心是土。既了是心是土。則緣影妄想。當
下頓歇。自肯死心念佛。求生淨土矣。何止長夜復
旦者。何止。謂不止也。緣影妄想。即長夜無明。從無
始來。即以緣影為心性故。若了其緣影非心。則真
心自旦。旦者。明也。苦執敲門瓦子者。喻不肯死心
念佛。苦將敲門金磚放下。拈起敲門破瓦。當作至
寶也。向屋裏打親生爺娘。屋喻自身。爺娘喻自心。
身是自心親生相分。故喻親生爺娘。打。喻自問自
己是誰也。則於諸祖等者。諸祖原是一片善順之
心。由自不了故。反成惡逆也。正破不必參究竟。
△二兼破不肯死心。
【觧】進問。此在肯心者則可。未肯者何得相應。曰。噫。正
唯未肯。所以要你肯心相應。汝等正信未開如生
牛皮不可屈折當知有目者固無日下然燈之理。
而無目者。亦何必於日中苦覓燈炬。大勢至法王
子云。不假方便。自得心開。此一行三昧中大火聚
語也。敢有觸者。寧不被燒。
【鈔】進問者。於前問中。又升進一層。謂今所說。乃在
肯死心者則可也。而我等心性未開。未肯死心。何
得與徹底悲心相應。答曰噫者。恨聲也。謂我所說
者。非為肯心者說。唯為你等未肯者。要你發起肯
心相應去也。故曰但辦肯心。必不相賺也。正信未
開者。唯心之旨正信未開也。如生牛皮者。唯心之
理不明。必不能捨其我法二執。故不可屈折也。當
知有目者。喻正信已開。了知萬法唯是自心。必肯
死心念佛。斷無又參究之理。而無目者。喻正信未
開。正好死心念佛。自得心開。亦何必於心中苦苦
覓心也。故大勢至章云。若眾生心。憶佛念佛。現前
當來必定見佛。去佛不遠。不假方便。自得心開。此
不假方便。自得心開二語。於念佛一行三昧中。如
大火聚。敢有觸此大火。焉不被燒。喻顯念到一心
不亂。焉不心開。故曰不假方便。自得心開也。二不
必參究疑竟。
△三寧保非魔疑。
【觧】問。臨終佛現。寧保非魔。答。修心人不作佛觀。而佛
忽現。非本所期。故名魔事。念佛見佛。已是相應。況
臨終致非魔時。何須疑慮。
【鈔】參禪人平素不作佛觀。而佛忽現。非本心之所
期望。故是魔境。念佛人望得見佛。而佛現前。已是
與心相應。此時當發慚愧心。莫自誇自矜也。
<pb n="681"/>
△四料簡七日一念。
【觧】問。七日不亂。平時耶。臨終耶。答。平時也問。七日不
亂之後。復起惑造業亦得生耶。答。果得一心不亂
之人。無更起惑造業之事。問。大本十念。寶王一念。
平時耶。臨終耶。答。十念通二時。晨朝十念。屬平時。
十念得生。與觀經十念稱名同。屬臨終時。一念。則
但約臨終時。問。十念一念並得生。何須七日。答。若
無平時七日工夫。安有臨終十念。一念縱下下品
逆惡之人。並是夙因成熟。故感臨終遇善友。聞便
信願。此事萬中無一。豈可僥倖。淨土或問。斥此最
詳。今人不可不讀。
【鈔】文二。初料簡七日不亂。果得一心不亂。無更起
惑造業者。果真得事一心不亂。則我執已空。斷無
起見思惑。造有漏業之事。況理一心不亂也。二料
簡十念一念。大本。即大本無量壽經。寶王。即念佛
三昧寶王論。晨朝十念。即慈雲大師晨朝十念法。
下下品逆惡人。即張鍾馗等也。並是前因早已成
熟。今世以十聲名號一引發耳。不然。何故臨終遇
善友。聞開導。即便信願也。豈可僥倖。謂豈可平時
不務真修。而妄冀臨終十念往生也。料簡七日一
念竟。
△五遙遠即到疑。
【觧】問。西方去此十萬億土。何得即生。答。十萬億土。不
出我現前一念心性之外。以心性本無外故。又仗
自心之佛力接引。何難即生。如鏡中照數十層山
水樓閣。層數宛然。實無遠近。一照俱了。見無先後。
從是西方過十萬億佛土。有世界名曰極樂。亦如
是。其土有佛。號阿彌陀。今現在說法。亦如是。其人
臨命終時。阿彌陀佛。與諸聖眾。現在其前。是人終
時。心不顛倒。即得往生阿彌陀佛極樂國土。亦如
是。當知字字皆海印三昧。大圓鏡智之靈文也。
【鈔】問意可知。答中分四。初正答。二喻顯。三法合。四
總結。初正答云。不出一念心性者。一念具四分。一
念。即見分心。乃自證分。性。乃證自證分。十萬億土。
即相分。四分不離一心。故曰不出。以心性本無外
者以心之真如性。竪窮橫遍。本無內外故也。又仗
自心中之佛力。接引佛心內之眾生。何難即得往
生也。如鏡下。喻顯。鏡。即大圓鏡智四分。鏡。喻自證
分。鏡銅。喻證自證分。照。喻見分。山水樓閣。喻相分。
層數宛然。喻佛土層數宛然。並喻佛接則決定接。
生生則決定生。來去宛然也。實無遠近。喻佛土實
無自性。並喻佛來則實不來。生去則實不去。來去
無性也。一照俱了。見無先後。喻四分不出一鏡。感
應道交。在於同時也。從是下三以法合喻也。名曰
極樂亦如是。現在說法亦如是。此明依正二報。不
出現前一念四分。合鏡中層數宛然。層數無性。一
照俱了。見無先後。彌陀聖眾現在其前。心不顛倒。
即得往生亦如是。明來去不出現前一念四分。合
鏡中來去宛然。來去無性。一念俱了。見無先後也。
當知下。四總結也。字字皆海印等者。謂此經字字
句句。皆是顯示海印三昧。大圓鏡智之靈文也。三
昧鏡智。皆現前一念心性之異名。理具諸法。名海
印三昧。事造諸法。名大圓鏡智。理具事造兩重三
千。同居一念心性也。五遙遠即到疑竟。
△六二行差別疑。
【觧】問。持名判行行。則是助行。何名正行。答。依一心說
信願行。非先後。非定三。蓋無願行。不名真信。無行
信。不名真願。無信願。不名真行。今全由信願持名。
故信願行三。聲聲圓具。所以名多善根福德因緣。
觀經稱佛名故。念念中除八十億劫生死之罪。此
之謂也。若福善不多。安能除罪如此之大。
【鈔】問中持名判行行者。前文云。信願為慧行。持名
為行行。如目足並運。既持名判為行行。則是助行。
<pb n="682"/>
何為正行。答。依一心說信願行者。信願行。唯是一
心也。唯一心故。非先後。非定三也。此約真諦也。蓋
無願下。約圓融而論也。全由信願持名者。謂信願
行三。互相由也。由真信發切願。由切願立實行。由
實行纔能顯真信切願。故信願行三。聲聲中圓滿
具足。由圓滿具足。所以名多善根多福德之因緣
也。六二行差別疑竟。
△七能除罪否疑又二。初平日除罪疑。二散心除
罪疑。△今初。
【觧】問。臨終猛切。能除多罪。平日至心稱名。亦除罪否。
答。如日出。羣闇消。稱洪名。萬罪滅。
【鈔】此喻釋顯罪性本空由心造。心若滅時罪已亡
也。謂心造罪時。全佛而成眾生。眾生外更無有佛。
喻如日落。則全明成暗。暗外更無有明也。心稱洪
名時。全眾生而成佛。佛外更無有眾生。喻如日出。
全暗成明。明外更無有暗。故得一念相應一念佛。
念念相應念念佛也。
△二散心除罪疑二初問二答。△初問。
【觧】問。散心稱名。亦除罪否。
△二答又二。初正答。二引證。△今初。
【觧】答。名號功德不可思議。寧不除罪。但不定往生。以
悠悠散善。難敵無始積罪故。當知積罪假使有體
相者。盡虗空界不能容受。雖百年晝夜彌陀十萬。
一一聲滅八十億劫生死。然所滅罪如爪上土。未
滅罪如大地土。唯念至一心不亂。則如健人突圍
而出。非復三軍能制耳。
【鈔】悠悠者。不專也。如爪上土者。手上土也。佛在一
樹下。拈一葉問阿難言。樹上葉多。爪上葉多。阿難
言。樹上葉多。佛言。我已說法如爪上葉。未說法如
樹上葉。天竺呼手。多呼爪耳。唯至一心不亂者。二
種一心不亂。健人突圍而出者。突者。破也。破娑婆
四種薉土之圍而出。非復三軍能制者。非見思軍。
塵沙軍。無明軍能制耳。
△二引證。
【觧】然稱名便為成佛種子。如金剛終不可壞。佛世一
老人求出家。五百聖眾皆謂無善根。佛言。此人無
量劫前為虎偪。失聲稱南無佛。今此善根成熟。值
我得道。非二乘道眼所知也。由此觀之。法華明過
去佛所散亂稱名。皆已成佛。豈不信哉。
【鈔】二破疑竟。
△三誡勸。
【觧】伏願緇素智愚。於此簡易直捷。無上圓頓法門。勿
視為難。而輒生退諉。勿視為易。而漫不䇿勤。勿視
為淺。而妄致藐輕。勿視為深。而弗敢承任。蓋所持
之名號真實不可思議。能持之心性亦真實不可
思議。持一聲。則一聲不可思議。持十百千萬無量
無數聲。聲聲皆不可思議也。
【鈔】直心是道場。是法非思量分別之所能解。一落
思量分別。則難易等情生。與道相違。故誡曰勿謂
也。緇素者。緇為染衣。出家人也。素為白衣。在家者。
輒生退諉者。棄置而不前也。漫不䇿勤者。懈怠而
不進也。妄致藐輕者。妄謂權小。藐視而輕慢也。弗
敢承任者。妄謂太高。不敢承任全體是佛也。所念
不可思議者。即能念之心性也。能念不可思議者。
即所念之佛身也。優曇鉢羅華。喻佛身出現也。此
念佛法。非但口念。是要心心相應。始有不可思議
功德也。此即三要。所念即境要。能念即心要。能所
不二。聲聲不可思議。即法門要。要者妙也。妙即不
可思議。乃不可思議之解也。經文初正示無上因
果竟。
△二結勸。
舍利弗。我見是利。故說此言。若有眾生。聞是說者。應
當發願。生彼國土。
<pb n="683"/>
△疏中分三。初正釋。二破情。三總結。初又二。初約
理圓釋二。約事確釋。△今初。
【觧】我見者。佛眼所見。究盡明了也。是利者。橫出五濁。
圓淨四土。直至不退位盡。是為不可思議功德之
利也。
【鈔】橫出五濁者。謂娑婆同居五濁。方便五濁。實報
寂光五濁。圓淨極樂四種淨土。乃至圓證三不退
也。
△二約事確釋二。初明仗自力之難。二明仗他力
之易。△今初。
【觧】復次是利。約命終時心不顛倒而言。蓋薉土自力
修行。生死關頭。最難得力。無論頑修狂慧。懡㦬無
功。即悟門深遠。操履潛確之人。儻分毫習氣未除。
未免隨強偏墜。永明祖師所謂十人九蹉路。陰境
若現前。瞥爾隨他去。此誠可寒心者也。初果昧於
出胎。菩薩昏於隔陰。者裏豈容強作主宰。僥倖顢
頇。
【鈔】生死關頭最難得力者。非得力之處也。此位宗
鐘名為亂心位。謂第六意識不行。八識中習氣亂
發。喻如國無真主。亂臣賊子齊現前也。華嚴云。又
復是人臨命終時。最後剎那。一切諸根。悉皆散壞。
唯此願王。不相捨離。於一切時。引導其前。楞嚴謂
臨命終時。未捨暖觸。一生善惡。俱時頓現。純想即
飛。若飛心中兼福兼慧。及與淨願。自然心開。見十
方佛。一切淨土。隨願往生無論頑修狂慧。懡㦬無
功者。頑修。謂但有事行而無理觀者。狂慧。乃但有
狂解而無實行者。懡㦬。謂臨終時全然無用。唯有
慚愧而已。無論謂此二種人。且置而不論也。即悟
門深遠。操履潛確之人等者。悟門深遠。勝過頑修
者操履潛確。謂工夫恰當。又勝過狂慧者。即此二
種人。儻若婬欲習氣。有分毫未除。不免隨強偏墜。
五祖戒禪師。轉蘇東坡。草堂青禪師。轉曾魯公。是
其榜樣也。（蘇東坡弟蘇子由。謫廣東高安縣時洞山雲菴與聰禪師。一夕同夢五祖戒禪
師明至。遂與子由。出城迓之。已而。東坡至。三人說所夢。坡曰。八九歲時。夢身是僧。徃來陝右。又先妣孕時。
夢一眇目僧求寄宿。雲菴驚曰。戒公陝右人。一目眇。逆數其終。已五十年。時東坡四十九。（○宋朝草堂青
禪師。有曾家婦人。嘗為齋供。及布施衣物。和尚感其恩。乃言老僧與夫人作子。一日此婦人生子。使人看
草堂。已坐化矣。所生子。曾魯公也。以前世為僧。常福慧雙修。故少年登高科。其後作宰相。（○唐朝惠林寺
沙門圓澤。與隱士李源厚善惠林。即源舊第也。父憕守東都。為祿山所害。源以故不仕。常居寺中。與澤相
約遊峨嵋山。源欲自荊州。澤欲由斜谷。源以久絕人事。不欲復入京師。澤不能強。遂自荊州。舟次南浦。見
一婦人汲水。澤望而泣曰。所不欲由此者為是耳。源驚問其故。澤曰。婦人孕三年矣。遲吾為之子。不逢則
已。今既見之。無可逃者。公當以符助我令速生。三日願公臨。以一笑為信。後十三年。於杭州天竺寺外。當
與公相見。源悲哀。具浴。至暮澤亡。婦乳三日。源徃視之。兒見源果笑。即以故語其家。葬訖。源返寺中。後如
期自洛之杭赴其約於葛洪井畔。聞有牧童扣牛角而歌曰。三生石上舊精魂。賞月吟風莫要論。慚愧情
人遠相訪。此身雖異性常存。源曰。澤公健否。答曰。李君真信士也。然世緣未盡。且勿相近。唯勤修不惰。乃
復相見。又歌曰。身前身後事茫茫。欲話因緣恐斷腸。吳越江山遊已徧。却[廷-壬+(同-(一/口)+巳)]煙棹上瞿塘。遂隱不見。源復
惠林寺永明祖師等者。四料揀云。有禪無淨土。十人
九蹉路。陰境若現前。瞥爾隨他去。蹉路者。失路。陰
境者。中陰身境。即中有身也。瞥爾。目睛一過。即隨
他去也。說到於此。無有一人不寒心者也。凡夫且
置。初果聖人。尚昧於出胎。小分位菩薩。尚昏於隔
陰。況凡夫也。初果有七番生死。尚有出胎之迷。菩
薩亦有此苦。故曰隔陰之昏。陰。即五陰身也。者裏
豈容強作主宰。僥倖顢頇者。者裏。謂生死關。分金
爐也。強作主宰。乃第六意識功能。臨命終時。前六
識不行。雖有第七第八識。乃無記性。所以不能強
作主宰也。既不能作主。又豈能不當過而顢顢頇
頇強過去者也。不能作主又且置。圓澤禪師。乃已
得五通初果聖人。尚云不見則已。見則不可逃也。
故曰倘有分毫習氣未除。不免隨強偏墜也。
△二明仗他力之易。
【觧】唯有信願持名。仗他力故。佛慈悲願定不唐捐彌
陀聖眾。現前慰導。故得無倒。自在往生。佛見眾生
臨終倒亂之苦。特為保任此事。所以殷勤結前勸
<pb n="684"/>
願。以願能導行故也。
【鈔】文可知。初正釋竟。
△二破情二。初問。二答。△今初。
【觧】問。佛既心作心是。何不竟言自佛。而必以他佛為
勝。何也。
【鈔】此問答以破我法二執。顯全他即自也。十六觀
經云。是心作佛。是心是佛。此解盡明是心作佛。是
心是佛之旨。故問云。佛既心作心是何不竟言念
自佛。豈不捷近。必以念他佛為殊勝。何也。
△二答分二。初約二見破。二約四益破。△今初。
【觧】答此之法門。全在了他即自若諱言他佛。則是他
見未忘。若偏重自佛。却成我見顛倒。
【鈔】此之法門。全在了他即自者。原此念佛三昧。大
勢至念佛圓通章。文句開為三種。一唯念自佛。二
唯念他佛。三自他俱念。念自佛者。觀六根之性。全
是佛性。念他佛者。俾六根所對。無非自佛之六塵。
自他俱念者。則先須開圓解。了知心佛眾生三無
差別。自他本自不二。乃托他佛以顯本性。故應佛
顯。知本性明。托外義成。唯心觀立。今此念佛求生
法門。乃自他俱念。立唯心識觀。圓破我法二執也。
全在了他即自者。乃了知佛是眾生心內之佛。眾
生乃佛心內眾生。心佛眾生三無差別。自他不二
之圓頓解也。若諱言他佛。諱。謂忌諱。則是他見未
忘。他見未忘。我見仍在。對自言他故。我見仍在。必
專重自佛以為捷近。却又成我見顛倒。我執不空。
如何了其法執。我法二執既不了。如何圓淨四土。
圓證三身也。
△二約四益破。
【觧】又悉檀四益後三益事不孤起。儻不從世界深發
慶信。則欣厭二益尚不能生。何況悟入理佛。唯即
事持達理持。所以彌陀聖眾現前。即是本性明顯。
往生彼土。見佛聞法。即是成就慧身。不由他悟。
【鈔】悉檀四益者。歡喜。生善。破惡。入理也。此經正宗
一分。信願行三資。不出四悉。初廣陳依正妙果啟
信。乃世界悉檀也。次特勸發願。乃為人對治二悉
檀也。三正示立行。乃即事持達理持。第一義悉檀
也。後三益事不孤起者。若無世界悉檀。必不能發
願立行也。儻不從世界悉檀。深發慶信之歡喜益。
則發願中。生善破惡欣厭二益尚不能生。況能入
理也。唯有從第三執持名號中。即事持達入理持。
乃名為念自佛。分證以下。縱念自亦是念他。有能
念所念法執未忘故。分證以上。縱念他亦是念自。
自他不二故。所以其人臨命終時。彌陀聖眾現前。
即本性顯。乃證自性法身德也。是人終時。心不顛
倒。往生彼土。見佛聞法。即成就自性中本有慧身。
不由於他悟。即發心住菩薩。得清淨妙法身。湛然
應一切也。二破情竟。
△三總結。
【觧】法門深妙。破盡一切戲論。斬盡一切竟見。唯馬鳴
龍樹智者永明之流。徹底擔荷得去。其餘世智辯
聰通儒禪客。盡思度量。愈推愈遠。又不若愚夫婦
老實念佛者。為能潛通佛智。暗合道妙也。我見是
利。故說此言。分明以佛眼佛音。印定此事。豈敢違
抗。不善順入也哉二正宗分竟。
【鈔】此乃正宗已竟。總結法門也。戲論。乃不實之談
意見。乃胸臆之見。皆非實智所悟也。此法門。乃直
心直行。不落擬議思量。故曰斬盡也。馬鳴。乃東天
竺婆羅門。因中五百世為馬王生時眾馬皆鳴。得
法於富那夜奢尊者。傳佛心印為第十二祖。造起
信論勸人求生淨土。龍樹。乃南天竺梵志也。為樹
神。樹中常有五百龍聽法。後遇迦毗摩羅尊者。得
佛心印。為十四祖。楞伽云。南天竺國中。大明德比
丘。厥號為龍樹。得初歡喜地。往生安樂國。永明。名
<pb n="685"/>
延壽。號冲元。錢塘王氏子。少誦法華。錢文穆王時
為稅司。為放生用官課遭刑。色不變。釋之出家。參
天台韶國師。發明心要。禪觀中。觀音菩薩授灌頂
水。後住永明寺。賜號智覺禪師。日課一百八事。洪
名十萬夜間別峯行道念佛。於開寶八年二月。晨
起焚香。別眾而逝。年七十二歲。後有僧病中入冥。
見王禮一僧像。詢之。乃永明禪師。往生西方上上
品。王重其德。故禮敬耳。潛通佛智。暗合道妙者。老
實人念佛。無思量分別。唯一實信暗暗與佛智道
妙合也。經文三正示行者執持名號以立行竟。大
科二正宗分竟。
△三流通分。信願持名一法。圓收圓超一切法門。
豎與一切法門渾同。橫與一切法門逈異。（諸經論中
亦有橫義。乃隨斷惑淺深。即於同居見上三土。是則約證名橫。約斷仍豎也）既無問
自說。誰堪倡募流通。唯佛與佛。乃能究盡諸法
實相。此經唯佛境界。唯佛佛可與流通耳。
【鈔】此明立科意也。別人流通。有判在佛說此經已
者。有判在六方佛後。今解何得將六方佛便判入
流通。恐有議者。故先明之也。圓收圓超一切法門
者。豎與一切法門渾同。故圓收。橫與一切法門逈
異。故圓超。言橫豎者。四教法門。前三教總名為豎。
漸次深入故。唯圓教名橫。然若約六而常即。雖名
為橫。若約即而常六。則仍是豎矣。唯此念佛圓通。
豎而論之。則與二十四聖所證無異。故曰渾同。若
約帶業橫超。則他門所無。唯此一門獨擅。故曰逈
異也。批中云。約證名橫。約斷仍豎者。身在同居。心
即見方便實報之境。故名為橫。然而乃是斷見思
見方便。斷無明見實報。若不斷則不能見。故仍然
還是豎也。此經唯示佛境。不示九界。故從六方佛
判入流通。
○文為二初普勸。二結勸。△初中三。初勸信流通。
二勸源流通。三勸行流通。△初中二。初略引標
題。二徵釋經題。△初中六。初東方。（至）六上方。唐
譯十方。今略攝故。△今初。
舍利弗。如我今者。讚歎阿彌陀佛不可思議功德之
利。東方亦有阿閦[鞥-合+(白-日+田)]佛。須彌相佛。大須彌佛。須彌光
佛。妙音佛。如是等恒河沙數諸佛。各於其國。出廣長
舌相。遍覆三千大千世界。說誠實言。汝等眾生。當信
是稱讚不可思議功德一切諸佛所護念經。
【鈔】阿閦[鞥-合+(白-日+田)]者。此云無動。謂不為九界三障所動也。
藏通二佛。不為見思惑動。有漏業動。六凡苦果動。
方便土佛。不為塵沙惑動。無漏業動。變易苦果動。
實報土佛。不為無明動。不為二邊業動。菩薩變易
苦果動。寂光土佛。有理即無動。名字無動。觀行無
動。乃至究竟無動。須彌相者。此云妙高相。妙名不
可思議。同居土佛。非六凡可思議故妙。在六凡之
上故高。方便土佛。非三乘可思議。在九人（藏二乘。通三乘。
別三賢。圓十信）之上。故曰妙高。實報土佛。非菩薩可思議。
在九界之上。寂光土有理即妙高相。乃至究竟妙
高相。大須彌者。須彌山有大小。梵王乃眾生之父。
喻如小須彌。同居土佛。乃四生慈父。人天教主。故
名大須彌也。方便土佛。乃三乘之父。實報土佛。乃
菩薩之父。寂光土有理即父。名字父。乃至究竟父
也。須彌光者。須彌山乃四寶所成。四寶皆有光明。
喻佛乃四德所成。四德皆放光明。故曰須彌光。同
居佛乃四枯德所成。謂不淨。苦。無常。無我。則放四
枯之光。方便乃四榮德所成。謂常。樂。我。淨。則放四
榮之光。實報乃非枯非榮德所成。謂中道四德。則
放中道之光。寂光有理即四光。乃至究竟四光。妙
音者。佛具六十四種梵音。故曰妙音。同居佛有四
教妙音。方便用別圓二教妙音。實報佛唯圓教妙
音。寂光有六即妙音也。
△疏中分五。初釋功德。二釋佛號。三釋東方。四釋
<pb n="686"/>
舌相。五釋標題。初又二。初釋佛功德。二明自功
德。△今初。
【觧】不可思議略有五意。一橫超三界。不俟斷惑。二即
西方橫具四土。非由漸證。三但持名號。不假禪觀
諸方便。四一七為期。不藉多劫多生多年月。五持
一佛名。即為諸佛護念。不異持一切佛名。此皆導
師大願行之所成就。故曰阿彌陀佛不可思議功
德之利。
【鈔】橫超三界不俟斷惑者。橫超同居三界。方便三
界。實報三界。以念佛者一念心性。即常寂光土。故
與佛號相應時。便無惑可得。故曰不俟斷也。餘文
可知。
△二明自功德。
【觧】又行人信願持名。全攝佛功德成自功德。故亦曰
阿彌陀佛不可思議功德之利。
【鈔】全攝佛功德成自功德者。以萬德洪名。名以召
德。罄無不盡故。釋功德竟。
△二釋佛號。
【觧】阿閦[鞥-合+(白-日+田)]。此云無動。佛有無量德。應有無量名。隨機
而立。或取因。或取果。或性。或相。或行願等。雖舉一
隅。仍具四悉。隨一一名。顯所詮德。劫壽說之。不能
悉也。
【鈔】名。謂假名。德。乃實德。德既無量。隨德立名。名亦
無量。世所共稱者。乃隨四悉檀機而立也。或有取
於因行者。如無量精進等。或有取於果德者。如無
動等。或性或相等。雖然舉其一隅。仍具四悉檀也。
隅者。方隅。喻如舉一方仍具四方也。隨一一名等
者。謂因果性相行願等。法法皆通。法法皆備。故說
之不盡也。
△三釋東方。
【觧】東方虗空不可盡。世界亦不可盡。世界不可盡。住
世諸佛亦不可盡。略舉恒河沙耳。
【鈔】恒河者。即殑伽河。殑伽。乃河神之名。以神為名
也。此云天堂來。見從高處來故。舊云沙河者。訛也。
章安云。諸經多以恒河為量者。具四悉檀。一人多
識故。二入者得福。三八河中大。四是佛生處。此河
四十里寬。沙細如麫。故以河沙喻其多也。
△四釋舌相。
【觧】此等諸佛。各出廣長舌。勸信此經而眾生猶不生
信。頑冥極矣。常人三世不妄語。舌能至鼻。藏果頭
佛三大僧祇劫不妄語。舌薄廣長可覆面。今證大
乘淨土妙門。所以徧覆三千。表理誠稱真。事實非
謬也。
【鈔】藏果頭佛者。藏教果佛也。三大僧祇者。修六度
行也。即如釋迦佛。先世作瓦師。名大光明。爾時有
佛名釋迦牟尼。弟子名舍利弗。目連。阿難。佛與弟
子。俱到瓦師舍。時瓦師布草然燈供佛。便發願言。
我於當來作佛。亦如今佛。弟子名字亦等。此最初
發心時。至寶髻佛出。初僧祇滿。永離女身。從寶髻
至然燈佛。二僧祇滿。時菩薩以七枝青蓮供佛。布
髮掩泥。佛為授記作佛。號釋迦牟尼。從然燈至毗
婆尸佛。三僧祇滿。復過一百劫。修三十二相因。至
迦葉佛時。居補處。為護明菩薩。此釋迦佛示現三
大阿僧祇劫修行之相。即成藏教果佛也。徧覆三
千大千世界者。謂一初禪天。一六欲天。一須彌山。
一日月所遶。一四天下。一輪圍山。為一四天下。如
此一千初禪天。為一二禪天所統。為小千世界。如
此一千二禪天。為一三禪天所統。為中千世界。如
此一千三禪天。為一四禪天所統。為大千世界。小
中大三次言千。故曰三千大千世界。共有百億四
天下。乃至百億初禪天也。今三世不妄語。舌相至
鼻。出言決定可信。何況三僧祇不妄語。舌覆其面
也。今證大乘淨土妙門。舌相徧覆三千世界。表其
<pb n="687"/>
理誠。又表事實。理誠則稱乎真性。事實則決定非
謬。眾生再不生信可謂無信大闡提。故說誠實言。
名為勸信流通也。
△五釋標題。
【觧】標出經題。流通之本。什師順此方好略譯今題。巧
合持名妙行。奘師譯云。稱讚淨土佛攝受經。文有
詳略。義無增減。
【鈔】略引標題者。乃釋迦佛略引十方諸佛所標經
名。乃稱讚阿彌陀佛不可思議功德一切諸佛所
護念經也。標出經題流通之本者。經中所標經題。
正是此經本名也。羅什大師順此方人好略。譯成
佛說阿彌陀經。為巧合持名妙行。玄奘法師譯云。
稱讚淨（土佛）攝受經。三題文雖不同。義則無二也。經
文東方竟。
△二南方。
舍利弗。南方世界有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。各於
其國。出廣長舌相。徧覆三千大千世界。說誠實言。汝
等眾生。當信是稱讚不可思議功德一切諸佛所護
念經。
【鈔】日月燈佛者。日以照晝。喻佛道種智。照俗諦。月
以照夜。喻佛一切智。照真諦。燈則晝夜齊照。喻佛
一切種智。二諦齊照。同居土佛。生滅無生滅二種
三智。方便土無量無作二種三智實報土唯無作
一種三智。寂光土六即三智也。名聞光者。名謂名
稱。聞謂普聞。光謂聲光。謂名聲普聞於四土也。藏
通二佛普聞同居。別教佛普聞方便實報。圓佛圓
聞於四土。大𦦨肩者。肩有荷擔之義。𦦨有燒然之
義。謂二肩擔荷權實二智之𦦨。燒眾生三諦惑染
也。藏通二佛燒六凡。別佛燒九界。圓佛圓燒十界。
又分六即燒。又言大者。謂藏教大六凡。通大藏。別
大通。圓大別也。須彌燈者。燈取照明之義。謂妙高
燈佛也。藏通二佛。照明六凡四諦。超出凡夫外道
邪燈之上。故曰妙高。別圓二佛。照明界外四諦。超
出十界之上。故曰妙高燈佛也。無量精進者。謂六
度萬行皆精進。四土四教精進。六即精進。南方竟。
△三西方。
舍利弗。西方世界有無量壽佛。無量相佛。無量幢佛。
大光佛。大明佛。寶相佛。淨光佛。如是等恒河沙數諸
佛。各於其國。出廣長舌相。徧覆三千大千世界。說誠
實言。汝等眾生。當信是稱讚不可思議功德一切諸
佛所護念經。
【鈔】無量壽佛者。藏教則生滅之壽。通教則幻化之
壽。別教則無量次第之壽。圓教則無作之壽。同居
二壽。方便二壽。實報一壽。又六即無量壽。無量相
者。藏教則三十二相生滅無量。通教則八萬四千
相。別教則剎塵之無量相。圓教則實相不思議之
無量相。同居四種。方便二種。實報寂光唯圓教。又
六即無量相。無量幢者。幢謂法幢。法門無量。樹立
法幢亦無量。謂生滅法幢無量。乃至無作法幢無
量。同居具四。乃至寂光六即。大光者。光謂照明之
義。照明四諦。照明十二因緣。照明六度。乃至四教。
四土。六即。大明者。明謂了明。謂了明三諦也。謂偏
真。即真。次第。一心。四土。六即。寶相者。寶取貴重義。
三十二寶相。凡夫外道貴重。八萬四千寶相。天道
中貴重。剎塵寶相。三乘貴重。實相寶相。十界皆貴
重。四土六即。淨光者。析空淨。體空淨。次第淨。一心
淨。
【觧】無量壽佛。與彌陀同名。十方各方面同名諸佛無
量也。然即是導師。亦可。為度眾生。不妨轉讚釋迦
如來所說。
△四北方。
舍利弗。北方世界有𦦨肩佛。最勝音佛。難沮佛。日生
<pb n="688"/>
佛。網明佛。如是等恒河沙數諸佛。各於其國。出廣長
舌相。徧覆三千大千世界。說誠實言。汝等眾生。當信
是稱讚不可思議功德一切諸佛所護念經。
【鈔】𦦨肩佛如前。又有暖義。謂佛以兩肩荷擔二智
之火。暖眾生三智善根。令生有芽。最勝音者。謂四
諦音十二因緣音。六度音。生滅音。無作音。最勝者。
勝六凡。勝藏教。乃至圓勝別。四土六即最勝。難沮
者。沮。謂止隔也。非六凡止隔。非三乘止隔。非菩薩
止隔。非分證止隔。日生者。如來不出世。十方常暗
冥。如來出於世。十方皆明了。四教日生。四土日生。
六即日生。網明者。有二種網。謂世界網。教法網。梵
網經。佛在四禪天宮。觀網羅幢云。十方世界猶如
網孔。我之教法。亦復如是。世界網。即苦集二諦。教
法。即道滅二諦。有生滅四諦網明。乃至無作四諦
網明。乃至四土六即。
△五下方。
舍利弗。下方世界有師子佛。名聞佛。名光佛。達磨佛。
法幢佛。持法佛。如是等恒河沙數諸佛。各於其國。出
廣長舌相。徧覆三千大千世界。說誠實言。汝等眾生。
當信是稱讚不可思議功德一切諸佛所護念經。
【鈔】師子。乃獸中之王。喻佛乃一界中王。藏通二佛。
六凡中王。別佛三乘中王。圓佛十界中王。四土六
即。名聞佛如前。名光者。即此名字。乃法身之光。有
生滅名光。乃至無作。達磨者。此云法。有四諦。因緣。
六度。乃至四教。四土。六即。法幢佛。持法佛。亦然。
【觧】此界水輪金輪風輪之下。復有下界非非想天等。
乃至重重無盡也。達磨。此云法。
【鈔】此界水輪等者。華嚴經云。三千世界以無量因
緣乃成。大地依水輪。金輪。風輪。空輪。空無所依。眾
生業感。世界安住。復有下界等者。空輪之下。復有
下方世界非非想天。四禪天。六欲天。須彌山。四洲。
大海。鐵圍山。大地。重重無盡者。下方虗空不可盡。
故世界亦重重無盡也。
△六上方。
舍利弗。上方世界有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。各
於其國。出廣長舌相。徧覆三千大千世界。說誠實言。
汝等眾生。當信是稱讚不可思議功德一切諸佛所
護念經。
【鈔】梵音佛者。梵者。淨也。生滅梵音。無生梵音。能淨
六凡五濁。別圓梵音。能淨界外五濁。宿王者。宿。乃
星宿。月為宿中之王。佛為眾生之王。香上者。五分
法身之香。謂戒。定。慧。解脫。解脫知見。唯佛為上。香
光者。如來身光。皆出妙香。大𦦨肩如前。雜色寶華
嚴身者。以萬行之因華。嚴一乘之妙果。娑羅樹王
者。此云堅固樹。有四枯樹。四榮樹。四非枯非榮樹。
四枯。即空觀。四榮。乃假觀。非枯非榮。即中道觀。六
凡中堅固。二乘中堅固。菩薩中堅固。寶華德者。生
滅無生等。見一切義者。真諦義。俗諦義。中諦義。如
須彌山者。如須彌眾山之王。如須彌四寶所成。如
須彌居大海而不動。如須彌天人所居。
△疏中三。初略明上界。二問答破疑。三誡勸後賢。
△今初。
【觧】此界非非想天之上。復有上界風輪金輪。及三界
等。重重無盡也。
△二問答破疑二。初偏讚西方疑。二徧緣法界疑。
△今初。
【觧】問。諸方。必有淨土。何偏讚西方。答。此亦非善問。假
使讚阿閦佛國。汝又疑偏東方。展轉戲論。
△二徧緣法界疑二。初問。二答。△今初。
【觧】問。何不徧緣法界。
【鈔】緣。謂攀緣。此謂徧緣者。謂念東方佛。又念南方。
<pb n="689"/>
乃至念下方。又念上方。到處攀緣。乃為徧緣。不了
現前一念。乃法界綱宗也。
△二答二。初約事答。二約理答。△今初。
【觧】答。有三義。令初機易標心故。阿彌本願勝故。佛與
此土眾生偏有緣故。蓋佛度生生受化。其間難易
淺深總在於緣。緣之所在。恩德弘深。種種教啟。能
令歡喜信入。能令觸動宿種。能令魔障難遮。能令
體性開發。所以萬德欽承。羣靈拱極。
【鈔】文二。初標三義。二明三義所以。令初機易標心
故者。令初機專注無量光壽之境。易得標明橫遍
豎窮之心性也。蓋佛度生下。明三義因緣所以也。
佛度生生受化等。總在於緣者。總在於前緣。前緣
若淺。則眾生難受化。佛難度。前緣若深。則眾生易
受化。佛易度。現見彌陀於眾生易化易度。豈非彌
陀比諸佛偏有緣也。緣之所在恩德弘深者。今世
緣之所在。在前世所惠恩德。恩德淺則緣淺。恩德
深則緣重。現見彌陀緣重。豈非四十八願之恩德。
勝過諸佛也。又現見彌陀種種教啟。即此經。十六
觀經等。能令眾生得四悉檀。豈非易標心也。體性
開發。即實相體性開發。往生淨土也。所以十方恒
河沙數萬德。欽承讚歎。無量無邊補處羣靈。拱極
圍繞。有此三義勝於諸佛。故得偏讚偏念也。
△二約理答。
【觧】當知佛種從緣起。緣即法界。一念一切念。一生一
切生。一香一華。一聲一色。乃至受懺授記。摩頂垂
手。十方三世。莫不徧融。故此增上緣因。名法界緣
起。此正所謂徧緣法界者也。
【鈔】此約理答。明上偏緣偏念。全體即徧緣法界者
也。佛種從緣起者。佛種。為佛性。即一真法界。從緣
起者。隨緣因了因而起也。緣即法界者。緣因了因。
即全體法界也。一念一切念者。彌陀乃法界藏身。
念彌陀一佛。即念一切諸佛也。一生一切生者。極
樂乃法界藏土。故生極樂一土。即生一切佛土也。
一香一華等者。一香乃法界藏香。一處拈香。一切
處皆拈香。一華等亦然。乃至一處禮懺。一切處皆
禮懺。受懺。授記。摩頂。垂手。隨拈一法。皆是法界。故
曰橫則徧於十方。豎則窮於三世。莫不普徧融通
也。故此偏念偏生。增上緣因了因。即正因法界緣
起。此纔正謂徧緣法界。汝所謂念西方。復又念東
念下方。復又念上方。彼纔正謂偏讚偏念者也。問
答破疑竟。
△三誡勸後賢。
【觧】淺位人便可決志專求。深位人亦不必捨西方而
別求華藏。若謂西方是權。華藏是實。西方小。華藏
大者。全墮眾生徧計執情。以不達權實一體。大小
無性故也。
【鈔】若謂西方是權等者。乃李長者。華嚴合論中語。
彼判華藏是實。西方是權。故前文云。非邪。破末世
積迷之習。非權。破華嚴合論之譌。全墮眾生徧計
者。若約三性判之。猶是法執徧計執情也。言三性
者。一徧計所執性。二依他起性。三圓成實性。徧計
者。謂愚夫周徧計度所執我法。以為實有。即我法
二執也。依他起性者。依他眾緣和合而有。故如幻
事。非有似有。有即非有。即此中謂權實大小之幻
相也。圓成實性者。圓滿成實之法性也。即此中謂
一體無性之實性也。不達權實一體。大小無性者。
不了權亦法界。實亦法界。權實皆法界。故西方橫
具四土。即同居是寂光實報也。大小無性者。華藏
雖大。亦無自體。眾世界和合有故。大亦無性。西方
雖小。橫具四土。亦無小性。彼不達西方橫具四土。
故計以為小。又不了權實大小。皆依他起。皆如幻
如化。無有實體。唯一圓滿成實之性。故為法執徧
計之情也。經文初略引標題竟。
<pb n="690"/>
△二徵釋經題。
舍利弗。於汝意云何。（稱讚功德之名。上來已詳言矣何故名為一切
諸佛所護念經（耶。）舍利弗。若有善男子善女人。聞是
經受持者。及聞諸佛名者。是諸善男子善女人。皆為
一切諸佛之所護念。皆得不退轉於阿耨多羅三藐
三菩提。是故舍利弗。汝等皆當信受我語。及諸佛所
說。
【鈔】於汝意云何等。乃自徵。舍利弗下。自釋也。稱讚
功德之名等者。此經全題。乃稱讚不可思議功德
一切諸佛所護念經。何故但釋後半題。故云上來
半卷經文。已詳釋前半題矣。故此經獨顯名字法
界不可思議也。
△疏中分三。初釋護念。二釋果覺。三結勸信。初又
二。初正釋。二料簡。△今初。
【觧】此經獨詮無上心要。諸佛名字。並詮無上圓滿究
竟萬德。故聞者皆為諸佛護念。又聞經受持。即執
持名號。阿彌名號。諸佛所護念故。
【鈔】文二釋。一約聞經釋護念。二約持名釋護念。詮
者。顯也。而有能詮所詮。能詮即此經。所詮有三。一
無上心要。二諸佛名字。三並詮無上萬德。此即三
德祕藏。心要者。即能念之心性也。諸佛名字者。即
所念之佛號也。能所不二。即無上圓滿究竟萬德。
佛乃十界之尊故。智德圓滿。斷德究竟法身體顯。
故曰萬德慈尊。此三德祕藏。乃諸佛共證。故蒙諸
佛共所守護愛念也。又聞經下。約持名釋。聞經受
持者。即是執持名號也。正釋竟。
△二料簡二。初問。二答。△今初。
【觧】問。但聞諸佛名。而未持經。亦得護念不退耶。
△二答又二。初明通局二義。二明自他二力。初又
二。初明局義。二明通義。初又二。初明他經。二明
此經。△今初。
【觧】答。此義有局有通。占察謂雜亂垢心。雖誦我名而
不為聞。以不能生決定信解。但獲世間善報。不得
廣大深妙利益。若到一行三昧。則成廣大微妙行
心。名得相似無生法忍。乃為得聞十方佛名。
【鈔】占察。即占察善惡業報經也。局者。拘也。不通也。
約豎而論也。雜亂垢心者。見思垢心之所雜亂。雖
然口誦而不為聞。以不能生決定信解者。定水不
清。慧月不朗。故但得人天善報。見思不破。不能得
第一義悉檀入理益。廣者。性具也。大。即性量也。深
妙。性體也。一行三昧。即一心不亂。見思惑空。則入
相似之位。名相似無生忍。相似性體性量性具。相
似第一義諦。乃為聞十方佛名。
△二明此經。
【觧】此亦應爾。故須聞已執持。至一心不亂。方為聞諸
佛名。蒙諸佛護念。此局義也。
【鈔】若持至事一心不亂。我執破。見思空。凡情脫。則
與一切智相應。一切智者。應身佛名也。則蒙應身
佛護念。若至理一心不亂。法執破。無明空。聖解亡。
則與一切種智相應。一切種智者。法身佛名也。則
蒙法身佛護念也。明局義竟。
△二明通義。
【觧】通義者。諸佛慈悲。不可思議。名號功德。亦不可思
議。故一聞佛名。不論有心無心。若信若否。皆成緣
種。況佛度眾生。不簡怨親。恒無疲倦。苟聞佛名。佛
必護念。又何疑焉。
【鈔】文可知。明通局二義竟。
△二明自他二力又二。初明自力之難。二明他力
之易。△今初。
【觧】然據金剛三論。根熟菩薩為佛護念。位在別地圓
住。蓋約自力。必入同生性。乃可護念。
【鈔】金剛三論。乃釋金剛般若經三論。無著天親二
菩薩造。同生性者。三賢位是異生性。謂觀智不同
<pb n="691"/>
故。若入聖位。觀智皆同。故名同生性。親證法身。故
乃蒙佛護念也。
△二明他力之易。
【觧】今仗他力。故相似位即蒙護念。乃至相似位以還。
亦皆有通護念之義。下至一聞佛名。於同體法性
有資發力。亦得遠因終不退也。
【鈔】上文約自力。乃念自佛。今仗他力。乃念他佛。念
自佛須到分證位。乃可護念。今念他佛。故相似位
即蒙護念。此還約實行之力。念到事一心不亂而
言也。然事一心不亂者。見思已空。往生方便土者
也。若往生同居土者。未必到相似位。故曰乃至相
似以還等也。相似以還。乃觀行位。一聞佛名。乃名
字位也。於同體法性有資發力者。佛與眾生同一
法性。故曰同體。正當聞名時。便是法性力。資養種
子發成現行。未能得其近果。故曰遠因不退也。初
釋護念竟。
△二釋果覺。
【觧】阿耨多羅。此云無上。三藐三菩提。此云正等正覺。
即大乘果覺也。
【鈔】大乘果覺者。乃大白牛乘之果覺也。藏通二教。
無實成佛義。別妙覺。猶是圓教二行菩薩。故前三
教果覺。但有其名而已。唯一圓妙覺。稱為果覺也。
五住究盡。二死永亡。故曰無上。歸無所得。圓滿菩
提。故曰正等正覺也。
△三結勸信。
【觧】圓三不退。乃一生成佛異名。故勸身子等皆當信
受。聞名功德如此。釋迦及十方諸佛。同所宣說。可
不信乎。初勸信流通竟。
【鈔】此經乃一生成佛之經。故佛囑勸舍利弗。汝等
菩薩聲聞天龍八部。皆當信解受持。聞名功德尚
如此。況受持讀誦廣長舌相。共所宣說。豈可不信
也。
△二勸願流通。
舍利弗。若有人已發願。今發願。當發願。欲生阿彌陀
佛國者。是諸人等。皆得不退轉於阿耨多羅三藐三
菩提。於彼國土。若已生。若今生。若當生。是故舍利弗。
諸善男子善女人。若有信者。應當發願。生彼國土。
△疏中分三。初正釋。二破疑。三結讚。初又二。初明
三勸之意。二明願依四弘。△今初。
【觧】已願已生。今願今生。當願當生。正顯依信所發之
願無虗也。非信不能發願。非願信亦不生。故云若
有信者。應當發願。又願者。信之券。行之樞。尤為要
務。舉願則信行在其中。所以殷勤三勸也。
【鈔】文三。初顯願無虗棄。正顯一念相應一念生也。
二明信願互助。非信不能發願等。乃名字信願。助
成觀行信願。故云若有信者。應當發願。若無願。則
觀行信不能生也。三明三資中要。券者。文約也。樞
者。門樞也。喻顯信有願則文約在手。永無改悔。行
有願則行有所歸。決定無倒。故為要務。所以信行
則一勸。願則殷勤三勸也。
△二明願依四弘。
【觧】復次願生彼國即欣厭二門厭離娑婆。與依苦集
二諦所發二種弘誓相應。欣求極樂。與依道滅二
諦所發二種弘誓相應。故得不退轉於大菩提道。
【鈔】菩薩四弘誓願。依四諦而發。依苦諦發眾生無
邊誓願度。依集諦發煩惱無盡誓願斷。依道諦發
法門無量誓願學。依滅諦發佛道無上誓願成。今
求生淨土。總攝四弘。謂厭離門。與依苦集二諦二
種弘誓相攝。欣求門。與道滅二諦二種弘誓相攝。
既與菩提因相應。故不退轉菩提之果。初正釋竟。
△二破疑。
【觧】問今發願但可云當生何名今生。答。此亦二義。一
約一期名今。現生發願持名。臨終定生淨土。二約
<pb n="692"/>
剎那名今。一念相應一念生。念念相應念念生。妙
因妙果不離一心。如秤兩頭低昂時等何俟娑婆
報盡。方育珍池。只今信願持名。蓮萼光榮。金臺影
現。便非娑婆界內人矣。
【鈔】一念相應一念生者。正當信願念佛時。七寶池
中。已生蓮萼。若精進勇猛。蓮萼光榮。若懈怠退悔。
日漸顦顇。一念既爾。念念皆然。此土念為妙因。彼
土生為妙果。雖分彼此。不出現前一念心之自性
外。喻如秤之兩頭。不離一秤。低昂雖分。在於同時。
何必俟候臨命終時。纔往生也。此乃即理之事。非
徒論理。（古有可久大師。常誦法華。呼為久法華。元祐八年坐化。越三日還。謂人曰。吾遊淨土。
見諸勝境。與經符契。此間修淨業者。華萼皆已標名。標金台者。一成都廣教院勳公。一明州孫十二郎。一
可久。標銀台者。明州徐道姑。言訖復化。徐道姑亡。異香滿室。孫十二郎亡。天樂鳴空。（○越國夫人王氏。宋
哲宗從父荊王之妻。導諸妾婢。專修淨土。後有一婢。無疾而逝。其夕夫人夢婢致謝。幸[蒙-卄+((並-(前-刖))-一)]訓責。得生淨土
矣。夫人曰。西方可至乎。婢曰可。遂導夫人。頃之。見一大池。中有蓮華。大小間錯。或榮或悴。夫人問其故。婢
曰。世間修西方者。纔發一念。此中便生一華。勤惰不同。榮悴亦異。中有一人。朝服而坐。寶冠瓔珞莊嚴其
身。夫人問曰。何人耶。婢曰。楊傑也。又一人朝服而坐。又問何人。曰馬玗也。兩人俱修淨業。事具本傳。夫人
問曰。我當生何處。婢導之行。可數里。見一華台。金碧輝煌。光明洞然。曰此夫人生處。乃金台上品上生也。
既覺。悲喜交至其年遇。生日。晨起。秉爐焚香。望觀音閣而立。諸眷方趣前為壽。眂之。則已立化去矣。
△三結讚。
【觧】極圓極頓。難議難思。唯有大智。方能諦信。
【鈔】此妙因妙果。不離一心。圓頓之旨。非如舍利弗
智慧。不能直下無疑也。經文二勸願流通竟。
△三勸行流通二。初諸佛轉讚。二教主結歎。△今
初。
舍利弗。如我今者。稱讚諸佛不可思議功德。彼諸佛
等。亦稱讚我不可思議功德。而作是言。釋迦牟尼佛。
能為甚難希有之事。能於娑婆國土。五濁惡世。劫濁。
見濁。煩惱濁眾生濁命濁中得阿耨多羅三藐三菩
提。為諸眾生。說是一切世間難信之法。
△疏中分三。初明諸佛轉讚。二明能為希有之事。
三明眾生世間。△今初。
【觧】諸佛功德智慧。雖皆平等。而施化則有難易。淨土
成菩提易。濁世難。為淨土眾生說法易。為濁世眾
生難。為濁世眾生說漸法猶易。說頓法難。為濁世
眾生說餘頓法猶易。說淨土橫超頓法尤難。為濁
世眾生說淨土橫超頓修頓證妙觀。已自不易。說
此無藉劬勞修證。但持名號。徑登不退。奇特勝妙。
超出思議。第一方便。更為難中之難。故十方諸佛。
無不推我釋迦偏為勇猛也。
【鈔】此以二土難易。顯出釋迦勇猛。故諸佛轉讚也。
諸佛功德。乃至難易者。約自證則佛佛道同。約化
他則佛佛道異也。淨土成菩提易。濁世難者。略說
十種。淨土常常見佛故易。濁世不常見佛故難。淨
土常常聞法故易。濁世不常聞法故難。淨土上善
俱會故易。濁世惡友牽纏故難。淨土無有魔事故
易。濁世羣魔惱亂故難。淨土不受輪迴故易。濁世
輪迴不息故難。淨土無三惡道故易。濁世惡趣難
逃故難。淨土勝緣助道故易。濁世塵緣障道故難。
淨土壽命無量故易。濁世壽命短促故難。淨土圓
證不退故易。濁世修行多退故難。淨土一生成佛
故易。濁世塵劫難成故難也。為淨土眾生說法易。
為濁世難者。淨土根利。濁世根鈍故也。漸法。即前
三教。乃隨他意語故易。頓法。為圓教。隨自意說故
難。餘頓法。謂於圓教中。除淨土橫超。餘一切念自
佛法門。猶易者。根利者可入也。淨土橫超頓法。即
一切念他佛法門。尤難者。甚難也。謂不俟斷惑帶
業往生。故曰甚難也。頓修頓證妙觀。已自尤難。故
曰不易。說此無藉劬勞辛苦修證。但持名號。七日
功成。便登不退位盡。可謂難中之難。我今於濁世
中。難成者能成。難說者能說。故十方諸佛。無不推
讓我釋迦偏為勇猛也。
△二明能為希有之事又四。初明妙行能轉。二明
<pb n="693"/>
妙行能得。三明釋迦所得。四明釋迦所說。△今
初。
【觧】劫濁者。濁法聚會之時。劫濁中非帶業橫出之行。
必不能度。
【鈔】此五濁法。事在同居。理通上三。且約同居。濁法
聚會者。五濁法聚會。減劫末法之時也。非一句阿
彌陀佛。帶業橫出。必不能度此劫濁也。
【觧】見濁者。五利使邪見增盛。謂身見邊見見取戒取
及諸邪見。昏昧汩沒。故名為濁。見濁中非不假方
便之行。必不能度。
【鈔】見濁者。見惑也。五利使者。利。謂快利。使。即驅使。
謂眾生為此五種妄惑。驅使流轉也。增盛。謂增長
熾盛也。一身見。謂妄認四大為身。二邊見。謂於上
身見。或執為斷。或執為常。名斷常二邊。三邪見。謂
邪心取理。撥無因果。四見取。謂雖不撥因果。然非
果計果。五戒取。謂非因計因。及諸邪見。謂六十二
見等。種種見惑。昏昧汩沒。惑亂真性。故名為濁。處
此見濁中。非但念阿彌陀佛。不假方便之行。必不
能度此見濁也。
【觧】煩惱濁者。五鈍使煩惑增盛謂貪嗔癡慢疑煩動
惱亂。故名為濁。煩惱濁中非即凡心是佛心之行。
必不能度。
【鈔】煩惱濁者。思惑也。五鈍使者。鈍。謂遲鈍。對上利
使而言。故名為鈍。一貪。謂引取無厭。二嗔。謂嗔怒
忿發。三癡。謂愚癡不了。四慢。謂自恃輕他。五疑。謂
猶豫不決。處此煩惱濁中。非但念阿彌陀佛。即心
即佛之行。必不能度此煩惱濁也。
【觧】眾生濁者。見煩惱所感麤弊五陰和合假名眾生
色心並皆陋劣。故名為濁。眾生濁中非欣厭之行。
必不能度。
【鈔】見煩惱所感等者。見。謂見濁。煩惱。謂煩惱濁。以
此二濁為因。造有漏業為緣。招感麤陋弊惡五陰
和合。假名為人也。（六道皆在內）色心陋劣者。色。乃色陰。
心。乃受想行識四陰。悉皆不淨。皆苦。皆無常。皆無
我。故曰陋劣。處此眾生濁中。非但念阿彌陀佛。厭
離濁惡。欣求清淨之行。必不能度此眾生濁也。
【觧】命濁者。因果並劣。壽命短促。乃至不滿百歲。故名
為濁。命濁中非不費時劫。不勞勤苦之行。必不能
度。
【鈔】因果並劣者。因。則見濁。煩惱濁。為因劣。眾生濁。
為果劣。處此命濁中。非但念阿彌陀佛。七日工夫。
必不能度此命濁也。初明妙行能轉竟。
△二明妙行能得。
【觧】復次祇此信願莊嚴一聲阿彌陀佛。轉劫濁為清
淨海會。轉見濁為無量光。轉煩惱濁為常寂光。轉
眾生濁為蓮華化生。轉命濁為無量壽。
【鈔】此明一句阿彌陀佛。圓轉五濁。圓成五清也。祇
此信願莊嚴一聲阿彌陀佛者。即信願定慧力。莊
嚴光壽法身也。言一聲者。取耳根圓通。易明豎窮
橫徧之義。若隨智論。六根六塵。皆豎窮橫遍。今隨
情論。唯耳根易入。故楞嚴經云。十方俱擊鼓。十處
一時聞。此橫遍十方。無量光也。生滅二圓離。此則
常真實。此豎窮三際。無量壽也。今信願力。莊嚴此
法身阿彌陀佛也。轉劫濁為清淨海會者。劫濁為
濁法聚會。今往生淨土。成淨法聚會。若觀行轉。成
同居淨會。相似轉。方便淨會。分證轉。實報淨會。究
竟轉。寂光淨會。轉見濁為無量光者。見惑為智慧
性。故為光明。今往生淨土。則轉成智德無量光。或
同居無量光。方便無量光。乃至實報寂光無量光。
轉煩惱濁為常寂光者。煩惱是思惑。往生淨土。轉
成斷德。故曰常寂光。或同居斷德。乃至寂光斷德。
轉眾生濁為蓮華化生者。或同居化生。乃至寂光
化生。轉命濁為無量壽者。或同居無量壽。乃至寂
<pb n="694"/>
光無量壽也。二明妙行能得竟。
△三明釋迦所得。
【觧】故一聲阿彌陀佛。即釋迦本師。於五濁惡世。所得
之阿耨多羅三藐三菩提法。
【鈔】故者。承上文一句阿彌陀佛妙行。能圓轉圓證。
是故即釋迦所行之因。所證之果覺全體也。三明
釋迦所得竟。
△四明釋迦所說。
【觧】今以此果覺全體。授與濁惡眾生。乃諸佛所行境
界。唯佛與佛能究盡。非九界自力所能信解也。
【鈔】此四科。皆釋經文能為甚難希有之事。上文釋
釋迦於五濁中能得菩提。此科明又能為濁惡眾
生。說此難信之法。故曰授與也。此一念心性。唯佛
證窮。故唯佛能究盡。非九界自力所能信解也。二
明能為希有之事竟。
△三明眾生世間。
【觧】諸眾生。別指五濁惡人。一切世間。通指四土器世
間。九界有情世間也。
【鈔】世間有三種。一正覺世間。佛法界也。二有情世
間。九法界皆有情念。故曰有情也。三器世間。依報
國土。依報無情。故如器也。經文中為諸眾生。說是
一切世間難信之法。為諸眾生者。別指有情世間
中六凡眾生。故云五濁惡人。一切世間者。三世間
中。除正覺世間。器世間。有情世間。皆在其中。故云
通指也。經文初諸佛轉讚竟。
△二教主結歎。前勸信流通。是諸佛付囑。此本師
付囑。囑語略別從通。但云一切世間。猶前諸佛
所云。汝等眾生。當知文殊迦葉等。皆在所囑也。
【鈔】此明科意。此科名教主結歎。又名付囑流通。前
文勸信流通。是諸佛付囑本國一切世間。此是本
師付囑娑婆一切世間。囑語略別從通者。上文有
別指通指二義。今經文中不云為諸眾生。但云為
一切世間者。乃略其別義。從其通義。以通收別故
也。猶如前勸信流通中。諸佛所云。汝等眾生。當信
是稱讚等義同。當知文殊等者。既云一切世間。當
知文殊迦葉等。皆在所囑也。
舍利弗。當知我於五濁惡世。行此難事。得阿耨多羅
三藐三菩提。為一切世間說此難信之法。是為甚難。
△疏中分四。初法門難遇。二明五決定。三無知之
錯。四知難之是。△今初。
【觧】信願持名一行。不涉施為。圓轉五濁。唯信乃入。非
思議所行境界。設非本師來入惡世。示得菩提。以
大智大悲。見此行此說此。眾生何由稟此也哉。
【鈔】文可知。
△二明五決定。
【觧】然吾人處劫濁中。決定為時所囿。為苦所偪。處見
濁中。決定為邪智所纏。邪師所惑。處煩惱濁中。決
定為貪欲所陷。惡業所螫。處眾生濁中。決定安於
臭薉而不能洞覺。甘於劣弱而不能奮飛。處命濁
中。決定為無常所吞。石火電光。措手不及。
【鈔】此明處於娑婆。五濁決定難逃也。謂我等處於
濁法聚會之時。決定為時所囿。囿。謂苑囿。如囚在
獄難逃四種決定之苦所偪也。處見濁中。自己正
眼未開。定是邪智所纏。邪師說法如恒河沙。豈能
逃乎。在煩惱濁中。決定婬欲所陷。陷坑如䘍盆。惡
業如五毒。難逃其螫也。在眾生濁中。定安然於臭
囊。不能洞然覺悟其不淨苦空也。甘心於劣弱眾
生。不能承當自性本來是佛也。在命濁中。定為無
常大鬼所吞。即此身心念念生滅。即無常大鬼。非
身外鬼也。此鬼從來未曾離。故定為所吞也。纔發
心修行。便措手不及矣。
△三無知之錯。
【觧】若不深知其甚難。將謂更有別法。可出五濁。熢㶿
<pb n="695"/>
宅裏。戲論紛然。
【鈔】若不深知其五濁甚難出。又不深知其念佛必
能度。心中自謂我更有別傳玄妙之法。可出五濁。
此類人定是見濁所致。邪智所纏。邪師所惑。在此
臭煙熢㶿大火宅中。貪著嬉戲。邪智邪見。戲論紛
然者也。
△四知難之是。
【觧】唯深知其甚難。方肯死盡偷心。寶此一行。此本師
所以極口說其難甚。而深囑我等當知也。初普勸
竟。
【鈔】唯有深知其五濁甚難出。念佛必能度者。方肯
死盡。將謂更有別傳妙法之偷心。將一句阿彌陀
佛。作為至寶。故曰寶此一行。本師說難甚者。深囑
我等當知五濁甚難出。念佛必能度也。經文二教
主結歎竟。大科初普勸竟。
△二結勸。
佛說此經已。舍利弗。及諸比丘。一切世間天人阿修
羅等。聞佛所說。歡喜信受。作禮而去。
【觧】法門不可思議。難信難知。無一人能發問者。佛智
鑒機。知眾生成佛緣熟。無問自說。令得四益。如時
雨化。故歡喜信受也。身心怡悅名歡喜。毫無疑惑
名信。領納不忘名受。感大恩德。投身歸命名作禮。
依教修持。一往不退名而去。
【鈔】文二。初總標四益。二別點四益。初文可知。二身
心下。別點四益。身心怡悅名歡喜。乃世界悉檀歡
喜益也。毫無疑惑名信。領納不忘名受。乃為人悉
檀生善益也。感大恩德。投身歸命名作禮。乃對治
悉檀破惡益也。謂歸命於佛。便破九界之惡故。依
教修持。一往不退名而去。乃第一義悉檀入理益
也。謂一得往生。便登不退之位故。此乃圓教四益。
非前三教也。流通分竟。解經竟。
△三䟦語二。初自䟦。二他䟦。△今初。
【解跋】經云。末法億億人修行罕一得道。唯依念佛得度
嗚呼。今正是其時矣。捨此不思議法門。其何能淑。
旭出家時。宗乘自負。藐視教典。妄謂持名。曲為中
下。後因大病。發意西歸。復研妙宗。圓中。二鈔。及雲
棲疏鈔等書。始知念佛三昧。實無上寶王。方肯死
心執持名號。萬牛莫挽也。吾友去病久事淨業。欲
令此經大旨。辭不繁而炳著請余為述要解。余欲
普與法界有情。同生極樂。理不可却。舉筆於丁亥
九月二十有七。說藳於十月初五凡九日告成。所
願一句一字。咸作資糧。一見一聞。同階不退。信疑
皆植道種。讚謗等歸解脫。仰唯諸佛菩薩。攝受證
明。同學友人。隨喜加被。西有道人蕅益智旭閣筆
故䟦。時年四十有九。
【鈔】文分為四。初序法門當令。二旭出家時下。至理
不可却。序此解因緣。三自舉筆下。至九日告成。乃
作述年月。四乃發願迴向。言䟦語者。䟦者。足也。序
在前者如首。序在後者如足。有首可以瞻視。有足
可以行動。乃流通之義。亦名後序。末法者釋迦三
法住世。自釋迦滅後一千年為正法。一千年後又
一千年為像法。後一萬年為末法。此時正在末法
已到二千年矣。故曰正是其時也。淑者善也。後文
並可知。
佛說阿彌陀經要解
△二他䟦二。初原䟦。二歙浦講錄䟦。△今初。
【解跋】經云。三界唯心。萬法唯識。古人云。念自性彌陀。生
唯心淨土。合觀之。是心作佛。是心是佛。心外無佛。
佛外無心之義明矣。後人不達。捨西方極樂。別言
唯心淨土。捨萬德慈尊。別言自性彌陀。不幾心外
有佛。佛外有心耶。靈峯大師。深悟心性無外之
體。特為此經拈出要解。一展讀時。信願持名。人可
自操其劵。不唯言簡意周。且使希有甚難之宗。如
<pb n="696"/>
聲鼓鐸。盡開經藏無復匵藏。誠古今所未有也。名
曰要解。其斯為無上心要矣乎。古吳淨業弟子正
知去病氏謹識。
【鈔】文二。初明後人之失。二讚此解之得。初中先引
證。次正明。經云。三界唯心。萬法唯識者。乃引佛說。
明娑婆三界萬法。皆唯心也。古人云。念自性彌陀。
生唯心淨土者。乃引祖語。明極樂三界萬法。亦皆
唯心也。合而觀之者。謂二土皆唯心所現。唯識所
變。既皆唯心所現。唯識所變。則是心作佛。是心是
佛。心外無佛。佛外無心。譬如全金作器。全器是金。
金外無器。器外無金。萬法唯心之義明矣。二正明。
後人不達是心作佛。是心是佛之旨。捨西方唯心
之佛土。別執緣影妄想。以為唯心佛土。豈不庶幾
乎心外有佛。佛外有心。譬如離器求金。則於佛祖
共相違也。二讚此解之得。靈峯者。北天目山靈峯
等。大師出家之所也。深悟心性無外者。深悟娑婆
極樂。不出現前一念心性之外。以心性本無外故。
特為此經拈出要解者。正為拈出無外心要之解
也。信願持名。人可自操其券者。既信萬法唯心。則
極樂乃自心本有之淨物。娑婆乃自心本有薉物。
自心之薉理當捨。自心淨理當取。則信願持名。不
必諄諄而苦勸。人人可自操其券。譬如文約在掌。
則娑婆薉地理當該棄。極樂淨地。理當該置矣。如
聲鼓鐸者。希有甚難。唯心宗旨。如敲鼓鐸。洪音全
現。盡開唯心經藏。無復隱藏矣。誠古今所未有之
書也。名曰要解者。乃無上心要之解也。正知。字也。
去病。號也。識。音至。記也。
△二歙浦講錄䟦。
【跋】此本係性日癸巳歲。在歙浦棲雲院所聽錄者。於
時隨允持循。蒼暉晟。堅密時。諸公之後。獲聞法要。
覺老人此翻心膽盡吐。蓋祕密之藏。會當大啟於
今時。非偶然也。因退而紀之。甲午冬。老人病中口
授數處。令改正。此本遂稱允當。及老人西逝。性旦
以病拙藪逋。薄福多障。無緣流通闡播。聊識其後。
以誌不忘云。庚子夏。華陽學人性旦拭涕䟦。
 △釋迦如來讚彌陀  折攝咸令歸極樂 
 金口丁寧至再三  其如迷人疑障何 
 蕅益大師宏誓深  特著此解闡佛心 
 大意單提信願行  心佛無外事理圓 
 觀想參究俱不涉  專主持名見獨超 
 此解真得佛心髓  淨業學人受益多 
 日久板廢誠可惜  廣通和尚勸重刻 
 意在常明無盡燈  隨心樂助任緇白 
 眾僧公資成半分  敬捐半分那明德 
 善繕文字恐失真  拈花和尚校差訛 
 已無之板復流通  修淨土人孰不樂 
 解盡歷劫不信心  普願同生安樂國 
乾隆歲次庚戌二月八日重刻。
△便蒙鈔原䟦。
便蒙一書。乃吾師老人講演此解。深有得於不思
議者。忍酸不禁。特向癢癢處而撓之也。又念生盲
逐於[鴳-女+隹]動之見。妄談唯心。未生已前苦言自性。殊
不知早落已生之後緣影深壍中。事不獲已。故有
是作也。要解者。乃蕅益古佛。將所悟心性無外之
旨。煥然於洪名之上。獨露於四土之中。誠長夜之
寶炬。孰能增其明者。奈佛法凋零。邪見熾盛。毒智
橫行。讀此解時。尚不能隨語依通。而況言外之旨。
是以吾　師痛法情深。遂於講演之暇隨筆鈔錄。
令釋迦蕅益徹底悲心分明目前。遂自謙曰便蒙
鈔。時（具）蒙　老人不棄飡法乳之情深。遂於驥尾
略䟦數語。用酬深恩於萬一耳。門人悟具沐手敬
識

<pb n="697"/>
佛說阿彌陀經要解便蒙鈔卷下（終）

<talk>No. 430-C
 重刻䟦</talk>

原夫淨土法門。足超越於羣經也哉。求其至要指歸。
莫要於小本彌陀。則其文略義豐。深固幽遠。理極
圓頓。事誠簡易。故中天調御。自開金口以叮嚀。十
方如來。出廣長舌而讚歎。然心要玄關。愚迷未識。
故　靈峯老人。悲提後學。述成要解。此書精義入
神。致歸允當。使修淨業之輩信而有勇。所以　紅
螺慕蓮法師。寢饋於要解有年矣。將此書鈔發便
蒙。明辨以皙。純粹而精。誠　二公一番婆心。盡吐
肝膽。理契法海之全珠。文完義山之片石。俾見聞
者咸發信願之行。既事就付梓板寄古燕。此方行
者聞名罕見。胸懷戀慕。渴仰於斯。適　南海化聞
老人。邂逅京都。偶然相值。覩覧之際。如賈客得海。
時採而回。本意即付棃棗。因緒事紛紛。遂復久置
高閣。於丙申夏。（余）幸蒙　老人委演法華。於閒遊
相。時談淨宗。隨憶前鈔。尋即相授。（余）仔細窮覽。如
重病得藥一般。正知挽回末法。的是奇方。離斯捷
逕。出生死以奚從。捨此法門。脫輪迴而何日。悲慶
交集。叩募流通。故云法不孤起。假因緣時凑合。而
生值遇斯經。不可以少善根而會。伏願見聞隨喜。
盡斷狐疑。遂成一行三昧。頓悟無生法忍。親覲彌
陀等蒙記莂云爾。
時於
光緒二十三年季春書於三觀精舍蓮蕊氏謹識

<article id="n431">阿彌陀經略註</article>

<talk>No. 431-A
 彌陀略註序</talk>

即一念而成佛念。依一佛而見諸佛。非念佛之為理
門。其孰能勝於此。舉一名而具萬德。得一持而統百
行。非持名之為行道。其孰能超於此。在一方而覩六
方。受一說而領眾說。非彌陀之為教典。其孰能玅於
此。聞一言而入不退。信一事而證菩提。非釋迦之為
果辯。其孰能臻於此。故我世尊。自寂場以至雙林。唯
談一佛乘教。始華嚴而終法華。盛闡念佛法門。王城
對韋提希也。是心是佛。是心作佛。諸佛身入生心時。
佛身即眾生之心相。眾生心想佛身時。生心即諸佛
之身光。祇園告舍利弗也。持名以一心一意為趣。往
生以三慧三福為宗。依報以行願德性為體。正報以
菩提功果為尊。既以自性為彌陀。還以唯心為淨土。
心穢惡也。即苦娑婆。心淨善也。即樂安養。心邪迷也。
即名眾生。心正覺也。即稱諸佛。寶鈴教網。覆七菩提
之樹。金剛戒繩。間八正道之階。種智蓮開于德水。實
相閣逈于性空。法樂奏第一義天。覺花雨實際理地。
六位鳥暢演五根。三意生行供萬佛。禪悅飫乎慧命。
忍衣披乎法身。化道主光光相然。十劫不離於當念。
補處聖生生不退。果海還徹於因源。七日一復于一
心。三輩九升于九品。此心此理元同。本佛他佛交讚。
當信是經義。不可思議。應知說法者。希有甚難。以是
雲棲作疏鈔也。體佛體經。順機順理。言言契乎本性。
法法歸乎自心。心王為師。心數為弟。真諦即聲聞。俗
諦即菩薩。始覺冥乎本覺。是我佛讚彌陀。本覺冥乎
始覺。是諸佛讚釋迦。究竟覺滿。名曰佛說經已。周徧
無住。謂之作禮而去。如是疏經。隨所在以開明。若此
釋義。悉有文而龜鑑。廬山七祖以來。弘揚淨土一門。
未有踰於斯作者也。秉此教修。無行不該。依此理證。
無果不徹。（續法）叨沐良深。分燈酬報。隨文摘錄。題名
<pb n="698"/>
略註。俾奕世弘傳。塵方廣演。從小學以究大學。將後
進而證先進。念佛三昧者。念佛念心。淨業一行者。淨
性淨土。已發願。今發願。願得不退心而入不退地。若
今生。若當生。生見無量壽而成無量光。四色華馥于
蓮池。七樹果馨于𦦨網。普化含靈。齊遊樂國。以此實
語心。首表而出之。
康熙庚辰年清和月佛降誕辰
浙杭慈雲六十行人續法題于龍岡崇壽丈室

No. 431
<sarticle>佛說阿彌陀經略註</sarticle>

清　浙水慈雲寺灌頂沙門續法錄註
鳳嶺報國寺暎壁沙門嚴光校閱
註此一經。開為十門。
<other>△一教起所因</other>有總。有別。總者。如來唯為一大事
因緣。出現於世。唯欲眾生。開示悟入佛之知見。今
經直指眾生。以念佛心。入佛知見。別者。有十。一激
揚凡夫。起欣厭故。二誡勸二乘。修淨土故。三引進
大乘。成佛道故。四普攝三輩。盡得度故。五勉䇿八
難。超入聖故。六獨憫末法。作津梁故。七特出諸門
一方便故。八直指眾生但念佛故。九轉明持名。徑
中徑故。十巧示願行。得往生故。
<other>△二藏乘分攝</other>藏有二。一三藏。經律論也。經藏所
攝。二二藏。聲聞菩薩也。菩薩藏攝。乘亦二。一三乘。
小。中。大也。大乘所攝。二四乘。聲聞。辟支。菩薩。佛也。
佛乘所攝。分十二。長行。重頌。授記。孤起。自說。因緣。
譬喻。本事。本生。方廣。未有。論議也。長行。自說。二分
所攝。
<other>△三時會前後</other>先別時。開三。一日出先照時。二日
昇轉照時。復有三。謂初轉。中轉。後轉時也。三日沒
還照時。今此經者。轉照時內。第二中轉時也。次。通
時。開十。一唯約一念時。二盡該一化時。三徧周三
際時。四攝同類劫時。五收異類劫時。六以念攝劫
時。七劫念重收時。八異類界劫時。九彼此攝入時。
十以本收末時。今此經者。前至華嚴。普賢願王。引
歸樂土。後至法華。藥王本事。接見彌陀。餘九時中。
念佛法門。熾然說。無間歇也。後明會。有五。一華嚴
梵網會。二提胃阿含會。三深密方廣會。四妙智般
若會。五法華涅槃會。此當方廣會時說也。
<other>△四教義分齊</other>教分二。先化法教。開五。一小教。二
始教。三終教。四頓教。五圓教。今圓教攝。一佛乘故。
諸佛讚故。不可思議功德經故。念一佛名。普見佛
故。兼屬頓終。是心是佛故。一念速證故。頓也。是心
作佛故。終得成佛故。終也。次化儀教。開十。一本末
差別門。二依本起末門。三攝末歸本門。四本末無
礙門。五隨機不定門。六顯密同時門。七一時頓演
門。八寂寞無言門。九該通三際門。十重重無盡門。
此當第一差別門中本法所攝。始終唯為一佛乘
機。說念佛法圓頓教故。兼通後二。三世塵方。無盡
說故。義亦二。一念佛有四。一持名。二觀像。三觀想。
四實相。清凉開五。一稱名往生念佛門。二觀像滅
罪念佛門。三攝境唯心念佛門。四心境無礙念佛
門。五緣起圓通念佛門。初。二事法界觀。實相唯心。
理法界觀觀想。心境無礙。理事無礙觀。五緣起門。
事事無礙觀也。今明持名。亦開五門。一執持名號
念佛門。心外有佛名相。小教。事法界觀。二攝名歸
心念佛門。佛名唯心所現。始教。理法界觀。三心名
雙融念佛門。即心即佛。終教。四心名俱泯念佛門。
非心非佛。頓教。理事無礙觀也。五重重無盡念佛
門一念心。一佛名。徧含法界。緣起無盡。圓教。事事
無礙觀也。則此念佛一行三昧。五教俱該。徹四法
界。義理深廣。葢可知矣。
<pb n="699"/>
<other>△五所被階品</other>先料揀。具聞思修三慧。備信願行
三資糧者。皆名機宜。反是皆非根器。又是器中。三
輩九品。各各分之。輩品無量。次。總收。不論疑信毀
讚。但聞知彼佛名。必生彼國。並成佛道。涅槃云。一
切眾生。皆有佛性。有佛性者。皆當作佛。大本云。地
獄鬼畜生。亦生我剎中。則愛憎順逆。咸佛機緣也。
<other>△六教體淺深</other>分四。一隨相門。又二。一謂聲名句
文。二謂所詮義理。文義皆屬相故。二唯識門。此文
此義。皆識所變。三歸性門。前以所變萬境。攝歸能
變八識。今以所現八識。復歸能現一性。四無礙門。
心境理事。本自交徹。境事。隨相。心者。唯識。理者。歸
性。互融攝故。
<other>△七宗趣通局</other>通有六宗。一隨相法執宗。阿含經。
俱舍論。小乘宗也。二唯識法相宗。深密經瑜伽論。
大乘相宗也。三真空無相宗。妙智經。智度論。大乘
空宗也。四藏心緣起宗。勝鬘經。寶性論。大乘法性
宗也。五真性寂滅宗。楞伽經。真如論。大乘無性宗
也。六法界圓融宗。華嚴經。十地論。一乘法界宗也。
德雲念佛。普見法界一切諸佛。屬華嚴宗。勢至以
念佛心。入無生忍。屬無性宗。法華聞藥王事。往安
樂剎。屬法性宗。應如法思之。局明此經。復分總別。
總以依正清淨。信願往生。得不退轉阿耨菩提以
為宗趣。別成五對。一教義。以教言為宗。達義旨為
趣。二事理。舉事相為宗。顯理性為趣。三境智。緣境
界為宗。起觀智為趣。四行位。信願行為宗。九品位
為趣。五因果。滿因功為宗。克果德為趣。
<other>△八部類差別</other>部有二。一大本。二此經。類有三。一
十六觀經。二鼓音王經。三後出阿彌陀偈經。三非
部非類。如華嚴。法華。楞嚴。楞伽。十住斷結。文殊般
若。帶說淨土等。
<other>△九總釋名題</other>開二。先經名。
佛說阿彌陀經
略科四。一能說佛。二正明說。三所說佛。四結說名。
言此土釋迦佛。說彼土彌陀佛。依正莊嚴。信願往
生之經也。詳釋者。梵語佛陀。此云覺者。自覺覺他。
始本究竟故。華嚴明十佛。楞伽明四佛。心地觀明
三佛。即本師釋迦牟尼佛也。說者。梵語鉢底婆。此
云辯說。四辯宣演故。又悅也暢悅本懷故。說通五
人。一佛。二菩薩。三天。四仙。五化人。今曰佛說。揀餘
四也。梵語阿。此云無。梵語彌陀。此云量。謂佛功德。
不可思量故。因中教義。理事。智境。斷證。行願。位階。
因修。果報。體用。逆順。果上智願。名相。光明。壽命。眷
屬。國土。神通。說法。應感。利益。皆無數量。平等覺經。
翻為無量清淨。稱讚淨土經云。名無量壽。及無量
光。且舉果位一二言也。萬佛名經。出十名。阿彌陀
佛。阿彌幢佛。阿彌陀聲佛。阿彌稱佛。阿彌陀吼佛。
阿彌積佛。阿彌陀勝佛。阿彌陀師子佛。阿彌陀住
持佛。阿彌陀勝上佛。大本出十二名。無量光佛。無
邊光佛。無礙光佛。無對光佛。炎王光佛。清淨光佛。
歡喜光佛。智慧光佛。不斷光佛。難思光佛。無稱光
佛。超日月光佛。十名。斷十使十惡十苦。十二名治
十二時中六根六塵隨眠倒想。無量淨。體大也。法
身佛。無始無終。無量壽。相大也。報身佛。有始無終。
無量光。用大也。化身佛。有始有終。初即自性身。有
大斷德。二空所顯。諸佛同等。二即受用身。有大智
德。真常無漏。諸佛同意。三即變化身。有大恩德。定
通變現。諸佛同事。梵語欲底修多羅。此云契經。欲
底。契也。左契彌陀佛理。右契眾生根行。中契釋尊
六佛果懷。修多羅。經也。佛地論。二義。一貫穿。貫所
說理。二攝持。攝所化生。此方明四義。一常。古今不
易也。二法。遠近同尊也。三徑。生佛徑路也。四典。聖
賢典誥也。對辨開合。有四。一教義對。經。能詮教
也。上五字。所詮義也。二境智對。佛說。智也。彌陀。境
<pb n="700"/>
也。三體用對。阿者。言無。無生性體。彌陀。言量。無量
相用。四人法。佛。人也。說。法也。
四門分配。經。教也。阿彌陀。理也。說。行也。佛。果也。
六離合釋。佛之說。依主釋。佛說即阿彌陀。持業釋。
佛說阿彌陀有經。有財釋。彌陀經。非天親論。相違
釋。娑婆釋迦佛。說隣[邱-丘+(看-目)]安養彌陀佛。隣近釋。一佛
說阿彌陀佛依正二報。帶數釋。諸經得名。單複
不同。維摩經。單人也。涅槃經。單法也。寶積經。單喻
也。佛報恩經。人法也。金剛般若經。法喻也。佛頂首
楞嚴經。具足人法喻也。此經以單人為題。準六
方佛。應名稱讚不可思議功德一切諸佛所護念
經。今是什師改定。然有二義。一上八字。即是稱讚
彌陀功德利樂法故。二下八字。六方諸佛。亦是護
念念彌陀佛諸眾生故。則一總題之中。該羅無盡
諸法門矣。△次譯人。
姚秦三藏法師鳩摩羅什奉詔譯
姚秦。標代。揀非周之嬴秦。南北朝之符秦也。三藏
顯德。通經律論。稱曰三藏。弘範三界。名為法師。羅
什。出名。具云鳩摩羅耆婆。此云童壽。童年有耆德
故。什者。兼善華梵文字什故。奉譯。結成。奉秦詔旨。
譯梵成華也。秦主姚興。迎師入關。乃集沙門肇叡
等八百餘人。共翻經論三百九十餘卷。臨終化後。
舌根儼然。七佛以來譯經師也。又唐三藏法師
玄奘。貞觀三年。西域取經六百餘部。貞觀十九年
還京。玉華臺內。譯此經名稱讚淨土佛攝受經。前
後共翻經論一千三百二十卷。終見白蓮佛相而
逝。面貌如生。時所宗尚。皆弘秦本。詳如雲棲疏鈔。
<other>△十別解文義</other>於中開二。先解經文。彌天釋道安
三分判經。一序分。序列六種以證信也。又二。初五
種證。
如是我聞。一時佛在舍衛國。祗樹給孤獨園。
如者。真諦理。是者。俗諦事。如所說者。皆是真實。指
法之詞。信成就也。我者。阿難自謂。假名我也。聞者。
親耳面聞。非私淑於人。聞成就也。一時。猶言當時
彼一時等。一者。師資會遇。說聽和合。時成就也。佛
者。指釋迦佛。娑婆教主。作人天師。主成就也。梵語
舍衛。此云豐德。財寶。塵境。聖賢。解脫。四德豐足故。
匿王國名。不離當處。常住於中曰在。祗樹者。梵語
祗陀。此云戰勝。謂祗陀太子所施樹林也。獨園者。
梵語須達多。此云給孤獨。謂給孤長者所買園苑
也。君尊臣卑。故先樹後園。此是佛僧居室。國令遠
聞。園令近知。處成就也。△二三眾證三。一聲聞眾
二。初標數歎德。
與大比丘僧。千二百五十人俱。皆是大阿羅漢。眾所
知識。
先標數也。與。共義。相與也。大者。人天大供。愽學多
聞。超勝凡外故。比丘。三義。乞士。破惡。怖魔也。僧伽。
翻和合眾。一事和無諍。同行六法也。謂身和同住。
口和同念。意和同悅。戒和同修。見和同解。利和同
均。二理和無違。同證擇滅也。千二百五十者。三迦
葉。徒眾共一千。目連舍利弟子。各有一百。耶舍長
者。主伴共五十人。并陳如等五比丘。應言千二百
五十五人也。俱。俱在同聽者。皆下。次歎德也。大
者。揀餘初心有學小果故。阿羅漢。果號。對比丘因
位名。亦三義。應供。殺賊。無生也。聞名重德曰知。覩
形欽心曰識。△二列名例餘。
長老舍利弗。摩訶目犍連。摩訶迦葉。摩訶迦旃延。摩
訶俱絺羅。離婆多。周利槃陀伽。難陀。阿難陀。羅睺羅。
憍梵波提。賓頭盧。頗羅墮。迦留陀夷。摩訶劫賓那。薄
拘羅。阿㝹樓䭾。如是等。諸大弟子。
先列名也。長老。德長臘老也。貫下十六尊宿。舍
利。翻鶖鷺。弗。翻子。眼淨如鶖。連母為名。八歲登論
師座。七日徧通佛法。智慧第一。摩訶。云大。目犍
<pb n="701"/>
連。翻采菽氏。名拘律陀。樹名。此云無節。禱此樹神
得生為名。降龍。制山。止車。燒堂。神通第一。摩訶
迦葉。翻大龜氏。姓也。族長稱大。一云飲光。名畢鉢
羅。亦樹名。金佛。然燈。身感金光。頭陀第一。迦旃。
翻剪髮。姓也。延。胤也。彼種後胤耳。摩訶。大也。一宗
之長也。有云大文飾。亦云扇繩。子繫母故。答外三
世輪迴善惡因果。論議第一。摩訶俱絺羅。此云
大膝。舍利弗舅。讀十八經。誓不剪爪。答問第一。
離婆多。翻室宿。禱此星宿生故。鬼為填臂。悟得我
空。音義云。此云所供養。無倒亂第一。周利槃陀
伽。此云繼道。使誦掃箒。百日成果。調息第一。難
陀。翻善歡喜。放牛難陀也。尊者住戒。能制五根。勿
令放逸入於五欲。如牧牛人。執杖視之。不令縱逸
犯人苗稼。從初慕道為名。攝心第一。阿難陀。云
慶喜。釋尊成道日生。中外欣慶。亦云無染。隨佛入
天龍宮。見諸美女寶物。心無染著故。多聞第一。
羅睺羅。翻覆障。宿塞鼠穴。經六日夜。今報生苦。處
胎六年。密行第一。憍梵波提。此云牛呞。宿輕沙
門。今報虗哨。佛受馬麥。彼食天饌。受天供養第一。
賓頭盧。云不動。名也。頗羅墮云利根。姓也。樹提
長者。栴檀鉢置剎竿。神力取者即與。尊者取之。佛
勅久住。應供第一。迦留陀夷。此云黑光。悉達未
出家時師也。照破生死昏惱黑夜。破暗第一。摩
訶劫賓那。此云黃髮。金頭仙之苗裔。亦云房宿。父
母禱此星生。又與化佛寄宿陶房。聞法得道。毗沙
門天。持葢隨後。知星宿第一。薄拘羅。翻善容。又
重姓。由昔持不殺戒。施病僧菓。今感五不死報。母
置熬盤。湯釜。河水。魚吞。刀割。一無所傷。兩姓供饍。
年百六十。壽命第一。阿㝹樓䭾。此云無貧。又云
如意。過去饑世。稷飯施辟支佛。九十一劫。受用無
乏。初出家時。佛呵晝寢。七日不眠。失其雙目。佛教
修習樂見照明金剛三昧。得天眼通。觀界如掌。天
眼第一。如下。次例餘也。如是。結前。等者。該餘。學
在師後曰弟。解從師生曰子。常隨不一曰諸。因多
果勝曰大。△二菩薩眾。
并諸菩薩摩訶薩。文殊師利法王子。阿逸多菩薩。乾
陀訶提菩薩。常精進菩薩。與如是等諸大菩薩。
并下。明類也。菩薩。翻覺有情。上求菩提覺道。下化
薩埵有情也。摩訶薩。大菩薩也。願行廣大。智悲並
運。真俗融通。權實無礙故。文下。列名也。文殊師
利。此云妙德。妙吉。或云普首。敬首。諸佛之師也。菩
薩上首。德推文殊。名法王子。大智第一。阿逸多。
此云無能勝。名也。彌勒。此云慈氏。姓也。昔遇大慈
如來。願同此號。又於然燈佛所。得成唯心識定。發
願於刀兵劫。擁護眾生。慈心第一。乾陀訶提。云
不休息。勇猛護法。行諸梵行歷恒沙劫。然後授記。
智增上者。常精進。寶積云。化一眾生。經劫不捨。
萬佛名經云。捨手足與人。入火坑求法。悲增上者。
與下。結例也。數多億萬曰諸。揀餘權小曰大。△
三人天眾。
及釋提桓因等。無量諸天大眾俱。
釋提桓因。翻能天主。迦葉佛時。發心修塔。三十二
人佐之。今生三十三天。等者。舉一忉利。以該六欲
天也。無量。通攝色空。及餘百億三界天也。大眾。總
收會內八部四眾人也。又千二百。常隨眾。舍利弗。
當機眾。文殊等。影響眾。釋提等。結緣眾。合名眾成
就也。
△二正宗分。一經開為四分。是念佛法門所宗之
正義也。四分云何。一詳二報令信教分。二示七期
令修行分。三引六佛令契理分。四彰三難令證果
分。此倣清凉華嚴疏科。如是分文釋義。俾文字般
若。起諸觀照。達乎實相也。初詳二報令信教分又。
二。先總告。
<pb n="702"/>
爾時佛告長老舍利弗。從是西方。過十萬億佛土。有
世界名曰極樂。其土有佛。號阿彌陀。今現在說法。
初二句。舉能說聽之人。爾時者。當彼淨土根機成
熟時也。佛。能說主。舍利弗。能聞人。告者。悲願情深。
不俟請故。稱長老者。智德先人。能信行故。從是
下。明所說聽之法。有二。先依報法。是。指此界東土
娑婆言。西。指西方彼界樂國言。以定苦樂。所當趨
避也。過十萬億有者。華嚴云。一念瞋心起。百萬障
門開。表超十界十使十惡十苦。即見唯心淨土。自
性彌陀矣。世。三世。時也。界。十方。處也。極樂。梵語須
摩提。亦云清泰安養。證涅槃四德。真常樂矣。其
下。次正報法。土通淨化。劣勝受用。自性。法界。五種。
佛亦如之。故阿彌陀。翻為無量。彼土化法主也。現。
揀過未二際。法。指念佛法門。觀經云。汝等心想佛
時。是心即是三十二相。八十隨形好。是心作佛。是
心是佛。諸佛正徧知海。從心想生。是故應當一心
繫念。此實淨業之宗歸也。果成菩提四智。彌陀現
說法矣。△次別說二。初依報。又二。一極樂名稱。
舍利弗。彼土何故名為極樂。其國眾生。無有眾苦。但
受諸樂。故名極樂。
何故。徵也。其下。釋也。逼惱曰苦。三五曰眾。適悅曰
樂。七八曰諸。彼國蓮花化生。一生不退之樂。則無
分段變易二生死苦。（二樂。二苦）離欲清淨。則無受身苦
苦。依正常然。則無樂謝壞苦。超過三界。則無遷流
行苦。（三樂。三苦）九品托化。則無生居胎獄。寒暑不遷。則
無老厭龍鍾。身離分段。則無病受疼痛。壽命無量。
則無死悲分散。觀陰本空。則無五陰熾盛。（五樂。五苦）無
眷屬累。則無親愛偏離。善人同會。則無冤憎偏遇。
所欲自至。則無求願不得。（加前五。成八樂。八苦）楞嚴十苦者。
即八苦後四種。加盲聾瘖瘂三途。彼國相好莊嚴。
無惡道名。則無十苦。但受十樂也。故名。結也。論云。
永離身心惱。受樂常無間。△二莊嚴事相。分四。一
欄網行樹。
又舍利弗。極樂國土。七重欄楯。七重羅網。七重行樹。
皆是四寶。周匝圍繞。是故彼國。名為極樂。
先詳陳。初重曰又。橫曰欄。直曰楯。表七支（身三口四）戒
也。網如梵釋天網。表七大乘性。謂心。法。解。淨。資。時。
果也。樹錯花果。如帝釋瓶。表七菩提道（如下）也。四寶。
表四如意足（欲。念。進。慧）也。此皆彌陀功德莊嚴者。淨名
云。無漏法林樹。覺意淨妙花。解脫智為果。華嚴云。
菩薩妙法樹。生於直心地。信種慈悲根。智慧以為
身。方便為枝榦。五度為繁密。定葉神通花。一切智
為果。是故句。總結也。△二池閣蓮花二。先別釋三。
一池水。
又舍利弗。極樂國土。有七寶池。八功德水。充滿其中。
池底純以金沙布地。
又。二層也。方為沼。圓為池。八德者。輕輭。澄淨。清冷。
甘美。安和。潤澤。除饑。長養也。池表七自性。性。相。因。
緣。集。成。種也。七寶。表七聖財。（如下）八德。表八解脫定
也。金沙。恒沙性德。地。心地也。維摩云。八解之浴池。
定水湛然滿。布以七淨花。浴此無垢人。△二階閣。
四邊階道。金銀瑠璃玻瓈合成。上有樓閣。亦以金銀
瑠璃玻瓈𤥭璖赤珠瑪瑙而嚴飾之。
離地曰階。坦途曰道。重屋曰樓。岑樓曰閣。四階。表
四念處。（身。受。心。法）四攝法。（布施。愛語。利行。同事）樓閣。表三三昧。（空無
相。無作）三種禪。（世間禪。出世間禪。上上禪）金。戒也。銀。信也。瑠璃。聞
也。玻瓈。慚也。𤥭璖。進也。赤珠。慧也。瑪瑙。捨也。△三
蓮花。
池中蓮華。大如車輪。青色青光。黃色黃光。赤色赤光。
白色白光。微妙香潔。
大如輪者。婆沙云。金輪大十五里。大本云。或一由
旬。乃至百千由旬。梵語優鉢羅。此云青蓮花。拘勿
頭。此云黃蓮花。鉢特摩。此云紅蓮花。芬陀利。此云
<pb n="703"/>
白蓮花。葉瓣八萬細畫曰微。花菓同時出現曰妙。
鬚臺芬馥噴口曰香。根莖入出不染曰潔。蓮表菩
提心中佛之知見。大表三乘中一大佛乘。色。境也。
光。智也。四表教行果理四門。微等四德。開示悟入
也。△次總結。
舍利弗。極樂國土。成就如是功德莊嚴。
化道於人曰功。踐實於己曰德。因圓曰成。果滿曰
就。充內曰莊。形外曰嚴。如是。指池階華閣。總謂彌
陀因中願行眾功莊就。果上定慧萬德嚴成者也。
彌陀願云。我作佛時。剎中地上至於虗空。皆有宮
殿樓閣。池流華樹。悉以眾寶百千香成。生我剎者。
皆於七寶水池。蓮華化生。又云。法藏攝取二十一
億佛剎淨行修持。如是積功累德。無量億劫。方得
圓成而入佛位。華嚴云。普賢智地行悉成。一切莊
嚴從此出。此約修言。若依性說。大行大願。皆佛自
性無漏功德也。起信論云。如來藏中。具足恒河沙
性功德。維摩云。隨其心淨。則佛土淨。又全修在性。
就如德莊。全性起修。成是功嚴。性修不二。成就如
是功德莊嚴也。華嚴云。一切寶鈴網。解一切法如
幻心所生。一切寶樓閣。無著善根。無生善根所生。
又云。華藏海中山河樹林。一一皆稱真如法界。具
無邊德。頌曰。華藏世界海。法界等無別。莊嚴極清
淨。下例此知之。△三天樂雨花二。初別舉。
又舍利弗。彼佛國土。常作天樂。黃金為地。晝夜六時。
雨天曼陀羅華。其土眾生。常以清旦。各以衣裓。盛眾
妙華。供養他方十萬億佛。即以食時。還到本國。飯食
經行。
義相有五。一天樂。三番曰又。不歇曰常。樂表無生
法也。二金地。表金剛般若心地。三雨華。法華明四
種。一曼陀羅。此云適意。亦云白花。二摩訶曼陀羅。
此云大白花。三曼殊沙。此云柔輭。亦云赤花。四摩
訶曼殊沙。此云大赤花。晝表轉煩惱成菩提。夜表
轉生死成涅槃。晝六時。表六根照破六塵。除六煩
惱。夜六時。表六識不起六想。斷六疑垢也。雨。潤澤
也。天。法性也。四花。表住行向地四位因也。四盛供。
眾生。降佛以還聖凡人也。清旦。晝六時之一。襟裾
曰裓。為盛花之器具。妙華有三。一天花。二陸花。草
木區別。三水花。清旦。表本覺。衣裓。表無生法忍。眾
花。表三行。謂上求菩提。中修六度。下化眾生也。供
佛。以因嚴果也。他方內兼白佛。表不唯自覺。兼覺
他也。五飯食。食時。早晨也。表始覺中名字覺。晌午。
相似覺。日昃。隨分覺。旰晚。圓覺也。本國。本真自性
域也。即還。表三意身。六神通也。阿含經。四分律。明
出世五食。一願。二念。三禪悅。四法喜。五解脫。論云。
愛樂佛法味。禪三昧為食。維摩云。甘露法之食。解
脫味為漿。行。表三利行也。又食。表定。自覺境也。行。
表慧。覺他觀也。△二總結。
舍利弗。極樂國土。成就如是功德莊嚴。
彌陀願云。人天聞我名者。然燈散花。菩薩以香花
等。供諸他方佛者。食頃徧至。欲飲食時。寶鉢之中。
百味現前。食已自去。又云。或為比丘輪王。恒往佛
所供養。手中常出衣食幡葢。及音樂等。則知樂花
衣食自然。皆是彌陀願行力所致也。△四化禽風
樹二。先列明二。一化禽演法三。初正示。
復次舍利弗。彼國常有種種奇妙雜色之鳥。白[鴳-女+隹]。孔
⿱少隹。鸚鵡。舍利。迦陵頻伽。共命之鳥。是諸眾鳥。晝夜六
時。出和雅音。其音演暢五根。五力。七菩提分。八聖道
分。如是等法。
四復曰復。次後曰次。種種鳥者。八萬恒沙波羅蜜
法也。白[鴳-女+隹]。戒度。潔白無染。孔⿱少隹。施度。⿱少隹屏喜人。鸚
鵡。忍度。為他畜養。舍利。鶖鷺也。進度。扶老舂鋤。迦
陵頻伽。此云仙音。亦云妙音。禪度。未出[殼-一]時。音聲
超眾鳥故。梵語耆婆耆婆迦。此云共命。亦云命命。
<pb n="704"/>
又云生生。一身二首。慧度。得智慧命。權實無障礙
故。晝三時者。顯開三因佛性。淨三業也。夜三時者。
默住三德祕藏。滅三障也。圓教謂之和。頓教謂之
雅。敷揚曰演。開豁曰暢。能生聖道曰根。增長成立
曰力。五者。總一信。進。念。定。慧也。七分。即七覺支。擇。
進。喜。除。捨。定。念也。八聖。即八正道。見。思。語。業。命。進。
念。定也。等者。指念處。正勤。如意足。三十七品助道。
及戒。定。慧。正道。乃至諦緣度法。△次顯益。
其土眾生。聞是音已。皆悉念佛念法念僧。
音。正助道法。佛有三身四智。法有教行理果。僧有
賢聖果向。念佛。斷惑證真恩。菩提益也。念法。超生
出死恩。涅槃益也。念僧。離苦得樂恩。解脫益也。△
後通妨。
舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音宣流。變
化所作。
先釋疑難。疑云。淨土何因有畜生耶。故此通云。汝
意勿可謂也。罪報生者。愚癡墮畜生。慳貪墮餓鬼。
瞋殺墮地獄。又上品十惡五逆。感地獄報。中品惡
逆。感餓鬼報。下品惡逆。感畜生報。法藏偈云。地獄
鬼畜生。皆生我剎中。一切來生者。修習清淨行。如
佛金色身。妙相悉圓滿。則知女人生西方者。具丈
夫相。三途生極樂者。得佛果報。所下。次出所以。有
二。一惡道實無。法藏願云。我佛剎中。無鬼畜生。以
至蜎蝡。又云。剎中人皆不聞惡名。況有其實。故無
三惡道。及不善名也。是諸下。二佛力化作。然有二
意。一如來神力化鳥說法。二因中性相交修。果上
色心融化。觀經云。如意珠王。湧出金色微妙光明。
化為百寶色鳥。和鳴哀雅。讚佛法僧。△二風樹演
法。
舍利弗。彼佛國土。微風吹動諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。
先出法音二。初法也。微者。微凉清明。醇和薰暢也。
開有八。一利養。二無衰。三不毀。四美譽。五稱揚。六
無譏。七離苦。八快樂。又魏譯八風相者。謂徐微。調
和。不寒。不暑。溫凉。柔輭。不遲。不疾也。觀經云。八種
清風。妙音。不思議教行理果法也。風表空相性宗
三乘一乘道也。樹即七菩提。網即七大性。音即八
音四辯也。譬下。二喻也。百千。人天音律。表十法界
中。教義。理事。境智。行位。因果。人法。依正。體用。逆順。
感應。十對法也。同作。具十玄門也。聞下。二顯聞益
佛如醫王。法如良藥。僧如瞻視。三念心者。始覺心
開。事法界性得顯。念佛益也。本覺心開。理法界性
得顯。念法益也。始本合一。圓妙覺心。事理無礙法
界性顯。念僧益也。又云。見此樹者。得三法忍。永斷
無明。證法身理。名無生忍。得佛益也。聞聖教法。照
明本性。名音響忍。得法益也。折伏煩惱。隨順真如。
名柔順忍。得僧益也。聞見饒益既爾。覺知利樂可
知。△次結成。
舍利弗。其佛國土。成就如是功德莊嚴。
如是。指禽聲樹音。法藏願云。我作佛時。國中華樹。
無量雜寶。百千種香。而共合成。其香普熏十方世
界。眾生聞者。皆修佛行。又云。佛道場樹。眾寶莊嚴。
寶網覆上。微風徐動。出無量妙法音聲。徧諸佛剎。
眾生聞者。得深法忍。住不退轉。以至成就無上菩
提。△二正報二。一教主二。先徵名。
舍利弗。於汝意云何。彼佛何故號阿彌陀。
徵有二意。一前略出名。未詳義相。二依義既廣。正
相例然。故問云何。△次顯德二。一名含二義二。初
無量光。
舍利弗。彼佛光明無量。照十方國。無所障礙。是故號
<pb n="705"/>
為阿彌陀。
多光者。慧足也。謂智光。身光。常光。放光。其因有二。
一萬德所成。二本願所致。又光明。一道真實智也。
照國。無量方便智也。無障。權實無礙智也。而云十
方者。三乘七趣也。準華嚴十智。謂知諸佛。佛法。眾
生。世法。三世。法界。無量。無邊。一切世界充滿。住持
普照智也。△二無量壽。
又舍利弗。彼佛壽命。及其人民。無量無邊阿僧祇劫。
故名阿彌陀。
多壽者。定足也。初重曰又。文句似倒。應云彼佛及
其人民壽命。又云民者。佛法王故。阿僧祇。翻無數。
佛壽有三。法身。真如理體為命。故無量。報身。智慧
德相為命。故無邊。化身。慈悲應用為命。故無數。又
應化身。應十地聖人。壽命則無量。大化地前三賢
以及二乘。壽命則無邊。小化人天。壽命則無數。心
地觀云。機緣無盡。應化不斷。相續常住。則三佛壽。
皆無邊量數也。因亦有二。一本願力就。二功德力
成。人民壽者。亦有二因。一佛本願力。二自功德力。
一持佛名。滅八十億劫生死重罪。故無數。觀像滅
罪無限。故無邊。觀相好光。滅罪無等。故無量。又因
直心上求。故無量。深心中修。故無邊。悲心下化。故
無數。又稱性修三心三福。自感無邊量數壽也。△
二道成十劫。
舍利弗。阿彌陀佛。成佛以來。於今十劫。
疑曰。壽既無量。成佛至今。經幾劫耶。故此釋云。過
始十劫。今後住世。還有無量無數劫也。梵語劫波。
此云時分。大劫中之大劫也。華嚴萬佛名經。皆云
娑婆世界一劫。為極樂世界一晝夜。則彼十劫。超
此無數劫矣。而云十者。[托-七+友]十法界惑業苦也。△二
化伴二。初現在三乘二。先釋。
又舍利弗。彼佛有無量無邊聲聞弟子。皆阿羅漢。非
是算數之所能知。
又。二層也。聲聞。聞四諦聲。得證果者。弟子。兼通支
佛。以及初心有學。羅漢。別指四果無學。二乘眾也。
菩薩。大乘權實教中。三賢十地眾也。皆無邊量。非
算數者。佛昔歷劫塵方。修諦緣度。廣化無盡故。△
次結。
舍利弗。彼佛國土。成就如是功德莊嚴。
論云二乘種不生者。一約因地。相宗謂二乘。不信
有他方佛色。二據直進。三明實行。經云聲聞無量
者。一約果位。觀經中品上生云。聞四諦。得羅漢。中
生云。七日得初果。半劫成四果。下生云。一小劫。成
羅漢。二據回心。三明權化。海東引偈云。七種淨華
眾正覺華化生。是也。而云功德嚴者。先約因地言。
大本云。法藏發願已。阿僧祗劫。護身口意。修行六
度。了空無相無作。以行教化。致無量眾生。發菩提
心。次約果位說。觀經云。水注華間。尋樹上下。演說
苦空無常無我。諸波羅蜜。復有讚歎諸佛相好者。
大本云。微瀾洄流。波揚妙聲。或聞佛法僧聲。或寂
靜聲。空無我聲。大慈悲聲。波羅蜜聲。十力無畏不
共法聲。又云。既皆浴已。有在地思道者。經行者。有
在空講經者。坐禪者。未得四果者。因得四果。未得
不退菩薩地者。因得不退轉地。故其人民壽命。三
乘無量。並是彌陀功德成也。△二往生賢聖。
又舍利弗。極樂國土。眾生生者。皆是阿[鞥-合+(白-日+田)]䟦致。其中
多有一生補處。其數甚多。非是算數所能知之。但可
以無量無邊阿僧祗說。
先不退。三番曰又。眾生。十方願生者。阿[鞥-合+(白-日+田)]䟦致。此
云不退轉地。彌勒問經說。一大乘菩提道心。自不
退。二已得功德行位。則不退。三未得賢聖覺果。亦
不退。此該因果以說。賢首起信論䟽明三。一信行。
處無退緣。名不退。二初住。入正定聚。名不退。三初
地。證滿法身。名不退。此通五位以說。今經並非前
<pb n="706"/>
二義相。局十地論。初至六地。位不退也。七地。行不
退也。八之十地。念不退也。所以者何。前諸菩薩。已
攝地前諸位。後一補處。單約等覺一位故也。不退
因緣有五。一悲願力持。二佛光常照。三樹林說法。
四菩薩為友。五壽命永劫。論云。人天不動眾。清淨
智海生。不動。不退地也。智海。妙覺海也。次補處。一
生者。等覺菩薩。較佛果地。猶有一生隔故。斷此一
分生死。破此一品無明。如望夜月。光極淨滿。即補
佛位。圓妙覺果也。法藏願云。我作佛時。剎中菩薩。
神通智慧。辯才相好。皆悉如佛。後顯數。大本明此
界中。七百二十億菩薩。他方十四佛剎。以及無量
佛國菩薩往生。由佛往昔三心四願。乃能致此。△
二示七期令修行分四。一發願。
舍利弗。眾生聞者。應當發願。願生彼國。所以者何。得
與如是諸上善人。俱會一處。
先勸發願。眾生。淨土機也。聞慧中。含信資。願資中。
含思慧。下善德。含修慧。行資也。離此三慧三資。則
非淨土機矣。所下。次出所以。諸人。指上三乘賢聖
言。益者有四。一常聞法。二行不退。三無魔障。四易
入道。他土反是。應願樂國也。△二起行二。先方便
行。
舍利弗。不可以少善根福德因緣。得生彼國。
善。十善。根。五根。福。前五度。利他行也。德。般若度。自
利願也。內自親生為因。了得是心是佛。發菩提心。
正因性顯也。外來助起為緣。了得是心作佛。持佛
名號。緣因性顯也。不可者。勸誡也。少者。積累也。並
明因。得生。果也。△次正修行。
舍利弗。若有善男子。善女人。聞說阿彌陀佛。執持名
號。若一日。若二日。若三日。若四日。若五日。若六日。若
七日。一心不亂。
文四義。先舉人根。男女稱善者。涅槃明佛性有二。
一理佛性。二行佛性。則佛性善。本具者。修行善。通
今昔也。次出法門。拳拳服膺曰執。約身業。念念勿
失曰持。約口業。又聞。聞慧。執。思慧。持。修慧。法有四。
一出聲明持。二密念默持。三半明半默。微動唇舌
而念。呪家名金剛持。四非明非默。住佛心中。朗朗
不昧。前三。事持。憶念不斷也。後一。理持。觀照一如
也。此於四五念佛門中。的指持名一行三昧。三定
期限。大本。聲王。十日。大集。七七。般舟。九十。為鈍根。
太多也。大本。一日。觀經。十念。法華。一稱。為利根。太
少也。今經七日。處中道也。表斷七使惱以正七識。
（信論。梨耶。業。轉。現。智。相續。意識）治七支惡以攝七情。超七趣苦以
滅七難。譬彼初果斷七生。地藏七七判定。帝王齊
七政。易經七日一復。乃至七日胎。七步蛇。法爾然
也。四成功行。一心。該因行。不亂。徹功果。淨念相繼。
事一心也。心境不二。理一心也。專注無妄。事不亂
也。如□契合。理不亂也。亦可一心。理念佛也。是心
是佛故。成一行真如三昧。定也。不亂。事念佛也。是
心作佛故。成持名念佛法門。慧也。合則定慧均等。
事理無礙也。若凖相宗三支量云。念佛是有法。一
心不亂宗。因云七日專持故。同喻如螟蛉七日呪
成。△三感果。
其人臨命終時。阿彌陀佛。與諸聖眾。現在其前。是人
終時。心不顛倒。即得往生。阿彌陀佛。極樂國土。
先。佛來我所。其人。平日持名人也。臨終佛現者。勢
至云。憶佛念佛。現前當來。必定見佛。現則夢內定
中。當則空心臺上。華嚴云。一切諸根。悉皆散壞。唯
此願王。引導其前。有因有果也。所以三聖者。一三
聖悲願。二行人三心三行三福（如觀經）所感。次我往
佛處。心不倒者。因既持名一心不亂。果得念佛一
行三昧。圭山云。生若妄想散亂。臨終那得定心。三
力配之。此即自己念力。本有佛性力。聖眾。即佛攝
取力。本有如舟。念如帆楫。佛如順水順風。出生死
<pb n="707"/>
海。到岸必矣。即往生者。人有善願。佛必從之。憶想
外境念佛。則生淨化佛土。攝境歸心念佛。則生劣
報佛土。心境互融念佛。則生勝報佛土。心境雙絕
念佛。即生法性佛土。圓通無盡念佛。即生法界佛
土。華嚴云。以佛為境界。專念而不息。此人得見佛。
其數與心等。則三輩九品。感應不忒者也。△四結
益。
舍利弗。我見是利。故說此言。若有眾生。聞是說者。應
當發願。生彼國土。
利者。命終佛接得生益也。言者。七日一心持名語
也。見則親身所覩。說則親口所宣。聞願者。上聞依
正功德莊嚴之說令起願樂。此聞持名佛接往生
之說而勸願也。聞攝思修。願該信行。具斯六門。始
成淨業。故再勸發。詳明法利。因果各十。因十益者。
謂一名萬德。六時易修。七日得成。一生了辦。眾罪
銷滅。諸魔遠離。增長善根。橫截生死。佛性開顯。願
光攝受也。果十益者。謂三聖來迎。九品生去。蓮胎
托化。永得不退。國土淨嚴。聖賢伴侶。樹林說法。壽
命無量。親蒙佛記。神力度生也。△三引六佛令契
理分二。一明佛同讚二。先本佛讚。
舍利弗。如我今者。讚歎阿彌陀佛。不可思議功德之
利。
我者。揀餘聖賢。今者。揀異過未。讚歎。揀非誡勸。不
思。揀有邊量。功德。揀事相福。利者。揀世間益。稱美
曰讚。感譽曰歎。覺他曰功。自覺曰德。開有十二德
利。謂依。正。名。身。光。壽。主。伴。願。行。因。果也。如上經說。
△次他佛讚六。一東方三。先列名顯廣。
東方亦有阿閦[鞥-合+(白-日+田)]佛。須彌相佛。大須彌佛。須彌光佛。
妙音佛。如是等。恒河沙數諸佛。
東。動也。東為萌動之首。萬物皆生長焉。春。歲。甲乙。
木。角。仁。元。震之始生者。不唯中央釋尊一讚曰亦。
阿閦[鞥-合+(白-日+田)]。此云不動。法身不動故。又冥真體於萬化
域故。如如身佛也。須彌。此云妙高。四寶所成曰妙。
逈出十山曰高。涅槃四德。高超十界。故名曰相。功
德身佛也。相好光明。莫不超勝。稱之為大。應化身
佛也。因轉八識。果成四智。立名曰光。智慧身佛也。
一音說法。隨類得解。稱為妙音。上四約身。此約口
業。如是。結指也。等數。例餘也。因證恒沙性德。故感
沙數諸佛。△次現相表真。
各於其國。出廣長舌相。徧覆三千大千世界。
橫該十方曰廣。竪徹三際曰長。徧三千者。楞嚴。凡
夫眾生舌根。尚具一千二百功德。華嚴。十行菩薩。
成就十無盡藏。其說法時。以廣長舌。出妙音聲。充
滿十方一切世界。況果位佛耶。證小。則覆面門髮
際。證大。則覆大千世界。如法華出廣長舌。上至梵
世。滿百千歲。還攝舌相。表以離世間十種舌。超三
乘七趣性相因果。宣揚世出世間上上法也。△後
發言勸信。
說誠實言。汝等眾生。當信是稱讚不可思議功德。一
切諸佛所護念經。
誠。即不誑不異。實。即真實如語。眾生。東方諸國九
界聽經眾也。諦聽不疑曰信。稱讚。謂釋尊內褒外
揚。功德。謂彌陀功勳德業。護念。謂諸佛身護心念。
一切。有三意。一局指東方。二通兼六方。三廣盡十
方三世也。問明頌云。十方諸如來。同共一法身。一
心一智慧。力無畏亦然。此心此理既同。故佛佛自
讚也。經者。作眾生經界之路。為釋尊經理之本。乃
彌陀經常之法。是諸佛經綸之道。維摩稱小不思
議。淨名解脫。止菩薩故。華嚴稱大不思議。遮那解
脫。妙覺佛故。今經亦爾。同佛果故。念佛眾生。見佛
心故。即凡成佛。信該果海。如是圓頓大教。豈可思
議也耶。△二南方三。一列名顯廣。
舍利弗。南方世界。有日月燈佛。名聞光佛。大𦦨肩佛。
<pb n="708"/>
須彌燈佛。無量精進佛。如是等。恒河沙數諸佛。
南。明也。南是麗明之所。聖人嚮明而治天下也。夏。
熒。丙丁。火。徵。禮。亨。離之次住者。日月燈者。日照晝。
破見思暗。一切智也。月照夜。清塵沙惑。道種智也。
燈照日月之所不及。通乎晝夜。破諸無明。一切種
智也。名聞光者。大智慧光明。徧照法界。故得名稱
遠聞。上佛自覺智。此佛覺他智也。大𦦨肩者。權智
照事。實智照理。荷擔一切佛法。兩肩發𦦨也。須彌
燈者。開則四法界智。燈燈無盡。合則一真無障礙
法界智。一道燈光。輝天鑑地也。無量精進者。三心
四願。六度萬行。咸常精進不懈息也。如是下。上列
名。此顯廣也。△二現相表真。
各於其國。出廣長舌相。徧覆三千大千世界。
△三發言勸信。
說誠實言。汝等眾生。當信是稱讚不可思議功德。一
切諸佛所護念經。
佛告眾生。有二說。一轉引。二同時眾生。亦指南方
本國四眾。所護。一切念佛人也。餘例前。下準知。△
三西方三。一列名顯廣。
舍利弗。西方世界。有無量壽佛。無量相佛。無量幢佛。
大光佛。大明佛。寶相佛。淨光佛。如是等。恒河沙數諸
佛。
西。遷也。西乃改變之先。萬物皆遷落焉。秋。白。庚辛。
金。商。義。利。兌之漸異者。無量壽。同本佛名。如釋尊
師古釋迦。觀音師古觀音。燈明同名有二萬。普明
同名有五百。雲自在燈王。同名有二千億。詳在萬
佛名經。幢者。建大法幢。降伏魔外也。壽約法身體
大。相約報身相大。幢約化身用大。大光。放大悲光
也。說苦盡無畏。大明。大智慧光明也。一切智無畏。
寶相。因行嚴成寶光身相也。漏盡無畏。淨光。真常
清淨大願光也。說障道無畏。△二現相表真。
各於其國。出廣長舌相。徧覆三千大千世界。
△三發言勸信。
說誠實言。汝等眾生。當信是稱讚不可思議功德。一
切諸佛所護念經。
△四北方三。一列名顯廣。
舍利弗。北方世界。有𦦨肩佛。最勝音佛。難沮佛。日生
佛。網明佛。如是等。恒河沙數諸佛。
北。伏也。北實收伏之處。愚民背暗而歸伏明君也。
冬。辰。壬癸。水。羽。智。貞。坎之終滅者。𦦨肩者。左慈同
諸佛。右悲合眾生也。勝音者。上弘一乘。超出三界
聖道也。難沮者。下度八難。不為四惡沮溺也。日生
者。日出三照。破三障黑。令生捨也。網明者。身住𦦨
網。開七趣暗。令生喜也。△二現相表真。
各於其國。出廣長舌相。徧覆三千大千世界。
△三發言勸信。
說誠實言。汝等眾生。當信是稱讚不可思議功德。一
切諸佛所護念經。
△五下方三。初列名顯廣。
舍利弗。下方世界。有師子佛。名聞佛。名光佛。達磨佛。
法幢佛。持法佛。如是等。恒河沙數諸佛。
下。降而卑也。下為低隱之地。萬物皆當謙讓而知
止焉。屆乎秋冬。巳。土。鎮宮。乾。信。中之下底。乾艮之
退後者。師子者。降伏四魔。離五怖故。名聞者。名稱
遠聞十方諸佛也。名光者。名德光揚九界眾生也。
達磨。此云法。軌持義。兼二利也。法幢者。軌生物解
義。利他也。持法者。持自法性義。自利也。達即中道
諦。無障礙法界。幢即俗諦。有為事法界。持即真諦。
無為理法界。△二現相表真。
各於其國。出廣長舌相。徧覆三千大千世界。
△三發言勸信。
說誠實言。汝等眾生。當信是稱讚不可思議功德。一
切諸佛所護念經。
<pb n="709"/>
△六上方三。一列名顯廣。
舍利弗。上方世界。有梵音佛。宿王佛。香上佛。香光佛。
大燄肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等。恒河沙數諸佛。
上。升而尊也。上是高顯之天。萬物皆當崇重而行
道焉。間乎春夏。戊。土。鎮宮。乾。信。中之上頂。巽坤之
進前者。梵音者。聲有八轉。謂體業具為從屬於呼。
各具八德。謂調和。柔輭。諦了。易解。無錯。無雌。廣大。
深遠。共成六十四種。梵音深妙。令人樂聞也。宿王
者。月為星宿中王。北辰為眾星拱。佛在同異類中。
功德莫不尊勝故。香上。定香。福足也。香光。慧香。智
足也。𦦨肩。先覺後覺也。雜華嚴身者。萬行因華。嚴
佛果身也。即方便菩提娑羅。此云堅固。亦云最勝。
涅槃三德。獨為尊故。即真性菩提。寶華德者。無量
知見智慧德相。如珍寶花。即實智菩提。見一切義
者。一切法中實相之義。無不知見究竟也。即證勝
義諦。智德。與眾生同得菩提也。如須彌山者。佛身
長大。高出十界。如須彌之山王也。即了世俗諦。斷
德。與眾生同斷無明也。△二現相表真。
各於其國。出廣長舌相。徧覆三千大千世界。
△三發言勸信。
說誠實言。汝等眾生。當信是稱讚不可思議功德。一
切諸佛所護念經。
所以六方交讚者。法藏願云。我作佛時。名聞十方
無數界佛。各於眾中。稱我功德及國土等。△二釋
經顯益二。一徵名。
舍利弗。於汝意云何。何故名為一切諸佛。所護念經。
不問不思議者。本佛讚中。已釋通故。單指彌陀依
正功德利故。獨問佛護念者。前不說故。通明諸佛
功德。及眾生法益故。△二釋益二。先三慧益。
舍利弗。若有善男子。善女人。聞是經受持者。及聞諸
佛名者。是諸善男子。善女人。皆為一切諸佛之所護
念。皆得不退轉於阿耨多羅三藐三菩提。
先牒能聞經名。善男女。前後較之。前佛性善。屬昔。
理。正。因。是一佛。名。淺少。善。根。乃初心者。此兼今。行。
了。緣。并六佛。經。深多。福。德。乃後心者。經詮依正願
行。名謂六方佛號。聞即聞慧。受即思慧。持即修慧。
是諸下。次顯所獲法益。護念者。起信論六緣。一差
別緣。護也。二平等緣。念也。前緣又二。一近緣。念也。
速度脫故。二遠緣。護也。久後度故。近遠緣復有二。
一增長行緣。護也。二受以道緣。念也。阿耨多羅三
藐三菩提者。此云無上正等正覺。究竟佛果也。菩
提。翻三途不覺。人天乘也。三。翻三界凡夫不正。聲
聞辟支二乘聖也。連前從有入空。觀真諦。破見思。
一切智也。藐。翻小乘自利不等。大乘始分教人。三
翻權教三乘度他未妙。大乘終實教人。合二從空
出假。觀俗諦。破塵沙。道種智也。耨多羅。翻漸教性
未至上。一乘頓教人也。阿。翻偏教法界心性未極
無上。一乘圓教佛也。兼上空有圓融。觀中道第一
義諦。破無明。一切種智也。不退轉者。法藏願云。聞
我名已。菩提有退轉者。不取正覺。況聞諸佛名。受
持是經乎。望前阿[鞥-合+(白-日+田)]䟦致。前屬已生去後。此屬現
在未生。又通明經名。各有三慧。六因益也。各有顯
護。密念。不退。正覺。八果益也。△次三資益二。初顯
益三一。信受益。
是故舍利弗。汝等皆當信受我語。及諸佛所說。
是故者。結前。躡上聞經聞名。各得護念正覺益也。
皆當者。起後。無疑曰信。領納曰受。決宜曰當。又攝
已今意。我語。指我佛所說一彌陀經。諸佛。指六佛
讚勸護念得果。信例聞願。益可知矣。獲益深厚。再
三為勸。△二願樂益。
舍利弗。若有人。已發願。今發願。當發願。欲生阿彌陀
佛國者。是諸人等。皆得不退轉於阿耨多羅三藐三
<pb n="710"/>
菩提。
先。願生。期望希求曰願。好樂渴慕曰欲。已今當者。
過現未三際時也。表三發心。開三因。成三覺佛。又
信行願。應時時發。不可須臾離也。是諸下。次得果
不退菩提。對上揀之。上乃教道。初之七地。此則證
道。八之十地也。△三行成益。
於彼國土。若已生。若今生。若當生。
願後行滿。無一不生者。果徹因該。云已今當。表斷
三障道。而生三佛土。法報化。苦惑業。如次配知。以
事證釋。已願生。如迦葉佛。普賢文殊。德雲比丘。解
脫長者。今願生。如藥師佛。此界他方十四佛剎菩
薩。舍利阿難比丘。韋提希夫人。當願生。如彌勒佛。
龍樹馬鳴菩薩。北竺祈婆伽比丘。滅後人天。詳諸
經論。統上結之。我語。諸說。各三資糧。六因益。各有
不退。成覺。見佛。往生。八果益也。細思之。△次結勸。
是故舍利弗。諸善男子。善女人。若有信者。應當發願
生彼國土。
是故二字。結上信佛發願得果生方益也。諸善男
等。起下勸誡信願行也。與上少異。上則信佛說。願
生方。現得菩提。行念佛。當得往生。此則信彌陀。當
見佛。願往生。當生方。行持名。當成佛。又上引說言
教以勸。此屬全體親證為勸。又總前結顯之。初聞
依正功德以勸願。二聞持名佛現以勸願。三聞經
名佛護不退以勸信。四聞信教成覺得生以勸願。
勸勸倍切。願願轉深。則知信願行。真因也。生佛國。
實果也。位非三不退。已一生補處矣。望前男女。前
雖十勝。加今十二因十六果。後後豈不勝前前哉。
稱曰諸善。有何譽焉。△四彰三難令證果分。諸佛
三難者。一出廣長舌。二說誠實言。三勸眾生信。內
又三難。一釋尊稱讚。二彌陀功德。三諸佛護念。釋
尊三難者。一行難行事。二得難得果。三說難信法。
內亦三難。一彌陀勝德。二六佛讚護。三稱名成佛。
於中三。初已讚諸佛。
舍利弗。如我今者。稱讚諸佛。不可思議功德。
稱有三。引證六方勸信。一讚也。顯聞諸佛不退。二
讚也。勸眾信六佛說。三讚也。六佛德不思者。總則
互揚西方淨土念佛法門。別開有十。謂同聲一國。
同出一舌。同一廣長。同一徧覆。同一實言。同告一
眾。同一勸信。同一共讚。同一名德。同一護念也。△
二諸佛讚已二。先標舉。
彼諸佛等。亦稱讚我。不可思議功德。
諸佛。六方佛也。等者。四維三世佛也。稱亦三。告眾
釋佛說經。一讚也。勸眾信聞是經。二讚也。護念是
持經人。三讚也。我佛德不思者。總則讚歎樂土嚴
淨。持名念佛法益。別開亦十。謂行難事。住娑婆。出
五濁。得菩提。為眾生。說經法。教念佛。示持名。讚六
方。勸信聞也。△次詳陳。
而作是言。釋迦牟尼佛。能為甚難希有之事。能於娑
婆國土。五濁惡世。劫濁。見濁。煩惱濁。眾生濁。命濁中。
得阿耨多羅。三藐三菩提。為諸眾生。說是一切世間
難信之法。
初句能讚。六佛作讚言也。釋下所讚二。先舉難得
之人。釋迦。此云能仁。大悲利物。姓也。牟尼。此云寂
默。大智冥理。名也。次讚難能之事。力任曰能。作辦
曰為。自覺曰希有。覺他曰甚難。功德曰事業。第一
行事難也。娑婆。此云堪忍。土之苦者。五濁。世之惡
者。五事穢染。名為五濁。惡業招感。名為惡世。揀彼
安養樂土。五清善世也。梵語劫波。此云時分。減至
二萬歲。四濁凑集。名劫濁也。覺明心中。空見不分
所致。色離四纏。劫濁清矣。因五利使。諸見熾然。名
見濁也。心中根大妄成所致。受空我法。見濁清矣。
緣五鈍使。障礙塵沙。名煩惱濁。心中性相相織所
致。想脫塵勞。煩惱濁清。見慢陰報。惡名穢稱。名眾
<pb n="711"/>
生濁。心中遷留不住所致。行無生滅。眾生濁清。色
心連持。催年促壽。名命濁也。心中同異失凖所致。
識亡一六。命濁清矣。能五濁世。得三菩提。不亦難
乎。對前二。屬因修。分證。此屬果位。究竟。自覺斯為
第二得道難也。眾生。三乘七趣也。如孩愚。濁世障
惱。如土投水則渾。一切。情器覺三世間也。難信。
念佛法也。如水清珠。佛如鄉老約長。能眾生中。說
難信法。覺他功德。不可思議。第三說法難也。前一
為總。後二為別。亦略說耳。廣開為六。一行希有事。
二隨眾忍苦。三誓入濁惡。四自立成果。五普為化
度。六說難信法。△三總結難事。
舍利弗。當知我於五濁惡世。行此難事。得阿耨多羅
三藐三菩提。為一切世間。說此難信之法。是為甚難。
此躡諸佛讚語以證實也。然亦少別。上諸佛讚。單
約果位功業。此釋尊述。兼通因位願行。一行難行
事。因則深心中修度行。果屬自覺。二得難得果。因
則直心上契佛理。果屬滿覺。三說難信法。因則悲
心下化生機。果屬覺他。略則三。廣亦六。一出五濁
難。二行奇事難。三成妙覺難。四度一切難。五說念
佛難。六揀稱名難。人信念佛法門。固為難矣。而信
持名一行三昧。得能往生見佛成果。誠為難中甚
難者也。宜依教修證。
△三流通分。流傳弘通此經。普度眾生。盡於未來
際也。
佛說此經已。舍利弗及諸比丘。一切世間天人阿修
羅等。聞佛所說。歡喜信受。作禮而去。
初句結經圓。舍下。舉聽眾。舍利弗。指當機。諸比丘。
攝常隨。三乘四眾。咸該於內。天人修羅。三善道也。
等含八部七難。聞下。顯奉行。聞聞慧。歡。思慧。受。修
慧。佛則能說人清淨。說則所轉法清淨。歡後眾得
果清淨。信即信資糧。受即願資糧。作即行資糧。三
資糧備。去生淨土決矣。說。教也。喜。理也。信。行也。禮。
果也。四法門具。必以斯道覺斯民也。

△次。釋呪語。呪即密經。經即顯呪。誦經生慧。持呪
生福。福慧兩足。成佛定智身矣。中分四。先呪名。
拔一切業障根本得生淨土陀羅尼
此即往生呪之別名。拔。消滅除淨也。業障。舉一業
以攝惑報二也。根本。舉本以攝枝末也。不思議神
力傳云。日夜各持三七徧。滅五逆謗法等罪。此約
斷障門。得生者。謂生極樂。得見彌陀也。約證果門。
陀羅尼。此云遮持。謂遮惡不起。持善生長也。即拔
障義。亦云總持。謂總一切法。持無量義也。即得生
義。彼蒲盧等異質。尚能七日呪成。況今佛呪眾生
身中佛心。七日豈不成佛果乎。△次譯人。
宋。元嘉。天竺三藏。求那䟦陀羅譯。
宋。江南劉宋也。南北朝代名。元嘉。文帝年號。天竺。
西域國名。三藏者。博通三藏。尤善大乘故。求那䟦
陀羅。此云功德賢。尊者名也。譯者。易也。謂翻梵語
為華音也。神異講辯。詳餘傳集。△三呪語。
南無。阿彌多婆夜（一）。哆他伽多夜（二）。哆地夜他（三）。阿
彌利都。婆毗（四）。阿彌利哆。悉躭婆毗（五）。阿彌唎哆。毗
迦蘭帝（六）。阿彌唎哆。毗迦蘭多（七）。伽彌膩（八）。伽伽那
（九）。枳多迦利（十）。娑婆訶（十一）。
南無。此云歸命。亦云歸依。阿彌多婆夜。此云無量。
極樂教主名。哆他伽多夜。此云如來。乘如實道。來
度眾生也。十號之一。哆地夜他。此云即說呪曰。或
云所謂。次下皆呪。從古不翻。如薄伽梵般若菩提。
準諸密部。亦可義釋。阿彌利都。無量也。婆毗。或鉢
囉[鞥-合+(白-日+田)]。光明也。合云無量光。智慧身佛也。阿彌利哆。
同上無量。悉躭。或悉達。一切義利成也。婆毗。同上
光明。合云無量義利成就光。功德身佛也。阿彌唎
哆。同無量。毗迦蘭。或毗訶隷。翻無礙行。又毗佛略。
<pb n="712"/>
翻普方廣。帝者。羯帝。此云度去。又戌提。云清淨。又
盧吉低。云世間。合云無量廣大壽。度去清淨世間。
應化身佛也。阿彌唎哆毗迦蘭。同上可知。多者。哆
他。真如不退動也。又䭾摩。法性不改轉也。合云無
量廣大壽。真如法性不動不轉。如如身佛也。伽彌
膩。即須摩提。此云極樂。安養。清泰。妙意也。伽伽那。
或誐誐曩。此云虗空。西方虗空天也。合云極樂天
界。上四。佛名。正報也。此一。土名。依報也。枳多。具云
宿婆耻帝。此云諦往。迦隷。或迦邏。此云作者。又伽
車提。此云願去。合上我所作願欲去。行之決定往
生也。此約信願行三資糧說。娑婆訶。速疾圓成也。
廣究密藏。自知此釋。△四法益。
若有善男子。善女人。能誦此呪者。阿彌陀佛。常住其
頂。日夜擁護。無令怨家而得其便。現世常得安隱。臨
命終時。任運往生。
若下。勸人持誦。阿下。詳明呪益。開五。一佛住頂門。
二六時護身。三怨害遠離。四現世安樂。五臨終生
方。傳云。誦三十萬徧。即見阿彌陀佛。是知持名持
呪。無不見佛成佛也若不誦念。孤負佛恩。多矣。

佛說阿彌陀經略註（終）

<talk>No. 431-B
 校刻略註緣起</talk>

命生不辰也。殃及於親。比及三年。母以疾喪。迨今耿
耿。食寢不忘。談起痛心。不覺涕漣也。庚辰春。師於崇
壽。開演華嚴行願。法華普門。最後彌陀。余時首眾。同
門吼三兄。期主旭如兄。同學運微臨滄諸師。姑蘇來
同聽者。擔雲悟塵師等。咸謂言圓意妙。旨遠宗深。頓
令心胸煥發。耳目新奇。然影響一時。雖強勉記憶。百
分不及一耳。眾倩余請重註。師以首肯之。始于二月
念四。終于三月十五。註成閣筆。囑余校刻。余惟欲報
母恩。昊天罔及。非淨土佛法。蓮沼舟航。不能薦生母
于樂國也。遂付諸板首印發流通。普度恩有。共證無
生。一遵釋迦報恩之訓。一添彌陀接引之願。此所以
弘傳也。敘述本末如是。
錢江映壁苾蒭嚴光槃譚

<article id="n432">阿彌陀經註</article>

No. 432
<sarticle>修西定課</sarticle>

許序曰。昔佛法入中國既數百年。慧遠法師方以淨
土收束羣靈。雖一百二十三人未能一生都辦。然一
生取辦者不少矣。此一百二十三人。皆以宏誓互相
鉤攝。深諧佛願。畢發蓮香。轉度冤親。引生眷屬。後之
聞水聲而開念佛。入寂定而往西方。夢兆神徵。輝映
震旦。固皆此一脈之明暗相生也。宗門識高力透。高
步人天。直趨無上寂光。權抑三種淨土。（實報方便同居）甘芳
不著。妙勝醍醐。然不遇夫上根。必化而為毒藥。故曹
溪八世孫永明禪師。回宗鏡之全光。入西方之一脈
焉。諸法門中。花嚴大備。雲棲大師。具正知見。游花嚴
法海。悲深識卓。思精用宏。撰成彌陀疏鈔。委曲引歸
極樂。老實念佛。天龍喜歡。無量眾生。如得慈母。故禪
講兩家之未能不受後有者。無不以此為神明休息
之地。禪講兩家之已能不受後有者。無不以此為水
月道場之緣。自度度人。無等等法。捨念佛往生一門。
而更何有也。噫。神游法界。璀璨玲瓏。步三教之園林。
得一心之歸宿。吾友鄭子。今庶幾焉。著宗鏡堂叢書
四十八種。以修西定課為第一。予一見。生歡喜心。與
眷屬謀首取而刻之。願興十方信心人。同此光明受
<pb n="713"/>
用耳。仁和許樾身。

自序曰。非定不戒。非定不慧。不定者。輪回之象也。一
切眾生。累劫以來。孰不曾為善。孰不曾修行。孰不曾
念佛。孰不曾發願。但以心光不定。淨土未生。故長久
漂沈。不蒙解脫耳。苦哉痛哉。依我此書。每日修持。必
有光明來相接引。三生眷屬。其共勉焉。咸豐十一年
正月。淨業學人菩薩戒鄭澄德（學川）鄭澄源（學烺）排定注
明。謹序其緣起。以此功德。願我
君父安平。淨業光昌。慧音成就。

先舉香讚。
心香乍　爇　法界同　熏　　蓮池海會悉遙聞
　　　我佛起祥雲　　　嘉瑞繽　紛　　接引
願方殷　　嘉瑞繽　紛　　接引願方殷。
每一圈擊魚一聲。
信心為香。法界者。統心法事法之所到而為界。言
其廣大。無所不包也。蓮池海會。指西方淨土中人
也。我佛。指阿彌陀也。必言我者。從我心光明中出
現。光明不聚。不能見佛也。起者。從西方極樂世界。
來赴東土娑婆世界也。嘉瑞。樓閣幢旛異香天樂
之類也。繽紛。文彩交互也。願方殷者。阿彌陀佛修
行之時。作法藏比丘。對世自在王如來前。發四十
八願。願願成就。方成佛道。其四十八願。皆是多設
方便。廣度十方六道眾生。勸其念佛。生於極樂世
界中。修行不退。便悟真宗。成就威神。轉相化度也。
今阿彌陀佛。願力圓成。作佛已久。願光慈照。接引
心深。譬如一鏡涵空。影來則現。所以叩之而無不
通也。
南無蓮池海會佛菩薩（三稱三拜）。

佛說阿彌陀經
佛。東方娑婆世界釋迦牟尼佛也。釋迦在此娑婆
成佛。隨眾生壽。不過百年。愍念娑婆眾生。見佛不
易。釋迦以後。彌勒以前。千萬年中。受大苦惱。故說
此阿彌陀經。流布世間。使諸苦惱眾生。修七日之
功。免永劫之苦。轉凡成聖。不退佛因也。經。法也。經
名阿彌陀者。純說阿彌陀佛度生因緣功德也。阿
者。無也。彌陀者。量也。其佛萬德圓成。不可窮盡。故
名無量。於萬德中。願為最勝。願力大。故光明無量。
願心長。故壽命無量也。諸經所稱無量壽佛無量
光佛。即此佛矣。釋迦說此經。在東土娑婆世界南
贍部洲舍衛國。傳至震旦。震旦即南洲東邊。我輩
所居也。梵文古茂。不可持誦。有姚秦時之三藏法
師鳩摩羅什者。翻譯此經。經義圓妙。不可淺測。有
大清朝之菩薩戒鄭學川者。作為今解。今解者。取
經中今現在說法今發願今生之義。望人一生取
辦。便不入於父母之胎。妙取蓮花。高超界外也。○
夫佛說我聽。皆從心現。但是心說心聽耳。心體如
鏡。山河大地。人物虗空。我及如來。種種形類。但是
妙圓心鏡中所現影子耳。
如是我聞。
如者。心之真體。譬如鏡也。是者。心中所現法。譬如
在全鏡上指出一個影子也。我者二義。自經言之。
即是結集之阿難也。自讀經言之。即是持誦之人
也。聞者。心慧之動機也。心耳同用。方謂之聞。
一時佛在舍衛國。祇樹給孤獨園（祇音其）。
一時者。諸天及人。時分各異。佛音周徧。不能專指
一方也。佛。釋迦牟尼也。生於周昭王時。歿於周穆
王時。大悲影現。來度眾生。非歿非生。現作生歿。譬
如水月燈雲。玲瓏妙映耳。佛之本體。但是光明。吞
吐虗空。無處不到。豈有生死往來耶。○佛者。覺也。
無有不覺之處。無有不覺之時。破盡昏沈。自他咸
<pb n="714"/>
度。故稱佛也。梵云舍衛。此云聞物也。祇。祇陀太子
也。給孤獨。長者之號也。長者買太子之園以供佛。
太子但賣園不賣樹。自以樹供佛。故園樹二名稱
地也。
與大比丘僧千二百五十人俱。
比丘。此言乞士也。上乞法於佛。下乞食於眾生。僧。
眾也。
皆是大阿羅漢。
菩薩為大乘。緣覺為中乘。聲聞為小乘。阿羅漢者。
聲聞乘之第四果也。阿羅漢有三義。一者能殺煩
惱賊。二者怖散一切魔。三者應受人天供也。大阿
羅漢者。發菩薩心轉入大乘者也。
眾所知識。
皆知其名。皆識其面。言德望全也。此一千二百五
十羅漢。多有大菩薩影生其中。
長老。
德勝為長。臘高為老。出家一歲為一臘。此二字。通
指以下十六羅漢也。
舍利弗。
舍利。此言鶖鷺也。弗。此言子也。尊者之母。目明如
鶖鷺。故尊者名鶖子也。此尊者智慧第一。言此發
願往生一法。非大智慧者不能圓信。故首列之也。
摩訶目犍連（犍音尖）。
摩訶。此云大也。目犍連。此云采菽氏也。
摩訶迦葉（葉音攝）。
此云大飲光也。
摩訶迦旃延。
此云大文飾也。
摩訶俱絺羅（絺音郗）。
此云大膝也。
離婆多。
此云星宿也。
周利槃陀伽（伽音茄）。
此云繼道也。
難陀。
此云善歡喜也。
阿難陀。
此云慶喜也。佛之堂弟。佛成道日乃生。為佛侍者
數十年。佛之經典多由彼結集。
羅睺羅。
此云覆障也。佛生淨飯王家。名悉達太子。太子欲
出家。父王不許。且為納妃。欲其傳後。太子以手指
妃之腹曰。六年之後。當生一子。說此語後。太子即
出家。未住母胎時。障父出家。既住母胎時。自障六
年。故云覆障也。此尊者。前世塞鼠穴六日。故現此
報。
憍梵波提（憍音交）。
此云牛呞也。牛嚥後。吐出復嚼。曰呞。此尊者。前世
罵人為牛。故現此報。
賓頭盧頗羅墮。
賓頭盧。此云不動也。頗羅墮。此云利根也。上名下
姓。
迦留陀夷。
此云黑光也。
摩訶劫賓那（那奴何切）。
此云大房宿也。
薄拘羅。
此云善容也。
阿㝹樓䭾（㝹奴侯切）。
此云無貧也。此尊者無目。心眼洞見。以此居十六
人之末。言西方境界。當心領神會而造之也。
如是等諸大弟子。
以此十六。例一千二百五十人也。
<pb n="715"/>
并諸菩薩摩訶薩。
菩者。菩提也。此云覺。薩者。薩埵也。此云有情。上兼
覺。下兼情。以佛覺度有情。斯為菩薩矣。摩訶薩。猶
云大道心眾生也。
文殊師利法王子。
文殊師利。此云妙首也。此菩薩大智無遮。於佛所
言。更無疑惑。故首列之也。於法自在。名曰法王。即
如來也。大菩薩能傳佛法。為法王子矣。
阿逸多菩薩。
阿逸多。此云無能勝也。即彌勒菩薩之名。彌勒。此
云慈氏。菩薩之姓也。彌勒在釋迦後一千萬年。方
成佛道。釋迦化度未熟之眾生。皆以付之。但眾生
之中。種性不一。有性急不耐生死。不能待一千萬
年後之龍華三會。宿緣既露。勝境先成。故釋迦於
彌勒前說此經。欲彌勒於未成佛前。速滿眾生之
願。扶持加被。達之西方也。又以中下眾生。修行易
退。彌勒既未下降成佛。則眾生見佛。當在何時。若
不早取生西。一落三塗。出頭無望。往往有龍華會
散。而眾生未復人身者。故釋迦已去。彌勒未來。此
經乃能拔出一切苦宅眾生而成就之。恩甚重。路
甚捷矣。夫三教聖人。迭興而救世。應時及節。各立
規模。若言天下無二道。聖人無兩心。稱性而談。一
真如貫。若於天上人間了生死不了生死之中。求
一萬全無弊者。則方便百千。而淨土法門為第一
焉。何必佛門神通。即此往生。得一切神通之腦也。
何必道家金丹。即此蓮花。洗一切金丹之習也。何
必儒宗理學。即此一心不亂。破一切理學之障也。
得其本。而三教皆枝末矣。本者。一念之心也。然必
見佛見心。方悟非心非佛。自然縱橫三教。出入龍
華矣。嗚呼。文殊悟西方之理。而首壓尊班。彌勒會
往生之機。而名居第二。無邊凡聖。孰敢輕議此經
乎。
乾陀訶提菩薩。
乾陀訶提。此云不休息也。既信淨土。尚未往生。能
以不休息為心。自然步步踏著也。
常精進菩薩。
精則不麤。進則不退。恒常如此。故能以淨土之法。
自度而度人也。
與如是等諸大菩薩。
以此四尊。例一切菩薩也。
及釋提桓因等。無量諸天大眾俱。
釋提桓因。此云能天主。即世所稱天宮玉帝也。無
量諸天者。玉帝居忉利天宮。宮在須彌山頂。旁有
四面。面各八王。統名三十三天。忉利之下須彌山
埵。有東西南北四大天王。分掌四十種小天。忉利
之上。虗空而住者。夜摩。兜率。化樂。自在。合之忉利。
四王。名欲界天也。過此以上。無復女人。名禪界天
也。過此以上。無復色身。名空界天也。三界之中。欲
界最雜。空界無身。感佛威神。現身聽法。此非思議
之所能及也。大眾。通指欲界天上天下龍鬼神仙
人物之能聽法者。俱。共也。謂與聖人同入佛會也。
爾時佛告長老舍利弗。
佛告者。悲心轉切。故不待問也。
從是西方。
從。由也。是。概指此娑婆世界也。西方者。向西方去
也。單指一方者。定於一方。神志專寂。方能發起修
行功用而成就也。必云西者。以娑婆適在極樂之
東耳。無他義也。
過十萬億佛土。
千萬為億。或曰十萬為億。佛土。一大千土也。一大
千中。一佛主化。
有世界。
世者時分。謂過去現在未來也。界者地分。謂八方
<pb n="716"/>
上下也。於一片心光中而現虗空。於虗空中而現
風輪。於風輪中而現地界。地分既立。時分隨起。故
稱世界矣。心光無量。虗空無量。一切世界亦復無
量。故有西方極樂世界。及極樂之西方種種世界。
有東方娑婆世界。及娑婆之東方種種世界。上方
之上。下方之下。南方之南。北方之北。無不各有種
種世界焉。我輩所居。名曰娑婆。娑婆。堪忍也。言眾
生忍苦也。佛大慈悲。故對此苦眾生而說十萬億
剎外之世界。欲眾生以一念飛心而橫出此娑婆
也。○二乘不出大千。梵世或拘中小。天福所限。在
一界中。神仙丹力。在欲界內。平心思之。卑小不足
言也。佛乃於眾生大夢中。呼而告之曰。過十萬億
土有世界。嗚呼。方知別有乾坤矣。○心性輪。即人
之一念也。心性輪中現虗空輪。虗空輪中現無量
風輪。一風輪中現一金輪。即地輪之下面也。金輪
上現火輪。火輪上現水輪。水輪上露出種種山種
種洲。即地輪之上面也。居中最妙而高者須彌山。
山腰中。一日一月。回環而來往。地輪低處。名曰地
獄。地輪高處。須彌頂須彌埵。皆曰天宮。過須彌頂
依空而住之四種天。連須彌頂忉利天須彌埵四
王天。名六欲天。再上有三層天。名曰初禪。如是初
禪至於地獄。名為小世界也。積一千個小世界。名
曰小千。有二禪天王主之。積一千個小千世界。名
曰中千。有三禪天王主之。積一千個中千世界。名
曰大千。有四禪天王主之。四禪天中。有無想天五
不還天寄居焉。天王不見不知也。四禪以上。名曰
空天。魂識雖存。身相消滅。亦在大千中也。如是大
千。名一佛土。○彌陀之極樂。一大千也。釋迦之娑
婆。亦一大千也。一大千中。現百億日月。現百億化
佛。淨穢短長。隱顯出沒。彼此輝映而成文。如雲中
燈。如水中月。○世界相疊。名世界海。世界海重重
無盡。出於世界種。世界種重重無盡。出於蓮花香
水海中。此花藏中。種種莊嚴。名花嚴也。蓮花則一。
譬如真心。世界則多。譬如妄想。然即此蓮花。非真
非妄也。
名曰極樂。
統指西方。則世界甚多。好醜不一。標明極樂。則專
誠決定。更無歧誤之憂矣。○世人以西天作西方
淨土。非也。西天乃天竺國。是娑婆內之西方。非娑
婆外之西方。不可錯會。○人間天上之樂。不及彌
陀國土。二乘禪定之樂。不及彌陀國土。一切諸佛
剎中。有因緣未符。有功修帶退。雖有種種之樂。亦
不及彌陀國土。生彌陀國土者。自然花開。自然見
佛。自然聞妙法。自然發神通。自然度生。自然成道。
靈氣蕭然。更無餘累。圓融一鏡。方是樂矣。
其土有佛。號阿彌陀。
佛為一世界中教化之主。故首標之。又阿彌陀佛。
專以名號教人持念而得往生。故急標之。阿者無
也。彌陀者量也。佛者覺也。覺者心之光明也。阿彌
陀佛以無量心光而成佛。我輩亦以無量心光而
念佛。以阿彌陀念阿彌陀。念念皆歸無量也。○心
之光明。如一大圓鏡。周滿虗空。無彼無此。我取之
則全是我鏡也。佛契之則全是佛鏡也。以佛鏡中
之我。念我鏡中之佛。以我鏡中之佛。度佛鏡中之
我。
今現在說法。
現在者。非如釋迦住世八十餘年。俄成過去也。非
如彌勒歷千萬年下降。方在未來也。眾生今日不
得解脫。眾生今日急求解脫。說法於今日。非今日
之救急神方乎。雖曰十萬億。但是一心光。心念動
處。即能於心鏡中而成感應。○諸佛心光。融通三
世。眾生不悟。且滯於今。即所滯而成通。無上醫王
之妙用也。後文云。成佛以來。於今十劫。又曰。今發
<pb n="717"/>
願。若今生。嗚呼。錯過而今。必一誤而生百誤。人命
在呼吸。宜各自勉之。
舍利弗。
前之我聞。是即阿難之我。而顯一切誦經者之我。
此之舍利弗。是即舍利弗之心。而喚醒一切眾生
之心。故頻呼頻喚也。嗚呼。一月千江。理通凡聖。我
輩若明佛用。安得不感激涕零。而思所以報佛恩
乎。
彼土何故名為極樂。其國眾生。無有眾苦。但受諸樂。
故名極樂。
眾生者。合眾陰而有生者也。眾陰。五陰也。色之一
陰。名曰外法。受想行識。名曰內心。為五陰所拘牽。
即佛體而成眾生。不為五陰所拘牽。即眾生而證
佛體。眾苦者。三苦五苦八苦也。苦時名苦苦。樂時
不堅名壞苦。中等境界不可住名行苦。此三苦也。
生時苦。昏濁甚也。老時苦。疲癃極也。病時苦。痛癢
深也。死時苦。神脈亂也。苦時苦。境界違也。此五苦
也。將一苦苦開之為四。便成八苦。所謂求不得苦。
愛別離苦。怨憎會苦。五陰盛苦。諸樂者。兼世間樂
出世間樂言之也。七寶光明。飛行來往。世間樂也。
念佛法僧。與上善聚。出世間樂也。不退菩提。證入
補處。出世間上上樂也。至於此。受無所受。名曰正
受。○受無所受。是悟境。受有所受。是未悟境。極樂
世界。兼而有之。常寂光土。即在同居。即聖即凡。三
根並往。佛無不引手而援之也。
又舍利弗。極樂國土。七重欄楯。七重羅網。七重行樹。
皆是四寶周帀圍繞。
他世界以鐵圍為障。極樂世界。以寶欄寶網寶樹
標其疆界。備剎土之儀式而已。四寶。金銀琉璃玻
瓈也。
是故彼國名為極樂。
纔入西方。先見重重寶聚光明。頓悟爾界此疆。皆
如影現。此生平未見之第一樂也。
又舍利弗。極樂國土。有七寶池。
淨業所感。平直光明。故無山海之險也。但以寶池
樓閣。光華映帶而已。七寶池者。七處寶池也。
八功德水。充滿其中。
八功德者。一澄淨。二清冷。三甘美。四輕輭。五潤澤。
六安和。七除饑渴。八長養諸根也。
池底純以金沙布地。
泥沙者。惡業所感也。神明清發。善業堅純。故感現
金沙矣。
四邊階道。金銀琉璃玻瓈合成。上有樓閣。亦以金銀
琉璃玻瓈硨磲赤珠瑪瑙而嚴飾之。
琉璃。非石汁也。玻瓈。非礦脂也。硨磲。非紋石也。赤
珠。非蚌精也。以此土之物名。顯彼土之物相。彼土
之物。實非此土之可比也。
池中蓮華。大如車輪。青色青光。黃色黃光。赤色赤光。
白色白光。微妙香潔。
生彼土者。以蓮花為父母。故詳讚之。極樂世界。並
無女人。女人往生。皆成男子。故人皆生於蓮花中
也。濁世血肉之胎。重麤臭穢。故人之福慧光明。在
母腹中全然亡失。及其生而轉轉不靈也。淨土蓮
花之胎。微妙香潔。故人之福慧光明。在佛性中一
時炳現。及其生而運運全超也。○諸天宮中。亦有
蓮華。然但因福報。並無了緣。是有量非無量也。若
以一念念佛影子。落於阿彌陀佛心鏡之中。神明
發而因果皆靈。自能永永玲瓏。優入聖位。○蓮花
從心化出。凡人發一念願往之時。西方七寶池中。
便生蓮萼一朵。若能念念熏修。則寶脈深涵。香風
茂著矣。○大如車輪。言與身相稱也。若諸天龍。身
長數百里。往生花輪。必不能反縮小也。淨土菩薩。
身量廣長。不可思議。豈拘拘於數尺以為輪乎。當
<pb n="718"/>
知一切諸法。從心量而不同。神明自召。非如來之
有以限人也。○念心靈發。光明相交。即心即花。凝
然一際。故身未往。而神明已住花中矣。
舍利弗。極樂國土。成就如是功德莊嚴。
此是國土疆界寶池蓮萼之莊嚴也。
又舍利弗。彼佛國土。常作天樂。
西方音樂。不扣自鳴。此以寶音聲莊嚴於上也。
黃金為地。
此以寶光明莊嚴於下也。
晝夜六時。雨天曼陀羅華。
戌子寅為夜三時。辰午申為晝三時。修行者候之
以為節。夫極樂國土。純是光明境界。豈借日月以
分晝夜。但是蓮花開合而已。雨。降也。曼陀羅。白色
也。前以聲光莊嚴界分。此以香光莊嚴時分。縱橫
自在。全現寶心。
其土眾生。
名為眾生。實菩薩也。
常以清旦。
初日分也。
各以衣裓。盛眾妙華。供養他方十萬億佛（裓音革）。
往生之時。飛心妙出十萬億佛土。往生之後。飛身
妙入十萬億佛土。衣裓。衣襟也。分身靈變。普到佛
前。故能一晨朝而徧供十萬億也。
即以食時。還到本國。
辰去已還。玲瓏影現。多寡遠近。固不足以累其心
也。
飯食經行。
有以禪悅為食者。有以見色聞香為食者。有食變
化飲食者。食後經行。動靜皆入佛機也。
舍利弗。極樂國土。成就如是功德莊嚴。
此是佛我身心自在供養之莊嚴也。
復次。
再言也。
舍利弗。彼國常有種種奇妙雜色之鳥。
以下鳥名。多是比例。彼國眾鳥。本無定形。不可以
大小濃淡思也。
白[鴳-女+隹]孔⿱少隹。鸚鵡舍利。迦陵頻伽。共命之鳥。
舍利。鶖鷺之類也。迦陵頻伽。妙音神鳥也。共命鳥。
一足一翼。相並則生。相分則死。爾雅謂之比翼。世
俗號曰雙頭。恩愛苦纏。報成此鳥。彼土化現。若同
此形也。
是諸眾鳥。晝夜六時。出和雅音。其音演暢五根五力。
七菩提分。八聖道分。如是等法。
有三十七助道品。四意止。四正勤。四神足。及根力
覺道也。五根者。信進念定慧也。五力者。根所發也。
七覺者。一擇法。二精進。三喜。四除。五捨。六定。七念
也。八道者。正見。正思惟。正語。正業。正命。正精進。正
念。正定也。
其土眾生。聞是音已。皆悉念佛念法念僧。
故善用其所聞者。一切音皆是佛音也。法者。佛之
所以成佛者也。僧者。菩薩聲聞也。
舍利弗。汝勿謂此鳥。實是罪報所生。所以者何。彼佛
國土。無三惡道。
三惡道。謂地獄餓鬼畜生也。或問。極樂無女人。無
脩羅。無神仙。無魔外。身界坦然。故刀兵水火妻子
室家之累無從而生。何但言無惡道。答曰。上文無
有眾苦一句包之矣。
舍利弗。其佛國土。尚無惡道之名。何況有實。是諸眾
鳥。皆是阿彌陀佛。欲令法音宣流。變化所作。
非實有也。
舍利弗。彼佛國土。微風吹動諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。
<pb n="719"/>
前之化作靈禽。啟人念佛。有情說法。固已妙造玲
瓏矣。今再寫出無情說法之音。忽如寶網微風一
時吹動。讀至此。何能已於發願往生也。○或問。有
實相念佛。深觀佛理是也。有觀想念佛。入西方定
是也。有觀像念佛。對像生敬是也。有持名念佛。字
句分明是也。西方眾生念佛。是如何念。答曰。不滯
於名。即生實相。聲中入定。即音即光。四種念佛。都
是一種念佛也。
舍利弗。其佛國土。成就如是功德莊嚴。
此是應時及節感發修行之莊嚴也。
舍利弗。於汝意云何。彼佛何故號阿彌陀。
已釋佛剎之名。再釋佛身之號。說唯心淨土者。未
必能神游佛剎。說自性彌陀者。未必能量同佛身。
口說而不心行。安得有往生之樂乎。
舍利弗。彼佛光明無量。
一切眾生本元心地。光明無量。一切諸佛證一切
眾生本元心地。故光明同一無量。但一切諸佛之
無量光明。眾生難見。而阿彌陀佛之無量光明。眾
生易見。則因緣之生熟不同也。阿彌陀佛之因緣。
既與眾生熟。故無量光明之接引。決定決定。無疑
惑矣。
照十方國。無所障礙。
十方國土。有種種鐵圍諸山須彌大海。紛紛堅礙。
障於人心。心地化作光明。方得玲瓏而自在矣。佛
以光明為全體。故徧照於十方。眾生堅執而不通。
故難見夫一佛。然就佛言之。但有光明。毫無障礙。
於一片光明中。障礙總是光明也。知此理者。於往
生時。品地必超。心得決定。
是故號為阿彌陀。
此就光明上說無量也。
又舍利弗。彼佛壽命。及其人民。無量無邊阿僧祇劫。
故名阿彌陀。
此就壽命上說無量也。阿僧祇。無數也。劫。長時也。
舍利弗。阿彌陀佛。成佛以來。於今十劫。
此今字。對此娑婆賢劫言之。於無量而纔現十劫。
則累劫昏沈眾生。無不仗光明之接引也。
又舍利弗。彼佛有無量無邊聲聞弟子。皆阿羅漢。非
是算數之所能知。諸菩薩眾。亦復如是（數上聲）。
二乘根種。不生淨土。淨土羅漢。大率已發大菩薩
心。略證聲聞。便階大士。光明至此。身如影響而已
矣。
舍利弗。彼佛國土。成就如是功德莊嚴。
此是主伴玲瓏光明壽命之莊嚴。
又舍利弗。極樂國土。眾生生者。皆是阿[鞥-合+(白-日+田)]䟦致（鞞音皮）。
阿。無也。[鞥-合+(白-日+田)]䟦致。退也。在此修行。多苦多魔。如風中
一毛。不能自主。一生極樂。便登不退矣。
其中多有一生補處。其數甚多。非是算數所能知之。
但可以無量無邊阿僧祇說。
補處者。到他方世界候時成佛之等覺菩薩也。從
人至佛。生生世世。進退不可知數。唯淨土眾生。有
能不入多生。一生直入他方補處者。言緣勝劫長。
廣大成就者多也。
舍利弗。眾生聞者。應當發願。願生彼國。
阿彌陀佛。號曰願王。在一切佛中。度生之願最為
第一。眾生順佛願而發往生之願。如石吸鐵。如燈
發光。如桴擊鼓。互感互應。妙願成機。念念玲瓏。往
生無不玲瓏也。
所以者何。得與如是諸上善人俱會一處。
夫過去難追。未來不可測。受現在之苦。而引未來
之殃。此人情所大不安者也。唯精持佛號。早生西
方。瞻仰者既有如來。聚處者無非上善。光明所照。
熏發而成就之者神矣。
舍利弗。不可以少善根福德因緣得生彼國。
<pb n="720"/>
一切修行而不以念佛為因。泛泛念佛而不以精
持四字為緣。於淨土時機。全無收束。故善福無多
也。○彼佛光明無量。眾生以有量之善福求之。彼
此相懸。是故不可。
舍利弗。若有善男子。善女人。聞說阿彌陀佛。
六道眾生。各有男女。心能信佛。便名善矣。聞說阿
彌陀佛者。於他人邊。聞說有阿彌陀佛之境界也。
執持名號。
便將此阿彌陀佛四字名號。執而持之。執者。心緣
四字而不退也。持者。口誦四字而不斷也。○名號
之外。更無彌陀。彌陀之為彌陀。四個字盡之矣。萬
德洪名。洪名萬德。以名召德。一句全收。一句中更
有何欠少乎。夫無欠少之心。便是無量也。便是阿
彌陀也。此其善福因緣。固不可以多少測也。譬如
一滴之水。投於大海。滴滴之水。投於大海。無有一
滴而非海也。○夫佛外無禪。念外無參。即念佛便
是參禪。不必另作參禪之想。若於念佛時看念佛
的是誰。又念又看。却成二念。不如一直念去也。○
執字是一切修行者之病。一切眾生之所以不得
成佛者。執情累之也。然熱病已深。石膏可用。中宮
既滿。硝朴可施。一味平淡。不足起死回生。故以執
破執。而病可霍然也。執持極而心光露。心光露而
佛光臨。行人不知。而佛則洞鑒之也。且行人亦何
嘗不知也。但辦一心不亂。自然換得一副骨頭。修
行人於此。苦得一番便好。
若一日。若二日。若三日。若四日。若五日。若六日。若七
日。
統言執持名號。是恒常精進也。切指一日七日。是
勇猛精進也。如煉丹藥。或用文火。或用武火。
一心不亂。
心無真妄而現真妄。真妄迭興。還源不可得。真妄
皆妄。心之所以亂也。以無量之心。念無量之佛。不
復作有量無量之想。是之謂不亂。
其人臨命終時。阿彌陀佛。與諸聖眾。現在其前。
臨終者。將死一念之前也。佛現而在其前。一心不
亂之所感也。夫我心佛心。如鏡照鏡。一心念佛。是
東鏡入西鏡也。命終見佛。是西鏡入東鏡也。雖互
相入。而無往來之迹。但光明相接而已。○一切修
行之所以不能了局者。臨命終時無把握故也。雖
復氣脈澄清。爐香上達。往往局於天上神仙境界。
降此以下。更屬無聊。有見火車獄卒者矣。有誤入
於堂宇園林。而化成惡道者矣。唯此阿彌陀經。單
提出臨命終時四字。如春雷一震。百蟄皆驚。具慧
命法身者。莫不有出頭之路也。此理難聞。此機難
發。既聞此理矣。既發此機矣。三生眷屬。可不勉歟。
是人終時。心不顛倒。即得往生阿彌陀佛極樂國土。
終時者。正捨報之一念也。不顛倒者。正念現前也。
旁觀者見此人心不顛倒。便可信此人決已往生
也。○聞經而發願。發願而持名。持名而見佛。見佛
而往生。五者相因。自然之次第。今之人。神脈顛倒。
不得往生。但有持名之功。又不到一心不亂。所以
昏散者滿於域中。而慈航乃虗而無濟也。○不發
願由於不聞經。不往生由於不發願。更有貪於見
佛。嬾於持名。將此念佛一門。化作平板無靈之局
面。嗚呼。無上靈丹。變成臭腐。真珠寶網。空葬泥沙。
皆心神不能圓聚故也。○念佛者。念念威神。全同
我佛。廣大如法界。究竟如虗空。心光明中。決無魔
事也。
舍利弗。我見是利。故說此言。若有眾生聞是說者。應
當發願生彼國土。
頻勸發願。是心願佛願。願願交光。持作往生之劵
也。若謂念佛一門。但以誘引凡下者。實乃罪同謗
佛。
<pb n="721"/>
舍利弗。如我今者。讚歎阿彌陀佛不可思議功德之
利。
有形之德謂之功。無形之功謂之德。功德有益於
眾生。名曰利矣。不可以心思。不可以口議。言阿彌
陀佛之功德。乃無量之功德也。讚歎者有釋迦佛。
讚歎者不止釋迦佛。以我例彼。故曰如也。
東方亦有阿閦[鞥-合+(白-日+田)]佛。須彌相佛。大須彌佛。須彌光佛。
妙音佛。如是等恒河沙數諸佛（閦音促）。
娑婆在極樂之東。而娑婆之東。世界正復無量也。
極樂在娑婆之西。而極樂之西。世界正復無量也。
世人小見。但知有六合耳。豈知世界外之世界。各
各有大智慧光明如來。永劫悲懷。勸人念佛耶。○
阿閦[鞥-合+(白-日+田)]。此云不動也。須彌。山名。此云妙高也。即世
界正中最大之山。以山名為佛名。狀其德相之妙
高也。
各於其國。出廣長舌相。徧覆三千大千世界。
舌相無量。由於身相無量也。身相無量。由於心相
無量也。處處說法。法滿大千。名為徧覆矣。然佛身
現剎。佛剎現身。身中現身。剎中現剎。舌覆大千。未
嘗不實有其事也。
說誠實言。
一切眾生。聞經不信。叢林僧眾。有終身誦此為課。
而不發一念往生之心者。濫取古人之願文。循例
誦之。如數他人寶。自己無一錢。心外見法。流而不
返。嗚呼。滔滔皆是矣。
汝等眾生。當信是稱讚不可思議功德。一切諸佛所
護念經。
稱讚。宣揚其美也。不可思議功德。指彌陀以名號
度眾生也。一切諸佛。六方佛及釋迦佛也。所護念。
信彌陀功德發願往生。內外諸魔或加殘害。一切
如來常加護念。以威神加被而成就之也。此十五
字是經之名。今稱阿彌陀經者。省文也。
舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。各於
其國。出廣長舌相。徧覆三千大千世界。說誠實言。汝
等眾生。當信是稱讚不可思議功德。一切諸佛所護
念經。
名聞光者。名聞他界。如光明之盛也。𦦨肩者。福慧
當躬。如兩肩發𦦨也。
舍利弗。西方世界。
此經六方。是指娑婆極樂十萬億佛土之外。東方
指娑婆之東。西方指極樂之西。有無盡之西東。故
有恒河沙數諸佛。廣標西方。別稱世界。其不指極
樂可知也。
有無量壽佛。
此佛之名。偶同阿彌陀佛之別名。所謂同名佛也。
每一佛出。同名者無量。或在前。或在後。或同時。一
佛既可以多名。多佛亦可以一名。佛佛名名。燈雲
水月也。
無量相佛。無量幢佛。大光佛。大明佛。寶相佛。淨光佛。
如是等恒河沙數諸佛。各於其國。出廣長舌相。徧覆
三千大千世界。說誠實言。汝等眾生。當信是稱讚不
可思議功德。一切諸佛所護念經。
無量幢者。佛之福慧光相。高明如幢。而復無盡也。
舍利弗。北方世界。有𦦨肩佛。最勝音佛。難沮佛。日生
佛。網明佛。如是等恒河沙數諸佛。各於其國。出廣長
舌相。徧覆三千大千世界。說誠實言。汝等眾生。當信
是稱讚不可思議功德。一切諸佛所護念經。
難沮者。佛性雄猛。不可抑遏也。日生者。如日初出。
光𦦨熊熊也。
舍利弗。下方世界。有師子佛。名聞佛。名光佛。達摩佛。
法幢佛。持法佛。如是等恒河沙數諸佛。各於其國。出
廣長舌相。徧覆三千大千世界。說誠實言。汝等眾生。
<pb n="722"/>
當信是稱讚不可思議功德。一切諸佛所護念經。
師子。一切獸中王也。如來。一切法中王也。故以為
名也。達摩。此云法也。
舍利弗。上方世界。有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。各
於其國。出廣長舌相。徧覆三千大千世界。說誠實言。
汝等眾生。當信是稱讚不可思議功德。一切諸佛所
護念經。
月為星宿中王。如佛為一切法中王也。香上者。佛
香為一切香中之上也。香光者。心信成香。香淨發
光也。嚴。飾也。娑羅。此云堅固也。樹王。大樹也。寶華
德者。寶華之性。明潤開顯。而有馨香之感發也。
舍利弗。於汝意云何。何故名為一切諸佛所護念經。
舍利弗。若有善男子。善女人。聞是經受持者。及聞諸
佛名者。是諸善男子。善女人。皆為一切諸佛之所護
念。皆得不退轉於阿耨多羅三藐三菩提。
佛佛心同。不分彼此。故眾生念一佛名。無量如來
歡喜也。阿。無也。耨多羅。上也。三藐。正等也。三菩提。
正覺也。凡夫不求正覺也。外道求正覺而不正也。
羅漢似正覺而不等也。上等諸佛。下等眾生。方曰
等矣。然菩薩雖等。不為無上也。無上正等正覺。便
是佛矣。不退轉於佛道。由聞經聞佛之故。此經之
威力大矣。○同護也。同念也。同見其為圓融一覺。
無退理也。同見其為因緣入妙。無退機也。若自退
其念佛之心。則顛倒乖違。佛所不能護也。○主伴
重重。一時圓現。不出我一念中也。如一鏡中現無
量鏡光。光中鏡鏡互映。嗚呼。何必花嚴耶。何必非
花嚴耶。
是故舍利弗。汝等皆當信受我語。及諸佛所說。
不信不受。諸法無靈。一句入神。諸佛歡喜。何以故。
一切眾生。皆於如來心中動也。一切如來。皆於眾
生心中住也。非動也。非住也。唯一圓融清淨寶覺
而已。當信當受。通聖通凡。我輩宜如何加勉也。○
淨土一門。為無邊聖賢游集之道場。謂頓悟自心。
不須念佛往生者。豈真勝於智慧第一之舍利弗
乎。夫觀經之標九品也。上品菩薩境界。中品羅漢
境界。孰謂聖賢不求往生耶。
舍利弗。若有人。已發願。
映下若已生。
今發願。
映下若今生。
當發願。
映下若當生。
欲生阿彌陀佛國者。
佛國淨土。即一涵三。唯佛所居。常寂光也。光中所
現菩薩住處。則實報無障礙土也。所現聲聞住處。
則方便有餘土也。所現眾生住處。則凡聖同居土
也。鏡光圓攝。四土本融。纔落言思。便成一土。若上
上聰明人。悟得高即是下。下即是高。心空則境靈。
發願往生。不須籌度也。當。將來也。
是諸人等。皆得不退轉於阿耨多羅三藐三菩提。於
彼國土。若已生。
帶已發願句。
若今生。
帶今發願句。此句最重。
若當生。
帶當發願句。今發願。則今生矣。鼓棰在手。而憂鼓
之不響耶。早對彌陀。[虔-文+ㄆ]伸懺悔。
是故舍利弗。諸善男子。善女人。若有信者。應當發願。
生彼國土。
釋迦將滅度。留此一經弗待咨詢。叮嚀勉勖。而經
中之法。又簡中之簡。易中之易。捷中之捷。穩中之
<pb n="723"/>
穩。超中之超。圓中之圓。嗚呼。至於此而恩已極矣。
然而業海多漚。生滅自局。習氣成於累世。妙法聞
於一朝。信力如螢。難當風雨。所以發願者。百不獲
一焉。念佛者滿於世間。吾不知其歸於何用也。
舍利弗。如我今者。稱讚諸佛不可思議功德。彼諸佛
等。亦稱讚我不可思議功德。而作是言。
是言。指以下六十字。
釋迦牟尼佛。能為甚難希有之事。能於娑婆國土。五
濁惡世。劫濁。見濁。煩惱濁。眾生濁。命濁中。得阿耨多
羅三藐三菩提。為諸眾生。說是一切世間難信之法。
釋迦。此云能仁也。牟尼。此云寂默也。甚難希有。指
成佛說法二事也。成佛不難。難於在五濁成佛。說
法不難。難於說一切世間難信之法也。○合四濁
以成劫濁。見者。惑也。煩惱者。身心不自在也。眾生
者。攬陰不淨惡名穢稱也。命者。色心相持不能堅
久也。○夫我釋迦。於此濁惡世界中。現如來身。說
此微妙玲瓏之一法。鑿凡心而開聖竅。換毒藥而
錫醍醐。恩上之恩。利中之利也。而我輩者。俗見堅
牢。惡根難拔。聞言不信。空過一生。再出頭來。不知
何日。可謂深棄佛恩矣。
舍利弗。
以下是釋迦自己所言。故又呼舍利弗名也。
當知我於五濁惡世。行此難事。得阿耨多羅三藐三
菩提。為一切世間。說此難信之法。是為甚難。
絡繹回環。主賓交映。至於此而復自述其難。則字
字血痕。全帶玲瓏之色也。嗚呼。我與如來。同此一
心。奈何自疑其心。而不如心以念佛也。知此事之
歸於一易。可以解如來兩難之憂。佛歡喜。我歡喜。
全現心中極樂之影矣。○因此力便太易。而人不
能信。故翻成難法。嗚呼。眾生之拙。一至此乎。汝心
中之佛已現矣。已演心法若干矣。對鏡迷頭。狂而
四出。皆喪心不顧者也。○說經至此。方便已窮。過
此已往。心佛不現矣。○明理念佛。願徹無邊。則超
過一切世間。難易皆成戲論。心現淨土。心自往生。
如鏡中鏡。光明不二。
佛說此經已。舍利弗及諸比丘。一切世間天人阿脩
羅等。
阿脩羅。此云非天也。有天之福。無天之德。常與天
爭。若回心入佛者。則三毒一消。便歸淨土。非復前
日之用心也。
聞佛所說。歡喜信受。
歡喜即是飛心。此超出娑婆之機也。信受即是淨
願。此妙生極樂之竅也。機竅玲瓏。圓心四映。
作禮而去。
去字上。有決斷往生意。
佛說阿彌陀經
此六字亦當誦。

拔一切業障根本得生淨土陀羅尼
凡念佛而不得往生者。惡業障之耳。根本堅牢。枝
條茂密。無邊冤對。幻影重重。若非佛力加持。那得
超生淨土耶。陀羅尼。總持也。謂總一切法。持無量
義也。此土亦稱為呪。○此即往生呪也。課時誦三
徧。
南無阿彌多婆夜。哆他伽哆夜。哆地夜他。阿彌利都
婆毗。阿彌利哆。悉躭婆毗。阿彌利哆。毗迦蘭帝。阿彌
利哆。毗迦蘭哆。伽彌膩。伽伽那。枳多迦隷。娑婆訶（哆音
多他音拖伽音茄毗音皮躭音丹膩女利切那奴何切枳音紙。隷音利）
呪為密言。不當求解。死心誦之。乃有奇應。
經呪已畢。次舉佛讚。
 阿彌陀佛身金色  相好光明無等倫 
阿彌陀佛。總舉法報化三身也。身金色。單指報身
也。相大而好小。無等倫者。無可為比也。
<pb n="724"/>
 白毫宛轉五須彌  紺目澄清四大海 
此於無可比中。強作比譬也。兩眉中間白毫。八棱
中空。宛轉右旋。其大如五座須彌山也。紺。青也。四
大海。言其大也。皆指報身也。
 光中化佛無數億  化菩薩眾亦無邊 
化佛有大小。大者千尺小者丈六。每一化佛。有二
化菩薩為侍者。左觀音右勢至也。病中人往生時。
所見接引之佛。即此化身也。
 四十八願度眾生  九品咸令登彼岸 
九品。指蓮花品數也。於上中下之內。各各開出上
中下。故成九品。彼岸。成道之地也。
南無西方極樂世界　大慈大悲　阿彌陀佛。
無著為大。拔苦為悲。與樂為慈。○唱一聲。
阿彌陀佛。
此四字佛名。每一課。以千聲為率。要念得無首無
尾。句句皆如一句。自然光明玲瓏矣。○當字字聲
聲。光明相接續。不用唱。
南無觀世音菩薩。
凡稱南無者。歸命之義也。此菩薩。心眼照世。能觀
其音。世人誦此菩薩名者。心中發光。自觀其音。當
觀音之時。便與此菩薩非一非二。故能獲靈感。得
願求。畢竟生於西方也。○三種菩薩名。各唱三聲。
南無大勢至菩薩。
大心大力。身所至處。世界動搖。頭有寶瓶。光明不
斷。亦化小身。入此娑婆世界。專取念佛人。而使之
歸於淨土。此菩薩。以念佛心。得無生忍。其言曰。都
攝六根。淨念相繼。不假方便。自得心開。
南無清淨大海眾菩薩。
其數多。如大海之水。心業成就。久在極樂。故清淨
也。一佛二菩薩。因緣光明。不為少矣。又兼此海眾
菩薩。各以願力因緣。而來救其眷屬。一聲呼唱。風
動蓮心。一人之身。一切光明來照也。
次跪誦蓮池大師所作西方發願文一徧。○始焉
歡欣。繼而疲懈。不得謂之發。口談淨土。心戀娑婆。
不得謂之願。誦文者思之。
 稽首西方安樂國  接引眾生大導師 
 我今發願願往生  惟願慈悲哀攝受 [○@叩]。
以下願文。每數字一停頓。停處引聲者。以圈為記。
停處不須引聲者。以乙為記。久之音熟。自然感發
心靈矣。
弟子普為○四恩三有○法界眾生。求於諸佛一
乘○無上菩提道故。專心持念○阿彌陀佛○萬
德洪名○期生淨土。又以○業重福輕○障深慧
淺○染心易熾○淨德難成。今於佛前○翹勤五
體○披瀝一心○投誠懺悔[○@叩]我及眾生○曠劫以
來○迷本淨心○縱貪瞋癡○染穢三業。無量無
邊○所作罪垢○無量無邊○所結冤業○願悉消
滅。從於今日○立深誓願。遠離惡法○誓不更
造○勤修聖道○誓不退惰。誓成正覺○誓度眾
生。阿彌陀佛○以慈悲願力。當證知我○當哀
愍我○當加被我。願禪觀之中○夢寐之際。得
見阿彌陀佛○金色之身○得歷阿彌陀佛○寶嚴
之土。得蒙阿彌陀佛○甘露灌頂○光明照身○
手摩我頭○衣覆我體。使我○宿障自除○善根
增長○疾空煩惱○頓破無明。圓覺妙心○廓然
開悟○寂光真境○常得現前。至於○臨欲命終
○預知時至。身無一切○病苦厄難○心無一切
○貪戀迷惑。諸根悅豫○正念分明○捨報安詳
○如入禪定。阿彌陀佛○與觀音勢至○諸聖賢
眾。放光接引○垂手提𢹂。樓閣幢旛○異香天
樂○西方聖境○昭示目前。令諸眾生○見者聞
者○歡喜感歎○發菩提心。我於爾時○乘金剛
臺○隨從佛後○如彈指頃。生極樂國○七寶池
<pb n="725"/>
內○勝蓮華中。華開見佛○見諸菩薩○聞妙法
音○獲無生忍。於須臾間○承事諸佛○親蒙授
記。得授記已。三身四智○五眼六通。無量百
千○陀羅尼門○一切功德○皆悉成就。然後○
不違安養○回入娑婆○分身無數○徧十方剎。
以不可思議○自在神力○種種方便○度脫眾生。
咸令離染○還得淨心○同生西方○入不退地。
如此大願。世界無盡○眾生無盡○業及煩惱
○一切無盡。我願無盡。願今○禮佛發願○修
持功德○回施有情。四恩總報○三有齊資○法
界眾生○同○圓○種○智。[○@叩]。
四恩者。在家。則天地也君也親也師也。出家。則父
母師僧國王檀越也。三有者。三界也。法界眾生者。
十方無量世界一切眾生也。心能運載一切法。故
名乘。以佛為極。不落二三。故曰一乘也。○染心易
熾者。識火炎炎。時常發起也。淨德難成者。心水不
清。佛月難現也。○翹勤五體。表外儀恭也。披瀝一
心。明內心敬也。五體者。兩肘兩膝及額也。披瀝者。
開發洗蕩也。投誠者。以我之心。歸投於佛也。懺悔
者。斷相續心也。言我及眾生者。求生淨土。須廣大
心。一體同觀。方偕佛願故。一人懺。即是一切眾生
懺也。○一切諸業。不名決定。懺之則無。任之則有。
信以為能消滅。一懺便滅。何以故。心力最強也。○
冤有三。有殺冤。有盜冤。有淫冤。殺盜名怒冤。淫名
喜冤。一切眾生。以冤為親。若念佛功深。看得一切
冤親如光如影。則往生無累矣。○禪觀與持名。本
是兩法。若體會經文。想我之念佛音聲。直入西方
靈禽風樹之中。與水流光明寶羅天樂。融成一片。
便是觀想持名無二也。此名西方禪定。亦名音聲
禪定。○病苦。四大不調也。厄難。水火刀兵毒藥之
類也。貪戀。許願求醫食肉懷恩也。迷惑。疑罪多功
少佛不來迎也。報。報身也。捨報。謂正斷氣時。捨此
報身。精神獨往也。○無生忍者。一切諸法。本自不
生不滅。既為眾生。故顛倒妄見。今以智慧而了達
之。故曰獲也。得此忍已。大用方成。○三身。法身報
身化身也。四智。八識之妄。還源證真。轉識成智。其
數有四也。八識者。眼耳鼻舌身為前五識。意為第
六識。細意不外緣者名第七識。心之本量含藏種
子者名第八識。修道之人。轉前五識為成所作智。
轉第六識為妙觀察智。轉第七識為平等性智。轉
第八識為大圓鏡智。五眼。肉眼天眼慧眼法眼佛
眼也。六通。天耳通天眼通神足通他心通宿命通
漏盡通也。○不退地者三義。一位不退。終不退為
凡夫二乘也。二行不退。終不退失所修行業也。三
念不退。不暫退轉菩提心念也。又曰。雖品居下下。
地局疑城。然永斷三塗之因。亦名不退也。○界生
業惱四者不盡。我之大願終亦不盡。運此不盡之
願力。度此不盡之眾生。方顯無量心光。能與彌陀
同調矣。○種智。佛智也謂能通達一相無量相也。
○或問曰。此經單言持名。願文忽說禪觀。何也。答
曰。若神明不入觀中。所持之名。非昏即散。以持名
為觀境。非於觀外持名也。或問曰。觀境無聲。觀心
不動。今乃經行持誦。何謂觀乎。答曰。死法活用。名
曰善巧。活法死執。是謂癡人。華嚴經云。風中入定。
聲中入定。古德云。行亦禪。坐亦禪。即此經行持名
便是神明在定也。或問曰。觀西方者見佛。持名者
於持名時能見佛乎。答曰。觀佛用心眼。是心中色。
持名用心聽。是心中聲。然心觀佛色。佛現而說法。
則有妙聲矣。心聽佛聲。神凝而現瑞。則有妙色矣。
六塵萬法。迴轉唯心。子但神聽自己念佛之聲。久
之又久之。到一時鼓寂鐘沈。便與如來相見也。
修西定課

<pb n="726"/>
<article id="n433">阿彌陀經約論</article>

No. 433
<sarticle>阿彌陀經約論</sarticle>
菩薩戒弟子　彭際清　述
釋此經時。略開四分。一明經中要領。二明往生利益。
三別申問答。四說偈迴向。
是經以一心為宗。以持名為行。以信願為導。以不退
為程。以阿耨多羅三藐三菩提為究竟。云何以一心
為宗。唯此一心。諸佛之本原。眾生之慧命。迷之故流
浪三涂。悟之故直登彼岸。然迷悟雖殊。而本來不動。
但離前塵虗妄相想。光明洞然。徧周沙界。盡未來際
無有閒歇。故號之曰無量光。亦號之曰無量壽。是知
無量光壽。不離眾生一切時中。擬議不到處。摸索不
著處。特患諸人當面錯過耳。我釋迦尊。慈悲方便。指
西方極樂。普勸往生。開闡念佛法門。而以一心不亂
為的。所謂制心一處無事不辦。念極情空。本光自發。
云何以持名為行。觀經云。稱佛名故。念念中除八十
億劫生死之罪。以名召德。法報化三。攝無不盡。故文
殊般若經。專以持名為一行三昧。但此眾生無始情
塵。如油入麫。若非發勇猛心。起精進行。怠玩因循。安
能得入。所以尅期取效。自一日以至七日。必至于一
心而後已。得此一心。佛不異心。心不異佛。坐臥經行。
了無餘念。隨其心淨。則佛土淨。轉娑婆。成極樂。只在
當人。非為分外。云何以信願為導。經云。汝等皆當信
受我語。及諸佛所說。信者。信有三世。信有西方淨土。
信一念念佛。決定見佛。由見佛故。決定成佛。是謂依
他起信。依他起信者。其力淺。信三世不離自心。自心
具足西方淨土。信一念念佛。是念即佛。念念念佛。無
念不佛。乃至離即離非。頓見真如寂滅場地。是名正
信。亦名淨信。亦名具足信。經云。眾生聞者。應當發願。
願生彼國。願者。願我離苦得樂。願我舍穢得淨。此是
聲聞緣覺之因。其願狹。唯發無上菩提之心。欲普令
一切眾生離苦得樂。欲普令一切眾生舍穢取淨。是
故雖生淨土。而不舍娑婆。雖處娑婆。而願與眾生同
生極樂。是名正願。亦名宏願。亦名無上願。具如是信。
如是願者。斯能一門深入妙莊嚴路。云何以不退為
程。經云。眾生生者。皆是阿[鞥-合+(白-日+田)]䟦致。阿[鞥-合+(白-日+田)]䟦致。此云不
退。此土修行。多諸障難。菩薩聲聞。尚昧宿因。忘失本
願。何況凡夫種少善根。報盡還墮。不依佛力。勝果難
圓。大智度論云。菩薩作是念。我未得佛眼。如盲無異。
若不為佛所導引。則無所趣。錯入餘道。設聞佛法。異
處行者。未知教化時節。行法多少。菩薩見佛。或眼見。
心清淨。若聞所說。心則樂法。得大智慧。隨法修行而
得解脫。如是等值佛無量利益。豈不一心求欲見佛。
又云。菩薩不貴轉輪聖王人天福樂。但念諸佛。常善
修念佛三昧。故所生常值諸佛。是知諸發心人。欲決
定成佛。須常不離佛。欲不離佛。莫先念佛。觀經云。無
量壽佛。有八萬四千相。一一相有八萬四千好。一一
好有八萬四千光明。一一光明。徧照十方世界念佛
眾生。攝取不舍。是知佛光如鏡。眾生如影。對鏡之身。
影無不現。故經云。是諸人等皆得不退轉于阿耨多
羅三藐三菩提。以大光明中。決無退緣故。云何以阿
耨多羅三藐三菩提為究竟。阿耨多羅三藐三菩提。
此云無上正等正覺。一切聲聞緣覺。自謂已證涅槃。
終不希求佛果。故華嚴會上。無量法音。無邊佛事。不
聞不見。以不發菩提心故。亦不令他住菩提心故。佛
說法四十九年。多方淘汰。至法華會上。方傾盡本懷。
開權顯實。諸大弟子悉蒙授記。祇為此一乘法門。難
言難解故。而善財童子已發大心。徧參知識。其卒也
普賢以十大願王。導歸極樂。為欲圓滿普賢行願故。
究竟成佛故。今以念佛因緣。發心見佛。以見佛故。決
定成佛。視諸聲聞緣覺滯迹化城者。日劫相倍。不足
<pb n="727"/>
云喻。是知此經亦頓亦圓。直與華嚴法華互相顯發。
只為究竟了無差別故。明乎究竟之指。方名受持是
經。方名信受諸佛所說。方名供養十方如來。成就慧
身。不由他悟。本自非動。何退之有。
右明此經要領竟。次往生利益今當說。彼佛國中無
有眾苦者。略說有四事。一無胎獄苦。託質蓮華故。一
無老病死衰苦。壽命無量故。一無鐵圍障礙苦。十方
佛國隨意往來故。一不受輪迴苦。無三惡道故。次明
但受諸樂者。略說有六事。一眼根清淨。眾寶光耀故。
一耳根清淨。法皆宣流故。一舌根清淨。飽䬸上味故。
一鼻根清淨。香華帀地故。一身根清淨。八水澡身故。
一意根清淨。常念三寶故。生彼國者。更有五事。勝餘
佛國。一阿彌陀佛常在說法故。一阿彌陀佛化身無
量故。一阿彌陀佛光明徧照故。一諸上善人俱會一
處故。一十方諸佛同心護念故。如是之法。得聞為難。
聞而信者。難中之難。以五濁惡世中。但有眾苦。無一
可樂故。又生值末法。不見諸佛。不聞說法故。遇斯經
者。生珍重心。生難遭想。如說修行。一生取辦。斯為不
負我佛說經之心。及十方諸佛護念之指。乃千生萬
劫轉凡成聖一大機緣也。可不勉哉。
右明往生利益竟。別申問答。約有四條。以釋羣疑。以
堅眾信。問。清淨心中。本無一物。如是功德。如是莊嚴。
何異揑目生華。畫地作餅。答。本無一物者。謂即相無
相。非謂一切斷滅。六祖云。世界虗空。能含萬物色像。
日月星宿。山河大地。泉原谿㵎。草木叢林。惡人善人。
惡法善法。天堂地獄。一切大海須彌諸山。總在空中。
世人性空。亦復如是。故知了得性空。則一切色像皆
空。功德莊嚴。與鏡華水月等。不了性空。厭喧求寂。縱
能偏證涅槃。祇是鈍阿羅漢。問。苦樂兩忘。淨穢不二。
方契真如。云何于中熾然取舍。答。水鳥樹林。寶池珠
網。是諸佛淨願所成。丘陵阬坎。瓦礫荊棘。是眾生染
業所感。智者了得性空。猶有無始客塵煩惱。須仗淨
緣。對治餘習。見佛聞法。證無生忍。方堪隨類度生。在
凡夫地。不求出離。妄希聖證。無有是處。問。臨命終時。
阿彌陀佛。現在其前。其分身普應邪。抑唯識所現邪。
如云唯識。是幻非真。如曰分身。離心無佛。答。華嚴經
云。佛身充滿于法界。普現一切眾生前。隨緣赴感靡
不周。而恒處此菩提座。以普現故。可說分身。以隨緣
故。亦成唯識。故解脫長者云。彼諸如來不來至此。我
身亦不往詣于彼。不來不去。來去宛然。法性圓融。不
可思議。問。六祖謂東方人念佛。求生西方。西方人念
佛。求生何國。凡愚不了自性。不識身中淨土。願東願
西。悟人在處一般。古德誠言。豈可不信。答。此乃一期
掃蕩之談。未合圓指。謂西方人往生何國者。同居念
佛。生方便土。方便念佛。生實報土。實報念佛。生寂光
土。故知一念佛門。豎窮四土。達本之人。覓心尚不可
得。豈可于幻化身中。別求淨土。若了此不可得心。徧
一切處。乘願往生。如空印空。何礙之有。
右別申問答竟。繫以偈言。普與見聞。一心迴向。
 善哉釋迦文  現身五濁世  說此難信法 
 橫截生死流  善哉無量壽  國土妙莊嚴 
 普放大光明  攝受無邊眾  聞名能受持 
 決定生彼國  自致不退轉  獲無上菩提 
 靈鷲及王宮  普勸生淨土  此在祇樹園 
 不問而自說  良由大慈悲  如救焚拯溺 
 云何聞是法  不生希有想  長劫受輪迴 
 何由得出離  我今依了義  開闡修多羅 
 十方婆伽婆  唯此一心作  念佛便成佛 
 何異影與形  普勸諸佛子  信此誠實言 
 如說勤修行  燈燈遞相續  金臺最上品 
 于中而受生  還來度有情  究竟成佛道 

阿彌陀經約論（終）
<pb n="728"/>

<article id="n434">阿彌陀經直解正行</article>

<other>No. 434</other>
<sarticle>佛說阿彌陀經直解正行</sarticle>
後學秀水覺海寺沙門了根纂註
嗣法（達智達純）同（達本凌居士達清陳居士）校訂
△序明題義。
此經本名無量平等清淨覺經。一名無量壽佛經。
凡前後諸師。譯改經名。難以盡舉。自唐時。此經傳
至中華。元奘法師。譯名稱讚淨土佛攝受經。師係
洛州陳氏子。童年出家。即善講論經律。時號神人。
歲至二十一。自貞觀三年。往西域取經。備經險難。
歷過一百五十國土。遂至舍衛。取經六百餘部。今
此彌陀經亦在內焉。至貞觀十九年還京。師手譯
者。計成千餘卷。今稱阿彌陀經者。即羅什師譯之
名也。以經中正宗專持名號方法。眾所樂聞。舉此
六字立題。人皆信受流通也。首云佛者。即釋迦佛
也。是淨飯王之子。佛母摩耶夫人。降生於周昭王。
二十四年四月八日。童名悉達。年至二十五出家。
赴象頭山習定。任其蘆穿膝。⿱少隹巢灌頂。飢飱麻麥。
如是苦行六年。夜覩明星。方獲大悟。即說法度人
四十九年耳。住世壽至八十。涅槃後一千餘年。至
漢明帝。永平十一年。教流震旦。至今時又一千餘
年矣。所云佛字之義。曰覺。佛說阿者無也。彌陀者
量也。故又號曰無量壽佛。或問曰。阿彌陀佛是何
時人耶。答云。諸佛皆有法報化三身。隨機應現。若
論事者。雖應化聖人。事必有時。然此阿彌陀佛。是
無量劫前。及無量劫後。統屬現在說法。并可略舉
言之。乃無量劫前。彼方有一國王。名曰法藏。捨位
出家。所發四十八願。廣度眾生。即今阿彌陀佛。是
法藏比邱所成之佛。而且阿彌陀佛隨時應現於
世。所為愚迷人眾。演習淨業自成阿彌陀佛之起
居。莫可勝數。故而前朝後代皆有阿彌陀佛顯名
出世。審此意者。何可定耶。又問曰。阿彌陀既是前
劫中佛。乃釋迦佛云。阿彌陀佛現在說法。莫非又
同時耶。答云。昔有智覺菩薩云。總持經中說三十
七佛。皆乃無量劫前毗盧遮那一佛化身。此毗盧
佛道有五智。一曰。大圓鏡智。性也。二曰。平等性智。
體也。三曰。妙觀察智。用也。四曰。成所作智。信也。五
曰。清淨智。是毗盧佛用中用也。自當中央法界清
淨智。次從四智。流出四方眾如來。其妙觀察智。更
流出西方極樂世界。為無量壽如來。則一佛雙現
兩土。可知阿彌陀在釋迦佛之前無量劫矣。況此
經中。我佛所說。阿彌陀佛成佛以來。於今十劫之
證據。又問曰。果然如是。但此阿彌陀經是釋迦佛
親口所說。因何亦云西方極樂世界阿彌陀佛現
在說法耳。答云。我佛知其阿彌陀佛。應機說法無
量。願度眾生無量。光明接引無量。蓮華化生無量。
若今時人。一心執持一句阿彌陀佛名號。堅心不
退。臨終決定往生西方極樂世界中。雖然佛不同
時。可謂阿彌陀佛尚在矣。故不可以過現未三世
中推論出世耳。但諸佛菩薩。千般說法。萬種化度。
因何我等總不成佛。何故。夫佛及凡夫。同為這一
箇性靈而已。佛將拔苦願力。或應化世間入類度
人。雖足無停息。其佛性。照而常覺。覺而常照。古今
動靜不異。所謂無量壽也。我等凡夫。性本同覺。因
心執著色相為重。是以物欲所蔽。常背其覺。雖頭
出頭沒。長在麗天杲日之中。却如黑夜度日。若明
此經之義。則知自心以暗轉明。如失物復得。豈非
一生之大幸耶。人若閱經聽講。慎勿輕心放過。名
曰受持此經。事雖難信。且努力細審一番看。
△表顯譯師。
<pb n="729"/>
姚秦。三藏法師鳩摩羅什譯。
姚秦。代姓之並舉。三藏者。通秦文字兼知西語并
顯師德之稱。法師者。為佛法所屬明剖誨人。鳩摩。
童年耆德也。羅什者。譯梵成華。西語曰梵。中國曰
華。能達兩地文字之什。所稱羅什也。師係中天國
人氏。其國即秦代也。父名鳩摩羅琰。家世相國。棄
榮出遊。遇龜茲王以妹配之。生師。師年七齡。隨母
入寺取鉢頂首。遂悟萬法惟心句。即通三藏教義。
王施金獅子座。其秦國太史奏云異星現於西城。
比星出大德智人故。王云。朕知龜茲有什師。深契
佛法。能作後學宗師。莫非此耶。遂遣將迎師歸國。
師知中途國主。名姚萇。欲害什師。辭之不覲。後姚
萇亦聞師名。固請不允。萇亡。子興復請。始應赴姚
以致歸秦。秦為國師。因姚氏父子請歸於秦。故云
姚秦也。師所譯經計三百餘部。發揮幽致。在宏始
十一年間。終而舌根不壞。葢云師譯之經。佛語不
虗。所以舌根應驗如此。
△特示極樂正宗綱領。
如是我聞。一時佛在舍衛國。祗樹給孤獨園。
如者不思善。不思惡。心即不亂。湛然之義。曰如。是
者。即此心。亦非執有。亦非執無。曰是。我聞者。謂如
是之法。我阿難之所親聞。一時者。佛及弟子說聽
成就一時也。此出阿難問佛求定經體。佛示。經首
當云如是我聞。一時佛在某處。與某眾說某法言
之。故凡經首皆同此類。葢是遵佛遺勅之體。佛即
教主。是覺中之聖。覺有二義。一曰外覺。觀諸法空。
二曰內覺。湛然空寂。所謂不被塵惑。如如不動。為
聖中聖也。在住也。舍衛者國名。其國富庶遠聞。祗
太子諱。又僧舍曰祗園。如蘭若華宮鹿苑之類乎。
其國主。號曰波斯匿王。佛乃竺國教主。緣至舍衛
隣國。遇一長者。名曰給孤。見佛道貌威儀。法忍莫
測。即買祗陀太子之園。將珍寶莊嚴。迎佛供養。太
子云。園屬卿者。樹不屬卿耳。要伐其樹。長者思惟。
華樹盈潤堪可供佛。太子云。取樹者。一葉一金錢。
長者欲償其價。太子心迴意轉。請佛說法。不應如
此。太子云。卿捨其園。我捨其樹。同為施主。長者。於
中即造六十四所大寺。正中佛居。其餘普施孤獨
窮民。感嘆太子施樹。合名曰祗樹給孤獨園耳。
與大比丘僧。千二百五十人俱。
與者。佛亦隨眾。比邱者。佛之弟子。戒行無違。道德
並茂。曰比邱。指高僧之統呼。如稱僧伽六和等也。
比邱兼有三義。一曰乞士。乞法資慧命。乞食資色
身。二曰怖魔。使魔生驚怖故。三曰破惡。破見思煩
惱諸惡故。大者。尊德之稱。佛有往來。比邱隨侍。一
日佛示比邱。各去遊方化度眾生。我今自往摩竭
提國去。彼國有四迦葉。摩訶大迦葉。優樓頻螺迦
葉。伽耶迦葉。那提迦葉。各有二百五十弟子。是火
龍外道。佛行至晚。於大迦葉借宿。迦葉允佛。與火
龍窟中安歇。更深。火龍七竅出火。燒如來身。如來
以般若清涼三昧而坐。此火返燒本龍。龍見如來
面前一鉢清涼而入藏之。迦葉見佛威光。領二百
五十弟子投佛出家。在後三迦葉俱領弟子。從佛
出家。佛又念瓶沙國王。率四迦葉千弟子。入王舍
城。王知佛來。令百官迎佛入國。有一長者。名迦陵。
見佛入國君民敬奉。未有精舍。長者即捨竹園。王
起殿宇。請佛安居。後有阿捨婆耆比邱入村。舍利
弗。忽逢於路。見佛威儀。問其何故。比邱答云。我佛
天人之尊。予尚年幼。學道日淺。豈解如來妙法。即
說偈曰。佛說一切法。除人一切心。人無一切心。何
須一切法。舍利弗。聞偈便悟如來元旨。皈告目犍
連。亦於言下開悟。是二人。共領二百五十弟子依
佛出家。是故千二百五十人俱。
皆是大阿羅漢。眾所知識。
<pb n="730"/>
皆是者。承上文而言。阿羅漢者。即梵語也。唐言無
著。謂無煩惱。無貪嗔。無違順。心境俱空。內外常寂。
無法可學。是名阿羅漢。羅漢能含四義。一者應供。
為人天福田。乞士果也。二者殺賊。殺盡煩惱賊。斷
迷果也。三者遠惡。斷盡三惡覺。三惡。即貪嗔痴。破
惡果也。四者無生。不受後有。謂三界惑盡。更不受
生。怖魔果也。乃至無學之學。是名真學。故云大也。
知者。不被諸相所纏。不被煩惱所縛。不被思愛所
留。不被無明所覆。故名曰知。識者。有生必有死。有
象必有壞。所以箇臭皮囊一包膿血。豈我之常物。
凡所有相無相。尚非是道。知其至理之義。無以為
之。故名曰識。恒任四大皆空。五蘊非有。人法兩忘。
此謂無所不知。無所不識。是名知識。果然如是得
力操持。可謂真善知識矣。
長老舍利弗。
長老者。齒德過人之稱。非獨舍利弗為稱長老。後
至阿㝹樓䭾等尊者。皆是長老。佛為是等上首弟
子。統能智願行三德具足。能解此經。佛所先云長
老二字。似乎槩呼之意。首舉舍利弗者。緣伊智慧
第一。舍利弗即名鶖子。其母身容端正。眼如鶖鷺。
兼母之名耳。
摩訶目犍連。
此云大采菽。是姓名也。其族人眾。即他為長。故名
大采菽。神通第一。
摩訶迦葉。
摩訶。此云大。迦葉。此云龜氏。具云大龜氏。其祖感
靈龜負仙圖而出。遂以族名。又云飲光。繇宿生為
冶金師。有貧女同以金珠。同修塔像。後身常得金
色為名。能持一切苦行。頭陀第一。
摩訶迦旃延。
此云文飾。謂文采修飾故。南天竺國婆羅門族氏。
善分別佛義。敷演教道。論義第一。
摩訶拘絺羅。
此云大膝。從形狀得名故。係舍利弗之母舅。具大
辯才。答問第一。
離婆多。
此云星宿。一云室宿。因父母禱星而生。室宿者。二
十八宿中第十三宿也。謂正心不動故。無顛倒第
一。
周利槃陀伽。
此云繼道。因母省親生於路傍故。姿性魯鈍。唯誦
半偈。得證羅漢果。
難陀。
此云善歡喜。是佛之親弟。
阿難陀。
此云慶喜。是白飯王子。白飯王。與佛父淨飯王弟
兄。慶喜。是釋迦佛之堂弟。是佛成道日生。舉國忻
慶之為名。十齡出家。依佛十年。方為侍者。總持佛
教。憶念不忘。獨力結集藏典。多聞第一。法度鬼魅。
此尊者為始。
羅睺羅。
此云覆障。即釋迦佛之子。母耶輸陀羅夫人。在母
胎六年。因夙世曾塞鼠穴六日。所報此障是也。此
諱。是修羅名。修羅。能障蔽日月之光。昔佛欲出家。
父王曰。汝未有子。豈可出家乎。因待子六年之阻。
佛亦受障矣。故以為名。密行第一。
憍梵波提。
此云牛呞。緣夙生為牛。因過去世中輕弄沙門。後
報為牛。殃盡作佛。立此名者。過未免懷。位居天上
尸利沙園。諸天供奉。故稱受天供第一。
賓頭盧頗羅墮。
此句上三字。云不動意。即名也。下三字云利根。即
姓也。先名後姓者。是族例。凡年至十八。稱名在先。
<pb n="731"/>
善能供養四維上下十方聖賢。行此人天福田良
果。名曰應供第一。
迦留䭾夷。
此云黑光。因形麤色黑故。
摩訶劫賓那。
此云房宿。母禱房星而生。將宿作名。房宿二十八
宿中第四宿也。所稱知星第一。
薄拘羅。
此云善容。昔世廣施莊嚴。不犯殺戒。滿九十一劫。
劫有三種。小劫。中劫。大劫。一千六百八十萬年一
增一減為一小劫。二十小劫為一中劫。四個中劫
為一大劫也。莊嚴者。有二義。一者。法像華麗。香華
幢幔。種種供養。此為人天小果。是外莊嚴也。二者
堅持苦行。六度齊修。六度者。布施。持戒。精進。忍辱。
禪定。智慧是也。心心不著世間。念念總歸極樂。趨
登淨土九品化生。此為內莊嚴耳。不犯殺戒者。天
有好生。萬物貪生。傷物命為己之謀生。豈是仁心
乎。昔佛云上至諸佛。下至螻蟻。皆有佛性。所謂飛
走蟲魚。乃未來諸佛之流。歷劫眷屬。若無一人沉
溺眾生。所謂斷其物命。即是出佛身血。食其肉者。
寧非父母之身。故經云。弑父。弑母。弑阿羅漢者是
耳。是以君子遠庖厨也。且恐因果不爽。命命填還。
豈不懼乎。見此尊者。具此慈悲莊嚴。然後作佛。相
貌端嚴。壽至一百六十。為之壽命第一。
阿㝹樓䭾。
此云無貧。因夙生飢世。曾施飯於辟支佛時。滿八
十劫資用充足。故名如是。緣出家後。惟常貪睡。佛
每說法。昏寐不覺。佛示修習禪定。照見金剛三昧。
遂其天眼第一。
如是等諸大弟子。
此句。佛為弟子舉不盡故。承上十六尊者。應下千
二百五十人之總結也。學在師後曰弟。解從師證
曰子。
并諸菩薩摩訶薩。
并者承前及後之意。菩薩者。此云覺有情。同佛所
證曰覺。未盡無明曰有情。能滅妄想。惟持一心故。
摩訶薩者。此云大道心。即菩薩號。未能自度。先能
度人故。昔古德云。勸至十人念佛者。即名善人。至
百人千人者。即是大乘地行菩薩耳。
文殊師利法王子。
文殊師利者。此云妙首。又云妙德。萬行萬德之首
師。廣行方便。德化眾生。稱為吉祥王菩薩也。法王
子者。佛為法王。菩薩入法正位。名曰法王子。又云
佛子。自古聖先賢。至於此土。為紹隆佛種。當繼佛
位。所以文殊有願。為諸佛出世之母。我佛首舉文
殊。而推菩薩中智慧之首也。
阿逸多菩薩。
阿逸多。即彌勒也。又云慈氏。即姓也。阿逸多。名也。
又云無能勝。在母胎時發願。願我來生當得慈心
三昧。凡遇刀兵劫。護持眾生。人若當害。我願代之。
大誓救苦無能勝也。位列兜率天宮龍華會主。可
知天宮菩薩。亦從淨業。所云十方微塵恒河沙界。
無處不是淨土。故昔韋提希尊者。願生極樂國。求
佛教正受。繫念彌陀佛。
乾陀訶提菩薩。
乾陀訶提。此云不休息。能持梵行故。梵行者。執持
佛號正法流通。直至法若滅已彼願無終此不休
息。是廣大心耳。
常精進菩薩。
常精進者。善知法性常住。願行無作正勤。如一眾
生。住無量劫總不成佛。誓不棄捨。此大慈悲常行
精進。是名正法供養如來之極至也。
與如是等諸大菩薩。
<pb n="732"/>
此句。結上文省有文殊彌勒等。應後普賢觀音一
切菩薩也。佛為菩薩萬行具足之首。護持眾生念
佛。同證彌陀知見。可知菩薩出現於世。互相廣度
眾生。如一眾生未成佛。於十方皆坐道場。諸佛菩
薩。有如是慈悲。接引眾生。我等凡夫。豈可不念佛
恩。安然頹廢。
及釋提桓因等。無量諸天大眾俱。
及者承前言淨土法門。不但諸聖與會聞經。一切
凡眾。皆同聞故。釋提桓因者。是天中之主。即忉利
天也。無量者。盡三十三天一切諸天故。大眾者。自
諸天以下。人及修羅。六道一切眾生也。俱者。謂諸
菩薩諸天大眾俱。通結言之。佛說此經時。非但諸
佛菩薩。天人修羅一切眾生同登彼岸。下及地獄
餓鬼畜生。亦證淨土三昧頓破幽暗。可知念佛之
法。救苦甚速。所以善惡眾生。即生蓮界。故如來說
法。天人共仰。龍蛇混雜。凡聖交參。信得佛法住持。
但念阿彌陀佛。
此經。從如是我聞。至諸天大眾俱。為之證信序引。
諸佛菩薩諸天大眾。自遠一時聚會。名曰六種成
就。如是。為信成就。我聞。為聞成就。一時。為時成就。
佛。為主成就。在某處。為處成就。聞眾。為眾成就。皆
出世尊。特然與運慈悲救度眾生之因。下文流通
正宗之義。則如此經。現世眾生。見者聞者。如佛親
身授記。務令感發道心。親近彌陀。同出苦輪。幸勿
疑謬。慢佛背恩。
△對機說法。
爾時佛告長老舍利弗。
凡佛說法者。都因弟子求示不二之談。然後演唱
一乘也。故一切經首。先有所問。世尊起發。獨此彌
陀經者。不因啟請而說。所以爾時佛告長老舍利
弗起句。乃佛自發端頭興其教也。何故。佛為眾生
根鈍業深。難離障緣。不能解脫禪定。汩沒生死。無
有出期。佛以廣施慈悲。指出淨土一門。願諸眾生
橫超生死。譬人病危。命在呼吸。傳有良方。依法修
製。延緩日時。藥未及成。命已先殞。若現成有藥。入
口即活。傳持念佛之法。亦復如是。佛欲急救眾生
之患。故說此經。不待人請。但世尊不立文字語言。
是最上乘說法。何故更說此經耶。乃為上根者。若
有開口。使入障門。中下根者。未免誘引而上達。可
知世尊。不待祈而自立法者。格外慈恩。從權度人。
最為急切之務。凡仁者。速與投劑。受用無窮。人若
甘心世樂。不知樂是苦因。生死關頭。茫無畔岸。信
此佛言。執持佛號。開悟自性。頓出火坑。若非從佛
之教。焉知淨土之樂。幸遇佛恩。特示一法。遵行立
効。欲出苦輪。刻不待時。
△標土顯依。
從是西方。過十萬億佛土。有世界名曰極樂。
從是西方者。以此娑婆應對指西也。過者。從此土
向西而去曰過。佛土者。一大千世界。名一佛土。至
十萬億佛土。言去西方可謂遠矣。然據事則遠。據
理則近。所謂事者。經云。有世界名曰極樂。對此娑
婆極苦之地。而言西方極樂。即名淨土。乃遠之遠
矣。論理者。自性本屬清淨。離障絕非。則是箇不二
閒心。即天然自性之義何有遠近分別心起。即至
極樂矣。豈非近乎。古云。無處不是淨土者是耳。佛
偏指出西方者。定人趨向之心。更云有世界。名曰
極樂者。何樂也。世間之樂。心生忻喜。著境之樂。境
滅成空。一生一滅。情緣不絕。所以聖道難成。況且
境有善惡。夫至道雖善。境猶不可存。何況惡境。惡
業若深。沈沒苦海。轉轉不已。極樂者。無境為心。無
心為本。便絕憎愛之端。此乃入佛知見。無一為之
之樂。即名世外之樂。亦無樂也。是名極樂。此樂無
盡。所云極也。然世人。皆好於便宜事上計校。譬如
<pb n="733"/>
販物。兩錢而得一錢之價。必憂之以為喪本。行遠
途。兩日而及一日之程。亦必憂之以為費日。是於
外物小失。遇所失而尚知其憂也。獨不憂吾身。光
陰有限。一日無常茫然何往。此失極大。何不聰之
甚也。故佛重念佛之門。惟願眾生。向此無盡樂中。
操持一番。即登彼土。名曰佛子。此利非小。豈不快
乎。
△標主顯正。
其土有佛。號阿彌陀。今現在說法。
其者。承上文而言。土必有人。指出能依之人。曰佛。
佛必有號。號曰阿彌陀佛。佛云阿彌陀。今現在說
法者。但彌陀成佛。在世尊之前十劫矣。何云現在
說法乎。此乃世尊住世時。因有弟子。嫌自福輕障
重。雖蒙佛教。恐不成道。倘世尊便獲涅槃。即不見
金色如來。有此感慕悲嗟。佛乃慰彼而言也。所云
西方阿彌陀佛。現在說法者。不言我滅度後。有佛
在。而且彌陀佛。常為分身說法。歷劫度人。豈非現
在乎。因為眾生根淺。真空未達。見相皈依。故所佛
令弟子耑修淨土。示彼擇其善者而從之。此是世
尊度人心切。故有如是安頓。真為廣大慈悲。審斯
意。非但彌陀現在說法。世尊至今亦現在說法也。
真乃千古深心。招誘人生淨土。如舟人招誘行人
登舟送至彼岸也。人若肯往。何不奉行日課佛號。
先宜勘破現生。勞苦聚合。骨肉非常。將此情緣心。
一刀割斷。永為聲聞作伴。終朝侍佛。人何為不奮
勉耶。
△初示總名極樂。
舍利弗。彼土何故名為極樂。其國眾生。無有眾苦。但
受諸樂。故名極樂。
彼土何故名為極樂者。復省前文指出極樂之名。
更令眾生巨生忻樂之心。而為歸趨佛國故。其國
眾生。無有眾苦。但受諸樂者。謂苦樂二義。舉數難
盡。即此人世奔波勞碌。老厭龍鐘。病受痛疴。死悲
分散。愛則欲合偏離。冤則欲避偏遇。求則欲得偏
失。更被種種患苦逼惱。此乃苦中苦也。彼國離欲
清淨。則無苦苦。所受蓮華化生。則無生苦。寒暑不
遷。則無老苦。不受胎身。則無病苦。影現法身。則無
死苦。彼土亦無妻子眷屬。則無愛別離苦。常隨諸
佛菩薩。則無冤憎會苦。再者。此土常不遇佛苦。彼
土華開見佛之樂。此土無佛親自說法苦。彼土面
奉諸佛授記之樂。此土難免三災八難苦。彼土常
聞水鳥香林自然妙法之樂。此土奸凶惡友牽纏
苦。彼土諸上善人同居和睦之樂。此土每逢羣魔
惱亂苦。彼土永離惡道之樂。此土長沾垢穢經營
苦。彼土受用自然甜和慧命之樂。此土輪迴不息
苦。彼土永斷生死之樂。此土壽命短促苦。彼土與
佛同壽長生之樂。此土飢寒殘疾膿血苦。彼土禪
定三昧之樂。此土光陰迅速虗度苦。彼土得證法
身佛為父母之樂。他方此界種種實報苦樂。瀝心
分證。究竟則理上一毫不爽。是故諸佛菩薩。善知
苦樂二境。宣示取捨之門。願諸眾生歸栖正路。此
乃世尊汲引之法。所以智者大士。一生念佛。坐必
向西。蘇東坡常帶西方公據彌陀佛像。皆是歸栖
極樂之心。今人欲覓撇苦之法。須憑念佛能消萬
劫之苦。歸栖彼土捷徑之方。至於苦空之時。便覺
自性無染。則無苦義。自性常淨。則無樂義。悟斯無
苦無樂之義。得證極樂之義。則知彼土無有眾苦。
但受諸樂。以此自然之樂。故名極樂。所以菩薩心。
人若知之。如己知之。豈不快哉。人若不知。如己不
知。豈不痛哉。故世尊。憐憫眾生沉溺苦海。發此攢
眉之急。不惜狼藉授此極樂之樂。勝代地獄之勞。
今人當思世間。一衣一食之惠。必思一答。佛有如
是痛心。豈可違命。佛言不信。何言可信。淨土不生。
<pb n="734"/>
何土可生。
又云三災者。一曰飢饉劫。二曰疾疫劫。三曰刀兵
劫。
又云八難者。地獄。餓鬼。畜生。盲隴。瘖瘂。辯聰。佛前
佛後。北俱盧洲。
△詳示勝境。
又舍利弗。極樂國土。七重欄楯。七重羅網。七重行樹。
皆是四寶周匝圍繞。
此說正明樂事也。欄楯。圍於樹外。橫者曰欄。豎者
曰楯。羅網。覆於樹上。重重相間。其數有七也。四寶
者。七寶之前四也。即金銀琉璃玻瓈。是此四寶。於
後復現三寶。共成為七。周帀者徧滿也。圍繞者迴
護也。欄網者。皆四寶所成。俱以彌陀佛。萬行功德。
成就之莊嚴也。行樹者。次第成行無錯亂故。七重
者。一重欄網。圍繞一重行樹。故曰重重相間也。比
之此土。如華果木石之類。亦散亂不一。但榮枯無
定。彼土莊嚴。純一寶成。古今如是。長日光色華耀。
羅覆樹林華果。旃檀香樹。吉祥果樹。種種名樹羅
列迴護。雖云七重。舉其大意。是此莊嚴。徧滿世界。
莫可窮盡。行行相直。莖莖相望。枝枝相準。葉葉相
向。華華相順。果果相當。所有金根金莖。枝葉華果
亦皆似金。或有金根銀葉。枝葉華果。亦分金銀。如
是相間。即名三寶。轉展增多是名為七。行樹者。是
七寶所成。一一樹高八千由旬。一一華葉皆作異
寶色光。琉璃色中。出金色光。玻瓈色中。出紅色光。
如是色光燦爛無窮。一一樹有七重網。一一網間
各有五百億妙華宮殿。如梵王宮。諸天童子所居
在中。一一樹葉。縱廣正等二十五由旬。其葉千色。
內有眾妙華。作閻浮檀金色。旋轉華間。涌出諸果。
如帝釋瓶。放大光明。化成幢幡無量寶葢。是寶葢
中。映現三千大千世界一切佛事。於中所現彌陀
講堂。阿羅漢舍宅。各各內有七寶池。外有七寶樹。
其樹常出異香。普薰十方世界。眾生聞者咸生歡
喜。共發道心。則如此土眾生。聞其勝境之妙。亦如
聞著異香耳。此土眾生。若遇勝會彩亭等景。必往
看。即此西方勝境。亦當瞻仰。而人獨不樂從者。何
故。適有問云。聖人之道。截其貪欲。以致色相皆空。
彼我無別。何須好樂耶。答云。此言。甚合於理。乃聖
道。果然也。今問君。假使路逢金玉。果能絕然不顧
否。如或未能打破此關。何云無欲。則此愛欲之心。
終身受悞。且如牕紙雖微被人扯破。猶有怒心。一
針雖微。被人取去。猶有吝心。倉庫既盈。心猶未足。
一僕未歸。已憂其失。舉眼動步。無非愛著。一旦大
限時來。即己身猶是棄物。何況身外物耶。靜心思
之恍如一夢。何不守此念佛之道。求生彼國。實乃
起死回生之法。雖則仍藉愛欲為之。不愛身外無
常之物。只思佛光照矚。收羅莊嚴境中。永別輪迴
人所當然之行。若非預為認識此路。將來閉眼。向
何處投宿。
又云此地以丈尺為准。彼土以由旬為數。由旬者。
亦有大小之別。或十五里為一由旬。或四十里為
一由旬。此即名小由旬。數分三等。中由旬者。六十
里。大由旬八十里。
又云四大部洲。眾梵王世界處。各一千。名一小千。
小千千倍。為中千。中千千倍。為大千。合云三千大
千世界也。
又云七寶行樹者。一曰慚。二曰愧。三曰信。四曰戒。
五曰聞。六曰捨。七曰慧。
△首結極樂。
是故彼國。名曰極樂。
此言結前應後也。繇為欄網行樹。重重清淨世界。
謂之淨域。是此瓊樹香林堆裏。無有眾苦。但受諸
樂。是名極樂。審此意。盡屬前文發洩矣。因何佛又
<pb n="735"/>
重提極樂耶。惟恐人人但知極樂妙境。未悉欄網
行樹從何來歷。故復省一句。申明自性萬德縱橫。
曰欄楯。自性包含法界。曰羅網。自性長養眾善。曰
行樹。便知勝境之義。出於自性上德行所成。然既
境義如是。大地眾生箇箇可建一所極樂勝境。然
雖解得出透。只恐人人未肯發心築基。實能發心
之人。如晉時廬山遠公祖師。三十年足不入市。心
惟念佛。忽入定中。見阿彌陀佛。左右侍隨觀音勢
至。慈光覆頂。師即目顧四方。見欄網華葢。種種莊
嚴。清淨勝境。更見無量化佛。演出妙法。佛云我等
至此。安慰汝心。七日。當生我國。至期。師又見佛來
迎。即坐脫。又宋時。鍾離景融大夫。棄榮結茅念佛。
願生極樂。人問云。西方乃極遠之處。豈可到乎。答
云。汝不知西方。即在自己家中耳。數年後。大夫見
佛。化現極樂世界。同佛歸西。今人。欲與古人作伴。
即照式如是發心。執持一句佛號。萬心併一。永不
退轉。非但福慧齊備。佛來接引。西方亦推你不出。
△顯示池水。
又舍利弗。極樂國土。有七寶池。八功德水。充滿其中。
池底純以金沙布地。
又者。從上文言出極樂國中。有七寶池。池有八功
德水。池池純以金沙鋪底。定水湛然滿。便浴無垢
人。池者。亦有大小。列於左右。或廣十由旬。或二十。
三十。乃至百千由旬。猶如大海相似。一一池。皆以
七寶所成。此地水池。以土石所築。彼土不然。以寶
天然自成。七寶者。乃如意珠王。所生寶樹。珠王者。
即名心王。樹分十四支。各放無量七寶妙色。黃金
為渠。渠下常放五色寶光。底以金剛為沙。黃金池
者。白銀沙底。水晶池者。琥珀沙底。一切池沙。相似
各異。所云八功德水。亦是七寶流注。
八功德水者。一曰澄清德。二曰清淨德。三曰甘美
德。四曰輕軟德。五曰潤澤德。六曰安和德。七曰除
飢渴德。八曰長養善根德也。池中以此八功德水。
利益眾生。有此這般利益寶池。何不下池一浴。即
脫生死一切罪障苦惱。而閻王亦奈何你不得。宋
時餘杭人。杭州淨慈寺。永明壽禪師。一生精勤化
道念佛放生。以致果位上品上生。後有僧。特繞師
塔。誠敬禮拜。人問何故。答曰。我昔病入冥府。見殿
左。供一僧像。王焚香作禮。我問冥吏之由。吏曰。此
乃淨慈永明禪師。上品上生淨業高僧。不由冥管。
王亦敬之。非但淨業往生。若帶業往生。冥府亦難
喚汝。所謂念佛之功。如一浴之幸。不能耑志念佛
者。只因耽染世病。愛色貪生。不知色是眼中幻翳。
生如水上之漚。隨風逐浪。倐忽即滅。以此無明。而
瞞蔽終身。若非洗心滌垢。求生佛國。如久客他鄉。
常不思歸。願甘虗生浪死。何愚至此。然則。此身不
向今生度。更向何生度此身。
△顯明階閣。
四邊階道。金銀琉璃。玻瓈合成。上有樓閣。亦以金銀。
琉璃玻⿰王梨。硨磲赤珠瑪瑙。而嚴飾之。
四邊者。中有池水。周圍四邊為階道也。離地曰階。
坦途曰道。純以四寶合成為地。嚴飾麗美。清潔罔
比。即此地上。更有三寶。即硨磲赤珠瑪瑙。共成七
寶也。一一寶中。皆出無量色光。其光如華。合成一
光明臺。臺上重重樓閣。俱以百寶所成嚴飾。內有
阿彌陀佛。講堂精舍。官殿梵宇。不可勝數。淨域精
舍莊嚴。勝於天宮天帝所居。百千萬倍。菩薩所居。
亦復如是。諸天及人。宮宇樓閣。或以一寶二寶。乃
至無量寶成亦有也。參差重重。環繞四維。欄網瓔
珞。密覆於上。一切樓閣宮殿。各有華蓋幢幔天樂。
微風吹動。皆出清音。演說苦空無常無我之法。是
諸樓閣莊嚴勝境。隨意高廣。浮於空中。內外明徹。
迥超塵垢。止在地上者。亦有之。以求道時。德有厚
<pb n="736"/>
薄所致。若使大地眾生。即肯倚門彈指入室。便知
極樂國土。皆諸佛菩薩。自性光明熾然演說。非但
深悉勝境。已入佛樓矣。雖然。佛門彈開則易。惟恐
人人不信佛言。不願見佛。若願見佛。以自心為門。
以佛號為指。著力朝彈夜彈。彈開為則。方知重重
樓閣淵源之理。或問曰。出家人。心忘淨穢。不貪華
美。因何佛說莊嚴世界。令人求生。未免與道有違
耶。答云。若謂口頭三昧。何足為難。試問你。肯將廁
房。常作住址否。肯與犬豕牛馬。同糟飲噉否。肯與
臭腐屍骸。同眠否。肯與諸惡疾人膿血屎尿堆裏。
積月累年否。於斯數條歡喜安隱。略不介意許你
說句大話。我亦愛聞。其或外為難忍。內起疑嫌。則
是淨穢之境未空。憎愛之情尚在。而乃高談大聖
人境界。撥無佛國。眇視往生。可謂欺天誑人耳。不
知佛恩廣大。曲為鈍根凡夫。明示苦樂。令人忻彼
厭此。方能念佛。此為先以鈎牽。後令入佛智慧。喻
如正厄飢寒之國。忽聞飽暖之鄉。常在幽暗之崖。
乍覩光明之境。豈不身心踴躍。捨故求新。但得往
生。終成解脫。方便接引。當作如是觀。
△省現蓮華。
池中蓮華。大如車輪。青色青光。黃色黃光。赤色赤光。
白色白光。微妙香潔。
上言池外。今表池中。蓮華者。總名也。未開時。統名
屆摩羅。將落時。統名迦摩羅。以下所列四種。皆正
開時之名也。一曰芬陀利。即白蓮也。二曰優鉢羅。
即青蓮也。三曰鉢特摩。即紅蓮也。四曰拘勿頭。即
黃蓮也。大如車輪者。以車輪比之大小。車輪大准
一由旬。然此蓮華。本無定數。各隨機現。雖以車輪
之比。亦約數而已。一一池有六十億七寶蓮華。團
圓大小。或一二由旬。至百千由旬亦有也。是此蓮
華周徧世界。一一寶蓮。有無量百千億葉。青色青
光。白色白光。元黃朱紫。其光亦然。一一華出無量
色。無量光。無量佛。一一佛放無量光明。以微妙法
中說無量法。願諸眾生。同出苦輪。或問曰。佛若度
人。一佛已足。何仗許多佛。互相救護眾生耶。答云。
阿彌陀佛。因地發願。功德廣大。故成無量無邊勝
境。以致蓮華化現無盡。皆出於彌陀一佛。自性光
明而現。故云蓮華微妙香潔。雖佛眾。即一佛也。世
尊將車輪比之蓮華者。因蓮。亦含車輪之用。此土
以輪迴所轉。生死不絕。彼土蓮華化生。此乃出輪
迴之轉也。人若初心念佛。西方即生一蓮。標立本
名。逾念逾長。直至念佛果熟。人赴其蓮為之蓮華
化生。若中途退息念起。蓮即半萎。盡情退息。蓮即
滅矣。所喻蓮似車輪之象也。而且佛聖之體。如蓮
清潔。無障無礙。蓮雖繁現究竟實理。即佛寂光三
昧之用。故而蓮能載人。人能生蓮。蓮如渡舟。接引
念佛眾生。歸於極樂。周行三界片刻能為。豈同世
人南天台。北五臺。萬般勞役。人若趂此寶舟。天下
即一覽而已。何不為之。欲上其舟。單持一句佛號。
縱有火輪利劍。近之不療。觸之不傷。自然不久成
佛。此謂千萬人頭上。撑一英雄。切莫畏難。昔有東
平州人。名高浩象。觀彌陀經至三日。即入定。自覺
身泛光明蓮華池中。頃登蓮上禮佛。遙見金容。光
輝遠映。事後又三日。異香滿室。佛迎上品上生。又
四明女人黃氏。早年喪失。發心念佛。臨終見佛來
迎。辭眾立化。終後地生蓮華一朵。故稱蓮華女也。
可見古人如是之易。亦可效法。或問曰。今時念佛。
人亦不少。不見成佛者何故。答云。統因半信半疑
之心。害之非淺。若人不願受此疑害。則心心念佛。
危亡莫顧。如快馬加鞭。一直向前去。如是繫念不
忘。久久念心不異。即知頭頭淨土。處處蓮域。始信
水向石邊流出冷。風從華裏過來香。
△二結極樂境。
<pb n="737"/>
舍利弗。極樂國土。成就如是功德莊嚴。
如上欄網池閣蓮華。種種莊嚴。皆是阿彌陀佛。因
中所發大願。及願後所修大行。以無量功德。成就
無量勝境。貴在願以起行。行以實願。菩薩因地。莫
不皆然。行滿願遂。方成佛道。所發行願。即四十八
願是也。俱宜全錄。恐人視煩。略纂數條。大意推知
佛願云。我作佛時。我剎中。無地獄餓鬼禽畜。以致
蜎飛蝡動之類。不得是願。終不作佛。
又願云。我作佛時。我剎中人。盡無淫泆。嗔怒愚痴
之心。不得是願。終不作佛。
又願云。我作佛時。我剎中人。皆不聞不善之名。況
有其實。不得是願。終不作佛。
又願云。我作佛時。我剎中人。知身是幻。無貪著心。
不得是願。終不作佛。
又願云。我作佛時。生我剎者。皆於七寶水池。蓮華
化生。不得是願。終不作佛。
又願云。我作佛時。我剎中。自地以上。至於虗空。皆
有宮殿樓閣。池流華樹。悉以無量眾寶。百千種香。
相共合成。不得是願。終不作佛。
又願云。若我成佛。諸莊嚴具。周徧國中。一切眾生。
能總演說。是為大願言行度人。不得是願。終不作
佛。發此願已。住真實慧。修菩薩行。於無量劫巾苦
心教化。以致無量劫中眾生。皆發道心。齊入佛位。
始獲大願成就。非獨阿彌陀佛有此大願。即觀音
勢至文殊普賢一切諸佛菩薩。同具行願。普為眾
生。救苦救難。而且天仙聖賢神明。亦有千般苦口。
咸望眾生做箇好人。並無有言愛見眾生。刀山劍
樹之苦也。或問曰。眾生之苦。佛必深憐。莫非過慮
耶。答云。非佛好事。如孔子曰。其為仁之本與。即佛
願耳。推此意者。世人向善親賢。分所當然。既該行
事。何須細論。祇奉蓮池大師囑云。無常迅速一心
念佛。如果真能一心。則佛聖苦心。願願得力。
△初示天眾。
又舍利弗。彼佛國土。常作天樂。
上敘寶池。此談金地之上。華樂交輝也。凡諸天。聲
聞。羅漢。供養諸佛者。豈用他物。惟以百千香華。百
千伎樂。轉相爭勝。皆是自然伎樂。無非法音。清暢
暸喨。微妙明雅。一切音聲所不能及。非世樂可比。
為之天樂。非敲作聲。故法華經云。天鼓自鳴也。夫
佛及菩薩。色相皆空。何以香華伎樂。作為供養。其
意何如。緣彌陀道高德深。施恩廣大。惑動諸天聲
聞。以此香華伎樂。常散佛土。此乃最勝恭敬讚嘆。
時刻不忘故。今人念佛臨終之時。而獲天樂空迎。
即佛重人。可知淨土常作天樂。事不誣矣。
△次明金地。
黃金為地。
此乃應前起後。謂極樂世界中。上則樂作於天。下
則金嚴於地。所云黃金地者。地即百寶所成。為之
琉璃地。光耀大千也。黃金者。即地面之莊嚴。其光
亦耀。兩光交合。麗甚莫窮。故佛讚頌黃金為地。不
獨耳聞天樂。亦且目覩天華。內外清徹超越十方。
及聞微妙香潔。甘養天真也。或問曰。佛土因何以
黃金為重耶。答云。黃金者。則自性真如平等故。真
如者。無雜無穢。無變無遷。歷萬劫而常新。平等者。
不增不減。不高不下。為千聖所證之理。此即性義
也。性義喻金。金藏土。土生金。出土之純金。千番鎔
鑄其色不異。所以金喻佛性。歷萬劫而常新。佛性
喻金。亘千古而不壞。雖云金地。即性地也。又問曰。
自古諸佛。心無住著。何故令人求生佛國。指定西
方耶。答云。是問至理也。大乘諸佛心無所欲。則無
守隅之心。故佛云。高山平地盡是極樂。西方即此
土。此土即西方。一切處。無不是如來道場。可見佛
聖原無西方之居。只因佛性如金。金屬於西。遜佛
<pb n="738"/>
於西方者。以表不壞之位。而且鈍根凡夫。必指以
趨向之方。然後信得憑依。修證覺路。況舍衛國。址
實在西。只為因權起實故。故願世人一心念佛。悟
自性彌陀。即入佛流。雖無必至西方之理。却至西
方已。人皆不信淨土者。只因未知依仗實益之利
故而無願求往。譬如人至遠市中。必先覓安下處。
然後幹事。抵暮昏黑則有投宿之地。先覓下處者。
修淨土之謂也。抵暮昏黑者。大限到時之謂也。有
投宿之地者。生蓮華中不落惡趣之謂也。所云念
佛求生彼國者。實為自己安頓閉眼之後著落也。
若非如是。則自踐自踏。豈不痛乎。欲生彼土。切須
效學。宋時王龍舒居士六十年。戒殺放生。布衣蔬
食。一心念佛。一日忽然高聲念佛。即唱言佛來迎
我。屹然立化。形如植木。其[邱-丘+(看-目)]人。皆見二青衣童子。
持旛引公西去。家家供事。今人欲從其法。志向古
人。切莫疑疑惑惑。
△繼示天雨妙華。
晝夜六時。雨天曼陀羅華。
前言金地。今表常雨天華也。雨者。讚頌佛德。利益
眾生之法雨也。天華者。准定時候。則如此土。日月
旋繞須彌山。而分晝夜。南瞻部洲正午。北俱盧洲
半夜。東勝神洲日沒。西牛賀洲日出。日月反覆往
來。而有遠近之別。故晝夜增減不定也。極樂世界。
惟以曼陀羅華。而辯晝夜。此華即名天華彼土則
無四季。亦無寒暑。常明不昏。晝夜無二。以鳥鳴華
開為曉。華合鳥棲為夜。華開一葉。為一時。開至六
葉為一晝。謝一葉。為一時。謝至六葉為一夜。晝夜
而無增減。故云晝夜六時也。天華者。從天而下。雖
曰天華。其實樹華。樹非一也。華被風起。即出異香。
更有五百清雅音聲。隨風四散供養諸佛菩薩聲
聞大眾。華墮彼地。積成寸尺。極目明麗。芳香無比。
若亂風吹去。四散亂墮。佛土光景。無日不如是也。
或問曰。此華云何從天而下。答云。天華者。即佛天
性智慧。德行所降。人若修獲成道。則神靈通達。力
能化現其華。亦復如是。故云自性在迷。如華尚蕋。
忽悟自性。如華正開。眾生欲見天華。耑心念佛。久
久自然勝境現前。方信法無虗揑。未具苦心苦行
之前。莫言佛道空中樓閣。若出此語。非但毀謗三
寶。自造身口意三業齊備矣。要知經云。有一沙彌。
輕笑一老比邱。讀經聲如犬吠。而老比邱者。是阿
羅漢。因教沙彌急行求懺。僅免地獄。否者。猶墮狗
身。惡意一笑。為害如此。故謂畏聖人之言。終身至
寶。欲霑法雨之謂。發心念佛。決不虗望。
△持以供養。
其土眾生。常以清旦。各以衣裓。盛眾妙華。供養他方
十萬億佛。即以食時。還到本國。飯食經行。
此言天華。眾生持取供佛也。眾生者。除佛而言。菩
薩以下往生彼國。大眾凡夫。皆名眾生故。清旦時
者。六時之首。首時之心。最正清潔。故名清明心也。
眾生常以衣裓。盛華清旦供佛者。取時為先。心乃
正淨。為表最初至敬也。衣裓者。盛華之器。妙華者。
只言天華。為供十萬億佛者。即言十方無量世界。
一切處。一切諸佛。頃能周徧供養也。食時者。晨齋
時也。食時之少。以至少時。供至多佛。還到本國。尚
在食時。言其速也。凡菩薩力能如是者。皆以阿彌
陀佛本願云。眾生往生我剎。皆得神足。天眼。天耳。
他心。無不周具。一念之頃。過十萬億佛土。行隨其
所修。修隨其所行也。佛之食者。長養萬德曰食。所
云。即以食時者。喻一食之頃。事已周徧。不妨云食
非食之食也。下文飯食經行者。即眾生返已而食。
食已而行。其飯食時。銀鉢。金鉢。種種寶鉢。隨意現
前。百味飲食。充滿其中。酸。鹹。甘。淡。各如所願。不餘
不欠。食已自消。而無遺滓。或見色聞香。意以為食。
<pb n="739"/>
自然飽適。無所味著。身心輕利。食畢化去。時至復
現。絡繹連綿。往來無盡。食已而行。一以調身。使無
凝滯。一以調心。使不放逸。優遊自得其意也。世人
食已。非奔走塵務。則增長睡眠。彼國飯食經行。解
脫之風。逍遙之狀。可想見也。或問曰。既云菩薩亦
是愛齋。因何不云衣服耶。答云。蓮華化生之人。念
亦隨至。不假裁縫擣染洗濯。而有無量上妙衣服。
環釵瓔珞。種種莊嚴。如意妙香。普薰眾生。一切充
足飽滿。不求衣而衣。不求食而食。此土眾生。欲享
彼國中自然衣食者。分所當思。然則要祈安身立
命處。先將一句。阿彌陀佛。縛住自心。不致片刻走
失。此為真佛弟子。
又云。佛供者。名曰出世間食。一禪悅食。二願食。三
念食。四解脫食。五法喜食。
△三結極樂事。
舍利弗。極樂國土。成就如是功德莊嚴。
此結承上文天樂天華等事。種種莊嚴。皆以彌陀
佛實願實行功德成就。不可限量。若此土眾生。共
發道心。齊赴極樂國中。一飡一宿。不致空過一生。
故昔白香山居士。捨宅為寺。捐俸寫施彌陀經千
部。每禮佛。口誦云。極樂世界清淨土。無諸惡道及
眾苦。願如我身老病者。同生無量壽佛所。可知高
士尚依彼國。何況我等。再不警省。
△始宣法音。
復次舍利弗。彼國常有種種奇妙雜色之鳥。白[鴳-女+隹]孔
⿱少隹。鸚鵡舍利。迦陵頻伽。共命之鳥。是諸眾鳥。晝夜六
時。出和雅音。其音演暢五根五力。七菩提分。八聖道
分如是等法。
上言諸天獻瑞。供養之勝。此言禽樹成音。聞法之
勝也。種種者。言之非一也。奇妙者。言出異常也。雜
色之鳥者。即白[鴳-女+隹]孔⿱少隹等也。共命者。即云命命。又
云生生。是諸眾鳥者。舉之不盡也。諸鳥晝夜常出
雅音。不絕演暢微妙法義。除佛妙音之外。若天若
人。音聲無極。一切諸法。無不通曉。非比人世之鳥
也。此土雖有鸚鵡八哥。能作人言。此為學語鳥。能
言不知義者。即是飛鳥。人道尚且未通。何況佛法
乎。彼國之鳥。能為演暢諸佛五根五力。七菩提分。
八聖道分之法源也。
五根者。一曰信根。堅固信心。證入法界。業報消除
也。二曰進根。不退惟進。念茲在茲。耑持善法也。三
曰念根。正念堅固。往來無背。精持不棄也。四曰定
根。修心不亂。正定不異。照破諸有也。五曰慧根。寂
照湛然。人法雙忘。明辯偏正也。
五力者。一曰進力。天人不能阻也。二曰信力。魔道
不能引也。三曰念力。煩惱不能觸也。四曰定力。外
道不能動也。五曰慧力。一念不能生也。
七菩提分者。一曰。擇法菩提。觀諸法時。善能覺了
真偽也。二曰。精進菩提。修持洪願時。善能覺了。不
謬行於無益苦行也。三曰喜菩提。心得正法時。善
能覺了。不隨顛倒動亂也。四曰除菩提。除盡色相
煩惱時。善能覺了。不失正知正見善根也。五曰捨
菩提。已捨入境時。善能覺了。永不追憶也。六曰定
菩提。得禪定時。善能覺了。靜明也。七曰念菩提。修
出世法時。善能覺了深入定慧也。
八聖道者。一曰。正見聖道。若覺時所得真覺。以慧
安立諦理。無有錯謬也。二曰。正思惟聖道。已見理
時。以無漏心。為令不昧。得入涅槃也。三曰正語聖
道。心無邪思。以無漏智。照破身口意三業也。四曰
正業聖道。以無漏智。除盡一切牽纏。住清靜身業
也。五曰正命聖道。以無漏智。通除十不善道邪命
也。六曰正精進聖道。以無漏智。勤行精進。趨證大
覺也。七曰正念聖道。以無漏智。了明非相非非相
之正覺也。八曰正定聖道。以無漏智。住持圓覺也。
<pb n="740"/>
從上一一推之。皆隨眾生因地所修。機現不同。證
大證小。各有所得。如是等法。非但前舉二十五種
證道法門。更有四念處。四正勤。四如意足。共成三
十七品。等餘一切法也。
四念處者。一曰身念處。觀身九孔。常流不淨。悟明
佛性為則。二曰受念處。耽染色相。樂是苦因。常當
清淨為則。三曰心念處。觀心生滅。心隨境轉。不致
惑亂為則。四曰法念處。覺悟是法平等。以至自性
無二為則。
四正勤者。一曰精進根。平生惡心。從今不起。二曰
精進覺。無明未破。時刻令除。三曰精進力。善心未
能。令生具足。四曰正精進。智慧未現。速祈頓悟。
四如意足者。一曰欲三摩地。志願成佛道。二曰勤
三摩地。耑修成佛道。三曰心三摩地。定心成佛道。
四曰觀三摩地。解脫成佛道。此出一切菩薩慈心
三昧。接引眾生。所有三十七品助道法源。利物利
人也。彼國眾鳥。皆善持聖心。演暢妙法。可知彼國。
非但佛及菩薩諸天大眾齊以三乘教化。而眾鳥
時時同出法音。願諸眾生。共登彼岸。且眾鳥亦隨
應赴感。如隋時。僧智舜。入廬山而修淨業。後講十
六觀經畢。即示疾。見鸚鵡孔⿱少隹。繞座念佛法僧。出
微妙音。師知道成。告弟子曰。我今日往生矣。即坐
脫。是真西方有此。慈雲密佈。接引眾生。則今世人。
亦當感發道心。憶佛念佛。如母憶子。如子憶母。各
遂其願。如唐時。尼僧名淨真。杭州人。居長安積善
寺。持戒念佛二十餘年。一日謂弟子曰。予於五月
內。十度見佛。兩次見寶蓮華上童子遊戲。吾已得
生上品。言訖而化。遂現五色祥光。七日而散。并明
時張陶氏。秀水縣人。為長水守約居士之繼室。夫
婦日課佛號無間。一日居士。出禮普陀。氏謂二子
曰。吾平日參是心作佛。是心是佛二語。今始悟。至
初四日吾行矣。及期端坐而逝。次日居士歸。成殮
之後。棺上出青蓮華五朵。遠近皆聞。無不嘆慕。可
見女人有志西方。遂其所願。何況我等。六根具足
之人。不能脫逃生死耶。若不發心念佛。求生佛土。
譬如身落火坑。弗想速急跳出。聽其燒殺。人而不
如鳥乎。
又云十不善道者。殺生。偷盜。邪淫。身三惡也。妄言。
綺語。兩舌。惡口。口四惡也。貪欲。嗔恚。愚痴。意三惡
也。
△願行獲益。
其土眾生。聞是音已。皆悉念佛。念法。念僧。
其土者。承上文而言。言出眾生。聞是音已。皆悉佛
慧也。所云念佛念法念僧者。感激利益不盡故。所
聞法音。若無利益。則同世音無二。聞音而念三寶。
則知三寶之義。三寶者有二義。一曰世間三寶。一
曰出世間三寶。所云世間三寶者。雕。鑄。塑。畫。名為
佛寶。黃卷。赤軸。名為法寶。持戒比邱。和合無諍。名
為僧寶。出世間三寶者。性體靈覺。照了諸法。名為
佛寶。恒沙性德。皆可執持。名為法寶。性相無二。寂
照無違。名為僧寶。此三者。又名最上乘。自性三寶。
依此修行。即出三界。世間尊敬之稱。故言寶也。通
書載云。至尊者道。至貴者德。況三寶。道德無極之
尊。豈不可稱寶乎。然則。世人修入法門。貴乎皈依
自性三寶。切念自性彌陀。如是行住坐臥。則與佛
齊肩。聲聞作伴。功夫未到。莫云我是修行念佛人。
何故。嫌汝心心著相。言言著情。雖然同聲念佛。此
乃世間三寶。之小乘也。真為大乘念佛。必⿰木頁心置
冰冷。密密念去。因心冷極。心則自細。因心細極。心
則入微。若入微已。始知最上乘。出世之妙法。實難
傳授。
△釋無惡道。
舍利弗。汝勿謂此鳥。實是罪報所生。所以者何。彼佛
<pb n="741"/>
國土無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音宣流。變
化所作。
此說。恐人言之淨土。亦有畜生耳。彼佛國土無三
惡道。豈有畜生耶。既無者。所云白[鴳-女+隹]孔⿱少隹等鳥。何
所從來。而在彼國。乃溯其由。是佛化作。出十六觀
經云。如意珠王。湧出金色微妙光明。化為百寶色
光。以為眾鳥。法音宣流。宣布四維。此乃佛心廣大。
欲令法音無不周徧。法無間歇。則知不獨佛恩。常
垂教化。而使眾鳥。皆共說無生妙法。無處無時而
不聞聽。非但眾生聞之。永發道心。住不退地。諸天
聞已。悉皆涕淚。嗟之不及眾鳥。善持佛法。而度眾
生故。是此眾鳥。乃俱阿彌陀佛。大神通力之所變
化。非世鳥之畜生也。或問曰。地獄餓鬼畜生。聞佛
之名。咸生極樂。云何彼國。無三惡道耶。答云。惡人
從善。即名善人。惡道中人。若到彼國。即名新佛。何
為惡也。若據不二門頭。貪嗔痴三者。即戒定慧也。
善道惡道。悉皆是幻。莫若人法兩忘。直入淨土已。
如宋時曇鑒法師。一生念佛。願見彌陀。一日定中
蒙阿彌陀佛親臨。以水洗面云。滌汝塵垢。洗汝心
念。身口悉已嚴淨。即授蓮華一枝。師定起。與寺僧
敘別。復坐。惟其一念不生。萬法俱息。至五更時。眾
皆聞師念佛聲。隱隱從西而去。可知念佛要語。不
在多能。貴乎一心不生。
△風樹演法。
舍利弗。彼佛國土。微風吹動諸寶行樹。及寶羅網。出
微妙音。譬如百千種樂同時俱作。聞是音者。自然皆
生念佛念法念僧之心。
前言行樹羅網今言樹網。因風出音。如上鳥鳴化
導。眾生利益無盡也。風曰微者。風之美也。音曰微
妙者。音之美也。以微妙雅音。和宣根力覺道種種
道品也。所云微風者。似有似無。非寒非熱。輕細醇
和。不可喻云。況彼行樹。及諸羅網。皆是眾寶。被以
微風互相敲叩。自然而出微妙音聲。如百千眾樂。
同時並發。雅之至也。有云。天宮天樂。音巧之美。不
如極樂國中。風吹行樹寶網音聲之美。其音。或作
音樂。或作法音。皆是佛神力故。法從樹網音出。所
謂彌陀時時不說法之說法也。樹音若非法音。何
能使人憶念三寶。兼之有情之人。聞其音已。則身
心甜悅情欲自消。可謂真法音也。則知彼國。非惟
諸佛菩薩常行化度。而且樹鳥寶網。一切莊嚴出
和雅音。演暢三十七品。種種助道法義。凡諸眾生。
聞此妙音。悉皆解脫。而乃作佛。或問曰。覩色聞聲
皆非是道。彼諸眾生。因何成佛耶。答云。彼非以境
為境。而非境非非境。所以古云。心能轉物。即同如
來。心被物轉。佛即凡夫。故有偈曰。聞性自空。竹韻
風聲皆法語。見塵能淨。水光月色總禪機。若人欲
聞彼國雅音。秪將一句佛號。一直念去。切須心頭
不著絲毫是非。此為第一等有力量往生人耳。
△四結極樂事理雙照。
舍利弗。其佛國土。成就如是功德莊嚴。
此結上文化禽風樹。種種莊嚴。皆是彌陀。因地願
行功德成就。以此勝會。接引大地眾生。同登極樂
者也。若男。若女。若具大乘根器者。早已共登彼國。
不勞彈指矣。其中下根器者。未免諸佛再賜慈悲
出相開導。
△徵名顯德。
舍利弗。於汝意云何。彼佛何故號阿彌陀。舍利弗。彼
佛光明無量。照十方國。無所障礙。是故號為阿彌陀。
上文所言。依報之勝。大眾依從正生也。今言彼國。
彌陀是主。一經之義。俱以阿彌陀佛寂光三昧。曉
了世人。而示聖號萬德洪名。其義深廣。應為闡揚
顯德。爾時佛放身光。德光。戒光。定光。肉髻光。智慧
<pb n="742"/>
光。三昧光。接引光。一切無量無盡光。普照十方無
量世界。一切國土。一切時中。念佛眾生。無不曉了。
勝於日月。百千萬億倍光明耳。以至幽冥界中。內
外明徹。莫能隔礙。是箇阿彌陀佛。福慧具足。事理
圓融。如水中浩月。湛然明潔。思之又思。思無所思。
情斷意絕。剩箇活活潑潑的樣子。是名曰佛。審此
理。何分彼佛此佛耶。何有人境耶。何有淨土耶。何
有禪耶。今人若能打破此關。即親承親證。彌陀即
自性。自性即彌陀。古人云。朝朝還共起。夜夜抱佛
眠。若未到其間。非但失落淨土之受用。只恐失落
自己命根。以至千生萬劫。亦難認識。今人若怕此
患。切須供養三寶。受持五戒。十善齊修。執持一句
阿彌陀佛。或默念。或響念。一聲接一聲。心心相連。
如雞抱卵。常保暖氣不絕。如是行者。自然亦到彼
國。
△壽命無量。
又舍利弗。彼佛壽命。及其人民。無量無邊阿僧祇劫。
故名阿彌陀。
前言光明無量。是無量中之一義也。今表壽命亦
無量也。然佛壽無量者。因佛隨機所現。無可定數。
以無定數中。強舉一二。壽有三者。一曰應壽。二曰
報壽。三曰法壽。所云應壽者。示同生滅。有始有終
也。報壽者。一得永得。有始無終也。法壽者。非壽非
不壽。無始無終也。故謂阿彌陀佛。是無量劫前古
佛現身說法。不計次數。至今尚乃現在其前。可知
佛之壽命。似乎可限。則天人莫能測數。此謂有量
之無量也。況佛壽命。至為久遠。不局常數。可謂無
量之無量也。所云及其人民者。巧用倒裝語句。佛
為法王。不言大眾。而曰人民。非謂佛壽無量。以及
人民壽命。亦無量也。故以阿僧祇劫通收言之。阿
僧祇劫。即無數也。以無數倍言之。即無量無邊云
耳。彼佛自性常照。自性常寂。亘古亘今。寂照不二。
當云壽命無量之無量。豈不是阿彌陀佛耶。雖無
量劫前古佛。現在十萬億佛土之外。而實於此娑
婆世界。眾生心中。結跏趺坐。儼然不動。真常獨露。
何以人人見面不相識。咄。心本是佛。自昧自心。佛
本是心。自迷自佛。今人若謂不願。當面錯會。直教
晝夜彌陀十萬聲。自然一剎那中。必定見佛。
△道成遠劫。
舍利弗。阿彌陀佛。成佛以來於今十劫。
前言已悉彼佛德勝之義。未審彼佛成道以來。經
幾多時已。經云十劫者。即是無量無邊之數。不言
無量無邊。以十劫云耳。世尊所云於今十劫者。只
為一時應機應感之說。實非究竟實數之言。況彼
佛。成道於今。莫可算數。如法藏比邱。修行成道。即
阿彌陀佛是也。又悲華經云。有轉輪王。名無諍念。
供養寶藏如來。時王修道。蒙佛授記云。爾當過恒
河沙劫。於西方世界作佛。國名安樂。此王今為阿
彌陀佛是也。又大乘方等總持經云。有淨命比邱。
供養彼佛成道。即今阿彌陀佛是也。又賢劫經云。
雲雷吼如來時。有王子。名淨福報眾音。供養彼佛
成道。即今阿彌陀佛是也。又無量印法門經云。獅
子遊戲金光如來時。有國王。名勝威。供養彼佛成
道。即今阿彌陀佛是也。又法華經云。大通智勝如
來時。有十六王子出家求道。悉皆成佛。第九王子。
即今阿彌陀佛是也。可知彌陀屢次如是應機說
法者。亦難盡舉。以上數條皆無量劫前古佛。應現
一時。故論十劫者。約數而已矣。切莫執定十字上
論之。然此說。世人亦是難信之語。若有所疑。其疑
且止。所謂佛成遠近。何勞苦究。只宜究明自性為
要。畢竟何以謂之自性。何以謂之自性是佛。若自
性未明。己之生死大事。更急於論佛之遠近萬倍
矣。但今人皆為錯用心。常在塵輪來往。雖然一體
<pb n="743"/>
欠明。宜於急處先辦。如宋時。杭州仁和縣人。范儼。
非但絕心世務。家業亦忘。惟云我是寄客。光陰寸
惜。專心念佛。一日忽見普賢菩薩。乘六牙白象降
臨。即放金色毫光。報儼云。汝於來朝卯時。當赴彼
岸。越一夕。見佛迎往。即坐化。要知古人。路頭看得
清正。有此一日。今人何勿如他。一心念佛。
△通示化伴。
又舍利弗。彼佛有無量無邊聲聞弟子。皆阿羅漢。非
是算數之所能知。諸菩薩眾。亦復如是。
前文疊舉極樂國中聖主。已洞鑑矣。然主必有伴。
伴者。即聲聞弟子也。皆是四果中賢聖。即名阿羅
漢。四果者。一曰須陀洹果。入生死流。修無漏果。不
墮四生。而入聖流。乃初果聲聞也。二曰斯陀含果
來從天上來。住從人間住。生從人間生。去從天上
去。目覩諸境。未盡生滅。乃二果聲聞也。三曰阿那
含果。決定不從欲界受生。無法可學。乃三界聲聞
也。四曰阿羅漢果。心境俱空。不受後有。乃四果聲
聞也。後有者。即來生也。以上所論四果。非謂指出
四人。乃言分說四種果位之義。況佛之伴侶。舉莫
能盡。故經云。非是算數可知。甚言其多也。是故諸
聖。喻如海水。淵源難量。所云諸菩薩眾者。亦是不
可算數能知。故經云。亦復如是也。及至多眾未來
成佛。即出下文一生補處。可知極樂國中。三乘賢
聖。共仰一佛。真俗二諦。同出一心。一心了然。福足
慧足。今人想到閉眼之後。茫然無居之苦。自然生
前。願修菩薩作伴之事。欲生彼國。須從念佛。檢點
自心。一日之中。幾心從善。幾心從惡。幾心念報三
寶天地。幾心念報　　皇恩佛德。幾心念報父母
師長。幾心降伏煩惱魔怨。幾心修學菩薩道業。幾
心了悟無常苦空。幾心忍苦建立佛法。幾心願成
佛時廣度羣迷。幾心持戒發願禮佛。幾心燃燈燒
香散華。每日如是檢點。則知以上數語。從者少。背
者多。盡在情緣上。雜知雜解去也。所以昔有一僧。
耑修淨業。亦為檢點逆順之心。以黑白二荳為記。
生一善心。取一白荳。生一惡念。取一黑荳。從朝至
暮。取黑者多。每晚記數。必致痛哭流涕。未及一年。
純取白荳。黑者不取已。是僧臨終。異香滿室。天樂
迎登淨土。或問曰。求生極樂。何故必具如是好心
耶。答云。孟子曰。服堯之服。誦堯之言。行堯之行。是
堯而已矣。學佛之道。從佛之行。即心是佛矣。
△總結理義極樂。
舍利弗。彼佛國土。成就如是功德莊嚴。
上文所言。光明顯德。聲聞弟子菩薩。力行種種莊
嚴。皆以阿彌陀佛願行功德成就實相。亦如日月
光華。普天匝地。照破眾生一切迷闇。以致人人發
菩提心。當來必竟成佛。
△覺了大眾。
又舍利弗。極樂國土。眾生生者。皆是阿[鞥-合+(白-日+田)]䟦致。
又者承上文言至。彼土眾生。皆已生矣。此生者。謂
國中久修上眾。箇箇得入無生位。永證阿[鞥-合+(白-日+田)]䟦致
也。阿[鞥-合+(白-日+田)]䟦致者。即名不退轉地。佛之智海。含潤能
具。有進無退也。凡聲聞菩薩。俱以清淨智海生。人
天不動眾。不動者。即不退轉也。然不退位者。分有
上下。上者自性常住。與佛無二。壽命永劫。此乃不
退之不退也。下者有三義。一曰若破見思。則永不
失超凡之位。為之位不退地也。二曰伏斷塵沙。永
不失菩薩之行。為之行不退地也。三曰無明已破。
永不失中道正念。為之念不退地也。盡是有進無
退。故云皆是阿[鞥-合+(白-日+田)]䟦致也。是諸上眾。悉具三十二
相。諸根明利。直至成佛。不受惡趣。此非念佛之力。
不能如是。今人若能守持念佛之法。得生彼國。亦
住不退地位。仗斯飛昇勝妙捷徑之法。頓離苦多
樂少。生滅無常之位。豈非快乎。所以念佛往生。人
<pb n="744"/>
人要事。只此娑婆世界眾生。果能心心念佛。心心
觀西。以至臨終痛苦逼迫之時。惟有思往極樂念
佛之心在。真為不退轉地中第一人耳。
又云三十二相者。一持淨戒。二修施業。三不欺眾
生。四護正法。五不壞他眾。六妙服奉施。七淨飲食
施。八喜聞佛法。九覆載他過。十修善法。十一善化
眾生。十二救護怖畏。十三見事樂助。十四常修十
善。十五常施病藥。十六莊嚴善法。以上為因。以下
是果。一生心平等。二和合無諍。三珍寶自得。四三
業淨。五護品過。六成就功德。七常軟語。八修慈心。
九至心求道。十讚他功德。十一敬父母師長。十二
樂說法。十三施敷具。十四離說世事。十五受師友
教。十六不惡加生。
△往生上首。
其中多有一生補處。其數甚多。非是算數所能知之。
但可以無量無邊阿僧祇說。
其中者。承上文而言。彼國眾生。非惟住不退地者
甚莫限數。內有補處菩薩。亦不可以算數能知之
眾。更勝於已住不退地人之廣。無可比之。曰若阿
僧祇劫也。但此說人亦難信。何故。前云西方勝境。
樹網蓮池宮殿眾寶眾鳥種種莊嚴。不可限數。可
謂多之極也。祇恐彼國中亦不能安置許多人物
矣。答云。只如人問娑婆世界中人有若干。即覆云
亦不可以算數所能知。然此土人物。皆知甚多。尚
且地廣人稀。此何疑耶。佛云一生補處者。非言現
世眾生輪迴之一生。只云菩薩道果一生。次補佛
位也。道果一生者。則如三果聲聞。未盡有生。阿羅
漢果。方斷後有。雖斷後有。未為成佛。故云一生補
處。即補入不退轉地。此謂轉佛位也。世尊以上眾
之中。復呼出一生補處之眾生者。更有深心勸望
同入不退轉地。以待正補佛位也。或問曰。則如慈
氏菩薩。將來所補極位也。觀音菩薩。將來所補彼
國也。勢至菩薩。次補於後。未知眾生成佛。補於何
處。答云。補者不必定論彌陀之處。十方世界無盡。
諸佛涅槃無盡。菩薩補處亦無盡。住彼國中。以待
補處。豈為不可云乎。如果今人定願作佛。秪在一
句阿彌陀佛聖號上。討箇分曉。頓知自性自佛。亦
是一生補處。足見佛恩念護眾生。無一人失落。可
謂超越殊勝之極至矣。或問曰。眾生與佛無情。因
何佛愛眾生至於如此耶。答云。非獨佛心如是。如
孔子曰。鳥獸不可與同羣。我非斯人之徒與而誰
與。即佛之心與。可知古聖先賢。深恩教化。願人早
離苦海。以補佛位。人須繫念聖恩。速將一句佛號。
日念夜念。念念是誰。如是念。如是審。一朝桶底脫
時。正入不退轉地。既入後。心更精進。以保永不退
轉。方為紹隆佛種。
△復勸發願力行。
舍利弗。眾生聞者。應當發願。願生彼國。
上文所示正法。以理修行。今言復勸力行正法也。
眾生得聞是經。應當實發大願。願生彼國。此為第
一重勸。若謂勸者。即斯經中。反復言之。勸聞。勸信。
勸願。勸行。極其至也。於今又勸發願者。佛因眾生。
行而不實。因願不真。故出此言。於今略敘四則。發
引起願。一則今當最初聞是經者。依修極樂勝妙
利益之說而發願也。二則聞是經者。已知一心持
名。決定往生之說而發願也。三者聞是經者。是聞
持名佛護不退菩提之說而發願也。四則聞是經
者。信更實信有願必成之說而發願也。即知佛說
此經。言言反覆。句句重勸。聞聞轉深。願願倍切。憫
物情深。誨人不倦。以此信願行三者。即淨土資糧。
切須充足無欠。真是實信實願實行。方成不可思
議功德。故阿彌陀佛。廣度眾生。亦由四十八願。普
賢菩薩。尚有願云。願我臨欲命終時。盡除一切諸
<pb n="745"/>
障礙。面見彼佛阿彌陀。即得往生安樂剎。及見觀
音勢至文殊菩薩等。各有願生淨土往生章句也。
三界因果。悉隨願轉。則如願受天樂。貧母生天。願
作冥主。則嶽神治鬼。讀書者。名題金榜。務農者。樂
利田園。眾生欲往極樂。惟仗信願力行則能到也。
可知宋時。臨安縣人。慈雲懺主尊者。學行高古。名
冠兩浙。專志淨土。常行般舟三昧。九十日不坐不
臥。唯一心念佛。神勞致染血症。後入道場。兩足皮
裂。師更誓願。以死為限。忽於定中。見觀音垂手。指
著師口。引出數蟲。以甘露水注入師口。自後病愈。
身心倍覺清甯。耑心不二。至晚年一日見佛迎接
上生化之。又宋時。時居士吳子才。致仕之後。願生淨
土。預置一棺。夜臥棺中。令童子。每夜五更擊棺而
歌曰。吳子才。歸去來。三界無安不可住。西方淨土
有蓮胎。後無疾念佛而化。凡有往生。皆因願成。今
人念佛。不得直往彼國者。猶欠信願力行。因信淺
願微。行多往少。如或願不堅固。即思現生身受一
切病苦。老悖龍鐘。或出錯言。被人責罰。起一惡念。
難免閻王拷打。一旦命終。諸根敗壞。至親骨肉。袖
手旁觀。珍寶家業。悉為他物。如是追憶。即今我生
極苦之中。願力可堅。故云行從願出。願從信生。信
從厭苦羨樂。信具實信。人若耑修淨業。得生彼國
者。非惟佛是最親父母。而且永離一切苦患。雖云
彼國十萬億程之遙。惟祈信願行三無欠者。淨土
即在咫尺。故經云。西方即此土。此土即西方。然這
二句。却有一重關口。非是一番信行。焉能透過。因
此難信難行之法。所以佛為勸願。勸人念佛。所勸
求往彼國者。譬之為客他鄉。應歸故里。若人必欲
同歸極樂者。悉照古人立一定願。豈無佛國之分
耶。
△出其所以。
所以者何。得與如是諸上善人。俱會一處。
此說因前文勸人發願。願生彼國。因彼國中。有諸
上善人同會一處故。人若得生彼國已。則入如是
勝會中。人所難遇。故當求生彼國。人所應分。或問
曰。娑婆世界亦是佛[邱-丘+(看-目)]。何必遠生他國耶。答云。國
有三義。一者。或有國土。人畜鬼獄之所共居。未必
皆人故。二者。或有國土。雖純人所居。未必皆善故。
三者。或有國土。雖純善人所居。未皆上善故。今曰
諸上善人者。不獨為人中之善。而乃善中之善也。
如上所列聲聞菩薩。乃至補處諸上善人之所。今
人亦得往彼。即與俱會一處。觀音勢至把手共行。
文殊普賢親為勝友。況今我人卜居。猶擇里仁。身
後反不求生佛國耶。若人欲與諸佛菩薩。同登一
處者。速發大願。實行念佛。一日身赴佛國。正似籠
鳥逃飛。以凡作聖。如農夫作相。舉眼動步。無非貴
人隊裏。
△揀示餘行。
舍利弗。不可以少善根福德因緣。得生彼國。
此說。因上文。秪言凡羣易成道果。未云皆有福德
之所易也。只恐福少之人。雖有善聚。猶或難親。何
況最上善人之會。豈可少善少福。而得與也。若謂
入道之要。發菩提心。刻苦持名。心心無違。為之正
行。兼修萬善福德。為淨土之助行。但修萬善福德
而不持名者。必無淨土之往。彼國非慧莫能至也。
耑心持名。而少萬善福德者。必不能為極果。彼國
非無善無福而作佛也。如有正行。兼有助行。自然
不久成佛。秪修助行。而無正行者。此乃人天小果
有盡之因。未免一朝大失。秖有正行。而無助行者。
雖無極果。此乃小失。雖有小失之患。然一生補處
之流。亦可有望。何故。昔佛世時。有一老人。來求出
家。其時舍利弗。諸大弟子等。俱不允度。觀彼多劫。
則無善根故。佛乃自度老者。即證道果。佛告諸大
<pb n="746"/>
弟子曰。此人於無量劫前。乃作採薪人。遇猛虎逼
極。大怖上樹。口稱阿彌陀佛一聲。亦是善根。因我
得度此人。可見念佛一聲之小善。後獲難中之大
幸。正所謂念佛一聲。能消八十億劫生死重罪。故
經云。一稱南無佛。皆共成佛道。非謬言也。所以持
名。可作多善多福之證據。雖此小善老人。佛度之
幸。但今人念佛。求往彼國。不可希圖此利。恐有失
望。即宜兼修助行之功。成就不可思議功德之勝
行。如舟順水加帆。即能直入蓮[邱-丘+(看-目)]。同赴勝會。故而
正行。不宜有欠助行也。欲持助行功德者。孝養父
母。奉侍師長。慈心不殺。誠修十善。受持三皈。具足
種戒。發菩提心。深信因果。誦讀經典。勤行禮拜。勸
人修行。故此世尊。特揀餘行。重勸世間。眾善奉行。
人之根本。一心念佛。出世楷梯。
△正示正行。
舍利弗。若有善男子。善女人。聞說阿彌陀佛。執持名
號。若一日。若二日。若三日。若四日。若五日。若六日。若
七日。一心不亂。
上文言之多善多福。乃生彼國。然而修諸善根。植
諸福德。難修難行。特示念佛一法。直捷簡易。培植
根深。秪要長日一心持名。即為多善多福。殊勝功
德也。經云善男子善女人者。通呼一切眾生之舉。
聞說阿彌陀佛。執持名號者。至囑言之。深願眾生。
各發決定心。求生彼國。終無懈怠也。一日至七日
者。緣此土眾生根有利鈍。心多惑亂。立此限期。就
卑下而說。如果上上根器之人。得聞自性即是彌
陀之說。一彈指頃。洞明佛境早登彼岸已。何用一
日之限。中下根器者。未免強行成就。意不謬示。只
因根有利鈍。蓮分九品。上三。中三。下三。九品化生
也。所云七日者。願此九等眾生。所修道業。悉皆圓
成同列佛位故。或問曰。菩薩修行。尚堅心歷劫。方
能成道。現世人等。根基最淺。何限七日耶。答云。七
日者。名曰小集。或二七。三七。乃至七七日。名曰大
集有般舟三昧期。九十日。或可重重轉行。雖云七
日。亦無定數。此之七數。世所常言。則如世尊周行
七步。經有七重行樹。呪持七遍。所云七數。就例言
之。以此限期念佛者。耑謂實行一心持名也。一心
者。歷有多種。口稱佛號。日夜不離。心與佛名。綿綿
密密。無雜用心。此乃中中品也。觀想金容念佛。見
佛念佛。或遇凶險逼迫念佛。此乃下下品也。如是
推之。餘下七品可知矣。所云念佛一法。直捷簡易
者。謂了生脫死之上乘。人言參禪了生死。不知淨
土亦了生死。故參禪莫背淨土。淨土莫背參禪。古
云有禪無淨土。則恐十人九錯路。有禪有淨土。猶
如帶角虎。禪須佛證。淨土必以禪了。所以此經之
源。重於持名。持名者。重於離相絕非。一心不亂耳。
如或不能純一之一心者。念佛投於亂心。亂心不
得不念。念念純真。念念解脫。是故世尊。預為重勸
眾生。先發信願行三者。以為一心不移之助。乃成
道之基也。或問曰。一切諸佛。佛佛度人。因何只念
一佛耶。答云。人有彼我。佛心無我。念一佛。則諸佛
皆知。譬如室中。四圍高懸百千明鏡。中央燃一燈
者。各鏡面面照著一燈。故云念一佛。則諸佛相應
亦如是也。必然念此一佛者。更因此土眾生。心易
惑亂。今日愛此。明日愛彼。豈能一心不亂乎。所以
蓮池大師云。愛不重。不生娑婆。念不一。不生淨土。
至於一心者。一心繫念。念念情空。情空則無所念。
無所念者。則心佛不二。是名一心。此乃上上品也。
只此一心念佛。萬緣自捨。即布施波羅蜜。一心念
佛。諸惡自止。即持戒波羅蜜。一心念佛。自心柔軟。
即忍辱波羅蜜。一心念佛。永不退墮。即精進波羅
蜜。一心念佛。餘想不生。即禪定波羅蜜。一心念佛。
正念分明。即般若波羅蜜。一心念佛。寂靜不動也。
<pb n="747"/>
一心念佛。清淨無相也。一心念佛。念念無心。則萬
行圓滿成就一印三昧也。念佛三昧者。即圓陀陀
兮光爍爍。念佛三昧者。即真空非空。妙有非有。念
佛三昧者。即炳然自照。卓爾獨存。念佛三昧者。即
是梁帝問達祖。對朕者誰。達祖云不識。念佛三昧
者。即是孔子曰。我道一以貫之。曾子曰唯。念佛三
昧者。即是世尊拈花。迦葉微笑。念佛三昧者。即是
六祖云。我有一物。喚即不中。非青黃赤白男女等
相。以上種種應對。的確是箇三昧。今我後學亦有
一句應對。未知長者為我證明否。作此。○圓相復
一咄。
△佛現我前。
其人臨命終時。阿彌陀佛。與諸聖眾。現在其前。
其人者。復指著前文能持名之人也。因上文秪言
一心不亂。今言命終之時。得見諸佛現前。接引往
生也。或問曰。佛來者。是果然否。如何必至耶。答云。
佛所降臨。義有幾種。一者因其本人。平日自有信
願力行之深心。佛不違自本願。所願云。十方眾生。
發願願生我國者。臨終之時。不與大眾圍繞。現在
其前。不取正覺。二者。經云。應以佛身。及宰官。比邱。
童子。等身得度者。即現佛身而為說法。此謂真佛
或化佛。觀音勢至等菩薩。或持金臺。或持銀臺。幢
幔。天樂。隨其降也。則因持名之人。自力佛力感應
道交故。凡人命終時。前有將謝。後還未生之時。乃
平生善惡業境現前。一定之理。如十惡忤逆者。地
獄現前。慳貪嫉妬者。餓鬼現前。五戒十善人者。人
天現前。如果念佛人。真實一心不亂。則淨念圓成。
即此清淨心中。寧不見佛來迎。所以經云。憶佛念
佛。現前當來。必定見佛。至於心境雙泯人者。猶如
水清。月則自來。心淨。佛則自現。何可疑也。別有一
論。念佛之人。平日心未純一。未破無明。乃愚心上。
似乎佛來者。此為心魔。非真佛亦有之。此人必不
能往生也。故念佛者。須要明師指示。貴在辨識正
途。不可自以為是也。人若妄心未盡。惑亂情多。臨
終之時。求佛不現。亦有也。實非佛違本誓。佛則是
來。人自失見。何故。此為自瞞自佛。所以蓮池大師
云。時時示時人。時人自不識。今人念佛。必憶終時
見佛。須自依法一心持名。決定遂願所成。若不苦
願臨終佛迎。倘或牛頭馬面相邀。豈不痛哉。雖然
昔有鈍雲峰禪師。被閻王三拿。師惟禪定。現一金
塔不赴其勾。竟是自往西方去也。然欲照其式。未
必有此力量。若無力量。從今以後。勇猛精進。一心
念佛。
△我往佛處。
是人終時。心不顛倒。即得往生阿彌陀佛。極樂國土。
是人終時者。因上文所言。一心持名之人。臨終見
佛來迎。直往彼國已。經復其言。深為讚嘆其人。平
日正念得力。以致終時。毫無顛倒阻滯。故此佛有
追憶其人。實力修行成就也。所云顛倒。云何顛倒
也。如平日不修正念。隨意妄想。心多散亂。一生惡
念。臨終惡境現前。所謂任憑牛頭馬面牽扯指揮。
以致心神惶惑應入地獄者。遇刀山劍樹。油鍋血
河。視作園林花池。應墮畜生者。見馬腹驢胎。認為
宮殿樓臺。如是千般患境。觸目。則心悅奔投。受此
業報。乘此顛倒。三界七趣。隨業受生。無有了期。今
既得見前輩。能一心不亂。則內凝正念。外感佛迎。
捨此報身。經生彼國。可信佛言。隨其心淨則佛土
淨。觸目皆是極樂。故云一切國土。惟願所至。若淨
念成就。即蓮華化生。所謂念佛功德不可思議者。
固無疑也。或問曰。古今修行。皆持一句佛號。只見
前輩。極樂路上。隱隱而去。因何今人不及如是耶。
答。云量有世事牽扯。受其阻撓。若人自覺患處。自
行脫逃。如唐時。馬子雲。為縣令。押犯赴京。遭風舟
<pb n="748"/>
溺失犯。將彼入禁。子雲。乃耑心念佛。求生而已。事
五年遇赦。深信念佛之利。即入南陵山寺。精修淨
業。願生極樂。一日告人曰。予已西方果熟矣。端坐
合掌。眾皆見佛來迎。子雲含笑而逝。足見馬公。生
死重罪之急。念佛其利如此。若非念佛。抱罪永劫
恐無赦時。我人浮生若夢。豈可不急為之務耶。只
宜一切情緣。用力割除。惟此一心不亂。執持佛號。
萬無一失。雖然本經所云。臨終七日之功。譬喻之
說。若蹉跎至年邁。事已不及。未免終時手忙脚亂。
豈非抱石沉淵乎。
又云三界者。色界。欲界。無色界。
又云七趣者。一能想。即飛生天。二。飛心中兼有福
慧淨願。生仙。三。情想多。為飛仙及鬼神。四。情想均
平。不升不墜。生人。五。情多想少。流入毛羽橫生。六。
七情三想。沉為鬼。七。九情一想。入風火無間地獄。
△倍利結勸。
舍利弗。我見是利。故說此言。若有眾生。聞是說者。應
當發願生彼國土。
是經通首。世尊不因人問而說。故云我見是利。謂
上文所言。能持名眾生見佛往生得大利益。故說
此言。一心持名也。若無利益。佛即不談。持名即得
往生。於諸眾生獲大利益。故佛重復叮嚀。惟願人
人齊發大願。不至留落一人。如獲往生彼國。是名
自利。若往彼國已。聞法得道。亦能廣度無量眾生。
是名利他。具此二利。故云大利。世尊前已重勸發
願。於今復勸者。則因初示之語。眾生聞者。止聞彼
國莊嚴勝妙極樂境界。起心願樂。恐其未悉如何
得生彼國。又出其由。直示一心持名佛來接引。遂
得生彼之囑。則因此土修行。多劫升沉。不能解脫。
今以持名往生。入不退地。較利甚大。見此大利急
為指示。恐諸眾生。遲遲失利。故不俟請而說也。可
見佛恩度人。節節留心。切齒校量。利即諸樂。害即
眾苦。有此重勸。承奉發願。應當之應當也。佛以格
外婆心。金口輕洩。而為眾生生者。非霑是利即辜
佛負恩。欲作佛之孝順弟子。須刻刻依教奉行。
△本師釋迦佛首唱讚嘆。令斷疑惑。
舍利弗。如我今者。讚嘆阿彌陀佛。不可思議功德之
利。
於此特示讚嘆者。非以此句。始見讚嘆阿彌陀。早
已讚嘆所發因由之聚。只恐眾生未詳其要。今復
言之。省出上文。不獨我見是利。而說此言。乃十方
諸佛。同見是利。亦說此言也。讚者稱讚。嘆者感嘆。
不可思議功德者。上言我見是利也。今為極言其
利。非比尋常之利。故云不可思議功德之利。以此
本經原名而說。正是阿彌陀佛。不可思議功德之
不可思議功德也。以斯讚嘆。令人歸信。所云感嘆
者。感激嘆息此法。人天希有。歷劫難逢。頓興悲喜
之心。喜者。喜其得聞是利。悲者。悲其聞之晚矣。然
利有二義。修橋補路。建寺裝像。齋僧布施。此為人
天福果。世間之因。是名小利。所謂念佛者。具足智
慧。超凡入聖。此為出世間上上之因。是名大利。所
以世尊讚頌極樂國土。為有不可思議功德。
△六方諸佛同聲欽仰　東方。
東方亦有阿閦[鞥-合+(白-日+田)]佛。須彌相佛。大須彌佛。須彌光佛。
妙音佛。如是等恒河沙數諸佛。
亦有者。承上文而言。非獨釋迦佛讚嘆。乃千佛萬
佛。無量諸佛。一時異口同音。讚嘆淨土法門。實有
不可思議功德。是利中最勝之利。如果遵奉念佛。
獲無盡利益也。因斯感格此法。亦用讚嘆。令人常
當諦信。而勿疑也。或問曰。凡經論十方者。必以東
方起首者。何也。答云。東方震卦。屬木。如四季以春
為首。生生化化。盡屬以春轉頭。乃東方長養萬物
之源。則如世尊。凡遇教化者。必先告其舍利文殊
<pb n="749"/>
須菩提菩薩等。以智為先也。又問曰。既言四維上
下。獨不舉中央者。何也。答云。釋迦佛道場於娑婆
世界所居為中。如世人常語。即云前之後之。左之
右之。俯之仰之。成六方也。
阿閦者。此云不動。尊法身也。
須彌相。大須彌。須彌光。此三佛名者。皆同妙高萬
德圓融。妙高者。超過諸佛果位故。光者。並表解脫
般若智慧也。
妙音者。語音圓妙。凡說法音。皆眾愛故。經云。如是
等者。佛難盡舉。以恒河沙數比也。恒河。又名殑伽
河。在西域。佛居所近。是河其沙細而多。佛每說法。
乃無量之言。即此河沙比耳。
△現相表真。
各於其國。出廣長舌相。徧覆三千大千世界。
其國者。諸佛所住之國。各各出廣長舌者。云多劫
中。以清淨口。常於三千大千世界中。互相讚佛讚
經。護令眾生斷諸疑惑也。今人可知此法。實為最
尊。故佛佛堅持。皆以無間說。各為勸信之至也。
△發言勸信。
說誠實言。汝等眾生。當信是稱讚不可思議功德。一
切諸佛所護念經。
說誠實言者。佛語從無虗誑。所謂實言。惟願眾生。
當信斷疑。當知念佛。非惟本師釋迦護念。而十方
諸佛。同此護念。經云。稱讚不可思議功德。連下十
六字。此經之原名。上文讚佛。下文讚經。今人真實
深信。能具大願力。念佛佛念。打成一片。只知諸佛
稱讚淨土。除人疑惑之恩。實為化育情深。無可酬
報。
△南方。
舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。
日月燈者。此表三智也。一者一切智。能知能解。二
者道種智。凡差別道種。分別無謬。三者一切種智。
能於佛智中。雙照自然。具足三智故。
名聞光者。此云名稱普聞。如光徧照。
大𦦨肩者。此表二智。一者權智照事。二者實智照
理。事理炳然。雙照不昧。如肩發𦦨。擔荷一切佛法。
即有肩義也。
須彌燈者。須彌乃眾山之王。如燈普照四天下。謂
佛光廣照。亦如是也。
無量精進者。有二義。一者時無量。即是常義。二者
事無量。即自利利他智行無邊也。又云南方離卦。
屬火。為夏。火者內暗而外明。是寂而常照也。佛光
明徹。真知不昧。靈𦦨何窮。自己心光覺照。一切不
從外得。故經云。我見燈明佛。本光瑞如此。
△現相表真。
各於其國。出廣長舌相。徧覆三千大千世界（義解同前）。
△發言勸信。
說誠實言。汝等眾生。當信是稱讚不可思議功德。一
切諸佛所護念經（義解同前）。
△西方。
舍利弗。西方世界。有無量壽佛。無量相佛。無量幢佛。
大光佛。大明佛。寶相佛。淨光佛。如是等恒河沙數諸
佛。
無量壽者。此與本佛同名。所以迴向文有云。同名
同號。大慈大悲。接引導師。非但他佛。同名無量壽。
人若入不退地。亦可名為無量壽也。
無量相者。相好無盡。或現三十二相。或八萬四千
相。或塵相等相。因佛福德無量。相亦無量。昔誌公
禪師。現十一面觀音。繪者不能舉筆。何況佛相乎
無量幢者。功德高顯。喻之如幢。極高顯無量也。
大光。大明者。並喻佛智。自行化他。破障斷惑也。
寶相者。相好如寶。可尊可貴也。
<pb n="750"/>
淨光者。智光清淨。譬如鏡體能鑒形也。又云西方
兌卦。屬金。為秋。良以真如本體。湛若虗空。絕點純
清。乃云佛滅多時。古佛瑞現。
△現相表真。
各於其國。出廣長舌相。徧覆三千大千世界。
△發言勸信。
說誠實言。汝等眾生。當信是稱讚不可思議功德。一
切諸佛所護念經。
△北方。
舍利弗。北方世界。有𦦨肩佛。最勝音佛。難沮佛。日生
佛。網明佛。如是等恒河沙數諸佛。
𦦨肩者。解見前文。前雖多一大字。其義則同。
最勝音者。佛音極好。一切音聲無能及也。
難沮者。佛德堅密。不能壞也。
日生者。佛光出現。如日初升。此謂眾生本覺。覆在
無明。如大夜中。日光不現。人霑佛光。破惑顯智。始
覺朗照。如日東生也。
網明者。智如寶網。徧照一切眾生也。又云北方。坎
卦。屬水。為冬。收藏萬物。成終而成始也。今則百千
法門。同歸方寸。無邊德用。總在心源。覔之。則無相
無形。出之。則無窮無盡。本來具足。不假他求。是故
眾生心。即名如來藏。
△現相表真。
各於其國。出廣長舌相。徧覆三千大千世界。
△發言勸信。
說誠實言。汝等眾生。當信是稱讚不可思議功德。一
切諸佛所護念經。
△下方。
舍利弗。下方世界有師子佛。名聞佛。名光佛。達磨佛。
法藏佛。持法佛。如是等恒河沙數諸佛。
師子者。能伏羣獸。如文殊獅子。普賢白象。降龍伏
虎之意。名喻獅子。遊行無礙。猶如世尊。凡聖獨尊。
出入三界。自在無礙。如來說法。天魔外道無不信
服。今表獅子一吼。百獸畏懼也。
名聞者。義解同前。今名雖少一光字。不異其德。
名光者。名如日光。無所不照。以名顯光。如何彌陀
佛光名。普照十方三世。無所障礙也。
達磨者。此云法。執持正法。令人皆證法身也。
法幢者。佛法高顯。人天仰之為宗。邪魔外道。望之
而伏。所以名如幢也。
持法者。善持如來中道妙法。流通三界。使不斷絕
也。或問云。下方者其下落在何處。答云。昔文殊菩
薩欲取一鉢。即遙埀右手。過下方四十二恒河沙
世界而獲。今謂更過下方。不可說恒河沙世界。亦
非為盡。譬如持竿探海。欲窮其底。終不可得。但此
說。人亦難信。乃告曰。自性光明。即如來光明幢。以
光散於四維上下。譬喻日光照於天下。其光何可
量也。所謂性光如是。不妨云下方遙之又遙也。
△現相表真。
各於其國。出廣長舌相。徧覆三千大千世界。
△發言勸信。
說誠實言。汝等眾生。當信是稱讚不可思議功德。一
切諸佛所護念經。
△上方。
舍利弗。上方世界。有梵音佛。宿王佛。香上佛。香光佛。
大𦦨肩佛。雜色寶華嚴身佛。娑羅樹王佛。寶華德佛。
見一切義佛。如須彌山佛。如是等恒河沙數諸佛。
梵音者。佛音清淨。唯以一乘法。化導眾生。純一不
雜。具足清淨法相也。
宿王者。月為宿王。所謂月乃眾星拱之。佛喻月者。
所謂眾生皈依也。
香上者。其香普薰無量世界。最上無比故。凡天人
修羅外道。二乘之香。無能及也。
<pb n="751"/>
香光者。其香發光。能斷相滅穢。破幽暗。省智慧。具
足眾善也。
大𦦨肩者。義解同前。是佛之名屢出。可謂古佛同
名同號。無量無邊也。
雜色寶華嚴身者。積功累德。萬行因華。助顯莊嚴
法身也。
娑羅樹王者。此云堅固不異。三界獨勝也。
寶華德者。佛德如寶華。永無彫落也。
見一切義者。諸法之義。無不知也。
如須彌山者。須彌為眾山之王。如佛眾聖之尊也。
又云。佛之道德。仰之彌高。量莫能盡。言言顯性。體
絕攀緣。情空心淨。極樂益甚。非仗持名功德。若於
虗空界中。覔求自性。如接竹點天。欲至其巔。終不
可得也。
△現相表真。
各於其國。出廣長舌相。徧覆三千大千世界。
△發言勸信。
說誠實言。汝等眾生。當信是稱讚不可思議功德。一
切諸佛所護念經。
以上六方諸佛共讚者。亦是法藏比邱本願云。我
作佛時。名聞十方無央世界。諸佛各於大眾之中。
稱我名號。令人生我國土。皆得作佛等願。故今成
佛。如其所願故。今人可知念佛。求生極樂之法。實
非虗事。所以六方諸佛同聲欽奉讚嘆。所護念經。
當信本師慈父釋迦世尊。格外施恩。指歸淨土之
說。千生萬劫不聞之聞。今既聞已。當要建法幢。立
宗旨。挺起脊樑。將此一句佛號上。決了生死。同登
彼岸。則主伴交成。不期而自會。非惟不負諸佛出
廣長舌。即是報佛深恩。若人出一惡言。阻人念佛
罪若河沙。何故。一切諸佛讚嘆西方。普願人人成
佛。人若未悟其源。口出疑謬之語。即名謗法。即謗
一切諸佛。其過豈可免歟。
△徵省所讚。
舍利弗。於汝意云何。何故名為一切諸佛。所護念經。
釋迦佛。所讚極樂者。惟以不可思議功德也。其下
云。一切諸佛所護念經之八字者。其意云何。要知
諸佛。同聲讚嘆西方。護念此經。實為尊佛之教。欽
敬故也。經云何故名為者。乃世尊倒裝文法。因為
六方諸佛。加恩至囑時人。聞是經者。不可忽也。故
佛反覆追問一句。亦謂不可忽也。其聞而信受。堅
固不移者。如明時。文學唐體如。蘭谿縣人。天性仁
孝。博覽經書。一日覺世無常。傾心至道。參雲棲。受
念佛三昧。遂篤志西方。力行十三年如一日。忽於
冬日謂諸子曰。新春十一日吾行矣。至期。盥浴更
衣端坐念佛。如入禪定而逝。又陳朱氏。嘉定縣人。
濬川居士之室也。孝慈天植。素向三寶。年八十一。
其子參雲棲歸。導以念佛往生。遂篤志淨業。越二
載示疾時。便云有二青衣童子在此。即端坐。因伊
子固勸隨寢而迦迎戶仰臥中堂。尸忽自轉向西。
可謂誠感所致也。其時皈信雲棲蓮祖。念佛往生
者頗眾。真是一時淨業之盛。乃優曇華千年一現
瑞。此惟聞經珍重。不忽遺訓故。因有此等善人。一
切諸佛。至今尚護念此經。
△聞持獲利。
舍利弗。若有善男子。善女人。聞是經受持者。及聞諸
佛名者。是諸善男子。善女人。皆為一切諸佛之所護
念。皆得不退轉於阿耨多羅三藐三菩提。
聞是經者。疊省上文所示正法。必以信願行力。持
名往生等義。於今重受諸佛授記。更應受持。緣為
世人。得聞此經。及聞諸佛名者。大非易事。已聞受
持。能順佛旨。須知念謂繫念。令不退轉。方證阿耨
多羅三藐三菩提也。又云。阿者。無也。耨多羅者。上
也。三藐者。正等也。三菩提著。正覺也。即佛果號。時
<pb n="752"/>
人若得念佛三昧。亦名入此果號。便獲靈靈獨照
了了常知。不增不減。無得無失。菩提即我。我即菩
提。尚無有進。云何有退。咄。
△因囑起信。
是故舍利弗。汝等皆當信受我語。及諸佛所說。
皆當信受者。此是第三回重勸。有判此處。既屬流
通正宗。因為上文所示。正念授受持名往生。然則
前文。兩次皆所勸願。今復勸信。人既念佛須要信
必實信。實信則願願實行。然此勸。乃一經之綱領。
是傳法之要源。佛恐眾生信心不固。重重勸願勸
信。深為現前大眾。以及未來一切眾生。信須實信。
良以一佛親宣。即當諦信。況諸佛同讚更何疑耶。
佛說此經。始終意在信願行三則。此三則。缺一不
能往生也。已知佛恩重重加賜。真慈憫故。大慈憫
故。或問曰。有等人。雖在昏寐中。假使勸著痛處。尚
還不信。何也。答云。不信佛語者。乃惡道中來。餘殃
未盡。所以愚痴不醒。未當解脫故。此人業盡。必亦
生信。昔有張善和。殺雞為業。臨終地獄現前。發極
十稱念佛。即生蓮界。故云放下屠刀。立地成佛。此
人起信。實心實行。便遂其願。今人起信。信無實行。
故而佛又勸信。以信為進。若高齊和尚云。若有信
憶二字。佛不離心。有稱敬二字。佛不離口。求生淨
土。須要有信。千信即千生。萬信即萬生。信佛名號。
則諸佛救護。必須心常憶佛。口常念佛。身常敬佛。
如是深行。任意早晚。終無再住閻浮之戀。此是䇿
發信心。最為切語。實信。實跡之人。趙州祖師。八十
又行脚。思照法師。禁語四十年。耑心念佛。智者大
士。晝夜彌陀十萬聲。鳥長國王。萬機之暇。三十年。
每日六時念佛。更有古人幾十年。脅不沾蓆。或幾
年不坐床橙。以上皆是正宗祖師。至今人猶欽仰。
若非實信。焉能如是。故云信已而領袖不忘之謂。
信而不受持者。猶不信也。今人若作如是信者。念
念自念。不念而念。佛即是心。心即是佛。則此祗園
妙旨。千佛元談。一時受畢。
△隨願得生。
舍利弗。若有人已發願。今發願。當發願。欲生阿彌陀
佛國者。是諸人等皆得不退轉於阿耨多羅三藐三
菩提。於彼國土若已生。若今生。若當生。
上文囑附。信者起行。今言信已生願也。已願今願
當願者。過現未三時也。舉三時者。言其已發願人。
無一不生也。已願已生者。世尊說經之前。有人求
生彼國。皆得生矣。今願今生者。正乃佛住世時也。
當願當生者。則聞經已後。至於今日。後之又後也。
先言不退菩提。後云往生。而謂已發願人。即現世
已順覺路。當來必定成佛。今人如果把此一句佛
號。念念不忘。得能以心無心。無心以心。方許徧遊
樂國。時時禮覲彌陀。或問曰。既云無心以心。何祈
生取。答云。因無其心。無生而生。是名已生今生當
生。
△總結信願。
是故舍利弗。諸善男子。善女人。若有信者。應當發願
生彼國土。
上言有願必生。則因果歷然。只恐不信人。則無願
求生也。經云若有信者。應當發願。生彼國者。此乃
世尊第四回重勸。惟願眾生。已信。已願。已行。更囑
已往為則。以上重重勸說。應當發信發願發行。云
有願者。無一不生之說。焉可不信。焉可不願。昔有
一聲極佛功不唐捐。尚蒙佛度。何況信之至者。焉
有不遂其願。是故世尊云。文殊信首。具足一心。普
賢願王。不離當念。所以永明壽禪師云。劫石可磨。
我願無易。
△已讚諸佛。
舍利弗。如我今者。稱讚諸佛不可思議功德。
<pb n="753"/>
如我今者。稱讚諸佛功德者。世尊於此不讚彌陀
即讚諸佛。人所難解。然世尊不云彌陀者。因一切
諸佛。及阿彌陀。同一法身。不在彼我上出言。秪說
佛佛智慧。力無所畏亦然也。審此理者。彌陀即諸
佛。諸佛即彌陀。雖贊諸佛。即讚彌陀。葢為彌陀即
在諸佛中也。故下文。則見彌陀與諸佛。同讚釋迦。
所謂一切諸佛。同一法身者。世尊亦在其中矣。故
古人云。山林水鳥。皆有彌陀。人也彌陀。我也彌陀。
可知世尊出言。活之又活。全無撈摸。是道如是。世
所難信。然而眾生不知世尊。此時著力出頭露面。
秪願人人脚跟著地。或問曰。諸佛同一彌陀。意則
可信。如何人我亦是彌陀耶。答云。古鏡未磨。猶含
眾象。
△為得道難。
彼諸佛等。亦稱讚我不可思議功德。而作是言。釋迦
牟尼佛。能為甚難希有之事。能於娑婆國土五濁惡
世。劫濁。見濁。煩惱濁。眾生濁。命濁中。得阿耨多羅三
藐三菩提。
佛佛互讚。表此淨土法門。決應信受。即此念佛之
法。若一佛所讚。亦當信受不疑。今不但釋迦佛讚
於祗園。乃諸佛讚於六方。可見本師彼佛互相讚
嘆。豈非超生脫死最要法門。是故世尊。再四叮寧。
多方訓誘。恩喻慈母。善權方便。委曲就機。仁德洪
恩。普潤萬類。利物利人莫若世尊。經云。能為甚難
希有之事者。唯世尊難行而能行。此出諸佛極讚
世尊超賢越聖。天上天下。卓然獨擅。所謂能于此
土五濁世中。常度眾生。佛之全德。實難報答。
五濁者。一曰劫濁。眾濁交凑。人壽增減。不定生滅。
非恒證常也。
二曰見濁。諸見熾盛。執斷執常。即失中道。非正知
正見也。
三曰煩惱濁。愚迷愛著。感召三災。非清淨心也。
四曰眾生濁。惡名穢相。輪迴眾苦。非諸上善人同
為一處也。
五曰命濁。以此命根。而失初心。剎那背世。非同極
樂國人民壽命也。於今眾生。可知五濁猶如羅網
稠林。纏縛屈曲。不能出離。混亂真性。常受苦逼。幸
蒙本師恩降五濁界中。剔除人苦。引登彼國。非惟
世人應當感激。即諸佛甚為歡喜。故而一切諸佛
稱讚淨土法門。世所希有也。今人夙有善根。因緣
會聚。見者聞者。即是親身蒙佛授記。再不頂戴奉
行。仍沒苦海。未免累佛。永遠住於穢土。罪非小矣。
△說法更難。
為諸眾生。說是一切世間難信之法。
前是人中難事。今是難事中難事也。良繇淨土法
門。一切世間之所難信。佛於塵世得道。復於塵世
說此正法。以度眾生。又難中難也。是謂第二重難
事。明示利他功德不可思議。非惟法不受納。反有
多疑。所謂難謂眾生心。眾生苦塵劫。所言難信者。
略舉有十。今居穢土。死滅心安。乍聞彼國清淨莊
嚴。疑無此事。難信一也。縱信彼國。又疑十方佛剎
皆可往生。何必定生極樂。難信二也。縱信當生。又
疑娑婆之去極樂。十萬億國之外。云何極遠而得
往彼。難信三也。縱信不遠。又疑博地凡夫。罪障深
重。云何易得往生彼國。難信四也。縱信得生。又疑
生此淨土。必有奇妙法門多種功行。云何但持名。
號。遂得往生。難信五也。縱信持名。又疑持此名號
必須多歷年劫。乃克成就。云何一日七日。便得生
彼。難信六也。縱信七日得生。又疑七趣受生。不離
胎生卵化。云何彼國。悉是蓮華化生。難信七也。縱
信蓮生。又疑初心入道。多涉退緣。云何一生彼國。
便得不退。難信八也。縱信不退。又疑此是接引鈍
機眾生。上智利根不必生彼。難信九也。縱信利根
<pb n="754"/>
亦生。又疑他經或說有佛。或說無佛。或有淨土。或
無淨土。狐疑不決。難信十也。如是難信。一切世間
皆是難信也。不但惡道難信。而人天猶或疑之。不
但愚迷難信。而賢智猶或疑之。不特初機難信。而
久修猶或疑之。不特凡夫難信。而二乘猶或疑之。
故曰一切世間難信之法。今於此世演說此法。是
猶入躶形之國。宣示威儀。對盲眼之人。指陳黑白。
此之謂難。故謂利他功德不可思議也。今人難信
者。則因自性未明。終無湊泊之故。若非世尊開示。
則萬古永同長夜。所謂念佛求生彼國。見不信者
之自棄。能信者之有緣。雖今不信。一歷耳根。永為
道種。人欲了生脫死。當知自性。然自性不可以有
心求。不可以無心得。不可以語言造。不可以寂默
通。離四句。絕百非。空裏栽華。波心踏月。無汝措手
足處。真是難信之法。而能信者。豈不難哉。
△總結難事。
舍利弗。當知我於五濁惡世。行此難事。得阿耨多羅
三藐三菩提。為一切世間說此難信之法。是為甚難。
述諸佛語。重為申明。見此二難。故多煩示。然古佛
不虗為讚辭。今佛非濫膺美譽。實語實行。兩相符
合。萬代眾生。當諦信而勿疑。感恩而無已者也。佛
恒婆心苦切。反覆叮嚀。所謂得道之難。得小果。猶
未為難。得無上菩提。是以難也。說法之難。說其易
信者。猶未為難。今說難信之法。是以難也。可知世
尊備歷艱苦。為我等故。行此難中難事。一至於此。
聞斯難者。皆應喜悲交集。感極呼號。聲震三千大
千世界。勇猛精進。思報佛恩。欲報佛恩。不越二事。
一者自利。於此塵世。力行此道。因得往生。二者利
人。於此塵世。復勸諸人。共行此道。同得往生。若人
不息勤苦。亦是難行而能行。即佛之子。決定念佛
能了生死。一心不移。久久如是。必至心佛雙融。境
體自空。則無法可說。是名說法。心外無佛。佛外無
心。自覺覺他。覺行圓滿。
△重舉聽眾。
佛說此經已。舍利弗。及諸比丘。一切世間天人阿修
羅等。
法必流通。佛所說法。為普度眾生故。復列眾者。經
初明眾聽法。經終明眾受法也。所云流通者。流者
下澍。通者不壅。若無人傳。則不流。流者不住。傳之
遇障則不通。通者不塞。普度者。流通十方以及三
世。非僅為一處一時之眾生也。是此難信之法。唯
智能信。所以始終首舉舍利弗。以智當機流通也。
不言菩薩者。攝比邱中故。阿修羅者。此云非天。無
天行故。等者。八部六道一切眾生也。問曰。修羅至
為兇頑。何能執持聖號耶。答云。鬼畜尚解皈依。修
羅豈不信受。況每見諸經云。修羅聞道解脫。舉莫
能盡。此土眾生。性確柔軟。然說至修道力行。更多
剛強難伏。以致權實教化。反多眾苦。如若今人。一
聞順命。顛頭會意。則如此經。未呼舍利弗。已畢全
文。何待妙首白槌。雙林撫尺。然後名為說法竟也。
是故升堂入室。大眾無增。鼓寂鐘沉。人天不減。
△明悉奉行。
聞佛所說。歡喜信受。作禮而去。
歡喜者。慶所聞故。信受者。領所聞故。作禮者。重所
聞故。去者。聞已則退而修持也。即前云三資糧。及
三慧也。所云慶所聞者。多劫飄零。正以未聞此法。
今知持名往生。可謂沉疴枕蓆忽遇神方。久客他
鄉。乍聞家信。忻幸不勝。故云慶也。領所聞者。信之
不疑。受之弗失。如奉王勅。如遵父命。故云領也。重
所聞者。中心感激。五體翹覲。如蒙至極之恩。拜謝
無已。故云重也。修持者。古人進而聞道於師。退而
修道於己。非如今人入耳出口也。三資糧者。如上
聞而信。即信資。信而受。即願資。受而去。即行資也。
<pb n="755"/>
三慧者。聞即聞慧。歡喜信受者。即思慧。去而修持
者。即修慧也。此經之要。信受根本。因信種諸善根。
願生極樂。皆得往生。次第作佛。所以佛告彌勒菩
薩。今此淨土法門。囑付於汝。於大眾中為他開示。
當令書寫執持。於此經中生導師想。當令汝等救
眾危苦。是故我今為大囑累。於後諸經悉滅。此經
獨存。念佛一門廣度羣品。則諸經已滅而不滅。即
是以一存餘。流轉無盡。正總持之謂也。一切眾生。
應常珍重恭敬。信受奉行。經所在處。如佛現在。
△結釋呪意。
拔一切業障根本得生淨土陀羅尼
釋呪意者。以呪附經。經得呪而彌顯。以經先呪。呪
得經而愈靈。交相為用。應結釋也。此呪詳見不思
議神力傳。持此呪者。滅罪往生。故以拔業障生淨
土為名。陀羅尼者。此云總持也。總持者。法無遺失。
此經之名不思議功德。持呪持名。即得往生極樂
世界。故此呪同名不思議功德也。
宋元嘉天竺三藏求那䟦陀羅譯
宋乃南北朝國名。元嘉者年號。天竺者西域國名。
求那䟦陀羅。此云功德賢。
呪曰。
南無阿彌多婆夜（一）哆他伽多夜（二）哆地夜他（三）阿
彌利都婆毗（四）阿彌利哆（五）悉躭婆毗（六）阿彌唎哆
（七）毗迦蘭帝（八）阿彌唎哆（九）毗迦蘭多（十）伽彌膩（十
一）伽伽那（十二）枳多迦利（十三）娑婆訶（十四）
凡諸佛所說呪者。即名心印。佛之秘密心度人記
事。即今人所謂暗號也。自古譯師。將唐言記音不
記義。故無註解。中華人誦持呪者。如對佛說些西
方鄉談。雖已不知呪義。佛若聞之。便覺眾生語言
朗朗。拜告無既。即以救護。故人所誦往生呪者。阿
彌陀佛光覆人頂。日夜擁護。無令冤家而得其便。
則如念佛人。有白澤神。常護其身。光照四十里。諸
邪不能近也。所以念佛人。現世常得安穩。臨終任
運往生。是故經呪相聯。正乃顯密圓通。無理不備。
無利不周。幸蒙世尊。昔垂恩教。念佛一法。非獨古
時僧俗。持名往生彼國者。難以盡舉。即今
盛朝中。如杭州慈雲寺柏亭法師。繼有若水思齊法
師等。耑修淨業。皆獲往生。有傳可據。予之目覩者。
如南京華山文海律師。品行高潔。名重四方。一生
牽眾。晝夜念佛。年至八旬。一日眾見木佛放光。師
辭眾坐逝。又淮安府聞思寺巨洪律師。戒律精嚴。
念佛放生。如遇飛蟲撲水。必以救之。四十年。日夜
佛不離口。以致廢寢。年至七十餘。預知歿期。念佛
坐脫。又嘉興普明寺迥塵宗師。常於十方。明講內
典。不倦化人念佛。師乃熟睡時。佛聲不絕。凡見弟
子曰。願爾等。為我終時念佛。助往西方之囑。師高
年神爽。一日微疾而逝。眼開如生。諸弟子聞師西
歸。日晚始齊。議了師願。同聲念佛片時。師目自閉。
又秀水縣人。村居九里滙。陸洪勳。醫業為生。並不
計利。若遇貧困者。反施財調治。素性蔬食仁孝。力
勸合門戒殺放生。日誦金剛經。堅心念佛。年至七
十餘。一日微恙。盥沐更衣。命嗣中堂設座。令家眷
男左女右。兩旁侍立念佛坐化。以上前輩。若非實
心淨業。焉能如是。更聞遠近僧俗念佛。臨終異為。
頗得嘉名者。甚多矣。因未考實。故不記載。適有人
云。秪信念佛。而不信往生彼國者。何故。因歷見念
佛人。日常稱行善事。至於終時。則屬尋常而已。嗟
乎。彼雖念佛。口言善事。猶小善而且少。不知彼心。
不可對人言事。更多矣。況念佛尚未一心。焉同古
人一例也。如果純善一心念佛。以致覔心不可得。
覺性不有不無。是登淨土。今我（了根）福輕障重。念
佛日淺。而後佛恩不降者。惟祈己赴極樂國中。諸
上善人。憐憫我等。勉賜慈光接引。庶不虗望托化
<pb n="756"/>
運域。至心翹企。遙空拜禱。

<talk>No. 434-A</talk>
按佛說彌陀經。舊有註本。曾訪購二十餘年不
可得。行世者惟蓮池大師疏鈔。聖經高妙。疏解
精深。而初學讀之驟難領會。（了根）不揣愚昧。手
緝易曉淨土語。兼採龍舒居士淨土文句。并錄
諸師貽訓。集成一部。名曰直解正行。間參以臆
說。譬登高行遠先為卑邇說法。覽者易於通曉。
若欲參經妙旨。自有疏鈔在。（了根）烏敢贊一詞。
乾隆甲辰夏日磬山裔孫（了根）敬識書於觀西樓

<article id="n435">阿彌陀經摘要易解</article>

No. 435
<sarticle>佛說阿彌陀經摘要易解</sarticle>

後學毗陵天甯沙門真嵩槃譚述
佛說阿彌陀經
此經本名稱讚不可思議功德。一切諸佛所護念
經。至中華凡二譯。唐玄奘法師譯云。稱讚淨土佛
攝受經。今姚秦三藏法師鳩摩羅什譯云。立此名
者。以經中正示專持名號之法。眾所樂聞。以此六
字立題。人皆信受流通也。
佛者。梵語具云佛陀。具者具足。梵語也。當云佛陀。
不言陀者。省文也。此云覺。覺者對迷得名也。覺有
三義。離心名自覺。離境名覺他。心境俱離名覺滿。
惟佛三覺俱圓。故稱為大覺世尊。即釋迦牟尼佛
也。
說者。悅也。適悅本願。欲度眾生。脫離苦海。往生淨
土也。是故不待問而自說。悅可知也。
阿彌陀者。標顯無量壽佛之名也。梵語阿。此云無。
梵語彌陀。此云量。合言無量壽佛功德。不可思量
也。故云無量。無量者亦有二義。一者。彼國眾多。無
有數量。二者。樂[邱-丘+(看-目)]壽命。無有限量。故知無窮盡之
無量也。
經者行義。梵語修多羅。此云契經。謂契理。契機。契
理者。合道之言。契機者。逗根之法。是故念佛法門。
修行直路。只要識破只個臭皮囊。始終不實。世閒
虗妄。一切非真。惟有淨土可歸。念佛可恃。無論富
貴貧賤。士農工商。善男信女。皆可往生。或緊念。慢
念。高聲念。低聲念。默念。總無拘礙。動靜閒忙。只要
專心一而無二念。到熟處成生。生處成熟。忽然觸
境遇緣。摸著自己鼻孔。始知阿彌陀佛不離當念。
蓮[邱-丘+(看-目)]淨土只在目前。如心念不一。口裏念佛。心中
尋文解義。貪圖嘴利。如此念佛。由你念到彌勒下
生。亦不得往生。所謂念佛者多。往生者少。皆由此
也。須知心意識奪吾淨土。劫吾寶所。是讐人。因何
又要與他結為伴黨。惱亂心神。永劫不能出離苦
海。親禮彌陀。豈非錯用心也。因此奉勸同志善友。
念佛務必歸於一心不亂。如子憶母。念念相續。念
到工夫純熟處。自然契理契機。無容向外馳求。埋
沒己靈。是以羅什法師翻譯契經二字。乃是此經
一大綱旨也。
如是我聞。一時。佛在舍衛國。祇樹給孤獨園。與大比
邱僧。千二百五十人俱。
今經自西域至此。古德判釋。未有三分。自晉道安
法師。將此經通判三分。今遵之。自如是我聞至大
眾俱。為序分。從爾時佛告至是為甚難。為正宗分。
從佛說此經已至作禮而去。為流通分。是故解釋
文義者。只知一題總意。未審經中。自始至終。為何
等文。闡何等義。今乃章分句解。從文字般若中。通
達實相之理。所謂以有盡之言。略彰無盡之義。今
<pb n="757"/>
為融通不礙文字者。也是故道本無言。因言顯道。
佛以文字說經。今還以文字解釋。然而文字性空
即是實相之理也。今屬序分。序者敘也。又緒也。未
入正文。先敘列此經之端緒也。○昔阿難問佛。結
集經體。佛示。經首當云如是我聞。一時佛在某處。
與某眾說某法。故凡經首。皆同此體。古德因從如
是至大眾俱。判為六種成就。如是。我信成就。我聞。
為聞成就。一時。為時成就。佛。為主成就。在某處。為
處成就。大眾。為眾成就。亦名證信序。
如是者。信成就也。智論云。佛法大海。信為能入。華
嚴經云。信為道源功德母。長養一切諸善根。肇法
師云。如是二字。信順之辭也。智者大師云。如為真
空。是為妙有。古德云。聖人說法。但顯於如。唯如為
是。又古德云。實相之理。始終不異名如。如理而說
名是。諸家所說。尚多。恐繁不引。以上各有意義。小
異大同。並無相礙。是故如是二義。隨宗以定。今經
宗乎執持名號。一心不亂。故名為如。臨命終時。心
不顛倒。故名為是。異此所明。不得為是。
我聞者。聞成就也。我者。非謂人我之我。傳法聖人。
若有人我。焉能結集。應知阿難結集傳法。以我無
我不二之真我。根境非一非異之妙耳。聞者耳根
發識。廢別從總。歸於一心不亂。聞娑婆極樂無障
凝之法門也。故云如是之法。我阿難親從佛聞。
一時者。時成就也。機應和合。說聽成就。即名一時。
以說聽無定故。不言某年月日。當云一時也。
佛者。主成就也。佛義解釋前文。佛為娑婆教主。所
以六種成就。歸重於佛。
在舍衛國祇樹給孤獨園者。處成就也。在者。天台
謂在即住義。別之有四。一天住。即六欲天也。二梵
住。即色界無色界天也。三聖住。即聲聞圓覺菩薩
也。四佛住。即佛度眾生。隨宜而住。今不言別住。但
言當時說經之處為住。實則佛身無住無不住。
舍衛國者。梵語亦云室羅筏悉底。其國豐足。具有
四德。一者塵德。五塵之境多美麗故。二者財德。七
寶珍奇無有缺故。三者聖德。三藏聖法。皆具足故。
四者解脫德。人多解脫。不染欲故。是知五天竺人
多賢。以德為名。此云聞物。即舍衛國也。
祇樹給孤獨園者。梵語祇陀。不言陀者省文也。又
云逝多。即波斯匿王太子名也。太子生時。王與外
國交戰得勝。喜而立名。祇陀此云戰勝。給孤獨者。
幼而無父曰孤。老而無子曰獨。今但無倚無養。即
名孤獨。此事唯須達多能喜捨行施給孤獨緣因。
人皆喚須達長者。為給孤獨。此云樂施。即須達多
也。園者林蔭清幽。學道之人。應棲之處。涅槃經云。
須達長者。本舍衛國人。因為娉婦入王舍城。見佛
生信。請佛到舍衛國。佛令身子選眾居處。得祇陀
園。因前長者問價。祇陀太子戲答。金布地滿。即當
賣與。長者布金滿畢。太子感歎。遂施地施樹於長
者。同立精舍。發心成此美事。故雙標也。
與大比丘僧千二百五十人俱者。自此而下。至諸
天大眾俱。眾成就也。與大者。佛與大眾。共居祇園。
乃是經中之正意。比丘者。梵語。此云有三。一者乞
士。謂乞食。乞法。乞食者。離四邪命。合四正命。無事
經營。不勤畜積。諸緣放下。一志清修。僧宜以此活
命。故云乞食資身也。乞法者。參師訪友。懇苦翹誠。
詢求妙法。期成聖果。故云乞法資心也。二者怖魔。
謂若人發心出家。魔王聞之。生大怖畏。魔愛生死
為樂。出家離欲。回向無生。是故魔失伴黨。生怖畏
故。三者破惡。謂能破見思煩惱種種諸惡。悉皆斷
絕故。僧者梵語。亦云僧伽。不言伽者省文也。此云
眾和合。千二百五十人俱者。有三迦葉。一優樓頻
螺迦葉。於火龍窟。有五百弟子。二伽耶迦葉。於象
頭山。有三百弟子。三那提迦葉。於希連河。有二百
<pb n="758"/>
弟子。後皆歸佛。故有千眾。目連舍利弗。二人有二
百五十弟子。亦來歸佛。成千二百五十人也。
皆是大阿羅漢。眾所知識。
阿羅漢者。梵語有三義。一應供。為人天福田。即乞
士果也。二殺賊。斷煩惱盡。即破惡果也。三無生。不
受後有。即怖魔果也。眾所知識者。功圓德重。人人
知之。個個識之。名聞於天下。故云眾所知識也。眾
中之內。能作人天眼目。開示後學。出離苦海。頓超
淨土者。真大善知識也。須知心源本寂。諸妄全空。
性體本明。羣迷安在。於中證得。亦是真實知識。如
其沉空為寂。起念而知者。虗妄知識也。所以真見
與妄見。天地懸隔。果能達自本源。彈指超淨土矣。
長老舍利弗。摩訶目犍連。摩訶迦葉。摩訶迦旃延。摩
訶俱絺羅。離婆多。周利槃陀伽。難陀阿難陀。羅睺羅。
憍梵波提。賓頭盧頗羅墮。迦留陀夷。摩訶劫賓那。薄
拘羅。阿㝹樓陀。
長老者。年高有德之稱。貫下十六尊宿。皆稱長老。
皆佛上首弟子也。
舍利弗者。梵語此云鶖鷺。梵語弗。此云子。亦云身
子。又云珠子。名號更多。恐繁不引。諸弟子中。智慧
第一。鶖鷺者。其母身形端正。眼如鶖鷺。連母得名。
云是鶖鷺之子。身子即身端義。珠子即眼淨義。在
母胎中。能令母與舅辯勝議。八歲登座。十六歲。國
中論議無雙。七日之內。皆通佛法。故云智慧第一。
摩訶目犍連者。摩訶梵語。此云大。目犍連。亦云采
菽氏。又云萊菔。神通第一。目犍連者。姓也。名拘律
陀。拘律陀者樹名。其母禱樹神而生。因以為名。神
通者。如佛昇忉利天。有毒龍障佛。諸弟子請降龍。
佛不許。目連化身大龍。毒龍見之。懼怕而去。故云
神通第一。
摩訶迦葉者。此云大龜氏。亦云飲光。頭陀第一。大
龜氏者。先世學道。有靈龜負圖而出。因以為姓。名
畢鉢羅。亦樹也。稱大迦葉者。以別同名。如三迦葉
等。飲光者。由宿世生為冶金師。與一女人。同裝金
佛像。遂感累世。身如金色。晃耀餘色。故名飲光。頭
陀者。梵語。此云抖擻。或云淘汰。有十二行。一阿蘭
若。二常乞食。乃至十二。但三衣。以斯苦行。掃除塵
累。澄淨身心也。迦葉年老不捨頭陀。佛憐憫其衰。
勸令休息。迦葉頭陀如故。佛身讚有頭陀行如此。
我法久住。故云頭陀第一。
摩訶迦旃延者。姓也。此云文飾。一云不定。一云善
繩。一云離有無等。南天竺婆羅門族也。論議第一。
文飾者。文采修飾也。凡人論議。心雖曉了此理。若
直遂而不文。汗漫而不飾。則辭不達意。非善於論
議者也。不定者。縱橫善巧。是善論議意。扇繩者。如
雲棲疏鈔云。扇繩者。子繫母故。又云破熟彈曲為
扇繩。不墮斷常。發揮中道。離有無故。此一段文義
深難明。即今註明。令人易解。註云。扇繩者。梵語。雲
棲疏鈔云。子繫母故。註云。子繫母者。即心不離念
義。彈曲者。即論議義。為扇繩者。即心念相應義。凡
來論議。心口相應故。故云彈曲。為扇繩。不墮斷常
者。不落斷見常見。斷常二見是外道見。發揮中道
者。即離有無義。如外道問。人死不還。知無他世。謂
人死受苦。應當同還。甘受不還。故無他世。答曰。如
世罪人。彼駐牢獄。甯得歸否。又問天何不歸。答曰。
墮廁得出。肯再入否。如是種種妙說諸義。增一阿
含經讚曰。善分別義。敷演教乘。故云論議第一。
摩訶拘絺羅者。此云大膝。舍利弗舅也。答問第一。
大膝者。從狀得名。舅者與舍利弗母是姊弟。舅往
姊家論勝議。時姊懷舍利弗在腹。舍利弗在母胎
中。能令母機辯迅發。舅不能答。遂發憤遊學。誓不
剪爪。讀十八種經。精通義理。以後有論勝議者。答
問如流。得四辯才。觸問能答。故云答問第一。
<pb n="759"/>
離婆多者。梵語此云星宿。又云室宿。無倒亂第一。
星宿者。其母求星而生。因以為名。室宿者。室供二
十八宿。其中第十三宿。或禱此星。故無倒亂也。心
正故不顛倒。心定故不散亂。故云無顛倒第一。
周利槃陀伽者。梵語此云繼道。又云大路邊。僅持
半偈。得悟證果。繼道其母產時。還家不及。於半路
中產子。繼於途路之閒。故名繼道。大路者。母生二
子。皆於路邊。言大以別小也。半偈者。出家愚暗。久
無所解。兄先入道。怪其弟無學。遣令還俗。其弟雖
則還俗。常倚祇園門首。涕淚痛哭。佛憐而錄之。令
誦掃箒二字。誦掃忘箒。誦箒忘掃。每日久而誦之。
忽悟垢淨惑除。得阿羅漢道。
難陀者。梵語此云善歡喜。又云牧牛難陀也。難陀
有三。阿難陀即慶喜也。又云孫陀羅難陀。兼此牧
牛難陀為三。以牧牛別餘二難陀也。
阿難陀者。梵語此云慶喜。又云無染。佛之從弟。多
聞第一。慶喜者。佛成道日。誕生。王及臣民。既聞太
子成道。又聞宮中誕子。合國忻喜。因以立名。慶喜
無染者。阿難隨佛入天宮龍宮。心無樂著。故名無
染。從弟者。佛乃淨飯王之子。阿難是白飯王之子。
二王昆季。故稱從弟。多聞者。阿難侍佛二十五年。
佛所說法。不忘一字。涅槃經稱阿難多聞士。又迦
葉尊者讚曰。佛法大海。流入阿難心是也。
羅睺羅者。梵語此云覆障。或云執日。密行第一。覆
障者。本阿修羅名。能以手障日月。故名覆障。又云
執日障。此有二義。一者佛為所障。不即出家。尚未
有子。父王不許出家。後以指腹懷胎。方遂本志出
家。則佛被其障也。二者。羅睺羅六年在母胎中。皆
因夙世。曾塞鼠穴。閉之六日。今報六年在母腹。則
己自被障也。密行者。經云羅睺羅密行。惟我能知
之。惟佛能知。則菩薩聲聞。皆不能知。況凡夫乎。積
行而人不知。故云密行第一。
憍梵波提者。梵語此云牛呞。受天供養第一。牛呞
者。過去世中。輕弄沙門。今報牛呞。又五百世曾為
牛故。牛雖不食。恒事虗哨。餘報未盡。故稱此名。受
天供養。馬麥之報。彼獨於天上尸利沙園受供。又
凡夫觀形。不知觀德。多輕之者。恐人譏笑遭愆。常
居天上。諸天敬奉。故云受天供養第一。
賓頭盧頗羅墮者。梵語上三字。此云不動。名也。下
三字。此云利根。姓也。應供第一。柰耶律云。樹提長
者。以旃檀鉢安置剎頂。號於眾云。有神力能取者。
即當與之。賓頭羅尊者。現神通取鉢。佛呵責令不
許入滅。留身久住。應末世供。為大福田也。故云應
供第一。
迦留陀夷者。梵語。此云黑光。黑光者顏容麤黑故。
又黑色光耀。異常黑故。夜行乞食。人皆驚怕。佛禁
夜行。由此制也。
摩訶劫賓那者。梵語。此云房宿。知星宿第一。房宿
者。二十八宿中第四宿也。父母禱此星而誕生。又
云劫賓那。初出家時。一心欲到佛處聽法。行到半
路。遭雨不能行。寄食於陶舍。又有一比丘來。共宿
陶舍。彼比丘者。即佛化身。與劫賓那尊者說法。聞
法悟道。知星宿者。不假璣衡。通曉天象。故云知星
宿第一。
薄拘羅者。梵語。此云善容。壽命第一。善容者。顏貌
端正故。壽命者。壽年百有六十。故云壽命第一。由
往昔持不殺戒。九十一劫。壽不終夭。又云。往昔曾
施一病僧訶梨勒果。感報五不死。初生現異。母以
為怪。置之熬中不死。復置釜盤不死。復擲於海中。
大魚吞之。為人所獲。刀破子現。一無所損。火不能
燒。湯不能煑。水不能淹。魚不能噬。刀不能割。名五
不死。亦稱第一。
阿㝹樓䭾者。梵語。亦云阿那律陀。此云無貧。亦云
<pb n="760"/>
無滅。又云如意。天眼第一。無貧者。往昔於饑世。曾
以稷飯施辟支佛。九十一劫。資用充足。至今不滅。
所求如意。故有無貧等三譯。天眼第一者。出家以
來。貪眠。佛說法時。昏睡不醒。佛乃呵責。比之恐墮
螺蛤。阿那律尊者聞之。當時發憤精進。經七晝夜
眼不交睫。失其雙目。佛教修習樂見。照明金剛三
昧。遂得天眼。觀三千大千世界。如觀掌中果。故云
天眼第一。
如是等諸大弟子。并諸菩薩摩訶薩。
如是等者。例餘千二百五十人俱也。諸大弟子者。
即前十六尊宿也。各有德業因緣。前文敘明。并者。
佛說此經。不但千二百五十人俱。諸大弟子能聞。
在會大士。及諸菩薩摩訶薩。亦皆同聞。
菩薩者。梵語。具云菩提薩埵。今舉二字。省文也。此
云覺有情。覺有情者。覺是所求之果。有情是能求
之人。以己之心。悟佛之理也。摩訶薩者。菩薩中大
菩薩也。如文殊普賢觀音彌勒等。皆稱摩訶薩。非
謂初心。十信。十住。十行。十回向等也。
文殊師利法王子。阿逸多菩薩。乾陀訶提菩薩。常精
進菩薩。
文殊師利者。梵語。亦云曼殊室利。此云妙首。亦云
妙吉祥。又云妙德。妙首者。華嚴經表三法門。曰信
行智。妙首信也。所謂信為六度之頭首。長養萬行
諸善根。妙吉祥者。行也。經云。一切世閒。親近供養
讚嘆。名妙吉祥。又真諦云。於怨親中。平等不為損
惱。是妙吉祥。又生時有十種瑞。一光明滿室。乃至
十名妙吉祥。妙德者。智也。文殊是過去七佛之師。
豈非妙德。法王子者。佛為法王。菩薩入法王位。名
法王子。或問曰。凡菩薩皆稱法王子。獨稱文殊何
也。答曰。文殊大智獨尊。凡諸經中常為菩薩上首
故。佛例舍利弗智慧第一。文殊大智獨尊。此經為
智方能信受。一心念佛。始知修淨業者。非是淺智
淺識所能信也。
阿逸多者。梵語。此云無能勝。即彌勒菩薩也。彌勒
者梵語。此云慈氏。姓也。阿逸多者。名也。具足當云
慈無能勝。彌勒菩薩。在母胎中。即有慈心。又過去
弗沙佛時。與釋迦如來。同發菩提心。常修慈定。今
釋迦成佛。授記入兜率內院補處。當來下生。彌勒
尊佛。既聞此經。龍華會上。必說此經。當知此經。流
通無盡矣。
乾陀訶提者。梵語。此云不休息。不休息者。修諸梵
行。歷恒河沙劫。然後授記。經此多劫。未曾休息。又
如來修進度時。名大師。太子求如意珠。雨寶濟貧
得珠墮海。抒海取珠。諸天問言。抒海何為。答曰。得
珠墮海。故抒取之。天云。海水如何得竭。答曰。海水
不竭。我終不休。天知心固。共助抒之。水即滅半。龍
恐海乾。送珠還之。此是不休息義。
常精進者。寶積經云。此菩薩為度一切眾生。經無
量劫。隨逐不捨。猶未受化。曾無一念棄捨之心。乃
精進之至極也。此二菩薩。名雖有別。德業無二也。
應知淨業法門。務必菩提心而不退。方可德業成
就也。要在制心一處。不令散亂。念念相續。繫緣佛。
號無有棄捨之心。自然念成一片。無明業識漸漸
消滅。唯有一句阿彌陀佛。歷歷現前。便是常精進
菩薩。常精進便是不休息。不休息便是實相念。實
相念即是無念無念。名為真念也。果能如是念佛。
往生上品。決定無疑也。
與如是等諸大菩薩。
與如是等諸大菩薩者。結上例餘同前。就當經則
表信行願三成淨土因故。同前者。結上文殊彌勒
等。例餘則普賢觀音一切菩薩也。信行願者。妙首
表信。凡求淨因。信為最先。經云。若有信者。應當發
願是也。精進表願行。精者不襍。進者不退。不襍者。
<pb n="761"/>
經云。一心不亂。不退者。經云不退轉菩提也。不休
息者。即不退義。又彌勒慈行。乾陀梵行。觀經云。慈
心不殺。具諸戒行是也。成淨土因者。列諸菩薩。非
無因故。
及釋提桓因等。無量諸天大眾俱。
及者。言淨土法門。不但諸聖與會。一切諸天梵眾。
皆能同聞。釋提桓因者。具云釋迦提婆。因提。釋迦
者。此云能。提婆因提者此云天主。乃忉利天為欲
界主也。過去迦葉佛欲滅時。有一女人發心修塔。
三十二人助之。今天主。即女人也。統四方三十二
天。即三十二人也。無量者該欲界。色界。無色界諸
天也。大眾者。諸天而下。人及修羅六道一切眾生
也。俱者。與諸菩薩諸天大眾俱也。○序分竟。
爾時佛告長老舍利弗。從是西方。過十萬億佛土。有
世界。名曰極樂。
此下文屬正宗。以前是序引。後是流通。唯此為一
經。正宗之大義也。爾時者。當彼六種成就時也。佛
告者。無問自說。欲速說此法故。告舍利弗。是智慧
第一。能信受此法。從是西方過者。從此娑婆世界。
向西而去。名過佛土。一大千世界。名一佛土。過如
是佛土。至十萬億佛土。言去此西方。遠之又遠矣。
往往修淨業者。念到此處。退失道心。自忖云。十萬
億佛土。如何能到。故不行也。須知十萬億佛土。不
勞彈指。即登淨土。親見彌陀。只要當人信得及。勤
持佛號。久而久之。忽然心忘佛現。即過十萬億佛
土矣。不見淨土文云。於一念頃。生極樂國是也。極
樂者。梵語須摩提。此云安養。又云安樂清泰等。皆
極樂義。又經云。佛土有四。一常寂光土。諸佛究竟。
極果所居二實報莊嚴土。法身大士所居。三方便
有餘土。三乘人所居。四凡聖同居土。四聖六凡所
居。雲棲云。今此極樂。是凡聖同居土。而亦同前三
土。則通常寂光矣。葢真極樂。唯常寂光是。
其土有佛。號阿彌陀。今現在說法。
其者。承上土必有人。指能依之人曰佛。佛必有號。
曰阿彌陀。過去未來。皆有佛度生。度生之軌。曰現
在說法。
舍利弗。彼土何故名為極樂。其國眾生。無有眾苦。但
受諸樂。故名極樂。
其國眾生者。指極樂世界之眾生。皆是有德之士。
非謂娑婆世界之眾生。若論娑婆世界眾生。人人
皆有佛性。自從無始以來。一念妄動。迷失真性。所
以背覺合塵。沉淪苦趣。作種種業。受種種苦。累生
累刼。無有了期。若能一念回光。返照淨土。則眾生
心而為佛性也。眾苦者。苦是逼惱義。謂三苦。五苦。
八苦。乃至百一十苦。三苦者。一苦苦。謂受漏身。是
名為苦。更加種種逼惱。則苦而復苦。是為欲界苦
也。二壞苦。謂當樂壞時。不勝憂惱。是為色界苦也。
三行苦。謂此苦處中即不苦不樂。念念遷流。是為
無色界苦也。此是三界苦。是名三苦也。五苦者。謂
生老病死苦是也。八苦者。一生居胎獄苦。二老厭
龍鍾苦。三病受痛疴苦。四死悲分散苦。五求不得
苦。六愛別離苦。七怨憎會苦。八五陰盛苦。此是八
苦也。百一十苦者。一無差別流轉苦。二欲癡苦。乃
至五十五苦。次九種苦。於九種苦中。又次第疊開。
成五十五苦。合之為百一十苦。以上眾苦。極樂皆
無。是名無有眾苦也。但受諸樂者。下文敘明。如實
而言。苦既不立。樂亦何存。苦樂雙忘。是平等法。如
斯之樂。故名極樂也。
又舍利弗。極樂國土。七重欄楯。七重羅網。七重行樹。
皆是四寶周帀圍繞。
此正明樂事也。橫曰欄。直曰楯。網是寶。羅是羅布。
樹皆成行。故曰。欄楯。圍於樹外。羅網覆於樹上。重
重相閒。其數皆七。悉以金銀琉璃玻瓈四寶周圍
<pb n="762"/>
嚴飾。
是故彼國。名為極樂。
是故二句。先結前欄楯等。例下寶池。乃至風樹等。
種種莊嚴。故名極樂。
又舍利弗。極樂國土。有七寶池。八功德水。充滿其中。
池底純以金沙布地。
又舍利弗者。承上告舍利弗言。不但陸地莊嚴。有
如是欄楯羅網行樹。抑且池水莊嚴。亦復勝妙無
比也。有七寶池者。七寶所成。池中之水。亦七寶成。
七寶者。金銀琉璃玻瓈硨磲赤珠瑪瑙。是名七寶
八功德水者。一澄淨。二清冷。三甘美。四輕輭。五潤
澤。六安和。七除飢渴。八長養諸根。具八種功德。利
益眾生也。池底金沙者。金沙為底。無泥滓也。
四邊階道。金銀琉璃玻瓈合成。上有樓閣。亦以金銀
琉璃。玻瓈。硨磲。赤珠。瑪瑙。而嚴飾之。
四邊者。中為七寶池水。周圍四面為階道。階道者。
離地曰階。坦途曰道。樓閣者。重屋曰樓。岑樓曰閣。
金銀者。世閒通寶。琉璃者。此云青色寶。又云不遠。
去波羅柰國不遠。即有此寶。玻瓈者。此云水玉。即
水晶也。硨磲者。此云大貝。乃海中介蟲也。大者為
寶。赤珠者。珠之紅色。瑪瑙者。或云丹丘野鬼之血
所化。嚴者。整齊義。飾者。文彩義。以此眾寶而嚴飾
之。
池中蓮華。大如車輪。青色青光。黃色黃光。赤色赤光。
白色白光。微妙香潔。
上言池外。今表池中。蓮華者具有四色。謂青黃赤
白等色皆有光。青蓮華者。彼云優鉢羅華。黃蓮華
者。彼云拘勿頭華。赤蓮華者。彼云鉢特摩華。白蓮
華者。彼云芬陀利華。此華未開。彼云屈摩羅。此華
將落。彼云迦摩羅。此華處中閒開。彼云芬陀利。即
白蓮華也。車輪者。大小形相未定。隨機所見。故云
微。因果同時。處染常淨。故云妙。華出金沙。香中之
香。故云香。潔中之潔。故云微妙香潔。
舍利弗極樂國土。成就如是功德莊嚴。
如上種種莊嚴。皆是阿彌陀佛國中。為法藏比丘
時。發大願所修。大行無量功德。後三成就。皆同此
義。
又舍利弗。彼佛國土。常作天樂。黃金為地。晝夜六時。
雨天曼陀羅華。
前敘寶池。今言金地。常作天樂者。謂諸天所作之
樂。非是人閒所有。人閒之樂。須要自作自彈。天樂
自鳴。故云常作天樂也。今修淨業者。果能一心不
亂。念佛到臨命終時。自有天樂。迎空而來接引。則
天樂自鳴也。黃金為地者。謂極樂世界。上則樂作
於天。下則金嚴其地。而居此黃金地上。不獨耳聞
天樂。亦且眼見天華也。黃金者。謂琉璃地上皆是
黃金。然亦阿彌陀佛願力所成。此則地面之莊嚴
也。晝夜六時者。以花開鳥鳴為晝。花合鳥棲為夜。
雨天曼陀羅華者。天華也。又云適意。適意者。適悅
人意也。不見道須菩提宴坐。帝釋散華。須菩提問。
空中散華。當是何人。答曰。我乃天帝也。以尊者善
說般若。故以散花供養。應知心淨則佛土淨。則諸
念不生。萬法空寂。即是善說般若義。所以感動諸
天。散華供養。能如是淨心念佛。往生又何疑也。
其土眾生。常以清旦。各以衣裓盛眾妙華。供養他方
十萬億佛。即以食時。還到本國。
其土眾生者。指初心凡夫。往生淨土。皆名眾生。常
者。日日恒然。無有勞厭之心也。清旦者。於晝最先
之時也各者。人人皆然。無有一眾生懈怠也。以衣
裓盛華者。取至誠心淨也。盛眾妙華者。供養他方
諸佛也。衣裓者。彼國喚作盛華之器。或言衣襟。而
以衣襟盛華供佛也。他方者。自本國而往他方也
十萬億佛土者。一佛一大千土。言遠之又遠也。食
<pb n="763"/>
時者。晨齋之時也。還到本國者。清旦盛華。供養十
萬億佛畢。還到本國。猶在晨齋之時。往來之速。亦
是阿彌陀佛成就神足之力也。
飯食經行。
前言食時。今說飯畢。飯食者。能住持身命。令不斷
壞。長養聖胎。故名為食。經行者。令不放逸故。又古
德云。有佛處不得住。無佛處即走過。如是而行。名
為經行。舉足動步。時時踏著天甯。而今要問同志
善友。及朝山拜頂諸師。且道踏著個甚麼。若向此
處領會得。決定往生淨土。如其不能領會。埋頭喫
飯。空過一生。翫水觀山。徒勞萬里。
舍利弗。極樂國土。成就如是功德莊嚴。
此結上天樂天華等。種種功德莊嚴。皆是阿彌陀
佛願力成就也。
復次舍利弗。彼國常有種種奇妙襍色之鳥。白[鴳-女+隹]孔
⿱少隹。鸚鵡。舍利。迦陵頻伽。共命之鳥。是諸眾鳥。晝夜六
時。出和雅音。其音演暢。五根。五力。七菩提分。八聖道
分。如是等法。
復次者。再言也。種種奇妙者。先言諸天散花。此言
禽樹成音。種種奇妙。形殊眾鳥曰奇。音能說法曰
妙。下文眾鳥。悉皆奇妙。非凡鳥可比。襍色者美觀
眾鳥之色。白[鴳-女+隹]孔⿱少隹鸚鵡。常見可知。舍利者。此云
春鶯。或言鶖鷺。迦陵頻伽鳥者。此云妙音。在[殼-一]中
能鳴。超過眾鳥。此鳥人天聲聞等無能及也。唯除
如來。故云妙音。共命鳥者。兩首一身。此鳥報應相
同。識命各異。晝夜六時者。解釋前文。出和雅音者。
鳴時無有麤厲。能令聽者躁心自釋。是名出和雅
音。其音演暢者。演。是舒而廣大無盡之義。暢。是敷
而通達無滯之意。五根者。謂信。進。念。定。慧。能生聖
道。故名為根。五力者。即前根增長為力。七菩提分
者。即七覺支。亦以根力所得。一擇法。二精進。三喜。
四輕安。五定。六捨。七念。念覺即菩提。支分義。謂分
分隨宜而用也。八聖道分者。由前擇法。故入正道。
謂正見。正思惟。正語。正業。正命。正精進。正正定。此
八者。不依偏邪為正。能至涅槃為道。如是等法者。
等者。四念處。四正勤。四如意定。成三十七品。及餘
一切法也。
其土眾生。聞是音已。皆悉念佛法念僧。
其土眾生者。前文敘明。聞者。聞音無益。則同世音。
今念三寶。正明益也。三寶者。即念佛。念法。念僧。故
云自歸依佛。自歸依法。自歸依僧。但令歸自。不說
歸他。念念還歸自心。是名真念三寶也。
舍利弗。汝勿謂此鳥。實是罪報所生。所以者何。彼佛
國土。無三惡道。舍利弗。其佛國土。尚無惡道之名。何
況有實。是諸眾鳥。皆是阿彌陀佛。欲令法音宣流。變
化所作。
舍利弗者。佛告之言。汝勿謂此鳥者。申明諸鳥。實
是罪報所生。恐疑淨土何因而有禽畜。所以者何
者。佛轉語而破之。彼佛國土者。實無三惡道。三惡
道者。地獄餓鬼畜生。所謂十惡五逆者。墮地獄道
慳貪嫉妬者。墮餓鬼道。愚癡暗蔽者。墮畜生道。是
故六道之中。唯天道最善。人道次之。修羅道在乎
其中。不善不惡。故獨此三惡道者。是名為惡。舍利
弗者。佛又告之。其佛國土。尚無惡道之名。何況有
實。言凡修淨業者。因生於淨土。果亦結於淨土。何
由淨土而有惡道。如其有者。是襍穢處。非淨土也。
何疑淨土而有罪報。非但目不曾見。而且耳亦未
曾聞也。何況有實。是諸眾鳥者。又申明諸鳥也。皆
是阿彌陀佛。欲令法音宣流。變化所作者。佛自難
言。既無畜生。今白[鴳-女+隹]孔⿱少隹等。從何而來。在彼國土。
乃出其由。是阿彌陀佛。往昔本願變化所作。非實
是有也。法音宣流者。宣則宣布。流則流通。如近及
遠。猶如逝水。阿彌陀佛。欲令法音。普周沙界。無有
<pb n="764"/>
閒斷。不獨人能說法。使彼國鳥。因皆說妙法。無一
處而不聞聽也。此是阿彌陀佛。大神通力。變化所
作。豈同愚癡暗蔽。而感報禽畜之真鳥也。
舍利弗。彼佛國土。微風吹動。諸寶行樹。及寶羅網。出
微妙音。譬如百千種樂。同時俱作。聞是音者。自然皆
生念佛念法念僧之心。
前言諸禽鳥說法。尚屬有情。今說風樹羅網演法。
乃出無情。聞音倐感。正念現前。非思非慮。絕所絕
能。故曰自然念三寶之心也。
舍利弗。其佛國土。成就如是功德莊嚴。
結上化禽風樹二種莊嚴。皆是阿彌陀佛。因地願
行。功德成就也。
舍利弗於意云何。彼佛何故號阿彌陀。
以上明依報之勝。而依從正生。今明正報。於意云
何。可能審解否。既知阿彌陀。未知其義。云何以彼
佛為一經之主。故須審問。正主者。報有依正。佛居
其正。正有主伴。佛為其主。故須審問其義。審者審
自己彌陀。問者問念佛之人。若向境緣上審問。是
名向外馳求。非審問也。務須扣己而審問。審自己
彌陀。於意云何。問念佛之人究竟是誰。審而又審。
問而又問。審到審無所審問到問無所問忽然審
問雙忘。全身皆是自性彌陀。何論彼佛此佛。
舍利弗。彼佛光明無量。照十方國。無所障礙。是故號
為阿彌陀。
此釋光明無量。無量者。言所照光明之廣也。十方
者。唯阿彌陀佛。光明照千萬世界。無有窮盡。亦無
隔礙。日月雖有光明。被雲遮礙。彼佛光明。徹山透
壁。通幽達冥。皆無隔礙。或問。日月有礙人皆盡知。
佛光無礙。當有何據。答曰。昔釋迦佛時。城東有一
老母。不願見佛。避入深閨。佛光所照。及其垣壁俱
徹。內外四方。皆有光明。即無隔礙之徵也。
又舍利弗。彼佛壽命。及其人民。無量無邊阿僧祇劫。
故名阿彌陀。
此釋壽命無量。彼佛壽命者有三法。一謂法身壽。
以如理為命。二謂報身壽。以智慧為命。三謂應身
壽。以因緣為命。法華壽量疏云。此三壽者。壽是受
也。若法身。真如不隔諸法。故名為受。若報身。境智
相應。故名為受。若應身。一期報得。永年不斷。故名
為受。是故彼佛壽命。無能窮盡之無量也。及其人
民者。非謂此岸人民。皆是彼岸人民。仗承佛力自
力。一心念佛。臨命終時。往生彼岸。蓮華化生。乃是
清虗之身。非同凡夫質礙肉身。是故彼岸人民。既
登不退。轉地受命。亦無量無邊矣。阿僧祇劫者。言
其壽命無數。倍之又倍之。故名無量無邊矣。實而
言之。自性靈明通達。是壽命無量義。始知阿彌陀
佛。雖在十萬億佛土之外。而實於此娑婆世界。眾
生心中。結跏趺坐。儼然不動。柰何此岸眾生。往往
入外道之門。枉自勞神。負杲日之明。翻成黑暗。
舍利弗。阿彌陀佛。成佛以來。於今十劫。
既知彼佛得名之義。未審成佛。在於何時。劫者梵
語。亦云劫波。此云十分。十劫者又云大劫。又云小
劫。今謂久遠。應是大劫。華嚴經云。成住壞空。各二
十小劫。八十小劫。終。方為大劫。言十大劫者。是八
十小劫也。此說亦是一期赴機之談。究極而言。阿
彌陀佛。成佛以來。亦應無量之無量矣。
又舍利弗。彼佛有無量無邊聲聞弟子。皆阿羅漢。非
是算數之所能知。
此釋弟子。無量聲聞者。聞四諦教悟道。名為聲聞。
四諦者。苦集滅道也。皆是阿羅漢者。揀非前三果
也。不言緣覺。攝聲聞中也。非是算數之所能知者。
如大經阿僧祇劫品云。非世人心力所及故。只云
無量。
諸菩薩眾。亦復如是。舍利弗。彼佛國土。成就如是功
<pb n="765"/>
德莊嚴。
此釋諸菩薩眾亦無量。又結前文佛及聲聞菩薩。
正報莊嚴。
又舍利弗。極樂國土。眾生生者。皆是阿[鞥-合+(白-日+田)]䟦致。其中
多有一生補處。其數甚多。非是算數所能知之。但可
以無量無邊阿僧祇說。
眾生生者。謂眾生生彼國土。受益其數無量。阿[鞥-合+(白-日+田)]
䟦致者。此云不退轉。又恐人疑彼國。頗多賢聖。皆
是久修上土。皆不退轉。其新生者。未必不退。故言
不論聖凡。但往生者。皆是不退轉。以決其疑。其中
多有一生補處者。即等覺亦名最後身。次當作佛
補處非謂補處極樂世界成佛。餘世界亦可補處。
如彌勒菩薩在娑婆世界補處是也。阿僧祇者。前
文釋明。○正報莊嚴竟。
舍利弗。眾生聞者。應當發願。願生彼國。
此勸初發願往生淨土。舍利弗。眾生聞者。初勸發
願。持名往生利益。是故先聞後信。信能發願。信願
雙偹。行無不到。所謂信願行三。淨土資糧。充足無
欠。決定往生。
所以者何。得與如是諸上善人。俱會一處。
諸上善人者。指前無量聲聞菩薩。及不退眾生等。
舍利弗。不可以少善根福德因緣。得生彼國。
將顯持名功德之勝。此言少善少福。不得往生。正
為下文。持名即得往生。以顯功之獨勝也。經家以
持名多善根福德故。雲棲亦云。善中之善。福中之
福。雖則經中無明文。觀下執持名號。即得往生之
文。合上少善少福者。不得往生。亦得往生。其福善
可知也。而實由持名故。即以持名為多福德。揆經
中義。亦宜許也。然此一卷彌陀經文。我釋迦如來。
實有深意。恐凡夫眾生。聞是往生之說。疑自己善
根福少。不能有往生因緣。便乃信而不堅。念之不
切。時時有退失之心。念念無持名之意。須知信而
要受之一心。持名便是善根。福德因緣。應知彼國
眾生。實非少善少福者所能往生。唯持名仗承佛
力自力。即得往生。恐有深信者。不必別求善根福
報。只要一心念佛。無容別求。別求者恐落外道。此
說令修淨業者。息自退之疑。生決定之信耳。故下
文即以執持名號勸之。然而持名實有無量善根
福德因緣。故阿彌陀佛。於因中成就無量願行。無
量功德。乃能成阿彌陀佛聖號。譬如陀羅尼門。能
總持一切法故。此阿彌陀佛名號。亦能總持無量
功德故。能持名者。稱念阿彌陀佛名號。有不可思
議功德。皆於一念中具足。豈但多善根福德而已
哉。能持名者。無不應念往生。入不退地也。
舍利弗。若有善男子。善女人。聞說阿彌陀佛。執持名
號。若一日。若二日。若三日。若四日。若五日。若六日。若
七日。一心不亂。
一心不亂者。非謂一日至七日。而得不亂也。此七
日而心不亂。不亂者。謂一心持名。於七日中閒。無
有別念夾襍。又一心有二義。謂事念。理念。事念者。
一心持名。憶念彼佛。念念無閒。理念者。了能念之
心本空。達所念之佛無體。本來清淨。逈露真常。則
山河大地。全露彌陀。舉足下足。無非極樂國矣。
其人臨命終時。阿彌陀佛。與諸聖眾。現在其前。
其人者。指念佛之人。但能一心不亂。念佛到臨命
終時。佛與聖眾。現其前也。因以佛力自力。感應道
交。故佛現在其前。如其業識茫茫者。臨命終時。自
然業識現前。隨業受生。如十惡五逆者。地獄現前。
慳貪嫉妬者。餓鬼現前。乃至五戒十善。人天福報
現前。今一心不亂念佛。則淨念成就。臨終豈不佛
現前。是故楞嚴經云。憶佛念佛。現前當來。決定成
佛是也。
是人終時。心不顛倒。即得往生。阿彌陀佛。極樂國土。
<pb n="766"/>
前言臨者。將欲命終。今言終時。八識去盡。八識者。
即中有身是也。亦云中陰身。此識來為先鋒。去為
最後。隨業受生。即此識也。心不顛倒者。以一心不
亂。故不顛倒。以不顛倒。故不生他處。即得往生。言
其速也。顛倒者。由其平日隨順妄想作業。不修正
念。心多散亂。到臨命終時。所造惡業。皆現其前。所
以從前作得事。目下一齊來。此即顛倒也。有此顛
倒。沉淪六道。輪迴之中。改頭換面。隨業受生。今既
一心不亂。內凝正念。外感彌陀。接引蓮[邱-丘+(看-目)]。捨此凡
夫肉體。投彼蓮胎化身。即登極樂國也。
舍利弗。我見是利。故說此言。若有眾生。聞是說者。應
當發願。生彼國土。
是利者。指上見佛往生。此言我見斯大利。故說一
心念佛之言也。良由既得往生。名為自利。生彼國
土。聞法得果。然後廣度眾生。是名利他。具斯二利。
眾生聞者。應當發願。往生彼國。如不願往生者。則
孤負佛說。是為第二重勸。
舍利弗。如我今者讚歎阿彌陀佛。不可思議功德之
利。
此釋迦佛自明讚歎。欲開顯下文六方諸佛同讚
也。讚者稱讚也。歎者感歎也。稱揚讚美。彼佛廣大
功德。令人歸信也。感激歎息。此法。人天希有。歷劫
難逢。令人悲喜。喜者喜其得聞。悲者悲其聞之晚
也。不可思議功德之利者。起信論云。是心從本以
來。離心緣相。離言說相。是故舉心即錯。動念即乖。
滯句者迷。承言者喪。然者當如之何。縱饒緘口忘
機。依然墮落無記。無記者。不善不惡者是。若人能
信如是事。當知是人不可思議功德之利也。
東方亦有阿閦[鞥-合+(白-日+田)]佛。須彌相佛。大須彌佛。須彌光佛。
妙音佛。如是等恒河沙數諸佛。
佛之名號。皆具無量功德。難以盡釋。今唯約因果
性相。福智行願。略而釋之。阿閦[鞥-合+(白-日+田)]者。此云不動。常
住法性故。須彌相者。佛相無盡如須彌故。須彌者。
此云妙高。眾寶所成曰妙。逈出羣山曰高。妙音者。
法音圓妙。說法稱機故。是以佛能一音演說法。眾
生隨類各得解是也。如是等者。多難悉舉。且舉五
佛以等釋之。恒沙者。亦云殑伽河。沙者喻多也。恒
河在西域無熱池側。香山頂上。有無熱惱池。流出
四河。恒河在南。廣四十里。沙逐水流。最為微細。佛
近彼河說法。凡言多者。常取為喻。東方多佛。如恒
河中所有沙數也。
各於其國。出廣長舌相。徧覆三千大千世界。說誠實
言。汝等眾生。當信是稱讚不可思議功德。一切諸佛
所護念經。
各於其國者。各於本國也。出廣長舌相者。乃如來
無量劫來。口業清淨。不妄言綺語。不惡口兩舌。常
說真實語。正直語。和合語。故感此長舌相。無虗妄
故。廣約橫言。長約竪說。其相柔軟。長舌伸時。覆面
能至髮際。盡其廣長舌。徧覆實難量。發聲咸震。如
雷普聞。其音又極微妙。遠徹法界。或問佛丈六金
身。何得有此三千大千世界徧覆之舌相耶。答曰。
丈六乃為二乘凡夫。說法應化之身。當知如來。清
淨法身。彌塞法界。充遍十方。豈止徧覆大千耶。今
大千者。不過約一佛所化之境耳。三千大千者。四
大部州一日月。一須彌。一欲界。一色界。一無色界。
乃為一世界。此一世界數至一千。名一小千世界。
此小千世界。千倍名中千世界。此中千世界。千倍
名大千世界。皆有成住壞空。謂萬億四天下。總為
一佛土耳。說誠實言者。務必信得廣長舌端。出誠
實語。謂此稱讚不可思議功德。一切諸佛所護念
經。汝當諦信。莫懷疑也。信者。信誠則真。懇切為實。
則一心持名不虗也。稱讚不可思議功德一切諸
佛所護念經。此十六字。今經原名也。是故上文讚
<pb n="767"/>
佛。今又讚經。其義一也。所護念經者。念佛之人。佛
力護佑。令其安隱。無諸障難。佛心憶念。令其精進。
無有退墮也。當知念佛佛念。感應自然。信之不可
誣也。
舍利弗。南方世界。有日月燈佛。名聞光佛。大𦦨肩佛。
須彌燈佛。無量精進佛。如是等恒河沙數諸佛。
日月燈佛者。大智無盡。能破眾生暗故。是以日光
有般若義。月照夜能清涼。有解脫義。是故名為道
種智燈也。日月通乎晝夜。不住兩邊。是中道第一
諦。有法身義。是名大智無盡也。名聞光佛者。名稱
普聞。如光遠照。聞於無量世界。日光照處。無所不
被。大𦦨肩佛者。肩表二智。𦦨喻照耀。二智者。權智
照事。實智照理。事理炳然。雙照不昧。如兩肩發𦦨。
此二智能荷擔一切眾生。往生淨土也。故有肩義。
須彌燈佛者。慧燈如須彌也。無量精進佛者。於無
量劫來精進不休也。
各於其國。出廣長舌相。徧覆三千大千世界。說誠實
言。汝等眾生。當信是稱讚不可思議功德。一切諸佛
所護念經。舍利弗。西方世界。有無量壽佛。無量相佛。
無量幢佛。大光佛。大明佛。寶相佛。淨光佛。如是等恒
河沙數諸佛。
無量壽佛者。與本佛同名。故有二說。各俱有理。二
說者。靈芝謂諸佛同名者甚多。決非法藏比丘所
成之佛。以本佛不應自讚故。慈恩云。設若自讚。理
亦無妨。雲棲因兩存之不必也。今以本佛同名為
是。佛之同名者。無論他經。茲六方中。有三燄肩佛。
不可俱釋以自讚也。故以同名釋其理寬。以自讚
釋。雖略凡情。其理反狹。當從靈芝。無量相佛者。相
好無盡故。或三十二相。或八萬四千相。或微塵相。
福德無量。相亦無量也。昔誌公禪師。現十二面觀
音相。僧繇不能舉筆。況佛相者。無量幢佛者。功德
高顯如幢。能無量故。大光明佛者。有廣大光明故。
光者。光輝廣照故。忉利天以上諸天。亦有身光。不
假日月。如二乘小果。因地菩薩。皆有光明。比佛為
小。佛光映蔽一切。故云為大。大明佛者。謂佛以大
智。破諸惑盡故。一切智破見思惑盡。道種智。破塵
沙惑盡。一切種智。破無明惑盡。如杲日當空。無處
不照。故云大明也。寶相佛者。相好殊特。如寶尊貴。
故。淨光佛者。佛德清淨。發光明故。清淨發光者。有
染之智。不發妙光。佛德至淨。發大光明也。
各於其國。出廣長舌相。徧覆三千大千世界。說誠實
言。汝等眾生。當信是稱讚不可思議功德。一切諸佛
所護念經。舍利弗。北方世界。有𦦨肩佛。最勝音佛。難
沮佛。日生佛。網明佛。如是等。恒河沙數諸佛。
𦦨肩佛者。前文南方中釋明。最勝音佛者。佛音微
妙。一切音聲莫能及也。難沮佛者。佛德堅密。不得
壞故。沮者水名。佛證法身。已得金剛不壞之體。更
無餘惑。煩惱橫流。莫能衝蕩。故云難沮。日生佛者。
佛光出現。如日東升也。網明佛者。智光如寶網。徧
覆眾生。無所不照也。
各於其國。出廣長舌相。徧覆三千大千世界。說誠實
言。汝等眾生。當信是稱讚不可思議功德。一切諸佛
所護念經。舍利弗。下方世界。有師子佛。名聞佛。名光
佛。達磨佛。法幢佛。持法佛。如是等恒河沙數諸佛。
師子佛者。如師子。乃獸中之王。哮吼一聲。羣獸皆
畏懼。如佛說法。外道皆信服。名聞佛者。釋義同前。
名光佛者。名如日光。無處不被。如阿彌陀佛。光明
普照十方世界。無有障礙故。達磨佛者。此云法。以
法軌持。令眾生一心念佛。證法身故。法幢佛者。法
如幢。佛法高顯。人天仰之為宗。邪見外道。望之而
伏。此與前文無量幢同義。持法佛者。執持佛法。不
墮有邊。不墮無邊。善持中道。妙法疏通於世。令不
斷絕故。是故百千法門。同歸方寸。無邊得用。總在
<pb n="768"/>
心源。覓之則無相無形。放之則無窮無盡。本來具
足。不假他求。是以眾生心。善持中道義。即如來藏
也。
各於其國。出廣長舌相。徧覆三千大千世界。說誠實
言。汝等眾生。當信是稱讚不可思議功德。一切諸佛
所護念經。舍利弗。上方世界。有梵音佛。宿王佛。香上
佛。香光佛。大𦦨肩佛。襍色寶華嚴身佛。娑羅樹王佛。
寶華德佛。見一切義佛。如須彌山佛。如是等恒河沙
數諸佛。
有梵音佛者。佛音清潔。具足梵行之相。故名梵音。
宿王佛者。月為宿王。萬點星光。不如孤月。月非星
類。喻佛為大覺。覺非迷類。勝一切故。即宿中王也。
香上佛者。佛是聖中聖。如香中香。此香一焚。四十
里外。無不聞者。此香是最上香也。證五分法身之
香。其香普熏無量世界。一切人天。修羅外道。二乘
之香。無能及者。故名香上。香光佛者。其香發光。香
燃能破惡有滅穢義。諸惡穢滅盡。名為香光。大𦦨
肩佛者。南方中釋明。襍色寶華嚴身佛者。襍色者。
餘乘說法。是為襍染。今寶華嚴身佛。唯以一乘法。
化導眾生。所謂純一不襍故。娑羅樹王佛者。娑羅
此云堅固。願力堅固。普蔭眾生。如樹王故。寶華德
佛者。常樂我淨。佛之四德。寶華開敷。無彫落故。見
一切義佛者。一切世出世閒。諸法無量義亦無量。
有知近義。不知遠義。有知偏義。不知圓義。有知總
義。不知別義。有知權義。不知實義。佛無不見。如悉
達太子。知一切義成。即此意也。如須彌山佛者。須
彌為眾山之主。佛德超絕須彌山故。
各於其國。出廣長舌相。徧覆三千大千世界。說誠實
言。汝等眾生。當信是稱讚不可思議功德一切諸佛
所護念經。
六方諸佛。稱讚阿彌陀佛功德。亦是法藏比丘。因
中願力也。今者奉勸宏揚淨業者。當為初發心者。
指其正路。決疑生信。一心念佛。求生淨土。方保不
入邪魔二道。如其違背佛言。即是魔說。此為罪也。
果能依經解義流通。即是代諸佛出廣長舌。是則
名為報佛恩也。
舍利弗於汝意云何。何故名為一切諸佛所護念經。
何故名為者。徵其經義也。徵問一切諸佛所護念
經。此八字其義云何。護念云何。經意云何。當知名
必有義。彰闡其義。方可奉行。無得疑也。是故前教
當信是經。今徵當明其義。經義若明。即不入邪魔
外道。而且信力更加堅固也。
舍利弗。若有善男子。善女人。聞是經受持者。及聞諸
佛名者。
聞是經者。聞即聞慧。受即思慧。持即行慧。又聞是
信義。受是願義。持是行義。應知聞經受持。聞佛名
亦應受持。是故聞思修三慧。信願行三義。皆修淨
土資糧也。
是諸善男子。善女人。皆為一切諸佛之所護念。及得
不退轉於阿耨多羅三藐三菩提。
前徵云何護念。今出其由。謂持經及聞佛名者。諸
佛護之念之。令不退轉也。於阿耨多羅三藐三菩
提者。阿者此云無。耨多羅。此云上。三藐此云正等。
三菩提此云正覺。合云無上正等正覺。此覺佛之
果號。諸佛莫不欲令眾生。共證此果。柰何眾生無
信願行之力。或疑而不信。或信而不願。或具信願
而不行。所以與菩提道遙遠也。故佛重重勸信勸
願。指引往生淨土。可知阿彌陀佛國土。不但無三
惡道。亦且能令眾生。成無上正等正覺也。故知信
願持名。最上法門也。
是故舍利弗。汝等皆當信受我語。及諸佛所說。舍利
弗。若有人已發願。今發願。當發願。欲生阿彌陀佛國
者。是諸人等。皆得不退轉於阿耨多羅三藐三菩提。
<pb n="769"/>
於彼國土。若已生。若今生。若當生。
汝等者。指舍利弗及現前大眾。兼未來一切諸眾
生等。佛言即今宣說。當信我語。當自有警䇿。意謂
既聞我語。應當信受。是故前二勸願。今言勸信。上
言六方諸佛護念。聞經者皆得不退菩提。此云信
能領受。而發願者。無論已發今發當發。亦以護念
故。於菩提得不退轉。直至彼佛國土。若已生者。今
生者。當生者。即得不退也。
是故舍利弗。諸善男子。善女人。若有信者。應當發願。
生彼國土。
前言有願必生。則因果歷然。猶恐不信而不願耳。
信而無願。則信為不真。願而不信。則願必不堅。皆
能塞往生之路也。故以信願總結。是為第四重勸
者。從初而再。皆明發願。求生淨土。今者復明。願從
信起。如上三勸。只說應當發願。未顯發願功德。今
言過去未來現在。但有願者。決定往生。始知願力。
有如是廣大。焉可不信。焉可不願。故云第四勸。又
云總結。
舍利弗。如我今者。稱讚諸佛不可思議功德。彼諸佛
等。亦稱讚我不可思議功德。而作是言。釋迦牟尼佛。
能為甚難希有之事。
如我今者。稱讚阿彌陀佛。及與諸佛不可思議功
德者。此明佛佛互讚。顯此難信之法。欲令眾生。於
難信中生信也。而作是言者。即下讚辭。釋迦者。此
云能仁。牟尼者。此云寂默。甚難希有之事者。於下
文五濁惡世。得菩提是。一為眾生說難信之法。是
二。
能於娑婆國土。五濁惡世。劫濁。見濁。煩惱濁。眾生濁。
命濁中。得阿耨多羅三藐三菩提。
娑婆者。此云堪忍。以此眾生堪能忍受諸苦故。五
濁惡世者。以五事交擾。渾濁真性。故成惡世。無此
五濁。即淨土也。五事交擾者。性本淵澄。由劫等五
濁。起諸塵滓。如楞嚴經云。譬之清水。投以沙土。土
失留礙。水亡清潔。汩然渾濁。濁義可知也。劫濁者。
此云時分。劫無濁體。以四濁交湊混淆。得名。見濁
者。見即身邊邪見等。廣開有六十二見。眾生有此
諸見熾盛。故墮輪迴。煩惱濁者。煩者是擾。惱者是
害。貪瞋癡等。惱害於心。沉淪正性故。眾生濁者。攬
五陰見慢果報。三法假立名眾生。於色心妄立主
宰。如黐膠。取著造業。流宕四生。是名為濁。命濁者。
攬息煖識。三連持結為命根。一不連持。命根即斷。
濁者。累生累世。流浪漂沉。無暫停息故。如上五濁
惡世。於中得成阿耨多羅三藐三菩提。是為難事。
釋迦以還。更無第二人。是為希有也。
為諸眾生。說是一切世閒難信之法。
一切者。即前所讚歎不可思議功德等。及聞經持
名。佛護往生。皆是難信之法。況根無利鈍。器無淨
穢。業無善惡。時無久速。能信能願。即往即生。是法
尤希有中希有。難信中難信也。而能說於五濁惡
世中。令眾生信受。得菩提道者。是為難中更難也。
於斯所以同與稱讚也。
舍利弗。當知我於五濁惡世。行此難事。得阿耨多羅
三藐三菩提。為一切世閒說此難信之法。是為甚難。
前文所述諸佛之語。今又申明言之。真是諸佛非
虗讚辭。我佛非濫膺美譽矣。經云。是為甚難。尤見
我釋迦牟尼佛。惓惓之意。勉眾生信此難信之法。
又惟恐眾生不能盡信盡願。失其大利。可謂反覆
叮嚀心太切矣。○正宗分竟。
佛說此經已。舍利弗。及諸比丘一切世閒天人阿修
羅等。
法必流通。以佛說法。為普度眾生往生淨土故。諸
比丘者。舍利弗及大眾也。人天者。前文敘明。阿修
羅者。此云非天。修羅富樂同天。無天行故。詳有四
<pb n="770"/>
種。恐繁不舉。是故經初明眾聽法。經終明眾受法
也。究竟始終圓照。無欠無餘。放下則自性彌陀。舉
起則在一微塵。千足萬足。如是經文。畢竟舍利弗
已完全文。又何用文殊白槌。雙林撫尺。然後名為
說法竟也。所謂陞堂入室。大眾無增。鼓寂鐘沉。人
天不減。
聞佛所說。歡喜信受。作禮而去。
歡喜者。義有深淺。或聞經得歡喜益。或證理入歡
喜地。故大本結益無量眾生。發菩提心。那由他人。
得法眼淨是也。雖諸經結益皆有。今經中云。汝等
眾生。皆當信受我語。則今之信受。由於此經為得
旨也。
佛說阿彌陀經

[托-七+友]一切業障根本得生淨土陀羅尼
此呪名。是宋天竺三藏求那䟦陀羅譯。求那五字。
此云功德賢。今略釋呪名。此呪詳見不思議神力
傳。持此呪者。滅罪往生。以拔業障。凡障有三。煩惱
障。業障。報障也。但言業者。舉中以攝初因後果之
障也。是以除障貴除其本。今持此呪。則煩惱不起。
是拔業根本也。得生淨土者。輪迴娑婆。皆由業障。
業障既空。穢土種滅。隨願得生也。陀羅尼者。此云
總持。總一切法。持無量義。即呪總名。
南無阿彌多婆夜。哆他伽多夜。哆地夜他。阿彌利。都
婆毗。阿彌利哆。悉躭婆毗。阿彌唎哆。毗迦蘭帝。阿彌
唎哆。毗迦蘭多。伽彌膩。伽伽那。枳多迦利娑婆訶
呪古不翻。乃諸佛秘密法也。經即顯呪。呪即密經。
兼持則雙美俻具。單誦亦交攝遺。惟此經專向持
名。乃至十念。即得往生。是阿彌陀佛。不可思議願
力也。
夫此易解者。本為初學修淨土因。得菩提果。是以
因皆從略。故文有略。其易曉。而解難。知義為出其
大旨。而略其廣釋梵語。但翻其名。法數只標其總。
故令學者了其大概。不同正註。求俻諸體也。然亦
有辯所當辯。詳所當詳。如經中說善根福德持名
之法。往生之効。及不退菩提等義。其理要通。理通。
則信願行三歸於一念。所謂一即三。三即一是也。
其理若明。持名則不入魔道矣。又不敢令學者落
其思解也。文義雖繁。殊意在於淨因耳。只要一心
不亂。持一句阿彌陀佛。清淨覺體為因。破諸妄念。
截斷無明。則淨因成就也。是故今此易解。無非令
初學生信。持名之助云爾。

</file>