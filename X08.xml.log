<file>
<pb n="1"/>
﻿<book id="8">x08.大小乘釋經部六</book>
<article id="n235">華嚴經談玄抉擇</article>

No. 235
<sarticle>大方廣佛華嚴經談玄決擇卷第二</sarticle>

上京開龍寺圓通悟理大師
賜紫沙門　　鮮演述
疏盡宏廓之幽宗者。盡字是教。餘皆是義。宏者大也。
即是廣義。通収五教。若巨海遍納於百川。廓者空也。
即是深義。別揀九宗。同天池。獨具於十德。或宏者事
法界。廓者理法界。二字相合者。事理無礙法界。幽宗
事事無礙法界。或四字相合。同詮一真無障礙法界。
斯則能被之教義也。
鈔真應權實者。智冥一理曰真。悲赴萬根曰應。或
本高而迹下。或本下而迹高名權。本迹相稱名實。
▲言四十二眾者。謂同生眾有一。菩薩也。異生眾
有三十九。執金剛神乃至大自在天王也。座內流
出眾眉間流出眾故。四十二以配四十二位故。▲
言況口光所召者。即現相品眾齒面門光召十方
眾。是故彼經云。有十億佛剎微塵數菩薩摩訶薩。
一一各有世界海微塵數諸菩薩眾。前後圍繞。而
來集會。乃至於其座上結跏趺坐。▲言毛光重現
等者。亦是此品謂即前所召十方世界海諸來菩
薩身毛孔中。皆有光明。一一光明中。現無量菩薩。
此諸菩薩。皆於塵中。親近三世諸佛。以種種法門。
教化眾生。是也。又彼經云。如是坐已。其諸菩薩。身
毛孔中。一一各現十方界海微塵數一切寶色光
明。一光中。悉現十世界海微塵數諸菩薩等。
鈔本即圓音者。揀非在根之教。得名為本故。下鈔
云一音普應。但是教本。非是其教。即其義也。▲言
經列二十者。一名最勝光遍照。狀如摩尼寶形。乃
至二十名妙寶焰。▲言結有等者。經云。此一一世
界。各有十佛剎微塵數廣大世界。是也。或獨華藏
品中經云。諸佛子。彼一一切世界程。或須彌形。江
河形。乃至云。諸莊嚴具形。如是有世界海微塵數。
或是世界成就品文。彼有十程。經云。爾時普賢菩
薩。復告大眾言。諸佛子。世界海。有種種差別形相。
所謂或圓或方。乃至云。或如佛形。如是等有世界
海微塵數。▲言經云佛演一妙音（一梵音故）周聞十方
剎（二遍聞一切稱法性故）眾音悉具足（三此一即多事理融故）法雨皆
充滿遍（四彼一一音雨多法雨）一切言詞海（五彼法各異一切言詞）一
切隨類音（六各同一切眾生之音）一切佛剎中（七此音各各遍一切處）
轉於淨法輪（八所說各顯世淨之義）一切諸國土悉見佛神
變。聽佛說法音（九普令一切各得見聞）聞已趣菩提（十各各皆得究
竟之益）具斯十義。方曰圓音。出現品中。復有十喻。次
下具引。
疏主伴重重極十方而齊唱者。上句標舉。下句釋成。
此意云。主伴重重作何事業。故下句云。極十方而齊
唱也。有力自在說法名主。無力不自在說法名伴。但
是說法之中。分成主伴。非為聽法得名為伴。夫主伴
者。必圓作事。主既說法。伴必說故。何以得知。下釋成
云。極十方而齊唱。唱者顯示。果主因伴。云謂遮那處
普光堂。東方十佛剎塵數世界外。有金色世界。文殊
而來為伴。應問彼云。第二會。文殊為伴。為說經耶。為
聽經耶。若云聽經。違下經故。下經正明文殊說第二
會故。若云說經。何云聽法名伴。由此得知。主伴雖殊。
同說經也。▲重重者。隣次相押。數多之義也。極者盡
也。十方者。窮法界之處也。齊者同時也。唱者宣唱也。
此意云。說主說伴。重重疊疊。盡十方界。一時宣暢華
嚴經也。揀異隨宜之教。或有國土說。或有國土不說
故。
鈔舉一為主。十方為伴。乃至云。故曰重重者。略總
<pb n="2"/>
釋也。此意云。諸佛菩薩。隨一為主法界。諸佛菩薩。
咸為其伴。主唯是一。互為其主。至尚無數。伴即無
邊。互為其伴。伴寧知數。既主伴無數。重重疊疊。遍
於法界。主既說經。伴必隨說。那有一方不說華嚴。
▲言相猶難明下。廣別釋也。▲言此一亦名輔翼
者。勝劣齊平。但得稱伴。以劣望勝。復名輔翼。謂淨
土中。有十八圓滿。今菩薩眾。即輔翼圓滿也。此非
局此界。名號品中他方菩薩。疏科成六輔翼。▲言
不名因主果伴者。問曰。十玄門中。主伴門云。隨舉
一法為主。餘一切法為伴。今何不爾。答曰據義不
同。彼約稱性實義。此約教相軌義故。如臣作主不
可君為參佐也。若爾准下。疏云。主伴有三。一迴向
主伴。（爾修善根互相迴向故。今成佛邊為主伴。）二同行主伴。（同修禪戒等行）三
如相主伴。（二俱稱性居然相收）釋曰。准彼所說。毗盧與彼菩
薩。遞為主伴。豈非因果互為主伴耶。答曰。彼約昔
時同修善根互相迴向。今隨一成佛。餘作菩薩而
為其伴故。云遞為主伴。非是因果互為主伴。又解
此約化儀非因主而果伴。彼據稱性故因果而遞
互。▲言隣次相押故曰重重者。此界他界附近名
隣次。若主若伴。互遍名相押。▲言如佛佛既爾佛
主菩薩伴亦然者。問曰。諸佛與遮那。互為主伴。何
云既爾。菩薩與遮那。既無遞互。何云亦然。答曰。約
人即無。隨界乃有。何者。應云此界佛為主餘界佛
為伴。餘界佛為主此界佛為伴。即是果主果伴遞
互也。此界佛為主餘界菩薩為伴。餘界佛為主此
界菩薩為伴。豈非果主。因伴遞互義也。▲言二者
遮那一佛為主等者。前望多佛互作主伴。顯重重
義。此望一佛一往作主。明重重義。如前釋處中二
義。一總將七遞為能遍。二別將一遞為能遍也。▲
言如長空等者。此釋主移伴亦移也。如西川內月
在其中火星在西一丈許地。木星在東一丈許地。
向東川內。星月相望。亦同其上。非謂月與木星相
近與火星遠也。問此遞言移上。言不赴樹王豈不
相違。答彼約起而不起。此約不移而移。文雖有異。
理歸一途。又問。為但移人界耶。答人界俱移。鈔文
甚顯。學者自觀。▲言如是主佛至東一佛剎塵數
界外至正當本金色世界處者。此是第十佛剎塵
數主佛主界當第一金色世界。非謂第十主佛主
界但當一佛剎塵數界內第十界已。請思請思。問
曰主佛至彼金色世界。本娑婆界。為有主佛。為復
無耶。若有主佛。應成雜亂。財首伴菩薩亦在此界
故。若無主佛。是則說主不遍一切。在彼金色處。本
界處無故。答曰。此義亦難。幸希詳審。但以為門不
同。不應致難。何者。若約不移義。此界有主佛。財首
伴菩薩無故。若約移義。此界有財首伴菩薩。劫無
主佛。則無雜亂。移與不移。復不相礙。亦無不遍。是
則前難一時都遣。▲言如是主佛極於東方者。問
曰主佛之東。為更有世界耶。更無世界耶。若云更
有。何得言極。極者盡也。若云更無。是則世界有邊。
文殊不應從東而來。答曰。更有世界。若爾後難善
遣。前難如何。答從此東方。凡有世界處。主佛必遍。
所以言極。非謂世界有邊。由此文殊。亦從東來。如
盡眾生之願門。但是眾生。但有佛性無非所化。非
是眾生有化盡時。▲言終不見文殊師利從西向
東來近主佛者。此遮常情定相之解。恐有疑云。主
佛在此娑婆。金色在東。彼界文殊。從東向西。來近
主佛。今移主佛極於東方。越過金色。彼界文殊。應
從西向東。來近主佛。所以遮云。終不見文殊師利
從西向東來近主。佛何以。故主若移。時伴亦移。故。▲
言亦不見文殊師利從佛前過向西近佛者。恐外
疑云。雖不見文殊從西向東來近主佛。應是文殊從
佛前過向東却迴向西。來近主佛。故鈔遮云。亦不
見等。以表主移伴亦移故。如恐未曉。復舉喻明。如
<pb n="3"/>
一法師。市中作法。東門一僧。而來佐法。乃從東向
西故。法師移至東門之外。是則東門一僧。必從西
向東而來佐法。如或不然。應是東門一僧從師前
過向東却向西方而佐其法。遮此常情二解。故鈔
云爾。▲言如人以十錢布地等者。問前舉十人為
喻。今何重舉。答彼約遞至主伴。此約一往主伴。若
爾星月之喻。已顯一往故。答曰。星月喻中。未彰主
佛周遍伴剎。故此重明。如人以十錢布地（標也）未是
已布於地。▲錢心為主錢緣為伴者。指配法合也。
▲第一錢當中者。對東西上押之錢名中。同本界
不移之主伴對東西各移之主伴名中。▲則以第
二錢押第一錢上近東一緣之地者。此意云。復用
第二錢。押第一錢上如何押耶。故釋成云。漸近東
展出一楞之地。喻第二重主伴各移近東一界。▲
則開元通寶等皆移近東一緣之地者。此顯一移
一切皆移也。▲如是錢錢重重相押皆漸近東者。
法合云。如是主伴重重相押。皆漸近東。是知東方。
界界有主。界界有伴。無不周遍故。若至金色但有
十箇主佛者。主佛有不遍世界之失。何者。界有十
佛剎微塵數故。彼若救云。一佛主佛剎塵數世界
無不遍失者。應第一主佛移近東一佛剎塵數界
外。第二佛剎微塵數界中。何故。鈔云向東一界。復
違隣次之義也。▲更以十錢近西亦然者。合前主
移近西也。餘說云云。恐非正理。▲言如第一會重
重遍法界者。問普光忉利等處。亦說第一會法門
不。若說。何以。經中但言菩提場說第一會。不言於
餘。若彼不說。何以遍。答有多解。一約佛德能。云遍
法界。約根見聞。云菩提場。故下疏云。但隨見聞。說有
初成九會之別。二據稱性圓融義。云遍法界。據不
壞相行布義。云菩提場。三就廣融義。於菩提場。全
攝普光忉利等法界處盡故。由此但在菩提場。即
是遍法界。經就能融。云菩提場故。經云。華藏世界
所有塵。一一塵中見法界。一塵尚然況一處耶。四
就普遍義。即菩提場。遍普光忉利等法界處也。既
普光忉利等法界處中。皆有菩提場。是故但在菩
提場。說第一會。亦無普遍。若爾第一會主。與餘會
主。為相見不。若許相見。應成雜亂。若不相見。何以
知遍。答相即互亡不相見。相入雙存許相見。雖許
相見。有力無力異。亦無雜亂。若爾既云無力。應不
名主。答但約相入門之無力。非關主伴門之無力
也。若約主伴。皆成有力。各對當會伴菩薩故。今約
相入。互成無力。主佛自望。更相入故。又解。或彼無
力。即成其伴。同彼相即。二種玄門有同體故。是故
准知。九會教主。若互相遍。分有無力。却成主伴。故
無雜亂。餘會餘佛等。准此應釋。▲言故有三兩身
等者。將時處根。以顯佛身。不全昭著。
疏雖空空絕跡而義天之星像燦然者。肇公云。大像
隱於無形。故不見以見之。大音匿於希聲。故不聞以
聞之。斯之謂矣。
疏湛湛亡言者。上句直目無言理本也。下句即目言
之事末也。教海。佛音本質教也。波瀾。根聞影像教也。
或分教義而有異故。又解。上言湛者。遣言也。復云湛
者。遣無言也。恐未兼亡。故致亡言。以遣能所遣之跡
也。意全當句即絕也。教海者。即上亡言理本也。波瀾
即目言之事末也。若爾。何云教海耶。答言音實相即
法輪故。第十教體海印炳現故。
鈔夫大像無形等者。語借老子。意目一真法界。或
比類而言。以劣況勝也。道體淺近。尚無形言。真法
深玄。豈有名相。希字結上無聲。微字結上無形。絕
朕雙結上二。言心絕動搖（離相）言亡戲論（離言）故。大般
若經那伽室利分。龍吉祥云。我欲入城為有情故。
巡行乞食。妙吉祥云。隨如意往。然於行時。勿得舉
足。勿得下足。勿屈。勿申。勿起於心。勿戲論。勿生路
<pb n="4"/>
想城邑聚落想大小男女想想等。所以者何。菩提
遠離諸所有想。無高無下。無卷無舒。心絕動搖。言
亡戲論。無有數量。是也。▲自入真赴（證聖）何用廣陳。
言（教）相（義）翻欲擾人。（不順本法名翻引生倒解名擾）此難近躡說
儀周普遠通四段之中。皆有相故。言無說（無言）無示
（無相）或無能說言。無所示義。或無對初根說。無對久
根示。或無聲說。無名句示。▲言無中無有二等者。
此意。於無相理中。無內外人法等一切二也。▲言
無二亦復無者。為遣有二之相。假借無二之跡。於
無相理中。何有無二。所以云無二亦復無。▲言諸
法無二無不二者。無二空也。無不二空空也。▲言
謂若有有可有等者。此意云。真如理中。若有一種有
相堪可定相實有。則許對彼乃有一種無相堪可
定相實無。何所以耶有。無相待故。已上反釋。自下
順釋。今無彼有相堪可實有。驗知亦無此無相堪
可實無故。▲言若無所得當句即絕者。謂空空二
字。分能所遣。迹終不盡。今言絕迹。性本自空。更不
待遣。方符至理。若爾上云空空。應無益用。有能所
遣。如鳥履沙故。若許無用。何須言之。今謂通云。眾
生悟法。難便造玄。先須由漸。故資遣拂。如彼真空
絕相觀。三句九門。揀情顯解。方云泯絕無寄令契
真空。法多如是。學者准知。▲言謂依晴空等者。喻
依情空炳現星像。法依義天。朗現法門。疏據影顯。
云義天之星像燦然。▲言若礙於言等者。良以無
言有二。一者礙。二者不礙。如次可知。▲言若礙於
言身子被呵等者。乃淨名中卷。舍利弗言。天止此
室。其已乃知。答我止此室。如耆年解脫。舍利弗言。
天止此久耶。天曰耆年解脫。亦如何久。舍利弗默
然不答。天曰。如何耆年大智而默。答解脫者。無所
言說故。吾於是。不知所以云。天曰。言說文字皆解
脫相。所以者何。解脫不內不外。不在兩間。文字亦
不內不外。不在兩間。是故。舍利弗。無離文字說解
脫也。所以者何。一切諸法皆解脫相。即其義也。▲
言不礙於言文殊攸讚者。此亦淨名入不二法門
品意。謂先三十二菩薩。各說入不二法門。以言顯
理。猶滯於言。次文殊云。如我意者。於一切法。無言
無說。無示無識。離諸問答。是為不二法門。上三十
二皆有言也。後維摩詰默然無言。顯不二理。此則
無言也。是故文殊讚淨名曰。善哉善哉。乃至無有
文字語言。是為真入不二法門。故云不礙於言文
殊攸讚。斯之謂也。問曰淨名默住。以顯絕言頓理。
何云不礙言耶。答曰。但絕生滅虗妄言說。不礙真
門如義言說。問曰。如義言說。為理為事。若云事者。
違自真門。事相本盡故。若云理者。復違此假。理本
不礙事末故。今謂通云。文雖用彼。義乃稍別。是則
用淨名之文。成華嚴之義。妙之至也。▲言況文字
性離即言亡言者。上句標。下句釋。即言釋上文字。
亡言釋上性離。或此意云。況文字真性。俱離彼即
言亡言之兩迹也。言流八音者。或體業具為後屬
依呼。八轉之聲也。或最好易了調和柔耎不誤不
女尊慧深遠之八音也。▲言至趣（無言無相理本也）非遠
（不礙言相事來也）心行得之（滯迹心行取之也）則甚深。（叵窮邊際也）上
句縱。下句奪也。▲言像（有言有相事末也）非近（不礙無言無相理本
也）靈懷體之（無漏真智證之也）而目擊。（爛然可觀也）上句縱下
句奪也。肇公云。道遠乎哉。觸事而真。聖遠乎體之
則神。即其義也。上云言像者。出周易故。易云。言者
所以明象。得象而忘言。象者所以存意。得意而忘
象。是故存言者。非得象者也。存象者。非得意者也。
象生於意。而存象焉。則所存者。乃非其象也。言生
於象。而存言焉。則所存者。乃非其言也。然則亡象
者。乃得意者也。亡言者。乃得象者也。今借此語用
也。▲言絕之理（無言）而非絕（不礙言也）繁興之籍（言也）而非
興（不礙無言也）。▲言融常心言無所遣矣者。表即妄同
<pb n="5"/>
真也。下疏云。即凡心而見佛心。融常心也。下經云。
能令三界所有聲聞者皆是如來音。融常言也。不
有此語。恐謂唯佛心言與理無礙也。
疏若乃千門潛注等。若乃二字。引句之詞。千門潛注
與眾典為洪源等者。此經所詮。無障礙法界。具無邊
異義但。以前之四根未堪具受。故我世尊隨彼根宜。
於無障礙法界中。分四諦等義。以為小乘等教。隨彼
偏根所執。偏義是無。就彼法體所斷。通義是有。仍屬
此經無障礙法界。故此云爾。問曰。本末之義云何。曲
三種。一云小乘云末大。乘云本故。法華經云。除先修
習學小乘者。又云。我此九部法。（小乘法也）隨順眾生說。入
大乘為本。是也。二云。三乘為末。一乘為本故。法華云。
於佛一乘。分別說三。是也。三云。前四偏教云末。第五
圓教為本。故鈔云。華嚴為諸教之本源矣。又下鈔云。
前四因中即有。至果皆無等。是也。前之二本。餘教容
有。後之一本。獨我華嚴。
鈔如海潛等者。此借出現品喻義證教也。▲言九
流等者。正理云。漢藝文志云。一儒流。（述唐虞之故宗仲尼之道）
二道流。（陳堯舜揖讓之德明南面為政之衛）三陰陽流。（順天曆象敬授民時）四
法流。（明賞敕法助來制也）五名流。（正名列位言順事成）六墨流。（清庿淨祀養老
惠施）七縱橫流。（受命使手專對權事）八雜流。（和大國體事無不貫）九農流。
（勸勵耕桑備陳食貨）出釋氏六帖。▲言第五經等者。隋譯經
也。秦譯當第六。▲言始見我身者。即指圓根菩薩。
初始於菩提樹下。見我十身無礙毗盧佛身。▲言
聞我所說者。即前圓根菩薩。聞我毗盧所說華嚴
經。即皆信受者。無一圓根不信受也。若爾何以鹿
苑轉四諦輪也。故經云。除先修習學小乘者。此意。
但除却先來修習學小乘人不堪聞此根本法輪。
外所有圓根眾生。盡皆信受。是知。將根准教。既有
小根。必有小教。故鈔云所說也。我今靈山會上。亦
令前來小乘之人得聞是法華經。悟入根本華嚴
佛慧也。所謂初入佛慧。既是華嚴。復入佛慧。理有
何疑。初成之說非法華故。
疏智周鑒而常靜者。故肇公云。夫聖人虗心冥照。理
無不該。懷六合於胷中。靈鑒有餘。鏡萬有於方寸。其
神常虗。即斯義也。
鈔昔人云等者。所遮異釋也。昔人將四不義所顯
一理為體大。以微細帝網二玄為相大。以神通自
在相即廣狹十世隱顯等玄門為用大。問曰。何以
偏將二種玄門為相大。自餘玄門為用大耶。答曰。
二種玄門約本具義。自餘玄門約新現義。故此云
爾。理實互通。問此師既許事事無礙。寧不許事理
無礙也。答許事理無礙。何為所遮異釋也。今謂通
云。非彼不許。但文中不說。為所遮故。▲鈔顯德相
等者。問曰。此言德相為相大。與十所因中德相之
門。同異云何。答有二解。一云此即是彼如將十玄。
就本具義。屬德相門。即是相大。就應根義。屬業用
門。即屬用大。故前鈔云。二約事事無礙。十玄之相。
本自具足。即是別教之意。彼言本自具足。即德相
門也。又云。此言德相非德相門。勿謂名同不分義
異。如佛證窮為德相門。豈佛證窮。唯證相大耶。由
此知非。復舉一喻。以顯深旨。如世一劒。先在匣中。
本具體相用三。（同德相文中本具三大也）對賊便用。（如臨根業用門）體
相用三亦無所闕。（三大無闕）更宜思審。▲言即能證能
觀者。止為能證。觀（去）為能觀。（平）或地上止觀為能
證。地前止觀為能觀。或果中止觀為能證。因中若
觀。皆通事理也。故下疏云。定慧雖多。不出二種。一
事。二理。制之一處。無事不辦。事定門也。能觀心性
契理不動。理定門也。明達法相。事觀也。善了無生。
理觀也。諸經論中。或單說事定。或但明理定。二觀
亦然。或敵體事理。止觀相對。或以事觀對於理定。
如起信云。止一切相。乃至心不可得為止。而觀因
緣生滅為觀。或以理觀對於事定。下經云。一心不
<pb n="6"/>
動入諸禪。了境無生名般若。是也。或俱通二。如下
云。禪定持心常一緣。智慧了境同三昧。是也。或二
俱泯。非定非散。或即觀之定但名為定。如觀心性
名上定。是也。或即定之觀但名為觀。如以無分別
智觀名般若。是也。或說雙運。謂即寂之照是也。配
釋此文。學者可知。問曰。上明止觀。從境彰名。云事
云理。若論止觀自體。事理何収一云。或止為理觀
為事。或觀為理止為事。何以止觀不雙取事理耶。
答文違大段事理無礙故。或止觀皆是始覺為體。
故下鈔云。皆生止觀。科約三大。云事理無礙。▲言
權實無礙等者。謂達事止觀名權。照理止觀名實。
此亦約當句。明無礙也。▲言若別對三大等者。此
則將第四句能觀止觀之心。對上三句所觀體用
之境。如對初句云。冥真體。（理也體也境也）生第四句常靜。
（止心也）萬化之域。（事也用也境也）生第四句周鑒。（觀心也）對第
二句顯德相。（事也用也境也）生第四句周鑒。（觀心也）重玄之
門。（理也體也境也）生第四句常靜。（止心也）對第三句用繁興。
（事也用也境也）生第四句周鑒。（觀心也）以恒如。（理也體也境也）生第
四句常靜。（止心也）故鈔云。各具體用。皆生止觀。今言
觀者。乃是緣事之觀。止者即是緣理之止。全同起
信。云云。<img n="X/X08p0005_01.png"/><rubynote t="【圖】"/>▲言若作三觀釋等者。能觀之心。分成三
觀。所觀之境。開為三諦。對空觀。開真諦。屬體大。對
假觀。開俗諦。屬用大。對中觀。開義諦。屬相大。問曰。
三諦之中。義諦為二諦之所依。三大之中。體大為
二大之所依。義理相順。何故體大為真諦空觀所
緣。相大為義諦中觀所緣耶。今謂通云。此言三諦。
非取義諦。但取真俗及中道諦。但體大唯理法界。
作真諦。生空觀。用大多事法界。作俗諦。生假觀。相
大通四法界。作中道諦。生中道觀。三大通所依。方
是第一義諦。一心本法也。或云三大是用。義諦是
體。二大與體別論。屬真俗二諦。相大與體大合論。
屬第一義諦。更希刊定。問其中道諦。為俗事耶。為
真理耶。答幻有中道即事。真空中道即理。俱融中
道雙通事理。問行相云何。答有五重故。問何者是
耶。一幻有中道。二真空中道。三真空成幻有中道。
四幻有成真空中道。五俱融中道。貴令易曉。列圖
顯示。
▲言三止三觀融為一心等者。問一心之中。分止
觀諦。九法歷然。行相云何。答如依一鏡鑒現好醜
中三影。影喻三諦。其理昭然。現好影之明。如空觀。
現好影之淨。如體真止。現醜影之明。如假觀。現醜
影之淨。如隨緣止。現中影之明。如中道觀。現中影
之淨。如離邊止。三影三明三淨。約義條別。究體唯
是一鏡。將喻對法。學者詳悉。
疏真妄交徹即凡心而見佛心者。上句標寬。下句釋狹。
鈔真謂理也。（唯性非相）佛也。（唯淨非染通性通相）涅槃也。（唯淨非染通性
通相）妄謂惑也。（唯染非淨通性通相）生也。（唯染非淨通性通相）生死也。（唯染
非淨通性通相）。▲言真該妄末者。真理即事門也。▲言妄
徹真源者。事法即理門也。▲言謂無有不濕之波
等者。上句妄徹真也下句真徹妄也。▲言如來不
斷性惡者。小教有二義。一佛前十五界。是有漏起
他惡法故。生無比之貪。引央掘之嗔。二云示現。愛
語羅睺。叱呵調達故。始教示二義。一云真如。昔日
與惡而為實性。今至果位。惡法雖斷。惡性常存故。
二云示現同前小教。終教亦有二義。一云。昔日真
如隨緣以作說法。今至果位。無明既斷。惡相雖無。
隨緣真性仍存故。如依靜水。隨風成波。風停波息。
成波三性恒存故。如龍樹論獨力隨相非所斷故。
二云。惡具二義。一不壞相異真義。（當緣生相有也）二稱性
即真義。（當無性體空義）今據後義。故云不斷。頓教云。惡相
本盡。更不待斷。惡性本現。非所斷故。圓教云。稱性
之惡。如鏡中火。現而常虗。非所斷故。雖通五教。正
取能同終教事理無礙。故下鈔云。如來不惡性者。
<pb n="7"/>
善惡同以心性為性。若斷性惡。則斷心性。性不可
斷。亦猶闡提不斷性善。又龍樹云。如斬眠士夫豈
悟士夫不傷等。若爾何故涅槃經說如來無不善
佛性。答曰。彼據以理從事即無。此據攝事從理不
斷。又彼約現在為名。此據過去立號。故彼此文不
相違背。▲言又佛心中有眾生等者。如和尚鏡中
弟子是也。▲言今約不壞相者。一約不壞行布相。
行布門中。眾生可具其佛。（如鑛具金如璞具玉）佛不可具其
眾生。（如熟金而非鑛。如淨玉而非璞。）二約不壞行布教相。聞凡即
佛。於凡有益。（引生趣求）佛即是凡。令人妄解。（引生倒解）由此
但云即凡心而見佛心。▲言不離一心故者。（十所因中
唯心所現故。出起信論。）。▲言妄攬真成無別妄故者。（依理成事門。出
起信論勝鬘經。）。▲言真隨妄顯無別真故者。（事能顯理門）真妄
名異無二體故。（真理即事門。事法即理門。）真外有妄理不遍故。
（返釋理遍於事門）妄外有真事無依故。（返釋事遍於理門）然或說
妄空真有。（唯識論涅槃經）或說妄有真空（三論二諦義）俱空（隨俗
說二諦通華嚴經也）俱有（唯識華嚴）雙非（觸物皆中遮義也）兩是。（真妄通二諦。或
觸物皆中表義也）。▲言淨分同真（無漏依他同圓成性）染分為妄。（有漏
依他）言淨分之事妄未盡故者。無漏依他緣生幻有
故。金剛經云。凡所有相皆是虗妄。又下鈔云。謂如
真如現依他時。設有淨分。亦名為染。如鏡現像不
簡淨穢皆非鏡體。故唯能現得名為淨。所現皆染。
即其義也。▲言淨分圓成皆有者。淨分即依他摩
訶般若也。圓成即解脫法身也。▲言若隨俗說二
諦則真妄俱空者。（三諦中料揀也或三諦意或終圓義）妄法無性故
空。真法無相故空。或真妄相待。方有真妄名生。如
彼長短。故名俱空。或依手巾體幻作兔兒相。（體如真相
如妄）若隨愚夫說作兔兒體相俱空。（若隨俗說二諦。則真妄俱空）。
▲言若約真妄通二諦則真妄俱通空有者。一云。
在俗諦。真妄俱有幻有實有故。在真諦。真妄俱空
性空相空故。二云。在俗諦真妄俱空。（即前隨俗說二諦。則真妄
俱空）在真諦真妄俱有。（故下鈔云。真妄皆真。則本末一味。居然交徹）。▲言
約宗以明唯識等宗不得交徹者。問三論涅槃皆
說交徹。何云不得。答一云內等。不等涅槃及與三
論。何以得知。等字在上。宗字在下故。一云亦等於
彼。彼論彼經。雖說交徹。非正所宗。今我華嚴。正以
無障礙法界為宗。故鈔云爾。▲言情有即是理無
者。問理無之義。遍圓二性。為屬何性。若屬圓成。何
云遍計。有二義。一者情有。二者理無。若屬遍計。何
云情有即理無。妄徹真耶。答義有兩途。若與情有
非一義。屬圓成性。若與情有非異義。屬遍計性。今
約初義。故鈔云。真又解屬遍計性。遍計性中通真
妄故。不同始教唯是妄故。依他之中。無性之義。准
此應釋。▲言此經云有淨說生死等者。上半假立。
謂待前流轉生死。立涅槃。煩惱名諍。觸動善品。損
害自他。故名為諍。此有漏法。諍隨增故。名為有諍。
有彼諍故。生死者。有漏為體。無彼煩惱。故稱涅槃。
下半雙非。謂生死涅槃俱因煩惱。假立其名。何有
真實。又二互相待故俱空。二互相奪故皆寂。上二
句俱有交徹。二二句俱空交徹。或望能奪義。俱有
交徹。望所奪義。俱空交徹也。▲言故影公云等者。
即是中論序也。此一段文。准下鈔釋。而有四對。▲
言以真諦故無有俗諦故無無者。此是初對定有
無所在。我約真諦上說空。是無性空。不同無物空
也。我就俗諦明有。此是緣有。非空性之有也。二真
故無有。則雖無而有。俗故無無。則雖有而無。一對
彰有無體相。是不壞有之無。不礙無之有。故成中
道。三雖有而無。則不累於有。雖無而有。則不滯於
無。一對彰有無之德。若是定性之有。此有則唯是
有。不得即無。若是定性之無。此無即唯是無。不得
即有。今二互相即。故不徧滯。▲鈔云乃至者。具足
應云。不滯於無。則斷滅見息。不存於有。則常著永
消。俱不俱等。何由而有。諸邊都寂。故云皆離。此彰
<pb n="8"/>
有無離過。滯空則斷。累有則常。既不滯不累。故無
斷常。又釋初對雙離有無故。云無有無無。此成空
觀。第二對不壞有無故。云雖有而無雖無而有。此
成假觀。第三對明二諦相即故。不偏滯於有無故。
不為有邊所動無邊所寂。成中道觀。肇公亦云。涉
有未始迷虗。故常處有而不染。此不累於有也。不
厭有而觀虗。故恒觀虗而不證。此不滯於無也。第
四離過准前。又釋初對中。初對是真空義。下句是
妙有義。第二對亦有亦無義。第三對非有非無義。
第四對離過則成具德四句也。又初對雙離二過。
一離有。二離無。第二對離非有非無。第三對離亦
有亦無。第四對總明離過。故起信云。真如。非有相。
非無相。非非有相。非非無相。非有無俱相。即其義
也。▲言真妄皆真等者。問妄法皈真。其義可爾。云
何真法亦皈真耶。答上言真妄。法體也。下言皆真。
真諦也。又上言真。對妄之真。下言真。絕妄之真。又
上約分相門。収妄之真故。
疏事理雙修依本智而求佛智者。上標。下釋也。依本
覺理智。（釋理修也）求始覺事智。（釋事修也）。
鈔亦由惑者。執禪則依智性。乃至云。並為偏執者。
義當四病也。故大方廣圓覺經說。眾生修行當離
四病。一者作病。但作有為事行。未識真如本心。尚
不得生佛家。豈得冥合圓覺。故說為病。（義當執法者也）二
者任病。生死既空。何勞除斷。涅槃本寂。何假欣修。
一切放縱身心。更不念其罪福。泯絕無寄。故成其
病。差乎近代。多落此科。誦禪歌。毀於法筵。虗尋名
相。說理性。非於塔寺。狂認福田。妄立宗途。悞惑含
識。斷除佛種。良足悲哉。凡佛真子。當須屏遠。殊不
知。藍墉適補比丘壽增。寺礎將移。天人目動。況復
觸事陟理。絕空色觀空。不癈眾緣。真宴坐矣。如維
摩經菩薩行品。佛告眾香世界諸菩薩等。菩薩行
者。於遠離不以為貴。不著己樂癈於彼樂。在諸禪
定。如地獄想等。斯則菩薩於禪。實有所證。佛尚誡
令不著。況未有所入。得妄著耶。且沙門斂念。誠為
通規。其誰不然。妄自矜衒。兼投藥失所。所損非細。
故智度論九十六說。彌勒菩薩知須菩提樂說空
義。故教誡云。不應新學菩薩前說。何以故。若有少
福德善根者。聞畢竟空法。即便著空。遂作是念。若
一切法空無所有者。我為作何福德。則應失前業
等。如是經論。如來勸令離病。彌勒誡物談空。但有
信心。不可警慎。三止病。真心絕念。動念即乖。若止
妄念。不生真性自然顯現。斯由不知妄念即真。貪
嗔本道。而於妄外求真。何異除波覓水。故成其病。
四者滅病。道由惑覆。惑盡道彰。故欲斷惑求真。令
得身心永寂。夫菩薩用心。利他為本。今欲避⿰言寅取
寂。誠非大士。況乎不釋動以求靜。不怖惑而度生。
真覺士也。今欲離障求寂。尚雜二乘狹見。豈能冥
通圓覺。故說為病。（此之三病義。當執禪者也）如是四行。互聞即
成非。齊運則無過。若能常作常止常任常滅。易脫
相資。無非有益。亦猶四大造色。遞發有損。併力成
功。今此事理雙修。依本智而求佛智。並除前病。所
謂執禪則多落止任滅之三病。執法則唯墮作之
一病故此雙行為真修矣。又下疏云。然今法學之
者。多棄內而外求。習禪之者。好亡緣而內照。並為
偏執。俱滯兩邊。又云。勉旃求悟。不得徒自勞形。（此遮
執法者也）努力修行。不得撥無因果。（此遮執禪者也）。▲言無所
求中吾故求之者。暗引方等經乞士之語。上句釋
依本智。下句釋求佛智也。故方等經中說。佛為雷
音。說於昔因緣已。又云。過去有佛。名栴檀華。彼佛
去世甚久。我於彼時。如汝無異。彼有菩薩。名曰上
首。作一乞士。入城乞食。時有比丘。名曰恒伽。謂乞
士曰。汝從何來。答曰。我從真實中來。又問。何謂真
實。答曰。寂滅相故。名為真實。又問。寂滅相中。有所
<pb n="9"/>
求無所求耶。答無所求。又問。無所求者。何用求耶。
答無所求中吾故求之等。乃至云。恒伽聞已。賣身
供養。下疏釋云。性相雙鑒。終日求而無所求也。
疏理隨事變等者。一云一者理也。多者事也。或一與
多皆目事也。
疏故得十身歷然而相作者。歷然行布不壞相也。相
作圓融壞相也。終日不壞而壞。壞而不壞。名不思議。
非謂體癈相存也。若謂能即體癈相存者。體據即義
癈。不即義存。即與不即。二互無礙。存泯莫拘。是不思
議。相約即義尚存。不即極存。但一向存。應非無礙。是
可思議。學者更審。
鈔一同時具足相應門等者。然此十門。具於五對。
一總別對。初門是總。餘九為別。二法喻對。第七是
喻。餘九為法。三假實對。第九是假。餘九為實。四全
分對。三四是全。六八為分。五增微對。廣顯主增。狹
隱伴微。不唯五對無礙。實乃舉一全収。▲言能以
眾生身作自身等者。問此言眾生。為取我等妄染
眾生耶。為眾示現變眾生耶。答一云。但取變化眾
生。若取我等妄染眾生。應無所化。俱作能化十身
故。又違此鈔云則於此身現如是形。復違下鈔眾
生身等。攝皈三身中化身故。二云。但取我等妄染
眾生。何知。論三分中是染分故。三世間中眾生世
間故。若爾前難何通。答常作能化。不礙為所化故。
就能悟門。取眾生身作自菩薩身為能化。就迷門
取眾生不作菩薩身為所化。▲言則於此身現如
是形者。約同體變化也。下皈化身者。豈不見。下鈔
云萬化云云。皆是法身大用。又經云。心佛與眾生。
是三無差別。又果門攝法無遺。三云上二雙取。引
證同前。向明十身。皆是佛身。恐滯常情。略伸區別。
問既俱佛身。唯應第七如來身攝。何分餘九。若就
行布。而有餘九。應非皆是佛身所攝耶。答圓融不
礙行布故。佛為能融。皆是佛身。不壞本相。故存餘
九。二門雙取。故說十身皆是佛身。若以餘九。隨一
為門。具十亦然。今就佛門。是故云爾。問前之七身。
作菩薩身。行相可知。具色相故。後之三身。既非色
相。云何作於菩薩身耶。下疏答云。入法智中。自然
應現自己身故。令於虗空忽見自身。故名為作。作
餘亦爾。又問。餘之七身。可作能化。具色相故。後之
三身。既非色相。云何化生而作能應耶。答曰。苟能
得法契神。何必要因色相。是故彼三即為能應佛
身。良以根性心樂類非一故。▲鈔言歷然者不壞
相故者。歷然即是不亂。不亂。鈔指即是行布。驗知
不壞相行布義。非圓融中體廢相存也。▲言如初
發心時便成正覺不壞初心之者。初心即妙覺。成
佛義如常。即而不即。初心義存。二義雙取。說得初
心成佛。出梵行品文。良以初心即無其體。全攬妙
覺體成故。如世指環。別無其體。全攬金成。故說指
環當體即金。環相仍存故。▲言十信攝於諸位諸
位十信歷然者。十信攝於諸位。圓融也。諸位十信
歷然行布也。出賢首品文。問約圓融義。十信攝於
諸位。為於信位。實成佛耶。為實未成佛耶。若實成
佛。住行向等。便徒虗設。若實未成佛。信該果海。有
言無義。有云圓融門中已成佛。行布門中未成佛。
若爾後位但應行布修斷。圓融門中已成佛故。若
謂雖已成佛。不礙復有修斷者。妙覺位後。應更修
斷。若更修斷。前佛應勝。後佛應劣。修斷多少不同
故。今謂通云。六位互攝。如六面鏡互現其影。信攝
餘五位。如第一鏡影現五鏡影。信位有障。信攝諸
位。一切皆障。是知一障一切障。第一鏡上。塵垢昏
坌。彼鏡中影。一切不現。是知一昏一切皆昏。如在
信位修斷其障。能攝之障既斷。所攝之障一切皆
除。是則一斷一切皆斷。如磨第一鏡塵垢皆除。不
唯能之鏡昏除。鏡中之影昏障亦無。即是一磨一
<pb n="10"/>
切皆磨。一現一切皆現。約信位中。諸位惑障皆斷。
豈不名佛。約第一鏡塵垢皆除。豈非明淨。約住位
中。諸位惑障全未斷故。豈得名佛。約第二鏡中。諸
鏡塵垢。全不磨故。豈名明淨。是知位位圓修圓斷。
譬如鏡鏡全磨全淨。以喻對法。朗在目前。
疏廣大即入於無間等者。疏中影略應云。無外廣大
身剎。即入於無間塵毛。無間塵毛包納於無外身剎。
問塵毛具二義。不壞相故狹。稱性故廣。可爾。無外身
剎不壞相故廣。豈稱性故狹。名無礙也。答亦不壞相
故狹。稱性故廣。故經云。空生大覺中。如海一漚發。空
尚如漚。何況身剎。又云十因各隨義顯。今取法無定
性。故大能小也。或亦稱性故小。性非定大故。何以得
知。全在一塵而包容故。
鈔雖有即入。意取廣狹揀。濫釋成也。問廣狹無礙。
別立玄門。凡聖無礙。應別立也。染淨依正等。皆應
別立。此若不爾。彼廣狹門。應即入収。不應別立。答
許別立。但示方偶。且作是說。皆皆無量。
疏炳然齊現等者。上句法。下句喻。問隔瓶見物。豈不
違肉眼。九緣生義闕空緣耶。瓶具質礙故。答良由缾
淨。得見彼物。若爾如對明鏡。何不見障外之色耶。答
鏡但表淨裏不淨故。琉璃表裏皆瑩淨故。如水澄清
見魚鱉故。
鈔一能含多皆曰相容者。下鈔又云。法法皆爾。故
云相容也。微細之義。下釋有三。一能含微細。一塵
一毛故。二所含微細。不壞相故。三難知微細。小能
含大。常情不測故。如對一釋迦像。想彼像中。含盡
十方三世遍法界虗空界無盡三寶。禮彼一像。即
是徧禮無盡三寶也。供彼一像。念彼一像等。准前
應知。如焚一爐香。想彼香中。含一切香。華燈幢傘
蓋飲食湯藥菓木音樂螺鈸宮殿池沼等。一切諸
供養具遍供。如前一像中無盡三寶。隨獻餘供。含
物亦然。曰修此行。有何罪而不滅。有何福而不生。
良以法雖本爾。心不相應。難獲巨利。幸願群英。勉
強而行。自餘玄門。倣此而修。滯相而修。百千萬劫。
未及一眴之功。深思深思。相入門中。當想自身遍
入十方諸佛會裏佛菩薩四眾八部身中。彼若說
法。我亦說法。彼若聞法。我亦聞法。彼若斷障。我亦
斷障。彼若證真。我亦證真。彼若發菩提心。我亦發
菩提心。彼若化生。我亦化生。彼若拔苦與樂。我亦
拔苦與樂。盡彼諸行善事。我亦行之。復想六道眾
生皆在自身之內。自若禮誦。彼一切眾生悉皆禮
誦等。自餘妙行。准此應知。
疏隱顯俱成等者。如觀一釋迦像。於中乃有無盡佛
菩薩等身像也。但彼多像隱一像顯也。
鈔而明下有晦等者。上明異處。下辨同處。文理昭
然。▲言如東方入正定為一半等者。此意。一菩薩
全在東方入定。而不妨同時全在西方出定。是謂
難思。問何故入定為明。出定為晦耶。答在定觀根
審法名明。出定涉有化生名晦。是故在定復得顯
加。出定但感冥加。明晦之義。昭然可悉。或約但見
入定不見出定故。
鈔影復現影重重無盡者。此是其喻。法合云何。如
一塵稱性以作能含。一切剎土俱為所含之剎。皆
攬塵成。塵復稱性。復含其剎。是知能含塵塵不盡。
所含剎剎無窮。是此門也。問第一塵稱性含剎盡
耶。舍剎不盡耶。若含剎不盡。是則彼塵不稱其性。
若云稱性而含剎不盡。彼不含剎應在性外。若許
含盡。彼第一塵所含之剎。但作第二重能含。更有
何剎。為第二重所含耶。若遞互合。與微細相入二
門何異。若云第一塵稱性含剎皆盡。彼所含剎亦
乃稱性。作能含時。復更出生所含之剎者。問所出
生剎。為本為新。若本具者。應第一重塵却有含剎
不盡之失。若新生者。德相門中。應無帝網。此義極
<pb n="11"/>
難。深宜用心。今謂通云。如瑩一圓鏡在東瑩一方
鏡在西。兩鏡互入。同相入門。一性而入。似微細門。
今帝網門。則不如是。如東圓鏡現西方鏡影。全盡
無不盡之失。其方鏡常入而不入。還在本位。其西
方鏡內。却現東圓鏡影。并圓鏡內。方鏡之影。全盡
亦無不盡之失。其西方鏡并所現影。已有三重。其
東圓鏡常入而不入。現在本位。復作能現。現西方
鏡。并彼二影亦無不盡。其東圓鏡并彼三影已有
四重。其西方鏡常入而不入。還在本位。復作能現。
現東圓鏡。并彼三影。無不盡失。其西方鏡。并彼四
影。已有五重。後後作法。准此應知。由重重無不盡
之失及相濫之過故。鈔云。亦如兩鏡互照重重涉
入傳耀相寫遞出無窮。即其義也。故下大鈔（十七上半
二十紙）云。又重重現故者。雙釋普入及方網。言塵能
受剎。剎以塵成。亦能受剎。重重皆入。名為普入。既
交絡入。九方入東。東入西時。帶餘九入。西入南時。
帶東諸方而入於南。故成重重。即初地中。如帝網
差別故。為真實義故。
鈔以三世相因互相攝故者。緣起相由故。時無別
體。依法假立。如依昨日日輪立過去世。依今日日
輪立現在世。依來日日輪立未來世。昨日日輪。離
今日來日二輪之外。別無日輪。全攬今日來日二
輪。作昨日日輪。上立過去世。彼日輪體。既攬今日
來日二輪所成。果不異因。即是今日日輪。應立現
在世。復即來日日輪。更立未來世。餘二因二果。准
此應知。方成九世。如攬塵成剎。歸本是塵。如攬念
成世。歸本名念。一念本時。攝九世末時。本末雙舉。
故云十世。問一念即無量劫。應是相即門也。答雖
有即義。意取十世。如前廣狹門故。▲言故莊生一
夢身為蝴蝶者。莊子第二齊物篇云。昔者莊周。夢
為蝴蝶。＆CB17494;＆CB17494;然自喻適志不知周也。方其夢為蝴
蝶。而不知周。則與死不殊異也。而所在無不適志。
則當生而係生有必能當死而戀死矣。由此觀之。
知失在生而哀死者誤也。俄然覺。則蘧蘧然周也。
不知周之夢為蝴蝶歟。蝴蝶之夢為周歟。周與蝴
蝶則必有分矣。此謂物化。意云。昨日之夢於今化
矣。生死之變。豈異於此。又自周而言。蝴蝶稱覺。未
必非夢。此亦可以喻萬法如夢矣。
鈔以隨一事即是無盡法界者。問與相即門何別。
答但是相即門四句中。一即多之一句義也。同微
細門。是相入門中一攝多之一義也。或不同相即。
彼行布門。一與多異。圓融門中。廢一同多。今記事
門。行布門中。體是一法。圓融門中。便是多法。非是
廢一同多。故不同也。如託一人便顯六親。非廢一
人方即六親。況生其解。尤異相即。
鈔然有二意故賢首改為廣狹等者。今代至相反
難賢首云。若真理為廣。事相為狹。則是事理無礙。
知無間塵毛名狹。無外身剎為廣。此二門異。亦不
成事事無礙。若無外身剎與無間塵毛無礙。即事
事無礙義成。而復狹中存廣。即相入門。狹中不存
廣。即相即門。賢首若云。雖有即入意取廣狹者。至
相亦云。雖有即入意取純雜。彼此異因不可得故。
有云。二師理齊。清涼雙取。但以賢首廣狹。通一切
法。至相純雜。但論其行。故鈔云。今以至相但約行
為小異。或廣狹中。有無礙言。故異至相。若爾純雜
中有具德語。何殊賢首。今云通云。至相所立純雜
各異。致招多難。賢首所立。廣狹是一。都無前妨。如
將一塵稱性故廣不壞相故狹。豈有相濫。若爾同
體廣狹可然。異體云何。答初既不濫。後有何疑。何
以得知。下釋十玄次第云。廣狹躡前事理無礙。為
後八門之所以也。又下清涼會取純雜云。契理為
純。不壞相雜。是故得知。如無異意。賢首所難。還成
自害。幸希詳當。
<pb n="12"/>
鈔不信不解不順不入者。如次配教理行果四法
也。▲言以不能生如來家者。進不至十地見性等
家。退不生三賢解悟家。是知依權教修者。尚不至
三賢。豈臻十地。若爾何故下文云。別教十地證竟。
但是圓家住爾。答彼宗自談云。證十地竟。圓宗斷
彼義當住爾。如寡聞比丘自謂無學。小教斷彼。實
是凡夫。又如愚法二乘謂證涅槃。始教斷彼。但是
擇滅。迴心已後。更經多劫。方至十信等也。
疏扗視聽於嘉會者。問文殊巡行經云。五百聲聞。聞
而不信。法華不輕亦令其聞。何得此中不令其聞耶。
答為顯不共故。故智論明般若。有共不共。指此不思
議經不共二乘說故。又大聖化儀。其類不等。或聞而
不信。以為遠種。如上所引。或以威力。令其出會。如法
華中五千拂席。或令在會使其不聞。即如今經。法華
漸教之終。將収敗種故。加令其去。篤勵在會。使其信
受。此經頓教之始。為顯深勝。留使不聞。令諸後學修
見聞種。然嘉會之言。即周易乾卦文言矣。彼釋乾元
亨利貞四德云。元者善之長也。亨者嘉之會也。利者
義之和也。貞者事之幹也。君子體仁。足以長人。嘉會
足以合禮。利物足以和義。貞固足以幹事。君子行此
四德。故曰乾元亨利貞。今但借其嘉會之言爾。
鈔悉覺真諦等者。下疏曰。然此聲聞。皆是菩薩。欲
顯深法。託為聲聞。故所歎德。言含本迹。言悉覺真
諦。（迹云現觀了四諦本云覺第一義諦）皆證實際。（迹云入正性離生本云能入無際際
故）深入法性。（迹云所學已窮本云窮二空源永出有海。（迹云生分已盡本云
能入不染依佛功德。（迹云逮得己利本云依十力等離結使縛。（迹云現行已離
本云不斷不折住無礙處。（迹云種子亡故本云二無礙故）其寂靜猶如虗
空。（迹云心善解脫本云處亂恒寂）於諸佛處永斷疑惑。（迹云慧善解脫本云
未證無礙）於佛智海深信趣入。（迹云皆可迴心本云種智信入）。▲言皆
悉不見神者。神力（十力等）嚴好（常光莊嚴等）境界（悲智所緣等）
遊戲（不壞本相等）神變（重閣同空等）尊勝（一切不能制）妙行（悲智云切
用等）威德（謂命等十種自在）住持（謂勝住持令有所作）淨剎（謂於娑婆見華藏等）
入（身遍剎塵智入諸法）至（即新來眾）詣（即此往彼）。
疏見聞為種八難超十地之階者。此意。但說八難見
聞華嚴熏金剛種。非謂八難現身聖證。是故地獄轉
報生天。方登十地故。鈔云。皆容見聞為種之義。未見
明文。說八難身得入見道。若許入見。何得名難。復違
論說。極忻非上二。極威非三塗。唯欲界人天。佛出世
現觀。若云但障。權教見道名為難者。劣道尚障。何況
勝道。別教十地證竟。但是圓家住爾。八難未至。別教
三賢。豈許得證圓教初地。又准天台止觀。乘急戒緩。
許三塗身而得聖道。更宜思審。
鈔其有生疑不信者。永不得聞如是義者。問地獄
天子。由昔聞經。熏成堅種。不信毀謗。墮阿鼻獄。彼
雖不信。亦得聞經。熏成堅種。何故今文云。其有生
疑不信者。永不得聞如是義。答一云不信毀謗。墮
阿鼻獄。長劫不聞。故經云。永非謂畢竟不聞。二云
但遮其不聞。言永不聞。三云不信雖聞。猶如不聞。
問地獄天子。昔聞經時。不信誹謗。不善心中。云何
得熏成佛堅種。若種堅種。是成佛因。如何反墮阿
鼻地獄。又不善心得熏堅種。應善心中却熏惡種。
若許爾者。三乘聖人。還墮惡趣。是則因果雜亂。深
違教理。有云。其不善心。但熏惡趣。招地獄報。其華
嚴經。熏成堅種。作成佛因。良以在纏本覺為本性。
住種性。經聲入耳。熏彼本覺。用增勝故。名習所成
種性。本新相合。共為堅種。故法華云。佛種從緣起。
是故說一乘。若爾他經聲為緣。無自善心為因。既
闕因力。如何熏種。答本覺為因故。若爾聞他殺盜
等聲。自生悲心。應熏惡種。亦有惡聲為緣。本覺為
因故。不可本覺唯與善種為因。頗有惡種不攬理
成。今謂。通云聞經之心。具二種義。一者神解義。二
者暗鈍義。由神解義解得華嚴語義。內心為因。經
聲為緣。因緣和合。熏成堅種。由暗鈍義。誹謗華嚴
<pb n="13"/>
語義。內心為因。經聲為緣。因緣和合。熏成地獄種。
一念心中。齊熏二種。實不思議。如謗不輕云我等
何用如是虗妄授記。由解彼言。記自成佛。熏金剛
種。由不信故。熏地獄種。故梵網云。但解法師悟。盡
受得戒。彼受戒時。亦熏堅種。儻若不解。得熏堅種
者。無一眾生無堅種故。准諸法顯義。體無有一法
非華嚴故。豈有眾生不見聞耶。若皆有種。何故鈔
云。由昔無因。外曰。文中但云見聞為種。何須要解。
今復通云。若不解時。不名見聞。如舍利弗等。在逝
多園。所見世尊。即是無盡身雲佛。所見祇園。即華
藏界。所聞言教。即是華嚴。但未了解。不名見聞。又
云見毗盧佛身。眼得清淨。現今所見一切境界。無
非毗盧十身。何故一切眾生眼得未清淨耶。由此
得知。未能解得。並是佛身。不名為現。如人見金解
作其鐵。外人問曰。汝見金耶。彼人答曰。我不見金。
但見其鐵。應知不解不名見聞。應知見聞必作其
解。由解心故。順本覺性。由順本覺。熏成堅種。於理
甚妙。更希刊削。▲鈔中有一光名清淨功德者。故
下疏（第八下半六十九）云。第二舉因對顯者。為顯勝故。此
有數重。一似相德深廣言不能備故。置之說好。二
好德復多。以三十二相既有八十隨好。十蓮華藏
之相好彌多矣。且舉其一。三一中置勝。但說劣者。
故明足下。四足下一好。復有多光。但說一光。亦不
可說。故寄因顯因光成益。三重頓圓。況果一光。如
是展轉。況於諸相。況復總說。如來諸德果海絕言。
亦斯義矣。▲言了知如是悉是虗妄乃至清淨善
根者。下疏（八下半七十二）釋云。後了知下能滅。謂了惑本
虗居然不生。故晉經云。此諸煩惱。皆悉除滅。除滅
故清淨。惑亡智顯。即自在光明。善根成就。言香幢
雲者。即九地善根。也言若有眾生見其蓋者。至一
恒河沙善根者。疏釋云。准晉經云。種一恒河沙轉
輪聖王所植善根。所謂白淨寶網輪王等。是則多
箇輪王。非一輪王之多善也。梵本亦然。而言清淨
金網者。准瓔珞上卷。金輪在十迴向。初地已上。皆
是琉璃輪。而增寶數為別。是知舊譯為寶網者。勝
金網也。故彼經云。歡喜地。百寶瓔珞。七寶相輪。為
四天王。一萬子以為眷屬。百法身百佛國土中。化
十方天下。已後略無化之分齊。寶數一一。增至七
地十三寶相輪。八地但云大應寶相輪。九地云白
雲寶相輪。十地百萬神通寶光瓔珞無畏珠寶相
輪。若順晉經。白淨之言。則是九地。即前香幢雲自
在光明。若然彼但是所等。則金網無失。若取十地。
為清淨金網。正當十地。以無畏珠。為清淨義。又攝
化分齊。與上第十地攝報果同。則證十地明矣。故
下此王放光遇者亦登十地。言一恒沙者。謂從九
地已還。乃至住十銅輪。以此十地所化分齊。比前
諸位。此齊如恒沙矣。故晉經云。寶網輪王等。等取
前也。
鈔上二皆明證速者。指疏中二。則超十地之階。與
圓曠劫之果。指鈔中二。則善財童子及威光太子。
▲言又此經宗三生圓滿者。非謂隨生圓滿備經
三生方得圓滿。或一生身經歷三生。如是聞經已
依解起行。隨行證入。或多生身。但在一生。如是聞
經已。雖熏堅種。無真解行。圓因既闕。妙果曷成。縱
經多劫。只是一生。三生之義。各在何位。准賢首說。
長流凡夫。見聞成種。名見聞生。四十心位。十地聖
人。真解真行。名解行生。妙覺如來。因圓果滿。名證
入生。准清涼義。但取十地。為證入生。餘同賢首。▲
言即上二句者。見聞為種。并解行在躬。▲言即下
二句者。超十地之階。與圓曠劫之果。
鈔本悲為身。（定所依身悲所熏故即悲為身定依體故）大悲為門。（益生唯悲
令物入故入定用悲為能入故）大悲為首。（凡所益物悲先導故智定之中悲增勝故）以
大悲法而為方便。（入定益物悲為方便即智即定悲無愛見）又此四亦
<pb n="14"/>
是從佛向機之漸次矣。充遍虗空（一廣周故二無緣故）。▲言
入師子頻申三昧舊經云奮迅者。即頻申之義。俱
是展舒。四體通暢之狀。總相釋者。即用之體。寂而
造極。則差別萬殊。無非法界。即體之用。不為而普
周。故小大相參。緣起無盡。名曰頻申自在之義。又
准涅槃。真師子王。自知身力牙爪鋒鋩。乃至晨朝
出穴頻申欠㰦。四向顧望。發聲震動。為十一事。何
等為十一。一者謂欲壞實非師子詐作師子故。二
為欲試自身力故。三為欲令住處淨故。四為諸子
知處所故。五為羣輩無怖心故。六為眠者得覺悟
故。七為一切放逸諸獸不放逸故。八為諸獸來附
近故。九為調大香象。故十為教告諸子息故。十一
為欲莊嚴自眷屬故。一切禽獸聞師子吼。水陸之
屬。潛沒深淵。陸行之類。藏伏孔穴。飛者墮落。大香
象王怖走失糞。清涼以法義。合彼師子。謂以同體
大悲為身。以增上大悲為首。以即智大悲為眼。純
以智慧為牙爪。大悲方便為振尾。悲為方便居然
末故。方動振動義故總取四悲為足。依此立故。以
法界三昧窟。所入證故。以無緣大悲為窟門。入出
由此故。以體用無礙為頻申。舒展自在故。以演法
界法門為哮吼。決定宣說一切眾生本與如來同
法界故。如此師子。隨一一毛。皆稱法界。次言為十
一事而頻申者。一摧破魔軍詐師子故。二示眾神
力。十力等力為身力故。三淨法界土。佛住處故。四
為邪見凡夫知歸處故。五安撫生死怖群黨故。六
覺悟無明眠眾生故。七為惡法獸捨放逸故。八令
諸菩薩及邪見諸獸來依附故。九為諸外道及二
乘香象令如盲聾捨放逸故。十教諸菩薩子息。令
頓證故。十一莊嚴正見四部眷屬。俱增威勢。不怖
一切邪黨。一切邪黨皆怖畏故。又野干隨逐師子。
百年不能作師子吼。二乘安處法會。如盲如聾故。
▲言廣說以十能入等者。經云。彼諸菩薩。以種種
解種種道種種門種種入種種理趣種種隨順種
種智慧種種助道種種方便種種三昧。入如來等
十不可說佛剎微塵數佛神返海方便門。
疏象王迴旋六千道成於言下者。文殊迴觀法器故。
如象王迴。身首俱轉。無輕舉故。即六千比丘會。表六
根清涼。可入法界故。問此言成道。為當何位。答唯居
十信。何以知耶。故下大疏。成彼化事中。通有三會。一
比丘會。顯迴小入大故。二諸來人會。通収諸權入一
實故。三善財會。顯純一乘根一生成辯故。又前二會。
表居信未久尚不定。善財信終。可入證故。斯之謂矣。
又綱要云。爾時尊者舍利弗下。成彼化事。通有三會。
第一六千比丘會。顯迴小入大故。第二從第六十二
經初。至復有無數眾生於三乘中各得調伏。即諸乘
人會。表總収故。第三從爾時福城人聞文殊師利童
子下。攝善財會。上三皆是十信。以信未入位。故有三
類。此下善財純一乘根。入位之後。唯是一人。故盡經
終。唯明善財。文甚分明。幸勿餘惑。
鈔觀文殊十德者。下疏云。一身相勝。二常光勝。三
放光勝。四眾會勝。五行路勝。（表常依八正故）六住處勝。（舉足
下足。無非道場隨心轉故）七莊嚴勝。（常觀空有二邊。心地之下。具如來藏恒沙性德。無二
心亡照任運寂知。而顯現故）八樹林勝。（樹立萬行嚴法體故）九自在勝。（於我
無我。得不二解。自在主中為最勝故）十上攝勝。（此有二意一約事心常上攝諸佛法故。二
約表。諸佛顯揚皆依般若。究竟至於一切智故）。▲言令發十種無疲厭心
者。所謂積集一切善根心無疲厭（一）見一切佛承
事供養（二）求一切佛法（三）行一切波羅蜜（四）成
就一切菩薩三昧（五）次第入一切三世（六）普嚴淨
十方佛剎（七）教化調伏一切眾生（八）於一切剎一
切劫中成就菩薩行（九）為成就一切眾生修行一
切佛剎微塵數波羅蜜。成就如來一力。如是次
第。為成就一切眾生。成就如來一切力（十後九皆有無疲
厭心四字）法門無盡眾生無邊。取相而修。多生疲厭。厭
<pb n="15"/>
則退墮二乘。若無愛見而修。則無疲厭。雖無疲。則
佛果非遠。況我身耶。▲言則得三昧名無礙眼等
者。下疏釋云。略有三義。一能見離障故。二所見無
擁故。三一具多用故。雖具此能而無見相故。名三
昧。▲言得此三昧至而為莊嚴。正明眼用也。▲言
及亦聞彼至悉皆解了者。天耳用也。亦能觀察至
諸根心欲者。他心用也。▲言亦能憶念至十種辯
才者。宿住用也。▲言又即成就至一切佛法者。通
顯多門。上一定之用既爾。多門無盡例然。此顯圓
教攝根。創立大心。乃得十地之後。十通之用。以始
攝終故。如初發心功德品等辨。
疏啟明東廟者。即啟菩提智明也。此菩提心為當何
位。善財童子。為聖為凡。古有多釋。一云地上菩薩。一
云地前賢人。一云通二地前地上二位中收。此上諸
釋。皆非正義。故賢首云。應是善趣信行中人。依圓教
宗。有其三位。一見聞位。即是善財。次前生身。見聞如
是普賢法故。成解脫分善根。如前嘆德中辨。二是解
行位。頓修如此五位行法。如善財童子。此生所成。至
普賢位。是三證入生。即因位窮終。沒同果海。善財來
生是也。若爾定是何位。謂以在信是信位在住是住
位。一身歷五位。隨在即彼收。以通一切故。如普賢位。
此之一解。甚順經宗。疏主自云。謂歷位而修。得見普
賢。一時頓具。地獄天子。尚三重頓圓。何以善財。尅定
時分等。此意。行則漸修。位即頓證。是今義矣。
鈔至福城東者。其城居人多有福德。故曰德城。城
表防非。東為群方之首。亦啟明之初。表順福分善
入道初故。又表福智入位本故。▲住莊嚴幢娑羅
林者。此云高遠。以林木森聳故。表當趣萬行莊嚴
故。▲大塔廟者。即歸宗之所。日照三藏云。此城在
南天竺。城東大塔廟。是古佛之塔。佛在世時。已有
此塔。三藏親到其所。其塔極高大。東面鼓樂供養。
西面不聞。於今現在。此處居人。多唱善財歌詞。此
城內人。並有解脫分善根。堪為道器。此表所依法
界本覺真性諸佛同依。故云往昔諸佛曾所止住
等。▲言五百優婆塞等者。表五位證入故。▲言別
觀善財者。解心順理曰善。積德無盡曰財。知其不
群。特迴聖眷。▲言又令憶念過去善根者。令憶宿
善使不自輕故。▲言隨文殊師利而說偈言等者。
同飡妙旨。獨頴眾流。重法隨師。說偈求度。故彼偈
云。三有為城墎。憍慢為垣墻。諸趣為門戶。愛水為
池壍。願輪大悲轂。信軸堅固轄。功德寶莊校。令我
載此乘。▲言一百一十由旬者。為表十地及等覺
地一一皆具諸地功德。或不分等覺。即開十信。進
退皆表一百一十也。始信該於極果。故曰遙申。隨
順行成。故曰右手。▲言若離信根至之所憶念者。
九句經文。前七闕因。一闕行本故。二求小故心劣
處生死而憂悔。三橫不具。四竪不進。五滯一善。六
不廣求。七不起無住行願。後二闕緣。後不能了下。
有十五句。前五約所知理事。後十約能知分齊。例
前諸文思之。
疏寄位南求者。寄位即是寄修行相也。寄者託也。依
附之義。位者次也。階降之義。斯則行布圓融。寄漸顯
頓。寄人顯法。寄相顯性也。下疏云。且依古德。配為五
相。謂四十一人名寄位。修行相寄四十一位。依人求
解。顯修行故。二從摩耶下九會十一人。明會緣入實
相。即會前住等成普別兩行契證法界故。初得幻智。
後得幻住。該於中間。如幻之緣。入一實故。三慈氏一
人。名攝德成因相。會前二門之德。並為證入之因故。
故法門名三世不忘念。則攝法無邊。四後文殊名智
照無二相。謂行圓究竟朗悟在懷。照前行等。唯一圓
智。更無前後明昧等殊故。五普賢一人。名顯因廣大
相。始覺同本。圓覺現前。稱周法界。無不包含故。其後
四相亦得稱為寄位。前三義同等覺故。摩耶慈氏並
<pb n="16"/>
入重玄之門。文殊表菩薩地盡心無初相。普賢義同
妙覺。纔見普賢。便等佛故。今從別義。且為五相。此五
亦是菩薩五種行相。一高行。（歷位上昇）二大行。（同入一實）三勝
行（具上廣大成補處因）四深行。（般若絕相）五廣行。（一一性稱）然南者。古有
多義。初一約事。謂舉一例諸。一方善友已自無量。況
於餘方。餘四約表。二者明義。表捨暗向智故。南方之
明。萬物相見。聖人南面。蓋取於此。三中義。離邪僻。東
西二邊。契中正之實道故。四生義。南主其陽。發生萬
物。表善財增長行故。北主其陰。顯示滅義故。世尊涅
槃。金棺北首。五隨順義。背左向右。即隨順義。以西域
風俗城邑薗宅皆悉東向故。自東之南。順日月轉。顯
於善財隨順教理故。此五義中。初一則通次。一後二
地前。表契中道義。地後表之。亦通地前。正證離相地
中。不以南表。地後顯於業用。不同地中。後文殊。有示
無方。表於般若。加行有修。正證無二故。普賢。無方無
示。表法界普周故。有人唯取隨順一義。非前諸釋。謂
正明之義。出此方故。寧知西域南非明等。況通方之
說。言旨多含。故通五義矣。
鈔時善財童子至教化眾生等者。自見己身等普
賢化也。▲言不於此剎沒彼剎現者。（以沒現相如法性故。此彼
相即故）。▲言與普賢等者。等因圓也。▲與諸佛等者。
等果滿也。▲一身充滿至悉皆同等者。別顯等相。
若依通相。義當等覺。離言不可說故。
疏盡眾生之願門者。問眾生當有成佛盡時不。設爾
何失。二俱有過。若云有盡。而生界便滅。佛界便增。又
違十地經。云若眾生界盡。我願乃盡。而眾生不可盡
故。我此大願善根無有窮盡。又如來利他功德。亦有
盡時。是知最後眾生。定不成佛。從初發心。都無所化。
入聖眾生。利他行闕。因行不圓。豈得成佛。若云不盡。
盡眾生之大願。但當虗發。又違涅槃經。凡是有心定
當作佛。盡法界內。頗有一生無佛性耶。既是有性。遲
速縱異。寧有一生不成佛耶。勿謂新新續起眾生是
則眾生有始故。仁王經云。三界外有別眾生始起者。
是外道大有經說。勿謂成佛已後再作眾生。良以金
無重礦。佛無再生。無明既盡。無重生理故。龍樹名為
無始有終住地。由此得知。進退非理。今謂。通云。如世
一人得長生術飛行自在踊在虗空。（如有一人已成佛道應問
彼人之西。虗空多耶。彼人之東。虗空多耶。答不可論
其多少。何以故。虗空無邊故。（應問此佛之前成佛者多耶。此佛之後。未成佛
者多耶。答不可論其多少。何以故生佛無邊故。）此人用神通力。往東而行。一
彈指頃。越過百千萬里虗空。（此佛運慈悲力。一念化了。百千萬類眾生。皆成
佛道。）是則此人不老不死。亦不暫住。如是而行。盡未來
際。頗有東方一界虗空此人不過越。耶（是則此佛不遷不滅。亦不
暫住。如是而化。盡未來際。頗有一眾生此佛不化令成佛耶。）應知東方界虗空彼
人皆可越在西方。（應知眾生一一皆可化度令成佛道）雖盡未來如是
而行。豈行盡東方虗空耶。（雖盡未來如是而化豈化盡眾生耶）何以故。
虗空無邊故。（何以故眾生無邊故）勿謂東方新生虗空。勿謂已
越西方虗空還來東方。（勿謂眾生新生。勿謂已成佛道還作眾生。縱行無
量劫。終不可說彼人之西虗空多彼人之東虗空少。
（縱化無量劫。終不可說已成佛者多未成佛者少是故諸難一時頓盡。更請
研尋。尤增義味。
鈔明時難遇者。十地論云。是中時者。無八難故。如
偈說。如王懷憂惱。病恚著諸欲。嶮處無侍衛。纔[佞-二+〦]
無忠臣。如是八難時。智臣不應語。心王亦如是。非
時不應說。釋曰。論但有偈。更無解釋。今當釋之。前
一偈半是喻。但半偈合。王喻眾生於所說法取捨
自在故。一如人煩惱言不入心眾生憂惱法不入
心。二病苦喻眾生有苦法不入心。三恚。四欲。可知。
五嶮處喻八難處。六無善法為侍。七近惡友。讒[佞-二+〦]。
八無善友忠臣。此八皆為說法之難。今時反此。故
云難遇。▲言今值聖明天子者。即唐德宗皇帝也。
▲言敷陳五教者或五經之教或五帝之教或小
始等五教也。▲言學肆者。肆陳也。今時習學之處。
<pb n="17"/>
謂之學肆。周孔云。司市常以陳肆辨物。學中列列
書史。如市陳列貨物也。又要覽云。因後漢張楷字
公超學徒隨之所居為市。故今學處。而稱肆焉。▲
言諸佛祖師者。出佛名經。▲言大聖雖周法界者。
真身寬遍也。▲攝機長在此山者。應身局處也。▲
應感普周若百川影落。應身寬遍也。▲清涼長在猶
素月澄空。真身局處也。意顯真應局無礙故。▲言
況大孚靈鷲標乎聖等之名等者。案感通傳。云今
五臺山東南三十里。現有大孚靈鷲寺。兩堂舊迹
猶存。南有花園。可二頃許。四時發彩。人莫究之。或
云。是漢明所立。又云。魏文所作。互說不同。如何會。
答俱是二帝所作。周穆王時。已有佛法。此山靈異。
文殊所居。周穆王。於中造寺供養。及阿育王亦依
置塔。漢明之初。摩騰天眼亦見有塔。請帝立寺。山
形似於靈鷲。故號為大孚靈鷲寺。大孚者弘信也。
帝信佛理。立寺勸人。花園今在寺前。後之君王。或
改為大花薗寺。至則天大聖皇后。與于闐三藏。譯
華嚴經。見菩薩住清涼山。因改為大華嚴寺焉。▲
言不入餘人之手者。出現品經云。不入餘眾生手。
唯除不思議乘菩薩也。▲言積行菩薩等者。亦出
現品。如前鈔引。▲言手舞何階者。手舞之餘不能
階及也。手舞之言。出毛詩序。彼云。情動於中。而形
於言。言之不足。故嗟嘆之。嗟嘆不足。故歌詠之。歌
詠不足。不知手之舞之足之蹈之也。
鈔即總別一對者。華字唯能嚴。大方廣佛唯所嚴。
嚴字通能所故。▲言無說者。性無言故。▲離說者。
應言方會故。▲言一以萬行飾其本體至非瑩不
明者。嚴飾法也。修顯本果也。依本智之理修也。▲
二以萬行至琢玉成像者。嚴成人也。修生新果也。
而求佛智之事修也。▲言又飾本體如鑄金成像
者。此喻金即是像。以表飾法。即是成人。修顯即是
修生。因與果一故。▲言以行成人如巧匠成像者。
下鈔云。新佛舊成。曾無二體。以報就法。如出摸之
像。像本舊成。故無二體。言新成舊佛法報似分者。
以法就報。如以金成像。金像似分。以有未成像金
故。今成像竟。似分二矣。前對是非異。此對是非一。
非一即非異。故言似分。意無二體。此喻像即是金。
似表成人。即是飾法。修生即是修顯。緣為果異故。
或前據法頓成。後約人漸成也。▲言唯經舉四義
者。謂法也貫也攝也常也。故上生疏云。生資教攝。
永絕煩籠。理籍文貫。長離散滅。百靈長軌。千葉良
規。利物詮真目為經也。

大方廣佛華嚴經談玄決擇卷第二

錄摘文解
盡宏廓之幽宗　真應權實　四十二眾　主伴重
重等　如長空等　空空絕迹湛湛亡言　大象無
形　九流　智周鑒而常靜昔人以四不義所顯體
大　五重中道圖　三止三觀融為一心　如來不
斷性惡　情有即是理無　四病　無所求中吾故
求之　故得十身歷然相作　能以眾生身作自身
約同體變化　十信攝諸位　廣大即入於無間
　一能含多皆曰相容　影復現影重重無盡　以三
世相因互相攝故　莊周夢為胡蝶　隨一事即是
無盡法界　不信不解不順不入　杜視聽於嘉會
　悉覺真諦　見聞為種　其有生疑不信者永不
得聞如是義　三生圓滿　大悲為身　象王迴旋
　十無疲厭心　啟明東廟　寄位南求盡眾生之
願門　大聖雖周法界聖舉四義
寫本記云。
高麗國大興王寺壽昌二年（丙子）歲奉宣雕造
大宋國崇吳古寺宣和五年（癸卯）歲釋安仁傳寫
<pb n="18"/>
淳熈歲次（己酉釋科點重看祖燈眼疲也。
莫罪莫罪。

<sarticle>大方廣佛華嚴經談玄決擇卷第三</sarticle>
上京開龍寺圓通悟理大師
賜紫沙門　　鮮演述
疏歸命者。顯歸敬之相也。歸者。依投趣向義。命者。總
御諸根。一身之要。更無二焉。又准西域記。云天竺致
敬之式。其儀有九。一發言問訊。二俯首示敬。三舉手
高揖。四合掌平拱。五屈膝。六長跪。七手肘據地。八五
輪著地。九五體投地。今言歸敬。義兼八九。又准清涼。
而有十門。一我慢禮。（如碓上下無恭敬心）二唱和禮。（高聲<bz>〔＆CB17490;〕</bz>雜詞句渾亂
此二非義三恭敬禮。（五輪著地。捧足殷重。此則小教及始教中相宗禮也）四無相禮。
（入深法性離能所相即始教中空宗禮。以順空義故）五起用禮。（雖無能所。普運身心。如影普遍
禮不可禮。則終教禮。通理事故）六內觀禮。（但禮身內法身真佛。不向外求）七實相禮。
（若內若外。固一實故。此二頓教。無心是道。即心是佛。名之禮也。但禮心佛無禮禮故）八大悲禮。
（隨一一禮。普代眾生。次三圓教。此通終教圓教一乘故。同體大悲。曲論有二。一同一理體。二同一事體。前則同
教。後則別教謂同體大悲。自禮即是他禮故）九總攝禮。（攝前六門。以為一觀。上有八門。今言
六者。不取前二。故但六也）十無盡禮。（入帝網境。若佛若禮。重重無盡。經云。於一微塵中。具一切
諸佛菩薩眾圍遶。法界塵亦然。一一如來所。一切剎塵禮。若依此禮。一一禮即有無盡功德。豈可量哉。不依此
觀。徒自疲勞。又賴萬行。一一皆爾。細思行心。看入阿門。勿自欺謾一生虗度）釋曰。上言歸
敬。正當第十。傍兼前七。不唯上求於加護。抑又下設
於軌儀。幸願群英。勉旃行焉。
言無盡三寶者。何故此三通稱寶名。准心地觀經。具
足十義。一堅固。如摩尼珠寶。無人能破。佛法僧寶。亦
復如是。外道天魔不能破故。二者無垢。如世間勝寶。
清淨光潔。不雜塵穢。佛法僧寶。亦復如是。能速遠離
煩惱塵垢。三者與樂。如天德瓶能與安樂。佛法僧寶。
亦復如是。能與眾生世出世樂。四者難遇。如吉祥寶
希有難得。佛法僧寶。亦復如是。業障有情。億劫難遇。
五者能破。如如意寶能破貧窮。佛法僧寶。亦復如是。
能破世間諸貧苦故。六者威德。如轉輪王所有輪寶。
能伏諸怨。佛法僧寶。亦復如是。具六神通。降伏四魔。
七者滿願。如摩尼珠隨身所求能與眾寶。佛法僧寶。
亦復如是。能滿眾生所修善願。八者莊嚴。如世間寶
莊嚴王宮。佛法僧寶。亦復如是。莊嚴法王菩提宮。九
者最妙。如天妙寶最為微妙。佛法僧寶。亦復如是。超
諸世間最勝妙寶。十者不變。譬如真金入火不變。佛
法僧寶。亦復如是。世間八風不能傾動。佛法僧寶。具
足無量神通變化。利樂有情。暫無休息。如是義故。佛
法僧說名為寶。
言十號之一者。瑜伽八十三。解十號云。一如來。（倣同
先迹號）二應供。（堪為福田號）三正遍知。（達偽通真號）七無上士
調御丈夫。（降生成道號）八天人師。（應根說法號）九佛。（三覺圓明號）
十世尊。（處世獨尊號）今當第七降生成道號也。▲言法
界亦二義一成上依處等者。清涼。或以寬釋狹。如
今文是。上言塵剎狹。下言法界寬。以寬釋狹。狹亦
成寬。或以狹釋寬。華藏品文云。華藏世界所有塵。
一一塵中見法界。寶光現佛如雲集。此是如來剎
自在。上言法界寬。下言寶光等狹。以下狹釋上寬。
寬亦稱狹。宜細詳審。▲言十力者。一處非處力等。
▲言無畏者。一一切無畏等。▲言百四十不共者。
瑜伽云。謂諸如來三十二大人相。八十種隨好。四
一切種清淨。十力。四無所畏。三念住。三不護。大悲
無應失法。永害習氣。及一切種妙智。即其義矣。▲
言無盡之德者。故經云。剎塵心念可數知。大海中
水可飲盡。虗空可量。風可繫。無能盡說佛功德。▲
言承恩重者。曠劫積修難行苦行。本為眾生故。隱
實顯權。成道說法。種種曲巧。處處開悟故。用大悲
力碎金剛體。祐及法界。留二十年。福蔭含靈。潛形
護持。稱性華嚴。令見聞者當成佛道故。清涼云。一
發心普被恩。（始自發心。終<bz>〔護〕</bz>極果。普緣眾生。而為化境二者難行苦行
恩。（猶如慈母咽苦吐甘。謂捨頭目髓腦國城妻子。割身千燈。投形餓虎。香城粉骨。雪嶺亡軀。如是身等
<pb n="19"/>
事。皆為眾生）三一向為他恩。（曾無一念為於自己。由如慈母但念子樂自然碎。經
云。菩薩所修功德行。不為自己及他人。但為最上智慧心利益眾生故迴向四垂形六
道恩。（為證滅道應受無為寂滅之樂。而垂形六道遍入三塗以身救贖一切眾生）五隨
逐眾生恩。（上辨橫遍六道。今約長刧不捨。如子見父。視父而已。無出離心。如來慈父。備將
萬行。隨逐救攝等六大悲深重恩。（故善財童子。謂無憂德神云。聖者。譬如有人。唯
有一子。憂念情至。忽見被人害截支體。其心痛切。不能自安等）七隱勝彰劣恩。（十蓮
華藏微塵之相。滴海難稱無盡之德。並隱不彰。但云百劫修成三十二相三十四心。斷見修惑。五分法身。
覺樹初圓。如老比丘。同五羅漢。故法華中。脫珍飾服著弊垢衣。執除糞器。往到子所等。）八隱
實施權恩。（圓頓一乘。隱而不說。乃以三乘人天小法。教化眾生此上二恩。淨名香積品彼
來菩薩讚云。如世尊釋迦牟尼佛。隱其無量自在之力。乃以貧所樂法。度脫眾生等）九隱真
現應恩。（故法華云。若見如來常在不滅便起憍慢而懷厭怠等）十悲念無盡
恩（謂世尊。同人中壽應受百年。留二十年福。以庇末法弟子等。留三藏八藏之教。廣益眾生。依之修行。
皆得成佛。形像塔廟乃至舍利。一興供養。千返生天等）自頂至足。從生至死。
皆佛之蔭。斯之恩德。何可報耶。得人小恩。常懷大
報。（即涅槃經）不知恩者。多遭橫死。（即華嚴經）具斯十義。故云
恩重。
言一約事就義門。約別相事體之上。各各隨義。以
成三寶隨一事體。義具三寶。故云同體。▲言今舉
佛所住等者。屬今文也。攝法從人故。▲言二約會
事從理門。會三寶差別之事。歸一真無差之理。故
云同體。▲言今佛舉法等者。屬今文也。▲言三約
理義融現門者。約理體上。義開三寶。和融顯現。故
稱同體。或理是佛法。義是法寶。融是僧寶。現通三
寶。▲言由此一門等者。屬今文也。於所住中。三寶
足矣。▲言三門雖異並稱同體者通。釋上三。▲言
力持身者。舍利等也。▲言通於諸乘等者。小權實
乘也。▲言歸勝非劣者。約乘名勝。一乘也。約寶名
勝。同體也。
言以是海會之上首者。初普賢者。下疏云。體性周
遍曰普。隨緣成德曰賢。此約自體。又曲濟無遺曰
普。隣極亞聖曰賢。此約諸位普賢。又德周法界曰
普至順調善曰賢。此約當位普賢。又果無不窮曰
普。不捨因門曰賢。此約佛後普賢。位中普賢。悲智
雙運。佛後普賢。智海而滿。而運即智之悲。寂而常
用。窮未來際。又一即一切曰普。一切即一曰賢。此
約融攝。又云。而有十普。一所求普。二所化普。三所
斷普。四所行事行普。五所行理行普。六無礙行普。
七融通行普。八所起用普。九所行處普。十所行時
普。故新集稱讚三寶六師文云。普賢菩薩懺悔師
者冥真妙體稱性海。遍塵方應物。嚴身隨緣起。而
相周沙界。靈山會上。後乘象王而來。覺樹場中。先
作師子之吼。皆徹果海。初心得號如來。總該因源。
妙覺猶稱菩薩。善心若發。應時現身。罪障縱深。暗
中摩頂。如來光讚。眾剎何異微塵。善財修因。多劫
不喻毛孔。圓融三聖獨表顯於真空行布。六師偏
懺除於妄有。或居堅固窟。談具深真廣之圓宗。或
住峨嵋山。修即遍即常之勝行。或於寶威佛國。不
來而來。或向華嚴法場。不遍而遍。神通叵測。群生
而欽依。功德難思。得諸佛而敬禮。鈔標上首。誠不
虗矣。（上來所讚之事。並出眾經）次文殊者。具足應曰曼殊室利。
含有四義。一首具攝諸位故。二勝最極深勝故。三
吉祥示居此土生有十徵故。四德來自他體含萬
德故。又新集稱讚三寶六師文云。文殊菩薩軌範
師者。諸佛勝母。大覺祖師。該信知之法門。徹始終
之佛境。即權之實。撈生常遍於十方。即實之權。化
物久居於五頂。善財暫遇。頓發菩提勝心。龍女纔
逢。速登阿耨正覺。執如意寶。滿含誠之所求。乘師
子王。施有情之無畏。果成先劫。號稱龍種尊王。道
證今時。名曰摩尼寶積。過去弘法。又目妙光。未來
證真。後稱普見。受闍王之堅請。變珍饌而供多聖
賢。稟釋迦之微言。寶鉢而化諸天子。既為佛陀祖
師。豈非僧伽上首。（廣讚如彼。事出眾經）。
鈔一切眾生最勝良田者。良田之言。而有多種。故
<pb n="20"/>
下疏云。於中佛塔菩薩知識父母是恩由亦敬田。
眾僧二乘是德田亦敬田。貧孤是悲田亦苦田。此
等皆能生福。如世之田。若敬田有病。亦敬亦悲。乃
成四句。故智論十四云。若憐愍施。謂於貧窮下賤
及畜生。二恭敬施。謂於佛及法身菩薩等。三憐愍
恭敬施。謂於老病貧窮阿羅漢辟支佛等。總収為
二謂悲與敬。其非敬非悲。亦悲田攝。無德可敬故。
然此二田。以理[銜-金+缶]心。則等無優劣。故淨名曰。施最
下乞兒。猶如如來福田無異。無所分別等。若直就
境論。則敬強悲劣。以恩深德厚故。如校量功德經
說。若就於心。則悲田為勝。親引悲故。故敬則田強
而悲心弱。悲則田弱悲心強。各有其羨。俱為良田。
若當是敬田。恩則勝德。故校量經云。供百羅漢。不
及一生身父母。阿含中說。供養父母。供一生補處。
功德齊等。若同是恩。在家則父母恩勝。出家則師
僧恩勝。如舍利弗請問經說或約生色身及生法
身。則優劣可知矣。若同是德田。別不普故。如梵網
經說。別請五百羅漢菩薩僧。不如僧次一凡夫僧。
又由主則田異。感報勝劣。種種不同。恐繁不載。信
知諸境福田。同大地而原濕無間。仰推三寶勝德。
若拔壤而作鹵寧參。鈔指良田。斯之謂歟。
言良以普賢該因徹果佛前佛後者。該因遍六位
之深因。徹果通五周之妙果。或該因得果不捨因
也。徹果初心成正覺也。佛前。曲濟無遺曰普。隣極
亞聖曰賢。佛後。果無不極曰普。不捨因門曰賢。▲
言遮那心源者。性海果分也。▲普賢行海者。緣起
因分也。▲言仰託三尊者。佛法僧也。或三聖也。▲
言疏中欲掩是非等者。通妨也。謂有難云。疏意欲
指昔瑕。何不顯說。故云疏中欲掩是非既爾。鈔中
何說傳者須知得失。何須撰鈔。諸徒誠請難以違
文。何須頓敘長時弘傳等。▲言世路以多岐亡羊
者。列子第八曰。揚子之隣人亡羊。既率其黨。又請
揚子之竪。（賤童）追之（追求也）揚子曰。嘻（許其反噫嘻傷歎也）亡一
羊。何追者之眾。隣人曰。多岐路。既返。問獲羊耶。曰
亡之矣。曰奚（何也）亡之。曰岐路之中又有岐焉。吾不
知所之。所以返也。揚子蹙（七六反）然變容不言者移
時不笑者竟日。門人恠之請曰。羊是賤畜。又非夫
子之有。而損言笑者何哉。揚子不答。（知問非也）門人不
獲所命。弟子孟孫揚。出以告心都子。心都子。他日
與孟孫揚偕入而問曰。昔有昆（兄也）弟三人。遊齊魯
之間。同師而學。進仁義之道而歸。其父問曰。仁義
之道若何。伯（長也）曰。仁義使我愛身而後名。（身體髮膚不敢毀傷）
仲曰。仁義使我殺身以成名。（無求生以害仁有殺身以成仁）叔曰。
仁義使我身名並全。（既昭且哲以保其身）彼三術相反。而同
出於儒。孰是孰非耶。揚子曰。人有濱河而居者。習
於水。勇於泅。（音囚浮也勇健於浮）操舟鬻渡。（販賣渡人）利供百口。
褁粮。就學者成徒。（學浮者多）而溺死者幾半。本學泅。不
學溺。而利害如此。若茲之類孰是孰非乎。心都子
嘿然而出。孟孫揚讓之曰。（讓者請也）何吾之問之迁。夫
子答之僻。吾惑愈甚。（心都子本會揚朱之不言故問之仁義揚朱本會心都子
所問故答以泅水而孟孫揚不閑喪生之道恠不答失羊之意故迷惑甚也）釋曰。大道
以多岐亡羊。學者以多方喪真。學本一而末異也。
子長先生之門。習先生之道。而不達先生之況者。
哀哉。▲言各呈其能者。文選云。人人握靈蛇之珠。
家家抱荊山之玉。▲言昔可尚也等者。意云。昔日
章疏堪可尚重。我今何有言詞。或云。昔可尚重。多
人同解。我今解釋。何有難詞。▲言五百比丘等者。
出涅槃經。▲三十二菩薩等者。出維摩經。▲言如
折金杖等者。脇尊者語。
言故經云者。金剛三昧經也。▲言況華嚴性海等
者。上之所明。猶通餘教。況我華嚴不彰心觀。▲言
不貴宗通唯攻言說者。宗通復二。一現量宗通。自
獲禪定。親證法門。心冥至理。口為人說。則所教者
<pb n="21"/>
多有證達。如解脫禪師。得佛光觀。又得無生忍。故
所教八百餘人。皆獲禪定。二比量宗通。因依師教。
達甚深理。比譬度量。於境不謬。解符妙趣。示導含
靈。則所教者亦有證達。近代禪師之類也。故圭峯
云。微細習情起滅彰於靜慮。差別法義羅列見於
空心。虗隙日光纖埃擾擾。清淨水底影像昭昭。豈
比夫空守默之癡禪但尋文之狂慧也。▲言唯攻
言說者。心無妙解。口誦禪歌。念諸家章疏之文。狀
同缾鴻。昧一心寂照之理。勢若雲[朦-卄+((並-(前-刖))-一)]。以此誨人。豈
獲義利。苑公之類即其人也。▲言不能以聖教為
明鏡至照經幽旨者。破刊定也。如圭峯云。迷之則
觸面向墻。悟之則萬法臨鏡。若空尋文句。或信胷
襟。於此一心性。如何了會哉。▲言玄言理說等者。
此經多有玄妙之言稱理之說。刊定並謂。與隨宜
之談雷同。以深為淺。失其大利也。合空廓自己有
相心情。以求宗趣。刊定銘目。自出情懷。胷臆判斷。
以生滅心行。說實相法門也。▲言不知萬行令了
自心者。如解脫長者。誡善財云。善男子。應以善法
扶助自心。應以法水潤澤自心。應於境界淨治自
心。應以精進堅固自心。應以忍辱坦蕩自心。應以
智證潔白自心。應以智慧明利自心。應以佛自在
開發自心。應以佛平等廣大自心。應以佛十力照
察自心。又遺教經云。汝等比丘。已能住戒。當制五
根勿令放逸。乃至云。此五根者。心為其主。是故汝
等當好制心。心之可畏甚於毒蛇。惡獸怨賊大火
猛焰未足喻也。譬如有人手執蜜器動轉輕躁。但
觀於蜜。不見深坑。譬如狂象無鈎猿猴得樹。騰躍
跳躑。難可禁制。當急挫之。無令放逸。縱此心者。喪
人善事。制之一處。無事不辦。是故比丘。當勤精進
折伏其心。刊定反此。故云不知。▲言一生駈駈但
數他寶者。問明品云。譬如貧窮人晝夜數他寶。於
法不修行。多聞亦如是。▲言或年事衰邁等者。如
云。吾昔年來積學問。也曾討疏尋經論。分別名相
不知休。入海筭沙徒自困。即其人也。▲言豈唯抑
乎佛心者。佛說經心。令依教而悟理。隨悟理成而
觀。今廢教求禪。故鈔云爾。▲言用以心傳心之旨
者。即達磨之旨。此心即是一切眾生本覺心也。師
資相望。立以傳名。此意用禪門傳心之旨。開華嚴
佛證之門。▲言會南北二宗之禪門者。圭峯云。北
宗意謂。眾生本有覺性。如鏡有明性。煩惱覆之不
見。如鏡有塵闇。若依師言教。息滅妄念。念盡則心
性覺悟。無所不知。如磨拂昏塵塵盡則鏡體明淨
無所不照。故彼宗主神秀。呈五祖偈云。身是菩提
樹。心如明鏡臺。時時勤拂拭。莫遣有塵埃。南宗意
謂。諸法如夢。諸聖同說。妄念本寂。塵境本空。空寂
之心。靈知不昧。即此空寂之知。是達磨所傳清淨
心也。任迷任悟。心本自知。不藉緣生。不因境起。迷
時煩惱知非煩惱。悟時神變知非神變。然知之一
字。眾妙之門。由迷此知。即起我相人相。計我我所。
愛惡自生。隨愛惡心。即為善惡。善惡之報。受六道
形。世世生生。循環不絕。若得善友開示。頓悟空寂
之知。知且無念無形。誰為我相人相。覺諸相空。心
自無念。念起即覺。覺之即無。修行妙門。唯在於此。
故雖備修萬行。唯以無念為宗。但得無念。則愛惡
自然淡薄。悲智自然增明。罪業自然斷除。功行自
然精進。於解則見諸相非相。於行即名無修之脩。
煩惱盡時生死即絕。生滅滅已寂照現前。應由無
窮名之為佛。和前見性偈云。菩提本無樹。心境亦
非臺。本來無一物。何假拂塵埃。即斯義也。▲言撮
台衡等。者天台智者衡山思師空假中三觀文也
言雖入先生之門至猶迷衣內之珠者。上半即列
子中事。已見上引。下半即法華之意。今當略陳。即
第四五百弟子授記品。譬如有人。至親友家。醉酒
<pb n="22"/>
而臥。是時親友官事當行。以無價寶珠。繫其衣裏。
與之而去。其人醉臥。都不覺知。起已遊行。到於他
國。為衣食故。勤力求索。甚大艱難等。繁不委序。而。
▲言善友者。唯下疏云。世之善友。略有七事。一遭
苦不捨。二貧賤不輕。三密事相告。四遞相覆藏。五
難作能作。六難與能與。七難忍能忍。如來亦爾。為
物隨於六趣苦。而不捨。貧無法財而不見輕。本性
客塵無不相告。善根未熟。則以權覆實。堪真實化。
則以實覆虗。著弊垢衣。執持糞器。為難作能作。解
髻明珠。為難與能與。生違佛化乃至多劫心無退
動。為難忍能忍。▲言雜以邪宗者。迷真異執教也。
▲言使圓實不分漸頓安辨者。真具分滿教也。▲。
▲言即用之體不成者業用既有德相獨無即業
用之德相不成故。▲言交徹之旨寧就者。生佛交
徹義不成也。▲言却令相用二門無由成異者。真
如但是德相之因。云何通與業用為因。▲言以緣
起相由之玄旨。（事理無礙義）同理性融通之一門（事理無礙義）。
▲言大緣起者。具足十門。體周法界。揀非內外。故
名為大。▲言非是重古輕今者。釋氏六帖云。重古
經今註引破邪云。俗儒好長古而短今。談前而薄
後。不非古之虗美責今之實論。信久遠之偽辭。忽
近今之實事。不知損馬之要而竟儒墨之談。膏旨
之病。故難治矣。釋曰。疏主不爾故云非也。▲言不
欲欺誣亡沒者。故肇論序云。此實巨蠱之言。欺誣
亡沒。街巷陋音。未之足拾。
言使質而不野者。出於論語。子曰質勝文則野。（包曰
野如野人言鄙略也）文勝質則史。（包曰史者文多而質少）文質彬彬然
後君子。（包曰彬彬文質相半之貌）即其意也
言不分通局者。性相共有。名通一宗。獨有名局。▲
言或多用法相而復盡呼為權者。法相通權實故
言即當既別者。圓融行布別故。
言天之日月易之乾坤者。顯性相理齊。恐法相師
是非心生故。或日明月暗乾高坤下。意彰不齊故。
▲言三倒者。下疏云。見想心三倒也。謂於前諸事。
起心分別。常無常等。名為心等。於常等境。取分齊
相。名為想倒。於想執實。名為見倒。翻背正信。立以
倒名。然小乘中。或說想心見三次第而起。或說一
時。義分前後。心想非倒。由見亂故。立以倒名。雖諸
說不同。皆依六識建立。若大乘中。亦有多說。一云
依七識心義分三倒。謂七識妄心性是乖理顛倒
之法。名為心倒。依是心故。便有一切妄境界生。如
依夢心有夢境起。即於彼境。妄取其相。說為想倒。
於所取法。執實分明。說為見倒。依此三倒。於為無
為境。起常無常等八種顛倒。諸宗異說。恐厭繁文。
即斯義也。▲言至如昇兜率品等者。略示昔人不
知之處。謂佛地經。佛有二十一種功德。無著等菩
薩。立名解釋。然觀下疏。將論配經。若非賢聖。豈能
如爾。法界品末。又重引釋。義轉幽微。▲言然於四
十二位等者。下疏配五十二位。今云四十二。抄寫
者誤。或攝十信。入初住中。▲言引六會經文等者。
始從第二會。至第七會。信住行向地及等妙二覺。
而對釋之。▲言翻驗昔解臆說尤多者。彈刊定也。
謂彼將十信。却作十住等。▲言五眼者。肉天慧法
佛也。▲言十眼者。加智眼光明眼出生死眼無礙
眼一切智眼。▲言六通者。他心天眼宿住天耳漏
盡神境通也。▲言十通者。一他心。二天眼。三知過
去劫。四知未來劫。五天耳。六不動往剎。七分別言
詞。八無數色身。九一切智。十滅定智通也。▲言十
信者。菩願化力相威意福法智也。▲言四智者。大
平妙成也。▲言九門六度等者。瑜伽九門。別顯六
度。清涼採用以釋此經十度。▲言九門者。一自性。
（出行體）二一切。（能具行）三難行。（別顯勝）四一切。（行差別）五善
士。（作饒益）六一切種。（攝聖教）七遂求。（隨所須）八清淨。（攝成度）
<pb n="23"/>
九二世樂。（現當益）。▲言十通十忍等者。十通六通如
前。▲言十忍者。音順無幻焰夢響影化空。▲言五
忍者。伏信順無寂。十通十忍品中自會。須者應撿。
▲言十身融三身者。菩願化力意即化身也。相威
福兼報化也。即法身智通三身。局唯法報。▲言十
智融三智者。十智者。一無依成事智。二體無增減
智。三體均益生智。四用興體密智。五滅惑成德智。
六依持無礙智。七窮劫利樂智。八知無不盡智。九
巧令留惑智。十性通平等智。▲言三智者。真俗中
智也。就十智中。達事之用融俗智。照理之用融真
智。證無礙之用融中智也。▲言十門涅槃者。一體
性真常門。二德用圓備門。三出沒常湛門。四虧盈
不還門。五示滅妙存門。六隨緣起盡門。七存亡互
現門。八大用無涯門。九體離兩邊門。十結歸無住
門。▲言四涅槃者。自性清淨。有餘依。無餘依。無住
處。十中。體攝性淨。用攝餘三也。▲言一智融於四
智者。第四用興體密一智。融大圓鏡等四智也。▲
言三聚者。攝律儀。攝善法。攝眾生也。良以二地三
聚戒度成就。全離誤犯之愚行時蟻行分路等。故
名離垢。▲言八禪者。色無色界各有其四。依定發
慧。照了大乘無邊妙法。故名發光。▲言道品者。三
十七種菩提分法也。▲成無生之慧光者。發智大焰。
燒煩惱薪。證無生理之慧也。▲言諸諦者。一十五
諦也。▲言星羅十門目滿三觀者。一有支相續門。
二攝歸一心門。三自業助成門。四不相捨離門。五
三道不斷門。六三際輪迴門。七三苦集滅門。八因
緣生滅門。九生滅繫縛門。十隨順無所有盡門。隨
一門中。而有三觀。一相諦差別觀。二大悲隨順觀。
三一切相智觀。▲言非是懸指昔三中乘所見者。
揀異古人。謂昔人但指如中乘緣覺所觀是也。今
則不爾。依一乘解。或云非是懸指法華已前昔日
三乘中間獨覺所觀之境也。▲言權實雙行者。止
觀齊駈。或即空方便智發起有中殊勝行理量雙
行。▲言七分該羅者。謂集作地分。淨忍分。得勝行
分。淨佛國土分。自在分。大勝分。釋名分。▲言無功
之道者。故唯識云。法駛流中任運轉故。十三住中
無相無功用故。▲言四十辯才者。法義詞樂四無
礙辯。各有十相。故成四十。言十相者。一自相。二同
相。三行相。四說相。五智相。六無我慢相。七大小乘
相。八菩薩地相。九如來地相。十作住持相。▲言方
盡種智之深玄者。究竟始覺也。
言始成正覺等者。小教則脩滿三祇三十四心斷
結創圓五分三十二相莊嚴。始教則歷三賢而經
十地。創過金剛之心。轉八識而成四智。初得解脫
之道。終教則覺心初起。妄念頓除。智理冥同。始本
不二。頓教則咸遣如義之言。盡除寂靜之念。初獲
得入。創合一心。圓教則真應無礙一多自在。混四
法界。攝三世間。時窮念劫。處盡剎塵。念念新新。常
成常覺。故云以諸宗始成以會之。▲言二智。理量
也。▲言三智。真俗中也。▲言四智。大平妙成也。▲
言兔章者。一所依巾。（真性）二幻師術法。（心識）三所幻兔。
（依他）四幻兔有即無。（我法即空）五癡執為實。（迷執我法）下疏中
即是馬章。然兔與馬。隨應皆得。▲言分三影以別
之者。下疏引攝論釋云。一水月喻。喻於定地所引
境界。以水有潤滑澄清性故。二光影喻。喻於諸識
映光弄影。影成千差。於境牽識。識變萬殊故。三鏡
像喻。喻非定地果報好醜影異隨質不同故苦樂
果殊由業有異故。▲言剎平等等出諸句以揀文
者。准下疏釋。則有五種四句。第一四句者。一剎相。
二眾生相。三剎無性理。四眾生無性理。此四句為
本第二四句者。一剎相即無性以事不存故。二剎
相不即無性以不壞事故。三剎無性即剎以不守
自性故。四剎無性不即剎以性不變故（剎上事理。分此四句。）
<pb n="24"/>
第三四句者。眾生無無性亦同剎說。第四四句者。
一剎無性即眾生無性以無二故。二剎無性不即
眾生無性以無可即故。三剎相即眾生相理性融
故。四剎相不即眾生相不壞相故。第五四句者。一
剎相眾生無性。二剎相不即眾生無性。三眾生相
即剎無性。四眾生相不即剎無性。後四重四句中。
初及第三句。是相融義。二四兩句。當句為門。雖不
相融。與彼相即。同一緣起。故成無礙。然為門不同。
有多差別。理實諸句無不融通也。▲言歷境起願
以橫竪次位而彰之者。彼有三十一願。大同淨行。
歷多境顯之約橫釋。配六位彰之約竪釋也。▲言
普賢三昧等者。第三品也。其定體用也。普入一切
佛平等性。能於法界。示眾影像。廣大無礙。同於虗
空。法界海旋靡不隨入。具無盡德等。故云窮妙中
之妙。或是三十六普賢行品。抄寫者誤。與出現品。
是平等因果故。彼品中明所治廣多一障一切障
故。能治深妙一斷一切斷故等。▲言出現一品等
者。故綱要云。然此一品。玄中之玄。妙中之妙。極物
本源。罄佛淵海。又下疏云。然此一品。文旨宏奧。能
頓能圓。究眾生之本源。罄諸佛之淵海。根本法輪
之內。更處其心。生在金輪種中。復為嫡子。妙中之
妙。玄中之玄。並居凡類之心。以小功而速證。安得
自欺。而不受長淪生死之中。今聞能欣。尤須自慶
昔善等。是也。▲言至如法界等者。顯疏包含也。法
界觀文。（扗順造）華藏觀文旨歸義理分齊。（賢首造）開鍵
（文超法師造）關中。（維摩疏）開脉繫表。應是生肇融叡等諸
法師所造章疏。皆是性宗。開節血脉網繫表顯之
文也。▲言三玄挌言。周易真玄。老子虗玄。莊子談
玄。儒道正妙之言。不出於此。或挌言者。通指詩書
也。
言上古妙義用而不言者。獲盜法之[億-音+(天*天)]也。故下疏
（第九下半四十二紙內）云。從他聞言已解為盜法。觀佛三昧
經說。此人墮地獄。如箭射空。後學誡也。▲言如破
娑婆形如虗空者。藏品中。廣敘世界體形。至此界
云。形如虗空。而刊定破云。大小乘經論。但說虗空
無形狀。今既言如。譯之誤也。先師賢首。在其譯場
之內。故清涼出古意云。外書中說。六合之空。狀如
圓帳。古就外況。故無失也。如法華云。譬如梵王是
眾生父。如來豈不知妄計。但就常情所知爾。▲言
晉經失旨致古釋詞枝者。晉經云。譬如河水。不至
彼岸。不來此岸。不斷中流也。一遠公云。前不趣二
處是離有。後不住中流是離無。謂生死無處名中
流。不住此無。故云不住中流也。二賢首云。如東流
水。不住南岸。不住北岸。亦得說言。不斷北岸中流。
以中無別體約岸分故。若爾南岸亦得。何以不言。
涅槃中流。由所度眾生在此岸故。所以偏就生死
而說。今文分明。▲何須敘昔者。（此破刊定）故唐經去。譬
如船師。不住此岸。不住彼岸不住中流等。下疏釋
云。生死即此岸。涅槃合彼岸。合上中流。亦言生死
者。以發心之後成佛之前。十地三賢。尚居二死。是
以中流。即是生死。故云生死中流。非生死涅槃之
中間名生死中也。有以煩惱為中流。約其漂溺。從
因說也。（即生公釋維摩意也）有以聖賢為中流。約受生死之人
也。（什公釋淨名意也）有以中道為中流。約觀行說。（肇公意也）斯
皆清涼會餘師釋中流之義也。▲言毒蛇螫手不
得不斬者。通妨也。恐外難云。不許破他。清涼何故
亦破他義。故此云爾。一云不得不斬於毒蛇。二云
不得不斬於自手。若不斬之。毒氣遍體。命難得濟。
表事之不已。不得輕浮。
言初中後善者。暗用經句。經云。初善中善後善。其
義深遠。其語巧妙等。
疏非以一緣等者。問法華云。唯以一大事因緣故。如
來出現。今文非一。若謂通會。今為釋云。此云非一。非
<pb n="25"/>
一小因緣。彼經言一。是一大因緣故。或此言非一。表
自一乘多緣。彼言唯一。揀他三乘多緣故。
鈔轉勢用之者。更段用之。彼以須彌合佛身。智合
論。動合說。經亦通共與不共。今文須彌合身。智慧
合海。動搖合說。但論不共。不通其共。故云轉勢。▲
言又於於經中等者。前解智通能所。後解身亦通
二。
疏因十義等者。通有三釋。一皆用華嚴即體之義為
因。二皆用華嚴異體之義為因。三隨應不定。且初即
體之義為因者。應先問云。有何所以。佛說華嚴。一法
應爾故。如火之熱。非由別因。法爾合熱。大華嚴經。常
說遍說。非由別因。法爾合說故。二酬宿因故。但取經
上能酬之義。非取所酬為因。三順根感故。但取經上
能順根感之義。非取所順為因。四為教本故。但取經
上能為諸教根本之義。非取諸教為因。五顯果德故。
取能顯義。六彰地位故。取能彰義。七說勝行故。取能
說義。八示真法故。取能示義。九開因性故。取能開義。
十利今後故。取能利義。皆華嚴即體之功。而為說經
所以。二異體之義為因。一法應爾故。准世界成就品
疏文云。二法如是者。梵云達磨多。此云法爾。或云法
性。若是法性即以本識如來藏身為所依持。恒頓變
起外諸器界。（可證後義）若云法爾者。謂有問。言何以諸佛
眾生起於剎土。答法應如是。不可致誥。（可證前義）若會此
二。謂法應如是藏識變起。釋曰。雙會二義。彼論世界
之因既爾。此辨起經之因亦然。但云法爾。准此應悉
二酬宿因取所酬願行為說經因。三順根感亦取所
順。四為教本亦取諸教為因。如欲接梨先裁扗橛。是
知梨為扗橛之因。欲施末教。先示本法。是知末教却
為本法之因。五顯果德取所顯也。乃至十利今後。皆
取所利故。三隨應不定為教本。取即體義為因。利今
後。多取即體之義為因。餘皆異體為因。或皆通二。學
者更詳。
疏不待別因者。問緣起法門既不退因。涉自然外道
之義。答非全無因。但用法爾一因故。若爾下有九因
云何不待。答此意假設。更無別因。法爾一因。足今說
經。故云不待。或法爾因。據有體有力。攝餘九因。故云
不待。
疏何以法爾如是轉取即宿因深故等者。問酬宿因
義。即我世尊。初成佛道。頓說華嚴。是知有始。云何釋
成法爾轉耶。答但約現在一佛。可許有始。逆推過去
多佛。故成無始。或我世尊。但傳古事。非自新說。如世
君王初登寶位。但行故道。非創新規。故成法爾。又據
現在新佛。即過去古佛。故云無始。又據現在一時即
過去多時。故云無始。故疏云。時以剎那。堅窮劫海。
疏創躡玄蹤等者。釋因果大也。一云創躡玄蹤至頓
朗萬法。釋因深。及以下二句釋果大也。一云創躡至
齊周。釋因深。是以至妙門。釋果大。創躡玄蹤者。釋初
發事相菩提之心。遊履一乘玄門蹤跡也。捿神妙寂
者。離一切相。契同寂理。捿止神思。在微妙寂滅理中。
上句存相菩提心。下句遣相菩提心。事理無礙存泯
莫拘。真發心也。或上句觀。下句止。止觀無礙。為真修
也。▲言悲智雙運者。自他俱利也。▲言行願齊周者。
一一稱性。深無邊際。一一等空。廣無邊際。▲言是以
者。躡前起後也。由此因深。故得果大。▲言妄想弗剪
而廓徹性空者。不斷而斷。悟大夜之重昏。如理之真
智也。▲言靈鑒匪磨而頓朗萬法者。無脩而修。朗萬
法之幽邃。如量之俗智也。乃用無障礙解脫智力。宣
闡此華嚴微妙法門也。上之二因。並是德相。約法性
力。約佛德能。常遍說故。下之八因。並是業用。驗根示
導故。或唯初一是德相因。中間八因是業用因故疏
云。乃以無障礙解脫。闡斯妙門。神通解脫唯業用故。
最後一因。通德相業用。何以得知。前九是別。第十是
總。總必攝別故。或初一亦通業用。鈔引不思議品神
<pb n="26"/>
通說故。
鈔依內現依正等者。問相入門中。既有正中現依。
依中現依正。應有依正中現正。及依中現正。然相
入者。必更互故。若許爾者。應成八句。何但有六。今
謂通云理實可爾。且就顯勝。一中現二。非取二中
現一。如舉塵毛之分現圓。非取身剎之圓現分之
例也。問何故相即不同相入而作六句耶。今加二
句云。此佛依正。即彼佛之依。此佛之依。即彼之正。
今謂通云上句不異。四句中第一句唯有剎故。下
句不異。四句中第二句唯有正故。若更救云。彼四
句中能即成單。此後二句能即成雙。何云不異。後
更通云。能即任單任雙。其體咸廢。唯有所即。或剎
或身故不異也。故鈔云。相即互亡。故無有六。設更
難云。此佛之依即彼佛依正。此佛之正即彼佛正
依。此之二句。依正雙存。豈不異耶。若許異者。應成
六句。今復通云。亦不異四句中第三句也。若爾第
三俱存句。第四俱泯句為相即耶。不相即耶。若云
相即。云何身剎二句有體。二俱無體。若不相即。云
何即門足成句數。況緣起門有體有體不並。無體
無體不俱故。今謂通云。身剎之上。各有有體無體
二義。有體之義為所即。無體之義為能即。說雖前
後。俱則同時。前之二句。各取一有體一無體。互為
能所即。第三句雙取二所即。第四句雙取二能即。
所即各對彼能即。能即還對彼所即。非謂二有體
並二無體俱故。或二有體是不即義。要由不即。方
能即故。尋鈔自知。
鈔體外無用唯相即故等者。此意約體相即。據用
相入。體用互收即入互攝也。問體既相即。用何不
即。用既相入體何不入耶。有師云。法爾義異。不應
齊責。勿將異門難異門也。有師云。可爾。體相即時
用亦相即。用相入時體亦相入。故疏云。隨舉一門。
即攝一切。今謂。通云。有體無體。有用無用。是緣起
相由門。相即相入乃是玄門。如佛全身在一塵中
分明顯現。豈非幽玄。相入玄門。已得成立。二俱有
體。不成緣起。何以佛身在彼塵中。良以一塵有力
作能攝。佛身無力為所攝。無力必假於有力。必資
於無力。緣起義成。作相入之所以也。此意但約有
力作能攝所入所以。無力作所攝能入所以。其體
相入。非謂唯用相入體不相入也。如釧即金。金廢
釧體。即是金體。此是相即玄門也。何以釧即是金。
良以釧無別體。令攬金成。金有自體。能成其釧。是
故其釧還即是金。是緣起相由。作相即之所以也。
此意有體能成無體所成。但是緣起相由。作相即
玄門之所以。謂非唯體相即用不相即也。今據緣
起門中。體用互攝故。即入門亦更互全收也。
疏一道至果者。釋有二義。一者一因一果。二者萬聖
千賢。同修萬行。更無異路。皆一道義。
疏若無此位行無成故者。淮下疏釋。略有十義。一依
唯識等。而有五位。一資粮位。即是三賢。從初發心。積
集福智。為道資粮。為眾生故。修解脫分善。二加行位
順解脫分。既圓滿已。為入見道。復修加行。即四善根。
亦名順決擇分。三通達位。即是見道。謂初入地二種
見道。四修習位。始從初地第二位乃至金剛無間心
位。名為修道。五究竟位。金剛心後。解脫道中。盡未來
際。皆此位攝。二依攝論第六。說有四位。一勝解行位。
始從十信終於地前。餘三見究竟同五中後三。三依
瑜伽四十七說。十三住者。一種性住。謂彼菩薩。性自
仁賢。性自成就。菩薩功德。住持一切佛法種子。性離
麤垢。不能現起上煩惱纏。二勝解行住。謂從初發心
乃至未得清淨意樂。所有一切菩薩行是。三極喜住。
四增上戒。五增上心。六七八三名增上慧分上三種。
謂六覺分相應增上慧住。七諸諦相應增上慧住。八
緣起流轉上息相應增上慧住。九無相有功用住。十
<pb n="27"/>
無相無功用住。十一無礙解住。十二最上菩薩住。十
三最上如來住。第二即是三賢。第三已去如次十地。
四亦依瑜伽及顯揚第七。於十三住。建立十地。一種
性地。二勝解行地。三淨勝意樂地。即前三住四行正
行地。謂從第四住乃至第九住。五決定地。即第十住。
六決定行地。即第十一住。七已後二住為到究竟地
前六唯菩薩。第七菩薩如來雜立為地。五依仁王下
卷說。十三法師。各住一位者。一習種性。二性種性。三
道種性。四善覺摩訶衍。五德慧。六明慧。七爾𦦨。八勝
達。九常現真實。十玄達。十一等覺。即八地。十二慧光
神變。即當九地。十三觀佛菩薩。義當十地及等覺。而
佛非十三之數。六依仁王上卷。五忍者。謂伏忍。信忍
順忍。無生忍。寂滅忍。各各有上中下。如次酬三賢十
地等覺境覺。七亦依仁王。五十二位。八依瓔珞。四十
二賢聖位。以不立十信。十信攝在十住中故。九依瓔
珞。六種者一習種性。二性種性。三道種性。四聖種性。
五等覺性。六妙覺性。又准下鈔。（十八上半第二紙）復名六堅。
謂信堅。法堅。脩堅。德堅。頂堅。覺堅。復名六忍。謂信忍
法忍。修忍。正忍。無垢忍。一切智忍。復名六慧。聞慧。思
慧。修慧。無相慧。照寂慧。寂照慧。名六觀。謂住觀。行觀。
向觀。地觀。無相觀。一切種智觀。亦有相承。說於六定。
瓔珞無文。言六定者。一習相定。二性定。三道慧定。四
道種慧定。五大慧定。六正觀定。此五種六皆以第五。
當於等覺。（自此已下還是前疏若依楞伽等。無復地位。十依此
經。說四十二位。無別資粮加行等名。然所說位。依法
性立。行布圓融。二俱無礙。釋曰。不唯此經獨彰地經。
寔乃餘教。各顯階差。欲導含生。同躋聖域故也。
鈔如第二會明信等者。信謂十信。一信心（信佛常住大乘
教法歸宗不二決定無礙）二念心。（於六念處憶念）三精進心。（如念而行勤修止觀）
四慧心。（雙觀人法二種無我）五定心。（解空處寂止心理靜）六不退心。（止觀
雙融。心不退沒。）七迴向心。（善會平等迴向於捨）八護法心。（解理堅固受持不壞）
九戒心。（善護身心三業齊清）十願心。（以三業善正求菩提）。▲言三明住
者。住謂十住。一發心住。（觀佛勝緣佛十力。發菩提心。三種發心。即信成就發
心。）二治地住。（謂常隨定脩諸行門淨心地故）三修行住。（巧觀空有增正行故）
四生貴住。（生佛法家。種姓尊貴。）五具足方便住。（帶真隨俗習多善巧化無
住故）六正心住。（成就般若聞彼讚毀佛法僧等真正其心念不同故）七不退住。
（入於無生畢竟空性心心常行空無相願止觀雙運緣不壞故）八童真住。（心不生倒不起邪魔
破菩提故）九王子住。（從法王教生當紹佛位故）十灌頂住。（從上九住。當觀空理。
得無生心。最為尊上。諸佛法水。灌心頂故。）。▲言四明行者。行乃十行。一
歡喜行。（三施皆能悅自他故）二饒益行。（三聚之戒皆饒益故）三無違逆
行。（忍順物理無所違故）四無屈撓行。（勤無怠退不屈弱故）五離癡亂行。
（以慧資定。離沉掉故）六善現行。（慧能顯發二諦之理般若現故）七無著行。（不著
事理。遠離於我及無我故。）八難得行。（大果可尊又成大願方能得故）九善法行。
（善巧說法成物軌故）十真實行。（言行不虗稱二諦故）。▲言五明向者。向
即十向。一救護眾生離眾生相迴向。（大悲廣濟。名為救護。大智
無著故。云離眾生相。）二不壞迴向。（謂於三寶等得不壞信故）三等一切佛
迴向。（謂學三性佛所修迴向故）四至一切處迴向。（謂菩薩悲願稱周法界。令
其善根供具悉周遍故。）五無盡功德藏迴向。（謂緣無盡境成無盡善根。功德
之行。得十無盡藏之果故。）六隨順堅固一切善根迴向。（謂所修事善皆
悉隨順。入於堅固平等法性。一切善根皆悉堅固故。）七等隨順一切眾生迴
向。（謂以平等心。隨順饒益一切眾生故。）八真如相迴向。（謂善根合如。同如體相無
盡得故。）九無縛無著解脫迴向。（謂不為相縛不於見著作用自在。故名解
脫。）十入法界無量迴向。（謂以稱性起周以法界善根迴向法界故）。▲言
六明地者。地謂十地。一歡喜地。（謂初<bz>〔護〕</bz>聖性。具證二空。能益自他。生
大歡喜。二離垢地。（具淨尸羅。遠離微細毀犯煩惱苦故。）三發光地。（成就勝定。
大法總持。能發無盡妙慧光故。）四焰慧地。（安住最勝菩提分法。燒煩惱薪。慧焰增故）五
難勝地。（真俗二智。行相互違。難合能合。極難勝故。）六現前地。（住緣起智。引無分別。
最勝般若。令現前故。）七遠行地。（至無相住功用後邊。出過世間二乘道故。）八不動
地。（無分別智。任運相續。相用煩惱不能動故。）九善慧地。（成就微妙四無礙解。能遍十方
善說法故。）十法雲地。（大法智雲。合眾德水。蔽如虗空麤重充滿法身故。）。▲言七
明等妙者。等謂等覺。（體空大寂安心平等照齊種智一相無二故。）妙即
妙覺。（圓照內融。窮鑒法性。體無始終。窮微盡極。故名妙覺。）雖委陳於體義。備
在本文。而略舉於門名。亦於茲處。然樂廣之達識
<pb n="28"/>
無假預談。慮好略之庸根不覺大疏。如涉世路。尚
須知道店之名。況詣覺場。豈不曉地位之號。唯希
智者。勿責詞技。
鈔此別明五位互攝者信住行向地也。▲鈔第十
住滿至亦灌頂成佛者。證相似也。以此二位功德
圓滿。同證諸佛智水灌心頂之妙果也。▲言十行
智度圓等者。行相似也。上雖略示。總相而言。所修
妙因名行。所獲妙果名證。住行向地。相梯而言。一
一相似。各隨相似。更互相攝也。▲言海幢比丘頂
出諸佛者。下疏釋云。頂出諸佛者。尊極無上故。就
別彰。法雨中總有三十二種。前十二法雨為菩薩。
餘為雜類。今初一普知平等法雨。略有三等。一始
覺同本。無復始本之異。二等諸佛故。三生佛一性
故。得此三等。轉成妙覺。次十法雨。即十住者。圓教
經中十住位滿便成佛故。此前更無別位。此約以
位攝。以非一乘宗。餘無此說。後一法雨。即十信。釋
曰。初一妙覺。次十十住。後一十信。今據逆次。故云
灌頂住後即明佛者。即其事也。▲言前唯約理行
圓融者。以理融行圓融也。▲言此兼明行證相似
者。且約相似中圓融。五長劫唯攝長劫等也。
鈔文有三節者。引證也。三節疏文。通證前理行圓
融也。後二節文。兼證前行證相似也。如第二信該
果海證理行圓融。可知若將信滿功德該攝果滿
功德。亦證行證相似。三第初發心時。便成正覺。證
理行圓融。可知。但於住滿佛中。密證行證相似。▲
言以一例諸位位皆然者。復有二義。一云一位具
攝諸位功德等。一云一位具攝五十二位功德。後
解為優。
言如賢首品中等者。此品正明十信之德。該攝後
之四十二位故。就若常信奉下五十頌半。廣明信
中所具行位。初八頌半。明所具行。以三十九頌。明
所具諸位。後三頌結嘆功德。明具位中。初八頌半。
明具三賢。後三十頌半。明具十地。於中。前十一頌
半。明具前九地。後十九頌。明具第十地。位有五。初
八頌三業殊勝功德。次四頌三業廣大功德。三二
頌辨得法結位。四三頌明三昧大盡受位分。五二
頌明大用難測。今言灌頂而昇位者。即後二頌。明
大用難測。是也。故彼疏云。若蒙下二頌。亦是進入
佛地也。彼疏。問曰。此既是初何得乃具後諸行位
及普賢德邪。古德釋此。略有二門。一行布次第門。
謂從微至著。從淺至深。次第相承。以階彼岸。如瓔
珞仁王起信瑜伽等說。二圓融通攝門。謂一位即
其一切位等。如此經所說。今如大品等中。一行具
一切行。此中具二門。一緣起相由門。二法界融攝
門。前中。普攬一切始終諸位。無邊行海。同一緣起。
為普賢行德。良以諸緣相望。略有二義。一約用。由
相待故。有有力無力義。是故得相收及相入也。二約
體。由相作故。有有體無體義。是故得相即及相是
也。此經之中。依斯義故。行位相收。總有四說。一或
始具終。如此門中具一切行位普賢德海者。是也
二或終具始。並在十地位後。如下文十定十通等
說。三或諸位齊收。並在十住等。一一位中。各收一
切。悉至究竟。如下文十住十行等說。諸位皆泯行
德顯然。如離世間品說。二法界融攝門者。謂此諸
位及諸修行。皆不離普賢無盡法界。然此法界圓
融無限。隨在一位。即具一切。今在信門。收無不盡。
下諸位中。皆具一切者。並准此釋。又云。如十味香。
纔燒一丸如小芥子。十氣齊發。若有聞香。十味齊
得。若得沈氣。則得檀氣。若得酥合。則得龍腦等。十
味丸藥。服者齊得。亦淮此知。又彼疏云。古察經漸
次作佛。略有四種。何者為四。一者信滿作佛。所謂
依種性地。決定信諸法不生不滅。清淨平等。無可
願求故。二解滿作佛。三證滿作佛。謂淨心地。四一
<pb n="29"/>
切功德行滿作佛。究竟菩薩地。起信依此說。信成
就發心。能現八相作佛。文據照然。況圓融門中。不
依位次。寄終教說。信滿即能因果。無礙以因門取。
常是菩薩。以果門取。即恒是佛。或雙存具泯自在
難思故。鈔云。信該果海。如賢首品中等。又下疏云。
然斯位滿。總有五重。一約信滿。如賢首品說。便得
灌頂。而昇位等。二約解滿。如灌頂住及海幢處說。
三約行滿。如第十行入因陀羅網法界等。四善巧
願滿。如此位辨。五約證滿。如十地說。此五重內。隨
一成處。必具理行。內相應故。皆名位滿。然信解等
殊。故不相濫。若約圓融。但一位滿即因究竟。更不
待餘。又若得一。即得餘位。總一法界受職之位。隨
門差別。五位不同。法體融通。全攝無礙。不同餘教。
言初發心時便成正覺者。正明以初攝後者。問上
明初心成正覺。當因徹果海義。正明初心為所攝
故。何此云以初攝後。初心復為能攝耶。答彼據初
心無體無力義為所攝。此約初心有體有力義。還
為能攝。各取一義。故不相違。▲言如四十二字初
阿具後茶也者。即善財所遇。第四十五眾藝童子
所得法門一阿。（上聲短呼）乃至一阿字者。是無生義。以
無生之理。統攝萬法故。後四十一字。若言若義。皆
從此字而生出故。此四十二字。表四十二位。初阿
具後茶字。即來初發心住攝妙覺位。以初後圓融
之義。以證鈔中異位相望以初攝後也。▲言上來
總有三義等者。如次指前三節引證文也。▲言能
與如是觀行相應者。現觀深玄也。▲言於諸法中
不生二解者。了性具足萬行齊修也。▲言一切佛
法者。大果無邊德用無際。▲言疾得現前者。現在
速證也。問何時現前初發心時。問何法現前即得
阿耨多羅三藐三菩提也。下釋菩提之相。▲言知
一切法即心自性。覺他也。▲言成就慧身。覺行圓
滿也。▲言不由他悟自覺也。或知一切法即心自
性。釋上於諸法中不生二解。成就慧身不由他悟。
釋上一切佛法疾得現前也。
疏行布是教相施設等者。今將教義理事兩對。辨圓
融行布也。斯則約教約相。論行布顯也。約理約性。論
圓融顯也。非謂教之與相唯行布理之與性唯圓融
也。如世弟兄二人。兄孝弟逆。約兄常和睦。約弟常乖
違。仍兄與弟俱和。兄與弟俱違。非謂其兄獨和其弟
獨違。法合准之。又解約教相。則所有圓融行布隨根
隨相各不同故。約理性。則所有行布皆圓融。就義就
性。成無礙故。細思有味。
隱隱然似有。問此言隱隱然似有。為圓融門中似
有耶。為行布門中似有耶。若圓融門有者。圓融門。
中無量為一故。不見多相。云何言有。若行布有者。
行布門中。一為無量故。多法歷然。云何言隱隱耶。
今為答云。將行布就圓融門說故。言隱隱然似有。
如將不變在隨緣門。故說真理名之為隱。此之類
也。圭峯云。鏡像千差。莫執好醜。鏡明一相。莫忘青
黃。千器一金。雖無阻隔。一殊千影。無不混和。即斯
義也。
疏言六相圓融者。今為作對。貴令易曉。一非一對。（總別
也）似非似對。（同異也）辨非辨對。（成壞也）隨舉一相。攝餘五
相總號圓融。
疏普賢行品說一斷一切斷等故者。問信心滿位圓
斷惑已。至住等位。更斷惑不。若有前位不成圓斷。若
無後位便徒施設。有師答云。但前已斷之惑。智照體
空本清淨故。說名圓斷。約稱法界緣起義邊。假相常
存。復說更互圓不斷義。如鏡中火無實燒熱。體之與
用。似惑本空。假相常存。似惑假有。此意智照體空一
切皆空。說名圓斷。假相常存。後位惑有。已答前難。今
應問彼。惑體空義。本清淨義。為屬斷義。為不斷義。若
屬斯義。違教理故。體空義邊。即同真體。具非所斷。若
<pb n="30"/>
云不斷。云何智照體空本清淨故說名圓斷。更應問
彼。所存假相。是所斷法。若是所斷。前位應斷。不應至
後。若非所斷。後位還無所斷之惑。於此難中。應設功
力。今為通云。如孤舟澄江看月。二舟在北。千里同看
一月。二舟在南。千里同看一月。在北一月非南。在南
一月非北。前位所斷之惑。非後位所斷之惑。非前行
布也。在北二舟。一舟住觀。其月全住其北。一舟南行。
至南舟所看月處。其北所看之月。隨舟至南。與彼南
月。冥合作一。住北之月。全住其北。而非分住。如前位
惑。全在前位。而非分住。行布義也。來南之月。全來其
南。而非分來。即後位惑。全即後惑。而非分。即圓融義
也。在南二舟。一舟住觀。其月全住其南。一舟北行。直
至北舟所看月處。其南所看之月。隨舟之北。與彼北
月。冥合作一。住南之月。全住其南。而非分住。如後惑
全在其位而非分住。行布義也。來北之月。全來其北。
而非分來。即前位惑。全即前惑。而非分。即圓融義也。
是知在北而有二月。舊住一月。新來一月。以新合本。
同為一月。是知前位而有二義惑。本位一惑後位即
來一惑。後位即前惑同為一惑。後位二惑。准此應知。
在南而有二月。舊住一月。新來一月。以新合本。同為
一月。在北之中。欲以掉挑其月。前位之中。欲以智斷
其惑。論彼月相本空。其性常濕。更不假挑。況挑與不
挑無殊。論彼惑體本空。其性常真。更不待斷。況斷與
不斷常一。論彼月相假有。其狀圓白。故須假挑。挑即
成無。不挑乃有。論彼惑相假有。其狀輪迴。故須假斷。
斷即成無。不斷乃有。為除月相。方以掉挑。為除妄想。
方起智斷。在北掉挑其月時。非唯舊住北月獨無。而
從南新來。到北之月。亦無前位。智斷其惑時。非唯本
在前位惑獨亡。而攝後惑至前位惑亦亡。是知一斷
一切斷義得成。在南掉未挑月時。非唯舊住南月獨
存。而從北新來。到南之月亦存。後位智未斷惑時。非
唯本在後位惑獨存。而攝前位惑。至後位惑亦存。是
知一不斷時一切不斷也。勿難前位斷竟後無所攝
惑耶。無始常攝故。勿難在北挑竟何有來南之月耶。
前已來故。前來法喻。隨節指配。皎如在掌。勿滯常門
趣輕笑也。
鈔若成此十者。故下經云。所謂心不棄捨一切眾
生。乃至住一切世界。心無所著。是為十。（此即勸修法也）。▲
則頓成五十種行者。又經云。佛子菩薩摩訶薩安
住此十法。已則能具足十種清淨十種廣大智十
種普入十種勝妙心十種佛法善巧智。（釋曰。經中廣列。如是
展轉皆由成就。始修十法故此云爾）。▲言一念嗔心起百萬障門生
者。故下普賢行品經云。佛子我不見一法為大過
失如諸菩薩於他菩薩起嗔心者。何以故。佛子。若
諸菩薩。於餘菩薩。起嗔恚心。即成就百萬障門故。
（下疏第八下半）釋云。既一惑成百萬障門。則一障一切障
義。即惑惑皆然。今從重說。除嗔之外。更遍推求。無
有一惡如嗔之重。故晉經云。起一嗔心。一切惡中。
無過此惡。決定毗尼經云。寧起百千貧心。不起一
念嗔。以違害大悲莫過此故。菩薩善戒經。亦同此
說。言於他菩薩者。若於菩薩。起嗔過尤重。以令菩
薩廢大行故。是以大般若中。天魔見諸菩薩互相
是非。過常大喜。標雖百萬。略列百門。古人寄位分
五。初不見菩提障下四十障。十信行。（准經障字有三十三後開
八部故成四十）二不樂佛法障下九障。十住行。三不得菩
薩諸根障下十一障。十行之行。四樂誹謗一切智
語障下五障。十向行。五不樂與菩薩同住障下三
十四障。十地行。故昔結云。菩薩萬行不過此五。起
一嗔心。一切頓障。此釋非不有理。如賊心求法。豈
獨障於地耶。是知通障一切。信尚不起。況後位耶。
又所障法界。如帝網重重。能障同所。亦皆無盡。故
知百萬猶是略明。
疏不體理事行亦非真者。如夢時拜相。（迷心修得大梵天王等位）
<pb n="31"/>
不及覺時作尉。（悟時得入十信位也）夢得七寶。（迷時修無量功德也）不及
覺時百錢。（悟時得入持五戒十善也）皆以一妄一真故不可類。（諸教
皆云施三千七寶不如聞一句偈是此意也）法喻昭然。學者可悉。
疏包性德而為體者。（五法中真如也二依中此涅槃也）。▲依智海以
為源者。（五法中正智也二依中菩提也）。▲但相變體殊者。（迷真如成名相）。▲
情生智隔者。（失正智成妄想）。▲言今令者。（正明開義）知心。（了名相本空）
合體。（合真如本體）達本。（達本無住）情亡。（妄情亡正智生）。
鈔達本無住者。即淨名第二。推善不善之本。故經
云。善不善孰為本。答曰身為本。又問身孰為本。答
曰欲貪為本。又問欲貪孰為本。答曰虗妄分別為
本。又問虗妄分別孰為本。答曰顛倒想為本。又問
顛倒想孰為本。答曰無住為本。又問無住孰為本。
答曰無住即無本。文殊師利。從無住本。立一切法。
叡公釋曰。無住即實相異名也。▲言真本不可以
功成等者。羅什云。立道不可以設功得。聖智不可
以有心知。真諦不可以存我會。至功不可以營事
為。唯亡言可與道合。虗懷可與理通。冥心者可與
真一。遣智者可與聖同。問明品疏鈔具引。須者更
撿。▲言寂照雙流者。即是止觀理智體用菩提涅
槃也。
疏以一言顯示令其知有二使其修行悟入顯現者。
即是頓悟漸修也。恐理難明。故將喻況。如水（真心）被風
激。（無明迷心）成多波浪。（煩惱無邊）便有漂溺之殃。（輪迴六道）或陰寒
之氣。（無明貪愛之智性也）結成冰凌。（堅執四大質礙）即阻溉（不能雨大法雨滋潤
群生潤長道芽）滌（不能落除煩惱罪垢）之用。（不能起河沙妙用也）然水之濕性。雖
動靜凝流。而未甞變易。（貪嗔時亦知。慈濟時亦知。憂喜哀樂。種種變動。未甞不知。
故云不變）今頓悟本常。知如識不變之濕性。心既不迷。即
非無明。如風頓止。悟後自然攀緣漸息。如波浪漸停。
以定慧。資熏身心。漸漸自在。神變無礙。普利群生。如
春陽冰泮溉灌洗溺善利萬物也。愚夫常云貪嗔慈
善皆是佛性有何別者。如人但觀濕性始終無畏。不
知濟舟覆舟功過懸殊也。
言開示悟入佛之知見等者。准下疏鈔。古有多釋。一
法華論釋云。開者無上義。（論標名也）謂除一切智智。更無
餘事。（釋所開即是一切智智一切智是根本智。重云智。是後得智。根本智名知後得智名見。除此二
事。更無有餘能勝過此。故名無上）即䨥開菩提涅槃。（釋所開一切智智也）謂知
見之性為涅槃。知見之相為菩提。（論䨥釋開義也）清涼釋云。
眾生本有。（本有法性涅槃及本覺菩提之二也）障翳不現。佛為開除。則
本智顯故。慈恩釋開云。開者。出生顯證之義。（謂依本有四智
菩提種出生四智菩提故顯證理性涅槃故。即法相宗意。今法性宗。理則不然。知見法相。並皆本有大智光明
遍照法界義故。即寂為知見性照為知見。相在因為性相在果為菩提涅槃故。眾生本有障翳不現。智障障菩
提惑障障涅槃。二障俱無菩提涅槃。一時俱顯）示者同義。二乘同法身故。（別示
知見之性以成涅槃）悟者不知義。不知唯一實事。故今令知。成
報身菩提故。（一實事即是知見別示知見相以成菩提）入者令證無退轉
地故。即是因義。謂證初地已上。為菩提涅槃因故。（登地
證如為涅槃因能證地智為菩提因）二喜祥法師云。開示約能化。悟入
約所化。能化有大開之與曲示。（但說有性。名為大開。言此是凡夫性。此是
聖人性因果理行。即名曲示）所化有始悟之與終入。（豁然了知故名與悟。即頓
悟上所明性也。修行契證目之為入。即漸修證。前所示因果法也）又清涼云。開除惑
障。顯示真理。令悟體空。證入心體。三禪門北宗云。心
不動是開。開者開方便門也。不動是示。示者示真實
相。悟即妄念不生。入則萬境常寂。又釋知見云。智用
是知。慧用是見。心不起名智。智能知五根不動名慧。
慧能見是佛知見。四南宗云。眾生佛智妄隔不見。但
得無念。即本末自性。寂靜為開。寂靜上自有本智。以
本智能見本來自體寂靜名示。既得指示。即見本性。
佛與眾生。本來無異為悟。悟後於一切有為無為有
佛無佛。常見本性。自知妄想無性。自覺聖智故。是菩
薩前聖所知。轉相傳受。即是入義。言知見者。下疏（十上
三十一中）又云知見有二義。一別。知即是智。（照事權智）見即是
慧。（照理實智）二通。謂知見二字。俱是如來能證如實知彼
義故。即無障礙智。若爾何假重言。為揀比知。所以言
見（非如比智見煙知火不能照了諸相差別）為揀肉眼見。所以言知。（非如欲界
<pb n="32"/>
肉眼見麤近色。細種<bz>〔違〕</bz>處即不能知。但隨他說。
鈔正因佛性為因。（理佛性也）緣因佛性為緣。（行佛性也）了因
所了為因。（本性住種）生因所生為緣。（習所成種）故彼經云。佛
種（正因）從緣起。（緣因）總論佛性。而有四種。一者正因佛
性。即是眾生。如乳與酪作正因故。二者緣因佛性。
即是善友正教萬行。如暖如酵。方便等緣故。所辦
佛果。如所成酪。三者正因佛性。即前正緣二性。能
生修成佛果。皆是正因。如種生芽故。四者了因佛
性。但除第一義空。餘皆能顯本有佛果。復號了因。
如燈顯寶故。故大疏云。能生佛果故曰生因。眾生
佛性。有二種因。一者正因。二者緣因。正因者。謂諸
眾生。是故五陰即正因也。緣因者。謂六波羅蜜。非
蘊相生名緣也。然即因緣即是了因。了因未必是。
於緣因有親疎故。善友是緣因。而必是了因佛性。
是於了因。未必是緣因。此約智慧性故。（即是本故起信云有
大智慧光明義故等）若以第一義空為佛性者。唯是正因。而
非了因。但為了因所了。而非正因所生。若以智慧
為佛性者。即是了因。若以五蘊為佛性者。名為正
因。亦名正因。然復生必對了。正必對緣。又有四種。
故經云。佛性有因。有因因。有果。有果果。因者。即是
十二因緣。因因者。名為智慧。果者。為大菩提。果果
者。謂大涅槃。今言佛性。如應配釋。
疏出現又云設有菩薩等者。下疏釋云。若不依此教。
縱多劫脩。尚非真實。況能疾得菩提。此中設有之言。
似當假設望。慈氏讚善財言。餘諸菩薩。於百千萬億
那由他劫。乃能滿足菩薩願行。今善財一生則能淨
佛剎等。斯則舉權顯實。非假設也。若實有此不信人
者。為在何位。文無定判。義當三賢。以入證聖必信圓
故。若約教道。三僧祇劫。亦未入玄。（彼鈔釋云。若約教道。三祇亦未入玄
者。即古十玄中意。然歷三祇。設未究竟。亦已入位。何以故。得言未入玄耶。是故。上云。若約教道。施設三祇。教既
未真。則成佛義亦非真也。教不實故。若約證道。三祇修行。必已剋證。修權既深。則能入實所以凡
夫頓能信者。宿因聞熏為種別故。今更不信當來豈
聞。
疏當知此人生如來家者。謂初見心性。故名生家。四
地寄出世。故生道品家。八地無功用。故生無生法忍
家。今此通三麤。顯凡夫解心。亦名生家。因果無礙故。
鈔約行分二已是異前但約時故者。此意利今後
中。兼行順根感中唯時故。二因別問順根感中。感
者善根。豈非是行。故兜率偈云。見佛亦復然。必假
眾善業。十方諸佛告功德林言。及諸菩薩眾善根
力故。解脫月云。此眾無諸垢。志解悉明潔等。何故
鈔云。已是異前。但約時故。今謂。通云。感者善根未
聞經已有。不是所論。利今後中。起行聞經已後方
有。一見聞為堅種。二起行成證入。今據聞經後行
不通根感。唯利今後。因論生論。見聞華嚴。熏成堅
種。為有漏耶。為無漏耶。若是無漏現是劫外凡夫
豈得無漏現行也。有漏不應熏無漏種。勿無漏心
熏有漏種。彼此異因不可得故。若是無為本自具
足。不賴熏習。若是有漏有為。云何要穿一切有為
諸行煩惱身過。到於無為究竟智處耶。答有二義。
附相通途釋。約性窮玄釋。且初附相通途釋者。圓
經為緣。引生聞慧。雖是有漏增上緣中。資彼本有
四智佛種。功德殊勝。名之堅種。性是無漏。當生佛
果。盡未來際。無有損廢。故名堅種。故無性攝論云。
此聞熏習。雖是有漏。而是出世心種子性。即其義
也。後約性窮玄釋者。華嚴經聲木覺為體。性淨本
覺。四鏡義中。緣熏習鏡。隨染本覺二種相中。不思
議業相。聞經之心。了別語義。當神解義。本覺氣分。
能熏雖與染俱。性是無為。體非是漏。所熏成種。無
漏無為。於理何疑。問答云云。准前可知。更願達識
善留心焉。故賢首一乘教義分齊云。問夫論種性。
必是有為。如何此教。約真如為性種耶。答以真如
隨緣。與染和合。成本識時。即彼真中。有本覺無漏。
<pb n="33"/>
內熏眾生。為返流因。得為種性。梁攝論說。為梨耶
中解性。起信論說。梨耶二義中本覺。是也。又彼論
中。如來藏具足無漏。常熏眾生。為淨法因。又寶性
論云。及彼真如性者。如六根聚經說。六根如是。無
始時來。畢竟諸法體故。解云。以真如遍一切法。今
簡去非情故。約六處眾生數中。取彼畢竟真如理。
以為性種性。此與瑜伽所說名同。但彼約始教。以
理從事。麤相而說。故約事中明性種性。故地持云。
種性麤相。我已略說。此之謂也。寶性論中。此約終
教。以事從理。深細而說。故就真如明性種性。是故
佛性論云。自性清淨心。名為道諦。又涅槃經云。佛
性者。名第一義空。第一義空名為智慧。此等並就
本覺性智。說為性種。其修習種。亦從真如所成。故
攝論云。多聞熏習。從最清淨法界所流出等。又起
信中。以真如體相二大。為內熏因。真如用文。為外
熏緣。以與無明染法合故。是故三大內外說熏。以
熏力故。無明盡時。冥合不二。唯一真如也。釋曰。由
內外熏。即前性種功用增顯轉。名習種性也。
疏成十種益者。問起行益。速證益。與造修益。頓得益。
何別。答前二自利。後二利他。故各別也。又起行益。顯
依此法少作功力疾得菩提。造修益。揀依餘法縱經
多劫不能真修。速證益。約時不淹留。頓得益。據法非
漸次。細思其別。亦無相濫。
鈔有藥王樹等者。准俱舍論說。此瞻部州。從中向
北。三處各有三重黑山。過九黑山。有大雪山。於是
山頂。有藥王樹。名曰善見等。釋曰。上約通規。且云
眼見耳聞。況無六根。亦容覺知蒙益故。首楞嚴經
第四卷說。阿那律陀。無目而見。䟦難陀龍無耳而
聽。殑伽女神非鼻聞香。驕梵鉢提異舌知味。舜惹
多神無身有觸。摩訶迦葉久滅意根。圓明了知。不
因心念。▲言初發心時便成正覺等者。准下疏釋。
有其二義。一約法圓融。初心攝諸位故。二約見性
齊故。具諸佛法。竪論次位。優劣非無。若爾此與歷
別何異。請以喻顯。若彼虗室。置之一燈。光周室內。
加二加三。乃至百千。各各重重。遍於室內。雖同周
遍。不妨後後益明。初心等佛。若彼一燈。妙覺等初。
同第百千。若器中盛燈。雖復百千。共置一室。互不
相見。歷別修行。類同此也。▲言行多者。二萬一千。
嗔癡等分。亦然者。即八萬四千煩惱也。古有二釋。
一云眾生煩惱。根本有十。然一惑有力。復各有十。
即為一百。計應分為九品。但上品重故。開為三品。
中下輕故。各為一品。合為五百。復於內外境起。謂
自五塵為內。以他五塵為外。一一各具五百。即為
五千。別迷四諦。則成二萬。并本一千。則有二萬一
千。依三毒等分。成八萬四千。經文自具二。云以十
惡為本。展轉相成。一一各十。故成一百。迷自他五
塵為一千。正迷十諦法門。謂四諦三諦二諦一諦。
或迷說成諦等十諦。（俗諦。義諦。相諦。差別諦。說諦。事諦。生起諦。盡無生諦。入道
諦。成就諦）或迷十善故。成一萬。然迷十諦。空有不同。分
成二萬。或迷十善。二諦亦分二萬。并本一千。餘如
經辨。然二皆有理。任情去取。了惑本空。居然不起。
▲鈔出現品至所謂無性等者。謂理無二。實該多
事而皆成也。如一明鏡而現多影。鏡遍多影。一影
之中。點藥在鏡。變銅鏡而作金鏡。是知眾影之銅
鏡皆變成金鏡也。鏡無體故。且就佛門故。說一成
一切皆成。若就生門。應說一不成一切皆不成也。
然一成一切皆成義。或約事事無礙說。或約事理
無礙說。事事無礙義有多門。且約即入。略伸顯示。
攝眾生身。即是佛身。故說皆成。而不壞事相。復名
一切。兩門相合。說得一成一切皆成。初心成正覺。
即其例也。攝眾生身。在佛身中。能攝有力。既得成
佛。所攝無力。豈不成佛耶。如能現鏡既置高臺。豈
所現影不在高臺耶。餘門准悉。事理無礙者。佛起
<pb n="34"/>
始覺。證本覺時。了知眾生妄想本空。唯是一覺寂
而復照。具德圓常。故說皆成。故經云。皆同一性。所
謂無性。不壞事相。復名一切故。經云。如來成正覺
時。於其身中。普見一切眾生皆成等。兩門相合。方
立一成一切皆成也。
鈔世尊本願力故等者。酬宿因。彰地位。為教本。示
真法。說勝行。順機感。開因性。顯果德。法應爾。如次
配釋也。▲言神力是緣者。或是第三依主。或是第
十依加者緣也。
鈔古今通至浩然大均者。出肇公涅槃無名論。具
足應云。所以至人。戢玄機於未兆。藏冥運於即化。
總六合以鏡心。一去來以成體。古今通。始終同。窮
本極末莫之與二。浩然大均。乃曰涅槃。釋曰。彼以
涅槃本無始終。今約冥會而亡時劫矣。
鈔初唯一念者謂於一剎那者。案俱舍論。時之極
少。名一剎那。百二十剎那。名一怛剎那。六十怛剎
那。為一賴縛。賴縛即是羅婆。三十羅婆為一牟呼
栗多。牟呼栗多即是須臾。三十須臾為一晝夜。又
准仁王經。九百生滅為一剎那。九十剎那為一念。
鈔據前文。故云一念。即剎那也。
疏九彼此相入者。鈔釋有二。一云彼異類異界時中。
自同類劫相入。異類劫相入。自以念攝劫。自劫念重
収。一云異類時與同類界時。相入也。▲言謂以非劫
為劫故者。此非泯相歸性名非劫。但是本剎之時離
分限。
云但以二門互釋。如相即門中。取二所即二俱有
體。恐成雜亂。入隱顯門。以義料揀。雖俱有體。一隱
一顯。故無雜亂。設更難云。隱顯門中。取二能攝。二
俱是顯。亦成雜亂。欲通此難。勿用餘門。却用相即
玄門料揀。一有體。一無體。故無雜亂。但用二門更
互料揀。諸過俱離。如空有二義。更互而揀令斷常
等過一切離。更希智者。曲賜審詳。
鈔謂有問言餘佛說處與遮那佛為相見不者。此
問意云。餘佛一一皆遍法界之處。說華藏經。遮那
亦遍法界處。說華藏經。為相見耶。不相見耶。▲言
設爾何失者。假令相見。或不相見。有何過失。▲言
二俱有過者。見與不見。皆有過失也。▲言謂若相
見即乖相遍者。此意云。謂若相見。分成主伴。若成
主伴。即乖相遍。仍恐未曉。重復顯示。如遮那在娑
婆界為主。近東一界阿閦佛等。十方一切佛為伴。
即許相見。如遮那主佛移近東一界。其阿閦佛等。
十方一切伴佛。亦移近東一界。如近東既爾。近西
等亦然。是故主佛到處還無伴佛。伴佛住處還無
主佛。故鈔云即乖相遍。▲言若不相見即乖主伴
者。此意遮那一佛能攝有體。阿閦等餘佛所攝無
體。是則遮那獨遍法界。或阿閦一佛能攝有體。遮
那與餘一切佛所攝無體。此則阿閦獨遍法界。餘
一切佛。各作能攝。其義皆爾。由此有體不俱遍義
雖成。主伴義廢。故鈔云若不相見。即乖主伴。▲言
主主不相見者。一佛為主。餘佛為主。義邊體廢。故
云不相見也。▲言伴伴不相見者。遮那一佛為伴。
餘十方佛為伴。義邊體廢。既無雙存。故云不相見
也。
（祖燈七十二也神疲眼昏點科乃一時重覽之意慮有多不是幸勿罪之痛告㕛處）。

大方廣佛華嚴經談玄決擇卷第三

錄摘文解
歸命十禮十喻教三寶　十號　十恩　普賢文
殊　最勝良田　多歧亡羊　不知萬行令了自
心　陶南北二宗禪門　雖入先生之門猶迷衣
內之珠　見想心三倒九門　始成正覺　三音
　破娑婆形如虗空　晉經失旨致古釋詞枝
<pb n="35"/>
　三義釋因十義　靈鑒匪磨而頓朗萬法　六句
明依正　體外無用唯相即故　一道至果　十
義釋行無成故六堅六定　十信十心十住十行
十向十地等妙　行布是教相施設一斷一切斷
　三人共觀一月　一念嗔生百萬障　不體理
事行亦非真　包性德而為體　以言顯示令其
知有　開示悟入佛之知見　四因佛性利令后
義　初發心時便成正覺　所謂無性等　問答
法性身土　淨穢剎百億閻浮等　十住遍時不
妨餘遍　遮那餘佛見不見失

本云。
（辛未）同三月一日於大宋國一交了

<sarticle>大方廣佛華嚴經疏談玄決擇卷第四</sarticle>
上京開龍寺圓通悟理大師
賜紫沙門　　鮮演述
疏夫真身等者。謂離妄別倒。名真依止。積聚稱身。此
屬自報及法二身。相合為體。▲言寥廓者。謂遠色遠
聲。亡境亡心。超言超思。無為無相也。▲言與法界合
其體者。謂能與自受用報體。所與理法界也。能所冥
合。共為真身之體。▲言包羅無外者。顯應用普周也。
含容無外曰包。廣容也。該博無外曰羅。普遍也。▲言
與萬化齊其用者。能與十重他報三類化身。所與萬
類事法也。▲言齊其用者。約融三世間及混四法界。
皆為佛身。是故萬類幻化。即是佛身應用。今據人法
有異。故假言齊。實無能所差別故。
鈔即以如智共為真身者。攝賢首義。賢首大師。自
受用身。無彼色聲功德。但有大定智悲。如智冥合。
共為體故。▲言既智合如則令色相佛身功德無
不合如者。攝刊定義。刊定記主。自受用身。具有色
聲。以佛身有十蓮華藏塵數相故。無漏蘊界。遍帝
網剎。窮未來際故。涅槃云。滅無常色獲常色故。清
涼雙用。故鈔云爾。▲鈔混萬化即真者。約法也。混
融萬化即一真。無障礙法界也。▲言會精麤一致
者。約人也。會同報化之精麤。歸一法界無盡之身
雲也。▲言三江者。尚書注韋招云。謂吳松江。錢塘
江浦陽江也。然三江之源。出自崑崙積石之山也。
今云岷山。即指此也。▲鈔同共一法身雲者。於中
有五。一身一。所證法界諸佛無別故。二心一。八識
心王俱不可知故。三智慧一。四智三智二智一智
皆無別故。四十力一。今承文便。粗陳十力。辨釋有
二。一釋名出體。二列數解義。且釋名出體者。釋名
復二。一者通名。二者別名言通名者。能摧怨敵。自
能勝他。不可屈伏。他須劣己。故此十種通名為力。
別名如下。二出體者。就其強勝。慧為體性。若據相
應。四蘊為體。通論眷屬定道共戒無漏色等助為
體故。若依此經。融一切法。以為其性。二列數解義
者。數有其十。問如來唯一諸法實相智力。何以列
十。答從緣境用。故成十種。若爾由時品類相續分
別。有無量力。豈但十種。答度人因緣。以此十力。足
辦其事。故不增多。一處非處智力。因果相當。名之
為處。因果不相當名之為非處。二過未現在業報
智力。三世眾生自作自受故。三根勝劣智力。謂等
五根有軟中上故。四種種解智力。染淨解欲所好
不同故。五種種界智力。內具五乘。貪瞋癡等。種性
不同故。六一切至處道智力。有無漏因行至於果
故。七禪定解脫三昧智力。示同三昧現神變故。八
宿住隨念智力。明記過去本生事故。九天眼智力。
觀緣未來死此生彼故。十漏盡智力。自他解脫無
疑惑故。上依大疏。揀略以明。欲知其源。更應撿問。
五無畏一。故智度論云。一總持無畏。於法記持不
懼忘失。二智根無畏。知根受法。不懼差失。三決疑
<pb n="36"/>
無畏。隨問能答。不懼不堪。四答難無畏。有難皆通。
不懼疑滯。是也。▲言詳而辨之乃至所謂真法身
也者。攝他報并化。歸自報真佛也。通指無漏五蘊
二報三化之身為體。▲言若直指功德實相至非
色像之謂也者。亦兼萬行功德及無為法。法報化
三身為體也。▲言一約十地所得十身等者。隨地
各得一身故。一離諸邪曲見性故。二清淨戒故。三
離嗔恚故。四常勤故。五見諸諦故。六觀因緣理。非
覺觀所知故。七具足方便故。八離一切戲論。無煩
惱故。九身相不可量。遍一切故。十成就一切種智
故。如次釋上十種身也。問今論佛身。十地因身豈
相關預。答以因徹果故。凡心尚即佛心。因身豈非
佛身。或以分同圓故。如海十德。德德皆海故。十地
十身十身皆佛故。或據三世間。十身中菩薩身故。
鈔有世界名娑婆其佛即毗盧遮那故知相融也
者。約處辨佛。即是化身。約名辨佛乃是真身。明知
真應相融也。
言身不分異亦非一故者。一多無礙也。故下疏云。其
猶並安千器數步而千月不同。（一不礙多也）一道澄江萬
里而一月孤映。（多不礙一也）情隔則法身成異。心通而玄
旨必指。云云自他於佛何預。
鈔以一身全現故非一非多也者。言一身非多也。
全現非一也。此言全現者。處處現故。▲言故下光
明覺品疏中明有同時同處見異時異處見等者。
彼疏云。一或多機異處各感見一。二或同處各見。
三或異時別見。四或同時異見。五或同時異處見。
六或同處異時見。七或異時異處見。八或同時同
處見。九或一人於同異交互時處見多人所見。十
或一人於同異俱時處見一切人所見。以見普眼
機故。然佛不分身無思普現也。
菩薩尚不能思況人天能見耶者。問下鈔明見佛
通局。敘此宗云。不論凡聖。通見十身。又云非唯見
丈六化質。亦徹見法界身雲。今此不見。豈不相違。
答此約盡窮佛德云不見。彼約分覩佛身云見。又
云此約偏根云不見。彼約圓根云見。又此約以事
就理云不見。彼約以理從事云見。又此拂跡云不
見。彼約寄跡云見。又此約自利功德證道境界云
不見。彼約利他業用教道境界云見。或此約下不
測上非自分境云不見。彼約上加於下承佛神力
云見。更希刊削。
鈔明前十身各有十相者。良以十身文雖頻列。義
亦常聞。恐昧體相。略伸區別。一眾生身。（謂有漏五蘊為體。三
界業惑五趣之報為相）二國土身。（即以微塵真如法界為體乃以小中大染淨廣狹倒
正普入一重平漫方網重重無盡以為之相）三業報身。（謂業及煩惱以為其體。謂自相
各各守其體性。共相固有苦空等故假名差別。以為其體）四聲聞身。（謂以向果聖人為體）
五緣覺身。（謂以麟角部行為體）六菩薩身。（謂發心以去。等覺已還。賢聖為體。此
上三身。同業報身。但以自。共之相。假名差別。以之為相。此上四身。相皆同者。但有自相共相差別。假名分
別。實無我人。餘亦假名。偏語此四者。業因尚假。苦果可知。聖人尚假。況於凡類。又三乘聖人。方能知假。佛
德超絕。不得云假也七如來身。（即以究竟覺智真如法性。以為其體。其相復以十身為相。
一菩提身。覺樹道成故。二願身。願生兜率。酬本願故。三化身。應根化現。佛相好等。揀異猿猴鹿馬等化。故
云爾也。四力持身。遺形舍利塑畫等類。皆此身攝。諸佛神力。住持在世。故名力持。此上四身。於三身中。皆
化身攝。五相好莊嚴身具十蓮華藏無邊相好故。揀異三十二相等。於三身中。實報身攝。六威勢身。所有
光明。攝伏眾生故。遠公云。善軟眾生。慈光攝取。剛強眾生。威光伏取。故云攝伏。即通報化身也。七意生身。
由得自在解脫。應彼地前地上。若凡若聖。同異類等。無量之身隨意俱生。故名意生。此通變化及他受用
身。八福德身。所有不共二乘之福。能作廣大利益因故。是故眾生種少善根。當得佛果也。九法身唯取如
來性淨圓明無漏身界所證法體界是藏義生義。含無邊德。生世出世諸樂事故。故名法身。三身之中。亦
法身攝。十智身。謂以圓明無漏妙平等四智。以為身也。此通四身。智冥於理。同法性身。大圓鏡智相應淨
識。能頓現於自受用身。平等性智。現他受用身。成所作智。起變化身。妙觀察智。亦通四身。通觀四故。是則
智身。通於四也）八知身。（謂以三乘聖人能證之智。以為其體。有十一。一善思量相。通於聞思二慧。
二如實決擇相。即是修慧。上二俱通理教約體分別也。三果行所攝相。即因果分別。行即是因。通於三慧。
果唯證入。離前三慧也。四世出世間差別相。此下俱約位分別。此相為總。謂世間俗智名之為世。三乘聖
智名為出世。又見道前名世。見道已去名為出世五三乘差別相。小乘即法類四諦他心世俗及盡無生
等智。中乘即七十七智等。大乘權實無量。六共相七不共相。於大乘中。麤妙分別。甚深般若。不共二乘相
<pb n="37"/>
似般若。是則名共。八出離相。九非出世相。通就三乘。縛解分別。於新熏種習未習故。十學相。十一無學相。
通於三乘修習。究竟分別。前行果中。中乘雖約學無學。意在行果。小乘學中。亦有果故。大乘位位。容有果
故。由此得知。不同彼也九法身。（其體即以三乘所證之法為體。其相有五。一平等相。即是
理法。一法身生佛無二故。二不壞相。即是行法。謂稱理起行故。三隨時隨俗假名差別相。即是義法。隨所
化根。相應時分。說差別故。理本無言。假言顯理。權實皆是假名。四眾生非眾生法差別相。即熏顯理法所
遍之境。此通染淨。平等法身。遍情非情故。五佛法聖僧法差別相。即是乘法唯約於淨。三乘同證第一義
故。隨智有異。三種不同。故所顯理。亦說淺深）十虗空身。（其體多以事空。義兼於理。其相
謂一無量故。芥子中空。亦無分量故。二周遍故遍至一切色非色處故。三無形故。不可見也。世人見者。但
見空中光明之色。想心於中知無實物。作虗空解。便謂見空。其實不見。又此含無為空故。亦不可見也。四
無異故。謂無障礙不同色法彼此相異有障礙故。五無邊故。謂無始終起盡之邊故。六現色身故。謂虗空
寬廣能現一切諸色像等故。上之所明。附教採摝。義既勝妙。不可闕略。唯希達者勿謂詞技）。▲
言成正覺佛（菩提身）願佛（願身）業報佛（相好身）住持佛（力持
身）涅槃佛（化身）法界佛（法身）心佛（威勢）三昧佛（福德身）本性
佛（智身）隨意佛（意生身）。▲言所謂安住世間成正覺佛
無著見者。（無著自屬正覺。非謂菩薩於彼不著。若菩薩於此不著。下九豈當著耶。是知皆
就所見明見。亦不得半就所見半就能見。言無著者。安住世間故不著涅槃。成正覺故不著生死。乘無住
道。示成正覺。故名無著稱此而見。是見正覺。他皆依此）願佛出生見。（乘願出生見故。
又乘此願。能生一切德故）業報佛深信見。（萬行之因深信為首）住持佛隨
順見。（隨順眾生住持舍利等故）涅槃佛深入見。（深入涅槃故能持滅深入）法
界佛普至見。（法身充滿於法界故）心佛安住見。（湛然安住真唯識性是佛
心故）三昧佛無量無依見。（寂然無依故三昧。觸類皆寂故無量）本性佛
明了見。（平等性智了本性故。本覺真性性本了故）隨樂佛普受見。（隨自他意
無身不受故）依上十見。則見真佛。
鈔如摩尼天鼓等者。摩尼雨寶。天鼓出聲。
疏四依起無礙者。所依能起。海印定也。能依所起寂
用故。問上言寂用已有其定。今言海印。豈非重併。答
有云。前依寂起用。此依照起用。此義不爾。若但依照。
且非是定。今謂通云。前寂用無礙。依別未定而興用。
今依起無礙。依本總定而興用。別定對總。咸作能依。
又解云。前雖云定。意顯無心。今方論定。故鈔云。謂雖
寂用無心。不妨皆依海印之力故。
鈔隨其所樂悉令見者。謂色無定色。若金剛之合
朱紫。形無定形。猶光顯之住脩短。相無定相。似明
鏡之對妍[媏-而+(一/虫)]。故隨樂皆見也。
鈔若分與圓異分既有多。應有多箇法界合成一
身者。問假令多箇法界合成一身。復有何過。答問
軍林等是假非實。又性應非一故。問若分與圓一。
寧雜分圓。答圓融行布二義不同。圓融則分圓常
一。行布即分圓常異。如有分限事與無分限理。更
相遍也。若爾行布門中。應有多箇法界。合成一身。
其過何免。答全圓融之行布故無前失。
鈔不染（不變體空）而染（隨緣相有）染而（隨緣相有）不染（不變體空）。▲言
若轉以喻顯等者。前舉真心隨緣。喻世不見形。復
舉海水成波喻。以況深旨。故鈔云。轉以喻顯。
鈔非情即佛體故者。下疏釋真如一百億。至九十
六云。無有少法而能壞亂令其少分非覺性者。如
遍非情。則有少分。非是覺悟。況經云。佛性除於瓦
石。論云。在非情數中。名為法性。在有情數中。名為
佛性。明知非情非有覺性。故應釋云。以性從緣。則
情非情異。為性亦殊。如涅槃等。泯緣從性。則非覺
不覺。本絕百非。亡四句。若性互融。則無非覺悟。起
信云。以色性即智性。故名智身。以智性即色性故。
說名法身遍一切處。論云。菩提菩提斷。俱名為菩
提。說智及智處。俱名為般若。亦可證此。既二性相
即緣復即性故。無少分非覺悟者。況心為總相。又
融攝重重者哉。▲言若以佛身上十身菩提願化
力持意生即三身中化身攝也相好威勢福德義
通報化法身即法身智身義通三身局唯法報故
者。問何故下疏云。菩提威勢福德皆名報身。意生
相好願化皆化身。法身智身力持皆法身。又彼鈔
云。菩提為總。亦是化身。餘九中願化力持。此唯化
身。意生威勢通他受用及與變化。福智相好通於
二報及變化身。法局法性。下鈔又云。又顯十身五
<pb n="38"/>
體五用。謂威勢福德智法相好。此五法體。餘五為
用。體即是真。用即是應。真應二身。融為一味。此彼
相戾。其故何耶。答良以此宗圓融無礙。隨攝無拘
故。前後門隨應配攝。
疏以此身雲遍前時處常說華嚴者。問既彼佛身含
四法界。故鈔釋云。未有一法非佛身也。何有所遍時
處也。答佛門取之。一切皆佛。時處取之。皆是時處。全
此全彼。無障無礙。
疏約攝報說者。納果名攝。酬因名報。謂十地菩薩各
有四種果。一調柔果。二發趣果。三攝報果。四願智果。
初地菩薩攝報。作閻浮王。乃至十地菩薩。作第四禪
王。既第十地菩薩為彼天王。明知說色究竟天成佛。
是約攝報果說。
鈔起信論云。又是菩薩功德成等者。此一段文。人
多異解。今引心地觀經。以為注解。貴令後學不生
疑惑。▲言又是菩薩功德成滿於色究竟處示一
切世間最高大身。（心地觀經云。三僧祇劫。所修萬行。利益安樂諸眾生已。十地滿
心。運身直往色究竟天。出過三界。淨名國土。坐無數量大寶蓮華。而不可說海會菩薩。前後圍繞。以無垢
繒。繫於頂上。供養恭敬尊重讚嘆。如是名為後報利益已上經文。全無加減。即
是鈔引地論云。二者後報利益。摩䤈首羅智處生
故。謂以一念相應慧。無明頓盡。名一切種智。（心地觀經
云。爾時菩薩入金剛定。斷除一切微細所知障。證得阿耨多羅三藐三菩提如是妙果。名現利益也）
已上經文。亦無加減。即是鈔引地論云。一者現報
利益。受佛位故。自然而有不思議業。能現十方。利
益眾生者。利他業用他報化身也。上所引文。相宗
自報實成。終教他報示成。仍寄示成。以顯實成。故
今雙會。▲言何故他受用報身在此天者等者。問
此他受用為菩薩現耶。為如來現耶。若菩薩現。何
故心地觀經云。一切如來為化十地諸菩薩眾。現
於十重他受用身。不言菩薩現耶。若如來現。何故
鈔云。然第十地寄當此天。即於彼身。示成菩提。故
在彼天。答。一云。唯如來現。隱自報實佛故。說天王
菩薩示成菩提。如對小乘隱一心真見道。便說世
第一無間引生苦法智忍也。二云。菩薩現。既許地
前十信尚得現於化身。何不許十地得現報身耶。
又十地既得平等性智。豈不能現化報身耶。▲言
餘義如別說者。起信鈔。▲釋在彼天者。而有五義。
一云。以二乘人報化身八相為真佛。不信別有聖
人。又信第四禪是聖人生處。今欲令二乘知八相
非真。故於彼天示成佛也。二由三災不及故。三緣
欲界色質麤重是有。無色界都無色質是無。表離
有無契於中道故。四以摩䤈首羅面有三目。表證
三德大涅槃故。五下界慧多定少。上界四空定多
慧少。為表定慧平等故。又依彼疏重解前文。又是
菩薩功德成滿者。一因位窮也。故地論云。一者現
報利益。受佛位故。於色究竟處。示一切世間最高
大身者。二果位彰也。故地論云。二者後報利益摩
䤈首羅智處生故也。何故他受用報身。在此天者。
一義云。以寄十王顯此十地。然第十地菩薩。寄當
此天。即於彼身。示成菩提。故在彼天。餘義如別說。
謂以一念相應慧者。謂一念始覺至心源時。契於
本覺。無明頓盡。名一切種智。無明盡故。顯照諸佛。
亦可一念等。皆無間道。名一切種智。是解脫道。即
顯上真心於此成也。上皆自利行滿。下利他德顯。
便云自然。而有不思議業。能現十方利益眾生者。
顯上方便心。明不待功用也。又亦可初智淨相。後
不思議業相。皆是本覺隨染所成也。
鈔十事功德者。經云。一者根深難可頓拔。二者自
身生決定想。三者不觀福田及非福田。四者修淨
佛土。五者滅除有餘。六者斷除業緣。七者修清淨
身。八者了知諸緣。九者離諸怨敵。十者斷除二邊。
鈔引涅槃經。高貴德王難與此經問明品文殊賢
首二士難答。文意頗同。故彼疏文結成前難。云謂
<pb n="39"/>
若諸佛於因行法。有具不具。可有剎等不同。今皆
同具剎等那。別答中意云。非唯因同。果德亦同。而
見異者。隨機感耳。非佛自位而有差別。何者諸佛
因果具同異故。謂同滿行海。是同因也。將此同因
隨所調伏種種迴向應根之果。是異因也。由此異
因。感差別果。由上同因同感真應身土等果。是則
約佛即同能隨異。約根同處而見異。以生就佛。雖
異而常同。以佛就生。雖同而見異。以佛望佛。能異
之必同。其猶錦窠。常同常異。瑜伽三十八。諸佛平
等。唯除四法。一壽量。二名號。三族性。四身相。意明
隨機故。除此四事。餘皆等也。就果同中。自性身土。
一向體同。自受用者。平等無二。相似名同。餘二身
土。亦相似名同。而隨機見異。故成唯識云。自性身
土一切如來。同所證故。體無差別。自受用身及所
依土。雖一切佛各變不同。而皆無邊不相障礙。餘
二身土。隨諸如來所化有情。有共不共。所化共者。
同處同時。諸佛各變。為身為土。形狀相似。不相障
礙。展轉相雜。為增上緣。令所化生自識變現。謂於
一土。有一佛身。為現神通說法饒益。於不共者。唯
一佛變。諸有情類。屬佛異故。
疏若不融前義亦失經宗者。此意若不融前權佛。權
外立實。亦失華嚴無礙之宗。問前之四教。為有佛耶。
為無佛耶。若云有佛。何故下鈔云。前四因中即有。至
果皆無。大鈔又云。別教十地證竟。但是圓家住爾。出
現品說。權教菩薩。終不生如來家故。豈有佛耶。若云
無佛。何故疏云。若不融前義。亦失經宗。權教無佛不
融何過。今謂通云。若依前四教。實行眾生。當不成佛。
如前引教。是知無佛。若依圓教修行。已得成佛。為應
權根。示作權佛。此佛是有。若不融此。故失經宗。
疏明將有說必須靜鑒前理者。周易繫辭云。尺蠖之
屈。以求伸也。龍蛇之蟄。以存身也。精義入神。以到用
也。註云。精義物理之微者也。入神寂然不動感而遂
通者也。故能乘天下之微。會通其用也。斯之謂也。
鈔含前四意者。靜鑒二字。具前第一第二故。或以
言略。應云明將有說必須靜鑒。前理受諸佛加。含
前四意。
鈔入毗盧遮那藏身三昧者。毗盧遮那能觀大智。
如來藏身所觀深理。以果揀因。毗盧遮那之如來
藏身三昧定也。從境彰名。或即體為名。▲言菩薩
者。揀果也。言無量者。十住各攝多聞善巧。言方便
者。任性能智觀解善巧。▲言入者。謂心詣於法言
善思惟者。巧順理事。揀無礙無心成事。▲言智光
者。智即是體。光有三義。一正智前相。二斷惑真用。
三了境俗用。真俗二用無礙。明照理事法界。▲言
智慧光明者。照事名智。照理名慧。此二無礙。能破
見惑及與無明。▲言剎那者。時之極□也。言際者。
時相都寂也。▲言佛華嚴者。萬行被敷嚴法身故。
▲言頻伸者。縮展之義也。即用之體。寂而造極曰
頻。即體之用。不為而普周。曰伸。通言入或云住者。
五識對境。意從門出。遠境護根。意識却入。此通權
小。今此經宗。即照之寂名入。即寂之照名出。入已
未起名住。▲言二不入者末入位故者。問明等三。
其義可爾。名號等三。其理如何。說佛三業。豈未入
位耶。故下鈔云。信求入位。許不入定。說佛三業。何
不入定。以果從因。因即十信。十信不入。果亦不入。
是十信中所說果故。▲言說世間法尚須入定者。
世界成就品。普賢入定是也。
鈔眉間放光者。通表一乘中正之道者。下疏釋云。
表離二邊故。於體不許有無二邊。於義不著常無
常等諸法相邊。於行不習苦樂二邊。於道不住邪
正二邊。於人不執因果二邊。於教不說世出世二
邊。於諦不見真俗二邊。於化不定權實二邊。是故
為眾放眉間光。
<pb n="40"/>
鈔譬如闇中寶者。喻法顯略。喻中五事。一闇。二寶。
三無燈。四有眼。五不可見。喻闕有眼一事。法中五
事。一障染。二心寶。三無人說。四有智慧。五莫能了。
法闕（障染）一事。學者應知。
鈔言有情者即含前佛菩薩等者。問佛菩薩是情
佛非有情。若是有情。發弘願云。有情無邊誓願度。
豈是佛所度耶。若非有情。何故鈔云。言有情者。即
含前佛等。答言有情者。通有三義。一情者愛也。二
情者識也。三情者性也。若約初義。佛非有情。若約
後二義。佛是有情。六十二種有情中。佛是一數。或
據示現佛為有情。亦通初義。愛語羅睺故。
鈔五類法界皆有說義者。問第四既泯法界。既是
人法雙亡。絕言絕相。何有說義。答但因人法雙泯
之義。引生了解。便名為說。非要興言。故綱要云。說
者則諼於萬類。觸物皆有表彰。是也。或泯不礙存。
故有說義。問準此所談。能說之人通世間。與前依
主。復有何別。彼亦融三世間故。答統體咸同。就義
有異。彼據以佛為門。此據本位而說。故無相濫。
疏七依聽者。然準外典。而有三種文。子云上學神聽。
中心。下耳也。
疏即下諸眾略有十類至文當明者。故下鈔云。一影
響眾。（若影之隨形響之應聲）二常隨眾。（謂作輔翼得圓滿故如賢首等）三守護
眾。（為守護如來如執金剛等）四嚴會眾。（為莊嚴如道場神等）五供養眾。（如偈讚即
行供養若華香幢等即財供養也）六發起眾。（諸請嘆者即其事也）七當根眾。（聞法
獲益當根領悟）八表法眾。（同名林等表行同名首等表信）九證法眾。（順證佛菩薩等
說證不虗故）十顯法眾。（即聲聞不聞顯法不共故）對前十類辨（權實）者。影
響一眾。自有二類。一果德眾。謂能加證法諸佛互為
主伴。非權非實。然權實有其二類。一本高跡下。如佛
為菩薩。二本下跡高。如菩薩為佛。今既是佛。則非跡
下。實是如來。又非本下。即是實非權。無權可對。故亦
非實。因果海故。若位極菩薩影響一向是權故。有經
云。昔為能仁師。今為佛弟子。二尊不並化。故我為菩
薩等。當根唯實。餘八通權實。若辨地位。影響證法通
因果。餘皆為因。因位高下。以難準定。
疏除當根眾餘皆見緣者。此意當根之眾。即第三順
根感因。故此除之。若爾何故綱要云。聽者則正在當
根傍兼影響。今謂通云。此約以人從法。當根屬因。綱
要約人法別論感者。善相乃在因中。當根之人故在
緣攝。故彼此文。不相矛楯。
疏然有二類。一者言請。二者念請。諸會有無。現相品
當辨者。故下疏云。四請問儀式。復有二義。一約言念。
二約通別。初中請有二種。一言。二念。答亦有二。一言
答二示相。交絡相望。應成九句。在文唯四。初會之中。
具二問答。謂現相品長行念聲供聲言請。初光示法
主現華表義。現眾表教。即示相答。三昧品中。以言重
請。下之三品。亦以言答。第二會唯念請。如來示相答。
菩薩言說答。佛心自在。不待興言。佛力殊勝。現相能
答。第八會言請言答。此顯菩薩不同佛故。第九會念
請示相答。顯以心傳心。唯證相應。離言說故。二通別
者。初後二會。別問通答。二八兩會。別問別答。又初會
亦得是別問別答。次文當明。
疏如第九會者。一云屬上。第會中。佛入師子頻伸三
昧。令大眾頓證法界義。當說經故。疏云師子奮迅眾
海頓證於林中。即其義也。二云。屬下。第九會中。普賢
文殊等。承佛神力。說經故。三云。屬上。九字誤書應是
七字。第七會中僧祇隨好佛自說故。四云屬下。第字
應無。通指九會。因人說經。要假上加。▲言不異前故
略有無加者。謂第八會。重總說五十二位故。▲言不
入定故無有加者。為第二第七第九三會。說人不入
定故。
鈔一切說是一說者。顯法無異故是一說。問其第
四句我等諸佛。亦如是說。亦顯法無異故。與此何
別答彼就說人體非一故。與此不同也。又准下鈔
<pb n="41"/>
云。然有四句。一一切處文殊同一說偈故。是一切
即一。二但一文殊十節說偈。是一即一切。三各於
佛所。即一唯是一。四諸處文殊各偈不同。即是一
切中一切。今此所論。即當初句。
疏若爾僧祇隨好應非一切者。此難影略。更云應非
同說應非果海無言。或此難中。通含三難。同說一切
說果海無言三義通表一經。僧祇隨好既佛自說。是
知三義不能該攝一切。故云應非一切。
鈔唯佛能了故佛自說者。文準下疏。（第八下半六十九紙）云
佛自說者。有二意故。一僧祇因終此品果極故。二
皆佛說。二好用劣相。而用難思。恐物不信。故佛自
說。▲言欲拂前因果之相故佛自說者。一云餘菩
薩說。表因分可說。對彼因分。果分名不可說。今佛
自說。却表因分不可說。前對因分可說。果分名不
可說。今表因分不可說。已無可說之跡。果分寧有
不可說之跡。故鈔云爾。二云餘品菩薩因人說。如
來果人不說。表因分可說果分不可說。若不重遣。
還成滯跡。今如來果人說。菩薩因人不說。表果
分可說（但可總標令人知有）因分不可說。（拂跡入玄冥同性海）無前因定
可說果定不可說之蹤跡也。故賢首義分齊云。一
性海果分定是不可說義。何以故不與教相應故。
即十佛自境界也。故地論云。因分可說果分不可
說是也。二緣起因分即普賢境是也。此二無二。全
體遍收。其猶波水。思之可見。又下疏云。是地所攝
有二種。一因分。二果分。說者謂解釋。一分者是因分。
以於果分為一分故。然因果二分。古有多釋。全乖
文旨者。今所不論。有可通者。正而用之。直望論意。
即指義大。為果分故不可說。（遠公云。三是所顯證道之行。四是證道所
表地法。此二合為義大。以證依法成。法由證顯。故合為義賢首云。一所依果海。如太虗空。二地智所證。十
重法界。如空中所盡之處。三根本地智。能證法界。如前依盡相。此三合為義大）說大為因
分。是則可說。（遠公云。一是言教。二是所說教道之行。此二合為說大。以行依言成。言依
行發故。合為說。賢首云。四諸地後得隨事起行。悲智不住。五諸地加行。所起解行。為趣地方便。六寄法顯
成。諸地差別。此三合為說大）更以義取。略有二種。一唯就十地
以明。以證智為果分。方便寄法等並因分。此復二義。
一以修證相對。則方便造修為因分。息修契實為
果分。二以詮表相對。則以寄法顯地差別為因分。
真實證智為果分。如初三地寄同世間次三寄二
乘及禪支道品等。令眾因此表解地義為因。所表
證智。是此因之果。斯皆智言所不及。故不可說。如
彼鳥跡同於虗空。方便寄法可以言顯。故云可說。
如空中鳥跡約鳥說異。是以一跡。通有二分。即可
說不可說也。二約究竟佛果對普賢因說。義通一
部。謂即此證智冥同究竟果海為果分。如鳥處之
空不異大空。地相之因。同普賢因。以廣說則有無
量著別事。殊勝願力。復過於此故。是則跡處之空
隨於空處之跡。亦有說義。地智亦可寄言標舉故。
問上論云。是地所攝有二。如何說為究竟果耶。答
豈不向言冥同果海。故上論云。此智是誰證。偈言
佛所行故。又上加分云不思議佛法。又地影像分
云。彼十大山因大海得名。大海亦因十山得名。菩
薩十地亦爾。同在一切智因得名。彼因果相順故。
是知論主亦用究竟之果為十地攝。又且依一相
不可指陳等。云不可說及與可說。若有因緣故。果
可寄言。即事入玄。因亦叵說故。云說少分也。不可
局執。上言因緣者。即四悉檀也。故下鈔（十九上半十紙內）
云。果海離言。唯證相應。皆不可說。有因緣故者。即
四悉檀因緣。即得無說之說耳。因果二分別教要
義事希覽者審細詳悉。
鈔但有作用發起等者。故下疏（第九上半三十一紙）云。第三
入此三昧時下。明發起分。光明動地警群根故。後
顯出聲令聞法故。前皆有加。而無發起。此有發起。
而無加分者。前表解可從他。故有他加。此表行因
己立故自力發起。又表行依解起無別法。故不加
<pb n="42"/>
攝解成行亦須入定。聖旨多端。不可一準。▲言冥
常不捨又有意加故者。釋冥加有二義也。前約自
他俱不知故。後據唯他不知故藏攝。
鈔以契對經即名依主者。所契名契。若望能契。可
作持業。或揀席經。揀別依主。
鈔如質多名心者。具云質多耶。即業起心也。汎言
其心。通有四種。梵語名別。所目亦殊。一訖利他耶。
此云肉團心。此是身中五藏也。（具如黃庭經五藏論<bz>〔訖〕</bz>也二訖
㗚乃耶。此云緣慮心。此是八識。俱能緣慮自分境
故。（謂色是眼識境乃至根身種子器界。是阿梨耶識之境<bz>〔名〕</bz>緣一分故云自分也三戰栗
陀耶。此云堅實心。亦云貞實心。是真心也。通上質
多耶集起之心。故有四種焉。▲言今謂若十二部
修多羅至思之者。清涼出古意也。謂修多羅分通
三藏。修多羅藏通十二分。分藏互通。理趣既齊。無
勞顯示。但修多羅分。通餘十一分。修多羅藏不通
餘二藏。此義不齊。故須解釋。一云十二部帙不別
故。修多羅分通餘十一。三藏部帙別故。修多羅藏
不通餘二藏。二云。十二分三學無別許通。三藏三
學隔別不通。今詳不爾。但以餘十一分有契合義。
無修多羅名。乃用第一修多羅分名貫通。餘之二
藏雖有契合之義。然無修多羅藏名。仍具修多羅
分名。不用修多羅藏名貫通。如京南二十里。有百
姓。是京官所管。彼處自無官長故。京北二十里。雖
有百姓。然非京官所管。自有押洲官長故。以喻對
法。學者應悉。故鈔自通釋云。二藏之中有契合者。
細思。由此得知修多羅藏名是別非總。古無總別
不分失。又解修多羅分。約名通於三藏。當分之中。
具三藏故。約名不通餘十一分。別得總名故。餘有
別名故。約義通十一。略相修多羅。義該十一故。所
以者何。以彼十一分。但重廣釋前略相故。修多羅
藏約名。通於十二分。當藏之中。具十二故。約名所
不通餘二藏。別得總名故。餘有別名故。約義不通
餘二藏。俱具總相。不具略相故。何以故。餘之二藏。
亦非重廣釋此故。細思細思。慎勿輕浮。故下鈔云。
其後一總別彼為挺拔。今正破之。彼意云。既契理
合根。名修多羅。則律與論。皆有契合。豈得不名修
多羅耶。故今示云。二藏有契合者。即十二部中修
多羅爾。此約義該。何須更立兩重總別。則三藏中
修多羅。唯局總相。十二分中。却具三相。故從總相
立於經藏。揀異二藏也。若兼順義經非敵對。古無
敵對翻名失。揀異席經。借義助名。古無以義為名
失。古既無失。過歸刊定。故前鈔中云。非是重古輕
今不欲欺誣亡沒。是也。科云。伸全縱彰半奪者。一
云。亦名四皆敵對。名全約義。唯聖教一名敵對餘
三名非敵稱半。二云。但約名為難。刊定全是古人
全非名全。更約義奪。古人半是半非名半。何者約
名。古人言線是敵對一半是也。經非敵對一半非
也。約義。古人言經非敵對一半是。線是敵對一半
非。故云半奪。三云經線俱敵對名全。唯經從義名
非敵對稱半。是知古人亦知經線約名俱是敵對。
經線亦義。俱非敵對。言線是敵對約名也。影取經
亦敵對為線。明知言契經半從義耳。即其義也。
鈔儒則儒教夫子為主者。正理云。儒也在乎家治。
長幼順序。不嬌不亂。盡忠盡孝。大則配天地。小則
正身節用。施政閨門之內。流恩僕隷之下。▲言墨
翟為主者。破邪論云。竊聞八十老父繫壞而歌。十
五少童鼓腹為樂。耕能讓畔。路不捨遺。孝子家承。
忠臣滿國。然君王有難則殉命以報讐。父母有痾
則終身以待側。豈非曾參閔子之友。庠序成林。墨
翟耿恭之儔。相承羽翊。▲言五經者。謂周易毛詩
尚書春秋禮記。九經者。春秋中開三。（謂左氏公羊穀梁）禮
記開三。（謂周禮儀禮曲禮）并周易毛詩尚書。故成九也。
鈔蘊即五蘊等者。（色受想行識也）十八界者。（六根六境六識）十二
<pb n="43"/>
處。（六根六境）十二因緣。（無明行識名色六入觸受愛取有生老死）四諦。（苦集滅道）
四食。（<bz>〔臨〕</bz>觸意思識四靜慮。（離生喜樂。定生喜樂。離喜妙樂捨念清淨）四無量。
（慈悲喜捨）四無色。（空無邊處。識無邊處無處有處。非想非非想處也）八解脫者。
（先釋名次出體）初釋名者。一有色觀諸色解脫。（未得無色定。未離色
界染。觀內外色。作光明想）二內無色想觀外諸色解脫。（已得空處。內離
色染。而觀外色。作少多等三淨解脫身作證具足住。（已得捨念。圓滿清白。
以此為依修習清淨勝行。圓滿名淨。解脫身者。意身作證者。由於智斷得作證故。前二意解疎遠名觀。今
此除障最勝。聖意親取。名作證。由此聖者。多住於此及於第八。此二勝故。二界邊故。又四根本圓八九次
備故四空無邊處解脫。（境空無色故。是境界是能緣空無邊之處也。下皆倣此）
五識無邊處解脫。（謂緣無邊虗空之識而為境界）六無所有處解
脫。（境空無色故上界推求之時無少所得故）七非想非非想處解脫。（非想
者。謂超無處有麤想故。非非想者。非全無細想故）八想受滅解脫身作證
具足住。（由想受二種強勝於餘。是心行故。厭患勞慮。暫未止息。止息此時。要斷障得名為解
脫。為滅受想之解脫障。依主釋也。上七持業。解脫障故。或以別揀通即為依主）已知名義。
次顯體性者。俱舍論說。前三無貪性眷屬五蘊性。
次以無色定善為性。大乘則世間出世間正智為
體。有漏者。以分別中世間正智為體。無漏者。即無
分別智及後得智。唯慧為性。緣色非色及真如境。
離諸定障。引生勝德。非餘能故。若相應體。初七以
四蘊為性眷屬。五蘊性體故。對法云。若定若慧。及
彼相應諸心心所。無色界中。許有定道無表色故。
第八解脫。以二十二法厭心種子為體。即不相應
行蘊所攝。八勝處。（青黃赤白地水火風）十遍處。（前八勝處上。加於空識）
三十七品。謂四念處。（身受心法）四正勤。（已惡令止。未惡令不生。已善令
增。未善令生也四神足。（欲勤心觀）五根。（信進念定慧也）五力。（即前五根魔不能伏）
七覺支。（念擇法精進喜定行捨輕安也）八聖道。（語業命念定見思惟精進皆正貫也）
四無礙。（法義詞樂說也）四意趣。一平等。（法身平等）二別時。（戲塔成佛
等也）三別義。（法無生滅）四眾生意樂。（毀讚令進等也）四隨者。一隨
樂。（將護彼意稱悅其心）二隨宜。（隨宿習化）三隨治。（應病投藥）四隨義。（導根
熟時聞即悟故）亦名四悉檀。初則世界悉檀。二則為人悉
檀。三則對治悉檀。四即第一義悉檀。梵云悉檀。此
云義宗。
鈔並在十藏品中救之等者。然此十二分教。義綰
一代。旨既幽遽。故今引釋。故下疏云。舊名十二部
經恐濫部帙。改名分教。名有二相。唯修多羅。或二
或三。修多羅者。此云契經。言二相者。一總相。謂涅
槃十五云。始從如是我聞。終至歡喜奉行。皆名修
多羅。二者別相。雜集第十一云。謂長行綴緝略說
所應說義。然更有異名。異名有四。一法本。二但名
經。三直說。四聖教。言法本者。遠公以五義釋之。一
教為理本。二經為論本。三總為別本。四初為後本。
五略為廣本。以彼立三修多羅故。（以前五中後三為修多羅相故）
一總相。二別相。三本相。亦名略相。總不異前。（前二中總
故）別謂就前總相。分出十一。餘不収者。（即長行綴緝等）還
復攝在修多羅中。名為別相。用斯別相。望祇夜等。
為其本故。名初為後本。（由長行未盡方起祇夜故）言本相者。於
彼別相十二部中。初略標舉名修多羅。後廣釋者。
隨別名之。如言色者。即是根本略相。後云青黃等
者。是名廣相。故云略為廣本。然其後二。（即別略二）不違
雜集長行綴緝等言。即是十一處不攝者。如賢首
品出。爾時文殊師利說無濁亂清淨行大功德已
等類。此是結集綴緝。非佛正說故。云十一所不
攝者。（然其後二等者。彼鈔云。以刊定記破云。隋遠法師。雖說修多羅。總別略三。初順涅槃二無聖教。
亦乖正理。三違雜集。雜集云。修多羅者。謂長行綴緝略說所應說義。彼自釋云。略說所應說義。即是長行
綴緝曾無。先略標舉。後廣釋之相。當知略者。總之異名。謂修多羅一分是總。餘十一分是別。今修多羅。依
藏部中總相業用。而立其名。餘藏部名。依藏部中別相業用。所以者何。修多羅業用能貫攝故。餘藏餘部
所詮所化。由此貫攝。彼方成故。故涅槃云。始從如是我聞。終至歡喜奉行。皆修多羅攝釋曰。此即彼之立
破。由此刊定言違雜集。故令辨相却同雜集。故云不違此正成別相故。云長行綴緝。是十一所不攝者。恐
義未顯故。引賢首品文示之）其略說所應說義。即是略為廣本。如
欲顯示菩提心功德故。即其類也。（鈔云。其略說所應說義者。通略
相修多羅。即開雜集論文而為兩段。出別略之據。只用上賢首品一文。雙證二義。如云文殊師利說無濁
亂清淨行大功德已者。但是長行綴緝。若云欲顯示菩提心功德故。即是略相。標下文之所說故此
第三略相。亦順成實。成實名直說。語言總相而言。
<pb n="44"/>
名為直說。一一語言多義分別。名非直說。斯則通
十二分。皆有此一。（不同別相十一不攝）若十二分中修多羅。
並通前三。若三藏中修多羅。唯局總相。有不曉者。
妄非先賢。而云修多羅但依總相業用則違諸論
長行綴緝等。言二祇夜者。此云應頌。一顯前未了
故。二應後來根故。三授記者。梵云和伽羅那。亦云
記別。（一記生死因果二記當來成佛事）四伽陀者。此云諷誦。謂孤
起頌。（一云易誦持故二云為樂偈者故）五尼陀耶。此云因緣。（一因請方
說為重法故。如三家五請等。二因事方說如本末故。如觀善財并因事制戒等）六優陀耶。
此云自說。（一為令知而請法。故如十地本分等。二為令所化生慇重故。念佛慈悲。為不請
友故）七本事。梵云伊帝目多伽。（一說如來徃事。如說威光太子等。二說弟
子<bz>〔性〕</bz>事。如說諸善友因緣故八本生。梵云闍陀伽。謂說昔受身。
（一說如來如說威光太子數數轉身值諸佛等。二說弟子如諸善友等。然其本事。但云其事。除所生事。本
生要說受身等）九方廣。梵云毗佛略。（一廣大利樂故二正法廣陳故）十未
曾有。梵云阿浮達磨。亦云希法。（一德業殊異故。如初生即行七步。斯
經不起而升四天。二法體希寄故。謂說佛菩薩不共功德。經文非一）十一譬喻。梵云
阿波陀那。（一為深智說似。令直解故。如法華云。諸有智者。以譬喻得解二為淺識。就彼取
類誘令信故。如為誓人說二蘊等。此經所無雜集通說。為令本義得明了故）十二論義。
梵云優波提舍。（一以理深故。二義不了故。並須循環研覈）此之十二。於
大於小。為局為通。若皆大者。則違涅槃等文。涅槃
第三云。護大乘者。受持九部。法華第一云。我此九
部法隨順眾生說。瑜伽等論說。聲聞藏無有方廣。
然諸經論。且約一相故作是說。如實說者。大小皆
有。且如深密中。菩薩依十二分教。修奢摩陀。瑜伽
二十一云。佛為聲聞。一一具演十二分教。而涅槃
說大但有九者。依三部中之小相故。謂因緣中取
因事制戒。依譬喻中。依為誘引。於論義中。約非了。
法華九部小者三相大故。於記別中。取記作佛。於
自說中。依不請友。方廣之中。依廣大利益。其正法
廣陳。通大通小。然契經望餘。總相略相。則許通有。
別相即無。應頌諷頌本事本生。互望並無。本事本
生望於記別。亦是互無。自說因緣。容得互有。如因
事說。不由請故。除上所除。餘皆互有。此經之中。具
足十二。已如上引。十二分教義已略周。
疏離熱惱因者。（一滅業非二滅煩惱）得清涼果者。（三得滅果）鈔定共
道共二戒者。禪定聖道。相應現思。在定時道。法爾能
遮惡法。功能殊勝名戒。未入已出其戒即無。故名隨
心。散心位中不能遮故。
鈔小謂性罪等者。一云佛未制時。世人已知是罪。
名性。佛制已後方知是罪。名遮。或分別煩惱所發
三業過非名性。俱生煩惱所發三業過非名遮。是
故三乘見道已去。遠離性罪。
鈔論體論處所等者。因明釋云。一者論體。謂言生
因。立論之體。二者論處所。謂於王家證義者等。論
義處所。（此有六種。一於王家。二執理家。三大眾中。四於賢哲前。五於善解法義沙門波羅門
前。六於樂法義者前。）三者論據。謂論所依。即真能立及真
似現比量等。其自性差別。義為言詮。亦所依攝。四
者論莊嚴。謂真能破。五者論負。謂似立似破。六者
論出離。將興論時。立敵安處身心之法。七者論多
所作法。由具上六。能多所作。
疏一者剋性等者。問既約兼正。通詮其三。何故尅性。
三二一別耶。答曰望義別故。何者經詮三學。俱盡其
玄。律詮三學。二盡其玄。論詮三學。一盡其玄。故此云
爾。如世三僧各稱三藏。一正二兼。正稱經僧。博通三
藏。正稱律僧但精二藏。稱論僧。唯窮一藏。以喻例法。
昭然可悉。又解經多詮三。律多詮二。論多詮一。所尚
不同。又分兼正。
鈔若不為說毗伽羅論可名為藏者。藏者慳祕也。
故法華云。若以小乘化。乃至於一人。我則墮慳貪。
此事為不可。又解隱匿名藏。故涅槃經迦葉菩薩
曰。諸佛有密語。無密藏。世尊讚之曰。如來之言。開
發顯露。清淨無翳。愚人不解。為之密藏。智者了達。
則不名藏。釋曰。待根成熟。若不為說大乘之法。則
<pb n="45"/>
應名藏。若許爾者。乃與此文。甚相乖反也。
疏則唯十藏攝者。非是十藏品中十藏。但取十種玄
門。以為十藏。故疏釋曰。具足主伴顯無盡故。十玄之
中。舉初及後。影中間故。問十玄是義。十藏是教。豈相
愜當。答上疏云。以義揀教。此意用十玄義。揀能詮經。
將教從義。故名十藏。如彼三藏。亦是以教從三學義。
故名三藏。▲言教義融故者。亦答前難。以義從教。但
號十玄。以教融義。通稱十藏。又解亦是此經十藏品
中十藏所攝。故綱要云。若依此經。十藏品中。自明信
等十藏。十藏為實。攝於此經。
疏通相十二分教者。今古諸師同稟故。
疏夫教海沖深等者。四句如次。配教理行果之四法
也。雖非鈔意。消疏可得。準鈔釋者。教海法雲智光各
上一字是法。下一字是喻。教深且廣。近喻名海。雲雨
所說之法。故名法雲。智如光故。名為智光。謂佛功德。
無有邊際。猶赫日揚光。偏語其勝。故名為智。教海法
雲。通該前三。智光一種。唯目佛果。▲言智光無際者。
日光合空。既亡限量。真智證如。故無邊際。故下大疏。
以法對喻。略伸十義。廣辨難思。一謂日與空非即非
離（真空智日。一異似同）二非住非不住。（真理無相名非住。正智契遠名非不住。）三
而日善作破闇良緣顯空之要。（冥蒙惑暗待此方除微妙真空因茲始顯。）
四雖復滅暗顯空。空無損益。（智雖斷證。理本凝然）五理實無損。
事以推之。闇蔽永除。性乃無增。空界所含。萬像皆現。
（所依真理。損益雖無能。德障顯除。仍有。斯乃不損益之損益。妙之至也。）六而此虗空性
雖清淨。若無日則暗起。（疑然真理。體本寂寥智光不起。隨緣障生）七非虗
空空故自能除。闇若除者必假日光。（非真空絕相能自破惑。惑若破
時。須憑智日）八日若無空。無光無照。空若無日。暗不自除。
（智無真理匪鑒匪明真空無智惑寧自滅）九然此暗性無來無去。日之體
相。亦不生不滅。（惑染自性尚無去來覺智本然寧有起滅）十但有日照空。
則乾坤洞曉。（智若明則因果理事等分明故）。▲妙辯叵窮者。拂跡入
玄。四辨八音不可說也。
鈔四辯者。一法無礙辯。二義無礙辯。三詞無礙辯。
四樂說無礙辯。復於第四。約義開七。一捷辯。須言
即言故。二無斷盡辯。謂相續連環終無竭故。三迅
辯。明於事理。心無癡暗。言即迅疾。如懸河故。四應
辯。應時應根。無差異故。五無錯謬辯。凡說契理。無
錯失故。六豐義味辯名數事理皆無量故。七一切
世間最上妙辯。此有五德。一甚深如雷。二清徹遠
聞。三其聲哀雅。如迦陵頻伽。四能令眾生入心愛
樂。五其有聞者歡喜無厭。具斯五義。故云無勝上。
言八音者。一最好音。（其音清雅。如伽陵鳥）二易了聲。（言詞辨了）三
調和。（大小得中）四柔軟。（言無麤獷）五不誤。（言無失誤）六不女。（其音雅朗）
七尊慧。（言無戰懼）八深遠。（臍輪發聲）。
疏以無言（理體也）之言（事用也）詮（事用）言絕之理（理體也）以無
變（一法門）之變（無量門）此是能化言說多端也。▲言無窮
之根者。所化根感非一也。
鈔能廣能深能高能遠者。或將教理行果。如次配
釋。或將教海沖深等四句。如次配釋。或散嘆深廣
高遠也。
鈔皆不能安等者。反表大海皆能所謂安而不溢
故。受而不濁故。攝而同名故。持而不盡故。▲言大
法明。（聞思所了）大法照。（修慧所了）大法雨。（益他所作）。▲言皆不能
安等者。反表唯第十地菩薩方能所謂安存而不
捨信受而不疑。上二約文。包攝而不散。次一約義。
住持而不亡。次一雙通文義。
鈔具縛凡夫能知等者。問前說九地不知。今云具
縛能知。豈不相違。今謂。通云。前云九地不知。不能
盡知。此云能知。少分知故不相違。或前約證窮。此
據信解。或前自力。下不測上。此據他力。上加於下。
故不相違。▲言仰推之智者。彼經勝鬘白佛言。三
種善男子善女人。於甚深法義。離自毀謗。生大功
德。入大乘道。何等為三。謂若有善男人善女人。自
成就甚深法智。若善男子善女人。成就隨順法。善
<pb n="46"/>
男子善女人。於諸深法。不自了知。仰推世尊。非我
境界。唯佛所知。是名善男子善女人仰推如來智。
除此諸善男子善女人已。餘諸眾生。於諸深法。堅
著妄說。遲背正法。習諸外道。腐敗種子。當以王力
及天龍鬼神力而調伏之。
鈔四輪者。下疏云。然莊嚴論等六名四種不放逸
輪。先辨相者。各具五種因緣。一住好國土輪者。彼
名勝土輪。言五緣者。一易求。謂四事易故。二善護。
王如法故。三善地。處調和故。四善侍。同戒見故。五
善寂。無喧聲故。二依止善人輪五緣者。一多聞。二
見諦。三巧說。四憐愍。不貪利故。五不退。無疲倦故。
三集福德輪。當彼第四名先福輪。一可樂。謂由住
勝世為因故。二無難。由值善人為因故。三無病。四
三昧。五智慧。此三以自正輪為因。四發大誓願輪。
當彼第三名自正輪故。成實論名目發正願輪。一
善緣。妙法為緣故。二善聚。具福智故。三善修。止觀
諸行相應修故。四善說。無求利故。五善出。所有善
法恭順修故。然前二就果立稱。後二從因立名。雖
俱通因果。影略互顯。前二外緣。後二內因。願是智
因福是福因。此四何緣受輪之稱。依成實論。以此
四輪能摧八難故。謂初住善處。能除五難。即三塗
北洲及長壽。次依善人。除佛前後難。三發大願。除
世智辨聰。四宿植善根。除生盲聾啞。前五是惡處。
六是惡時。七是惡因。八是惡果。或彼四輪。非此四
輪。彼除八難之障。非判一代之教。多聞闕疑。未敢
詳定。▲言四教者。藏通別圓也。
鈔所謂解脫相等者。如次即是我樂淨常之四德
也（不空如來藏之相大也）。▲言我此九部法者。故法華云。或
說修多羅。伽陀及本事。本主未曾有。亦說於因緣。
譬喻並祗夜。優波提舍經。是也。▲言如經說一無
常等者鈔有六義如次是小教。立相破相頓教。終
教圓教義也。▲言生滅代謝者。由生待滅。非常滅由
滅待生非常生。故名無常。▲言無彼常故者。此依
他法。無彼遍計常無相。無彼圓成常有相。名無常。
▲言不生滅者。謂但空真理本來不生名無。畢竟
不滅名常。或俗諦門中。常有生滅。真諦無彼。故名
無常。又準下疏義。引菴提遮經云。不生不滅是無
常義。生滅即是常義。鈔釋曰。此意正顯性相交徹。
二義相成。生滅相盡。無常即常。故不生不滅是無
常義。隨緣變易。常即無常。則生滅是無常義也。又
性即相故。不生不滅是無常義。相即性故。生滅是
常義。又遠公用中邊論意。解曰。不生不滅是彼無
常實性。故名無常。又生公釋云。常之為無。乃所以
無無常故。即不生不滅矣。即諸行而不可得。故入
中道。非常非無常也。又肇公釋淨名云。小乘觀法
以生滅為無常義。大乘之士。以不生滅為無常義。
無常名同。而幽致殊絕矣。其道虗徹。故非常情之
所能測。妙得其旨。其唯淨名乎。遣常故者。無常非
謂有無常。無常常無。故云不生不滅是無常義。又
大乘法師云。小乘以生滅為無常。謂不生滅為常。
故今折彼。汝見有不生滅為常者。此常還是無常。
故云不生不滅是無常義。▲言無法可常者。絕待
真理。無彼對待可常。故名無常。是故真門隨順。但
具非常非無常之言念。今遮可常。故名無常。言非
常非無常者。約圓融義。更互相即。故乃雙非。不滯
一邊。以為中道。言又苦集滅道等者。隨藏通別圓
之四教。分生滅無生無量無作之四諦也。言十二
支者。一無明支。（正唯分別兼通俱生世俗勝義二愚別發。下惑發上。上不發下）二
行支（自性為思相應同聚福與非福不動業故）初發次招。並為能引。寔
通種現。三識支（唯第八識）四名色支。（業招五蘊除後三支）五六處
支。（業感六根）六觸支。（業報觸數）七受支。（業報受數）上五咸為導引。
熏感同時。義立前後實唯種子。未潤已前。假通現
行。結生已後。八受支。（正唯俱生兼通分別）九取支。（或前愛增或目四取
<pb n="47"/>
欲貪見戒我語取故）上二能潤。實通種現。唯除不還。唯種潤
故。一發教潤。不同無明。初後位別。分愛取二。十有
支。（識等五支。能招行種。愛取潤已近有果故此三咸為能生。通前十支。
或過或現。並為其因。而破常見。十一生支。（結生已去少壯
已還十二老死支。（衰滅之位五滅蘊為體）此之二支。咸為所生。
或現或當。並為其果。而遣斷見。實現假種老非定
有故。色非徧地故。合附為支。病非定徧。憂悲不順。
故不立支。行人於此。而修觀行。而有二種。一雜染
安立觀。二清淨非安立觀者。謂行麤淺安立施設
名曰安立。菩薩將故斷除。先順觀之。從無明生行。
行生識乃至老死也。如是順觀生死相續。令生厭
離。既順觀已。逆觀其果。從何而有。謂觀老死果由
誰有。謂由生。乃至行支由誰有。謂由無明。作四諦
觀。觀老死支。苦集滅道。乃至行支。準上可知。不觀
無明。以無因故。是故但作四十四智。非安立觀者。
無非分別智。體合如理。心境二冥。非假施設。名非
安立。諸惑永滅。故云清淨。於中有二。一順。二逆。先
順觀者。由根本智。見諦斷惑。無明滅行不生乃至
老死。苦果不有。無明滅故。慧解脫相應。諸惑滅故。
心解脫。能發無明既滅故。所發諸業亦亡。惑業無
故。後果不續。即得無學。得無學已。逆觀所滅。生死
苦果由誰滅。乃能由無明滅。又作七十七智。觀十
二支者。一一支中有三智。一觀因智。二審因智。三
法住智。觀因智者。謂觀老死從誰生由生生。次審
因智。重審觀故。推審二智別觀三世法。法住一智
總觀三世故。共有七智。唯除無明。義不異前。餘十
一支。各有此七。成七十七智。緣生要義。經論多明。
池魚暫聞而生天。緣覺頓了而證聖。振毛張目。畢
在疏文。舉領提綱。粗如此說。
言又如中論偈云等者。偈有四句。初一句標法體。
下三句釋義。在境為三諦。在心為三觀也。鈔依四
教具細顯示。今束大綱。貴令易曉。一藏教釋者。分
折因緣果法。成無名空。藉託因緣果法。成有名假。
由無故離常。由有故離斷。合上空假二義名中。如
一品字具上三義。分彼三口離散。品字成無。名空。
假藉三口和合。品字方有。名假。具上二義。離定有
無。名中。二通教釋者。約體真空空也。就相妄有假
也。雙離斷常中也。如一空華。約體本空空也。病眼
見有假也。都無榮枯之相中也。三別教釋者。緣生
無性空也。無性緣生假也。空假所依佛性妙理中
也。如彼鏡像。實體無故空也。假相有故假也。空假
所依清淨明鏡中也。四圓教釋者。但將別教三種
舉一全收。即是上來。大綱已竟。下隨鈔逐難釋者。
▲言雖三句皆空者。假言空者。獨立法無故。中言
空者。斷常法無故。▲言尚不得成即空等者。舉淺
況深。揀定也。此意藏教所明三義。尚不成破相通
教所明緣生無性舉體全真第一真空淺觀。何況
別教所明無性緣生佛性妙理第二第三幻有中
道深觀也。▲言不須破滅體即是空者。形揀藏教
折法歸空也此教所明妄緣生時。體實是空。如彼
空華病眼見時體實本空。▲言而不得即假即中
者。以彼破相空宗。不存幻有之假相。未彰佛性之
妙理。▲言設作假中皆順入空空者。彼宗設縱作
假中二觀。覈其定實。還成空觀。如作假觀。審知萬
法。隨順世俗。虗妄為有。稱實是空。如作中觀。了彼
但空之理無斷常故。豈非是空。故鈔云。假亦即空。
假施設故。中亦即空。離斷常二邊故。▲言進非別
圓者。非同別圓三觀足具故。▲言即空即假即中
者。非是三諦互即。但是一種之法生之法。即此三
義。若云三諦互即。何異圓教。言即空者。約遍計也。
即假者。約依他也。即中者約圓成也。▲言三種迤
邐各各有異者。空假中三。展轉相望。各各不同也。
如攬麻成繩。妄認作蛇。三義各別。蛇空。繩假。麻為
<pb n="48"/>
所依。以況中道。▲言三種皆空者。義當三無性也。
▲無主故空者。無實我也。虗假故空者。無實法也。
無邊故空者。無斷常也。問豈空假二觀。不離斷常
耶。何故中觀獨名無邊故空。答空多涉斷。假多涉
常。唯斯中觀。迥離斷常。故獨名得。▲言三種皆假
者同有名字故者。謂物無當名之實故。既無當名
之實。豈非假也。如食油名寔非食油。▲言中真者。
真諦之中。遍計空故。中根者。俗諦之中。化眾生故。
中實者。義諦之中離虗妄故。所以三諦通名中者。
俱離兩邊故。▲言不住作不作者。作即動也。不作
靜也。不住彰動靜無礙。即是寂用無礙義也。▲言
雖三而一者。行布不礙圓融也。雖一而三者。圓融
不礙行布也。▲言三種皆空者。標也。言思道斷故
者。釋三諦絕跡故皆空也。▲三種皆假三種皆中。
文顯可知。
鈔今分後二之語不分初一者。此意。但由後之二
語故分教。非由初一故分教。若分教時。三語皆分。
如世弟兄三人。長者唯和孝。次唯轉逆。少通孝逆。
若據長兄不可分居。但據二弟故乃分居。若分居
時。三皆分居。分居之因。唯後二故。不關初一。
疏言有通別就顯說故者。此潛通外妨。謂有問言。若
細推尋。互不互通。故此遮云。今就顯說也。
疏王之密語所謂別故者。此喻。王言雖同。所要物殊。
臣不分別。豈符王意。法令準之。佛言雖密。義有權實。
若不分別。豈符佛意也。
鈔有四無常者。攝相說也。無常為門。苦空無我皆
號無常。故云有四。▲言若佛出世等者。經有五節。
一寄佛寶。顯無常觀。二寄法寶。顯苦觀。三寄僧寶。
顯無我觀。佛亦名僧。上首僧故。上三所觀。唯屬生
死。能觀唯屬權行。次合水鹽馬三喻也。四四於空
中顯正解脫。所觀唯屬解脫。能觀雙通權實。但無
二十五有。欲令比丘修學空想。通權行也。▲言二
十五有者。頌云。四洲四惡趣。梵王六欲天。無想五
那含。四空并四禪。廣如涅槃十四。而解脫中。空無
我空苦空不淨空無常。遮此四種權行。能空之法。
即是真常解脫異名。密含三德。所謂不動是樂德。
無想是淨德。無變是常德。唯寔行也。雖含權實之
行。並合前器喻。五寄佛性彰其妙有。兼顯我德。即
合前馬喻。此五節經。前三節文理顯可知。後二節
文。鈔釋有二。一云。空是真空。遮詮顯實。（遮四權行）佛性
是妙有。表詮顯實。（顯一實行）二云。兩節經中。含具四德。
空中含三德。如文昭著。佛性中含我德。四德具矣。
在境名德。在心名行。▲言馬又我義者。此鈔言略。
具足應云。最後佛性。彰其妙有。即含前馬。又是我
義。此言又者。非是對前不自在馬。但對空中三種
異名。已具三德。佛性合焉。又是我德。兩節文中。四
德具矣。學者細思。勿滯舊聞不生正解。▲言是則
此中具彰八行者。此一段經中。具彰無常苦無我
空四種權行常樂我淨四種實行。故名為八。
疏以深為淺失於大利者。類焦沅而鬻炭也。▲言以
淺為深虗其功者。同蒸砂而求飯也。
鈔如言初發心時便成正覺等者。初心成佛。因徹
果海。稱性深義。若能善修。頓成佛果。理定無疑。如
不分教。却同權宗。但是如來接引劣根。方便假說。
致令行人不能正修。稱性圓融。發菩提心。高推聖
境非自分故。殊不知自身包性德而為體。本是如
來依智海以為源。隨緣流浪。有何得而不本具。有
何行而不能修。若云如此妙行賢聖所修。非我能
辨者。即是欺誣自身本具法身真佛。不唯失其大
利。抑又妄招過罪。故神變經說。若有人見神呪功
驗殊勝。却云此是普賢文殊等能為斯事。非我所
能者。斷祕密乘命根。犯三昧耶淨戒。何以故。良以
欺誣自身本具法身真佛也。上之過罪。並不分權
<pb n="49"/>
實爾。故下疏云。若謂久習無明云何頓成大智者。
豈不聞冥室千年之闇一燈倐忽頓除耶。夫機差
教別。聖旨深玄。並未證真。同居學地。共詳聖智。誠
日戈難。且以淺為深。有符理之德。以深為淺。有謗
法之[億-音+(天*天)]。以遠為近。則有益於行人。以近為遠。法非
我分。諸佛說教。貴在俯就物機。後輩學人若欲高
推聖境。儻失大利。豈不傷哉。旦夕鈎磻溪朝昇台
輔。豈謂夫明經常選而語其優劣者哉。況纔生王
宮。貴極臣佐。寧同百戰夷項備歷艱辛。況十千劫
之功高。亦非聊爾人耳。是以語其智。等虗空而非
類。論其德。碎塵剎而難量。極念劫之圓融。盡法門
之重現。初心契於智海。豈有邊涯。猶微滴入於天
池齊無終始。經云。發心畢竟二不別。如是二心先
心難等。即其義也。▲言分折權（小始二教）實（後之三教）取捨
偏（前之四教）圓（第五圓教）遲（前三種教遲成佛果）速（後二種教速成佛果）。▲言
三時者。有空中也。▲言三輪者。轉照持也。▲言半
滿者。文顯。小乘名半。大乘名滿。意通權教名半實
教名滿。▲言五味者。故涅槃經云。善男子譬如從
牛出乳。從乳出酪。從酪出生酥。從生酥出熟酥。從
熟酥出醍醐。醍醐最上。若有服者。眾病皆除。諸有
諸藥。悉入其中。善男子。佛亦如是。從佛出於十二
部經。從十二部經出修多羅。從修多羅出方等經。
從方等經出般若波羅蜜。從般若波羅蜜出大涅
槃。猶如醍醐。問曰。十二部經。總攝諸經。復云何言
出修多羅等。故遠公云。以佛合牛。約應身佛。十二
部經合乳。說小乘經修多羅合酪。說大乘教。藉小
開大。故名為出。復四俱大乘。詮事之教。名修多羅。
謂施戒等事。方等合生酥。即大乘中破相空教。因
事顯理。故名為出。以般若合熟酥。究竟離相證實
之慧。名為般若。依理起慧。是故名出。約行辨教。亦
得名出。般若經云。然此般若即是向前菩提體也
以菩提合涅槃。般若了因。了彼無始法性涅槃。是
故名出。約實教辨。亦得名出。涅槃經清涼釋云。佛
自揀此經。異於小乘。今牛出乳。是大乘教耳。若爾
何成五味。謂十二部經。辨所說教。出修多羅者。十
二分出生契理合機之義。修多羅出方等者。由契
理故顯出真理。廣陳為方等故。從方等出般若者。
依理出生智故。般若出涅槃者。以智契理成極果
故。故云涅槃猶如醍醐。▲言四門者。共與不共觀
照實相也。共者三乘同稟。不共者菩薩獨覺也。
疏開則得多而失少者。理開之十義。為十種得。合之
五義為五種失。故云得多而失少也。▲合則得少而
失多者。合之五義。為五種得。開之十義。為十種失。故
云得少而失多也。問合之五義為開之失者。其義未
詳。何者。且如開教家前之五義對其合教。一一奪之。
云何有失。一云理雖一味。（從合教義也）詮有淺深。（奪歸開教也）
此意。今辨分教。何關其理。從理一味。不違教殊。由此
得知。理本一味。不為開教之失。餘準例知。既爾開教
應全無失。云何失少。答得意之流。任開任合。皆無過
失。迷昧之輩。見開見合。皆生過失。如見開教。便謂理
殊。佛音非一。佛意為多。佛言唯局。淳源枝流。故為其
失。非謂違人亦有其失。餘之得失。準此應思。
鈔順下出現至有十義等者。彼疏云。一隨類音。（一無
聲不至。二無根不聞。經云眾生隨類各得解。是也）帖遍降種種喻。（婆竭羅龍王所
興雲電雷風雨。四洲六天隨類不同故）二隨樂欲音。（前多類音各隨欲樂。說種種法。經云
如來於一語言中。演說無邊契經海。是也。又佛以一妙音。周聞十方國眾音悉具足。法雨皆充滿。通證上
二也）帖降注滋榮喻。（阿那婆達多龍王。遍閻浮提。普注甘雨。百穀苗稼。皆得生長等）
三隨根解音。（隨前樂欲所說一法。大小各聞寶積云。佛以一音演說法。眾生各各隨所
解。是也）帖天女妙聲喻。（善日天女。出一妙音。與百千種樂相應。）四隨時
音。（即上大小之法令聞不聞皆自在故。云不失時。亦兼隨聞一法令欣憂不同。寶積云。或有恐畏
或歡笑是也）帖梵聲及眾喻。（宮中出聲。梵眾皆聞。各謂我語。不出眾外。）上四
多約即體之用。是圓音義。後六多約即用之體。顯
一音義。五外隨緣招我無生滅。（應根感而談有始終。稱法性而言亡
<pb n="50"/>
起盡）帖谷響隨緣喻。六內集緣成何有主宰。（就相有而修幻
緣約體空而無實我）帖劫盡唱聲喻。（三災將壞雖無主我。次第有聲。聲初禪等。安樂
殊勝。聞已進修。即生上界七甚深。（欲言其一萬類殊應。欲言其異。一體無二雖多差別。皆於甚深
法界之所流出）帖降雨難思喻。（大莊嚴龍王。不思議力。能降無邊。莊嚴雨等。）八
純稱法界。（但隨生有差別韻。約體元無邪曲音。）帖眾水一味喻。（逐器分成
異本體未曾差。）九橫入無斷。（遍入法界化生無斷。）帖天鼓開覺喻。（無心
出聲覺悟諸天。捨放逸等。）十堅歸一極。（聲無變易。至於究竟。始漸成就。終令圓益。）帖
漸降成一喻。（摩那斯龍王。將欲降雨。先興大雲。凝<bz>〔復〕</bz>七日待作務已。乃降微細之雨。
▲又言六句者。一莫窮其邊故非量。二隨根隨時
有聞不聞故非無量。三多緣集故非有主。四純一
法界生故非無主。五當體無生故無能示。六巧顯
義理故非無示。▲言各得圓音一義者。菩提留支
得第三隨根解音。羅什法師得第七純稱法界音
也。▲言齊楚俱失者。出文選第四子虗賦。▲言並
應奪之者。奪開教也。而與之耳者。縱合教也。言然
並為教本下又都奪耳者。奪歸開教也。此意。佛音
但是教本。非是其教。今辨判教。何關其本。二師談
本。豈相愜當。故鈔云。又都集耳。
鈔華嚴梵網等者。即師所立。唯華嚴經。名平道教。
刊定錯認。將謂梵網亦為平道。由見梵網亦居蓮
藏舍那說故。▲言皆是稱性善巧者。揀異隨宜方
便也。▲言一時頓演者。揀異前後漸說也。▲言說
於世尊餘處隨根等者。如法華云。昔於波羅奈。轉
四諦法輪。亦是指鹿苑所說。非是自說靈山法華
會也。▲言或有國土唯說三乘者。此顯不說法華
也。同此國土中。為說華嚴。為不說耶。若說華嚴。云
何唯說三乘。華嚴之經是一乘故。若不說華嚴。何
云祕不見有一佛土其中如來不說此法。明是平
道。答若就德相常遍。說其華嚴。今從業用。云唯說
三乘。若爾就德相。法華亦常遍說故。何云法華亦
有不說。若就業用。云有不說者。其華嚴經。就業用
門。亦有不說故。鈔云。或有國土。唯說三乘故。今謂。
通云。若就德相。唯是華嚴。更無餘經。但就業用。曲
巧隨根。華嚴經中。分出餘經。是故餘經德相乃無。
業用方有。說業用門。有說不說。華嚴之經。約德相
門常說遍說。又解法華經唯是一乘。解深密經唯
是三乘。其華嚴經非一非三。能一能三。語深名一
乘。語廣名無量乘。深即廣故非一乘。廣即深故非
三乘。今云或有國土唯說三乘。但見不說法華唯
一乘故。不遮華嚴非一乘故。是故華嚴無不說故。
鈔釋迦為主但是三身中化身遮那為主十身具
顯者。問若準餘教。釋迦唯化。遮那唯真。故清淨法
身毗盧遮那佛。千百億化身釋迦牟尼佛。若準此
經名號品云。或名釋迦牟尼。或名毗盧遮那。云何
偏言釋迦唯化遮那十身。答釋迦唯化。約餘教說。
遮那十身約此經說。
疏略云四異異實有多者。鈔列十門。而與賢首教義
十異。理亦相參。彼云。一時異。（此經念劫相收餘經年月尅定。）二處異。
（本末相融。唯在娑婆。）三主異。（具足十身。唯是化身。）四眾異。（同異一乘眾權小三乘。眾）五
所依異。（侮印炳現後智流出）六說異。（主伴通方。有說不說。）七位異。（因果交徹賢聖
歷別。）八行異。（稱性圓修。隨相分齊。）九法門異。（略舉十種。一彼有三佛。此有十佛。二彼有
六通。此有十通。三彼有三明。此有十明。四彼有八解脫。此有十解脫。五彼有四無畏。此有十無畏。六彼有五眼。
此有十眼。七彼有三世。此有十世。八彼有四諦。此有十諦。九彼有四辯。此有十辯。十彼有十八不共法。此有十
不共法。餘門無量。餘如經說。）十事異。（觸類之事即法門故。依坐等事但表法故）應知刊定
不唯破彼即公。抑又彈於本師清涼扶昔。故伸敘釋。
鈔五說教時分異者。問與前教門儀式中一時頓
演。有何異耶。答彼得時而顯儀。此正論時。或彼據
一時。此兼十重。故不同也。
疏偏方不定教者。一云方者法也。即偏為一類非漸
非頓根。說大乘法。故名偏方。二云方者處也。通途時
處。正弘於小。偏於一處。而說大乘。故名偏方。言不定
者。漸頓不攝。故名不定。
疏或但分為二者即是半滿者。問此言半滿。與前牟
<pb n="51"/>
讖立二教中半滿何殊。答前唯據法。此兼約時。故鈔
云。既破五時。四三二時。皆已破竟也。
疏實義即空者。法空也。若云我空。無殊俱舍故。學者
應悉。
鈔理絕百非者。所謂有無亦有亦無非有非無。成
四句也。非有非無亦非有亦非無非非有非非無。
成八句也。一異同前。又成八句。共有十六句。隨三
世開。共成四十八。斷常各具。即有九十六。并本四
句。乃成百非。▲言故智度論云一切實等者。如次
配真諦俗諦雙表中道雙遮中道也。或有空俱非。
四句皆實。故云一切實。有空俱非。四句皆非實。有
空俱非。四句皆亦實非實。空有俱非。四句皆非實
非非實。又準大鈔。有四重四句。初單四句。如向已
明。二復四句者。一有有有無。（即是幻有門中所攝幻有真空）二無
有無無。（真空為門所攝幻有真空）三亦有亦無有亦有亦無無。
（雙照門中還攝有無故）四非有非無有非有非無無。（雙遮門中亦攝
有無）而言復者。四句之中。皆說有無故。第三具足四
句者。四句之中。皆具四句故。第一有句具四句者。
謂一有有。二有無。三有亦有亦無。四有非有非無。
（即是幻有為門攝餘三句故也）第二無句中四句者。一無有。二無
無。三無亦有亦無。四無非有非無。（有空為門攝餘三句故）第
三亦有亦無具四句者。一亦有亦無有。二亦有亦
無無。三亦有亦無亦有無。四亦有亦無非有非無。
（表句為門攝餘三句故）第四非有非無具四者。一非有非無
有。二非有非無無。三非有非無亦有亦無。四非有
非無非有非無。（遮句為門攝餘三句故）上四四一十六句。為
具足四句。第四絕言四句者。一單四句外一絕言。
二復四句外一絕言。三具足四句外一絕言。有三
絕言。前三重四句。乃屬因門。第四絕言四句沒同
果海。又前三四句即是教道。絕言四句即是證道
也。▲言是知失意則四句便成四謗。得旨則四句
即是四德也。故下鈔（十八上半）云。謂定有者。增益謗。若
定無者。是損滅謗。亦有亦無相違謗。非有非無戲
論謗。一真如是有義。以迷悟依故。不空義故。不可
壞故。二真性是空。以離相故。隨緣義故。對染說故。
三真如亦有亦空。以具德故。逆順自在故。體融鎔
故。四真性非有非空。以二不二故。定取不可得故。
餘之四句。前已略明。又皆即有之空。方為具德之
空。即空之有。方為具德之有。是則非有之有。非空
之空。為具德耳。又盡有之空。盡空之有。方為具德。
又隨一句必具餘三。若言亡慮絕。方為具德耳。如
次證上謗德可知。
鈔一切眾生皆有佛性等者。言有但有因性。言無
但無果性。▲言伽毗羅城空者。各歸四大故。大涅
槃空者。各歸三事故。▲言非有如虗空非無如兔
角者。故彼經云。善男子。眾生佛性。非有非無。所以
者何。佛性雖有。非如虗空。何以故。世間虗空。雖以
無量善巧方便不可得見。佛性可見。是故雖有。非
如虗空。佛性雖無。不同兔角。何以故。龜毛兔角。雖
以無量善巧方便不可得生。佛性可生。是故雖無。
不同兔角。
鈔逆順入出等者。於色界四無色四滅定一九次
第定。自下向上。名順出入。從上向下。名逆出入。或
順或逆。皆有全超半超。以表自在故。此據小乘。若
大乘所見。與此稍異。故涅槃經大眾問品云。爾時
一切菩薩摩訶薩天人雜類。異口同音。唱如是言。
奇哉純陀。成大福德。能令如來受取最後無上供
養。而我等輩。無福所致。所設供具。則為唐捐。爾時
世尊欲令一切眾望滿足。於自身上一一毛孔。化
無量佛。一一諸佛。各有無量諸比丘僧。是諸世尊
及無量眾生。皆示現受其供養。釋迦如來。自受純
陀所奉設者。爾時純陀所持粳粮米成熟之食。摩
訶陀國滿足八斛。以佛神力。悉皆充足一切大會。
<pb n="52"/>
爾時純陀。見是事已。心生歡喜。踊躍無量。一切大
眾。亦復如是等。斯則一處見異。大小竝彰矣。
鈔四大本淨等者。悟彼性空舉體全真。故云本淨。
▲言不（無）起（生）法忍者。七八九三地也。言柔順忍
者。四五六地也。言須陀洹果。此云預流。乃是初果。
疏揀去不定者。謂與所立教各相返者。皆名不定也。
鈔於中漸約不具者。（談有時不談其空。云空時。不云其有。故名不具。）。▲頓
約具說者。（空有俱陳故）。▲言不同延公大小相望成漸
頓也者。（延公大由小起名漸。大不由小起名頓。約根性。以<bz>〔刺〕</bz>漸頓。此師空有具陳名頓。空有
隨闕名漸。約化儀以<bz>〔刺〕</bz>漸頓。故不同也又此頓漸而有多門。準下大
鈔。通有四句。文云。一頓悟漸修。如頓見九會之臺。
要須躡階而漸昇。法亦如是。頓了心性。即心即佛。
無法不具。而須積功遍修萬行。此約解悟。（扶桑赫日頓然
出芳草嚴霜漸爾消）二者頓修漸悟。即如頓遍磨鏡色漸明
淨。萬行頓修。悟則漸勝。此約證悟。（習射初心期中的調弓時久近
華心）三者頓悟頓修。如利劒斬絲千葉莖齊斷。亦如
染絲一時齊染一時成色故。萬行齊修一時朗悟。
（仙藥一丸纔點處。頑銅千兩頓成金。）四漸修漸悟。猶如斬竹節節不
同。（如臨浡澥前前淺。似瑩泥珠後後明。）又大鈔引楞伽經。有四漸四
頓。俱以喻。顯一如菴蘿菓。漸熟非頓。（此喻十信）二如陶家
作器。漸成非頓。（此喻十住）三如大地漸生非頓。（此喻十行）四
如習藝漸就非頓。（此喻十向）二四頓者。一明鏡頓現喻。
（喻初地至七地）二日月頓照喻。（此喻八地已上三藏識頓知喻。（此喻
報佛）四佛光頓照喻。（亦喻法報。前喻報成。此喻頓照。）又禪詮都序云。
諸家有云。先因漸修功成。而豁然頓悟。（猶如伐木片片漸斷。
一時頓倒。亦如遠詣都城。步步漸行。一日頓到。）有云。因頓修而漸悟。（如人學射。此說
運心。頓修不言。功行頓畢）有云。因漸修而漸悟。（如登九層之臺。足履漸高。所見
漸遠故。有人云。欲窮千里目。更上一層樓。）皆說證悟也。有云。先須頓悟
方可漸修者。此約解悟也。（如孩子頓生功業漸成）故華嚴說。
初發心時即成正覺。然後三賢十聖次第修證。若
未悟而修非真修也。（良以非真流之行無以稱真何有飾真之行。不從真起故。
彼經說。若未聞此法。多劫修六度行。畢竟不證真也。）有云。頓悟頓修者。此說
上上智根性。（根勝故悟）樂欲（欲勝故修）俱勝。一聞千悟。得大
總持。一念不生。前後際斷。（斷障如斬絲。萬條頓斷。修行如染絲。萬條頓色。
也。荷澤云。見無念體。不逐物生。又云。一念與本性相應。便具恒沙功德。八萬四千波羅蜜門。一時齊用也）
此人三業唯獨自明了。餘人所不及。（金剛三昧經云。空心不動。
具六波羅蜜。法華亦說。父母所生眼。徹見三千界等也。）且就事跡而言之。如
牛頭融大師之類也。此門有二意。若因悟而修。即
是解悟。若因修而悟。即是證悟。然上界只約今生
而論。若遠推宿世。則唯漸無頓。今頓見者。已是多
生漸薰而發現也。有六法無頓漸頓漸在根者。誠
哉此理。固不在言。本只論機。誰言法體頓漸義意
有此多門。內門有意非強穿鑒。比見時輩論者但
有頓漸之言。都無分析。就教。有化儀之頓漸。（頓儀如華
嚴。化儀如法華。）應根之頓漸。（大不由小起名頓。大由小起名漸。）就人。有教
授方便之頓漸。（談真空絕相名頓。談事理無礙名漸。）根性悟入之頓
漸。（頓如華嚴本會。漸如華嚴末會。）發意修行之頓漸。（趣真如門<bz>〔名〕</bz>趣生滅門名
漸於中。唯云先頓悟後漸修。以違返也。欲絕疑者。
豈不見猛風頓息波浪漸停。訴良頓成。禮樂漸學。
（如高貴子孫。於少時亂。沒落為奴。生來自不知貴。時清父母論。得當日全身是貴人。而行跡去就。不可頓
改故須漸學也。）是知頓漸之義。甚為要矣（勿謂頓漸多門似同。不許頓漸。
多義有異。請諸學者。善須體釋）。
鈔其第三。亦約化法。揀異前二。從多分說。此釋妨
也。應有問言。第三亦約化法。何不疏云亦約化法。
答有二意。一頓漸二名。恐濫延師。以義揀之。故偏
云耳。第三圓教。前無師立。無相濫故。不云化法。二
從多分說。文顯可知。
鈔若漸根生熟俱漸者。（桃兒生熟俱桃）頓根生熟俱頓。（杏兒
生熟俱杏）則頓漸可分。（則桃杏可分）上舉是也。下顯非也。既
云未熟名漸。已熟名頓。（既云未熟名桃。已熟名杏此則於一
漸根。但生熟為異。無別頓義。（此則於一桃兒。但生熟為異。無別杏
兒）。▲言生必至熟者。漸具頓也。熟必從生者。頓具
漸也。▲言則第一難過失等者。過者越也。其難過
<pb n="53"/>
越矣。或過者失也。其難錯失。或是遣字悞書過也。
故鈔云。為此一通。三難皆遣。▲言況初發心時便
成正覺等者。縱合為一義。通釋此意。既得正覺。尚
名圓階。何況分階耶。問若就行布。不名分階。若就
圓融。但名圓階。是則進退不明分階。云何合符。答
就圓融。而成正覺。名階佛境。約行布。而存初心。名
分。兩義相合名分階佛境。或舉勝況劣也。既初心
而即成覺。得名圓階。若初心而即十地。豈非分階
耶。
疏隋末唐初吉藏法師等者。問法華為本末耶。答亦
本亦末。故對所攝而稱本。對所歸而稱末。或唯是本。
故鈔云。又經但云除先修習學小乘者。明知經意不
指般若等為枝末也。法華為本。居然可知。
鈔俱無實證名不上車者。故彌勒所問經論云。一
切聲聞辟支佛人。不能如實修四無量。不能究竟
斷諸煩惱。但能折伏一切煩惱故也。又經云。汝等
所得涅槃非真滅度。又經云。若不信此法。得阿羅
漢果。無有是處。已上二乘。無有實證。又出現品。設
有菩薩等文。可證菩薩無有實證。若爾既無證。云
何出界。今謂。通云。非是三乘聖人全無所證。但彼
所證。實是一乘。都無其三。俯應權根。假言三種。今
約一乘良斷。故無三乘實證。如彼三獸同渡一河。
實無三河。非謂全無所渡之河。云何到岸。故賢首
義分齊云。若望自宗。並皆得果。若不得者。云何出
世。今云俱不得者。以望一乘故。是以實映權即方
便相盡故皆得無也。若欲逈彼三人入一乘故。以
至自位究竟處故。後皆進入別教一乘故。▲言並
無體故者。所有法體奪歸一乘故。說三乘無體。勿
謂同兔角等無故。如分一品字而作三口。收歸一
品。三口無體故。▲言無盡生智是二乘車體者。問
二乘無學起此二智不。若起二智。云何不得。若不
起二智。云何言出界。豈煩惱不盡而出界耶。答起
此二智。故得出界。但就一乘良斷奪歸一乘。故云
不得。又解言出界者。就三乘自說。言不得車。據一
乘傍斷。但就三乘自說。亦得其車。但約一乘傍斷。
亦不出宅故。賢首義分齊云。若先以三乘引。後令
得一乘。亦是三一和合攝根成二益。故屬同教。此
如法華經說。▲言丈六權智等者。問色天四智。豈非
牛車。答且據三乘共信。故作此指。或就寄化顯報。
作如是說。▲言諸子皆索故者。問喻中索權（故經云。羊
車鹿車牛車。願時賜與）法中索實。（一乘根發根宜扣聖言義索者）若為通會。
答喻就能索故分其三。法從所索故為其一。▲言
謂為究竟不解索乘者。賢首教義云。攝益者。於中
有三。一唯攝界內機。令得出世益。即以為究竟。此
約三乘當宗說。亦如瑜伽等辨。二或攝界外機。令
得出出世益。方為究竟。此有二種。若先以三乘。令
其得出。後乃方便得一乘者。此即一乘三乘和合
說故。屬同教攝。亦名逈三入一教。此如法華經說。
若先於一乘已成解行。後於出世身上。證彼法者。
即屬別教一乘攝。此如小相品說。三或通攝二機。
令得二益。此亦有二。若先以三乘引出。後令得一
乘。亦是一三和合攝機成二益。故屬同教。此如法
華經說。若界內見聞出世得法出出世證成。或界
內通見聞解行出世唯解行出出世唯證入。此等
屬別教一乘。此如華嚴說。今據初義。故云究竟也。
▲言三乘三根者。身子為上根。第一周法說即解
故。四大聲聞為中根。第二周喻說方解故。五百千
二百為下根。第三周宿世因緣說。始得解了故。
疏以為方便者。問此言方便。為實非實耶。答亦實亦
非實。故賢首義分齊中。問曰。臨門三車。為實不實耶。
答亦實亦不實。何以故。是方便故。由是方便。引子得
出。非不實。由是方便引。故非是實。此二不二。唯一相
也。
<pb n="54"/>
鈔無虗妄咎者。彼得實益故。許劣與勝故。
疏抑諸般若及諸大乘了義之經者。般若亦法了故。
已有抑實之過。諸大乘了義之經。攝華嚴勝鬘等。乘
法俱了故。成抑實之過也。
疏會三為一者。問此言會三為一。為存為泯耶。答二
皆可通。故賢首教義云。一切三乘等。本來悉是彼一
乘法。何以故。三乘望一乘。有二門故。謂不異不一。初
不異中亦二。一以三即一故不異。二以一即三故不
異。門若據初門。三即一者。未知彼三為存為壞。若存
如何唯一。若壞彼三乘機更依何法而得進修。答有
四。一由即一故不待壞。二由即一故不礙存。三由即
一故無不壞。四由即一故無可存。由初二義。三乘根
得有所依。由後二義。三乘機得入一乘。由四句俱即
一故。是故唯有一乘。更無餘也。
鈔此是光宅之意者。此是依光宅意。難清涼也。▲
言若依此宗難者。就此清涼義。難清涼也。▲言昔
之權實二義亦存者。此是清涼通釋也。此意。會二
歸一。昔實義存。無抑昔之過。會三歸一昔權義存。
四乘義成。故云二俱有理。若爾光宅若作是說。亦
應無過。若許無過。清涼何得不依。今謂通云。不依
法華。定斷一代時教。何所攝耶。若三乘攝有抑實
之過。若一乘攝在昔時故。彼立一乘三後一故。昔
時一乘。非三後故。彼師唯立法華為一乘故。疏云。
若唯說法華為一實等。彼若救云。昔日實教四乘
不稱者。由比汝宗不應依彼法華定斷一代教法
也。昔之實教。非所判也。
疏若開權顯實則三是一更無別一者。此是取昔之
義。取昔三乘理行果也。昔說三乘。閇於一實。今云無
三。即是開權。反表有一。乃是顯實。▲言則三是一更
無別一者。則三乘理行果體。便是一乘。離此更無一
乘別體。故名會三為一。當取昔義也。
鈔三乘之因同歸一果故者。因字悞書應是字。▲
言開會等言並通四種者。四字悞書應是三字。撿
鈔自知。鈔中但是理行果三。不言其教。
疏若癈權立實等者。癈彼三乘權教即所癈也。立此
一乘實法（理行果也即所立也）能癈能立一乘教即法華經也。
鈔三外無別一實之法故云義說為四等者。問前
會三為一。當取昔義。故疏云。則三是一更無別一。
此會三歸一。當癈昔義。鈔云。三外無別。一實之法。
有何別耶。答前約理行果也故取。此約教故癈。故
不同也。或前約三乘有體一乘無體。當取昔義。此
約一乘有體三乘無體。當癈昔義。▲鈔即借涅槃
第二。三點成伊喻者。文雖傍來。義乃要妙。故依出
現疏鈔簡略明其紀綱貴令後學易知源矣。然大
涅槃。蓋眾聖歸源冥會之所。（總顯深廣包含無外）寂寥無為。
（顯深也）而廣悉備。（顯廣也）形名絕朕。識智難思。（復拂深廣之跡）
今以無名。強名亦為五別。一釋名涅槃。正名為滅。
取其義類。乃有多方。（或云無作無起無為無相不識寂靜安隱解脫。此等異名。
皆是義翻。即多方也）總以義翻稱為圓寂。以義充法界德備
塵沙曰圓。體窮真性妙絕相累為寂。而言大者。橫
無不包。竪無初際。此約三德涅槃。若約義開。略明
三義。一體大。自性清淨故。二相大。方便修淨。累方
德備故。三用大。化用無窮故。二出體性。涅槃既妙
絕常數。恬怕希夷。雖逈出百非。而靡所不在。今以
義求。不出三法。即摩訶般若解脫法身。以為其體。
所以三者。翻三雜染故。（翻煩惱成般若。翻結業。為解脫。翻苦依身即法身也）
成智斷恩故。（般若是智。解脫是斷。法身是恩。兼應物恩故）成法門身般
若也。法性身法身也。應化身解脫也。作用解脫故。
能證大智。冥所證理。累永寂故。然此三種。不離一
殊。德用分異。即寂之照。為般若。即照之寂。為解脫。
寂照之體。為法身。如一明淨相離。故此三法。不縱
不橫不並不別。（南北曰縱。<bz>〔蹤〕</bz>即竪也。謂法身本有。次修般若。後得脫。則是<bz>〔蹤〕</bz>義。東西
曰橫。謂同時異體故。合為一體曰並。各居一處曰別。滯在此四。並非涅槃。故皆云不。此意時則同異無礙。
<pb n="55"/>
處則合離罔滯。體則一異莫拘。言思叵寄故云耳爾。如天之目[○/(○*○)]。如世之伊
∵。名祕密藏。為大涅槃。三顯種類。雖理無統。義類
塵沙。今自狹之寬。略分一兩。或唯說一。即大涅槃。
或說有二。自有三門。一餘無餘。（小乘有二釋。一有宗云。涅槃體一。約
時不同。得二名字。言體一者。於此宗中。煩惱業苦。以通力故。應起不起。擇滅無為是涅槃體。此體是一。約
對身智。得二名字。身智未盡。說前涅槃。以為有餘。身智盡竟。向前涅槃。轉名無餘。非身智滅即名涅槃。以
此身智起已謝滅是無常故。若斷因故。令後不起。是非擇滅。故非涅槃。二依成實。涅槃體二。生死因盡名
一涅槃。生死果盡名一涅槃。由有宗中。要道親斷。方稱揀滅。身口二業。及生死果。非道親斷。故不取之。成
實由斷煩惱。餘不起故。見修斷故。亦得揀滅。故名涅槃。然望大乘。皆名有餘。有變易故。若依大乘。遠公。自
有四別。一云二死因盡名曰有餘。二死果盡名曰無餘。二曰。分段因果盡名曰有餘。變易因果盡名曰無
餘。三云。分段因果及變易因盡名曰有餘。變易果滅名曰無餘。四者。唯就變易因果為二。分段因果屬小
乘故。又唯識云。二有餘依涅槃。謂即真如。出生死苦煩惱。說盡。餘依亦滅。眾苦永寂。故名涅槃。釋曰。此通
大小。而說真如為體。即異小乘。論下料揀云。如何善逝。有有餘依問也。雖無實依。而現似有。惑苦依盡說
無餘依。非苦依在說有餘依。是故。世尊可言具四。餘不繁引二性淨方便淨。（本性
淨故。從因方便之所顯故。亦如體用。餘如別說）三真與應或分為三。此有
二種。一約三乘。二即自性真應。（上明真應。自性合真。二皆約淨。今皆
自性。通於染淨）或分為四。一自性清淨。（唯識云。謂一切法相真如理。雖有客
染。而本性淨。具無數量微妙功德。無生死滅。湛若虗空。一切有情。平等共有。與一切法。不一不異。離一切
相一切分別。尋思路絕。名言道斷。唯真聖。者自內所證。其性本寂故名涅槃）二有餘依。
三無餘依。四無住處。（唯識次云。二有餘依。三無餘依。具如上說。四無住處涅槃。
謂即真如出所知障。大悲般若。常所輔翼。由斯不住生死涅槃。利樂有情。窮未來際。用而常寂。故名涅槃。
一切有情皆有初一。二乘無學容有前三。唯我世尊。獨言具四也）四彰業用。囊括
終古。道達群方。靡不度生。靡不成就。故涅槃云。能
建大事。則出現法門。皆斯用也。更有餘義。並如第
五正釋其文。恐繁不敘故。上鈔云。大涅槃一章。必
盡其體用。誠不虗矣。
疏實不兼權者。法了故實。乘不了故。不兼權也。
鈔上通別圓等者。問若據覈其定實。唯成當教中
義。云何通別圓耶。若據互有名通者。餘之三教。亦
應名通。皆互有故。又違前文云還非二乘折法進
非別圓。此是三獸渡河之意等。今謂通云。但以無
性空義。別圓亦有。各用當教。餘義揀之。故無相濫。
如彼終教事理無礙。圓教亦具。但以事事無礙。揀
之成別。又解別圓教中所有通屬。義皆通教故。餘
雖互有。各隨增強。以立異名。不應別難。▲鈔六位
通者。一乾慧地。（通三乘資糧位）二性地。（通三乘加行地）三八人地。
（或通預流向或唯苦法智忍）四見地。（通三乘見道位）五薄地。（一來果）六離
欲地。（不還果）七已辦地。（阿羅漢）八辟支佛地。（獨覺果）九菩
薩地。十佛地。此之十地。不唯一乘。故名位通。▲言
九無礙同也者。斷九品惑。無間道也。▲言九解脫
者。證九品擇滅之智也。▲言二種涅槃者。有無餘
二涅槃也。
鈔苦有無量相等者。約一界中。有十千名故。又經
云。分別諸陰。有無量相。悉是諸苦。非是聲聞緣覺
所知。
鈔略無無作四諦者。陰入皆如。無苦可捨。煩惱即
菩提。無集可斷。生死即涅槃。無滅可證。邊邪即中。
無道可修。名無作也。
鈔一教別謂恒沙佛法者。謂詮恒沙俗諦理之佛
所說教法也。▲言藏識有恒沙俗諦理者。謂十梨
耶九相六染五意等也。上約多分故。鈔云。別教多
約俗諦。即其義也。▲言道種智者。斷界外惑。歷別
假觀之智也。▲言正說中道者。表自義也。談事即
理故。談理即事故。無不與實相相應故。▲言教不
偏者。揀他義也。通多約理。別多約事。故號其偏。▲
言一切種智者。一智一切智。遍知之智也。▲言不
斷而斷者。非初非中後名不斷。前中後取故名斷。
故經云。不斷婬怒癡。亦不與俱。▲言自然而流入
者。流入中道也。▲言不蹤（無前後故）不橫（非同勝也）不並（非一
體故）不別（非異處也）。
鈔折至極微都無實色者。問小乘說彼極微是其
實也。云何言都無實色。答若更折時。便成空現。故
云都無實色。或至極微。眼不得故。云都無實也。▲
<pb n="56"/>
言體法明空者。一云體謂體性。體性本空。不須折
破。如彼空華體性空故。一云體謂體達。體會了達
本來空故。迷謂有體。達如空故。▲言即三觀迤邐
故成別教者。如觀一有情作斯三觀。先觀彼體。緣
生無性。舉體常空。是故行人。恒無愛見。唯修此觀。
恐沉空寂。故出此觀。次觀彼體。無性緣生。不壞相
有。是故行人。恒不滯寂。唯修此觀。又多流散。復出
此觀。次觀彼體。空有無二。佛性中道。是故行人。恒
除邊執。化而無化。無化而化。故下疏云。月映淮流。
流水不將月去。月臨潭上。萬仞不見先沉。喻菩薩
常在中觀。同世遷流不漂生死。證真寂滅不沉涅
槃。又肇公云。旋嵐偃岳而常靜。江河竟注而不流。
野馬飄鼓而不動。日月歷天而不周。斯亦動寂無
二矣。三觀別觀故有別教起。
鈔諸仁者是身無常等者。此約生老死病四相。配
之緣會。初起名生。本無今有。故無常也。老奪盛色。
故無強。為疾所侵。是無力。死來壞滅。故無堅。已約
麤事無常也。亦云。一期無常。速朽之法。不可信也
者。此約細無常也。亦云。剎那無常。若悟無常。可得
四沙門果。▲鈔法華無復兼但對帶唯說圓教者。
問法華云。三界無安猶如火宅。世界不牢固。如水
沫泡焰。即藏教也。我等同入法性。即通教也。金色
三十二。十力諸解脫。同共一法中。而不得此事。大非
小分。即別教也。何故言唯說圓教。答皆是敘昔之
義。而非所取。問三草二木不同。豈非是別。答一時
所生。一雨所潤故。屬圓教也。▲言不斷婬怒癡。（緣生
無性。故不可斷）亦不與俱。（無性緣生。故可斷可滅也）不壞於身。（十身歷然。行布
成）而隨一相。（十身相作。圓融也）不滅癡愛。起於明脫者。（妄想
弗煎而廊徹性空。靈鑒匪磨而頓朗萬法也）。
鈔新舊醫之喻者。彼云。譬如國王暗鈍少智。有一
醫師。往復頑嚚。而王不別。厚賜捧祿。療治眾病。純
以乳藥。亦復不知病起根源。雖服乳藥。復不善解。
或有風病冷病熱病。一切諸病。悉教服乳。復有明
醫。曉八種術。善療眾病。知諸方藥。從遠方來。即為
王說種種醫方。王聞敬信。知舊癡騃。駈令出國。令
眾斷乳。以種種藥。療治眾病。皆得安樂等是也。▲
言謂十善道者。不煞不盜不邪婬等也。▲言曉八
種術者。一知病體。二知病因。三知病相。四知病處。
五知病時。六知病藥。七知治者。八知禁者。▲言五
種得戒者。善來見諦三歸八敬羯磨。言無作有作
者。即表無表也。▲言五部毗尼是也者。一大眾。二
法藏。三一切有。四飲光。五化地。▲言八背捨者。即
八解脫也。▲言入九次第定等者。色界四無色界
四及滅盡定也。▲言六十二見者。一云於色蘊上。
起四見。一我見。二我所見。僮僕一。瓔珞二。窟宅三
也。餘四蘊上各四。故成二十。三世別開。以成六十。
并本身邊二見。成六十二見。此非正說。二云。法苑
有六十二見章。常見四十。斷見有七。邪見十五。須
者應撿。▲言十一智者。一法。二類。三苦。四集。五滅。
六道。七他心。八世俗。九盡。十無生。十一如實也。▲
言三無漏根者。一當知。二已知。三俱知也。
鈔故法句經云等者。彼經六度。皆有其偈。布施偈
云。說諸布施福。於中三事空。究竟不可得。施福如
野馬。戒云。若說諸持戒。無善無威儀。戒性如虗空。
持者為迷倒。忍云。若見嗔恚者。以忍為[革*(立-一+可)]鞅。知嗔
等陽焰。忍亦無所忍。精進云。若起精進心。是妄非
精進。若能心不妄。精進無有涯。定云。若學諸三昧。
是動非坐禪。心隨境界流。云何名為定。般若云。森
羅及萬像。一法之所印。云何一法中。而生種種見。
一亦不為一。為欲破諸數。淺智之所聞。一見以為
一。結云。若有聞斯法。常修寂滅行。知行亦寂滅。是
則菩薩道。言般若無知者。無妄知也。
鈔謂三僧企耶別修六度各有滿時者。俱舍論第
<pb n="57"/>
十八說。於三無數劫。各供養七萬。又如次供養。五
六七千佛。三無數劫滿。逆次逢勝觀。然燈寶髻佛。
初釋迦牟尼。釋曰。此二偈中。初偈明法供養佛數。
謂初無數劫。供養七萬五千佛。第二無數劫。供養
七萬六千佛。第三無數劫。供養七萬七千佛。後頌
明逢何佛。言逆次者。從第三無數劫向。前以明。謂
第三無數劫滿。逢勝觀佛。第二無數劫滿。逢然燈
佛。第一無數劫滿。逢寶髻佛。最初發心逢釋迦牟
尼佛。發誓願言。願我當作佛。一如今世尊。上明小
乘定歷三祇然後成佛。未審大乘時劫云何。準下
鈔云。且如娑婆方之安養。一劫名曰一日。則安樂
世界。乃經三無數日爾。更方袈裟幢剎。未經歲月。
況於後後。以劫為日之剎耶。是則不可以此一方
類定於成佛時劫之數。二果類剎者。即於一界。即
具諸界。互不相見。時劫亦殊。安知修短。故朝菌不
知晦朔。況春秋耶。況於大椿之歲也。寶雲經云。善
男子。菩薩不能思議如來境界。不可思量。但為淺
近眾生。說三僧祇修習所得菩提。而實發心已來。
不可計數。賢首釋云。不可計者。不可計數阿僧祇
也。義分齊云。若依小乘。自有三人。下根者。謂諸聲
聞。極疾三生漏盡得果。極遲經六十劫。中根者。謂
獨覺人。極疾四生得果。極遲逕百劫。上根者。謂佛
定滿三僧祇劫。此中劫數。取水火等一劫為一數。
十箇一為第二數。如是展轉。至第六十。為一阿僧
祇。依此以數三僧祇也。若依大乘。修行成佛。定逕
三僧祇。但此劫數。不同小乘。何者。此取水火等大
劫數。至百千數。此復至百千。為一俱梨。名第一數。
數此俱梨復至俱梨。為第二數。如是次第。次取數
等。能數至第一百。名一阿僧祇。此即十大數中第
一數也。依此數。滿三僧祇。仍說百劫修相好等。智
度論。破此別修相好。不許三祇之外別修。即是實
教之意。然實教之意。自有二義。一定三僧祇一方
化儀故。又是實佛故。起信論云。或示超地速成正
覺。以為怯弱眾生故。或說我於無量阿僧祇劫。當
成佛道。以為懈怠眾生故。能示如是無量方便。不
可思議。而實菩薩。種性根等。發心則等。所證亦等。
無有超過方法。以一切菩薩皆經三阿僧祇劫故。
斯則定也。二者不定。復有二意。一為通餘雜類世
界故。如勝天王說。即前樹形等是。二據佛德無限
故。如寶雲經。若約別教一乘。融攝以說。如毗目仙
人執善財手。時經多劫。處歷無邊故。不可以長短
思之也。若顯超勝。一生頓圓。若約甚深。多劫莫窮。
故云不可定執。貴在入玄。▲言三十四心者。十六
心中。八忍正斷三界分別煩惱。兼斷下八地俱生
煩惱。於中八智。證彼所顯擇滅無為。所謂苦法智
忍一。苦法智二。苦類智忍三。苦類智四。苦諦有四
既爾。集滅道諦各四亦然。故有十六。非想一地九
品俱生煩惱。無上可忻。世道不伏。前十六心不能
斷除。別起故。九無間道斷惑。九解脫道證理。並前
十六。共成三十四心。問藏教之中。說大乘故。天台
不名小乘。以為順理者。清涼立作小教。豈不違耶。
答天台但據所說。有大乘故。清涼却據能說。唯小
乘故。且如佛說經。談外道義。不名佛教耶。彼既不
隨所說。但就能說。名為佛教。此何不爾。
鈔不詮別理者。不詮法空理也。▲不斷別惑者。不
斷所智障也。▲言一相無相者。謂一真空相。無彼
虗妄想故。▲言又已得故者。前藏教初對舊醫戒
定慧故。創得新醫戒定慧故。可立三藏之名。通教
重得。故不建號。如極善地預流果從初建號故。或
前教已得藏名。後教不可重立。若重立時。即有相
濫故。▲言異生滅三者。三學各具無量相故。三學
同以一理統之故。▲言不可得空者。帶妙有之空
故。▲言雖說歷別等者。此意。縱圓教中。有行布義。
<pb n="58"/>
奪歸圓融。但屬圓教。不屬別教。若爾何故次段鈔
云迷其行布。謂為別教。但取圓融。以為圓教。答彼
師本意。帶圓融行布。奪歸圓教。單行布義。判屬別
教華嚴一經。具二行布。地前行布。帶彼圓融。判歸
圓教。地上行布。不帶圓融。判歸別教故。問何故聖
教更互而說。答有深所以。故賢首云。謂如三乘中。
亦有說因陀羅微細等。而主伴不具。或亦說華藏
世界。而不說十等。或一乘中。亦有三乘法相。謂以
十眼中亦具有五眼。十通中亦有六通等。而義理
皆別。此則一乘。垂於三乘。三乘參於一乘。是則兩
宗交接。連綴引攝。成根欲性。令入別教一乘故。
疏未明法空名別等者。謂唯說生空狹故名別。復說
法空寬故名通。
鈔良以自謙者。故周易謙卦云。謙亨君子有終。彖
曰。謙亨天道下濟而光明。地道卑而上行。天道虧
盈而益謙。地道變盈而流謙。鬼神害盈而福謙。人
道惡盈而好謙。謙尊而光。卑而不可踰。君子之終
也。釋曰。眾卦之內。唯彼卦而無咎。諸師立義。獨此
師而無非矣。
疏二謂小乘於真如隨緣不變等者。此疏言略。具足
應云。於真如隨緣不變二分義中。唯得不變。故名一
分。二空之中。唯說生空所顯之理。故名為半。
鈔儒教等者。優柔弘潤。於物必濟曰儒。用之不匱。
於物必通曰道。其九流七經等。前文已具。
疏既得不變一分豈名為滿者。問彼據義別立名故
異。何得相從而伸其難。豈非異門難異門耶。答約義
雖殊。立名不便。何者。頗有智者。呼五尺人為短長漢。
望六尺人。故號其短。對四尺人。又號其長。亦就義別。
不容他難者。准此所破。但破第三。何故科文云破後
三。顯破第三。影兼餘二。謂此分滿之名。不立餘二。分
滿之名豈成。又所對分滿二名不立。能對半滿。兩號
寧存。科破後三。誠不虗矣。復有漸頓。安辨偏圓不曉
等過。疏略不言。學者準知。
鈔歲次娵觜者。星名也。雅云。娵觜之口。營室東壁。
四方似口。因立名也。若準陰陽。有年直月直日直
時直等。此或年直月直也。
鈔前四名即衍公四宗義在立宗之初者。下文云。
一因緣宗。謂薩婆多。（顯正因緣。立有緣果之性。）二假名宗。謂即
經部。（破於定性。但從緣有。萬法從緣。故無定實。如鐵之堅。過火即鎔如水之濕遇寒即堅明知
從緣。即無定性。假名而有）三不真宗。諸諸般若。（第二但破於性。而有其相。如會
指成拳。雖無定性。非無拳相。今復破之。明性相俱空。為法空矣）四真實宗。謂法性
真理佛性等教。（第三但除妄計。以顯空義。未彰妙有不空真性。今此方顯妙有之真
性。又第一宗。是因緣所生法。第三宗。即我說<bz>〔即我說〕</bz>即是空。第二宗。又為是假名。第四亦是中道義。故此
不敘。

大方廣佛華嚴經談玄決擇卷第四

錄摘文解
真身　與法界合其體等　三江　同一法身雲
　約十地身十佛　依起無礙　非情佛體　色
究竟天菩薩示高大身　十地功德　若不融前
義亦失經宗　十類眾　因果二分古有多說
　十二部修多羅　儒夫子為主　三科三十七品
　十二分　教海沖深　四辯　八音　四輪
　不生滅　四諦十二支　初發心時便成正覺
　開得多失少　出現十喻　或有國土唯說三乘
　十異　四句四頓四漸俱以喻顯　會三為一
　三點成伊　三僧祇修六度　三十四心　雖
說歷別　衍公四宗

大宋咸淳第七（辛未）歲春中月下七日於宋朝湖
州思溪法寶禪寺借得行在南山高麗教寺之祕
本謹以寫留之畢。執筆沙門辨智
<pb n="59"/>

<sarticle>大方廣佛華嚴經談玄決擇卷第五</sarticle>
上京開龍寺圓通悟理大師
賜紫沙門　　鮮演述
鈔玄飈纔舉則無著牽羊者。論語云微子玄之箕
子為之奴比干諫而死。（註云微箕二國名子爵也。微子紂之庶兄。箕子比干
紂王諸父。微子見紂無道早去之。箕子佯狂為奴。比干以諫見煞）武王遂統雜兵。
八百諸候不期而會。一陳交鋒。紂軍大敗。紂王既
敗。左手執猫。右手牽羊。降伏之相也。▲言翊羽暫
騰則陳那亂轍其。亂轍之言。出於春秋。魯莊公十
年齊師伐魯。魯莊公將戰。魯人曹＆CB17503;（音貴）請從。（才用切）
公與之乘。（繩證反共在兵車也）戰於長勺。（上酌反地名也）公將鼓之。
＆CB17503;曰未可。齊人三鼓。＆CB17503;曰可矣。齊師敗績。公將馳
之。＆CB17503;曰未可。下視其轍登軾而望之曰可矣。遂逐
齊師既克。公問其故。對曰。夫戰用氣也。一鼓作氣。
再而衰。三而竭。彼竭我盈故克之。夫大國難則也。
懼有伏焉。吾視其轍亂。望其旗靡。故逐之知非詐
也。釋曰。配合消文可以意得。
鈔護法難陀未有得聖之文者。難陀可爾。護法菩
薩。若准唯識論樞要云。菩薩臨終之日。天樂霄迎
悲聲動域。空中響報波羅門曰。此是賢劫千佛之
一佛也。
鈔初時約依他說有者。四諦之中。滅諦是圓成故。
七十五法中。三無為亦圓成故。但從多分。故作是
說。▲言初即相無性者。體相無故。▲言次無自然
性者。託因緣有故。自然性無故。▲言後由遠離前
（遍計對依他名前）所執我法。（二空生圓成門也性也）。
鈔此中等者。指當段疏義。當鈔中四門之內第二。
約心境空有。論了不了也。遍計唯境。依圓通心。前
第三時等者。指前段正顯所立疏也。即是鈔中四
門之內第一門也。而言含者。初時不云約三性故
有。次時不云約三無性故空。唯第三時方言三性
三無性。故云含也。▲餘二門者。即一乘三乘成佛
不成佛也。
鈔二智光論師至無相大乘為真了義者。問准此
所明。空教性教合為一種。何故圭峯性宗空宗。分
成十異。故彼師云。第一第二空有相對。第三第一
性相相對。皆迢然易見。唯第二第三破相與顯相
對。講者禪者同迷。皆謂同是一宗一教。皆以破相。
便為真性。故令廣辨空宗性宗有其十異。一法義
真俗異（空宗則未顯靈知之性。但以一切差別之相為法。法是俗諦。照此諸法。無為無相。不增不
減等為義。義是真諦。故智度論。以俗諦為法無礙辯。以真諦為義無礙辯。性宗則以一真之性為法。空有
等種種差別為義。故華嚴十地云法者知自性。義者知性滅法者知真諦。義者知俗諦等。十番皆以法為
真諦。以義為俗諦）二心性二名異。（空宗一向目諸法本源為性。性宗多目諸法本
源為心。目為性者。經論多同不必敘述。目為心者。勝鬘云。自性清淨心。起信云。一切諸法從本已來離言
說名字心緣等相。乃至唯是一心三性字二體異。（空宗以諸法無性為性。性宗以
靈明常住不空之體為性。故性字雖同。而體異也）四真智真知異。（空宗以分別為
知。無分別為智。智深知淺。性宗以能證聖理之妙慧為智。以該於理智通於凡聖之靈性為知。知通智局）
五有我無我異。（空宗。以有我為妄。無我為真。性宗。以無我為妄。有我為真。故涅槃云。
無我者名為生死。有我者名為如來）六遮詮表詮異。（遮謂遣其所非。表謂顯其所是。
又遮者揀却諸餘。表者直示當體。如諸經所說。其妙理性。每云不生不滅不垢不淨等。皆是遮詮。若云知
見覺照靈鑒等。皆是表詮。若無智見等體。顯何法為性說付法不生滅等。如說水云不乾是遮云濕是表。
諸教每云絕百非者皆是遮詞。直顯一真方為表語。空宗之言但是遮詮。性宗之言有遮有表。但遮者未
了。兼表者乃的等）七認名認體異。（謂一一法皆有名體。設有人問每聞諸經云。迷
之即垢。悟之即淨。縱之即。修之即聖。能生世出世間一切諸法此是何物舉義用問也。答云。是心舉名答
也。愚者認名便謂已識。智者應更問何者是心徹其體也。答之即心指其體也。以此而推。心之名體。各為
一字。餘皆義用。知之一字。貫於貪嗔慈忍善惡苦樂萬用萬義之處。今時學禪人。多疑云。達磨但說心。荷
澤何以說知。答直須悟得。心是名不是體。知是體不是名。即真妄垢淨善惡。無義不通也。空宗等恐淺根
隨言生執。故但標名。而遮其非。廣以義用而引其意。性宗令上根亡言認體故。以知之一言。直示其體。
八二諦三諦異。（空宗所說。世出世間。一切諸法。不出二諦。學者皆知。不必引釋。性宗
則攝一切性。相及自體。總三諦以緣起色等諸法為俗諦。緣無自性諸法即空。為真諦。（與前宗同）一真心
體。非空非色。能空能色。為中道第一義諦。（與前宗別））九三性空有異。（謂遍計所執性。
依他起性。圓成實性。空宗云。諸經每說有者。即約遍計依他。每說空者即是圓成實性。三法皆無性也。性
<pb n="60"/>
宗即三法皆具空有之義。謂徧計情有理無。依他相有性無。圓成情無理有相無性有）十佛
德空有異。（空宗說佛以空為德。無有少法。是名菩提。色見聲求。皆行邪道。性宗則一切諸
佛自體。皆有常樂我淨。十身十智。真實功德。相好通光一一無盡。性自本有。不待根緣）此上
所明。十異歷然。二門煥矣。豈得二宗合為一教。今
謂通云。會不會故。既師宗各異。何須會釋。或總對
相教小教。合為一宗。分別分破相顯性。開成二教。
故不相違。如通論大小。二乘作聲聞乘。權實共為
菩薩。大小各開。如名可知。以彼例此。居然易見。
鈔寧起有見如須彌山。不起空見如芥子許者。良
以空有二見。雖皆是病。存毀因果。輕重逈異。故此
云爾。▲言空有相即者。問既許空有兩法更互相
即。能即所即皆通有體無體。豈不違能即無體所
即有體耶。答此云空者。非無體法。但是真空故。或
據二有體相即。能即有體癈。所即空存故。▲言空
有二體既同何要偏留依他但空偏計者。謂繩蛇
同一麻體。何故偏遣其蛇。仍存繩耶。以喻顯法。學
者可知。
鈔隨緣益物何須和會者。如對冷病。讚附子而呵
甘草。若遇熱病。讚甘草。而呵附子。何須和會。▲言
若約後門則法性宗為了等者。智光意。合無相法
性二宗。同為一宗故。▲言今觀賢首之意等者。上
依文述古二宗理齊。下約意增新兩教義殊。▲言
攝生寬為了不及約物唯大為了等者。此意根性
雖多。不及益物殊勝言故。雖廣不及。理趣增明。▲
言雜以無稽首者。故尚書云。無稽之言勿聽。弗詢
之謀勿庸。註云。無考無信驗不詢專獨終必無成
故誡勿聽用矣。▲言則四不了皆屬前宗等者。四
不了義。一攝生寬。（化雜類故）二言教具。（無稽言教）三益物劣。
（通三乘故）四顯理微。（真未全故）四種了義。一攝生狹。（唯菩薩故）二
言教闕。（但一來故）三益物勝。（減成佛故）四顯理增。（盡緣相故）言若
經意則二眾俱得至合之䨥美者。謂此上二教。據
佛本意。雖不相違。然後學所傳多執文迷旨。或執
一見彼此相非。或二皆泛信渾純不曉。故龍樹提
婆等菩薩。依破相教。廣說空義。破其執有。令洞然
解於真空。真空者。是不違有之空也。無著天親等
菩薩。依唯識教。廣說名相。分折性相。不洞染淨。各
別破其執空。令歷然解於妙有。妙有者。是不違空
之有也。雖各述一義。而舉體圓具。故無違也。問若
爾。何故已後。有清辨護法等諸論師。互相破也。答
此乃是相成。不是相破。何者。以未學人根器漸鈍
互執空有。故清辨等破定有之相令盡。徹至畢竟
真空。方乃成彼緣起妙有。護法等。破斷滅偏空。意
存妙有。妙存故。方乃是彼無性真空文。即相破意
乃相成。由妙有真空有二義故。一者極相違義。謂
互相害全奪永盡。二極相順義。謂冥合一相。舉體
全攝。若不相奪全盡。無以舉體全収故。極相違方
極順也。龍樹無著等。就極順門。故相成。清辨護法
等。據極違門。故相破。違順自在。成破無礙。於諸法
無不和會爾。哀哉此方兩宗後學經論之者。相非
相斥不異仇讐。何時得證無生法忍。努力通鑒勿
偏局也。問西域先賢。相破既是相成。豈可此方相
非便成相疾。答如人飲水冷暖自知。各各觀心。各
各察念。留藥防病。不為徤人。立法防姧。豈為質士。
百喻洗足之誨。講者銘心。涅槃摸象之談。學流書
紳而已矣。
鈔小乘中說獨佛一人有大覺等者。問如阿含中。
亦與彌勒授記。若為通會。答部執不同故。或雖授
記。不明顯故。或多分說。獨佛一人有大覺性。如小
乘不說法空之例也。
鈔五段引經者。尋科自知。▲言三論附出者。第四
二論附第五。復一論附即地持也。▲言第四云雖
未已入正性離生者。入謂證入。離謂遠離。能離是
解脫無間證理斷惑之真智也。正性即所入真理
<pb n="61"/>
也。生即所斷之見惑也。▲言已者至見道已言未
者。見道斷前也。▲言若入見道則名正定聚者。非
是龍樹所論三聚。此意但約小乘望於大乘。分可
迴心不可迴心。而論定與不定。龍樹唯論大乘三
聚。而有三解脫。縱彼無學。尚是邪定聚。豈入見道。
名正定聚耶。細思可知。▲言如入聲聞見道終無
迴心作菩薩者。問涅槃經初果迴心八萬劫等。此
云何通。答根教異故。無有相違。般若應權。涅槃約
實故。
疏無性瑜伽亦同此說者。無種性義。瑜伽亦同說故。
瑜伽合為一。論前但云三。鈔六處殊勝者。言總意別
故。內外六處中。唯內六處中唯第六處。第六處中。有
八識。八識中。有第八識內四智佛種。有為無漏。故名
殊勝。
鈔不乖所以大故不無之者。賢首云。雖權實有異。
同是菩薩所乘。是故經云。唯此一事實。餘二即非
真。又云息處故說二菩。▲言趣舉二三者。趣者意
也。或是向義也。
鈔非自（不從因生）非他（不從緣生）非共（不從二生）非離。（不自然生）此是
四不生義。以顯聖空。如彼鏡緣。非自鏡生。（無質不現故）
非他質生。（無境現故）非二合生。（無二影現故）非離二生。（自然無影
故）言智度論說法性法界法住法位皆真如異名
者。故下鈔云。謂法性不虗妄性不變異性平等性
離生性法定法住實際虗空界不思議界。（已上大般若文
真如實有空不空性勝義。（已上佛地論攝論也無相無為正
性。（已上思益經中法位真性無我性真實性心性一心。（大品
華嚴）唯識性無性法印。（第一迴向云以法界印印諸善根）寂滅。（智論）三
性中名圓成實性。三身中名法身。三淨土中名法
性土。三佛性中名自性住性。五法中名如如。五藏
中名皆是。謂法界藏法身藏出世間上上藏自性
清淨藏如來藏。四勝二中名勝義勝義亦通證得
及道理滅諦。（瑜伽十四大十）六現觀中名真諦。七諦通達
中名法性。（顯揚）二種佛性中名理佛性。十四諦中名
勝義諦。三般若中名實相般若。三三寶中名一體
三寶。三解脫中名空解脫。（出智論七十四）二果中名智果。
涅槃中名性淨方便。二諦中名真諦勝義諦。三諦
中名空諦。（仁王經中）四諦中名滅諦。或名實諦。（顯揚論名一諦）
或名中道。或名解脫。涅槃中以一百門。顯解脫異
名。或名不二法門。或名無二性。或名實性。或名實
相。或名無量義。亦名第一義諦。亦名第一義空。釋
曰。上並真如異名也。
言因乖常理成三界無常者。今有已有還無故不
可為有。泥洹以不生滅為實諦。三界以生滅為真
諦。二理不偏名中道義。彼問云。常無常二理相反。
云何而為中道不偏之理耶。答二理雖殊。理自相
資。何者因乖常故有三界無常。因解無常之實性
故成常智。所以經引二鳥義自在此。二理不偏照。
與猶懸鏡高堂。萬像斯鑒矣。清涼釋曰。懸鏡高堂
即無心虗照。萬像斯鑒則不簡奸[媏-而+(一/虫)]故。以絕常無
常之淨心。照常無常之圓理。即斯義也。上言因乖
常理成三界無常者。因根本無明。述乖真諦常之
理。真妄和合。成三細六麤三界無常之法。問根本
無明假因緣不。若無因緣。便非釋子。同自然外道
者。若有緣何者是耶。答一云本覺為因緣生故。若
爾本覺。自性生即隨緣生耶。若自性生。佛果位中。
無明還生。有本覺故。本覺應是性染幻故。若隨緣
生。更隨何緣。生無明耶。設更有法與彼為緣。無明
應非名根本故。今謂通云。但用前念根本無明熏
動本覺。迷真也。不知也。生起後念。根本無明妄念
生也。不覺念起也。無明之外。更無有法。故號根本。
設有難云。最初根本無明何法為緣者。此難違教。
諸教同說。無明無始。何得難言最初根本無明耶。
如彼相宗有種子。但用前念為因緣故。生起後念。
<pb n="62"/>
推之無始。故無諸難。又解根本無明。具二種義。一
有體有力義。二無體無力義。恒具二義。非前非後。
望有體有力義。恒作能熏。熏本覺故。迷真也。不如
也。望無體無力義。常為所生。依本覺故。妄念生也。
不覺念起也。如一望多望有體有力義。常能生望
多無體無力義。常是多生緣起之法。理定如是。亦
如相宗。心境相望因義邊。而作能變。變彼境故。為
果義邊。而作所牽。彼境牽故。應云。心所變境。同念
之中。還能牽心。心如無明。境如彼覺。比類可知。又
解無明之因而作能熏。熏本覺故。迷真也。不如也。
無明之體。而作所生。依本覺故。望念生也。不覺念
起也。如彼相宗。種子是第八識功用。而作能生第
八識現行。自證分是本體。還為所生。亦如為教本。
用為能起。體為所起故。又解龍樹說一念本法有
為自在。迷真也。不如也。作彼五種有為。妄念生也。
不覺念起也。如彼龍王尾未出標嵐也。又解四相
為緣。熏動本覺。迷真也。不如也。生起無明。妄念生
也。不覺念起也。良以無明四相。無始法爾。俱時成
就互為緣故。龍樹論說上下下上二種因緣。即其
義也。若爾既互為緣。何分本末。答麤細別故。又如
炷生焰焰其炷。雖互為緣。亦乃同時不妨。炷為其
本。焰為其末故。此義幽隱。人多迷昧。輙依鄙見。粗
伸區別。更願群英各垂清鑒。▲言所謂解脫相等
者。如次即是我樂淨常四德也。▲言離諸苦縛者。
苦即苦諦。縛即集諦。▲言又云常寂滅相即性淨
涅槃者。重釋前經。作涅槃解。▲言解脫相者。有餘
涅槃也。解脫煩惱故。▲言離相者。無住處涅槃也。
遠離二迷也。▲言滅相者。無餘依涅槃也。身智皆
滅故。鈔指一種影取前三。學者應思。
鈔畢竟有二種者。因種之別名也言究竟畢竟者。
正因也。言世間畢竟者。有漏種子也。言出世間畢
竟者。無漏種子也。又解准彼涅槃疏釋云。望小大
極故名畢竟。因果不同故分二種。能因嚴果故曰
莊嚴。果德窮滿稱曰究竟。世及出世約位分異。十
地已還。通名世間。皆是變易世間攝故。佛名出世。
是也。▲言六波羅蜜者。此云彼岸到也。准唯識云。
要七最勝之所攝受。方可建立波羅蜜多。一安住
最勝。謂要安住菩薩種性。（性宗新修相宗本具）二依止最勝。
謂要依止大菩提心。（三心五願前三曾發故）三意樂最勝。要
慈愍一切有情。（現與利樂心故）四事業最勝。謂要具行一
切事業。（隨修餘行以莊嚴故）五巧便最勝。謂要無相智之所
攝受。（造三輪空離二我相）六迴向最勝。謂要迴向無上菩提。
（三處迴向略故言一）七清淨最勝謂要不為二障間雜。即三
時無悔。加行根本。後起無悔。若七隨闕非到彼岸。
實具無邊。略云六度。今顯圓數。而彰其十。一施度。
輟己惠人故。即以無貪及所起三業而為其性。具
有財法無畏施故。二戒度。防非止惡故。即受學菩
薩戒持三業為性。律儀攝善饒益生故。三忍度。堪
受諸法。䨥忍事理故。即以無頂精進審慧及所起
三業為性。耐被怨害安受苦楚諦察諸法故。四進
度。鍊心於法。名之為精。進心務達。目之為進。以動
及所起三業為性。被甲攝善利樂三故。五禪度。梵
云禪那。此云靜慮。即以等持為性。謂安住引發辦
事三故。（安住法樂引起諸道辦利生事為次第故）六般若度。般若梵言。
此翻為慧。推求諦理。名之慧也。此及後四。皆擇法
為體。生空法空及俱空故。七方便度。方謂方法。便
謂便宜。此具迴向拔濟二方便故。八願度。即希求
要誓。為願求菩提。利樂自他二種願故。九力度。能
摧怨敵不可屈伏。隨思隨修任運成就。名之為力。
謂思擇修習力故。十智度。如實覺了決斷名智。謂
受用法樂成熟有情成二種智故。此合後四故但
云。▲言理運彌載者。問真理湛然焉能運載。答豈
不見商人載寶龍舟必仗於滄溟。賈容運珍象駕
<pb n="63"/>
須憑於陸地者乎。▲言海有八德者。三十二經云。
一者漸漸轉深。二者深難得底。三者同一醎味。四
者潮不過限。五者有種種寶藏。六者大身眾生在
中居住。七者不宿死屍。八者一切大雨注之不增
不減。▲言甘露以喻涅槃者。夫甘露陰陽精氣天
地靈液。其色潤白。其味甘滑。食之即資色身。而延
壽命。其涅槃者。九流交歸。眾聖冥會。纖瑕必去。片
善無遺。證之則圓法身。而堅慧命。所以云爾。
鈔有淨佛土出於三界者。此論說羅漢已生淨土。
何故仁王經云。三賢十聖住果報。唯佛一人居淨
土。答經據有漏皆除純淨之土。論約煩惱盡斷分
淨之土。故不相違。淨土多義。廣如上說。
鈔影響其迹者。謂助佛傳化。如影隨形。如響應聲。
示現化迹。或取不實是聲如響應故。▲言亦抑法
華諸羅漢耳者。暗彈慈恩也。▲言何得不依者。清
涼結憑也。問安國之難此云何通。答豈不論云。如
不輕品中等。此意但舉昔時為例。是故言如。非是
昔時菩薩預記今日聲聞。又解論但顯聲聞根熟
未熟悉皆得記。根熟得記者。今日靈山佛自與記。
是也。未熟得記者。昔日不輕菩薩與記。是也。亦非
昔時菩薩預記今日聲聞也。
疏不可不順己宗判論錯者。故彼疏云。由趣寂者與
增上慢合一處說。翻譯之主同言根未熟令其發心。
正義應言。趣寂者根不熟故。佛不與記。菩薩與記。全
令發信解大乘心故。增上慢者。根未熟故。佛不與記。
菩薩與記。發趣向大乘心故。若趣寂者。後亦作佛。違
涅槃等處處教文。即其義也。
鈔同引三卷者。二四七三卷也。彼經云。大慧何故
復說入涅槃眾生得成佛道。佛言。我為無餘涅槃
界故。密勸令彼脩菩薩行。又密嚴經云。般涅槃者。
非是壞滅。若解脫者。眾生界滅。即壞如來一切智
性。譬如熱鐵投水勢熱雖除而體不壞。又十法經
云。若不信入無餘依界聲聞成佛。過挑一切眾生
眼。故鈔云明知定無趣寂也。▲言但是三昧等者。
問入此三昧。是何位地人也。答一云凡夫人也。下
引論證增上慢故。寡聞比丘之類也。二云是阿羅
漢。四聲聞中。決定聲聞故。言第四為有定人說化
滅喻等者。故彼疏云。有定人者。彼已得定諸有學
凡夫人。今說往事令憶念故。此所起慢。或欲界分
別。或上界煩惱。三昧城者。謂有學凡夫專心所求。
在無學身盡無生智後世間禪定所變解脫離能
變無總名三昧。此定有漏名為世間。此中意說佛
三事名大般涅槃。三乘同得擇滅解脫。即是無學
解脫道中所證生空理。由此後時。或苦不生。名為
解脫。佛說此解名為化城。生空智證。名為暫入。以
息眾苦。故言方便入涅槃城。後引至寶所。方至大
般涅槃城。二乘之人。加行智永變作此相。至於無
學解脫道中。正證解脫。都無分別種種之相。出解
脫道後。世間定心重緣所得。以心麤故。不知所證
之法。但見加行所求涅槃解脫相狀。便謂涅槃。謂
有實滅。豈非假解。是世間定。故言以有世。間三實
無涅槃。而生涅槃。起堅執心。作意欣趣。故今破云。
說彼所證。猶如化城。尚為不實。不應趣。求況在無
覺假所變耶。問此當第三宿世因緣說。彼下根五
百千二百。並是羅漢。何云對治增上慢耶。答正被
下根羅漢。兼治彼慢。故不相違。▲言三昧者。正受
也。三摩䟦提者。等至也。
疏更受變易者。釋此生死。大分二段。初依相宗釋。二
依性宗釋。且初依相宗釋者。定性二乘不受變易。何
以故。非彼境界故。厭生死切故。趣寂滅深故。闕智障
緣故。不長時修故。不普化生故。不求大覺故。得少為
足故。種性決定故。法爾如是故。不定二乘五果聖人。
若在本乘。亦不能受。迴心已後。皆許能受。二種無學。
<pb n="64"/>
決定便受。煩惱盡故。分段無故。初果聖人。或時即受。
或經一生二生等受。極遲不過七大生後受。第二果
人。或時即受或人或天一生。一往來已後方受。第三
果人。或時即受。或於上地。一生二生。極遲不過十六
生後。決定當受。直往菩薩。若智增上。即於初地。斷盡
分別伏竟俱生。不受分段。便受變易。若悲增上。直至
八地。生空觀恒相續。煩惱不起。無理能受分段。方始
受斯變易。已上三乘聖人。分別煩惱定斷。俱生煩惱
或斷或伏。皆盡無容復受當分段身。恐癈長時脩菩
薩行。遂以無漏勝定願力。（此是無漏後智相應王所一聚有分別業為變易因）
資現身因。（資昔地前所造故業招現身因功能殊勝凡小不測）令彼長時與果
不絕。（一云令彼業種與果功能而不斷絕。二云令彼報理與果功能而不斷絕）因既如是。
果必殊勝。彼顯報體。改麤令細。易短令長。（改麤身成細身易短
命成長命）數數如是。定願資助。乃至成佛。解脫道中。方棄
捨故。（覺其業勢盡時還用定頭熏資）煩惱種在。助願潤生。每一一資。
稍得長時。煩惱種無。闕彼潤緣。無一一資。時分仍促。
問變易報體何法是耶。答總報正體第八識全唯業
果故。通一聚故。別報兼體。前六識中。唯取無記業所
招者。又該根塵具五蘊故。問變易因體是何。答約增
勝論。無漏後得有分別智相應定願。據盡理論。通該
一聚心王心所。問變易緣體是何。答所知障品。問如
何為緣。答有三種。一悲願緣。由所知障一類法執。執
菩提可求。發起大願。執情可度。發起大悲。欲求菩提。
欲度有情。須賴所依果報之體。乃用定願。潛資故業。
方受變易故。二所斷緣。菩薩之人。本求種智。所知障
品。障彼智故。唯識云。由斷礙解所知障故。得大菩提。
欲斷彼障。故留身住。受斯變易故。三所依緣。一切生
死染妄之法。皆用智障而為所依。所依為無。生死難
立。如無大地。草木奚存。賴彼為依。變易方受故。復依
性宗釋者。起信鈔云。二乘無學通定不定性。（長時未迴名定
性。早發大心名不定性）由此二種妄心資熏無明故。有二種生
死。（暗用龍樹論意）豈可事識資熏枝末無明。令凡夫受分段
苦時。彼業識等。不資熏於根本無明耶。（暗破相宗捨分段後方受
變易）若令不熏彼枝末。從何所起。便失迷真。起妄道理。
（破轉救也）然此細苦。無始來有。即六道凡夫。二苦本具。無
明熏真。莫窮其始。上下熏力。未甞不無。（迷自義也）今三乘
眾。厭苦忻樂。息妄顯真。變易既屬妄苦。理合厭而捨
之。（表不故意資感而受）但為智行未及。何必資熏而受耶。（結破相宗）
問二死之體。隨目何法。為同為異耶。若云同者。三乘
聖人。分段既捨。變易寧存。一體之法。不應亦捨亦存
故。豈可一人亦死亦活也。如斬眠士夫。豈悟士夫而
不傷耶。若云體同用異。但捨麤用。名捨分段者。亦不
應理。三乘聖人同出宅。豈可難離燒燃之用而不出
於火宅之體耶。火宅之體。即分段體。若言異者。二死
頓具。應有二趣並生之過。（分段既屬趣生之體變易豈非趣生體耶）又云。
二苦本具變易不賴資熏等因緣者。分段亦應不賴
造業等因緣故。彼此異因不可得故。若具不賴。深違
教理。諸教同說。業繫果故。不脩善因應生天界。不造
惡因。應墮地獄。分段本具。既賴造業等因緣。例准變
易本具亦賴資熏等因緣故。今謂通釋云。二種報體。
同一真界。全此全彼。隨緣轉故。約性常一。無始頓具。
約相不同。派成前後。分段緣合。彼一真界。全作分段
報體。變易緣合。彼一真界。全作變易報體。楞伽經云。
如來藏受苦樂與因俱。若生若滅猶如伎兒。又法身
經云。法身流轉五道名曰眾生。又相宗但說阿賴耶
為趣生報體。殊不知阿賴耶以如來藏為體。故密藏
經云。如來清淨藏。世間阿賴耶。如金與環。展轉無差
別。仍恐未曉。借以喻明。如一團金。（真界本一）百鍊不輕。千
理不改。（四相莫遷三世莫轉）善隨良工。作種種像。（妙隨眾緣作一切法）良
工意鑄人形。彼一團金。隨彼良工。全作人體。復經多
時。消鎔人形。即鑄天形。彼一團金。全作天體。復經多
時。消鎔天形。改鑄形狀種種差別。准上可知。（有同分段。將此
生彼）復經多時。消雜類形。鑄菩薩形。彼金全作故。初雖
<pb n="65"/>
麤弱。時出治。漸漸細好。（有同變易轉麤令細）復經異時。消菩薩
形。鑄作佛形。彼金全作故。（如捨變易得自受用）論彼像體。本是
一金。未作像時。一切皆具。（論彼報體。本是一真。未作報時。一切皆具）論彼
像相。遇緣方有前後不同。（談彼報果隨緣乃有前後不同）但以相宗
約相唯前後故。性宗徹性亦頓具故。非唯本具不賴
招感等因緣也。何者是因緣。次引無上依經寶性佛
性論等。可知。不唯二種生死。餘一切法。准此可知。故
下鈔云。法離於性本無今有者。性出自古此為本有。
法既離性。故本無今有何遇耶。即虗空等。本無眾生。
常生眾生。若爾法即於性。應非本無今有。何以論云。
從無之有曰生。自有還無稱滅。釋曰緣會事顯則是
本無今有。無始眾生不可得言本無今有。即斯義也。
更願諸賢證心鏡鑒。勿滯常聞返生輕笑。賢首師意。
寄彼六麤。以顯分段體。三細唯變易體。若爾者二乘
無學。未斷智相及相續相。云何已離分段苦耶。又分
段體而無總報耶。又無色界那含聖人入滅盡定。應
捨分段耶。細思。賢首義分齊中五教料揀。須者應捨。
鈔生緣惑者所生變易體也。能生緣惑體也。生對緣
惑之即可知。（相宗所知障為體。性宗根本無明）助感變易故名為緣。
障彼淨德。乃號其惑。
言生因惑者。所生變易體也。能生因惑體也。（相宗。資感
性宗親招）力勢強勝名因。障彼我德稱惑。▲言有者。一
云有此變易故名有有。二云有此細苦故名有有。
三云生表現有故名有有。言無有者。一云無彼分
段故名無有。二云無彼麤苦故名無有。三云滅表
後無名無有。上依義釋竟更依佛性論第三。略示
名相者。一方便生死。謂生死緣。即無明住地惑。能
生新無漏業。譬如界內無明生行。以惑生智非同
類故。名為方便。二因緣生死。謂生死因。即上無明
所生無漏。有分別業。譬如無明所生行業。但感同
類。故名因緣。三有有生死。即由前因緣。感得變易
異熟有果。如三界內以有漏業感六趣身。言有有
者。未來生有。更有一生故。如上流般阿那含第二
生般涅槃故。亦云有此果故名有有。四無有生死。
即改變易脫。譬如生為緣有老死等過患。以其報
謝後。更無有有。故名無有。名義稍穩。細尋可知。言
緣無明住地者。緣之一字。義應在下。即前生緣惑
也。因無明住地所起無漏行者。因之一字。義應在
下。即前生因惑也。雖舉因緣。意取報故。言種意生
身者。聲聞緣覺菩薩也。又准下疏云然此身。第四
云謂入於三昧。離種種心。寂然不動。心海不起轉
識波浪。了境心現皆無所有。云何覺法自性。謂了
法如幻。皆無有相。心轉所依。依如幻定。及餘三昧。
能現無量自在神通。如華開敷。速疾如意。如幻如
夢。如影如像。非造與造相。以一切色相具足莊嚴。
普入佛剎。了諸法性故。云何種類俱生無作行。謂
達諸佛自證法相。釋曰。初從所依定為名。次從所
依智立稱。三自證法相義定慧及法性相。故名種
類。由此故能隨眾生類。種種一時現生。任運而成。
云無作行。若依地位。初則五地前。次即八地前。後
即八地後等。即其義也。▲言譬如四取者。（<bz>〔或〕</bz>見欲貪我語
言三三有漏業為因者。（三字在果欲色無色。三字在因福非福不動）言
起三種有者。（三界各一故）。▲言何無有等者。謂變易身
為緣。剎那滅為體。如分段中生支為緣老死支為
體故。▲言無明住地一切煩惱是其依處者。（相宗所知
障與四住煩惱障作依處性宗智礙與九相煩惱礙作依處）言因無明住地起
輕相惑有虗妄行者。因字合在行字之下。言輕相
惑者。揀異有漏。有虗妄行者招生死故。（一云無漏之法。非是
其惑。由與惑俱。故名為惑。如礦金故。二無漏之法。亦是其惑。由帶其妄。故名為惑。即是不覺故）。▲
言緣無明住地等者。緣字合在字下。因字合在業
字下。起字合在因字下。讀者應審。言一切煩惱諸
業生難。如次因緣雜三法也。言無明住地所起方
便生死者。即生緣惑一云種起現故。二云前起後
<pb n="66"/>
故。三云用起體故。四云本起末故。緣從果以得名。
生死之方便。依主釋也。如分段中無明支也。▲言
因緣生死者。生因惑也。因得果名故。分段中行支
也。言生報難。生支也。言過失難者。老死支也。問無
漏業是道諦。變易體是苦諦。若許爾者。理應集諦
證彼滅諦。彼既不爾。此云云何然。若皆許爾。是則
四諦因果便成雜亂。今謂通云。彼無漏業通二諦
収。約斷漏義。得名道諦。分證滅諦。約相有義。得名
集諦。招變易苦。故無前失。准上經論。十地菩薩。已
出分段。若依賢首義分齊中。更有別理。不可不知。
故彼文云。若直進中有二說。一謂寄顯十地之中
功用無功用麤細二位差別相故。即說七地已還
有分段。八地已上有變易。二就實報即談分段。至
金剛已還。以十地中煩惱障種未永斷故。留至金
剛故。既有惑障。何得不受分段之身。故十住經中。
十地已還有中陰者。是此義也。八地已上。一切菩
薩。於煩惱障。永伏不行。以無流知果恒相續故。如
阿羅漢。既無現惑。何得更受分段身耶。答若是凡
夫。即以現惑潤業受生。聖人不爾。但留惑種。用以
受生。故雜集論云。一切聖人。皆以隨眠力故。結生
相續。又梁攝論云。異凡夫故。永伏上心。異二乘故
留彼種子。解云。聖生非現潤。彼復留種。如何不受
分段身耶。若言八地已上以知障為緣受變易者。
所留惑種。即便無用。何不於此第八地初永害一
切煩惱種子耶。彼既不爾。此云何然。若約迴向菩
提。聲聞已斷煩惱者。彼即可以所知障受變易身。
通諸位也。問若爾。何故有聖教說。八地已上。唯所
知障為依止故。受變易身。答等為欲寄對二乘顯
其優劣。故作是說。又云。若准圓教。不說變易。但分
段身。至於十地離垢定前。以至彼位。得普見肉眼。
故知是分段也。又如善財等以分段身窮於因位
故也。▲言下疏明四種生死可撿於此論者。應平
聲呼之。即是說義。即是名號品疏也。
鈔大涅槃光所入毛孔者。云涅槃時佛光入眾生
毛孔故。二云。涅槃經教光入眾生心毛孔故。▲言
佛性略有五種者。謂善如清水性。不善如濁水性。
無記如不太清不太濁水性。果如清淨水性。理如
水濕性。▲言離欲善根人等者。得定凡夫離欲。但
伏其現。那含聖人離欲。亦斷其種。問真妄交徹中。
如來不斷性惡。何故今云善根人無不善佛性耶。
答前約以相從性云不斷。此約以性從相云無。又
前據曾談從舊得名云不斷。此據現說新來離妄
云無。又彼相宗復有四句。一因成果不成。為大悲
菩薩。二果成因不成。有性斷善恨人。三因果俱成。
有性不斷善根人。四因果但不成。無性斷善根人。
若約性宗。容有前三。但無第四。又准彼宗。第五無
性。有三梵名。翻譯亦異。一阿闡底迦。此云不樂欲。
不樂涅槃故。二云一闡提迦。此云樂欲。樂住生死
故。此上二名亦通大悲及與斷善二種人故。三云
阿顛底迦。此云畢竟無。唯局無性。通斷善根及與
不斷。但無三乘無漏種故。若准性宗。斷善之人。且
就長時言畢竟無。或約大悲願力故當不成佛。名
畢竟無。
疏若有眾生不入涅槃我亦不入涅槃者。故下鈔云。
一切如來因地發願。度盡眾生。生界不盡。不取正覺。
現是眾生。沉淪九有。故知諸佛未合有。成則違誓。古
有多釋。一云。本擬度生。未期成佛。積行淳熟。行催自
成。如撥火杖。本欲燒草。不欲燒杖。撥草既多。任運燒
盡。故三論師詺為不自在佛。不欲成佛而自成故。有
云。成佛若不化生。可違本誓。成佛亦化眾生。豈違本
誓。難云。化生之義。雖許得存。盡竟方成。真義何在。豈
得不違。如實義者。諸佛皆有悲智二門。以大悲故。窮
未來際。無成時故。菩薩闡提不成佛也。以大智故。念
<pb n="67"/>
念速成。又欲化盡諸眾生界。自須速成方能廣化。不
懼違昔盡竟成言。又了眾生之本如。故化而無化。是
則當成亦常不成。亦常化生而常無化。悲智自在。何
局執耶。
鈔彼有十意者。一為引攝一類。（引不定二乘令依大乘涅槃故）二
謂任持所餘。（即<bz>〔大〕</bz>住已前。猶居退位。恐於大乘退。思二乘故三法等故。（行乘
唯有異而趣真無別）四無我等故。（若有實我可有乘別。既無實我故說一乘）五解
脫等故。（三乘並於煩惱障中而得解脫。解脫無別故）六性不同故。（不定性人
具大乘種。由有此性。故說一乘）七佛於有情得同自體意樂故。（此彼
相即我既成佛故彼亦成佛故）八二乘於佛得同自體意樂。同名
菩薩。得受記別故。（謂於此會中。佛與二乘。受佛記別。為令攝得如是意樂。我等與
佛平等無二。菩薩名同一得記別）九化故。（示同趣寂後起得記使彼不定信捨寂求記）
十究竟故。（由過此外無別勝乘依理究竟最為殊勝故說為一）。
鈔義語相違者。義當第二。語判第三故。
疏理性定有行性。或無斯言可爾者。縱彼相宗所言
契當也。此約言同教作是說。若約本義。理性大同。行
性全異。行者相宗行。性即目法爾。無漏四智本種。性
宗行性。即目所修善行。攬理所成。以為其體。泛約言
同。故言可爾。
鈔何以至今。猶存無義者。清涼傷嘆也。彼時經文
未全。諸德言無可爾。今時文具。何存無義。
鈔能化便成無用者。疏云。即為調伏所化聲聞佛
菩薩等。自化其身。為彼同類。於無餘依。現般涅槃。
經百千劫。躭寂滅酒。醉逸而臥。後從彼起。現受佛
記。令諸不定種性二乘盡作是心。往昔耆尊入涅
槃者。今皆復起。現受佛記。況我今者不希作佛。而
入涅槃。據上所說。即是有用。何故鈔云。便成無用
耶。答若相宗具大乘。不定性人。假設不化。終不沉
寂。故成唯識云。如諸異生。拘煩惱故。若定性人。決
定沉寂。終不可化。無用之難。其理昭然。
鈔然准法相立新熏者亦說有五等者。准彼宗說。
護月菩薩。唯談本有。設後熏習。但令增長。離本有
種。更無別體。難陀菩薩。唯用新熏。三乘無漏。見道
之種。世第一心。新所熏成。建立五種性。但依二障
可斷不可斷義。非謂法爾有無種異。若依煩惱障
種可斷義邊。利鈍差別。開成聲聞及與獨覺二類
種性。若依二障皆可斷除。立作決定大乘種性。若
依二障單䨥不定。可作不定種性。若約二障畢竟
不斷。立作無種性非無漏種法爾已來有無差別
故。有漏種子。無始已來。具能所熏。立作斷熏。其理
可知。護法菩薩。新本合用。本種遇緣。本種性現。新
熏遇緣。新熏生現。二齊遇緣。二合性現。如一麥中
多麵塵故。能持識體無差別故。無漏種子。法爾已
來。有無類別。不許有漏。世第一心。熏無漏種。見道
已去。無漏現行。方許新熏。有漏種子。具本具新。其
理昭然。但在第八識中自證分內。生現功能。以為
其體故。具足六義。遮他表自。以為其相。唯是有為。
不通無為。與此性宗。其義全別。故鈔云今借其言
不依其義也。
鈔如折金杖者。俱舍疏云。建陀羅國。有王。名迦膩
色迦。其王敬信尊重佛教。味道忘疲。傳燈是務。有
日請僧入宮供養。王因問道。僧說莫同。王甚恠焉。
問脇尊者。曰佛是同。理無異趣。諸德宣唱。奚有異
乎。尊者答曰。諸部事興。雖復。方途。津梁一揆。是故
大聖喻折金杖等。餘無鈔同。▲言況以爭衣者。俱
舍論云。過去迦葉佛父。訖栗㭁王。作十種夢。來白
彼佛。佛言。此衣當來釋迦如來遺法弟子之兆也。
其王夢見一衣。堅而且廣。有十八人。各執少分。四
向爭挽。衣猶不破。此不表遺法弟子分佛正法。成
十八部。雖有少異軌。而真法尚在。依此脩行。皆得
解脫。彼有十夢。此當第九夢矣。故鈔云。
疏以深密第二第三時同許定性二乘俱不成佛者。
問前說深密第二時一向成佛。是為太過。云何此言
<pb n="68"/>
定性不成佛耶。答深密第二時。文雖說一切成。意乃
定性不成佛也。又彼依二。以判三時。一約成佛不成
佛故。第二時一向成。第三時有成不成。二約三性空
有故。第二時唯空。第三時中道。皆許定性無性不成
佛故。今據三性空有云第二第三定性不成佛也。問
第二空宗一味真空。云何說得不成佛耶。答真諦皆
空。成與不成俱泯。俗諦皆有。有成不成故。
疏頓詮此理故名頓教等者。問此門相本自盡。性本
自現。無斷無縛。約法唯是絕待一如。約人唯有清淨
解脫者。何者能化。何者所化。何須設教。化之何益。又
終教成佛。為實為權耶。若實何須頓教。若權行相云
何。今通此等多難。故立一章顯示。蓋聞真空緣相無
昇沉之兩岐。幻有隨緣派上下之二轉。由是逮頭橫
走。捨父虗貧。逐陽焰以撈魚。趁空華而採菓。故我世
尊。與一子念。身雲示遍於塵方。運同體悲。法雨宣流
於沙界。雖開通於多路。復淺復深。然綰攝於二門。乃
頓乃漸。其頓教也。詮即心即佛之旨。何假三祇。顯無
斷無縛之宗。不登五位。似神仙術。點瓦礫兮即時成
金。如菩薩通。攬江河兮頓然作乳。其漸教也。說從凡
入聖之旨。定歷三祇。闡斷妄證真之宗。須經五位。類
陶治匠。煉金砂兮漸漸成金。同放牧人。執牛乳兮微
微得乳。匪唯頓漸成株。抑又權實不等。故龍樹云。欲
開隔檀門權顯狂向位。雖聖教而昭昭。同懸日月。奈
凡情而漠漠。各說青黃。鮮演忝為佛使。濫作人師。丁
迷昧之時。難嘿斐然之談。是以時陳小喻。助顯宏宗。
但曉悟於童蒙。焉敢呈達識。本意乎。欲提耳而告。擬
指掌而示之。冀信心而受獲昭體而證之者歟。如世
二人。（漸頓兩<bz>〔眼〕</bz>同在覺位。（向真如門）無病安健。（相盡性見）同在眠位。
（向生滅門）夢見自身。（妄認之體）尫羸憔悴。（凡夫下劣）復縈重病。（更纏厚障）
由慣習力。眠心變力。（由熏習力唯識變力）而於夢中。（生滅門內）遇自
親知。（得逢是時親知世尊）伺察二人。（令時世尊觀緣兩根）利鈍有異。（頓漸成別）
一人聞說本身無病。即便信受。（如彼頓根）一人聞說自體
安健未肯信受。（如彼漸根）是時親知。（爾時世尊）隨彼二人。（應彼兩根）
利鈍有異。（頓漸成殊）乃設二法。（乃施兩教）為初人云。（化頓根云）汝身
自體無病。（相本自盡）本來安健。（性本自現）不須服藥而療治之。
（非賴脩行而斷除之）汝今一切所見皆是眠心。眠心生則眠位
一切法生。眠心滅則眠位一切法滅。（心生則種種法生心滅則種種
法滅）眠心有也多時尫羸。眠心息也。頓爾安健。（心有也曠劫而
滯凡夫。心無也剎那而登證覺）上所聞言。雖無眠中乃談覺位事。順
向覺位稱實說故。（上所聞教雖在生滅門中仍詮真如義向真如門如如說故）是
時彼人。（爾時頓根）成皆信受。（總領頓教）即生不羸不病之解永
於覺位故（頓起寂滅寂靜之念隨順於真如門）未覺之時。恒如其上。（未臻
得入但且同常）䬃然得覺。（頓爾得入）所見親知。（所見世尊）所聞言說。（所聞
頓教）永覺之心。（俱非心念）一切皆離。（說念成主）省本安徤。（悟本元佛）為
後人云。（化漸根云）汝今尫羸。（汝是凡夫）身縈重病。（體具多障）汝病可
差（非同闡提）宜服良藥。（應脩對治）漸漸調治。（漸漸斷除）方得安健。（乃得
成佛）是時彼人。（爾時漸根）咸皆信受。（總領終教）雖受此言。未求良
藥（雖信佛語未脩對治寄邪<bz>〔邪〕</bz>地復經少時。（又歷餘時）從親友所。（向世尊逐）乞
得良藥。（<bz>〔永〕</bz>得對治乍咽乍吐。（或修不修）正氣纔生。那氣微損。（覺心
初發滅相始立寄十信位）藥力更盛。病勢復痊。（覺心轉明執計相除寄三賢位）勉
強學行。（同修十度寄十地位）平復如故。（寄如來位）雖得安徤。猶在夢
中。（雖成妙覺而在生滅）伺彼信解。還說前言。（待彼根熟却談頓教）方從夢
眠。以趣覺位。（乃從生滅以入<bz>〔直〕</bz>門直就窮中。但論平復。不遮前
位。皆求其覺。（今論究竟直論妙覺不障餘位皆許入頓）義不異前。無繁再
示。就覺位論。（約<bz>〔直〕</bz>門說）在眠二人自體。（就相兩<bz>〔眼〕</bz>己身所見良善
親知。（所遇大慈世尊）所聞權實兩說。（所聽終頓二教）一味元無。（平等真空）
就夢位論。（約生門說）二人自體。（兩<bz>〔眼〕</bz>己身）所見親知。（所遇世尊）所聞
權實兩說。（所聞終頓二教）一向是有。（皆總成幻）以見二位皆各總
攝一切法故。（以此二門皆各總攝一切法故）所以者何。（何以故）以此二
位不相離故。（以此二門不相離故）既爾二言皆齊。寧分權實。（若爾
兩教皆齊何分頓漸）答曰。就體無別。約詮有異。（尅體<bz>〔不〕</bz>隨用分異一順
覺位。稱實說故。（一順真門如如說故）一順眠位。權假說故。（一順生門
虗妄說故）是故得知權實有異。（由此應信頓漸逈別）雖眠覺之二位
<pb n="69"/>
有異。然士夫之心體不殊。（雖真生之二門有異然法界而心性莫殊）隨眠
位之種種妄解。（多一識心）在覺位之一向親知。（一一識心）若順
眠位。認自病生。從微至著。（常住心念）認自病差。從重向輕。
（無常心念）屬眠位攝。（生滅門攝）若順覺位。了本無病。達無新差
（俱非心念）屬覺位攝。（真如門收）前就覺位。心念皆無。（無一一法非真如故）
都約眠位。心念皆有。（無一一法非生滅故）今從所順。各歸一位。
（俱就所順各屬一門）外曰認自病生。從微至著。（常住心念）認自病差。
從重向輕。（無常心念）俱在眠位。眠心所攝。（俱在生門多一心攝）理順
無惑（無勞被結）了本無病。違無新差之。（俱非心念）眠心攝耶。（多一
心耶）覺心攝耶。（一一心邪）若屬眠心順覺位故。（若屬多一是隨順故）若
屬覺位在夢眠故。（若屬一一動念故）今謂通云。據實二位皆
收（一一門齊攝）但從所順。別屬覺位。（唯從所順判歸真門）問答云云。
准前咸悉上來法喻。璨若星分。勿對舊見。不生新解。
豈不知愚癡農夫。守株待兔。智慧賈客。麻須易金。況
乎依法。不依於人。依義不依於文者哉。雖無顯教之
所憑。寔乃澄神之所得。幸願群賢。俯賜鏡鑒。
言以四教中皆有一絕言故者。四教之根。見道已去。
所證真。理皆離言故。
鈔何得難言更何是教者。教字悞書。應是理字。或
據返難。義亦可通。▲言形雖入豈智未昇堂者。堂
之與室。義一名異。意云論其身。則以為入室之資。
何殊十哲。量其智。則未是昇堂徒。無異三千矣。又
解私[寢-(宋-木)+穴]在內稱室。通賓處外堂。以況刊定。身已臻
於內室。智未階於外堂。尚難齊於七十。豈能預於
四科者乎。言若不指一言等者。一言即知之一字
也。故圭峯云。性宗對久學及上根。令云亡言認體
故。一言直示即知之一字也（達磨云指一言以直示後人意不解。尋思
何言是一言。若云即心是佛是一言者。此是四言何名為一也）。
疏圓教者明一位即一切位等者。賢首義分齊中。問
曰。既一位中。有一切位。及信滿心即得佛者。何須臾
說後得。初則得後者。亦可後亦具初。既不得後。應亦
不得初耶。答實爾但得初時。無不得後故。是故無有
未得後而不得初也。問若爾云何得說諸位階降次
第。答以此經中。安立諸位。有二善巧。一約相。就門分
位前後寄同三乘引彼便故。是同教也。二約體。就法
前後相入圓融自在異彼三乘。是別教也。但以不移
門而恒相即不壞即而恒前後。是故二義融通不相
違也。問若爾是初門即一切者。何不說信位初心即
得。而說滿心等耶。答若自別後教即不依位成令寄
三乘。終教位說。以彼教中信滿不退方得入位。今則
寄彼得入位處一時。得此一切前後諸位行相。是故
不於信初心說。以未得不退不成位相但是行故。問
若爾應云住位成佛。何名心滿。答由信成故。是行佛
非位佛也。餘義准之。
鈔欠二十五法者。心法欠七。心所欠五。謂善中無
癡一。根本中惡見一。大隨中不正知妄念散亂三。
不相應中欠十流轉與定異相應并勢速次第時
方數和合不和合無為中欠三不動念受滅真如
故。二十五。
疏說有百法者。夫百法者。瑜伽經緯唯識宗挑具義
何限於萬重出體。無過於百數。若曾習於彼教。罔假
區分慮。但鍊於斯文。故伸標釋。此一百法。勒為五門。
一心法。二心所有法。三色法。四不相應行法。五無為
法。心法有八。一眼識。二耳識。三鼻識。四舌識。五身識。
諸識雖差。體性行相了別是同。然此五識別了識等。
五塵為境。仍任運知。俱得自性現量性故。若入地後。
許互緣故。自實他假。亦無根境壞亂之失。隨根立名
建號決定三性逢順等境三受客俱。六位心所與識
相應。謂遍行別境。善但具十。無輕安故。煩惱具三。貪
嗔癡故。隨惑之中。但俱中大無小隨十不定全無界
繫云何。眼耳身三識色通界初禪鼻舌二識唯欲界
一地緣合不定。或俱不俱六意識得名。作釋亦如前。
五不同眠等。別緣五塵。此識通能了一切法。仍非任
<pb n="70"/>
運。假實俱得。亦通三性及與五受。間憂喜故。三塗實
苦。三禪真樂。餘處苦樂。皆假說故。心所相應。通五十
一界地差別。除無想天及無想滅盡二定極重悶眠
二位。此五位無餘時無間。七末那識。末那梵語。此翻
云意。積集了別。劣餘七故。恒審思量。勝餘七故。獨彰
意號不名心識。若據總名。理亦無遮。思量便為體性
行相。依異熟識。復恒緣彼。執為內我。所變親相真帶
質境。或本或見。或別種生。有覆無覆。性亦不定。心所
相應。具十八數。遍行五所。別境中慧。根本四惑癡見
慢愛。隨惑大八具足二執。唯是俱生有覆無記性所
攝故。三受之中。唯具捨受。與第八識。齊生同繫。恒續
無間。此染污名。三乘無學。種現永滅。有學滅定。出世
道中。暫伏滅故。善無記法正漏體者。通此識惑。恒行
不共。長夜未醒。獨在無明也。八阿賴耶識。此翻云藏。
具有能藏所藏執藏義故。謂與雜染互為緣故。有情
執為自內我故。攝持因果。以立自相別業總根。真異
熟識界趣生體變異。異時異類熟故。名為果相。執持
一切種子不失。立因相名。然此種子。亦名因相。而有
二類。一者本有法爾而有。二者始起熏習而有。又此
種子而有六義。一剎那滅纔生即滅故。二果俱有與
俱生故。三恒隨轉續至究竟故。四性決定善等性定
故。五待眾緣賴緣方生故。六引自果色心各生故。此
種勢力。生近正果。名曰生因。引遠殘果。令不頓絕。即
名引因。內種必由熏習生長。親能生果。是因緣性。何
名熏習。所熏能熏各具四義。所熏四者。一堅位性。二
無記性。三可熏性。四與能熏和合性。此上四義。准此
識具。能熏四有。一者生滅。二有勝用。三有增減。四與
所熏和合。唯七轉識及彼心所。具上四義。可作能熏。
此識行相。任運了別所緣之境。而具三類。根身種子
及器世間。前之二類是所執受。後之一種但為所依。
無漏種子。持而不緣。性相違故。若隨業力。唯變當地
惑。約定通亦變餘地。二變之中。因緣變故。三境之中
性境所攝。心所同緣。但分別變。三境之中。獨影境攝。
故無六處受熏持種六根身過。性唯無記。亦無覆故。
心所相應。唯具遍行。五受之中唯捨受故。復與末那
相依而轉。如瀑流水。非斷非常。二乘無學。八地菩薩。
方永捨故。然此八識。自位說竟。具能緣多少。云何眼
識九緣。謂空明作意種子根境。明了第六深淨第七。
根本第八。耳識其八於前九緣。不假其明。鼻舌身識。
各具七緣。復除其空。合中知故。第六具五種子境界
作意。七八為依。第七具三。根境合一種子作意。第八
具四。開根境故。若加等無間。於前各增一。眼識九中。
不共眼根。六七八識。四是所依。具四義故。調決定有
境為主。令心心所取自所緣故。餘五唯依不具義故。
餘之七識。准此應悉。上所明義。據有漏位。若論無漏。
其義稱異。二乘入見直至無學。唯轉第六。唯生空故。
大乘入地亦轉。第七六入生空。七除我執。六入法空。
七成無漏。五八二識佛果方轉。同境根故。為所熏故。
前五後得許疎緣如後三通本亦親緣故。第八心王
變自受用及持德種。餘之七識。但故疎緣不容親變。
餘身土及親變之時。亦不違理。第八淨心。如大圓鏡。
第七平等。翻我立號。審根兩法。六名觀察。五識利生
時名成事。實具遍別善所相應。通二十二。揀擇力勝。
但彰智號。六識容間。七八相續。大同因位。神力難思。
許化四事。內之三分。皆得互緣。實亦自緣。成遍知故。
但新舊緣。變不變殊。無熏緣過。八非無記。七無增減。
非能所熏。更不新熏。故先後成佛德平等。二心所有
法。言心所者。謂恒依心起。與心相應。許屬於心。故名
心所。如屬我物立我所名。心於所緣。唯取總相。心所
於彼。亦取別相。助成心事。得心所名。如畫師資作摸
填彩。故瑜伽說。識能了別事之總相。作意了此所未
了相。即諸心所取別相。觸能了此可意等相。受能了
此攝受等相。想能了此言說因相。思能了此正因等
<pb n="71"/>
相。餘處復說。欲亦能了可樂事相。勝解亦了決定事
相。念亦能了慣習事相。定慧亦了得失等相。故遍行
等名心所法。諸心所法。皆於所緣。兼取別相。雖諸心
所名義無異。而有六位種類差別。一遍行遍四一切
故。謂遍三性及與九地。諸心起時。必無前却。八識咸
俱。住在何位。一觸。令心心所觸境為性。受相思等所
依為業。二作意。警心為性。引心為業。三受。領順等境
為性。愛為業。四想。取像為性。施設名言為業。五思。造
作為性。伇心為業。次別境。謂緣所決定曾習觀察別
別之境。故名別境。四一切中。唯遍性地。起亦不定。五
受咸俱。一欲。恡望為性。勒依為業。二勝解。印境為性。
非轉為業。三念。明記為性。定依為業。四定專注為性。
智依為業。五慧。揀擇為性。斷疑為業。善有十一。唯善
心俱。得善所名。善者順益義。此世他世俱順益故。有
尋伺等三地有故。唯除輕安。非欲界有。餘通三界五
受三中。唯除輕安。憂苦不俱。餘具五受。此與別境。皆
得相應。不相違故。一信。於實德能。深忍樂欲。心淨為
性。樂善為業。二慚。崇重賢善為性。止息惡行為業。三
愧。輕拒暴惡為性。止息惡行為業。四無貪。於有有具
無著為性。五無嗔。於苦苦具無恚為性。六無癡。於諸
諦理明解為性。此三同以作善為業。七勤。善惡脩斷
勇捍為性。滿善為業。八輕安。調暢身心為性。轉依為
業。八不放逸。防脩為性。成滿善事為業。十行捨。令心
平等為性。治掉靜住為業。十一不害。不損有情為性。
治害悲愍為業。此十一法三是假有。謂不放逸精進
三根。於此四法脩斷事中。皆能防脩。名不放逸。非別
有體。無異相故。行捨。亦即此四法上令心遠離掉舉
等障。靜住名捨。非有別靜。不害。即以無嗔一分。於諸
有情。不為損惱。假名不害。無嗔拔苦。不害與樂。麤相
差別。餘八實有相用別故。四煩惱有六。此貪等六性
是根本。得煩惱名。一貪。於有有具染著為性。能障無
貪生苦為業。二嗔。於苦苦具增恚為性。不安惡行所
依為業。三癡。於諸理事迷暗為性。一切雜染所依為
業。四慢。高舉為性。生苦為業。五疑。諸諦猶預為性。能
障善品為業。六惡見。此行相差別有五。一薩迦耶見。
執我我所故。二邊見。執斷常故。三邪見。撥無因果故。
四見取。五戒禁取。執自見自戒是勝是淨能得涅槃
故。無利勤苦等以為其相。如是總別。十煩惱中。六通
俱生。十分別起。疑後三見。唯分別起。貪為嗔疑。定不
俱生。貪與慢見惑得相應。嗔與慢疑惑得俱起。嗔與
二取必不相應。此與三見惑得相應。慢於境定疑則
不然。無相應義。慢與五見。皆容俱起。然與斷見。必不
俱生。與身邪見一分亦爾。疑不審與見相違。定不俱
起。五見展轉。必不相應。非一心中有多慧故。癡與九
種。皆定相應。諸煩惱生。必由癡故。貪嗔癡三。俱生分
別。一切容與五受相應。分別慢唯四受相應。三塗無
故。若俱生慢。亦苦俱故。疑後二見容四受俱。唯除苦
受。俱生二見容五受俱。分別二見唯除苦受。三性之
中。嗔唯不善。損自他故。餘九通二。上二界者。唯無記
攝。定所伏故。若欲界繫分別起者。唯不善攝。發惡行
故。若是俱生發惡業者。亦不善攝。餘無記攝。三界繫
別。嗔唯在欲。餘通三界。六煩惱中。見是假有。即慧分
故。餘是實有。別有性故。五隨惑有二十。唯是煩惱分
位差別等流性故。名隨煩惱。此二十種類別有三。謂
忿等十各別起故。名小隨煩惱。無愧遍不善故。名中
隨煩惱。掉舉等八遍染心故。名大隨煩惱。但小隨十。
一忿。憤發為性。執杖為業。二恨。結怨為性。熱惱為業。
三覆。隱藏為性。悔惱為業。四惱。佷戾為性。蛆螫為業。
五嫉。妬忌為性。憂戚為業。六慳。祕恡為性。鄙畜為業。
七誑。詭詐為性。邪命為業。八諂。險曲為性。不受教悔
為業。九害。損惱為性。遍惱為業。十憍。醉傲為性。染依
為業。中隨二者。一無慚。輕拒賢善為性。二無愧。崇重
暴思為性。同長惡行為業。大隨八者。一掉舉。令心不
<pb n="72"/>
靜為性。能障止品為業。二昏沉。令心無堪為性。能障
觀品為業。三不信。心穢為性惰依為業。四懈怠。脩斷
事中懶惰為性。能障精進增染為業。五放逸。不能防
修縱蕩為性。增惡損善所依為業。六失念。不能明記
為性。散亂所依為業。七散亂。令心流蕩為性。惡慧所
依為業。八不正知。謬解為性。毀犯為業。二十皆通俱
生分別。此二十中。小十展轉。定不俱起。互相違故。中
二一切不善心俱隨應皆得小大俱起。大隨煩惱。遍
諸染心。展轉小中。皆容俱起。中大全與五受相應。誑
諂憍三。五受容俱。忿等七法。但除其樂。唯欲界故。二
十容與別境俱起。此中妄念不正知念慧體者。容餘
與四相得應故。通癡分者。五皆相應。忿與念俱。剎那
去過曾習類故。散亂與定。相應無失。染定之中。亦疎
擾故。中二大十八煩惱俱。小十定非見疑俱起。麤細
異故。忿等五法。容慢癡俱。非貪恚。並是嗔分故。慳癡
慢俱。非貪嗔並。是貪分故。憍唯癡俱。與慢解別。是貪
分故。覆誑與諂貪癡慢但行相無違。貪癡分故。小七
中。唯不善攝。小三大八。亦通無記。小七中二。唯欲界
攝。誑諂欲色。餘通三界。此二十中。小十大三。定是假
有。忿恨惱疾害依嗔分立。覆諂誑三。貪癡分立。慳憍
二法。貪愛分立。放逸謂由懈怠。及貪嗔癡。不能防修。
總名放逸。非別有體。餘皆實有。六不定有四。於善染
等。皆不定故。非如觸等定遍心故。非如欲等定遍地
故。立不定名。一悔。追悔為性。障止為業。二眠。昧略為
性。障觀為業。三尋。令心於境麤轉為性。四伺。令心於
境細轉為性。此二俱以安不安住身心分位所依為
業。四中尋伺定不相應。麤細異故。依於尋伺有染。離
染立三地別。不依彼趣見起有無。故無雜亂。俱與前
二。容互相應。前二亦有互相應義。五受之中。惡作除
喜樂。唯慼行故。眠除樂受。唯欲界故。尋伺通五受。遍
初禪故。四皆容與別境俱起。行相所緣不相違故。悔
眠俱與十善容俱。此唯在欲。無輕安故。尋伺容與十
一善俱。初靜慮中輕安俱故。悔但容與無明相應。此
行相麤。貪等細故。睡眠尋伺十煩惱俱。彼此展轉不
相違故。悔與中大隨惑容俱。非忿等十各為主故。睡
眠尋伺。二十容俱。眠等位中皆起彼故。此四皆通善
等三性。於無記業亦追悔故。生得加行二善咸通。染
淨無記後三皆通。惡作非染。解麤猛故。四無記中。悔
唯中二。行相麤猛非定果故。眠除第四。非定引生。尋
伺除初。彼解微劣。不能伺察名等義故。尋伺是假。思
慧合成。悔眠是實。尋伺因無漏。悔眠唯有漏。作惡眠
唯欲界有。尋伺在欲及初靜慮。餘界地法皆靜妙故。
此等心所。望彼心王。依同時同所緣亦同。事各體一。
故所及王。得名相應故。三者色法。略有十一。謂五根
五境法處所攝。質礙變壞。名之為色。言五根者。一眼
根。二耳根。三鼻根。四舌根。五身根。謂第八所緣不共
不共四大所造淨色為體。能與五識。作不共根故。言
五塵者。一色。二聲。三香。四味。五觸。根境對論。五識親
相。以總從別。以暗從明。第八所緣內外諸色。亦在此
收。法處所攝。而有五類。一極略。折俱礙色。至隣虗量
故。二極逈。折所礙色。至不可折故。三受所引生色。即
無表戒。四定自在所生色。即定果色。五偏計所起色。
意識所得。異前四種。皆此所收。四不相應行法。略有
二十四。謂不與心心所色法相應。名不相應行。揀無
為以立此名。一得。於一切法成就用故。二命根。現生
第八親名言種隨業世勢力連持色心一期決定差
別用故。三眾同分。人法自類相似用故。四異生性。見
所斷種令彼聖性不成用故。五無相定。六滅盡定。咸
以遍別善王二十二法。微微心種。礙心功能。以為其
體。有漏無漏凡聖所得。二定別故。七無想異熟。彼定
所熟。感長壽天。中第六別報。遍別心王十一法種。礙
心功能。中位無心。以為其體。八名。詮自性故。九句。詮
差別故。十文。為二所依。彰彼二位故。但依此土。依聲
<pb n="73"/>
假立。若通餘土。色等。亦立十一生。表先無故。十二住。
表暫有故。十三異。表轉變故。十四滅。表後無故。十五
流轉。因果續不斷故。十六定異。因果各無雜故。十七
相應。因果相順故。十八勢速。行轉迅疾故。十九次第。
因果各不俱故。二十方。約顯色分劑故。二十一時。三
世異故。二十二數。一多等別故。二十三和合。二十四
不和合。有為諸行聚散緣別故。五無為法。略有六種。
本性凝寂無始體真性離有無。豈存生滅。動作俱泯。
故號無為。一虗空。體無色性。無礙容受故。二擇滅。謂
由慧力滅障顯得故。三非擇滅。緣闕不生性本清淨
伏惑所得故。四不動。不為苦樂行所動故。五想受滅。
想受不行之所顯故。六真如。離妄別倒。性常周遍故。
前五是假。就義逕六故。後一是真。尅法本真故。前五
亦容識變。後一唯目法性。法相要義不可不知。願諸
後學勿倦文繁。
鈔謂種子識等者。一云種子不離識。故名種子識。
唯取種子體。二云識持種故名種子識。唯取現體。
三云種用識體。持業立名。種出現䨥取。今據初解
鈔一本性住。（唯法爾種）二習所成。（通本新故本有<bz>〔重〕</bz>長新熏熏生。
疏既所立識唯業惑生者。第八識全前六識分業惑
親生異熟法故。第七識全前六識分業惑疎生依異
熟故。
鈔分別緣所生者。一云虗妄義。二云緣慮義。▲言
淨分依他亦圓成者。無漏有為而有二門。一常無
常門。此當無常依他性攝。二漏無漏門。此當無漏
圓成性攝。▲言性顯二空非圓成實者。解性字也。
二空但是所遣二我。以為其門。能遠離真性方是
圓成。今言其性。即能遠離。揀非所離。故此云爾。梵
云舜惹名空。梵云多名性。是故得知。性與二空。其
體甚異。言真如離有離無性者。釋上性也。意表真
性任執有無一切皆離故。
鈔依唯識第九有四種勝義等者。別名略如其鈔。
釋名出體。今當粗陳。初釋名。後出體。初文復二。初
釋總名。次釋別名。釋總名者。護法釋云。世謂隱覆
可毀壞義。俗謂顯現隨世流義。此諦理應名隱顯
諦。隱覆空理有相顯現。如結手巾為兔等物。隱本
手巾。兔相顯現。此亦如是。今隨古名。名世俗諦。又
復性墮起盡。名之為世。體相麤顯。目之為俗。世即
是俗。名為世俗。或世之俗。義亦無違。諦者實義。有
如實有。無如實無。有無不虗。名之為諦。世俗即諦。
世俗之諦。二釋如次。勝謂義有二種。一境界名義。
二道理名義。第四勝義。諸論多說。勝即是義。或四
勝義皆勝之義。論說依他圓成二性。隨其所應。根
本後得二智境故。其無漏真智隨在何諦。亦以勝
為義。真如為境故。通有財釋。第四勝義。多分依於
道理名義。癈詮談旨。非境界故。前三勝義境界名
義。諦者實義。事如實事。理如實理。事理不謬。名之
為諦。勝義即諦。勝義之諦。二釋如前。如四聖諦。聖
者能知。有無事理。皆不虗設。目之為諦。次釋別名。
世間世俗者。隱覆真理。當世情有。墮虗偽中。名曰
世間。凡流皆謂為有。依情立名。假說名為世俗。道
理世俗者。隨彼義立蘊等法。名為道理。事相顯現。
差別易知。名為世俗。證得世俗者。施設染淨因果
差別。令其趣入。名為證得。有相可知。名為世俗。勝
義世俗者。妙出眾法。聖者所知。名為勝義。假相安
立。非體離言。名為世俗。此中世間。即世俗諦。乃至
勝義。即世俗諦。皆持業釋。世間勝義者。事相麤顯。
猶可破壞。名曰世間。亦聖所知。過第一俗。名為勝
義。道理勝義者。知斷證修。因果差別。名為道理。無
漏智境。過前二俗。名為勝義。證得勝義者。聖智依
詮。空門顯理。名為聖得。凡愚不過前三俗。名為勝
義。勝義勝義者。體妙離言。逈超眾法。名為勝義。聖
智內證。過前四俗。復名勝義。此中世間即勝義諦。
<pb n="74"/>
乃至勝義諦。皆持業釋。或勝義之諦。依士無失。次
出體者。第一世俗體者。顯揚論說。謂所安立瓶軍
林等我有情等。或無實體。實無但有假名。都無體
性。然通有用無用二法。瓶等有用。我等無用。涅槃
第十三云。有名無實。如我眾生。乃至施火之輪。及
名句等。五種世法。是名世諦。眾生等用無。火輪等
體無。第二世俗體者。瑜伽論說。謂所安立蘊處界
等。涅槃亦言。諸陰界入。名為世俗。即有無為。諸法
體事。有別體用。異於初俗。第三世俗諦體者。顯揚
論說。謂所安立預流果等。及所依處。即諸聖果四
諦理等。涅槃亦言。有八苦相。名世俗諦。第四世俗
諦體者。瑜伽論說。即所安立勝義諦性。涅槃說言。
若燒若割。若死若依。名為世俗。由可燒割等。無有
常一我法等相。即二無我。名世諦也。第一俗體假
名安立。後三俗體有相安立。第一勝義體者。成唯
識說。謂蘊處等事。涅槃亦言。有名有實。名第一義。
蘊處界等。亦是勝義。第二勝義體者。成唯識說。謂
四諦等因果體事。涅槃亦言。苦集滅道。名第一義
諦。第三勝義體者。成唯識說。依詮門顯二空真如。
涅槃亦言。無八苦相。名第一義。總觀諸法。為二無
我。故無苦等。名勝義也。第四勝義體者。瑜伽論說。
謂非安立一真法界。涅槃亦言。實諦者。即是如來
虗空佛性。又言。無燒割等。名第一義。不依無我而
顯真故。前三勝義有相故安立。第四勝義無相非
安立。初之一俗心外境無。依情立名。名為世俗。第
二俗諦心所變事。後之二俗心所變理。施設差別。
即前三真。其第四真。唯內智證。非心變理。隨其所
應。即是三性。上來顯名辨體境。更有餘門。備在法
苑。法相準繩。勿倦文繁。
疏同時四相滅表後無者。立則四相同時。顯則滅獨
過去。但約相滅眾生異時。
疏義說䨥觀決定別照者。一本後相從義名䨥觀。本
後別論實乃別照。二自證體同義說䨥觀。見分用異
決定別照。三根本䨥斷義說䨥觀。後得單斷決定別
照。四後得遍智義說䨥觀。根本單緣決定別照。五了
俗由證真義說䨥觀。二智不融。二境不即。而常別照。
鈔世出世斷道者。謂後得智䨥緣事理故。或後得
智緣世間故名世。性無漏故名出世。▲言斷迷事
理即觀理境等者。附性宗談相宗義也。性宗說彼
所斷即所緣境。故云照惑本空。又龍樹云。麤中之
麤凡夫境界等。相宗不爾。謂根本智。唯緣真理。䨥
斷迷理迷事二惑。後得智通緣理事。單斷迷事一
惑故。或根本智親緣理境。能斷迷理之惑。後得智
親緣事境。但斷迷事之惑也。▲言應云義說䨥斷
者。約本智也。而實別斷者。約後得智也。
鈔一切種等者。一切種者。所觀境也。或屬能觀類
差別故。言心者。八識心也。言心所有法者。謂遍行
五。別境五。善十一也。言及彼品類者。通該五蘊也。
▲言四念住者。身受心法也。▲言大圓境智成自
受用等者。實乃第八淨識舉隣近勝法故。不爾。應
有二十二根身。過平等性智應根說法故。四智各
別解也。
疏少說法相等者。其猶說海水多波少也。波浪之外
有靜水故。所有波浪。皆是水性故。
鈔謂唯真不生者。問佛果功德。豈非真性耶。答此
據妄識。非謂一地如水靜故不賴風緣。又約舉妄
顯真。亦非唯真性也。
疏但以是真如等者。下疏釋真如云。不變為真。順緣
曰如。由不變故與有為法有非一義。由順緣故與有
為法有非異義。而起信云。無遣曰真。無立曰如。唯約
遮詮。頓彰其理。亦非真性也。
鈔如失濕性將何隨風等者。下疏釋。水有十種義。
即同真性故。一水體澄清。喻自性清淨心。二得泥
<pb n="75"/>
成濁。喻淨心不染而染。三雖濁不失淨性。喻淨心
染而不染。四若澄泥淨現。直心惑盡性顯。五冷成
氷而有硬用。喻如藏與無明合成本識用。六雖成
硬用而不失軟性。喻即事恒真。七暖融成軟。喻本
識還靜。八隨風波動不改靜性。喻如來藏隨無明
風波浪起滅而不變自不生滅性。九隨地高下排
引流注而不動自性。喻真心隨緣流注而性常湛
然。十隨器方圓而不失自性。喻真如性普遍諸有
為法。而法失自性。略辨十義。少分似真故。多以水
為喻。
疏依他無性即是圓成者。鈔雖已明其理昭然。仍恐
初學猶壞迷懵。強用情螺。荐斟義海。釋茲三性。啟彼
二門。初直明正理。後決擇殘疑。且初明正理者。三性
各有二義。真中二義者。一不變義。二隨緣義。依他二
義者。一似有義。二無性義。所執二義者。一情有義。二
理無義。由真不變依他無性所執理無。由此三義故。
三性一際同無異也。此即不壞末而常本也。經云眾
生即涅槃更不滅也。又約真如隨緣依他似有所執
情有。由此三義。亦無異也。此即不動本而常末也。經
云法身流轉五道名眾生故也。則由此三義。與前三
義。是不一門也。是故真該妄微。妄徹真源。性相融通。
無障無礙。問依他似有等。豈同所執情有耶。答由二
義故。是故無異也。一以彼執。執似為實。故無異法。二
若離所執。似無起故。真中隨緣當知亦爾。以無所執
無隨緣故。問如何三性。各有二義。不相違耶。答以此
二義無異性故。何者無異。且如圓成。雖隨緣成於染
淨。而恒不失自性清淨。只由不失自性清淨。故能隨
緣成染淨也。猶如明鏡現於染淨。雖現染淨。而恒不
失鏡之明淨。只由不失鏡明淨故。方能現染淨之相。
以現染淨。知鏡明淨。以鏡明淨。知現染淨。是故二義。
唯是一性。雖現淨法。不增鏡明。雖現染法。不污鏡淨。
非直不污。亦乃由此反現鏡之明淨。當知真如道理
亦爾。非直不動性淨。成於染淨。亦乃由成染淨。方顯
性淨。非直不壞染淨。明於性淨亦乃由性淨故。方成
染淨。是故二義全體相收。一性無二。豈相違也。依他
中雖復因緣似有顯現。然此所有必無自性。以諸緣
生皆無相故。若非無性。即不藉緣故。即非似有。似有
若成。必從眾緣。從眾緣故。必無自性。是故由無自性。
得成似有。由成似有。是故無性。故智論云。觀一切法。
從因緣生。從因緣生。即無自性。無自性故。即畢竟空。
畢竟空者。是即般若波羅蜜。此即由緣生故。即顯無
性也。中論云。以有空義故一切法得成者。此則由無
性故。則明緣生也。涅槃經云。因緣故有。無性故空。此
則無性即因緣。因緣即無性。是不二法門故也。非直
二義性不相違。亦乃全體相收。畢竟無二也。所執性
中者。雖復當情稱執現有。然於道理畢竟是無。以於
無處橫計有故。如於木杌橫見有鬼。然鬼於木畢竟
是無。如其於木鬼不無者。即不得名橫計有鬼。以於
木有鬼非由計故。今既橫計。明知理無。理無故得成
橫計。成橫計故。方知理無。是故無二。唯一性也。當知
所執道理亦爾。上來直名正理竟。後決擇殘疑者。問
遍計是無。依他幻有。圓成實有。其理逈異。如何相即
耶。答良以此宗本真唯一圓成實性。但隨緣故。成餘
二性。何者。由諸識熏習故。舉體成依他。因妄心分別
故。舉體作遍計。類麻體由細合等緣全成其繩。因迷
倒情。全作其蛇。據義有異。分成三種。其體無殊。故相
即也。又解通釋。由識熏習妄心分別。成依遍二性。但
宿現別故。何者。謂從無始以久熏習及與分別故。成
彼依他。但從現在新新熏習及與分別復成遍計。如
誕一子。本無名字。同圓成實也。乃為呼為揚家轉習
經以自他定為（似依他也）怱有一人。乍呼揚家。呼作趙家。
眾皆謂非（如遍計性）隨門有異。而開三種統體無差。乃即
相也。又解若約彼本是虗妄成依他起。謂妄差即名
<pb n="76"/>
遍計。如患冷病。（同圓成實）夜夢溺河。（似依他起）怖死求救。（如遍計性）
分三相即。義不殊前。又此三性。各具四句。真約不變。
依他就相。遍計據情。皆是其有。真約隨緣。依他就性。
遍計據理。咸是其空。俱存䨥泯。如常可知。若具德有
茲四句。若遮其非亦絕四句。反上思之。無煩曲示。更
有餘義。准之應悉。三性之義。二宗之要。一切性相。咸
以為源。幸希學者。勿咎文繁。
鈔一因緣上三義具足等者。空即所執。假即依他。
中即圓成。
鈔若言無者智不應二者。何分理量二也。若言有
者智不應一者。真智內證。應見相故。▲言汝今無
聽者。不可思也。我今無說者。不可議也。無聽無說。
即為一義。二義由不思議。一二之義。自在無礙也。
或分汝我約俗二。無聽無說約真名一故。言無相
第一義無自無他作者。真諦也。上句標體。下句遣
執。遠離諸相。無相無所勝過。名第一真智。所緣名
義。不賴自性諦等所作。不賴同類因所作。不賴單
因所作。名無自作。不賴梵王。不賴異熟因等。不賴
單緣。名無他作。因緣本自有無自無他作者。俗諦
也。因緣之法。無始本有。非由自性諦等自所作也。
▲言三假者。法受名也。▲言於解常自一者。（獨悲心平
等似明鏡無名）於諦常自二者。（同怨親人異如好醜影別）通達此無二
者。（一云通達真俗無二二云通達心鏡無二）言而皆約事令第八諦獨
居事外者。問三科法中。法界法處。亦攝真理。四諦
法中滅諦亦攝真理。二空真如。全是真理。此如何
通。答離有其理。皆就詮論。咸云其事。唯第八諦。癈
詮談旨故居事外。▲言二而不二者。（結仁王經境二心一）未
曾各。（本唯一諦）上句結仁王。下句結涅槃。▲言一諦為
真四言成權矣者。一云癈詮談旨諦為一。二空真
如等為四。二云真諦為真。苦等四諦為權。三云空
有相即為一。四重二諦為四焉。▲言中道妙旨不
唯約事者。（形破相宗）鈔以性滅為滅故得同時者。相滅
異時。二宗同許。性滅同時。一宗獨立。又下鈔（第十一上
半三十八紙末）云。若相融為四者。攬緣名生。生即無性。空
有無礙。虗相安立。名之為住。住即無住。圓融形奪。
隨緣轉變。名之為異。異即無異。兩相都盡。各無自
性。名之為滅。滅即無滅。斯則即相而性。固無所得。
▲言一切法無生我說剎那義者。一切法者。總目
色心等法。云無生者。萬法緣生無性耶空。空即理
性故云無生。我說剎那義者。由法即真。是故說云
性滅同時。釋成上也。▲言以四相俱時而有皆無
自立者。龍樹引經釋云。悟滅相品般若滅相位中。
而共俱時有。滅相品無時共俱時無等。問若俱時
有者。有惑智俱成失。如明與暗得俱時耶。智有無
功失。不斷惑故。惑有無功失。不障智故。若俱時無
者。有惑智不分失。豈黑象負而白象亦真耶。智有
無功失。體已無故。惑有自無失。不假斷故。良由惑
有二義。一相有義。能障於智。是智所斷智方得有。
二性空義。不障於智。非智所斷。智亦本空。故無前
過。今取本空。表滅同時也。▲言所相法體等者。所
相事體。隨不變隨緣。乃空有而自在。能相事相。隨
緣生無性。亦生滅而無礙。
疏不二而二有能所斷者。約性是一名為不二。就相
差有。故名為二。如一甕水濕性無異。（同一性也）隨寒漂緣。
半結成氷。（同妄惑也）隨燒煑緣。半熱成湯。（同真智也）以湯消冰。
有能所消。（同智斷惑分能所斷）言二而不二說為內證者。惑既
即如。斷便稱澄。疏明斷義以以彰緣境。鈔釋如文言
照惑無本即是智體者。煩惱即菩提。如火焚薪還是
火。▲言照體無自即是證如者。菩提即涅槃也。薪盡
火滅燼也。以喻對法。昭然可悉。
鈔云取一時則不能斷三時總取方說能斷等者。
問約性空義。若別若總皆不斷。約相有義。若別若
總皆斷。此云何通。答時別論互不相資。非緣起義。
<pb n="77"/>
以顯性空。彰不斷義。三時總取。更互相資。是緣起
義。以顯相有。彰斷除義。故此云爾。故下大疏（第六上半
三十一紙內）云。謂三時無斷方說斷故。云非初非中後。
釋此有二義。一約相翻。二約相續。言相翻者。謂無
間道。正斷惑時。為智先起惑滅耶。為惑先滅智後
生耶。為同時耶。此三惑智各有兩失。故不成斷。為
智先起。智有自成無漏過不能滅惑過。煩惱後滅。
煩惱有自滅過不障聖道過。智後同時各具四過。
如燈不破闇。可以喻此。又涅槃云。毗鉢舍那不破
煩惱。若爾云何說斷。若依唯識第九。明二真見道
現在前時。彼二障種。必不成就。猶明與暗定不俱
生。如禪兩頭位昇時等諸相違法。理必應然。是故
二性無俱成失者。此俱舉法相一邊亦不違餘緣
集斷義。若望此宗。則有所遺。謂秤衡是一。位昂無
妨。解惑不爾。豈得俱時。明暗之喻。雖則相傾。到與
不到。俱不破闇。同時即相乖。異時不相預故。若此
宗斷結。要性相無礙。上明非先後俱為顯無性。無
性緣成。則說斷結。由能斷無性方為能斷。所斷本
空方成所斷。若定有者。則墮於常。不可斷故。若定
無者。則墮於斷。失聖智故。言相續者。不約惑智相
對。但就一智。自有三時。論依此釋。就此三時。復有
二種。一約心究竟通分三時。二約無間道中剎那
三時。經論並通此二。論云此智盡漏為所智斷為
中為後。答云。非初智斷。亦非中後。偈云非初非中
後故。此上順釋偈文。兼定三時。唯約智說故。言是
智斷惑。若爾三時無斷。云何斷耶。論云。如燈焰焰
非唯初中後。前中後取故。此舉與釋成。謂實教斷
惑。必性相䨥明。經文證顯證智。唯據甚深緣性不
可說義。論主兼明斷義故。性相䨥辨。非初中後辨。
因緣無性。是斷之不斷。前中後取。即不壞緣相。是
不斷之斷。故大品云。菩薩非初心得菩提。亦不離
初心。後心亦爾。而得菩提。譬如燃燈。非初焰燋炷。
亦不離初焰。後焰亦爾。而性實燋故。龍樹判云。佛
以甚深因緣答。涅槃二十九。亦云眾生五陰。雖念
滅而有修道。如燈雖念念滅而有光明。上諸經論。
皆顯性相無礙無斷之斷。又今經論及覆相成。謂
若定斷者。一念便足。何假三心。既並取方成。明知
無性無初中後。無初中後是無性故。方得成於初
中後斷。此則因緣故無性。無初中後。無初中後是
無性故。方得成於初中後斷。此則因緣故無性。無
性故因緣也。若云初念即能斷後念方究竟斷者。
不異毗曇一念有燒始終方盡。若云初念獨不能
斷。積經中後。方能斷者。不異成實一念不燒相續
方然。勿失旨。（一念上能具足一切道品。何有不能斷除煩惱。又但成於斷惑之義。不知
斷而不斷不斷煩惱入涅槃義故結殫云莫失宗旨）上猶通實教。若依圓宗。
所斷之惑一切迷故。一斷一切斷。無斷無不斷。若
具顯諸宗差別。如別行章。義甚幽微。無厭繁文。
言若以智會如非證如矣者。乃揀權小也。故永嘉
偈曰。若以知知寂。非是無緣知。如手執如意。非無
如意手。若知自知亦無緣知。如手作於拳。非是不
拳手。如雖不知寂亦不自知知。不可謂無知。以性
了然故。不同於木石。如手不執物亦不作於拳不
可謂無手。以手安然故。不同於木石。（釋辛）曰上一即
是權小證如。中則實教。下乃頓宗。今據揀權。故此
云爾。
疏則有為無為非一非異等者。下疏。問無取五蘊即
有為無漏。何以言不為相遷。答約教異故。前是權小
所明。若實教定談。非為無為。同真性故。但似蘊相現。
立以蘊名。故涅槃純陀云。善覆如來有為之相。應言
如來同於無為。況一一融攝。鈔云然雜集第三亦云
無取五蘊。當言有為言無為。答彼不應言有為無為。
何以故。諸業煩惱所不為故。不應言有為。隨欲不現
前故。不應言無為。所以者何。無取諸蘊。隨所樂欲。若
<pb n="78"/>
現前若不現前。無為不爾。以常住故。
鈔今言不異明即是常者。問龍樹論釋。本覺常住
心念始覺無常住心念。何以此云明即是常。答始
覺具二種義。一與本覺非異義。即常住也。二與本
覺非一義。即無常也。以據前義。彼據後義。故不相
違。言義同有為者。義同相宗定相有為故。▲言不
應宣說如來定是有為定是無為者。故下疏（第九上半
二十四紙內）云。是知寂然不動。未曾無為。應迹無方。未
曾有為。豈可隨於見聞以滯殊應之迹。
疏無佛無不佛等者。鈔有兩解。一云單重遣拂也。二
云無佛者寂也。無不佛者照也。無生者一切法不生
也。相本盡也。無不生者般若生。性本現也。
鈔況心所變者。五蘊法也。故經云。心如工畫師。能
畫諸世間。五陰悉從生。無法而不造。▲言離言說
相等者。離三假相。滿三實德。建立體真如也。離四
種言說假相。滿畢竟平等實德。離一種名字似相。
滿無有變易實德。離九種心緣假相。滿不可破壞
實德。▲言唯是一心故名真如者。結歸能入門也。
言亦通四法界皆不可說故等者。問頓教分齊。但
彰理法界。何故此云四法界也。亦違上文云。但諸
經中一向辨真性處。即屬頓教也。答有二解。一云
正辨理法界。餘三法界。因便言之。二云攝四法界。
咸歸一理故。▲鈔有一法非實相故者。仍恐未詳。
借一喻明。如眾波浪。（事法界也）其水澄清。（理法界也）波水相
収。（事理無礙法界也）諸波互藉。（事事無礙法界也）無非濕性。（無非實相
歸絕待理）是知借圓崇信成頓教義。妙之至也。▲言謂
以心傳心等者。心即本覺一心也。心傳者。師資相
望也。故圭峯云。然達磨西來唯傳心法。故自云我
法以心傳心。不立文字。此心是一切眾生清淨本
覺。亦名佛性。或云靈覺。迷起一切煩惱。亦不離此
心。悟起無邊妙用。亦不離此心。妙用煩惱功過雖
殊。在悟起迷此心不異。欲求佛道。唯悟此心故。歷
代祖宗唯傳此也。然若感應相契。則雖一燈傳百
千燈。而燈燈無殊。若機教不授。則雖一音演法。而
各隨解。故諸宗異說。過在後人。即其義也。▲言心
無心相即安心者。古師偈曰。實相言思斷。真如絕
見聞。此是安心處。異學徒云云。又又二祖白達磨
曰。我心未寧。是師與安。師曰將心來。與汝安。曰覓
心了不可得。師曰我與汝安心竟。即思義也。▲言
念相都盡者。望念之相咸除也。或念自無明相
目四相也。▲言寂照現前豈不名佛者。始自發心
乃至成佛。唯寂唯照。不變不斷。但隨他位。名義稍
殊。謂約了悟時名為理智。（理即寂也知即照也）終發心修時。
名為止觀。（止即塵緣契於寂也觀照性相冥於照也）約任運成行。名為
定慧。（因止緣功融定定者寂然不變也。因觀照功發是心慧者照無分別也）約煩惱
都盡功行圓滿成佛之時。名為菩提涅槃。（菩提梵語此翻
為覺即是照也。涅槃梵語此翻為滅即是寂也）當始自發心乃至成佛。唯
寂唯照也。▲言心有也曠劫而滯凡夫至剎那而
登正覺者。直說難明。應舉喻顯。如有大官。（佛性）夢（迷也）
在牢獄。（<bz>〔二〕</bz>界身（本識）著枷鏁。（貪愛）種種憂苦。（一切業報）百計求
出。（問法勤修）過人喚起。（善知識教）忽然覺悟。（聞法開心）方見自身。
（法身真我）元在自家。（淨名云畢竟空寂舍）安樂（寂滅為樂）富貴。（體上本有河沙
功德）與諸朝寮都別異。（同諸佛性）以在眠心之時。恒處獄
中。暫得覺悟之後。即居高位。法喻相對。俱然可知。
言非了心於了耳者。遮癡禪也。但不生於常無常
之解。豈不生於寂滅靜之解耶。問所生之解。從何
而生。此門真理。唯不變故。通釋此難。已上上章。▲
言還被無生之所纏縛者。故古人云。無生終不性。
萬像徒流布。若作無生解。還被無生顧。故即斯言
也。▲言唯亡言者可與道合等者。即什公悟玄序
次前云。夫玄道不可以設功得。聖智不可以有心
智。真諦不可以存我會。至功不可以營事為。今鈔
即以下之言。此上二對。反顯難思。鈔文所引。即順
<pb n="79"/>
明難思亡者捨筌蹄也。▲虗懷者離取著也。冥心
者不己見也。遣智者泯能證也。道理真聖大同小
異。然上三即法。後一約人。道者虗通。即前玄道。理
以簡於事。即前玉功所契。真簡於俗。即前真諦。聖
簡於凡。即前聖智。故有心不契。遣智方知。若有契
合。復應拂迹故。彼次云。雖云道合。無心於合。合者
合焉。雖云聖同。不求於同。同者同焉。無心於合。則
無合無散。不求於同。則無異起。非於百非之外。非
所不能非焉。是於萬是之內。是所不能是焉。非所
不能非。則無非矣。是所不能是。則非是矣。無異無
同故惡親無二。無是無非則毀譽常一。天然則機
於道契。今略引二對。足令得意。言淨名默住等者。
問默住無言乃證頓教。豈相愜當。答但令生解即
是其教不須言說。清涼云。語默視瞬皆說也。
鈔十身十忍十眼十通者。十身十眼已見上文。十
定之名。今雖不標名。有本品故略顯示。言十定者。
定謂心一境性。十是數之圓極。以普賢深定妙用
無涯。寄十以顯無盡。故云十定。然此十定。皆云大
者。因滿之定性法界故。一普光大三昧。（身心業用包遍為普。
智照自在名光）二妙光大三昧。（身智遍照名光。勝用大映為妙）三次第遍
往諸國土大三昧。（十方無餘之剎皆至入定為遍往。往無雜亂。不礙時節。歷然為
次第。以智用如理本自遍故）四清淨深心行大三昧。（明達諸法本自清淨。
離於想念。契理深心。依此起用。遍供諸佛。請法起行。名之為行）五知過去莊嚴藏
大三昧。（佛出劫剎等事皆名莊嚴。過去門中。包此事盡為藏）六智光明藏大
三昧。（未來藏中包含諸佛及佛此等名云為藏智慧徹照稱曰光明）七了知一切
世界佛莊嚴大三昧。（現在諸佛作用眾會身相益物皆曰莊嚴橫遍十方故曰
一切現可<bz>〔曰〕</bz>覩故<bz>〔曰〕</bz>不云藏八知一切眾生差別身大三昧。（於差
別眾生其身內外入定起定皆自在。雖通三種世間從多但云眾生。前後諸定皆從多說）幻相
如焰。受如夢。聲如響。行如電。色如化。總觀一切蘊
界處等畢竟空故。猶如虗空。雖通此別意。經文之
中。總喻一切世間出世間法。以皆從緣無自性故。
如幻等虗而不實。雖無有實。非無幻化種種之相。
如一切法。雖空不斷不壞假名。二而不二。喻中道
義。若依攝論第五。八喻皆喻依他起性。然並為遣
疑。所疑不同故。所喻亦異。一以外人聞。依佗起相。
但是虗妄分別有。非真實義。遂即生疑云。若無實
義。何有所行境界。故說如幻。謂幻者幻所作緣。六
處豈有實非。二疑云若無實。何有心心法轉。故說
如焰。漂動非水似水妄有心轉。三疑云若無實。何
有愛非愛用。故說如夢。夢中實無男女。而有愛非
愛用。覺時亦爾。四疑云若無實。何有戲論言說。故
說如響。實無有聲。聽者謂有。五疑云若無實。何有
善惡業果。故說如影。謂如鏡影像。故亦非實。六疑
云若無實。何以菩薩作利樂事。故說如化。謂變化
者。雖知不實。而作化事。菩薩亦爾。然彼論無空喻。
而有影喻。喻鏡像。更有映質光影喻。喻種種識無
實。又有水月喻。喻定地境界無實。今經以義類同
故。令在影中。經文當知。
疏第四總相會通者。問既賢首五教為是。餘師皆非
是者。即収揀。何須委曲和會。答良以古今開合或二
或三等。皆憑教理。悉非邪僻。但緣各皆黨己為是。斥
彼非。彼此礭定。故須和會。問既皆非邪僻。即各任礭
定。何須會之。答經道歸一。精義無二。不應兩存。經道
非邊。了義不遍。不應單取。必會之之令皆妙。問以氷
雜火。勢不俱全。將矛刾楯。功不雙勝。諸宗所執。既互
相違。一是則有一非。如何會令皆妙。答但存其法。俱
遣其病。即皆妙也。謂法就人即難。以人就法即易。人
多隨情斥執即相違。誠如氷火相和。矛楯相敵。故違
難也。法本稱理互通。通則互順。自然疑流皆水。環釧
皆金故。亦也舉要而言。局之則皆非。會之則皆是。故
立斯門。不徒然矣。
疏一大善巧攝生方便者。攝五教而為一教也。故賢
首義分齊云。諸教相收者有二門。一以本收末門。二
<pb n="80"/>
以末歸本門。初中於圓教內。或唯一圓教。以餘相皆
盡故。或具五教。以攝方便故。頓教中或唯一頓教。亦
以餘相盡故。或具四。以攝方便故。熟教中或一或三。
初教中或一或二。小乘中或一。皆准上知。云以末歸
本中。小乘內或一以據自宗故。或四謂於後三教皆
有作方便故。熟教中或一或三。頓教或一或二。圓教
中唯一。皆准上知之。是諸教下所明義理交絡分齊。
此思攝是則諸教本末句結成網。大聖善巧。長養機
緣。無不周盡。是故此經云張大教網。洹生死海。澇天
人龍。置涅槃岸。此之謂也。
疏或唯後一是不共一乘者。問終頓二教何所攝耶。
若一乘攝。何異前解。前解後三皆一乘故。若三乘收。
中頓二教非三乘故。答實通三一。今顯別教。具三乘
攝。何以得知。故賢首義分齊云。二明三乘亦五。一小
乘中三。謂始別終。同以俱羅漢故。二始教中三。始中
俱別。以有入寂故。三終教中三。始終俱同。並成佛故。
四頓教中三。始終俱離。五同教中三。始終俱同。汝等
所行是菩薩道等故。故與皇朗法師云。若因開而得
悟者。聖教烏之開。若因合而得悟者。聖教烏之合。如
其雨曉。總成甘露。若也雙迷。俱成毒藥。開合隨緣。事
無恒准。
鈔上來開合遍收者。問清涼判教捨合後離。何故
此云開合遍收也。答判雖依開。收乃通合故。次鈔
云。若准為一。難見淺深。非判教也。如依賢首五門
判教。豈不收餘師義也。是知判收不同。故無過失。
言行布即始終之教者。問始教既屬真實中攝。彼
方便中大乘。是何教也。答始教一種。兩處收攝。若
對小乘。真實中攝。若對一乘。方便中攝。如分半滿。
亦兩處攝故。▲言權實雙明者。乘不了而法了也。
▲言帶權說實者。帶共般若。說不共般若也。▲言
帶實明權者帶實相。而說觀照也。▲言相想俱絕
宗者。破相始教與頓教也。
鈔此應廣引者。故經云。譬如日出先照須彌山等
諸大高山。（十大山王以嚴十地故）次照黑山。（喻緣覺者無法空之光故）次
照高原。（喻聲聞者不生佛法蓮華故）然後普照一切大地。（此一種通
合三聚。取決定能生處喻正定聚。得緣方正喻不定聚沙鹵等地喻邪定聚。然亦不捨故皆等照也）
曰不作是念。我先照此照彼。但以山地有高下故。
照有前後等。法合准之。
疏更有一類不定根等者。問與攝末歸本根。有何別
耶。同據從淺至深故。答彼約從淺至深決定。此約從
淺至深不定故也。
鈔謂緣自得法及本住法者。緣自內證真實境界
不可顯示一切眾生故。此約證道也。本末常住無
礙法界。不由如來新所建立。此約本性通二道也。
▲言二趣者。謂能說所說能想所想能名所名之
二相也。▲言如來不說墮文字法者。文義相屬。謂
之為墮。佛知名無得物之功物無當名之實也。▲
言四悲願所成等者。問第四第五同約自利即無
利他方有。有何別耶。答第四佛如明鏡。根如物身。
說如影。在佛心故。第五佛如天月根如眾水。身如
如影。在根心故。細思甚別。慎勿相濫。▲言悲願所
成即兼因果者。悲願因也。所成果也。向言教證二
道。名雖常聞。義甚幽僻。今承文便。粗當顯示。准下
疏辨。總百九重。一教行相對。言聲為教。行德為證。
猶下請中字義。（義者謂諸地勝妙行字者謂說十地差別相）二地前地
上相對。以地前聞思修慧為教。地上行德為證。（解行
已前依教證行名教。初地已上離言合實為證三真偽相對。即於地中聞
思修慧報生識智緣照之解。名曰阿含。真智出言
為證。（謂不與如合墮世而修名之為偽。契如為真。地上菩薩生來即有此智。故云報生識智悲
初證如故屬於教可宣示故真智出言故名為證）四修成相對。一切地中。
真偽合修為教。捨偽契真為證。猶下所明義說二
大。（說大中有證智故云真。有加行後得緣世法故云偽名真偽合修義大中唯明證智故云捨偽
契真矣）五相實相對。世間修得彼證相名教。契本實
<pb n="81"/>
相為證。（相即前捨偽契真有即得故實相則違本離相無所得故）六體德相對
就彼離相所成行中顯本法性為證。依本成德為
教。猶下煉金金體與釧等。（謂所成行體為證成德為教故以金喻證顯本
性故莊嚴其喻教信等德是修成故）七體用相對。前體及德皆證。依
體起教智之用為教。下珠放光。光喻於教。珠體喻
證。八自分勝身相對。自分所成體德及用皆證。進
受佛教為教。下嘆金剛藏二萬妙智及辨名為證。
力堅念教法為阿含。九約詮就實相對。真智之體
為證。約言分十為阿合。猶下述。

大方廣佛華嚴經談玄決擇卷第五

錄摘文解
玄颷纔舉無著牽羊　智光立無相　寧起有見
如須彌等　智論說法性法界法住法位皆真如
異名　因乖常理成三界無常　六波羅蜜七最
勝所攝　海八德　不可不順己宗判論錯　但
是三昧　性相二宗　受變易生死　三種意生
身　眾生不入涅槃我亦不入　諸相立新熏
　頓詮此理故名頓教　百法　四種勝入　同時
四相滅表後無　水有十義　依他無性即是圓
成　於解常自一等　處虗空在喻證空處之迹
喻地阿含　四相俱時而有　照體無自即是證
如　以智會如非證如矣　謂以心傳心　心無
心相　心有也曠劫而滯凡夫　亡言者可與道
合　十身十忍十眼十通　一大善巧攝生方便

<sarticle>大方廣佛華嚴經談玄決擇卷第六</sarticle>
上京開龍寺圓通悟理大師
賜紫沙門　　鮮演述
疏然此教海宏深等者。宏者所攝義廣也。深者所攝
義幽也。▲言包含無外者。總顯圓教所詮無障礙法
界。體義之外。更無別法。當所依體事也。▲言色空交
暎者。約喻言也。色海空天也。約法言之。色事空理也。
攝色歸空理法界也。當攝歸真實也。色空交暎事理
無礙法界。當彰其無礙也。▲言德用重重者。德相業
用十種現門。當周遍含容也。▲言語其橫收全收五
教者。能收即是圓教。所收即五教義。舉教收義也。喻
云必攝百川。舉川取水也。言五教者。一云同常。二云
除能攝圓教加所攝人天教也。如何攝義。不攝於教。
大門別故。前門藏教所攝。即攝其教門。此門義理分
齊。乃攝其義。故前疏云已知此經總屬圓教。未知圓
義分齊云何。言乃至人天總無不包者。謂十地第二
地中。經明十善。而有五種。一人天善。二聲聞善。三緣
覺善。四菩薩善。五佛善。就人天善。復分三品。故彼疏
（第六下半七十紙中）云。謂人善為下。欲天為中。色無色界為上。
或由三時之心。（欲行<bz>〔止〕</bz>作行已三時俱重名之為上。隨一二輕為中。三時俱輕為下或
約境有勝劣。（如一不殺一畜尤重心處不獲已而殺心為三品之惡三種不殺即三品之善
或自作教他等。（自作但作為上唯自作為中唯教他為下）細論其義。多品
不同。（將上四事交絡相望則成多品如約人境是一重更以重心則為二心復三時重即為三重更
教人殺其四重餘別可思）問若准戒經。修二乘行。尚破禁戒。何況
修於人天善耶。答雖一十善。所用功異。故下大鈔（十五
上半十一紙中）引莊子第一逍遙篇云。惠子謂莊子曰。魏
王貽我大瓠之種。我樹之。或而立五石以盛水漿。其
堅不能自舉也。剖之以為瓢。則瓠（鑊吾反）落而無所容
非不呺（虗憍反）然大也吾為其無用而掊（蒲包反）之。莊子
曰。夫子固拙於用大矣。宋人有善為不龜手之藥者。
世世以洴澼絖為事。（其藥能令手不拘折故常漂絮於水中也）客聞之曰。
請買其方百金。聚族而謀曰。我世世為洴澼絖。不過
數金。今一朝而鬻枝百金。請與之。客得之。以說吳王。
越有難吳。王使之將。冬與越人水戰大敗。越人裂地
而封之。能不龜手之一也。或以封。或不免。於洴澼絖
則所用之異也。今子有五石之瓠。落無所容。則夫子
<pb n="82"/>
猶有蓬之心也夫。（蓬非直達者也此章言物各有宜苟得其宜安往而不逍遙哉）今
借此言。一種十善猶不龜手之藥也。凡夫用之。兼濟
無外。則裂地而封矣。釋曰。下同人天。終殊權小。海滴
之喻。思云可悉。鈔雖有戒善等者。揀濫也。恐外疑云。
此經既有人天戒善。應是小乘教也。故今奪云。是圓
教戒善。乃至云以彼能事事無礙故。言其猶大海等
者。此言乃略。應云其猶大海。一滴之水尚異江河。況
於溝洫。以喻圓教戒善尚異終頓。況於小始也。若准
天台。而有四句。謂漸漸非圓漸。圓圓非漸圓。謂漸家
亦有圓漸。圓家亦有圓漸。漸家漸者。如江出岷山始
於濫觴。漸家圓者。如大江千里。圓家漸者。如初入海。
雖則漸深。一滴之水。已過大江。況濫觴耶。圓家圓者。
如窮海涯底故。今云漸。是圓家漸尚過漸家之圓。況
漸家之漸。例此可悉。溝洫二字。出於論語。包氏注云。
方里為井。井間有溝。溝廣深四尺。十里為城。城間有
洫。洫廣八尺。以不可將溝洫之水比大海之深廣。法
合可知。
鈔先則總收者。圓教之中有前四教義也。故疏云。
大海必攝百川。圓必攝四。後則總揀者。圓教之中。
無前四教義也。故疏云。雖攝百川。同一鹹味。（如月發焰
帶微塵而共紅似水澄清含輕雲而俱<bz>〔緣〕</bz>故隨一滴。逈異百川。雖攝於
四。圓以貫之。故十善五戒。亦圓教攝。尚非三四。況
初二耶。▲言如圓教中亦有小乘戒善等者。但有
能同之義也。勿謂便有所同之義。是所揀故。▲言
水義同也者。釋伏難也。恐有疑云。海中但有俱德
醎水唯是海水。何有百川水耶。答水義同也。此意
云。海中但有能同百川之水。故云海有百川之水。
勿謂便有所同之水。是所揀也。（故法）合難云。圓教中
但有無礙法界。唯是圓義。何有前四教義耶。答義
門同故。此意云。圓教之中。但有能同四教之義。故
此云爾。
疏一乘有二等者。若就能同。即目此經。若約所同。乃
通餘教。故賢首教義分齊云。次教攝乘者有二。先一
乘隨教有五。一別教一乘。二同教一乘。三絕相一乘。
如楞伽此頓教。四約佛性平等為一乘。此終教。五密
意一乘。此約始教。二明三乘亦五。一小乘中三。謂始
別終同。以俱羅漢故。二始教中三。始終俱別。以有入
寂故。三終教中三。終始俱同。並成佛故。四頓教中三。
始終俱離。五同教中三。始終俱同。汝等所行是菩薩
道等。證此可悉。
疏以別該同皆圓教攝者。始開則同別有異。終合則
能同別故。問別教與圓教為同異耶。答有云。寬狹異
故。別教狹而圓教寬也。圓教雙攝同別故。今詳不爾。
表詮立名。約收建號。故名圓教。遮詮立名。約揀建號。
故名別教。分相則同別乍異。相攝則能同亦別。故疏
云。今顯別教一乘。略顯四門等故。鈔云即此同中必
有別義。如事理無礙。必即事事無礙爾。猶彼江水入
海亦醎。
鈔七十五法等者。問彼七十五法。當教談有。即互
相礙。圓教談無。如何得為玄門體事耶。答就偏根
所執即互相礙。圓教談無。不為體事。就佛本意。於
無障礙法界之中。應彼偏根。派一分義。依之修行。
證彼法門。其體非無。得為體事。故上疏云。千門潛
詮與眾典為洪源。即圓教所詮無障礙法界之中。
千門異義。暗流在眾經。依之修行。無不獲益。所益
之法。還是圓教無障礙法界。如大海水潛流四天
下地。有穿鑿者。無不得水。所得之水。皆是海水。言
如性雙遣者。如是真如性即無性。或如即寂義。性
即照義。
鈔他心等十智者。他法數世集苦滅盡無道也。▲
言七方便者。一五停心觀。散亂數息。多貪不淨。多
瞋慈悲。多癡緣生。著我界分。則二別相念觀。觀身
不淨。觀受是苦。觀心無常。觀法無我。三總相念觀。
<pb n="83"/>
苦空無常無我。是資糧位。四煖。五頂。六忍。七世第
一。此是加行位。故成方便也。▲言又此十對至以
為十玄所依體事者。問十對皆以五教出體。頓教
之體。唯是一理。如何得為玄門體事。答言總意別
故。或相從說故。或疎作體事故。或與攝歸真實真
空絕相。作所依故。
鈔不即斷空等者。不不即無物斷空但即成物真
空故。言青黃不即真空等者。相有異真色不即空
也。無性同真色即空也。言空即無色等者。以理奪
事故色不即空。事能顯理故色即空也。言以真理
非青黃故非色等者。不變異色故不即色。隨緣同
色故即色也。言空是所依等者。體異用故不即色。
體從用故即色也。▲言第四泯絕無寄觀者。前三
門正當事理無礙生滅門義。與真空絕相而為由
漸。此觀正當真如門故。言不可言即色不即色等
者。不可言貫下四度讀之。不可言即色者。（空若即色聖應
同凡見妄色）不可言不即空者。（空若不即色應成斷滅空）拂前第二
門也。不可言即空者。（色若即空凡應同聖見真空）不可言不即
空者。（色若不即空凡夫見色應不成迷）拂前第一門也。一切皆不
可者。拂結例一切法也。不可亦不可者。重拂前跡。
此語亦不受者。重拂之語亦不受也。受者領納也。
逈絕無寄者。照體獨立。
疏謂無分限之理等者。以不可分故。性無二故。若爾
何故下鈔云。然以理融事令事如理。以事顯理令理
如事。故云理非無分。謂理即事。事既有分。理亦有分。
不爾真理不即事故。准此鈔說理有分限。何故今云
理無分限。答彼約非一而一。此就非異而異。故不違。
鈔以非異故全同等者。問既云非異。云何說得理
徧於事事遍於理耶。答此言非異。不約體一。但分
量同。故無違理。又解由非異故。遍義得成。由非一
故。理事得立。二義齊舉。理事互遍也。
疏故出現品云至所謂無性等者。斯乃圓宗祕鍵性
海玄關。若未廓於通達。寔難臻於[壹-豆+(中-〡+(皿-ㄇ))]奧。欲彰邃旨。故
引全文。貴令時根照然可解爾。故下疏云。此中之成
為理為事。若是事成。何以釋云同一性故。若是理成。
何以此云成正覺耶。入涅槃耶。此是華嚴大節圓宗
之義。不對諸宗。難以取解。然諸眾生。若於人天位中
觀之。具足人法二我。小乘唯是五蘊實法。大乘或說
但心所現。或說幻有即空。人法俱遣。或說唯如來藏
具恒沙性德故。眾生即在纏。法身眾生義一名異。猶
據理說。更有說言。相本自盡。性本自現。不可說言即
佛不即佛等。若依此宗。舊來成竟。亦涅槃竟。非約同
體此成即是彼成。若爾何以現有眾生非即佛耶。若
就眾生位看者尚不見唯心即空。安見圓教中事。如
迷東謂西正執西故。若諸情頓破。則法界圓理。無不
己成。猶彼悟入西處全東。（鈔云以理融事故事如理而融通不可作理事別解）
若爾諸佛何以更化眾生。不如是知。所以須化。如是
化者。是究竟化。如是化者。無不化時。故下結云。大悲
相續。救度眾生。隨門不同。種種有異。約成佛門一切
成也。鈔釋云。即類結餘門雜有多。但略分四。一約性
即一真法界。二約相即無盡事法。三性相交徹。顯此
二門不即不離。四以性融相。德用重重。初約體門者。
問體是佛不。答是不無礙。應成四句。一是佛以法性
身。無所不至。故經云性空即是佛故。二佛絕能所覺
為其性故。平等真法界。非佛非眾生故。三亦佛亦非
佛。以法性身無自性故。四雙非性與無性。以泯絕故。
經云。無中無有二。無二亦復無三。世一切空。是則諸
佛見。二就相門有二。一情。二非情。真心隨緣變能所
故。然此二門。各分深淨。謂無明熏真如。成染緣起。真
如熏無明。成淨緣起。染成萬類。淨至成佛。以修淨緣。
斷彼染緣。方得成佛。依此二義。則生佛不同。於染緣
中。復有因果。因有純雜。果有依正。若約純門。隨一菩
薩。盡未來際。唯修一行。一一皆然。若約雜門。萬行齊
<pb n="84"/>
修。盡未來際。若約因門。盡未來際。常是菩薩。若約果
門。盡未來際。常是如來。經云。為眾生故念念新新成
等正覺。若雙辨門。盡未來際。修因得果。若約雙非。盡
未來際。非因非果。便同真性。前前二門。雙具悲智。雙
融心境。第三性相交徹門。曲有四門。一以性隨相。同
第二門。二會相歸性。同第一門。三雙存無礙。具上二
門。依此則悲智雙運。性相齊融。寂照雙流。成不自在。
四互奪雙亡。則性相俱絕。沒同果海。無成不成。第四
以性融相門。相雖萬差。無不即性。性得無盡。全在相
中。以性融相。相如於性。令上諸門皆無障礙。因果交
徹。純雜相融。事事相參。重重無盡。今就性門。四句之
內。是即佛門。不取餘三。就相門中。約有情門。是淨非
染。是果非因。是一分義。非此所用。就交徹門。佛則性
相雙融。生則會相歸性。今經正約第四以性融相。一
成一切皆成。謂以佛之淨性。融生之染相。以佛之一
性。融性之多相。令多染生隨一真性。皆如於佛。已成
佛竟。非唯有情。會萬類相。融為佛體。無不皆成。故肇
公云。會萬法而成己者。其唯聖人乎。又云。是故聖人。
空同其體。物無非我。以佛之性。融於物性。同佛皆成。
以物之性。融佛之相。故令三業等於萬類。即今經意。
而非餘門。故云隨門不同。今是成佛門也。頓教多同
約性四門。終教即同性相交徹。始教有二。幻有即空。
同會相歸性。但唯心現。多同第二。小乘人天皆同相
門。由此有云。無情無佛。是約性相相融。以情之性。融
無情相。以無情相隨性融同有情之相。故說無情有
成佛義。若以無情不成佛義融情之相。亦得說言。諸
佛眾生不成佛也。以成與不成情與無情無二性故。
法界無恨故。佛體普周故。色空無二故。法無定性故。
十身圓融故。緣起相由故。生界無盡故。為因周遍故。
遠離斷常故。萬法虗融故。故說一成一切成也。非謂
無情亦有覺性同成佛。若許此成則能修因。無情變
情。情變無情。便同邪見。餘義具如前後廣說。二釋中
先總釋。同一無性故得現成。（謂既無二性。佛證一性。得成佛故。性隨一性。皆
成佛矣）妄性本虗生無是佛。（生自有妄見生非佛佛了虗妄生為非佛）真性
叵得。非今始成。故皆成也。（若有可得成佛證性叵得。佛非始成。佛非始成佛本
是佛。佛之本佛。何異生佛。是故一成一切皆成。亦可說言。若一不成一切不成。同一性故。今是成門故。云一切
皆不成也）問明要義。不可不知。幸希達士。善聖心焉。
疏一性無性即是佛性者。眾生等有。故名一性。緣相
本空。復名無性。覺照靈知。又名佛性。如一水性一性
也。無其波性無性也。即是濕性佛性也。
疏佛性名第一義空等者。謂本覺體無所勝過云第
一。真智故緣云義。妄相本寂云空。而常照云第一義
空。名為智慧。
鈔一性得二修得者。如次本始二覺也。或正緣二
因也。▲言無相智無礙者。如次是本覺智淨相不
思議業相也。▲言今觀所引正證是豈如來藏義
者。清涼意取能空真法。薦福意取所空妄法。故義
別也。清涼之意。真如妙理離妄名空。具德不空一
體莫殊也。
疏心如工畫師等者。下疏釋云。心者總相之心也。諸
世間即諸彩色。此句為總。下出諸相。即蘊界處。故云
無性而不造。晉譯云。造種種五蘊。正法念云。心如工
畫師。手畫出五彩。黑青黃赤白。及白白故。上文云。布
諸彩色畫手喻心。六色如次喻地獄鬼畜修羅人天。
若言種種則十法界五蘊等法。皆心所造。次二頌令
前初偈下半。於中二。初一舉例以令猶成前諸言。謂
如世五蘊從心而造。諸佛五蘊亦然。如佛五蘊。餘一
切眾生亦然。皆從心造。然心是總相。悟云名佛。成淨
緣起。迷作眾生。成染緣起。雖有染淨。心體不殊。然佛
果契心。同真無盡。妄法有極。故不言之。若依舊譯云。
心佛與眾生。是三無差別。則三皆無盡。無盡則無別
之相。應云心佛與眾生。體性皆無盡。以妄體本真故
亦無盡。又上三各有二義。總心二者。一染二淨。佛二
<pb n="85"/>
義者。一應根隨染。二平等違染。眾生二者。一隨流皆
佛。二根熟感佛。各以初義成順流無差。各以後義。為
反流無差別。無差之差含盡無盡。又三中二義各全
體相收。此三無差。成一緣起。上約橫論。若約一人。心
則總相。佛則本覺。眾生則不覺。乃本覺隨緣而成此
二。為生滅下半。即體性無盡。即真如門。隨緣不失自
真性故。正合前文大種無盡。若謂心佛眾生三有異
者。即是虗妄取異色也。
鈔有云影外有質名半頭唯識等者。小乘宗中。除
正量部。餘十九部。說似自相。如鏡中影。得名唯識。
本質識外。不名唯識。取之不全。故號其半。大乘之
義。若相若質。皆從心變。咸名唯識。乃號其具。言譬
如工畫師等者。如次心依計圓。配釋可知。
疏譬如谷響從緣所起者。故叡公云。響無所在。緣會
發聲。不知自我喜怒交爭叩其心。事像萬形莫知其
本。終日營營。
疏上之十事同一緣起者。前之十門。勿謂歷別。亦乃
互資相待。舉一全收。無有障礙。故成斯觀。欲令易了。
重復略示。一觀佛法身遍自身中。二觀自色身遍法
身中。三觀佛法身變作自身。四觀自色身露現法身。
五觀佛法身奪盡色身。六觀自色身隱映法身。七觀
佛法身即是色身。八觀自色身本是法身。九觀佛法
身非是色身。十觀自色身非是法身。如彼金體對彼
環相。一觀金體遍環相中。二觀環相遍金體中。三觀
金體匠成環相。四觀環相顯出金體。五觀金體奪盡
環相。六觀環相隱徹金體。七觀金體不異環相。八觀
環相不異金體。九觀金體是非環相。十觀環相是非
金體。以喻對法。昭然可知。自身既爾。他身亦然。有情
如是。非情例之。然上十觀。始習則前後別作。久鍊乃
首尾總觀。何有障而不寂。何有德而不具。但請群英。
諦晉心焉。
疏有即有離者。真理離相故名為離。翻離云即。事法
不爾。故唯在彼理望於事。▲言有一有異者。事法即
理具二種。一能所即同一種一也。二所即理同二種
一也。事法非理具二種異。一事別於理一種異也。二
事有萬差二種異也。理望於事。不具二種。故唯在彼
事望於理。細思有味。
鈔以相遍之義義皆相似者。如相即二門義亦相
似。云何却會。答餘對但約以理望事。或以事望於
理事。自類為對。各成二對。所謂成壞即離隱顯一
異也。唯有相徧。自類無對。互望為對。義皆相似。故
不會之。▲言又相遍者即後八門之所以故者。問
此之十門。互為緣起。隨舉一門。即與餘九。而作所
以。何故此云唯相遍義作餘所以。答實則互通。但
從初說故。▲鈔云爾言自他俱泯義即真理即事
門者。問自泯可然。能即癈體故。他泯難通。所即體
存故。答此意云。既是真理所即之事。驗事無體。如
水即波。波無別體。故鈔云由其即故而互泯也。
疏且依古德顯十玄門者。鈔釋依賢首所立也。準此
鈔指賢首新立廣狹主伴二門以替至相純雜迴轉
二門也。若爾何故賢首義分齊中。乃有純雜迴轉。即
無廣狹主伴。其故何耶。應是賢首初依至相。後方改
易。故鈔云爾。
疏同時相應具足圓滿者。問佛果海中具苦集不。若
云具者。何云蕩無纖塵耶。若云不具。即闕此玄。今謂
通云。約佛自體。苦集皆盡。融他眾生。亦無不具。故前
鈔云。而聖不同凡無。煩惱故無。又佛心中有眾生等。
如次證上。其理昭然。又解以彼妄染有二種義。一者
過患即是所斷。二者清淨即非所斷。全此彼亦無有
二。若約初義。不斷而斷。佛無妄染。若約後義。斷而不
斷。是故前難一時頓遣故。淨名經云。阿難有此四魔
八萬四千諸煩惱門。而諸眾生。為之疲勞。諸佛即以
此法。而作佛事。斯良證也。又賢首義分齊中云。一切
<pb n="86"/>
煩惱不可說其體性。但約其用。即甚深廣大。以所障
法一即一切具足主伴等。彼能障惑亦如是也。是故
不分使習現種。但如法界一得一切得故。是故煩惱。
亦一斷一切斷也。故賢首品明一障一切障。小相品
明一斷一切斷。是此義也。又此斷惑分齊。准上下經
文有四種。一約證。謂十地中斷。二約位。謂十住已去
斷。三約行。謂十信終心斷。四約實。謂無可斷以本來
清淨故。廣。
徹者。此意有力之體為所入。無力之體為能入。非
謂但用。□□他雖存而不可見故有隱顯門者。問
佛見不。若云不見□□。□見者應非是隱。若許非
隱。應闕隱顯一種玄門也。若□□□。□門應非通
興十玄作所以也。答有二義。佛雖不見而□□□
□良恐不爾。豈可佛智但是徧知見無徧見耶。又
解今就因□□顯門。佛皆遍見彼不見不見。攝所
歸能。佛具隱顯又□□□□門。不見彼顯。非謂彼
隱亦皆不見。故成遍知。若爾不見彼顯。還非遍知
□云良以彼法具隱具顯。佛智遍知。若隱若顯。且
就隱義。不見其顯。故云不見。各據當門。或隱或顯。
一切皆見。故成遍知。如月半晦。但不見明。名之為
隱。非謂彼晦亦皆不見。又解以所觀法具彼可見
不可見義。亦成無礙。能觀佛智雙見可見不可見
義。可成遍智。若但見於可見。不見不可見者。應彼
遍知。故下鈔云。則無一處無有普賢。今何不見。釋
有三意。一約權不見是盲者過。二不見是見。見虗
空身。以虗空不可見。若不見者真見虗空。三亦遍
不見處故明見則不遍。何者以可見不可見皆是
普賢身。要令可見為身。則普賢身不周萬有。釋曰
義相當者猶而作證。學者諦思。又解此隱彼顯彼
隱此顯等五句。但是解境。隱顯門成。非佛智境。五
句皆絕。方是行境遍智義立。安有隱顯而當方寸。
何得難言佛見不見耶。此理甚邃。宜審詳悉。▲言
故彼相在即相入也者。清涼意也。若爾刊定何故
德相但有相在而無相入耶。彼師意謂。從外至內
名相入。本居其內名相在。既本居其內居無相入。
但具相在。若爾清涼義云何通。答行布門中常相
出。圓融門中常相入。行布不礙圓融故。從外而至
內也。▲言又德相不能入作真如則闕此德者。問
德相不能入作。但是事事無礙。何關真如耶。答稱
性之事事既無之理亦闕。又解玄門乃是事事無
礙德相即是真界性德。故云爾耳。▲言不應有普
攝諸法之德等者。破轉救也。教外救云。真如闕入
作之德。有何過耶。故鈔云。不應等光破闕相入救。
次破闕相作救。尋鈔可悉。▲言今明時無別體等
者。問行位一對。位無別體。何為所依。答位有□體
理智體故。或雖無別體。附行而說。得為所依。又非
外道所執故。
鈔如具自十對既爾者（即是自體義開十對）彼一華葉具前
十門亦然者（攝一切法他十對故）鈔今欲會取等者。純雜一
門。古師建立。賢首改之。清涼會取三師意取。略伸
區別。古師立云。一行名純。萬行名雜。純不礙雜。雜
不礙純。若華開於錦□名具德也。賢首破云。同一
法界故純。不壞事相故雜。即事理無礙一行長行
故純。不是其雜。不妨餘行故雜。不是其純。此但約
事而闕無礙。若一行多行而無障礙者。一行之中。
多行若存。濫相入門。一行之中。多行若泯。濫相即
門。故賢首癈之而立廣狹。若爾廣同純義。狹同雜
義。亦有上難。通答此難。已見上文。
鈔一即十時一即顯者。問一既即十。一體不存。如
何名顯。答此言一即十時。非謂癈一。但一正即十
時。一法正顯也。如世十人共作其事。一人正作十
人十人之事一顯餘隱也。
鈔西方從定起為隱者。問既見出定。何名為隱。答
<pb n="87"/>
不見入定。故名為隱。如見暗處。不見其明。故名為
隱。非謂彼暗亦不見也。又解東方眾生不見西方
出定故名為隱。尋鈔可悉。
鈔又暗處非無明等者。上但約明。上論隱顯。此通
約明暗兩法上。論隱顯也。
鈔三約難知微細微塵不大而剎不小而能廣容
者。問微塵不壞相義作能含耶。稱性義作能含耶。
若不壞相作能含者。更有何義。作所含也。豈一小
塵不壞事相而含多種大事相也。若稱性義作能
含者。還是大能含小。何名難知。答雖彼塵毛不壞
相故小而有力用。故能含大。如一尺鏡照現星月。
又解雖彼稱性而為所以不壞小相而作能含。亦
無違理。如彼事理無礙得為事事無礙所以。不應
便難令同事理無礙義也。
鈔若是真者何異同時具足相應門耶者。此是清
涼難刊定也。問若將此難返破清涼。若為通含。答
同時門中。具足十對。并下九門。圓滿無遺。微細玄
門。但攝相入。四句之中。多入其一。一句之義。勢若
雲泥。豈相濫耶。但由刊定錯立。故帶是難。故鈔云
此但當法即具一切炳然齊著。故濫同時門也。
鈔第二重所含諸剎等者。問第一重塵含盡一切
剎耶。含不盡耶。答含盡何有第二重所含剎耶。若
含不盡第一重塵應不稱性。性外無法故。若云稱
性含不盡者。彼不含剎。應是性外。性外有法。事無
依故。若更互含。與相入微細有何別耶。答詞已見
上文。
鈔金色世界即是本性者。本性無染。與緣成器。為
自體故。故名金色。言彌勒樓閣即是法門者。經云
時善財童子漸次南行至毗盧舍那莊嚴藏大樓
閣前。暫時斂念。白彌勒菩薩言。唯願大聖。開樓閣
門。令我得入。彌勒彈指。其門即開。善財即入。入已
還閇。見一樓閣中有百千樓閣。彼百千樓閣中。一
一各現百千樓閣。一一樓閣前。各有彌勒菩薩。一
一彌勒前。各有善財童子。一一善財童子。皆悉合
掌在彌勒前等。此顯樓閣即是法門隨一法門即
是一切無盡法門。▲言火聚刀山即般若無分別
智者。經云善財童子見彼勝熱。修諸苦行。求一切
智。四面火聚。猶如大山。中有刀山。高峻無極。登彼
山上。投身入火。彼疏釋云。四面火聚者。四句般若
皆燒惑薪故。中有刀山者。無分別智最居中道無
不割故。高而無上難可登故。投身入火者。從無分
別智遍入四句皆無滯故。又釋刀是斷德無割故。
火是智德無不照故。投身下者。障盡證理故。即刀
山為能證。火聚為所證。故此火等即是法門。不須
別表。現所用故。稱性事故。此意甚深難解。不可輕
爾。
鈔現在以可目覩例同過未故云平等者。過未是
無。眾所咸悉。現在是無。理難顯示。故例過未。說云
平等。良以現在不住過未分故。急流度刃。其喻可
知。緣生無性。其義無差。故云平等。
鈔謂如因過未而有現在等者。如昨日日輪上立
過去世。來日日輪上立未來世。今日日輪上立現
在世。今日日輪自立現。攬二日輪所以成。離二日
輪無體。復立過未。是知現在一世成就三世矣。餘
二三世准此可悉。問過未之法。有體耶。無體耶。答
云。有體還同小乘。復滯常見。違背如來。一向說故。
生必滅也。緣生之法。過去緣息。如何得存。未來緣
闕。如何得有。若不藉緣。應非釋子。若云無體。何殊
法相。如何說得三世相因。無體之法。不但作因果
故。若無體法得作因果。龜毛兔角應作因果。若作
因果。龜應生毛。兔應生角。今謂通云。過去曾有。現
在今有。未來當有。約自位論皆有。約他位論三世
皆無。如曾有中無現未故。餘例可知。又緣生義自
<pb n="88"/>
位皆有。無性之義一切皆無。有無雙具竝權小。若
就行布。三世之有。定不同時。若就圓融。三世之有。
而得同時。融行布異時之有。而作同時之有也。如
相入門。若就行布異處之有。約圓融同處之有也。
融異處之有。而作同處之有也。故名相入。以處例
時。其義昭然矣。又解緣起門。中過未是。無已滅未
生故。性起門中。過未是有。本來具足故。亦無諸難。
鈔是故依古別立玄門者。問長短劫即入還是即
入玄門。豈可順古立時而作玄門耶。答成門已竟。
望義別故。由長劫即短劫竟。彼短劫便表長劫法
體。多劫即一念。一念便表多劫法體。彼時劫非幽
玄耶。
鈔然其後千不異前千但互舉為首。帶餘九所依
能所相。兼有十所依。隨一所依。有十玄門。故成百
門。餘九所依各各為首。成百亦然。故成千門。此是
前千如一玄門為首帶餘九門能所相兼有十玄
門。隨一玄門。有十所依。差別一門而成十種。所帶
九門。各十所依。差別一門。各成十種。故成百門。餘
九玄門。各各為首。成百亦然。故有千門。此是後千
依依。各具十門。十門各具十依。門門互帶。依依互
帶。實無二千。為頭別故。如云三七二十一七三二
十一故。
疏德用所由者。德相業用與彼玄門。而作所因也。
鈔德相業用者。一云十種玄門。自體本具名德相。
蘊之在因故。故下鈔云。謂真如既具過恒沙德。如
所起事。亦具德無量。故知云門即是德相也。應根
互現名業用。施之在外故。如世水火。本性濕熱名
德相。令人受用名業用。二云德相是真界上性德
之相。業用是解脫等益物之用。德相業用非是玄
門若將玄門。就性德論。法爾本具。便屬德相。若將
玄門。就應用論。隨根新現。便屬業用。如世油蜜秤
用㪷各不同故。或名一㪷。或名一秤。又解德目真
界上性德。業目解脫等功業。十種玄門名相名用。
就性德論。名相本具足故。就功業論。名用應根現
故。如尖刀就劒自體名相。鋒銳之相故。就人執持
為用。斫刾之用故。
疏因廣難陳略提十類等者。此是表法無礙之所以
名因非是辦果之法體名因。如比量三支中因支也。
如上所立十玄無礙。恐人不信。生疑詰問。有何所以
得知如是無礙耶。答一唯心所現故。得知無礙也。此
意能變之心。既許無礙。全心作境。境何有礙。不取心
境。作義為因。但取心上無礙之義為因。亦不取境體
作果。但取境上無礙之義為果。細思細思。二法無定
性故。得知無礙也。但取諸法無定性義。與彼玄門而
作所以。餘准可知。勿謂諸法本不無礙。由此十種。令
彼無礙。但令彼無礙。但令根信。故置令言。如人遙指
樹下有水餘人不信。乃問前人。何以得知樹下有水
前人答曰。樹有白鷺故。方能令彼信知有水。勿謂水
本是無白鷺。令有但彼白鷺。表有水因。今此亦示勿
見令字而乃封言不生信解。
疏七約起修義通德相業用者。約自利修內證境界
名德相。約利他修外示境界名業用。或約始覺相修
名業用。本覺性修名德相。
疏約佛用亦德相等者。釋非兩別也。謂佛利生自然
業用即是德人本具之相。如刀有斫刾餘物之用歸
刀。還是尖薄之相。▲言約根相亦稱用等者。令生新
見其相。相為利生之用。令物新觸其刀。尖薄之相。便
是斫刾之用。
疏即用之相染淨雙融者。如即影之明好醜容盡。▲
言即相之用能染能淨者。如即明之影能好能醜。
鈔十定品山間山上日影喻等者。彼釋云。喻中有五。
一明日光現影七寶山者。即七金山。如十地末列
名。但餘妙高及雪香二山。山間有七香海。海現月
<pb n="89"/>
影。山以淨金能現影。二其寶山上下。明兩影互現。
正喻菩薩自他互入。以彼影明淨如今之鏡故能
互現。三或說月影下。正辨得名不同。謂水中本影
現山上影時。此所現影。從山上出。來入山間。若山
上本影。現水中影時。之所現影。從山間出入七山
上。故正入時。即名為出。所喻可知。四但此月影下。
明重現無盡。喻菩薩帝網身土。五體性下明體離
二邊故能互現而無雜亂。謂取不可得故非有。影
現分明故非無。
疏一切諸法真心所現等者。圭峯云。然象外之理真
說難證。今以喻為衡鏡。定諸宗之是非。（注便隨喻以法合之。隨文
以注對之異法喻一一相照易見覽也。然初覽時。但且一切讀喻辨本末了然後却以注文對詳其理）
如一摩尼珠。（一靈心也）唯圓淨明。（空寂知也）都無一切差別色
相。（此知本無一切分別亦無一切善惡也）以體名故。對外物時。能現一
切差別色相（以體知故對諸緣時能分別一切是非好惡乃至經營造作世出世間種種事
數此是隨緣義也）色相自有差別。明珠不曾變易。（愚智善惡。自有差別
憂喜愛憎自有起滅。能知之心不曾間斷此是不變義也）然珠所現。雖百千般。今
具取與明珠相違之黑色。以況靈明知見與黑暗無
明。雖相違而是一體。（法喻已具謂如珠現黑色時。徹體全
黑。都不見明。（靈知之心在凡夫時。全是迷愚貪愛都不覺。如來知見大圓鏡智故。經云身心
等相智是無明也）愚癡孩子或村野人見之。直是黑珠。（迷人但見
定是凡夫）有人語言此是明珠炳然不信。却嗔前人。謂為
欺誑。任說種種道理。終不聽覽。（宗密頻遇如此類者向道汝今了了能知
現是佛心炳然不信却云。此是誘三婆二婦之言。直不肯照察。但言某是鈍根實不能入。此是大小乘及人天
教中著相之人意所見如此也）縱有肯信所說是明珠者。緣目覩其
黑。亦謂被黑色纏裹覆障擬待。麼拭揩洗。去却黑暗。
方得明出。現始名親見明珠。（北宗見解如此）復有一類人。指
示云。即此黑暗。便是明珠。明之體永不可見。欲得識
者。即黑便是。乃至即青黃種種皆是。知令愚者的信
此言。專記黑相。或認種種相以為明珠。或於異時。見
黑槵子末吹青珠乃至赤虎珀白石瑛等珠。皆云是
摩尼珠。或於異時。見摩尼珠。都不對色時。但有明淨
之相。却不認之。以不見有諸色可識認故。疑恐局於
一明相故。（洪洲見解如此也。言愚者者彼宗後學也。異時乃至黑槵子等者。心涉世間。分別塵
境時。見貪愛嗔慢之念也。虎珀色瑛者。如慈善謙敬之念也。不對色時者。無所念也。但有明淨者了了自知無
念也。疑局者。彼云唯認知是偏局也）復有一類人。聞說珠中種種色。皆
是虗妄。徹體全空。即計此一顆珠都是其空。便云都
無所得。方是達人。認有一法。便是未了。不悟色相皆
空之處乃至不空明瑩之珠。（牛頭見解如此也。聞說空等者。諸部般若說空
之經也。計此一顆等者。計本覺性。亦空無所有認有等者。聞說諸法空寂之處了了能知是本覺真心却云了
了不知心體不空。不空者。涅槃經云。如缾空者。謂缾中無物。名為缾空非謂無缾。即明真心之中無分別貪嗔
等念。名為心空。非謂無心。言無心者。但為遣却心中煩惱也。故知牛頭但遣其非。未顯其是從此已下。皆喻荷
澤之意何如直云唯瑩淨圓明方是珠體。（唯空寂知也若但說空寂。
而不顯知。則何異虗空。亦如圓顆瑩淨之慈圓雖圓淨而無聞性何名摩尼。何能現影。洪洲牛頭。但說無一切
不顯靈知亦如此也）餘一切相悉是虗妄。（善惡分別舉動運為。如洪洲初認起心動
念等悉是虗妄故經云。凡所有相皆是虗妄等。當知彼宗認虗妄為真性也）正見黑時。黑
光不黑。但是其明。青元不青。但是其明。乃至赤白黃
等。一切皆然。但是其明。既於諸色相處。一一但見瑩
淨圓明。即於珠不惑。（一切皆空唯心不變迷時亦知。知元不迷。念起亦知。知元<bz>〔無〕</bz>乃
至<bz>〔愛〕</bz>樂喜怒愛惡一一皆知知元空寂空寂而知即於心性了然不惑。此上皆逈異於諸宗也但於
珠不惑。則黑即無黑。黑即是珠。諸色皆爾。即是有無
自在。明暗融通。復何礙哉。（此皆同彼二宗也。黑即無黑同牛頭洪洲俱此一切
皆無又黑即是珠已下同洪洲云一切皆佛性凡聖善惡都無所礙自此已下喻意再將荷澤本宗結揀三宗
云若不認得明是能現之體永無變易。（荷澤）但云黑等
是珠。（洪洲）或擬離黑覓珠。（北宗）或言明黑都無者。（牛頭）皆是
未見珠。（結也）釋曰。彼約禪門。隨見解而淺深汎異。據法
理而南北源同。此約圓宗。隨事相而終行布。據心性
而本末圓融。頓圓之義旨雖殊。法喻之意趣罔別。以
頓成圓妙之至矣。學者存心。非不曉乎。
鈔若爾何以初異體門中云等者。鈔約不相由義
立同體。相由義立異體。疏釋反此。故鈔伸問鈔答
文云。謂要由各異。（疏家異體）方得待緣。（鈔家異體）要由遍應。
（疏家同體）方自具德。（鈔家同體）鈔據直論相由異體諸法互
<pb n="90"/>
資故不相由同體各自具德故。疏據所以相由是
同體所以因相由故各自具德。乃是同體。不相由
是異體所以因各守自性方始互待其緣。乃是異
體。
鈔一錢當體自是本一等者。賢首云。此且約現錢
中況彼一來緣起無盡陀羅尼法非謂其法只如
此也。應可去情如理思之。仍恐未曉。今復略陳。如
一尊佛。（乃本一也）而應多根。物既異感。佛必殊形。（即多一也）
雖應質不一。然本身無二。（多一不礙本一也）匪唯佛佛能
爾。抑又法法皆然。故鈔云。如十錢為喻。其法界差
別無盡法中。各各遍應。故隨一一。各具法界差別
法也。恐封其喻故。勸去情思之。
疏七同體相入義等者。問一體之法如何立相入玄
門耶。夫相入者。自他體在但互涉入故。答同體之法
凡夫見時。可定同體。聖智觀智。同異無礙。是故得立
相入玄門也。如菩提場世尊與忉利等處世尊。互相
涉入。豈不得立相入門也。若爾還是異體。何名同體
耶。答就本真體。全此全彼故。約凡夫解唯一體故。若
不許爾。云何異體之法。相即門中。許作一體法耶。彼
此異因不可得故。又云何立得法無定性故。同體相
即。准此可知。
鈔亦如一人望父名子等者。但舉喻用明勿謂是
法。
鈔異體相入故令同體相入者。既忉利天根既入
菩提場佛身。彼忉利天佛。豈不入菩提場佛身中
也。相即準知。
鈔冥同性海者。謂前五句屬因分。有迹可說故。第
六句屬果分。絕待離言故。
鈔住一邊應故有廣狹至即前本門第二門也者。
若爾但有遍。應廣狹寧成。答斯則躡前起後。不
相離故。▲言由此即彼故此隱彼顯者。問能即無
體云何名隱。答正能即無體時。不妨便為所即有
體。此所即有體之法。在能即門隱也。又解舉難況
易也。能即尚無。豈不名隱。如敗軍尚死豈不為餞
耶。▲言又由異體相入帶同體相入者。如忉利等
毗盧佛身皆入菩提場毗盧佛身中。此菩提場毗
盧佛身更入阿閦佛身中。既所入菩提場毗盧佛
在阿閦佛身中。彼能入忉利等毗盧佛居然在阿
閦佛身中也。
鈔後之七門促前三生者。前三生是緣起相由所
以。後七乃是玄門將果顯因也。▲言約智顯理等
者。上兩句因分。下兩句果分。言說與不說無礙難
思者。因果互融其猶波水相收也。又准下疏釋。而
有多門。義既幽微。理須委辨。幸願群英。勿倦文繁。
故彼疏云。初從義大。次約說大。後辨雙融。義中有
三。一約果海。可以總標令人智有名為可說。不可
指斥示人名不可說。二約證處。既此所證。離相離
名還云此法不可說。以此遣言之言。當彼法故。名
為可說。有言斯遣。名不可說。（如鳥跡所履之所。以喻所證。而言此處非
有非無即為可說而迹處不可示名不可說）三約本智。謂以遮詮令解
故名可說。真詮不逮故不可說。攝論云。無分別智。
離五相故。謂睡眠昏醉等。以真詮不到故。約遮詮
以示彼法。（謂以空中之迹喻證智。說有空中之迹。即是可說。不可示其長短大小。即是不
可說。言五相者。一離無作意故。二離過有尋有伺地故。三離相受滅寂靜故。四離色自性故。五離於真義
異計度故。又準後鈔更有二義。一約自體。真法互相顯現名為可說。不可以此性相別取。名不可說。二者
情實相對。以情望實情外有真。可以談說據真就情真外無情。用何起說）二就說大中
亦三。一約後得智。隨事行相可以言分別。是則可
說。是出世間故不可說。（以後得智必由證真故。是出世如何說乎）二約
加行智。謂是意言觀故。是則可說。觀中行相言不
至故。名不可說。（以修中觀必稱性修。性出名言。故不可說彌勒云。種性麤相。我已略
說。諸餘實義。唯我能知三約所寄法。可以寄此表示令人解
十地故。名為可說。不可以此即為十地。名不可說。
三約雙融中。此上六中。各說即無說。無說即說。無
<pb n="91"/>
二俱融。准思可見。又果海離緣故不可說。所證就
緣是即可說。二所證非修故不可說。能證修起是
則可說。三正證離相故不可說。後得帶相是則可
說。四後得無分別故不可說。寄法表示是則可說。
五加行觀無分別故不可說。寄法表示是則可說。
此上不可說皆各不異。於不可說。以緣修無性故。
（真理不可說。以普遍於事。是則可說。緣修即可說無性故便同真理。即不可說也）釋曰。彼
疏大門而有三義。今據後義。云說與不說無礙難
思。言庶幾者。即周易繫詞云。顏氏之子。其殆庶幾
乎。有不善未甞不知。知之未甞復行也。注釋云。殆
者近也。庶者慕也。幾者事動之微也。謂聖人見幾。
賢人庶幾。今令後學亞夫聖賢也。
鈔如所起事亦具德無盡者。謂真如所起事法。必
須稱性。故德無盡。▲言斯言未當耳者。此唯約但
空之理也。闕事理無礙及不空之德也。
鈔今略舉十四德者。准鈔標列而有十六。應是廣
狹微細二中。普攝諸法。合為一德。及相即託事二
中。與一切法同其體性。合為一德。乃成十四。又鈔
中無有分限及與一切法恒共相應。經中即無。應
是經中遍一切處無有邊際。并與一切法無有相
違。二德。準經中。晝夜年劫。以為四德。此鈔合論。但
云二德。餘與經同。若依舊鈔。標列雖同。似違經故。
初後之經。經各開二。鈔合為一。學者詳悉。
鈔枕上片時等者。此之兩句。即是唐宋類詩中。春
夢詩也。乃古人岑參所作。具云洞房昨夜東風起。
遙憶美人湘江水。枕上片時春夢中。行盡江南數
千里。上之兩句非此申。故鈔不引。▲言皆由如夢
者。謂色心等法。皆如夢境。所以即入等自在也。故
叡公云。長夜之內。大夢所成。皆由心畫遍造眾形。
神傳五道。脩盡伶俜。若能悟之。即破無明。
疏六如影像者者。影字疑錯。應是鏡。尋鈔自知。故叡
公云。形不入鏡。光照而有。世亦如是。業影而受。不知
此者。長嬰其咎。若能悟之。還神氣母。或是影字以況
虗無自在之義亦得。故叡公云。光不照處。謂之為影。
不照慧明生生死長永。捨遠夷途而行榛梗。若能悟
之狂惑自醒。▲言略有二義者。准下疏文。而有四義。
一妄分別故。二諸識熏習故。三由無性不相知故。四
真如隨緣故。今云其二。故云略也。
疏下經云遠物近物。雖皆影現。不隨物而有遠近等
者。大鈔（十八上半三十三紙）云。如執鏡臨池。池中月出。而此影
不近。天上之月。去地四萬二千由旬。影落潭中。而亦
不遠。以喻菩薩遠在他方恒住此故。雖住此處。常在
彼故。安有遠近之異相耶。一切遠近。類此可知。
鈔但得成佛法爾能爾者。釋成唯德相也。▲言前
即德相此則業用者。問前疏料揀云。八約果分唯
是德相。今鈔引證。何通業用。答鈔約利生。故通業
用。疏約佛證。唯是德相。故疏中云。約佛用亦德用
德上用故。
鈔該取前三故。皆別教分齊者。以別該同也。
疏隨聲取義有五過失者。下疏釋云。一不正信。以隨
言解不稱實故。二退勇猛。不能亡相趣真實故。三誑
他。以己謬解為人說故。四者謗佛。指己謬解是佛說
故。五者輕法。以淺近解解深旨故。謂法如言不殷重
故。疏約未悟入故名為兼者。謂地獄天子。聞天鼓說
法。頓超十地。乃是正為。今約前身熏種之時。故屬兼
為。問彼時聞經。不信謗經。即墮地獄。應屬遠為。何名
兼為。兼為之根。約信向故。答地獄天子。而有二類。一
者謗經。屬遠為攝。二者戒縵。當兼為收。故無其失。
疏借其三乘行布之名等者。問為即圓融之行布耶。
為異圓融之行布耶。若異圓融之行布者。乃是抗行
非圓教義。若即圓融之行布者。是圓教義。應不名借。
答良以圓教兼具。行布正宗。圓融十宗之中。具德宗
故。十地之中。隱其圓融。彰其行布。乍觀名相似唯行
<pb n="92"/>
布所名借。又解若就真證道。唯是圓融。若隨根宜教
道。通於行布。故上疏云。行布是教相施設。圓融是理
性德用。所以名借。▲言權教極果無實事故者。斯則
暗用天台意也。故下鈔云。智者雖說四教三教果海
處。無有實事。但就教中。施設有果。進入位後果即便
虗。如別教說。三賢十地。修三賢位。則有何修。乃至證
地。更無有別。（此約證道）別教十地證境。但是圓家住耳。（此據
教道癈別就圓）即由此義。圓教初住。自在過地。
疏權為等者。謂佛菩薩。權作同類。方便為彼。故名為
權。▲言或在法會而聾盲彰其絕分者。以化將作
聲聞。亦顯法深故。▲言或示在道而起悟知可逈心
者。化己作聲聞。兼彰法廣故。
疏墮無為坑者。（無為正位一墮難出故喻深坑。又<bz>〔悲無〕</bz>水取斷故如彼地獄言壞
善根至貪愛之水等者。（邪見撥無貪愛浸爛皆喻於水不容善根又闕土緣非生
處故）言曾無厭捨者。（上據現惡闕緣令生厭怖。而同有佛性久久當成。故不厭捨）是
知顯惡無則無惡必有。故涅槃云。一闡提人。雖復斷
善。猶有佛性。若能發心。非闡提也。問後之所為。即前
所揀。五類非器。收揀相違。其猶水火。若為通會。答下
疏云。其猶棃庶以對於貴賤懸隔。（斯則揀也）以王收人。則
率土之內。莫非王人。（斯則收也）是以若約普收。則一切眾
生無不具有如來智慧。況於二乘無漏因果。若校優
劣。則權教久行菩薩。尚不信聞。況於二乘。二乘上首。
尚如聾盲。況凡夫外道。
鈔欲配前非器令盡者。問但配前四何名盡。答以
少從多故。權不乖實故。
疏謗雖墮惡猶聞歷耳終醒悟故等者。准下疏釋。此
則益深。如來祕密藏經明。罵藥服之得力。罵沈燒以
還香。罵佛猶勝供諸外道。若爾豈無罵罪。罵罪非無。
今語遠益。故法華云。䟦陀婆羅等。罵常不輕。千劫墮
於阿鼻地獄。受大苦惱。畢是罪已。還過常不輕菩薩
教化。涅槃喻以毒塗之鼓。欲聞不聞。無不死者故。菩
薩之名。趣自聞謗之。曰謗尚遠益。況深信耶。況解行
耶。況證悟耶。佛持之者。勉思此文。
疏大海潛流至無不具有如來智慧等者。故下疏云。
所以知佛智遍者。無一眾生不有本覺。與佛體無殊
故。以上言潛流。則以佛智遍他眾生。今顯生生自有。
故云遍爾。此有二意。一明無一眾生不有。則知無性
者非眾生數。謂草木等已過五性之見。二眾生在纏
之因。已具出纏之果佛。故云有如來智慧非但有性
後方當成。亦非理先智後。是知涅槃對昔方便。且說
有性。後學尚為談有藏無。況聞等有果智。誰當信者。
三彼因中之果智。即他佛之果智。以圓教宗。自他因
果。無二體。故不爾。此說眾生有果。何名說佛智耶。斯
則玄又玄矣。非華嚴宗。無有斯理。▲言又破塵出經
卷等者。下疏又云。如來藏經等說。有九種喻。喻如來
藏。謂如青蓮華在泥水中。未出泥水。人無貴者。又如
貧女而懷聖胎。如大價寶垢衣所纏。如摩尼珠落在
深廁。如真金像弊衣所覆。如菴羅樹華實未成。亦如
稻米在糠糩中。如金在礦。如像在摸。皆是塵中。有佛
身義。
鈔言被非情者以所被情即非情故者。問情即非
情。情體既癈。何為所被不可非情而為所被。縱為
所被。都無覺智。有何益用。不可能即情體不癈也。
體若不癈。不名即故。答由常即而常不即。是故得
名非情亦是所被。
疏前五唯體者。問下疏料揀前三重體。云然大小諸
宗雖通用四法。而理不同也。准此豈不通理也。何云
唯體。答前五重。體本唯事法。將後深義。料揀前四。乃
通其理。故無有失。又問通取所詮體。豈不通理。答約
親所詮故。或以少從多故。或以性從相故。
鈔於後三重料揀則前前無後後等者。問四通小
前七通三乘前八約同教。既皆言通。應知通大通
一乘通別教也。若許皆通。何云前前無後後耶。答
<pb n="93"/>
不據所料揀教體。前無後故。但約能料揀義。前無
後故。小乘無後六。三乘無後三。同教無後二。故作
是說。因論生論。問海印炳現體準還源觀。指論本
覺豈同教。若作海印定體唯屬別教。以讚假者。可
通諸眾。若作萬乘。唯目一人。
疏謂佛語言乃至是謂佛教者。問語路一種。或是意
識。或是脣等。既非是聲。何為教體。答尅性乃非。相從
可是故。
鈔正出今之教體等者。正出婆沙論體也。
鈔語教異名教等者。正理同意語。謂語者音聲為
體。故謂言教。亦即音聲。色蘊所攝。名是不相應。體
行蘊所攝。名與教言。其體條別。教何是名。問意約
語即教故。後答意云。語之教故以名為體。如云佛
子。非佛為體。但用弟子。以為體故。
鏡影由假發者。問正理論說。麤細俱實。云何名假
答云。但藉多塵故名為假。非謂虗假。或云本計是。
實。未計是假。義亦可通。
疏大乘有三大意同前者。小乘前二。或單取聲。或單
取名等。大乘不爾。取聲必攝於名等。取名等亦攝於
聲故。
疏成所引聲者。圓成實性所引聲也。
鈔若因受大種等者。謂因第八識執受有情四大
種所造之聲。餘二準知。▲言若世所共成等者。如
次依他圓成遍計三性。所發之聲也。言性聖言者
猶正也。
鈔天受非餘者。謂彼愚人世無錄用唯天怜愛方
得自存。又世間所尊。莫過於天。世間所賤。莫越於
愚。呼卑賤之愚夫。立尊高之天號。如呼奴為郎君
戲而調之。應云咄天汝甚可怜。故云天愛。作如是
說。非餘有智之人亦作如是說也。▲鈔法詞二無
礙解脫境有差別者。法緣名等。詞緣於聲。▲言蘊
界處攝亦各有異者。聲與名等色蘊行蘊聲界法
界聲處法處。如次攝故。▲言正理救云等者。本計
聲上屈曲非名句文未計云是。▲言依一切位非
自在者。依凡夫位。非聖人故。十地菩薩。於一字中。
顯無量名句故。▲言而體非顯者。自差別義字者
無改轉義者。理不詮義。不可翻譯。如梵云菩提。是
名此翻為覺。如但云菩是字。未有所屬之義。不可
翻譯故。號不改轉也。▲言多剎那聲集成一字等
者。問前一剎那聲現在時。後一剎那聲至現在時。
前聲已滅。如何集成其字。今謂通云。本質前後互
不相見。影像連帶。許同時現。故乃集成。又解雖非
同時。隨其解心。攀前接後。假建立故。如施火輪。實
非是輪。隨心作輪。又如佛言。昔日鹿王今我身是。
名句問答。準字應知。▲言自共相者。局附己體名
自相。貫通他義名共相。色礙心緣各局己體故名
自相。空無我等遍一切故名共相。此是體義對。復
有寬狹對。色蘊名共相。（寬也）色處名自相等。（狹也）復有
離言帶言對。乃至極微為共相。（帶言也）離言不可說
為自相。（離言也）復有增益非增益對。此非緣境而有
解行。貫通多法。名為共相。（增益也）現量緣境。行離動
搖。局附本真。名為自相。（非增益也）復有有作用無作用
對。如因緣變境有作用名為自相。如分別變境無
作用名為共相。▲言一扇者。現涼凡故。二相好者。
現大人故。三根形者。現男女故四味者。應云鹽現
食味故。應云文現義味故。
鈔顯無方理者。方猶比也。無比道理也。或顯義體
無定方城。娑婆一方亦許色等為佛事故。不同唯
識。此方定用音聲為佛事故。
鈔七賢四果者。三資糧（五停心觀。別相念觀。總相念觀。）四加行。（煖。頂。
忍。世第一）為七賢也。預流。一來。不還。阿羅漢。四果也。言
預流者。初預聖流故。見愛定斷修惑不定。或一至
五。前十五心六人名向。第十六心見相諦圓六皆
<pb n="94"/>
名果。言一來者。依次初果進斷修惑。一至六品。六
無間道。前五解脫。咸名為向。第六解脫。其心容預。
得名為果。超越初果。先伏六七及第八品。來登見
道。前十五心。亦名此向。第十六心。超證此果。闕品
證初後證一來。經義可思。但就次第約皆離欲有
下三品。潤一往來欲界生故。得名一來。超證相從。
亦復此名。言不還者。依次二果進斷欲惑。後之三
品。三種無間。二品解脫。咸名為向。第三解脫。方得
名來。超前二果。先伏九品及上七地六十三品。來
登見道。前十五心。名不還向。第十六心。證不還果。
證果已後。必不還生欲。
還聖人。色界中有起智□□□□□□□□□□
□□□□□本有證得涅槃。得名生般。色界□□
□□□□□□□□□□般申事習力。不假加行。
證得涅槃。名無行□□□□□□□□或超或次。
或半或全。至色究竟。證得涅槃。名□□□□□□
□禪定現法樂住。十三思法。若不思惟。即便退失。
若思惟已。便不退失。十四護法。作意防護故。十五
安住平等位。不煉不退。十六堪能證達故。十七不
動性。是利根無上進對下不退。十八慧解脫。但斷
慧障故。十九但解脫。復斷定性故。
鈔以其被呵者。呵其乞食不平等也。言置鉢欲出
者。維摩詰。問亡絕之理。須菩提不知所以。捨鉢欲
出其舍。言維摩詰言至即諸法也者。令須菩提了
言相同幻了幻化同真了自身如化故。言一切諸
法如幻化相者。故叡公云。眾生如化。非有非真。不
達此者。轉如車輪。解法清涼淨。無我無人。眾垢消
除。如日無雲。▲言文字性離無有文字者。一云上
句標。下句釋。此意云。文字真性本離文字之相。下
句釋云。無有文字。又解長讀兩次。一云文字性離
無文字。二云文字性離有文字。是則有無雙遣。▲
言即亡言通圓頓意者。即言緣生也。亡言性空也。
又即言隨順也亡言得入也。▲言但就教道則可
見聞者。約真空頓教隨順門。也就破相始教俗諦
門也。言念處者照寂也。
鈔五行相者。或取蘊等相應語言。或取能說佛菩
薩等。皆能顯義。故號於文。▲言一地者。資糧加行
等。二相者。自相共相等。三作意者七作意。四依處
者三依處。五過患者所毀厭法。六勝利者所稱讚
法。七所對治法者。謂貪嗔等。八能治者。謂不淨觀
等。略廣如名可知。
疏而作佛事者。但為教體。攝化生眾。斷惡進善。名作
佛事。
鈔非言說有性有一切性耶等者。非字之上。加一
莫字。其義方顯。此問意云。由能詮言說有性。知所
詮一切法有性。或不加莫字。但是牒世尊言。最後
耶字。疑問之詞也。佛告下答。初答法無其性而有
言說遺法也。又云下答無有言說遣言也。大慧問
意言。法必相須。世尊答意。意言。法不相須。先明無
法而有言。後明無言而有法。是故下結言法不相
須也。大慧下舉事釋成也。
疏既語嘿視瞬皆說者。問嘿名為說。行相云何。復用
何法。而為教體。答由其嘿住令根生解。故名為說。或
取彼人五蘊為體。約事相也。或取無言真如為體。約
理性也。
鈔如聲是色即二所顯影者。耳意二識所現影也。
或說聽二識所現影也。
疏唯本無影者。如日舒光。新照本法也。
疏復說五心集現者。非是五心法等現。但是經歷五
心影像。聚集顯現。言五心者。一率爾心。創物遇境。都
未作解。二尋求心。推求前境。仍猶預故。三決定心。了
知前境。生印可故。四染淨心。既識前境。作善作惡故。
五等流心。同前善惡後念相續故。
<pb n="95"/>
疏總十二心等者。散亂聞經也。專注聞經。但有八心。
於行常二字上。除率爾尋求二心故。▲言十四相者。
一云十四人影像相。一云是四聲相。餘相依聲假建
立故。
鈔言其五心初後通六識中三唯意識者。法苑云。
第六具五隨意轉。亦是尋求。有希望故。不爾此心
應非五攝。率爾一念。決定未生。若非尋求。便為大
失。決定意識既許多時。染淨自無勢力可自引生
故。果即具有勢力緣故。有義八地已上五識自在。
前後相引。亦成染淨。許七八識前能引後。為染淨
心。五何不爾。故知五識因亦具五。總結之者。前六
具五心。七八各四。（但無尋求第八界初第七轉依。遇新境故。容有率爾。餘三可知。）
此中有義。五識唯二。但有率爾及等流心。尋求等
中五隨生者。即等流心。許亂生故。今據後義。故鈔
云爾。▲言又前三是無記後二通善惡者。法苑云。
瑜伽論說。初三心是無記。第四五通三性。此依因
位中容無亂境。五識中一與第六識。連續生說。若
在因位。境界強勝。諸識雜生。並生五心。皆通三性
所攝。若無漏位。乃得自在一切多善。
疏唯影無本謂大乘實教至是故聖教唯是眾生
心中影像者。問若爾何故下文說聽全收中。終教亦
具四句。或唯說佛心現故等。今謂通云。彼宗以始同
本相盡成佛。寧有本質。但隨妄心變現身說。豈非唯
影。是則能現眾生為聽。所現影佛為說。本覺真心體
通二故。名說聽全收也。如人夢中。一見法師昇座說
法自聽他說。二義得成。唯影無本。其義亦立。又解約
自利內證。（隨染智淨性淨前三鏡）名唯影無本也。約利他外現。
（隨染不思議業相性淨緣熏習鏡）說聽全收也。
疏此前四說至攝眾生故者。如次圓融行布二義也。
或全收全揀二義。或別教同教二義也。
疏說聽雙存二教齊立者。問興亦影亦本二教條別
今此可教其體無殊。全此全彼。二門雙取。故云齊立。
鈔唯明始本不二三大攸同而是自心各各修證
等者。譬如一珠本性明淨。（如本覺也）久埋泥中。（在無明中）瑩
新明淨。（如始覺也）新本無殊。（始本不二）輕重之體。圓明之相。
出寶之用。一味無差。（三大攸同）普對多鏡。（齊對多心）一鏡磨
時。至明至淨。獨照無殊。體相用三。（一人心中光修獨證大三）餘
鏡未磨。未照其殊。（餘心未修未證二大）華嚴不爾也。磨未磨
二鏡互入。故與前殊。問攝境唯心中。唯本無影。是
小乘義。何故前文四通小。後六唯大乘。答唯本無
影。非唯心義。為明四句。因便言之。故疏云。唯本無
影。謂即小乘不知唯識故。即斯義也。又問說聽全
收中。既有別教。何云前八同教。答既無唯字。理有
何妨。
疏則隨一聖教俱非二心者。問二心既泯。其教寧存。
又問心泯教存。何言攝境唯心耶。答此言泯者。非謂
落空。但約互奪。歸一心故。無前二難。
疏會緣入實體者。立相始教。攝相名會緣。從性名入
實。終教緣生無性名會緣入實。頓教相盡性現名會
緣入實。圓教將緣起相由歸理性融通名會緣入實。
義雖通爾。正唯始頓。
疏此方所說十住等十方亦爾即主伴教也者。此意
就能說之人。分所說教。成主伴也。豈可將說聽者教
分主伴也。例知上文主伴重重。極十方而齊唱。不關
於聽。▲言即眷屬教雖不得為主亦是伴類者。如因
對果亦不為主。但得為伴。何所以耶。以劣對勝故。問
法法稱性。何分勝劣。答就不壞相化生儀軌。故作是說。
鈔譬如書字普入一切事等者。如書一切字隨目何
法皆能目故。言而無所住者。而作其法。無定目故。
疏海印炳現體者。前九為別。此一為總。攝別歸總。此
定為體。如香海之萬影咸以香海為體。
疏諸部論師共惟不受者。受者信也納也。
疏八真空絕相宗者。一收破相始教。二攝頓教。問何
<pb n="96"/>
故終前頓後。列宗頓前終後。答教約成佛遲速。終遲
在前。頓速在後。宗攝法寬狹。頓狹在前。（唯理法界）終寬在
後。（通三法界）又解約無相義。正始兼頓。故在終前。約絕待
義。唯頓義故在終後。
疏然此十宗五教互有寬狹等者。文義稍隱。今略指
陳。一以經望宗教料揀。教寬宗狹。一經容有多教。（寬也）
一經唯是一宗。（狹也）二以宗教望教料揀。一宗全攝多
經。（宗寬）一教但攝一經少分。（教狹）又解具數多少論寬狹。
教寬宗教。一經容多教。（教寬也）一經唯一宗。（宗<bz>〔教〕</bz>也）攝經
全分論寬狹。宗寬教狹。一宗全攝於多經。（宗寬也）一教
分攝於經文。（教狹也）應舉喻云經如一國宗如帝王。教
如民類。一國容有多民。（寬也）唯有一王。（狹也）民類各別不
攝全國。（狹也）一王總攝全國。（寬也）思之。
疏龍樹指此為大不思議經者。同準此清涼宗中。少
一大字。如無大字。揀濫不盡。還同賢首。答法界緣起
等言。義同大字。以揀神通解脫等不思議也。
疏第二品會差別者。據文約簡。攝義淵弘。綸綜宏綱
研覈妙趣也。且八十卷。圓經浩渺。畢在斯門。況十萬
偈。具本幽微。盡含此處。是以鈔文控提首尾。漚派源
流。隨會會而來意先陳。依品品而正文次釋。躡前起
後。歷歷分星布義天。辨趣開宗。昭昭兮月臨性海。遵
泣岐悲絲之誨。焉敢增華憑爭衣折杖之儀。叨輝潤
色。類五岳而巘崿。何讓纖塵。同四海以汪洋。靡辭滴
水（鮮演）昔但講宣之際。於茲尚欲書細。今當染翰之
時。至此難緘。狂簡不揆庸虗。粗伸重釋。良以餘論餘
經。顯隨宜乎。但依一勢。斯文斯義。表稱性乎。轉變多
端。由是附大疏十例之科判。狀若星分。收圓經一部
之真詮。形同滿月。且初本部三分科者。肇興彌天之
判。終符佛地之文。今古同導。華梵共稟。洎從光統。迄
至清涼。通將一經。科為三分。妙嚴品為序分。現相品
下為正宗。法界品內時文殊從善住樓閣出下為流
通。所以三者。慈龍降雨八方。先布於密雲。大聖談真
三世。始彰於嚴事。故受之以序分。醫王治世。逢痾必
賜於靈丹。善逝調根。遇器當宣於妙法。故受之以正
宗。天池浩汗。派流橫亘於四方。教海汪洋。傳竪窮於
三際。雖本會而周畢。貴末葉而葉葉傳方。然佛日而
潛輝。令法灯而灯灯續焰。故受之以流通。羅初中後
之三善。始末可觀。列孟仲季之三時。寒喧有序。且初
妙嚴品為序分者。總標六成就。顯七處之圓宗。遍嚴
三世間。為九會之都序。以現相品下為正宗者。勒五
十五卷之寶偈。日朗星纏。編三十八品瓊章。連珠貫
玉。粗衣品次。略辨宏綱。且由致既彰。正宗將闡。四十
念興於眾海。舉其問端。五重相現於如來。將其酬答。
面門光召於眾剎。表從佛生。眉間光矚於普賢。示說
法主。降神力而威加。震動剎網。垂禎祥而應現。警策
群根。地湧妙色之華。顯談依果。毫出勝音之眾。彰教
佛流。為說法之端倪。故受之以如來現相品。二瑞相
彌著。法主將宣。覩毫光而懸解毗盧之心。照法理而
親入藏身之定。內觀事理。外鑒根宜。上感佛加。下為
物軌。故受之以普賢三昧品。三既入至定。感諸佛而
讚揚。特沐勝緣。篤群根而信受。陳十方之依報。剎海
莊嚴。攬十種之因緣。世界成就。故受之以世界成就
品。四已知大覺之通依。體同狀異。未審本師之別剎。
因淨果嚴。莊嚴無盡。一一量等於虗空。妙勝難思。塵
塵遍含於法界。故受之以華藏世界品。五依報既彰。
昔因宜顯。猶根深而果茂。若源遠而流長。修因號威
光。歷事難思佛。尅果名遍照。莊嚴無盡。方舉果人而
顯因法。故受之以毗盧舍那品。已上明所信因果。為
第一會。名舉果勸樂生信分也。六已知依報殊勝無
量莊嚴。未審正報難思如何圓滿。乃應物而成。身遍
百億。四天之下。各隨宜而立號。建百億萬種之名。故
受之以名號品。七普隨物欲。廣說法輪。一諦別名一
十千。四諦通稱四百億。故受以四諦。八顯身智而兩
<pb n="97"/>
光鑒事之二境。境既性相而無礙。光必色心而圓融。
故受之以光明覺品。九上四品為所信。身語意之三
業。下三品作能信。解行德之三心。十首菩薩顯解而
互相激揚。十種甚深彰玄而往復徵詰。故受之以菩
薩問明品。十既有正解。復須勝行。類膏明而相助。猶
足目而更資。歷境造修。逢緣運觀。轉煉悲智。兼濟自
他。故受之以淨行品。十一妙解既發。淨行復修。得具
殊因。須獲勝德。以圓功德而莊嚴。攝四十二位之賢
聖。以圓力用而建立。化二十五有之眾生。賢首說此。
故受之以賢首品。已上明第二會十信法門竟。十二
十信已周。十住將演。不動覺樹而昇釋天。其猶澄江
者。一月共觀者。三舟隨南北而不離中流。住中流而
常隨南北。應赴彼根。故受之以昇須彌山頂品。十三
隨根緣而如來月現。讚佛德而菩薩雲臻。彰雲體而
深玄。顯真空而寥廓。故受之以須彌山頂上偈讚品。
十四感應既交。根教相扣。明信滿而得入正定。談慧
深而安住真空。故受之以十住品。十五總位別行已
彰。通修淨行宜顯。歷十境之深觀。運四等之妙心。赴
十力之真智。生不二之勝解。初發心時便成正覺。故
受之以梵行品。十六位行既具。勝德須談。且明初住
之殊功。以況後位之勝德。強取世喻。但量等於虗空。
若就圓宗。寔功齊於種智。故受之以初發心功德品。
十七下賢既滿性起中賢。說於妙慧明門。示於策心
勝進。故受之以明法品。已上明第三會十住竟。十八
十住已圓。將談十行。亦須赴感俯應其根。故受之以
昇夜摩天宮品。十九主既赴感。伴必讚揚。顯行體而
深玄。依佛智而寥廓。故受之以夜摩宮中偈讚品。二
十由致既彰。正宗宜顯。因修正行。位尅中賢。故受之
以十行品。二十一已圓中賢。將趣後位。蘊積眾行。擬
將圓迴。故受之以十無盡藏品。已上明第四會十行
竟。二十二中賢既具。將闡上顯示應當根。說主赴感。
故受之以昇兜率天宮品。二十三既主伴而咸集。伸
總別之讚揚。顯迴向之願門。依如來之智海。故受之
以兜率宮中偈讚品。二十四由漸既圓。本宗應顯。分
十向而無障。無礙。迴三處而難思議。故受之以十迴
向品。上已明第五會竟。二十五三賢具闡。十聖宜談。
趣佛智而四河同入於天池。秀德華而萬物齊生於
地面。類十德之大海。德德該通。同十德之寶珠。德德
增勝。作菩薩之心階。為如來之智業。故受之以十地
品。第六會竟。二十六者。因地將滿。正覺將成。建勝進
之殊熏。立等覺之勝位。廣闢多門。量同法界。略伸教
義。分顯深玄。光明妙定。徹究真源。善發神通。能生智
慧。故受之以十定品。二十七深定之用。至聖至靈。妙
智之功。無擁無障。故受之以十通品。二十八定力難
思神通門議。由智極而作本。假慧奧而為源。故受之
以十忍品。二十九定通智之三用辨難量。等數喻之
三門慧心莫測。重重校比。明等覺而難知。一一對量。
況妙覺而微細。阿僧祇為大數之首。故受之以阿僧
祇品。三十念劫圓融。剎那間莫窮邊際。塵剎該攝。極
微有無盡普賢。略陳指示。粗顯如來。以後剎而倍前
時。以前劫而為後日。故受之以壽量品。三十一上就
實說。無塵不是佛所居。指事寄談。有處堪為聖依心。
故受之以菩薩住處品。三十二等覺已周。妙覺應闡。
明佛德而總超言念。顯果位而悉扣冲玄。故受之以
佛不思議法品。三十三品。身相普周。具十蓮藏之塵
數。功業宏廓。該三世間之分量。故受之以十身相海
品。三十四海品三十四。大相既爾。隨好更多。一一好
中有多光明。一一光明。有多神用。破阿鼻之地獄。生
兜率之天宮。三重頓圓。十地速滿。故受之以隨好光
明功德品。上明差別因果。次辨平等因果。謂因無異
果之因。果無異果之因。交徹而不一。因果歷然而莫
殊。因即普賢三行門三十五。故受之以普賢行品。果
即如來之性起三十六。故受之以如來出現品。上六
<pb n="98"/>
會修因契果生解分竟。三十七上契果而修因。該羅
六位。今攝解而成行。融貫一時。雲興二百之問。掩義
天之慧光。缾瀉二千之酬。漲心地之法水。處世無染。
故受之以離世間品。第八會竟。三十八上辨其行。今
明其證。佛入嚬申之定。普現神通。眾生逝多之林。頓
證法界。故受之以法界本會。上來多段。總是正宗已
竟。▲後流通者。文開五相之異。五星炳現於長空。義
列五位之殊。五岳群分於率土。良以此之一品。大文
有二。分本末之會筵。折因果之法界。剖頓漸之證入。
辨總別之圓融。非頓無以顯圓。非漸無以階進。非本
無以垂末。非末無以階本。非人無以證法。非法無以
成人。前明不異漸之頓。多門而眾人同契。此明不異
頓之漸。一人而歷位圓修。今托人以修進。軌範後徒。
使大教而弘通。法眼無缺。故受之以法界末會。上來
多義不同。總是本部三分科竟。二問答相屬科者。或
問或徵。各舉千鉤之杵。或通或答。咸鳴萬碩之鐘。三
以文從義科者。分因果之五周。華敷實茂。攝文義之
九會。月皎光輝。四前後攝疊科者。捨後從前。折因源
而為異派。開總成別。分一路而作多歧。五前後鉤鏁
科者。或以前而躡後。繼武聯蹤。或以後而編前。連絲
接縷。六隨品長分科者。開無盡之雜華。隨品長分於
十段。類莫限之剎海。辨處無越於十方。七隨其本會
科者。前八各當其一科。時會名異。後一獨開其兩段。
本末自殊。八本末大位科者。總列六十四之雅會。尅
果嚴因。別彰五十五之嘉筵。依人證法。九本末遍収
科者。總合百二十六之大分。法盡幽玄。別開三千大
千之微塵。人皆善友。十主伴無盡料者。一一會而一
一品結通十方。一一義而一一文展遍三際。既主伴
而互遍。一一難思。若自他之相資重重。莫盡科列。十
審條貫乎。五周不紊收歸。一揆囊括乎。四分無參由
是。七處九會之法苑。枝枝森茂。十玄六相之義林。藂
藂蓊[鬱-山+止]。幸冀良工。妙施斤斧。
鈔眾等勤精進者。故遺教經云。汝等比丘。晝則勤
心修習善法。無令失時。初夜後夜。亦勿有癈。中夜
誦經。以自消息。無以睡眠因緣令一生空過無所
得也。當念無常之火燒諸世間。早求自度。勿睡眠
也。諸煩惱賊。常伺殺人。甚於怨家。安可睡眠。不自
驚悟。煩惱毒蛇。睡在汝心。譬如黑蛇在室眠。當以
持戒之鉤。早併除之。眠蛇既出。乃可安眠。不出而
眠。是無慚人也。慚耻之衣。於諸莊嚴。最為第一。慚
如鐵鉤。能制人非法。是故比丘。常當慚愧無得暫
替。若離慚耻。則失諸功德。有愧之人。則有善法。若
無慚者。與諸禽獸。無相異也。
鈔地獄門前見一僧云是地藏菩薩乃教誦偈云
等者。問菩薩具四等心。何不普教耶。答有緣無緣
故。業有定不定受苦有益無益故。故下疏。問菩薩
之苦。自業所招。自心所變。云何菩薩而能代耶。答
通諸代苦。有其七義。一以苦自妄增悲念故。瑜伽
四十九云。菩薩自勝解行地墮入淨勝意樂地時
云何超過諸惡趣等。此問菩薩云何自離惡趣等。
此問菩薩云何自離惡趣。下答文廣。意云。謂菩薩
於世間。清淨慮已。善集資糧。於多苦有情。修習哀
愍無餘思惟。由此修習故。得哀愍意樂及悲意樂。
利惡趣有情。誓處惡趣。如己舍宅。設住惡趣。能證
菩提。亦能忍受。為除物苦。願身代受。令彼惡業永
不現行。一切善業常得現行。由此悲願力故。一切
惡趣諸煩惱品。所有麤重。於自所依。皆得除遣。得
入初地。釋曰。約此但有悲願意樂身不能代。由悲
決定自獲勝益。二約菩薩本為利生求法苦行。已
名為代。後能為物為增上緣。亦名代受。三約菩薩
留惑同事。受有苦身。為生說法。令不造苦因。因亡
果喪。亦名代受。四設有眾生。欲造無間等業。菩薩
化此不從。遂斷其命。菩薩自受惡趣苦報。令彼得
<pb n="99"/>
免無間大苦。名為代受此依梁攝論第十一說。涅
槃仙預國王。亦同此義。非唯意樂而已。五由菩薩
初修正願。為生受苦。至究竟位。願成自在。常在惡
趣。救代眾生。如地藏菩薩及顯莊嚴王等乃至飢
世身意大魚皆其類也。或以光明照觸。或以神力
冥加。其事非一。六由菩薩此願契同真如。彼眾生
苦。即同如性。以同如之願。還潛至即真之苦。依此
融通。亦名代受。七由普賢以法界為身。一切眾生
皆是法界。即眾生受苦。常是菩薩。故名為代。上來
七義。初但意樂。次二但約為增上緣。四五二義。實
能身代。六七二義。理觀融通。問若依四五二義。應
能普代。何故猶有眾生受苦。答此有三義。一有緣
無緣故。與菩薩有緣。即可代也。二業有定不定故。
不定者可代。三若受苦有益。菩薩令受。方能究竟
得離苦故。如父母教子。附嚴師令治。如是密益。非
凡小所知。但以圓經略本。該十萬偈之真宗。大疏
全文。盡一軸之奧致。應樂廣之偉器。備彰九會之
詮。接如略之煗根。唯闡八門之趣。今所釋者。即斯
文也。實可謂文布蜀錦。行行競吐於芬芳。義貫驪
珠。句句爭呈於煥爛。包雜華之法寶。類天宮之賢
瓶。出方廣之聖財。同龍藏之如意。若窮妙旨。海墨
難書。但竭愚誠。管毫可盡。初解題目。控舉□提綱。
次釋文義。又委□於妙理。後障結。束復綰收於大
節。倣經開初中後善。依僧分序正流科。故有斯文。
不徒然矣。
釋茲一疏。啟彼四門。一總敘名意。二歸敬請加。三
開章釋文。四謙讚迴向。且初總敘名意者。總則略
而咸周。敘則述而不作。名乃毗盧教藏。意乃普賢
心胸。麤分四段。䫫四海而汪洋。細列十門。同十山
而巘崿。標宗體而歸法界。超言超思。歡能詮而屬
此經。具深具廣。顯教主而難思。有應一多而無礙。
彰說儀而周普。橫竪能所而該通。言該本末。等天
池而能百川。旨趣玄微。似香海而印萬像。權小莫
測。積行菩薩。□迷遍益。頓圓難報。含靈速證。暫聞暫
見。熏五智而金剛。圓解圓修。結十身之妙果。文殊
示教利喜。六千道成。毗盧自入嚬呻。眾海頓證。或
啟明而東廟。智海初心。或寄位而南求。因圓毛孔。
破妄想之纖塵。空空絕迹。取佛性之經卷。了了分
明。在一塵而化一生。心心無倦。經多剎而歷多劫。
念念忘疲。結歎宏遠者。比須彌而橫海面高掩群
峯。方杲日而掛天心光奪眾彩。感慶逢遇者。久沉
八苦之巨海怱遇龍舟。永墜三覺之高山頓駕仙
[鴳-女+隹]。感慶再三忻歡千萬。既抃躍不能階也。非聖賢
曷能知之。或略釋於住題。彰五對義之妙理。或粗
陳於品目。顯三世間之莊嚴。雖控提於法門分列
十段。然總敘名意。收歸一科。
二歸敬請加者。歸謂歸投。依托之貌。敬請敬□處
恭之儀。請乃祈求之詞。加乃護助之義。以我疏主
清涼大師握管臨牋。祐文布義。慮凡情而迷昧。恐
四魔以侵凌。伏聖力以冥資。降六通而護祐。希無
障而無難。願有始而有終。言言調契於佛心。字字
無乖於經意。使造解而成觀。根根頓證於真源。令
涉有而□空。念念沒同於性海。陳製疏之十意。廣
有多文。并敬請之三門。束歸一段。
三開章釋文者。初標列於章門。如宣開於眾庫。後
次第而別釋。似□賜於名珍。同畫橫而填彩。先後
恒規。若鑄而發明。古今常則。文分十段。斯辰以盡
於八門。義列萬途。此日總收其一會。一教起因緣
者。動須彌之□側。實非小緣。激巨海而傾搖。誠為
大事。現德山而勝智海。理不徒然。談稱性而闡通
方。言無虗發。所起雖無勝劣。能起自有親疎。隨兼
正而各殊。開因緣而逈異。初因十義者。應法爾之
良觀。窮晴窮處。酬宿因之妙用。能遍能常。順根感。
<pb n="100"/>
則中秋玉兔。影下印於潭心。為教本。則晨旦金烏。
光先臨於山頂。顯果德而依正參融。即入無礙。彰
地位而圓行自在。超思難思。說勝行也。分頓成與
遍成。□開闢於天地。示真法也。融理界而事界。譬
交參於陰陽。開因性者。或利今而利後。勝益難思。
或得見而得聞。殊功叵測。剎那成於堅種。狀若金
剛。一念生佛家。形同王子。後緣者依時也。竪窮念
劫。始終延促而相融。依處也。橫遍剎塵。染淨通局
而交徹。依主依應。超情依定。而靜亂豈測。現相乎
瑞應種種。說人乎賢聖重重。聽人則除當根之眾
會。德本則揀化主之昔因。依請乃有言念之兩殊。
依加乃具冥顯之二異。率向多義。收歸一果。咸為
教起因緣。總辨說經所以。二藏教所攝者。或藏教
而各攝兼正不同。或此彼而更收。全分有異。初藏
攝者。二藏也。隨半滿字。而區分上乘下乘。三藏也。
依寬狹義。而辨析具分具全。若藏攝於此經。有攝
不攝。若經收於彼藏。無收不收。後教攝者。或華梵
而咸同。通分十二。或古今而各異。別辨一多。大意
離合者。離則淺深逈別。隨草木而千差。合則大小
攸同。本天雨而一味。二古今違順者。東土西土之賢
師。各張教網。性宗相宗之英彥。互啟玄關。覺愛則
佛言具異。如善口之歌音。童壽則異自在根。似水
形之任器。牟纖陌延唐印劉亂四人。共立於二教。
南中諸佛光統吉藏多師。同建於三門。光宅四乘。
已分折於權實。天台四教。復區別於偏圓。元曉苑
公。亦開四類。波頗賢首。更立五重。戒賢則分有空
并中道。顯了三乘。智光則開實假與真空。終極一
性。會了義而及不了總具二門。辨性宗而與相宗。
別有十義。三五教開宗者。教分五教。由斷證而不
同。宗列十宗。因淺深而辨異。言五教者。悟單空而
行自利。四諦緣生。修自利而證俱空。三乘五性。約
幻有而與隨緣。生佛有異。據體空而與不變。寂照
無差。障則一斷一切斷。因則一修一切修。果則一
成一切成。理則一證一切證。言十宗者。義在下門。
無繁預敘。四總相會通者。初通諸教而淺深隨緣
益物。後會化儀而前後逐性開迷。三義理分齊者。
具深具廣。明一乘而無量乘。全揀全收。說同教而
帶別教。包四重之法界四序無參。攝三重之觀門。
三光不亂。會色空之四句。不亡具源。分理事之十
門。同一緣起。談十種之玄門。總別有異。出十重所
以。德用不同。既窮理而盡性。又徹果而該因。言念
不可詮緣。牋毫那能載錄。四教所被根者。揀非器
也。抑挫令其發心。彰所為也。褒揚令其聽受。以根
對教。量自力而有未任。以教對根。約佛心而無不
被。所以蟾輪皎潔落影不現於渾池。兔魄輝霞流
光逈照於濁水。輪王髻寶。豈賜無功之臣。親友衣
珠。密與醉臥之客。或揀或為。良有以焉。五教體淺
深者。能所單雙而有異俱舍婆沙。體用出沒而不
同深密唯識。或通攝於所詮。更兼十義。或盡收於
能顯。具足六塵。若本影而於對有實有權。若說听
而全收亦別會緣。入實之體。或攝末而或顯如。理
事無礙三門。或互存而或於即。事事無礙圓音。具
足於十玄。海印禪那教體。總歸於三昧。淺深行布。
後二正是經宗。首尾圓融。前八無非教體。六宗趣
通局者。宗謂宗崇。□□□□而侍主。趣謂意旨。若
子□而養親。通謂總通於餘教。性相師而多同。局
謂別屬於此經。古今說而全異。翫諸師之各別勢
若星分。仰疏主之孤圓形同月滿。依一題而用四
句。至妙至深。隨一句而列十門。難思難議。七部類
品會□。部謂部帙。或略本而或圓滿。類謂□類。或
相似而或派流。品者篇目不同。會者法筵亦異。八
十卷之極談。難陀翻譯。十萬偈之妙說。龍樹流傳。
中上二本。非閻浮提人所受。匿在龍宮。普眼一經。
<pb n="101"/>
唯總持菩薩能知。空竭海墨。同說則遍同類之剎
塵。不可結集。異說則該異類之世界。部類難量。主
伴者。重重齊唱。眷屬者。處處別談。圓滿者。或舉一
而全收。無障無礙。或以多而互攝。超言超思。世親
龍樹釋經。備在於西乾。靈辨謙之造論。盛行於東
夏。八傳譯感通者。先譯傳乎有緒。使習學者無疑。
後感應乎垂積。令見聞而仰信。雖歷代而唯二譯。
并補闕而唯四經。各奉綸言。編入寶藏。或翻譯而
或書寫。瑞應彌多。或讀誦而或講傳。禎祥難錄。（鮮演）
首習唯識三能變。叵究其源。次覽華嚴十所因。罔
窮其邃。且揮麈傳灯。膚受空慚於孟浪。操觚翰牘。
散村實惡於□文。然承諸徒而勸請。（偶因前夏續啟法筵洎至
初秋。列狀扣請。其詞曰。切以滿規等五百學流。宿慕圓宗。時被□<bz>〔義〕</bz>理事之異同莫辨。生佛之即離難分。
昧因果而感酬。迷染淨而斷證。擬請於玄談上下之內。據義門隱闢之間略集記文。永為義釋勞
謙靡遑。憑眾聖而潛加。強陳鄙作。儻片言而合理。
唯願鉤深。或大義而違賢。真更希摝而已矣。迴向
偈曰。
 已得冥加力  集成決擇文  遍熏含識類 
 普入解脫門 
大方廣佛華嚴經談玄決擇卷第六（終）

<article id="n236">華嚴懸談會玄記</article>

No. 236
<sarticle>華嚴懸談會玄記卷第一</sarticle>

蒼山再光寺比丘　普瑞集
將明一部懸談啟以二門分別初總解題目後逐
難釋文初又分二初別解法題以經疏科鈔題各
別故後通解人題以疏科鈔中人無異故今初大
凡開演不越其四謂先科次經次疏後鈔所以然
者欲知經疏大綱非科不能故先科釋雖知大綱
在文難曉故次舉正經正文雖見非疏何知故次
解疏釋疏釋雖明而多總略故以鈔文補而備之
如是四種理應爾故若約生起次第佛先說經依
經造疏依疏有科隨科鈔釋今釋題目當依生起
次第示有由漸故後逐難釋文依開演次第不越
常規故然法題不同有其四題分為四段初經題
二疏題三科題四鈔題。
且初經題即大方廣佛華嚴經然此七字廼無盡
修多羅之總名義門極廣下雖廣釋今入文之先
理應略陳且以七門分別為順七字之題故一明
來意二華梵對翻三依題列對四出名義體五六
釋分別六辯其異名七釋通妨難。▲且初來意者
華嚴大教稱性極談我佛世尊初成正覺遍觀眾
生皆具性德以妄覆故不能證之於是稱性頓演
斯經明各人本地之風光與佛無異庶其一切共
證之也。▲二華梵對翻者佛出西天教流東土若
不翻譯無由解會講學之者首先明之表教來有
自然有總翻別翻若總翻者梵語摩訶毗佛略勃
陀徤拏驃訶修多羅唐言大方廣覺者雜華嚴飾
經若別翻者摩訶云大毗佛略云方廣勃陀云覺
者徤拏云華驃訶云嚴飾修多羅云經其中覺者
即是佛字略存梵音以生信心又略雜飾二字不
令繁廣具以七字為名。▲三依題列對者七字一
題列為十事五對一教義一對經之一字是能詮
教大等六字是所詮義故二就上義中法喻一對
謂大等是法華嚴是喻三就上法中人法一對謂
大方廣是所證之法佛字是能證之人亦名境智
對四就上法中揀持一對大之一字是揀方廣二
字是持即揀大異小揀實異權揀果異因亦是體
用一對或性相一對五就人中借下華字以喻其
因即因果一對佛是果故是以單華字但喻於因
<pb n="102"/>
若合華嚴二字亦喻上之四字。▲四出名義體者
大以當體得名常徧為義常則三際莫易徧則十
虗無外即以全有全空實相為體方以就法得名
軌持為義雙持性相軌生物解故即以六相十玄
為體廣以從用得名包博為義包則廣容博則廣
遍即以染淨依正即入重重為體佛以就人得名
覺照為義照則朗萬法之幽邃覺則悟大夜之重
昏即以十身無障礙身雲為體華以從喻得名感
果嚴身為義感果則萬行圓成嚴身則眾德備體
即以行布圓融行願為體嚴以功用受名資莊為
義謂資廣大之體用莊真應之佛身即以無障礙
大智為體經以能詮得名攝持為義持性相之無
盡攝眾生之無邊即以身名句文為體。▲五六釋
分別者此有四番離合通其三釋謂依主持業有
財也一大方廣所證法也此通依主持業二釋謂
大之方廣有體之相用故方廣之大有相用之體
故此約依主則行布義又大即方廣方廣即大體
用相即此約持業則圓融義二佛華嚴能證人也
亦具二釋謂佛之華揀非因位之行故華之佛揀
非餘行之佛故此亦依主行布若持業圓融相即
可知三大方廣之佛華嚴揀非權小之佛等故佛
華嚴之大方廣揀非因位所得法故相即可知四
大方廣佛華嚴之經揀非涅槃等經經之大方廣
佛華嚴揀非論中所明此則依主若持業者文隨
於義義隨於文詮旨圓融故又上教望於義人望
於法通有財釋並可思準。▲六辯其異名者如攝
論中名百千經此約數為目以此經具本有十萬
頌故涅槃經中名雜華經此約喻為目智論之中
名大不思議解脫經此約法為目故又出現品及
離世間品皆有十名具如後示清涼云前三異名
義多總略二品十目多從別名又局當品故今譯
者具以七字為名則人法雙題法喻齊舉具體具
用有果有因理盡義圓故標經首。▲七釋通妨難
者問如大方廣三字餘經多同如三戒經十輪經
寶篋經圓覺經等十有餘部皆有大方廣言則與
此經為同為異若言同者何獨此經以為圓教若
言異者其相云何答圭峯云配屬三大則同釋義
隨宗則異謂圓覺大雖配體唯明自體常徧此經
則若相若用等皆同真性而常徧又彼方亦配相
但任持自性軌生物解此則雙持性相具十玄門
一一諸相皆軌生物解又彼廣亦配用不能即體
今此則全德相之業用也故後序云冥真體於萬
化之域顯德相於重玄之門用繁興以恒如等故
與諸經異也釋經題竟。
次釋疏題即大方廣佛華嚴經疏卷第一并序釋
此一題初作對二解釋初中先將并序二字望上
大等十一字為能序所序對二以第一二字望上
大等九字為能記所記對三又將卷字望上八字
為能依所依對卷為所依八字為能依四疏之一
字望上七字為能釋所釋對二解釋者亦二先解
義後六釋先解義者經題七字如上所釋疏者疎
也決也開也通也謂經中義理深奧之處疏以疏
明經旨決擇疑惑開而顯之通而達之故云疏也
又是疏理之義如盧仝云人有髮兮旦旦疏理身
有心兮胡不如是今即疏理經中之文義也卷者
舒卷為義舒則閱之卷則思之展卷無礙故謂之
卷第謂次第一乃數之極首蓋此疏有二十卷今
記其次數令不差互故云第一言并序者并者兼
也及也序者緒也如繭得緒緒盡一繭之絲若疏
得序序盡一疏之意又序者爾雅云東西墻謂之
序（所以序別內外也）見墻所以別宅舍之淺深觀序所以
知作者之意旨又序者敘也謂敘述經疏之大意
纂於文前令學者頓觀其大旨故云序也上解義
<pb n="103"/>
竟後六合釋者一疏字望上七字即能所釋之依
主也或通揀別依主謂大方廣佛華嚴經之疏揀
非論等故或作通別依主疏字通故以經別之二
卷第一三字作釋有其三說一總別依主釋卷字
是總第一是別卷有二十第一唯一總中有別卷
之第一二體用持業卷字是體第一是用以體就
用卷即第一三帶數釋卷字是法第一是數卷法
帶起第一數故三以卷字望上八字所依紙素之
卷從能依疏以彰名謂大方廣佛華嚴經疏之卷
依主釋也四第一兩字望上九字能記從所記以
彰名亦依主釋五并序二字望上一題作相違釋
釋疏題竟。
三釋科題即大方廣佛華嚴經疏科文卷第一釋
此科題初列對後釋義初列對者上之八字以為
所科下之五字以為能科卷字望上為能所依第
一望上為能所記如前可知後釋義者有四一略
解名義二古今對辯三義類分別四六釋料揀且
初略解名義者所科八字如前已解能科五字者
卷第一三字義不異前科文二字今當略釋先釋
科字後釋文字且釋科字有其二義一依義訓二
依字形依義訓者諸說不同今略顯示一云科者
分齊義令文及義有分限故一云科者類聚之義
若文若義隨其所應約一類聚而收攝故一云科
者斷也定也斷量楷定分是非故一云科者開通
為訓若見科文義開通故一云科者略聚為義以
少言詞括多義故一云科者次第為義若無科文
理必叢雜若標判已有次第故已上六解並依義
訓二依字形者科字形狀禾邊從斗文義如禾科
文似斗禾得斗而知數文得科而義明後釋文字
者文即是字未改轉位名字已改轉位名文為名
句所依今言文者攝名句故二古今對辯者科判
之義本出佛經或名品或名章或名分皆科之異
名如今經有三十九品等也若就迹而言此土以
道安為始以魏帝（或云秦主）請諸德入內講楞伽經已
問曰朕聞佛法幽深至理玄奧向觀所談都無科
次何耶諸德無對時道安在襄陽聞之遂將華夏
大小諸經科為三分當時舉朝不許後唐三藏譯
親光菩薩所造佛地論釋佛地經科為三分教起
因緣分聖教所說分依教奉行分爾來經無豐約
科為三分今古同遵然後諸師或多或少各各不
同不勞繁述三義類分別者凡科判者有其二類
一三義門二四義門且三義門者一者文科隨文
而判故二者義科隨義而分故三者文義科雙約
文義而斷故言四義門一以文從義科謂此約所
詮之義而科判不拘於文故二以義從文科謂此
就能詮文段而科判不拘所詮義故三義類相從
科如題目中雖有人法之異同為題故總為一科
本文之中雖有序文本文之異同是本文故亦合
為一等也四分別不同科如人法之題雖同題目
人法異故分之為二本文之中序疏別異亦不可
同須分開等四六釋料揀者科文二字文體科用
科即是文持業釋餘可思準釋科題竟。
四釋鈔題即大方廣佛華嚴經隨疏演義鈔卷第
一并序釋此亦二先列對後解釋且初列對者一
能釋對疏義二字并上七字為所釋疏隨演鈔等
八字為能釋鈔二隨疏二字約能詮文為能隨所
隨對三演義二字約鈔家能詮演疏家所詮為能
演所演對四隨疏二字對演義二字為隨文演義
對五上四字為用鈔字為體即體用一對六卷字
望上為所依能依對七第一望上為所記能記對
八并序二字望上一題為能序所序對後解釋者
有三初釋義二六合三問答初釋義者隨謂隨順
即無違義疏謂疏文謂不違經之文故演謂流演
<pb n="104"/>
開通之義義者義理即經疏所詮鈔者鈔略備缺
之義總此意云隨順本疏加言解釋使經疏玄義
流演開通鈔其略而補其缺正其異而採其要故
云隨疏演義鈔也餘義準思二六合釋者初對即
能所依主釋以能釋鈔從所釋經疏以彰名故第
二一對能隨名隨疏之隨所隨名隨疏即隨依主
持業二釋如次第三一對能演名演義之演所演
名演義即演二釋亦然第四一對隨文與演義異
故作相違釋第五一對作持業釋或作同依釋二
用同依一鈔體故或通通別依主謂鈔字通於諸
鈔以隨疏演義而別之故餘三對作釋準前可思
三問答問何故隨對於疏演對於義而不得互對
耶答疏約能詮鈔但隨順義約所詮鈔須演唱故
不以互對也問准諸家章疏體例經題之下應安
疏字於疏字下方立鈔號今何不爾答以鈔題中
所隨已有疏字影取疏題也若上更安疏字則一
題之中有二疏字文則重併非立名之巧今唯一
疏字互望上下二題雙足立名之妙固在是矣釋
鈔題竟上來四段別解法題竟。
後通解人題清涼山大華嚴寺沙門澄觀撰釋此
一題大分為二上之七字是所依處下之五字是
能依人於所依中又上三字所依之總名下四字
所依之別號所以雙舉二者有其二意一舉山令
遠人知舉寺令近人知故二以則天弘大經故多
改華嚴寺號賢首居處皆標此名故今標山以揀
之也言清涼山者即岱州鴈門郡五臺是也以歲
積堅氷夏凝飛雪曾無炎暑故曰清涼山峯聳出
頂無林木有如壘土之臺又曰五臺即本經所謂
東北方有處名清涼山等又寶藏陀羅尼經云我
滅度後於贍部州東北方有國名大振那其國中
間有山號為五頂文殊師利童子遊行居住為諸
菩薩眾於中說法等又准大鈔云離坎乾坤得其
中理此以八卦通配清涼一山五臺近西是以東
臺在離坎二卦之間北臺在坎乾二卦之間西臺
在乾坤二卦之間南臺在坤離二卦之間故中臺
在離坎乾坤四卦之最中通表中道之理又云其
山磅[礡-莆+蒲]數州七百餘里左鄰恒岳右接孟津北臨
絕塞南擁汾陽迴泊日月蓄洩雲龍雖積雪嚴寒
而名華萬品寒風勁烈而瑞草千般乃至云白雲
凝布奪萬里之澄江杲日將昇見三尺之大海等
言大華嚴寺者即古大孚靈鷲也按感通傳南山
問天神曰今五臺山東南三十里現有大孚靈鷲
寺兩堂舊跡猶存南有華園可二頃許四時發彩
人莫究之或云漢明所立又云魏文所作互說不
同如何天答曰俱是二帝所作周穆王時已有佛
法此山靈異文殊所居周穆王於中造寺供養及
阿育王亦依置塔漢明帝之初摩騰天眼亦見有
塔請帝立寺山形似於靈鷲故號為大孚靈鷲孚
者弘信也帝信佛理立寺勸人華園在寺前後之
君王或改為大華園寺珠林集云每春首至秋末
異華間發光曜人目四邊樹園以愛華奇人間無
有移栽不生乃至移樹園外亦不生等至則天時
與于闐三藏譯華嚴經見菩薩住清涼山因改大
華嚴焉寺者司也天子置九司以置九卿一太常
寺主禮樂二宗正寺主六親昭穆三大理寺主刑
獄四光祿寺主膳羞五司農寺主倉儲六大府寺
主平準七太僕寺主車轝八衛尉寺主器械九鴻
臚寺主賓客此寺凡有外方使命皆止其中漢明
帝時摩騰竺法蘭二三藏初至此土令鴻臚安下
爾後僧居之處因以名焉次釋能依人者沙門二
字釋子之通稱梵語具云沙迦懣曩此云息惡瑞
應經云一切諸法中因緣空無主息心達本源故
號為沙門然有四沙門一勝道沙門二活道沙門
<pb n="105"/>
三示道沙門四污道沙門義如別章然今疏主據
本而說即勝道沙門依迹而論即示道沙門也。▲
澄觀二字即疏主之別號澄者定也觀者慧也表
和尚定慧雙修故按妙覺塔記云法號澄觀字大
體俗姓夏侯越州會稽人也法界孕靈隨緣於帝
禹之族誕若剖珠洞鑒鄰室稚歲趨庭厥考授與
六月之詩即曰可畏而敬每童戲聚沙建塔或誡
之汝聚沙安避塵垢染即鞠躬對曰沙無自性攬
真而成真豈染矣夙習警矣年九歲禮本州寶林
寺禪德體真大師為師歲曜一周解通三藏至十
一奉恩得度纔服田裳思冥理觀乃講般若涅槃
白蓮淨名圓覺等一十四經起信瑜伽唯識俱舍
中百因明寶性等九論年滿具戒於曇一大師門
下受南山行事止作遂講律藏又禮常照禪師授
菩薩戒原始要終啟厥十誓體不損沙門之表心
不違如來之制坐不背法界之經性不染情礙之
境足不履尼寺之塵脇不觸居士之榻目不視非
儀之彩舌不味過午之餚手不釋圓明之珠宿不
離衣鉢之則遂參無名大師印可融寂自在受用
即曰明以照幽法以達迷然交暎千門融治萬有
廣大悉備盡法界之術唯大華嚴乃依東京大詵
和尚聽受玄旨利根頓悟再周能演詵曰法界全
在汝矣。▲至住處品審文殊隨事觀照五頂遂不
遠萬里委命（大抄云途雖五千反復萬里當時逆寇亂常兵戈鋒起不憚而遊故云委
命也）栖托聖境相仍十稔掛錫于大華嚴寺山門真
侶懇命敷揚遂思五地聖人身栖佛境心證真如
於後得智起世俗心學世間解廼却覽詩禮傳籍
圖讖道德寓言四科十翼百家祖述周易子書華
夏古訓竺乾梵字諸部異計四圍五明顯密軌注
二王筆法悉煥然氷釋即於般若院啟曼拏羅優
游理觀祈聖祐之夢一金像挺特山嶽月滿毫相
卓立空際仍於𥧌內捧咽面門及覺久如遂下鴻
筆恍若有神是月也設無遮以慶之疏成將闡忽
夢為龍頭枕南臺尾蟠北臺鱗[髟/(鼠-臼+(ㄇ@(企-止)))]輝空光逾皎日
須臾奮迅化成多龍分照而去流通之兆也後製
隨疏演義鈔四十卷隨文手鏡一百卷華嚴綱要
三卷法界觀玄鏡一卷三聖圓融觀一卷華嚴圓
覺四分中觀等論關脉三十餘部七處九會華藏
世界圖心鏡說文十卷大經了義備要三卷七聖
降誕節對御講經談論文兼一家述詩表牋章總
八十餘卷後奉德宗詔與般若三藏譯烏盤所進
華嚴後分譯就帝請講之講已上曰誠哉是言微
而顯撫廼賜紫衲方袍兼禮為教授和尚奉詔述
疏十軸誕聖節賜輦迎之內殿談法帝命廣敷新
經厥旨要曰大哉真界萬法資始（云云）帝時默湛
海印朗然大覺誡於羣臣曰朕之師言雅而簡辭
典而富扇真風於第一義天能以聖法清涼朕心
仍以清涼賜為國師之號是時內外台輔重臣咸
以八戒禮而師之後答順宗經義帝於興唐寺為
造普光殿華嚴閣塑華嚴圖法界會次因答憲宗
法界帝為鑄金印遷國師統冠天下緇侶穆宗敬
宗感仰巨休悉封大照國師以開元二十六年戊
寅歲生天寶戊子歲出家（玄宗年號）至德（肅宗年號）丁酉年
心印受戒代宗大歷戊申年詔入內與辯正三藏
譯經為潤文大德興元元年甲子歲造疏貞元丁
卯歲功就貞元丙子年翻經賜紫己卯年授清涼
國師號憲宗元祐五年庚寅歲授僧統印文宗大
和辛丑歲帝授心印於師至開成己未年春三月
六日旦詔上足三教首座寶印大師海岸等付法
囑𠼱竟而卒歷九宗聖世為七帝門師（代宗德宗順宗憲宗
穆宗敬宗文宗）俗壽一百二僧臘八十三形長九尺四寸
手垂過膝目夜發光晝乃不瞬言論清雅動止作
則學贍九流才供二筆凡著述現流傳者總四百
<pb n="106"/>
餘卷盡形一食大經始終講五十遍無遮大會十
有五設弟子為人師者三十有八海岸寂光為首
稟受學徒一千唯東京僧睿圭山宗密獨得其奧
餘即虗心而來實腹而去蛻經三七顏光益潤端
身凜岳自證之力也其月二十七日恭承遺旨遷
奉全身於終南山石室皇帝輟朝重臣縞素其餘
即可知也初搞有西域梵僧在葱領見二使者步
履虗地以呪止而詰之曰余北印土文殊堂之神
東土取華嚴菩薩大牙供養及至奏啟石室驗之
果無大牙唯三十九璨然如霜遂闍維靈骨得舍
利數千粒明白光潤舌紅如蓮火不能變（上略記文）又
大宋高僧傳中有贊寧僧統所述之傳事多錯謬
不須繁引。▲撰者集也採錄眾文集成章句釋此
一經故名為撰有本云述者蓋述而不作之義也
樂記云知禮樂之情者能作識禮樂之文者能述
作者之謂聖述者之謂明已上離解若合釋者清
涼之山大華嚴之寺皆通別依主或山有清涼之
德用寺中興於華嚴故以為名者持業有財二釋
如次或經顯菩薩住處在於清涼而寺在山中故
以華嚴為名者即隣近釋又清涼山之大華嚴寺
大華嚴寺之沙門二釋皆是總別依主也清涼山
大華嚴寺沙門即澄觀沙門之澄觀澄觀即述澄
觀之述二釋皆得問科疏鈔中各有人題今何唯
解一題耶答雖有三題一人無異故於一處通明
餘二不勞繁迷釋題目竟。
後逐難釋文中先解鈔序。
至聖垂誥鏡一心之玄極者顯如來說經也釋之分
三初列對二消文三五教辯明且初二句序文十事
五對一人法對至聖是人餘皆是法二法義對垂誥
是法一心等是義二總別對一心是總玄極為別四
法喻對鏡字是喻垂誥為法五揀持對至字能揀聖
字能持二消文者至者極也聖者正也見道已去雖
名為聖唯至佛果方名至聖垂者布也誥者典誥書
云典謨訓誥皆經誥之別稱鏡者喻上誥字法者典
誥能明示一心鑒微玄極喻中如秦鏡至明照人心
故朱鎧詩云西國有秦鏡其光世所希照人見肝膽
鑑物窮幽微今正取此故後疏云以聖教為明鏡照
見自心等無二無三謂之一堅實靈明謂之心玄即
幽玄極謂至極意云我佛世尊布教如明鏡洞鑒一
心之中幽玄至極之自理也三五教辯明者一小教
至即生空理聖即生空智菩提樹下斷結成佛名為
至聖垂者設也引也權設小法引二乘故誥即阿含
緣生等經言一心者即假說一心謂實有外法由心
轉變非皆是心（謂世出世間染淨等法由。心造。業之所感故改轉變動而非皆是心也）
二始教者至即二空理聖即二空智色究竟天上成
正覺者名為至聖垂者說也悟也根本智中流出後
得從後得智起大悲心為物宣說令二乘人悟唯識
故誥即深密楞伽等經言一心者即本識也然有三
類一相見俱存名一心二攝相歸見名一心三攝所
歸王名一心玄極者根本智名玄二空理名極也三
終教者至即本覺理聖即始覺智始本不二名為至
聖垂者賜也顯也等賜一乘顯理事無礙故誥即法
華涅槃等經言一心者即如來藏名一心此亦有二
一攝末歸本（攝前七歸第八）二攝染淨歸如來藏寂照即以
真妄和合名一心指玄即以真妄不二名一心各唯
得一義也言玄極者即始本二覺也四頓教者至即
無理之理聖即無智之智以無佛無不佛名為至聖
垂者傳也彰也單傳心印彰絕待理故誥即金剛思
益等經言一心者泯絕染淨名為一心絕待之智曰
玄絕待之理曰極五圓教者至即無障礙理聖即無
障礙智十身無礙身雲名為至聖垂者布也安也通
方之說布於法界安立四種法界義故誥即華嚴大
經言一心者即無障礙一心也此亦有三謂融事相
<pb n="107"/>
入融事相即帝網無盡（已上五教具十種一心如行願鈔等說言玄極
者亦無障礙之智與理也。
鈔大士弘闡燭微言之幽致者菩薩造論也釋之分
四初列對二消文三五教分別四會餘儀此二句序
文亦十事五對一人法對大士即人弘闡等即法二
經論對或云本末對微言即經弘闡為論三教義對
微言即教幽致即義四法喻對弘闡是法燭字是喻
五揀持對大者能揀士者能持二消文者士謂士夫
通目於人然凡聖不同有其四種凡夫唯名士二乘
名上士菩薩名大士佛號無上士今揀餘三故名大
士准智論中釋大士有十義一依大乘教二起大信
心三發大願四具修大行五備歷大位六起大智七
斷大惑八圓證大理九當成大果十當度大生總相
而言謂依大教發大心行大行證大果故名大士問
大士若唯菩薩如何通小教耶答小乘諸論多菩薩
造如世親菩薩晦孤明於俱舍造五百部小乘論等
是也弘謂弘揚闡謂宣闡謂宣闡即目菩薩所造諸
論燭者喻上弘闡之論如經云譬如闇中寶無燈不
可見佛法無人說雖慧莫能了法中經無菩薩之論
不能見其幽致喻闇中寶若無燈燭不可見而取也
微言者即上垂誥之經幽致者幽謂幽深致即致趣
即上微言中所詮之義也意云菩薩大士造論弘闡
皆照燭佛經之中幽深之致趣也三五教分別者小
教即天親世友等大士弘闡俱舍婆沙等論文釋阿
含緣生等經六識三毒七十五法等之幽致也始教
即無著天親等大士弘闡瑜伽唯識等論文釋深密
楞伽等經八識十如百法之幽致也終頓二教即馬
鳴龍樹等大士弘闡起信摩訶衍等論文釋法華涅
槃等經二門三大九相染淨等法之幽致也圓教即
世親龍樹等大士弘闡十地不思議等論文釋華嚴
大經六相十玄之幽致也。
鈔雖忘懷於詮旨之域而浩汗於文義之海者釋妨
也妨云理本無言（躡前垂誥及弘闡也）義絕疆域（躡前一心及玄極幽致也）
大覺能仁及諸菩薩以忘分別情懷證真成果今復
說經造論詮義差別豈為允當故此釋也雖字文舍
縱奪上句縱下句奪意云佛及菩薩於一真法界之
中雖無心懷於詮旨之疆域而不妨以無緣慈愍生
未悟浩浩汙汗起廣多之文義如海之深廣也。
鈔葢欲下二句顯意也問既忘懷於詮旨之域何不
忘言而契道而反浩汗於文義耶故今云爾意謂道
本無言非言何以傳理本無象非象何以顯故假寄
所詮之義象能詮之言繫使學者因其跡而窮無盡
真趣矣象繫之言語出周易象謂爻象以喻所詮繫
謂言繫以喻能詮即因言以得象因象以得意得意
以忘象得象以忘言也或可跡謂兔象跡如因跡而
得兔得象因文義而證玄趣矣准此繫字或目繫象
蹄之索也或周易中大象小象上繫下繫孔子寄以
顯易理。
鈔斯經等者上該通諸教此下唯顯此經能詮之文
所詮義理甚深廣大不可得稱此借論語文彼云泰
伯其可謂至德也已矣三以天下讓民無得而稱焉
今顯深廣之極也謂文該三部理極十玄故問諸家
外鈔通前段皆讚當經則此段唯屬結嘆之文今所
以前通諸教此別讚當經耶答此中唯云斯經文理
故若結嘆前者應云斯經論文理也則有收文不盡
之過是以前通此局其理明矣。
鈔晉譯下別明造疏此明造疏所由有二今初晉譯
得門謂晉朝翻譯之經幽玄祕密雖光統靈裕等諸
師皆伸疏解唯賢首大師探玄一記可得其入理之
門也論語云夫子之墻數仞不得其門而入不見宗
廟之美百官之富得其門者亦寡矣今借用之。
鈔唐翻下唐經迷奧也謂唐時所翻靈妙之篇章（或此
經多靈應如譯時雙童現瑞甘露呈祥等故云靈篇）賢首造新修略疏至十九
<pb n="108"/>
卷大願不終後時賢哲靜法苑公刊定而釋之大義
屢乖微言將隱未得窺覩其玄奧爾奧者即堂之西
南隅也然其上句互影謂得入門者必覩其奧若未
窺其奧者由不得其門也上來新經比舊經文義多
全而缺得意之疏學者無由趣入故疏主不可緘默
斯造疏之緣也。
鈔澄觀下二句謙己述作也揆者度也言膚者皮膚
淺近之謂也意云我不自揆度學未至於骨髓但及
皮膚淺受之學輙便造疏闡揚大經玄微之旨也膚
受之言見論語。
鈔偶溢下二句慶疏流通不期而然謂之偶溢謂溢
滿意云但隨力通經何期大行於世偶然盈溢中夏
九州蠻夷四海言九州者尚書禹貢中云禹別九州
爾雅云兩河之間曰冀州（自河東至河西彼疏云兩河間其氣清厥性相近故
曰冀冀者近也）河南曰豫州（自河南至漢其氣著密厥性安舒故曰豫豫者舒也）河西
曰雝州（於用切自河至西黑水其氣蔽壅厥性急凶故雍雍者壅也兼得梁之地西北之位陽所
不及陰壅也故曰雝州）漢南曰荊州（自漢南至衡山之陽其急似廠稟性強梁故曰荊荊
者祖也）江南曰楊州（自江南至海其氣燥勁厥性輕<bz>〔楊〕</bz>又陽氣奮揚之地故名焉濟
河間曰兗州（自河東至濟其氣專賢厥性謙信故曰兗兗者信也）濟東曰徐州
（自濟東至海其氣寬舒稟性安徐故曰徐徐者舒也）燕曰幽州（自易水至北狄其氣深要厥性
剽疾故幽幽者安也）齊曰營州亦名青州（東方少陽其色青其氣清歲之首事之始
故以青名焉自岱東至海）言四海者東夷（東方之人好生萬物觸地而出夷者觝觸也）
西戎（斬伐殺生不得其中戎者兇也）南蠻（君臣同川而浴極為簡慢蠻者慢也）北狄
（父子嫂叔同穴無別狄者僻也）而言海者海之言晦以晦闇於禮義
也。
鈔講者下學徒陳請初二句標請人疏主常千徒擁
座今言盈百者謂或面言心受或懸悟幽宗已能講
者其數盈百即僧叡等為首也咸者皆也叩者以頭
叩至地也大教下敘其請意先二句按定經疏文理
深遠親承下二句謂面稟微得相近言髣髴者相近
也於此經之宗旨不敢言得故云髣髴近宗也若垂
布疏文軌範於千古之下（莊子釋音云古者久也）我等思慮若
無鈔文恐後代學者迷惑疏主高大悟解之疏文也
希垂下二句正伸請希望垂慈造鈔重再分剖得覩
經疏之光輝言再剖者前以造疏剖於經今復造鈔
剖於疏故言光輝者喻經疏之玄義也。
鈔順斯下顯述鈔文也分三初述鈔安名謂隨順百
人清雅之懷故再造此鈔言條理者書云如網在綱
有條而不紊今謂再治其條貫則教綱不紊矣立名
可知。
鈔昔人云者二顯述鈔意分二初引古難易語出楊
子彼云楊子先生遊於錦江見一婦人抱子而泣乃
問其故曰我夫在日以藤漆鐵木善能造船夫今亡
沒王取其船村人逃避子母慮亡故我泣之楊子嘆
曰人在則易人亡則難今此意云若我在世則易為
諮訣若吾沒後或有疑昧難為解也。
鈔今為下二顯鈔有益謂此鈔興雖同一時一處望
遠於四方終於千古學者見之皆如對我面而解會
也。
鈔然繁則下三造鈔體式分三初繁簡有失謂章句
繁多則學者或生厭倦望涯有退屈之心章句簡略
則經疏或昧源流正解無由而起。
鈔顧此下二謙無折中者無過繁簡不及之謂也顧
此之才實難無此之才而輙伸鈔釋故為愧也此亦
鈔主自謙耳理實疏鈔皆得其中矣才難二字文出
論語彼云才難不其然乎今借用之言折中者中之
一字通平去二音今以序文平仄音律定之宜作去
聲呼也。
鈔夫意下三正顯體式問既無折中之才云何造鈔
耶答我今之意使後學者見此鈔文一人所作其鈔
言辭而於疏文不支離矣易曰中心疑者其辭支或
但令後學遣疑即鈔之式也釋鈔序竟。

<pb n="109"/>
華嚴懸談會玄記卷第一

<sarticle>華嚴懸談會玄記卷第二</sarticle>

蒼山再光寺比丘　普瑞集
疏往復無際等者迴向品說迴向眾生即往復無際
也迴向實際即動靜一源也迴向菩提即含眾妙而
有餘也彼疏中廣以十門三義配三迴向今略引彼
配釋此文一依三法初句眷屬般若次句實相般若
三句觀照般若既是即寂之照何德不具而照功無
涯故云有餘次句融拂末句結屬下皆准此二滅三
道初句滅業道次句滅苦道三句滅惑道三淨三聚
初句饒益戒來往不息故二句律儀戒動靜皆寂故
三句善法戒廣含眾德故四顯三佛性初句緣因萬
行無際故二句正因一源清淨故三句了因智含萬
德故五成三寶初句僧寶眾多和合故二句法寶理
法為最故三句佛寶佛含眾妙故六會三身初化次
法後報可知七具三德初句恩德化生無窮故次句
斷德證真無惑故三句智德智為能含故八三菩提
初句方便菩提一切菩提樹下示成正覺故二句實
相菩提三句實智菩提九證三涅槃初句方便淨涅
槃隱跡雙林根盡應移故二句性淨涅槃三句圓淨
涅槃萬德俱圓故十安住三種祕密藏初句解脫藏
往復自在故二句法身藏三句般若藏可知大疏又
云十內舉一為首展轉相由成三百門乃至無盡隨
一一義具攝德用即入無礙等故知五句攝義無邊
歷劫宣演亦莫能盡故經云欲具演說一句法阿僧
祇劫無能盡斯之謂也問此十門三義准會解記云
是終頓宗義不可配圓宗標舉宗體今何故又配而
釋之耶答若據各門本義實唯同教一乘之宗不可
配法界之宗體也今各以第四句而融拂之融則三
一無礙拂則三一雙寂二義同時豈非法界宗體故
大疏云隨一一義具攝德用即入無礙等。
鈔順經四分等准大疏科經有其十例一本部三
分科二問答相屬科三以文從義科四前後襵疊
科五前後鈎鎻科六隨品長分科七隨其本會科
八本末大位科九本末徧收科十主伴無盡科雖
具十例以無盡然正釋文時唯用前二例科故今
科疏亦以此二例也其問答相屬科即四分故謂
准經大位問答總有四番第一會中大眾起四十
問或當會答盡名舉果勸樂生信分二從第二會
有四十問至第七會末答盡名修因契果生解分
第八會初起二百問當會答盡名託法進修成行
分四第九會初起六十問如來自入師子嚬呻三
昧現相答盡名依人證入成德分問依賢首說善
財求法別問別答名漸證分立其五分今何不開
答清涼意以頓漸雖殊證法界是同故總立一分
也問何故有此四分答入法方便信解行證理應
爾故今疏順此故科為四。
鈔若順序正等者三分之始自道安法師如前已
敘經三分者以初品為序分三世間莊嚴是起法
之由緒故現相品已下為正宗分法界品內善財
已下為流通分今疏三分可知。▲鈔今初總序名
意者名即一部疏文意即綱領大義言亦名教迹
者如尋象迹必獲象身尋此疏序得疏本意故或
可名意教之三言皆通大經以雖是疏序而疏正
釋經故謂經序唯序經疏序該序經疏鈔序通序
經疏鈔故通亦無妨。
鈔順無盡者迴向鈔云十是一周圓數順無盡故。
▲鈔言意多含者前於疏中已解四義今於鈔外
又申六解足其十意以彰無盡一順一多無礙義
故初句一不礙多二句多不礙一三句一多雙融
四句一多雙泯五句結屬法界二順法界緣起義
<pb n="110"/>
故初句諸緣各異次句互徧相資以一切法同一
源故互相資也次句俱存無礙不壞相資故含眾
妙不壞各異故有餘也四句廢識從智末句結屬
三順經宗十一字初句即因果二字次句即理實
二字次句即法界緣起四字次句即不思議三字
末句結屬四順題中所證法故初句廣字次句大
字三句方字四句融拂末句結屬問此與鈔配三
大何別答鈔泛就三大說不約經題故異也五順
因門果海故謂前三句是普賢因門緣起法界第
四句是遮那果海離言即同因果法界末句結歸
六順先解後行故前三句約解故如前五門所釋
以為解境第四一句約行說故言思斯絕也末句
結屬可知。▲鈔初句明用者問配釋三大何不次
耶答含餘法界故顯圓融相故彰無礙理故隨作
者意故表攝末歸本先用次體後表依本流末中
體後相故又以義就文故此本標舉宗體顯法界
義故以法界為次今以義相當故略配二大耳三
大正義在後冥真體於萬化之域等故如後說儀
周普中配十身亦不次之例也。▲鈔往者去也下
鈔釋用大一句序文義如繁雜而各有所歸今以
科分庶令易見。
鈔無際有二下此總說事理二種無際下三解中
隨義別分乃成異義問若即事同真豈不濫於體
大耶答此有二師所說不同一助正師云唯取能
同事相絕於邊際名為無際亦約事用（意云前無際約成事
之體此無際約體空事用）非取所同之理故不濫體二寂照師
說此但當下靜義非即真體一源方是體大今又
助解此別教三大許相即故若用中無體體中無
用與終頓何異故體大中亦有廣多無際之用也
問豈不相濫答為門不同亦無雜亂。
大科分三
初散訓略釋（二）
初三對釋往復（往者）
後二義釋無際（無際）
二總徵廣釋（二）
初徵列（何法）
二別釋（三）
初雙約迷悟說（二）
初具釋往復（二）
初合明二對（今初）
二別明起滅（二）
初明妄（迷則）
後明真（二）
一隨緣有起滅（然真）
二不變無起滅（二約）
後略釋無際（言無）
二唯約妄說（二）
初標（二唯）
次釋（二）
初往復無際合明（二）
初廣多無際明往復（二）
初竪（一竪）
次橫（二約）
次絕際無際泯往復（若約）
次引證（二）
初證竪絕際（中論）
次證橫無際（橫尋）
三返不還源說（二）
初釋往復（二）
初對前唯復（二）
初正對顯（三約）
二引外文（故屬）
後有往復（三）
<pb n="111"/>
初總標（就此）
二引證（故文）
三結釋（釋曰）
後釋無際（此中）
三結法所屬（然上）
鈔何法往復下徵列也問何故唯徵往復而略無
際耶答往復是法體無際是義用今但徵體義用
自來或但要言詞穩便故。
鈔今初迷法界下具釋往復三對六義以前二對
諸教少說又去動屬迷來靜屬悟其義無差故先
合明起滅一對諸教多談而又起滅俱通迷悟真
妄其義有差故後別顯言迷者能迷法界所迷能
迷之體有其二說一云根本無明三細六麤十重
惑也一云所迷既無盡法界能迷亦帝網之惑六
趣者毗曇論云趣者名到亦名為道謂彼善惡業
因道能運到其生趣處故名為趣又趣者歸向之
義謂所造業能歸向於彼天乃至地獄也言悟法
界等者悟為能悟法界所悟能悟之體亦有二說
一云翻十重染滅異住生四位始覺為能悟體一
云所悟既無盡法界能悟亦是無障礙智不同起
信之分齊也言復一心者即眾生之自心前法界
之異名也就寂名法界就照名一心又一心有軌
持名法一心有性分名界其體無異也。▲鈔皆法
界用也者略結二對也謂如同教中准起信等說
唯以出生世間出世間善因果為用大則揀其惡
染不揀善染今此別教一切染淨迷悟乃至六趣
旋還披毛戴角皆法界用也故知同別之義亦天
隔矣問此用大中有三義而第一義中亦有三對
六義及二無際等今唯明初二對之義文義未盡
何故便有此結文耶答有二一云此中間結該初
後故二云此上迷悟義已略畢後不出此故略結
也。▲鈔迷則下此妄法起滅雖唯妄有生滅而妄
滅由悟故屬雙約迷悟也然真下約真說起滅也
然字不盡之辭意言妄法無體可言生滅真則不
爾有二義故故云然也問初隨緣中既有妄生滅
言何故科中唯判屬真答雖有妄言對顯真故標
中亦唯云真有二義故問既約真說生滅何屬雙
迷悟答真生即悟真滅即迷亦雙之義也言隨緣
者能隨即真所隨即染淨二緣也此有二義若同
教義無性真如隨無明緣成十重染法即真滅妄
生悟即反此若別教無障礙理隨緣成無盡染法
即性起之義故所起染如帝網重重此染緣起若
淨緣起無障礙理起無障礙智滅帝網惑等此則
真妄雖有生滅皆以不生生為生不滅滅為滅皆
法界用也問三對六義何唯起滅中明真隨緣餘
二對不說耶答起滅既爾餘二亦然謂隨染緣起
而真往六趣亦去動也隨淨緣起而真復一心亦
來靜也但二對別說起滅通說為異耳。
鈔二約不變下具足應云迷悟動靜生滅來往紛
然真界湛若虗空體無生滅去來動靜謂此不變
義非唯約生滅中說亦該前二對之中皆不變也。
▲鈔此義在下體中者問此明用大何故顯體義
耶答有二一云真如有隨緣不變二義今相對以
立因便明之二云理實隨緣不變二義俱是用大
即二無際故所依無障礙體方是體大若爾如何
指在體中答真如二義一隨緣義是違自順他與
體疎故不屬體二不變義是違他順自與體近攝
屬體也如唯識中識以了別為行相（如不變屬用大）亦復
用彼顯自性云識以了別為自性（如更以用屬體大）問妄
亦有體空成事二義何故不明答理合具明今以
真不變即妄體空真隨緣即妄成事故影略耳。▲
鈔言無際下略明無際理實此中具八無際迷悟
橫竪各二種故今此唯二影取餘六謂迷中一義
<pb n="112"/>
唯約竪論廣多無際影取竪中絕際及二橫也若
具作者應云鈔中有一迷來無始即無初際二迷
無迷源竪無初際既無有始豈得有終絕初後際
上二竪論若約橫說一迷心障翳廣無邊際二橫
尋迷心不在內外故亦絕際上四皆迷若悟四者
鈔中一云悟絕始終即無後際此唯竪論絕際影
取餘三若具作者應云二竪論去來洞徹三際廣
無初後上二約竪若約橫者一橫說悟心通廓浩
無邊際二橫尋悟心不在內外故亦絕際問何故
鈔家行文如此影略答欲使學者虗己而求發生
觀智故往復三對與二無際前後具闕下皆類此
其與夫尋文數字之流不可同日而語也。
鈔二唯約妄說等者問此中何以但釋無際不解
往復答六趣往復即唯約妄也易故不言承上相
傳於此皆說七十二往復謂六趣相望舉一望六
皆有往復則每一趣中亦十二往復六趣總論具
七十二種矣如人往人趣復人趣往天趣復天趣
等餘趣亦然又若約妄心則緣彼境時為往緣此
境時為復妄念攀緣往復何限故下鈔云動即往
復有去來故問往復二字各有三訓何故雙約迷
悟中具配釋之唯約妄中全不說耶答應准知故
若具說者去來約處起滅約時上皆動亂靜即體
虗而隨緣真如亦隨妄起滅去來動靜約不變則
迷倒動靜起滅來往紛然真界湛若虗空體無生
滅去來動靜此義在下體中。▲鈔過去無始未來
無終者問如起信云以從無始已來念念相續未
曾離念故說無始無明今言無始則可然妄有斷
盡之時生死有終又言無終何耶答略有三義一
約一人則可終通一切則無終二若言有終以彼
定執長邪見故三此約妄為門故無終。▲鈔中論
云下即彼本際品文十藏品疏鈔釋云初偈引教
立理顯無始終次偈二句仍上遣中以無始終可
對待故二句遣先後共略有三義謂有問言生死
二法為先生後死為先死後生為生死一時一時
名共今且總非下偈出所以云若使先有生後有
老死者不老死有生生不有老死若先有老死而
後有生者是則為無因不生有老死釋曰前偈破
先生後死生必因死今先有生則不因老死而有
故云不老死有生則亦令生無有老死先獨生故
後偈破先死後生生者是死因今死在前為無因
矣次破一時偈云生及於老死不得一時共生時
即有死是二俱無因釋曰以生不因死死不因生
故後結法空云若使初後共是皆不然者何故而
戲論謂有生老死既言本際不可得亦不應定謂
無始無終況有始終之見邪故證前妄無妄源竪
無初際等也。▲鈔是以遠公云者准遠公傳云遠
聞羅什入關中即遣書通好（云云）什答書中有偈
一章問其所解法云既已捨染樂心得善攝否（此二
句問戒）若得不馳散深入實相否（二句問定）畢竟空相中
其心無所樂若悅禪智慧是法性無照虗誑等實
無無非停心處（六句問慧）仁者所住法幸願示其要是
以遠公復以書遣什并報此偈也然迷途非一致
下更有四句云時無悟宗匠誰將握玄契來問尚
悠悠相與朝暮歲今引此者有二意一寂照意云
通證上四種無際初二句證妄無妄源等竪論絕
際次二句證橫說中妄念攀緣浩無邊際次二句
橫尋妄心不在內外等後二句證竪論過去無始
未來無終等以致字有本為世字故二玄鏡及助
證等唯證妄心不在內外一義也謂雖有上下諸
句唯以觸理自生滯一句為引證之本文也餘句
皆是兼來無勞異說後義為正然上四種無際猶
是總相據實迷中往復皆各具四以為八種也。
鈔初義是總下謂三義對說約橫竪以分異也泛
<pb n="113"/>
言橫竪而有二義一約時處論橫竪如常可知二
就法論橫竪謂約彼此論也橫則彼此不相望竪
則彼此相望也今鈔中三義就法論橫竪也橫論
則三義不相望各各具往復以鈔中三番消釋往
復無際一句也若各不具則釋文不備故若約竪
論彼此相望則總別有異故初義為總二三別也。
▲鈔復本源者影取往流轉故斯即靜義者影取
妄中斯即動義此唯竪論故六義中真妄各一生
滅二義皆通真妄故此不論。▲鈔故周易復卦云
下雙引二卦證其復字初復卦者彼疏云天地養
萬物以靜為心不為而物自為不生而物自生寂
然不動此天地之心也今引已證靜義泰卦跮云
天體在上此卦陽爻居下地體在下此卦陰爻居
上即天地氣相交而生萬物天體將上地體將下
故云無往不復今證無但迷往而不悟復也然天
地上下陰陽往復具十二卦今當略示正月為地
天泰<img n="X/X08p0100_01.png"/><rubynote t="【圖】"/>二月為雷天大壯<img n="X/X08p0100_02.png"/><rubynote t="【圖】"/>三月為澤天夬
<img n="X/X08p0100_03.png"/><rubynote t="【圖】"/>四月為純乾<img n="X/X08p0100_04.png"/><rubynote t="【圖】"/>五月為天風遘<img n="X/X08p0100_05.png"/><rubynote t="【圖】"/>六月
為天山遁<img n="X/X08p0100_06.png"/><rubynote t="【圖】"/>七月為天地否<img n="X/X08p0100_07.png"/><rubynote t="【圖】"/>八月為風地
觀<img n="X/X08p0100_08.png"/><rubynote t="【圖】"/>九月為山地剝<img n="X/X08p0100_09.png"/><rubynote t="【圖】"/>十月為純坤<img n="X/X08p0100_10.png"/><rubynote t="【圖】"/>十
一月為地雷復<img n="X/X08p0100_11.png"/><rubynote t="【圖】"/>（謂陽已徃而初復一爻故云然往必復十二月
為地澤臨<img n="X/X08p0100_12.png"/><rubynote t="【圖】"/>其陰陽往復終而復始蓋如此也
故以為證。▲鈔此一義下約橫論影取前唯約妄
中亦往復也。▲鈔故文殊下問前唯約妄中不引
經證往復義今返本中焉何引證答前妄中往復
易知故不引證今返本中意在勤修故廣引證言
文殊初說雙行之行者彼經云菩薩雖不捨生死
而不為生死諸過惡所染等釋曰此約生死涅槃
也彼又有六對雙行之行一有為無為二大小乘
三空有四相無相五願無願六生滅無生滅故名
說雙修之行次云下標徵釋結可知菩薩往復之
道義通諸位有以局配則非也言修空無相無願
者準第七下鈔云三解脫門亦名三三昧三昧即
當體受名解脫即依他受稱此三能通涅槃解脫
故名為門但是一法以行因緣說有三種觀諸法
空名空門空中不取相轉名無相於無相中無所
願求轉名無願等如智論說應度者有三種故一
見多者為說空門二愛多者為說無作門三愛見
等者為說無相門也言三種覺觀心者有二解一
云是三解脫所對治故言覺觀者疏主云覺觀舊
名新譯為尋伺唯識云尋謂尋求令心怱遽於意
言境麤轉為性伺謂伺察令心怱遽於意言境細
轉為性皆以思慧為體即覺麤觀細也今三皆空
無故斷覺觀也一云准瑜伽第十一云以不淨治
欲以慈治恚以悲治害如是對治三種惡覺觀故
即能治非三解脫也。
鈔皆上句自利者問初義云觀諸眾生心之所樂
應是利他何言自利答有二一雖觀於他成自觀
行故二云以少從多故言往涅槃故者涅槃豈有
方所以己求諸義言往耳生死無始在中對前往
故名復。▲鈔雖往復下問正明復義何故上說往
復鈔中答也影取妄中雖有往復總為妄往流轉
矣問前散訓字義中往復各有三訓今屬法中何
以全不言耶答可以意得故若具說者應云去來
約處起滅約時上皆動也靜即上皆相待寂故而
隨緣真如亦隨悟心去來起滅動靜約不變則悟
心動靜去來起滅紛然真界湛若虗空體無動靜
去來起滅此義在下體中。▲鈔此中無際下唯略
顯總二義影取橫竪若具作者一菩薩行海窮劫
而行竪論無際隨一一行遍塵方修橫說無際上
二廣多無際二二稱真即前二無際皆稱真故名
絕際無際自利利他又各四種亦具八也。▲鈔對
上三義等者問釋體要對用三義釋相大何不對
<pb n="114"/>
耶答體用相翻義可爾故疏之文勢理亦通故相
大不然。▲鈔所迷真性下影取所悟真性言一源
莫二者離世間品疏云隨客塵去而莫歸見本往
則還源返本有還有去皆是起心還去兩亡寂然
不起起則諸善失壞不起則出離蓋纏觸境寂知
方冥真體。
鈔動即往復有去來故者此證影顯前用大唯妄
中有往復三對義故言靜即體虗下謂往必對復
來必對去既相待立故知體虗無自性也應知動
即前隨緣義靜即前不變義所依無障礙體方是
一源也。▲鈔不釋動下即肇公物不遷論注釋者
捨離也此則成事與體空一相不相捨離也則動
靜名殊下方歸體大。▲鈔自利靜也者亡心遺照
定慧兼修故利他動也者涉有化生拕泥帶水故
又前十對之中以自利為往利他為復而前總配
中以往配動以復配靜今不爾者約對往涅槃為
靜復生死為動故也又前約用大生死無始在中
故涅槃云往生死云復今約體大眾生本具故涅
槃云復生死云往化而無化者影修而無修不失
一源下歸體也問何故對上用大三義釋於體耶
答此中意欲攝用歸體謂初攝迷悟動靜之用次
攝唯迷動靜之用後攝唯悟動靜之用同歸一源
體也。▲鈔若對上二種無際下總就事法明廣多
無際具十二種別約一一事皆有分齊（謂前雙約迷悟中迷
悟各具橫竪二種成四唯約妄中往復各具橫竪二種為四種返本還源自利利他各具橫竪二種為四
種總為十二種也）而各即事同真際即無際亦有十二種
（三義橫竪亦然）又前散訓略釋中總明二種即依總開別
今此二種即攝別歸總總別合論有五十二無際
也。▲鈔動靜無礙下明混無障礙方顯一源之體
意融二無際義為一源故言際與無際者謂前事
理二種各各有際及與二種無際亦相待而立既
無定異方顯一源之體也。
鈔清淨法界杳杳冥冥者即性淨無障礙理以為
能含之體如金含器故恒沙二字釋眾字性德下
釋妙字上雖舉能含之體意在所含之相又或帶
因以明也相依乎性下釋有餘二字問如言常德
其體皆常何所不遍而言有餘答性德無外無德
非體今別舉其德顯體有餘問真體為是常德否
若不是常德何稱無外既非無外望相德何名有
餘答相離體無故無德而非體故稱無外相雖恒
沙各具隨名數異故體有餘若爾體若是一何非
有名之數如其多法為難亦爾答真理寂寥不墮
諸數設說為一為欲破數強曰一源如法句經一
亦不為一為欲破諸數等。▲鈔恢恢焉下借莊子
養生篇文具云庖丁為文惠君（粱惠王也）解牛彼節者
有間而刀刃者無厚以無厚入有間恢恢焉其於
遊刃必有餘地是以十九年而刃若新發於硎。▲
鈔阿僧祇品等者上能所含猶帶因以明此正約
宗以證故釋所以中還帶因論故云毛約稱性等
兼前總涉三義初由理事無礙故得事事無礙此
復約法性融通以釋所以即別教因也然此等三
句含於同別故作此釋也問准前段則體大甚深
相大則有名之數有名之數不遍無外之體何名
眾妙稱大耶答常樂等即是大義而不妨名相各
異顯體有餘雖稱體無涯而名相分齊各異故云
眾妙。
鈔然此略有二義下文外別明相之同別體用准
知謂無障礙理為別教體大無性真如為同教體
大全法界真妄為別教用大世出世善為同教用
大言本自具足者揀非業用故。▲鈔亦老子意者
前則眾妙二字意目佛教相大恒沙功德不為佛
教意亦老子前則義意此則文意又前引內教證
此引外教證故云亦也或可有餘是道教文意眾
<pb n="115"/>
妙亦道教之文故云亦也道可道下因具引章釋
曰下具釋彼意言以一真法界為玄妙者問准下
別嘆能詮中說於一真法界義分心境境中大方
廣即是三大何故今以一真法界而為體耶答以
全總法界作體大故謂彼以義門階降此據法體
不分故不相違也依此總門或可全作相作用等
思之。
鈔融則三一互收者問三中舉一攝二應云一二
互收今何爾耶答別得總名故亦猶七處中菩提
場遍餘六處下鈔云普光忉利等七處皆有菩提
場亦是餘六別得總名故彼既得爾此亦應然故
綱要云體相用三非異猶一寶珠寶珠之體圓滿
之相鑑照之用三無離理舉一全收。▲鈔云何超
下具徵釋一句義也而但云超者從文便當略而
言也。▲鈔並皆超之故云逈出者顯超逈二字唯
一重釋也鈔何者下釋融拂相也融存拂泯既莫
能覊豈言象之能到其法故云逈出即以逈出二
字釋其超字然所以超者有三義故一於人超權
教菩薩及凡小故二於心非三慧及報生智之境
故三顯法體佛菩薩亦不思議故。▲鈔又借斯下
顯超及逈出作二重釋謂前超唯超言思今又逈
出上超言思也故經云下上句證超言思下句證
逈出言況言相本絕下進顯一義謂前遣猶帶詮
明況言相本寂何待遣之故云亡絕亦亡斯則下
約相待門遣拂前但直遣故不重繁但可清耳虗
襟自冥契矣。▲鈔具上諸德獨在法界者問上迷
法界而往六趣等豈法界德耶答約具德門無法
非德今既融拂無礙全稱法界何非德耶雖悟法
界而情謂不忘何名德耶。
鈔初句從本起末者此有二說一云依無際理體
為本起往復之事為末一云此句疏中但有其末
非謂無際是理問既無其理何言依本起末耶答
豈不前云言意多含也言不動真際建立諸法及
不壞假名而說實相此四句即大品及智論等文
也各一句本一句末思之可見然此本末不同前
三大釋但以理事為本末也第三句能含為本所
含為末第四一句融拂理事或生佛性相生死涅
槃等準上釋之。▲鈔末後結屬通四義焉者若通
具上四即同教意若取法界普融四句隨舉一句
即攝四句者亦別教意文意雙含故。
鈔法界類別中言第三無障礙法界者即事理無
礙法界言屬上三法界者以上三法界融拂自在
歸總無障礙法界也上屬四法界五法界准此可
知。▲鈔往復與動下綱要云有為即事法界無為
即理法界依理成事事能顯理即亦有為亦無為
法界真理奪事事能隱理名非有為非無為法界
此二由上事理無礙法界而生言含眾妙而有餘
即無障礙法界者即事事無礙法界亦由事事無
礙故總融上四為斯一界混然不亂重重無盡此
猶歸別門名事事無礙法界不同下所歸無障礙
法界無得相濫今約圓融門故非普攝門也然法
界二字義含多類故上四句配釋種類不同故疏
主下云然法含持軌界有多義梁論十五云欲顯
法身含法界五義故轉名法界一性義以二無我
為性一切眾生不過此性故二因義一切聖人四
念處法緣此生故三藏義一切虗妄法所隱覆故
非凡夫二乘所能緣故四真實義過世間法以世
間法或自然壞或對治壞離此二壞故五甚深義
若與此相應自性成淨善故若外不相應自性成
染故上五義皆理法界復有持義族義及分齊義
然持曲有三一持自體相二持諸法差別三持自
種類不相雜亂與法義同族者種族即十八界上
二並通事理分齊者緣起事法不相雜故於中性
<pb n="116"/>
通依主持業因唯依主後六唯持業（上下疏文）今事法
界并有為法界皆分齊義并持諸法差別與持自
種義及無為法界皆性等五義及持自體義種族
中意識所知名為法界攝十六法謂受想行蘊及
五種色（謂極略色極逈色受所引色遍計所起色定自在所生色）并八無為（謂六
無為中開真如為三性也雜集第二言無為法有八種謂善法真如不善法真如無記法真如虗空擇滅
非擇滅不動及受想滅）今取所知八無為為無為法界義唯
取真如無為為理法界義其理事無礙法界并兩
亦雙非法界皆通上義而無礙也其無障礙法界
以性義融餘義故皆無障礙由法界具如是義故
所以種類不同也其配五法界下疏具云隨義別
顯略有五門一有為法界有二一本識能持諸法
種子名為法界如論云無始時來界等此約因義
而其界體不約法身二三世之法差別邊際名為
法界不思議品云一切諸佛知過去一切法界悉
無有餘等此即分齊之義二無為法界亦二一性
淨門在凡位中性恒淨故真空一味無差別故二
離垢門謂對治方顯淨故隨行淺深分十種故三
亦有為亦無為法界有二一隨相門謂受想行蘊
及五種色并八無為此十六法唯意所知十八界
中名為法界二無礙門謂一心法具含二門一心
真如門二心生滅門雖有二門皆各總攝一切諸
法然其二位恒不雜亂其猶攝水之波非靜攝波
之水非動故第四迴向云於有為界示無為法而
不滅壞有為之相於無為界示有為法而不分別
無為之性此明事理無礙（今鈔唯無礙門）四非有為非無
為有二一形奪門謂緣無不理之緣故非有為理
無不緣之理故非無為法體平等形奪雙泯（今鈔唯此
門）二無寄門謂此法界離相離性故非此二又非
二諸故又非二名言所能至故是故俱非（形奪門要二相
假無寄門則當法自離故不同也）五無障礙法界二一普攝門謂
於上四門隨一即攝餘一切故是故善財或覩山
海或見堂宇皆入法界二圓融門謂以理融事故
令事無分齊微塵非小能容十剎剎海非大潛入
一塵也以事顯理故令理非無分謂一多無礙或
云一法界或云諸法界然由一非一故即諸諸非
諸故即一乃至無盡上五門十義恐學者要知故
筆於此也。▲第四總彰立意者前三番別消疏文
此一番總出初立法界之意言先敘如來為物應
生者如梵天請問疏云如來大悲隨機攝誘兼齊
十惡非直五乘所以化創憍陳道終須䟦是也言
先小後大者彼疏又云或談權道之三乘乃分羊
鹿之殊駕或論究竟之一實復合白牛之同體是
也言或無像現像者如上生疏序云原夫性質杳
冥超蹄象而含攝覺體玄妙絕視聽而融貫方智
雲於縠月察神理而猶迷假慧刃於叢筠揆靈機
而不測乃至然後俯提十地疎海月於寶方下控
三乘挺山儀於垢域等是也言無言示言者如唯
識疏序云無言之言風警韜遂彩而月懸等是也
（上並依集玄記中引釋）。
鈔答云以是此經之所宗故者此經正宗法界故
言又是諸經通體故者如攝論云多聞熏習從最
清淨法界所流等釋論云所流者正說正法謂十
二部經疏主下云佛證體智證最清淨法界而於
後得安立教法名為所流故知十二部經皆從法
界流出故是諸經通體也又是諸法之通依故是
即依理成事故所以根本法界與一切事法為通
依也言一切眾生迷悟本故者以真如法界為迷
悟依故一切諸佛所證窮故者以未證無礙法界
未證窮故諸菩薩行自此生故者不悟法界行非
真流但名假名菩薩爾初成頓說等者不離菩提
樹頓彰七處九會等既非權漸之教故先敘法界
也故云不同餘經有漸次故言最後一意正答初
<pb n="117"/>
問者以上問何不先敘為物應生先小後大等故
今正答由頓說故非敘漸次也而前諸意共成後
意者恐有問云初成頓說故不同餘經此則聞命
矣何不別敘餘法而便敘法界耶答云以此法界
此經宗故所以頓說又法界是諸經通體故所以
頓說乃至諸菩薩行自此生故所以頓說問若爾
何不先答後意耶答欲以前六意成於第七意故
正意答之於後也。

華嚴懸談會玄記卷第二

<sarticle>華嚴懸談會玄記卷第三</sarticle>
蒼山再光寺比丘　普瑞集
疏剖裂玄微昭廓心境者玄微與心境即所詮之義
剖裂與昭廓即能詮之經鈔外略申三解一揀偏顯
圓釋二上通下總釋三迎前帶後釋初者如五教相
望小教詮生空等雖曰玄微望始教二空則為淺近
也如次終教理事無礙頓教絕待真理雖曰玄微望
華嚴經皆淺近也故獨此經得剖裂玄微之稱言昭
廓心境者小乘心外有境始教雖攝境唯心猶存八
識終頓雖明真心然猶未得心境無礙一即一切故
獨此經昭廓心境二上通下總釋者上句通指上法
界宗體剖裂在於經中下句總廓心境收一切法故
鈔云因果萬法心境普收三迎前帶後釋者以今玄
微心境即上法界宗體必迎前所詮目此能詮又剖
裂昭廓雖是能詮若不帶後說主是誰剖等。
鈔故難思議者以上所詮難思議故能詮亦難思
議也謂以雖昭廓而言無在而昭廓等不可作言
與無言之思議也。▲鈔謂於無障礙法界者然此
法界非界非非界非法非非法無名相中強為立
名名為無障礙法界問上云玄微即前法界多義
今剖玄微為心境何獨剖無障礙法界耶答上雖
有多義法界皆不離無障礙法界約能歸有多所
歸唯一故。▲鈔一真法界者未分理事等殊絕待
曰一非妄曰真問上云無障礙今云一真有何異
耶答無異也約離過義名為一真約具德義名無
障礙體即一也體絕對待本無內心外境一理多
事等殊為引生悟入義分心境為趣入之門也。▲
鈔故下裕公云者下宗趣疏中引即靈裕法師也
彼謂法界門中義分為心境諸佛證之以成淨土
法界即是一心諸佛證之以成法身等此但證義
分心境非證能所證也從則二皆所證下是鈔出
彼意也問上立義以心為能證境為所證今引證
如何却以心為所證耶答心有王所不同若總望
境為言則王所皆名心故得為能證若約人運智
則王所別明故心為所證心所中智為能證也故
諸佛語其總體尅性唯智能證心境皆為所證此
所證唯在果。▲鈔所證之境下却以心為能證也
能所證通因果故以佛華嚴為能證也。▲鈔文中
廣說者既配一題此即經字准此則亦剖裂於心
境及前法界多義也。
鈔若凡等者地前為凡地上為聖等覺已下為因
妙覺為果此等心境廣明故。▲鈔出現品下以佛
果心境例餘心境也佛境者經云云何知應正等
覺境界佛子菩薩摩訶薩以無障無礙智慧知一
切世界境界是如來境界（一）一切三世境界（二）一
切剎土（三）一切法（四）一切眾生（五）真如無差別（六）
法界無障礙（七）實際無邊（八）虗空無量（九）無境界
之境界是如來境界（十）一切世間境界無量如來
境界亦無量乃至無境界無量又云應知如來智
海無量從初發心修菩薩行皆佛境界應如是知
疏云正顯分齊之境兼辨所緣之境分齊即因果
理智凡聖有無等即無分齊之分齊境所緣則齊
<pb n="118"/>
佛所知二義相成皆難思之境界矣如來心者出
現亦云如來心意識俱不可得但應以智無量故
知如來心譬虗空為一切物所依而虗空無所依
如來智慧亦復如是為一切世間出世間智所依
而如來智無所依等總有十相如經。▲鈔諸位心
境例此可知者如三四五會明內凡三賢心境第
六一會明十地菩薩心境第七會初六品明等覺
心境廣如經說下皆准此。▲鈔如云欲知下亦以
觀佛心例餘也此偈即出現品如來心也長行如
次上所引疏云諸乘之智依佛智生而佛智果滿
更不依他問豈不依心及依理耶答此中王所無
二故無智外如故然此中言令觀佛心者如何觀
耶鈔主云欲言其有同如絕相欲言其無幽靈不
竭欲言其染萬累斯亡欲言其淨不斷性惡欲言
其一包含無外欲言其異一味難分欲謂之情無
殊色性欲謂無情無幽不徹口欲談而詞喪心將
緣而慮亡亦由果分不可說故是知佛心即有即
無即事即理即王即所即一即多心中非有意亦
非不有意意中非有心亦非不有心王中非有數
亦非不有數數非依於王亦非不依王一一皆示
圓融無礙即觀佛心義也。▲鈔又云若有下出現
品偈後空心境中亦引當具釋之疏云初二句總
以喻顯後二句約法別顯別顯有二妄取如彼淨
空無雲翳故斯則真止二觸境無滯如彼淨空無
障礙故斯即真觀此觀不作意以照境則所照無
涯此止體性離而息妄故諸取皆寂若斯則不拂
不瑩而自淨矣無淨之淨則闇蹈佛境此為心要
後學思行既遠離妄想空能觀之心及空所取之
境令心所向皆得無礙。▲鈔又云若有欲得下十
地品文疏云勸修利益初句所求次句空妄心也
次句不許斷常通達平等空妄境也亦無平等之
念以遠離微細念故能如是修疾作人天大導師
也。▲鈔云何張小下意云心境不互全收皆名為
小心境互收張小使大也故下經云者即迴向品
文疏中自有三釋一約如體性空故如外無智等
二如智一味同一真體安得智外更有如耶三事
事無礙舉一全收佛智稱真收法界盡差別事法
皆隨所依理在佛智中況所證如寧在智外評曰
第一義順前心境空義次義即下終教中所引義
今正用第三義故證如智相收也。
鈔真心真境下通難也此牒難辭然此難與答真
妄影略問准答妄具難應云真心真境本自無涯
無可張小妄心妄境本自局小如何使大答中應
云真體雖爾若非經說無由得知妄隨情局經說
即真名張小使大也。▲鈔經云下問明品文疏云
上句總標體深次句分量廣大故佛地論引經釋
云諸佛境界唯除虗空無能為喻下二句云一切
眾生入而實無所入。▲鈔又云下法界品文疏釋
云即二十一種功德中於所知一向無量轉功德
也謂佛無障礙智於一切事品類差別無著無礙
故今唯取其如空廣大之義下句云其心本來常
清淨。▲鈔知妄本自真下須彌偈讚品文疏鈔云
遍計所執理本是無今既知妄本真則見依圓名
見佛清淨也。▲鈔如心佛下晉經夜摩偈讚文也
下釋云心為總體悟之名佛成淨緣起迷作眾生
成染緣起雖有染淨心體不殊然上三各有二義
總心二者一染二淨佛二義者一應根隨染二平等
違染眾生二者一隨流背佛二機熟感佛各以初義
成順流無差各以後義為返流無差上約橫論若
約一人心為總相佛即本覺眾生即不覺無差可
知。▲鈔皆張妄心者影取妄境故以上文中亦有
妄境即真之義也或云此約唯心門境不離心故。
▲鈔因果萬法等者問經中昭廓無邊之法何以
<pb n="119"/>
但言心境故此答也如或有別說不同則隨一一事
皆有張廓也准此則前三義別說因果萬法亦然。
疏窮理盡性徹果該因者大意如鈔今鈔外別伸二
解一望前總別解二望後揀餘解初者科云別顯深
廣者由上總明能詮剖裂玄微昭廓心境然未知玄
微心境窮理盡性徹果該因否故此別顯前總中玄
微等理無不窮性無不盡果無不徹因無不該故云
爾也二望後揀餘者對下結法所屬唯華嚴有窮理
盡性等反顯餘經於理未窮於性未盡於果未徹於
因未該也如法華等尚於事事無礙理趣未窮況餘
權教耶又餘經雖明佛性未顯法界性雖明三身之
果未徹十身滿果又徹果唯屬果未能屬因故又雖
該因未徹五周圓融之因又該因唯屬因不能屬果
故並非深廣以揀之也。
鈔理謂理趣道理等者理性各二義釋然理雖通
真理今對性字故唯目理理二訓然理趣則義有
所歸道理則但可詮顯如言火但詮顯火而非水
等名道理若言要火本欲成食溫身等名理趣餘
則例然今皆窮極故云窮理性二訓約法約心分
二義也如在有情數中名佛性在無情性中名法
性之類也其體是一然下疏云法性者法謂差別
依正等法性即彼法所依體性即法之性故名法
性又性以不變為性即此可軌亦名法性此則性
即是法故名法性此二並不變釋一切法各無性
故名為法性即隨緣之性法即性也鈔釋云法性
三義前之二義雖依主持業不同然皆與法不得
相即以不變之性非妄法故第三隨緣與法不離
不即不離方為真性評曰今通此三故約深也二
心性者若與妄心為體故云心性即心之性若與
真心為體心即性故依主持業二釋如次上之二
性今經皆盡故云盡性也。▲鈔昔者聖人作易下
彼疏云昔者聖人之畫卦作易也本意將此易卦
以順從天地生成萬物性命之理也。▲鈔注云者
即韓康伯注也言生之極等者有本以極字皆是
傳寫誤耳准易注皆極字彼疏釋云命者人之稟
受有定分從生至終有長短之極故云命者生之
極也此所賦命乃自然之至理故窮理則盡其極
也。▲鈔即以極字下鈔主釋也言取意即別者即
上二理二性也。
鈔言徹果該因等者一段鈔文准指玄略為科排
分二。
初今四字通深廣二義（二）
初略標二義（言徹）
後廣釋二義（二）
初證釋成（二）
初釋廣（徹究）
後釋深（若云）
後重料揀（二）
初辯其廣義直目能詮經（上約）
後釋其深義轉歸能詮經（二）
初證釋却是所詮（今約）
後通妨轉歸能詮（而其）
後古八字唯局深一義（然因）
鈔言徹究五周之果者一所信因果（即初會六品後二品是）
二差別因果（從第二會至七會中隨好已前是也謂第七會中前之六品并前六會是
因不思議等三品是果亦名生解因果三平等因果（即第七會中後二品也普賢行
品為因出現品為果亦名出現因果）四成行因果（即第八初明六位之因後明八相之
果亦名出現因果）五證入因果（即第九會中初明佛果大用後顯菩薩起用修因因
果二門俱證入故也）言六位之因者即第二會十信第三十
住第四十行第五十向第六十地第七等覺。▲鈔
若云因該果海等者釋深義初發心時便成正覺
即梵行品意具如下引言雖得佛道不捨因門者
法界品意位後普賢故寂照云文殊雖已果滿反
<pb n="120"/>
為佛子（證果徹因源也）迦葉上位菩薩却禮初心（因徹果也以涅
槃中彼說偈云發心畢竟二無別如是二心初心難自未得度先度他是故敬禮<bz>〔而〕</bz>發心等是也。▲
鈔上約廣義等者指玄云上字緣文隔越指前廣
義名上今字無隔指上深義名今言以因徹彼果
故者徹字誤書應是該字上釋徹果此解該因故
或是行文影略互顯不錯無妨。▲鈔而其能詮者
釋妨也問既深義約所詮者如何科云別歎能詮
故云爾也。▲鈔然因該果海下顯用文字以上句
用易即全用其文而不取其意下句用古人之言
然欲含其深廣故略彼四字也。
疏汪洋等二句既結且歎上句別歎深廣下句總歎
深廣雖廣大悉備合當廣義然約深廣皆悉備談故
云爾也謂上句四字即為四句汪即是深洋即是廣
冲即非深非廣冲者中也以雙遮顯中故融即亦深
亦廣下句即四句皆備也。
鈔冲亦深也者以雙非故深言中也者准道教則
道體離天地之二邊故中今以離理事二邊故中
也和者唯准道教釋也。▲鈔老子云者即彼道冲
章第四中文也彼注云道出冲和之氣而用生成
萬物有生成之功而不盈滿云或似者於道不敢
正言彼疏云冲虗也謂道以冲虗為用也。▲鈔融
者融通下無不融通謂之廣難窮源底謂之深。▲
鈔故肇公云下即涅槃無名論意也意云汪哉甚
深洋哉甚廣四生九類何有不由此本性清淨之
涅槃也。▲鈔八師經者梵志此云淨行言闇旬者
撿本即耶旬或是別譯但梵音輕重耳彼經次云
巍巍堂堂猶星中月神智妙達眾聖中王諸天所
不及黎民所不聞願開盲瞑釋其愚癡所事何師
以致斯尊天尊答曰快哉斯問發開大行吾前世
師其名難數吾今自然神曜得道非有師也然師
有八謂一殺二盜三婬四妄五酒六老七病八死
吾見此八事多諸過患因而修道離苦獲安故曰
八師釋曰前五即戒防非故無六道之業斷集也
發善故為出世之因修道也後三由見苦果即知
苦也以斯成道即證滅也今但取其汪洋之言所
出耳。▲鈔亦如冲和等者上唯引文所出此下方
配釋經謂所如即冲和之氣用生成萬物無有盈
滿能如之經即出生無盡義理無有盈滿時也問
上引三文證其汪洋冲之三字何故唯約老子配
釋答雖引三文餘二文約法顯其深廣故不須配
唯老子冲字對此是喻故須配釋也。▲鈔融通下
出上融字深廣之相也上句廣下句深故。▲鈔兼
三才者說卦云立天之道曰陰與陽立地之道曰
剛與柔立人之道曰仁與義兼三才而兩之故易
六畫而成卦也彼疏云八卦小成但有三畫於三
才之道陰陽所以重三為六立天之道有二種之
氣曰成物之陰於施生之陽立地之道有二種之
形曰順成之柔於持載之剛天地既立人生其間
立人之道有二種之性曰愛惠之仁與割斷之義
也。▲鈔強配之者明非正義遮後人之妄解也。▲
鈔九會玄文下有二意一云只現行經權小不測
故難思深廣故稱海也二云無盡時會之大經名
難思教海於現行八十卷中可見難思之經如觀
牖隙見無盡空故。▲鈔說真妄等下通人及法上
句人下句法也。▲鈔法華佛知見一義者即問明
品文殊答九首菩薩問佛境界之知偈也偈云非
識所能識亦非心境界其性本清淨開示諸羣生
疏鈔云了別非真知了見心性亦非真知故云非
識此遣學南宗失意之病意謂真知唯無念方見
故瞥起亦非真知起心看心令心不起亦是妄想
故云非心境界此遣學比宗失意之病是以真知
必忘心遺照言思道斷矣心體離念即非有念可
離故云本性清淨眾生等有惑翳不知故佛開示
<pb n="121"/>
皆令悟入謂開除惑障顯示真理令悟體空證入
心體即法華一經不離開示悟入佛之知見也。▲
鈔一章必盡其體用者即出現品出現涅槃一章
有其十相一體性真常二德用圓備三出沒常湛
四虧盈不遷五示滅常存六隨緣起盡七存亡互
現八大用無涯九體離二邊十結歸無住此一章
必盡涅槃經圓淨性淨之體及方便淨應化之用
也。▲鈔三天偈文者謂般若多明性空忉利夜摩
兜率各十方來集菩薩說偈讚佛多明性空義也
以般若是意此讚佛知故同也。▲鈔一大藏教等
者蓋別說難盡故總收之以藏教雖廣皆此所流
末不離本又一部之經亦不離本題故謂有人有
法有體有用有因有果有喻有法攝義無邊故也
是謂下約佛及性相以結歎也上約收教此約收
宗故云廣大悉備者矣。
疏故我世尊等者故字躡前能所詮而起我者疏主
自稱寄居傳云西域南海稱我不是慢詞設令道汝
亦非輕稱但欲別其彼此故不並神州將為鄙惡若
其嫌者改我為今（上會解意）寂照則云我者尊仰之稱如
言我國家等即他[邱-丘+(看-目)]君王非我國主天魔外道非我
所尊（後意為優）言世尊者目遮那也此有三釋若順常途
具上九號為世所尊故曰世尊若順下經即菩提身
具無邊德為世所尊或亦可世即三世間佛為尊故
言十身初滿正覺始成者以經中釋初成正覺之相
別有十德疏主以配十身一三業普周（即鈔所引經是也此別當
菩提身）二威勢超勝三福德深廣四隨意受生五相好
周圓六順身演法七化身自在八法身彌綸九智身
窮性相之源十力持身持自他依正若順經義應云
始成正覺十身初滿今順文之平仄故倒舉也問既
云始成何故下經云我見釋迦成道已經不可思議
劫答舊佛新成新佛舊成故況念劫圓融初後一際
者哉。
鈔該下二段者即此說主難思兼下說儀周普二
文之中前具四身後有六身十身具矣今疏初句
約菩提身上總標十身下二段別釋十身則始成
正覺一句別為菩提身之相也總中有別故。▲鈔
此下當列遠則依主中列近則次二段文中列也。
▲鈔經云下妙嚴文也此即三業普周之文而言
等者等餘九身經文也經次文云譬如虗空具含
眾象於諸境界無所分別又如虗空普徧一切於
諸國土平等隨入（上即喻三業也）身恒徧坐一切道場菩
薩眾中威光赫奕如日輪出照明世界（即威勢身超勝也）
乃至云三世諸佛所有神變於光明中靡不咸覩
一切諸佛不思議劫所有莊嚴悉令顯現（即第十力持身
持自他依正也）故知等字等如是經方是十身初滿之相
故鈔斷云是初滿也問鈔中何不具引以釋十身
初滿之義答鈔見後二段之中顯其九身之義故
不必具引重釋也但引菩提身以釋始成正覺一
句也言別語菩提之身者以對初句為別故言以
是總故者出所以也問既是十身初滿何故別說
此身故此答也謂要成正覺餘之九身方圓滿故
言始覺下但終教義言下當廣釋者三業普周之
文本文廣釋今當粗引疏云具無盡德為世所尊
（釋世尊也）座相現時（釋爾時也）身即安處（經云其師子座高廣嚴好摩尼為臺
蓮華為網清淨妙寶以為其輪眾色雜華而作瓔珞乃至廣說莊嚴之事故安處此座也）又智
處諸法無前後故（上釋處于此座也）言於一切法者示所
覺境即二諦三諦無盡法也成最正覺者示能覺
智開悟稱覺離倒曰正至極名最獲得名成此當
相解若揀別者一對凡名覺對小名正對因名最
對滿名成二對凡曰覺對外道曰正對小曰最對
因曰成我佛獨具故云成最正覺言智入下一意
業也即二智三智四智無障礙智二智者一如量
達俗名入三世二如理達真名悉平等言三智者
<pb n="122"/>
一俗智覺三世二真智覺平等三中道智覺三世
平等言四智者四智通緣三世境故並入三世言
悉皆平等者鏡智離分別故依持平等現行功德
之依種子功德之持故平等性智自他平等妙觀
察智觀一切法自相共相平等成所作智普利平
等四智圓融無二性故修生本有非一異故不失
經宗其身下二身業也以是十身之總故此其身
之言通於三身十身充滿三世間故並是圓遍非
分遍也謂一一剎土一一塵等佛皆圓遍非分遍
也總看亦現別看亦現其音下三語業也一順異
類音經云一切眾生語言海一言演說盡無餘二
順所宜如來於一語言中演說無邊契經海三順
遍佛以一妙音周聞十方國又圭峯華嚴綸貫中
云智入三世平等充滿一切世間普順十方國土
其身入三世平等充滿一切世間普順十方國土
其音入三世平等充滿一切世間普順十方國土
經各舉一邊互影略故言正覺始成者則有五教
不同小乘三十四心斷結五分法身初圓名始成
正覺是實非化大乘之中約化八相示成約報十
地行滿四智創圓名曰始成正覺據實即今古情
亡心無初相名之曰始無念而照目之曰正見心
常住稱之為覺始本不二名之曰成約頓則法身
自覺聖智無成無不成若依此經以十佛法界之
身雲遍因陀羅網無盡之時處念念初初為物而
現具足主伴攝三世間此初即無量劫之初無際
之初一成一切成無成無不成（一覺一切覺無覺無不覺）言窮
慮絕不壞假名故云正覺始成也釋曰前二成事
次一事同理成次一唯理後一皆無礙也。
疏乘願行以彌綸者應先問云果滿十身由何致耶
故此答也願以希求為義欲勝解信三法為體即四
弘誓願等也行即六度萬行無盡之因行也言彌綸
者雙彰願行果用普周之狀意云昔願行既普周法
界故佛身則徧剎利生也。
鈔即是願身者然願不是身是願之身依士釋也
問乘因有二何獨以願立身答行由願立從其本
故但是願身十身之中不立行身者義亦同此。▲
鈔易與天地準者彼疏云準者準擬如乾徤以法
天坤順以法地之類也彌者彌縫補合綸謂經綸
牽引能補合牽引天地之道也今則取其包徧之
義可知。
疏混虗空為體性者因上願行彌綸故得佛身同空
包遍下說虗空有四義同於佛身一含攝義二無分
別義三普遍義四遍入義出現品身業第二喻云譬
如虗空寬廣非色而能顯現一切諸色而彼虗空無
有分別亦無戲論合中云如來身亦復如是一切眾
生諸善根業皆得成就（即含攝義）而如來身無有分別（即第
二義）又云譬如虗空徧至一切色非色處非至非不至
如來身亦復如是徧至一切法一切國土等（即普徧義）亦
非至非不至（即平等徧入義）若約法喻說即法性身若唯約
法說即虗空身如鈔所明。
鈔亦有二義者初義鈔亦有二一故下經云下約
諸法本空故云混虗空即是性空之義也此性空
即法身疏中虗空即體性也二又云下約喻以明
即虗空之體性也法身離垢清淨故以虗空為喻
也上即理空此即事空俱目法性身也二者約外
空下唯約事空為虗空身亦虗空即體性也下八
地疏鈔云虗空不可見今世人見者但見空一顯
色成實論及涅槃經說虗空唯一不可眼見世人
見者但見空中光明之色想心於中知無實物作
虗空解便謂見空其實不見又下經云知虗空身
無量相周徧相無形相無異相無邊相顯現色身
相今混此六相為佛體性也。
疏富有萬德蕩無纖塵者孟子云富有天下繫辭云
<pb n="123"/>
富有之謂大業今遮那富有法界無盡之德可謂大
業也萬德據法纖塵約喻又萬德據總數以彰無盡
纖塵約微細以例麤惑乃文之巧妙也。
鈔故下經云下即法界品末一偈假設四喻以讚
佛德也。▲鈔塵沙無明等者謂無明之數廣有塵
沙而皆有種子現行及習氣三也然習有二一業
習如阿難迦葉二者煩惱習如迦留陀夷有貪習
身子有嗔習周利盤特有癡習畢陵伽婆蹉有慢
習等今佛位中三皆斷盡故。▲鈔總即二障等者
問塵沙無明與二障何別答此有二義一云塵沙
無明即別以所障非一能障亦多不唯二障故言
二障者即總束也其中障菩提者皆為所知障涅
槃者皆為煩惱故云總也二云塵沙是總約大數
故通二障也所障不同分二障別今約初義。▲鈔
細中之細等者用起信文勢釋前種現習氣麤細
之異起信則約六染以成四句一麤中之麤凡夫
境界（謂六染中執相應染是內凡三賢所覺境故）二麤中之細（謂不斷相應染
及分別智相應染）三細中之麤（謂能現能見二不相應染也）菩薩境界
（十地已還菩薩所知境也四細中之細是佛境界（根本業不相應染唯佛能
了故）今此三種分四句者種子一義獨得二句謂望
現行是麤中之細望習氣即細中之麤餘二各當
一句故云等字可知。▲鈔若總配三德等者問智
斷恩與般若等三德何別答智斷恩唯果德般若
等通性德也問下斷德可當法身今何二句皆福
德身耶答若三德別配三身則爾今約三皆名德
即福德身也問既上下諸句皆是別德應皆是福
德身答雖皆是德然約別義配於餘身等但以總
句為福德身也問萬德為總以含諸德何要解脫
法身配上下句答就文顯故。
疏湛智海之澄波虗含萬象者科云所依定即海印
三昧也三昧此云等持平等持心趣一境故若言定
者謂心一境性今云三昧科云定者疏主云然三昧
為定雖非敵對由平等持心至一境故義旨相順故
略云定義如鈔釋。
鈔今初說經所依三昧等者一段鈔文前後廣略。
口科分二
初懸明疏意（二）
初例舉諸教（今初）
二正明此經（二）
初標名指廣（今說）
後略示相（二）
初約喻（二）
初遠喻（今略）
後近喻（亦猶）
後約法（二）
初現所應根（二）
初正釋（如來）
二引證（故下）
後現能應象（二）
初正釋（非唯）
二引證（賢首）
後正消疏文（然此）
鈔無量義處三昧者彼經云爾時世尊四眾圍繞
供養恭敬尊重讚歎為諸菩薩說大乘經名無量
義教菩薩法佛所護念說此經已結跏趺坐入於
無量義處三昧身心不動等玄贊云觀無相理定
名無量義處三昧處謂處所無量義者是教所詮
眾義因真理故說真理名處言依等持王三昧者
彼經云爾時世尊於獅子座上自敷尼師壇結跏
趺坐端身正願住對面念入等持王妙三摩地諸
三摩地皆攝入此三摩地中是所流故貞元疏云
大智度論說一切三昧皆入此中故名為王體即
如如如如本寂真智契此故名三昧言說涅槃等
<pb n="124"/>
者彼經第三十卷云我於雙樹間入大寂定大寂
定者名大涅槃今鈔云不動三昧者依下經出現
品云佛子如來應正等覺示涅槃時入不動三昧
疏云究竟滅也由寂無動故無所不動耳則名異
義同問若爾何以智論說降魔已得不動三昧成
無上道則應說華嚴經亦依不動三昧答已却諸
魔成無上道孰可動耶與入涅槃時不動三昧名
同義異望說華嚴時同定別。▲鈔海印三昧者海
印之三昧海印即三昧二釋皆通問經中諸會入
定但有藏身等定曾何言入海印而說此經耶答
如藏身等定當會別義今海印定即一部通義此
應古德義取海印炳現以為所依不然豈得諸會
皆一念頓演耶故指涅槃不動亦以此經之文義
顯他經之意故知義取爾。▲鈔賢首品疏廣說之
者彼疏云今以十義釋之以表無盡一無心能現
義經云無有功用無分別故（此句即賢首品）二現無所現
義經云如光影故出現品云普現一切眾生心念
根性欲樂而無所現故三能現與所現非一義四
非異義經云大海能現能所異故非一水外求像
不可得故非異此顯定心與所現法即性之相能
所宛然即相之性物我無二五無去來義水不上
取物不下就而能顯現三昧之心亦爾現萬法於
自心彼亦不來羅身雲於法界未曾暫去上之五
義與鏡喻大同六廣大義經云於一念頃徧十方
悉能包含無所拒故明三昧心周于法界則眾生
色心皆定心中物用周法界亦不離此心七普現
義經云一切皆能現故出現品云菩提普印諸心
行故此與廣大義異者此約所現不揀巨細彼約
能現其量普周又此約所現無類不現彼約能現
無行不修八頓現義經云一念現故謂無前後一
念頓成九常現義非如明鏡有現不現時十非現
現義非如明鏡對至方現經云現於四天下像故
謂四兵羅空對而可現（此揀也如經云如淨水中四兵像各各別異無交雜
等）四天之像不對而現故云非現現也以不對待
故是故常現該三際也（釋成橫竪九竪十橫所以異也）具上十義
故稱海印諸佛窮究菩薩相似。▲鈔今略示其相
者法喻交互亦略具前十義初遠喻中即前第十
兼第九義問凡鏡水印物對至方現如何海印不
對而現耶答此即海上有希奇之德也賢首品經
云海有希奇殊特法能為一切平等印眾生寶物
及川流普悉包含無所拒無盡禪定解脫者為平
等印亦如是等。▲鈔亦猶下以香水海世人不能
見故再舉近水以喻之無來無去即前第五義非
有非無即第二義非一即第三義非異即第四義。
▲鈔如來智海下約法說此中具四義無心即第
一義頓現即第八義一切眾生心念根欲下即六
七二義雖十義無遺而不廣釋故云略示又法喻
影略而示故云略示也。▲鈔故下經云者即出現
品偈唯證第七義。▲鈔非唯下上句顯前有缺下
正顯本義。▲鈔賢首品云下然經有六偈純顯現
十法界之化用具云或有剎土無有佛於彼示現
成正覺或有國土不知法於彼為說妙法藏無有
分別無功用於一念頃徧十方如月光影靡不周
無量方便化眾生於彼十方世界中念念示現成
佛道轉正法輪入寂滅乃至舍利廣分布（此三偈頓現佛
化用）或現聲聞獨覺道或現成佛普莊嚴如是開闡
三乘教廣度眾生無量劫（此一偈現三乘化用）鈔中二偈（初偈
現餘六類化用後一偈總結大用所依之定）意明頓現十法界能應之
身應一切眾生心念根欲故也。▲鈔能應所應皆
為萬像者前義即所應後義即能應二義同時方
為智海含萬像也。
疏皎性空之滿月頓落百川者問新經疏序云星羅
法身影落心水鈔約感應相對分四句中今此疏文
<pb n="125"/>
唯有一二兩句缺三四兩句謂一一星落一川如一
佛應一機二一星落百川如一佛應多機（此二句今疏可說）
三一切星落一川如多佛應一機四一切星落一切
川如多佛應多機（此二句今疏義缺）今文既缺豈得稱滿答
今所以不同彼者唯取一多無礙義故雖有多佛本
唯一無障礙身雲故兼順彼文不起樹王羅七處之
義故又新舊影顯義方足故。
鈔第二明能應身。
一段鈔文口科分二
初略消疏文（此之）
後具釋疏意（二）
初喻顯（謂若）
二法合（二）
初能依所依異（三）
初總法合（能空）
二引證（二）（故一）
初月喻身（二）
初水喻機（故出）
後水喻剎（智幢）
後月喻法（若准）
三結顯（上皆）
二能依所依同（三）
初總法合（若以）
二引證（二）（故一）
初月喻身（二）
初水喻機（故出）
後水喻剎（智幢）
後月喻法（若准）
三結顯（則空）
鈔唯性字是法等者影顯前對亦智字是法餘皆
是喻以智該之皆含法喻也今言以性該之餘文
皆含法喻二意也含喻可知含法者以法性為所
依有報圓之智月分百川之應化月影也無勞異
說。▲鈔若秋空下喻及法中皆三身對詳可了。▲
鈔譬如下以月喻身唯證化身也喻中四義一映
眾星光二隨時圓缺三澄淨水中影無不現四一
切見者皆對目前法中亦四一智圓映二乘眾二
常身隨宜現壽延促三淨心器中影無不現四見
佛之者皆謂對前。▲鈔智幢偈云者雙證報化二
身喻及法中各初後一句是報身中間二句皆化
身言水亦喻剎者前以百川喻物根明有善皆見
今亦喻所依剎顯無所不周。▲鈔若准離世間品
下若依前自具十身故下鈔配為化身則唯證化
身若依融三世間為十身則此偈證菩薩身及法
身之二身也以經云菩薩淨法輪故或唯證法身
是菩薩之法輪故唯取法輪喻月也言不為世所
雜者悲不失智故雖處世而無染准此則水亦喻
於世間。▲鈔若以相歸性者喻中如攝月歸空離
所依空無能依月故言空亦名佛者即性空真佛
也。▲鈔則空色照水等者以空天之色照現淨水
則天之晴空影落淨水言天猶空也者此中晴天
字即疏中空字也若次第歸者月影化身歸本月
報身本月報身歸晴空法性物根及剎土淨水與
晴空一際則唯一法性也又若唯前義則似法報
相分若唯次義則法報冥一今雙明二義不即不
離方為圓暢。

華嚴懸談會玄記卷第三

<sarticle>華嚴懸談會玄記卷第四</sarticle>
蒼山再光寺比丘　普瑞集
疏不起樹王羅七處於法界者問若據經唯三天有
不起之言何以今言羅七處耶答據實七處皆應有
<pb n="126"/>
不起之言經中欲顯異義故只約三天說也謂初二
會相鄰接故不假帶前此三天中人天隔越故須連
帶又此三會同詮三賢位第六已入證不假帶前第
七即位中普賢居然不假第八頓成諸行五位體用
已融第九唯明證入體用一味故並皆不假也今約
通義故云爾也。
鈔此樹高聳等者案西域記長一百尺畢鉢羅樹
於下成菩提故云菩提樹也。▲鈔而昇忉利天等
者此云三十三天以須彌頂四面各有八天帝釋
居中故云三十三天也等字等餘六處可知。▲鈔
故下經云此是四句中第一句下疏云經中欲顯
一多相即故舉初句鈔釋云顯經中不盡之由若
云不離一樹而昇一天難思之相不顯若言不起
一樹而昇一切忉利天者則不顯本會圓徧若言
不離一切樹而昇一切天則無一多無礙之相故
唯出初句下法慧例云十方悉亦然則方有昇一
切天之句也。▲鈔三天皆有不起而昇之言者忉
利如前夜摩經云爾時世尊不離一切菩提樹下
及須彌頂而向於彼夜摩天宮寶莊嚴殿等兜率
天云爾時世尊復以神力不離此菩提樹及須彌
頂夜摩天宮而往詣於兜率陀天一切妙寶所莊
嚴殿等問動靜相違去住懸隔既云不離何得言
昇答佛得菩提智無不周體無不在無依無住無
去無來然以自在即體之應應隨體徧緣感前後
有住有昇閻浮有感見在道樹故云不離覺樹天
中有感見昇天上故云而昇非移覺樹之佛而昇
天宮等譬如澄江一月三舟共觀一舟停住二舟
南北南者見月千里而隨南北者見月千里而隨
北停舟之者見月不移是為此月不離中流而往
南北設百千人共觀八方各去則百千月各隨去
諸有智者曉斯旨焉（上皆須彌品疏文也）。▲鈔故成四句者
即昇須彌品中也。▲鈔言如前經文者即前長行
全法慧偈中前一偈半也。▲鈔取其結例之文者
即法慧偈中後半偈內上一句也其如來自在力
一句通四句之因也然此結例一句自有二說一
云結與例別所昇有二謂一及一切不但昇一須
彌頂總結分齊則十方須彌頂也皆例同此一須
彌頂為所昇處云悉亦然問若爾二三兩句皆能
昇中無文所昇中有文何偏言第三無文也答其
第二句既許第三句更易寧不許耶故云易故文
無義必合有此云無文非一向無但以易故曰無
若或取之亦有文也一云此結與例不分二別此
句所昇唯一切而無一也意云鈔中取長行全并
偈前六句為初句次以十方悉亦然一句為所昇
一切取上能昇中別一及總一切相對成二四兩
句問何不亦取能昇中一及所昇一為第三一句
文耶答此第三句於結例中無所昇一與四二兩
句義不齊故謂第四一句能昇所昇皆有文故第
二一句能昇無文所昇有文故第三一句能昇所
昇皆無文故所以不同也故云其第三句易故文
無義必合有問二釋何優答隨情去取若以前長
行及所例偈中有所昇一為第三句文前解為勝。
▲鈔是則下總釋疏意則不起法界菩提樹王該
羅遍於法界七處則為一重佛為能遍七處為所
遍也。▲鈔今言羅七處下七處二字上為所遍今
為能徧通二義。
鈔略有二意者一即七處平徧如七星總遍百川
二即七處互遍亦云別遍如七盞燈一一遍餘六
燈更遍一室。▲鈔旦初義者下此亦有二一即次
第遍二直徧且初中言說處中十重者一閻浮提
七處二同類百億三異類四剎種五華藏六餘剎
海七前六類塵八虗空容塵之處九猶帝網十餘
佛同。▲鈔然下十重下揀別前後也所依下進顯
<pb n="127"/>
難易也。▲鈔今直下顯直徧之相以五重與法界
合說故云直就徧法界也。▲鈔二徧異類剎中者
此上缺法界二字此重即收後十重中四重謂異
類剎剎種華藏餘剎海之四重也餘四各當其一。
▲鈔二令一一下釋七處互徧也有本改等七處
與徧七處亦徧非七處之處并一一皆徧七處此
四箇七字皆為六字並非也此是第二番約互遍
釋疏羅七處於法界也若改作六有所缺故今以
義求能遍却為所遍故或別得總名故不可改也。
▲鈔色界十八者（謂初禪有三天二禪有三天三禪有三天四禪有九天義如常
說）等者等餘三州及四空等並非說經處故。▲鈔
更細而論下進顯七處之塵徧也如菩提場中一
一塵徧上五重是則能遍一處中有一切處亦以
餘六處一一塵俱遍菩提場中則菩提一處有一
切處也如菩提既爾餘六處亦然。▲鈔前三約事
等者此就所徧為言故單約事其第三重雖徧塵
中之剎然是一重平徧意在所遍剎故或可前之
剎字應迴置微字之上碎剎為塵徧所碎之塵故
唯約事也若能所合論皆事事無礙唯徧第四似
兼理事無礙有理空故。▲鈔由事下顯徧因也即
法性融通之因。
疏無違後際暢九會於初成者上句圓融不礙行布
下句行布不礙圓融暢者敷揚之謂也故易曰宣揚
發暢孝經序云約文敷暢問今言初者尚總是幾日
之初答淮下疏有三意一約不壞前後相說纔成初
七日說前五會第二七日說十地等第九一會在後
時說二順論釋皆在二七日後二七日非久亦名始
成三約實圓融釋皆在初成一念之中一音頓演七
處九會無盡之文今此初成之言雖通三釋今文正
取第三一念之初暢斯九會也然即十世隔法異成
門初句十世隔法九會前後不同下句即異成也一
念頓演故所以初說者論云示法勝故及勝處說故
不同餘教三七等別雖普曜彌沙塞等皆言二七說
此表末不離本故。
鈔謂菩提流支者約文理分為三時以經初云者
證初會是初成說三天下證第三第四第五會皆
在初說其第二會義准應在初時說言婆伽婆者
涅槃云能破煩惱名婆伽婆即斷德法身亦舉此
具攝十身也即佛地經說婆伽梵但梵音小異而
自在（示不繫屬煩惱故）熾盛（猛燄智火所燒煉故）端嚴（三十二相所莊嚴故）名
稱（一切殊勝功德圓滿無不知故）吉祥（一切世間親近供養咸稱讚故也）尊貴（具一
切德常起方便利益安樂一切有情無懈倦故上依本論付也）之六義也七八一
會在十地品後亦在第二七日後說例此前說則
第九會在後時說以有下出所以也言有身子等
者十二遊行經云成道五年方度身子（彼云佛成道第二年
度五比丘第三年度迦葉兄弟三人五年度身子目連）准此祗園又在身子
之後以佛在王舍城舍衛國須達長者為子娶妻
至於王舍城遇佛發心請佛往本國佛敕目連相
與偕行先造精舍等。▲鈔賢首等者准探玄記即
取第二七日頓說九會不許五會在初及第九在
後也故彼破云以初七日並不說法十地論云思
惟因行緣行故設有救言只不說十地非不說餘
法則不得言思惟也下論又釋為顯己法樂是故
初七定不說爾又第九會（彼云第八今順唐經）亦非後時何
得於一部經前已說半中說餘經後方始續豈令
佛無陀羅尼力不能一念說一切法是知此經定
是第二七日所說問據此則賢首是第二七頓說
此經何故今云初成頓說耶答賢首之意不定二
七謂若約論文定則初七不說若約法定義初成
頓說故旨歸云初唯一念二盡七日縱約二七去
成道未久亦初成頓說也不同流支三時故所以
異也。▲鈔今疏會取下正會取賢首無違流支意
云既旨歸前後際而無涯流支第九在後五年亦
<pb n="128"/>
有何過然疏主亦用賢首意會故引旨歸證之明
非新意也。▲鈔分於三時約所表者妙嚴品疏鈔
云疏初五會信解行願最在初故皆云不離道樹
第六因地證位居其次深故無不起菩提樹言法
界極證最在後故亦顯二乘絕見聞故問華嚴教
旨時乃圓融要歷三時豈通玄趣答常恒之說說
無息時後時不說豈名常耶問一音頓演何要三
時答雖能頓演表法淺深問若表三節三七日中
一七一節足得成表何要第九五年後耶答三七
未有身子等聲聞不能顯於不共教故須後時問
時不圓融豈順經旨答正融於異時故作此會也。
▲鈔又分三時等者昇夜摩品疏云時而後言聞
者悅伏時而後動見者敬從。▲鈔上之二段者處
與時也皆分十故云廣辨也。
疏盡宏廓之幽宗被難思之海會者上句能被教皆
科云所被機者約能目所故下句所被眾言會者聚
義聚集多人共在一處名會餘義如鈔問據下列眾
初會四十二眾或四十五眾（同生一異生三十九師子座眾一兼菩提樹中
所流一及宮殿中無邊菩薩及新集眾眉間眾總有四十五眾也）總九會都數有一
百七十五眾既可標列那云難思耶答只由此眾故
說難思下疏云然此諸眾或總為一一乘眾故或分
為二以有實眾及化眾故或可為三人天神故或可
為四佛菩薩人非人故或五非人開天神故或六加
畜生故或七天分欲色故或分八菩薩有此界他界
故或九他方有主伴故或十加聲聞故或一百七十
五加前說故或無量無邊義類多方故一一或以剎
塵量為數故又如新集菩薩毛光出眾例上皆爾故
一一眾皆無分齊此猶約相別若融攝一一會中皆
具一百七十五眾以稱法界緣起之會互相在故上
且約一界若通十方及異類剎塵帝網無盡無盡是
為華嚴海會眾數據此則足見難思也。
鈔宏者大也者即事法界廓者空也者即理法界
幽者深也者即後二法界也以四法界為能被之
宗教故上指在旨趣玄微之中。▲鈔謂普賢等者
問說法豈欲被普賢等耶答出現疏云所謂圓根
不揀凡聖以法為師何非所被問涅槃云諸佛所
師所謂法故則遮那亦成所被耶答遮那以為教
主則不謂所被問十方諸佛為所被答是遮那類
故非所被問普賢文殊道圓上果何成所被答今
就迹門故為所被經云普賢行人方得入故但善
財等成所被義增普賢等稍隱皆為所被此應與
下所被根互有影略今且說當時海會耳。▲鈔數
廣剎塵者或菩薩數廣或上德數廣通二義故。▲
鈔真應權實者真謂海會真實本身應是海會應
現雜類之身權乃權巧佛果權現雜類之身或權
即上應實同上真言類例多端者應類上深廣相
奪說也謂即真而應等又有因果本迹等類非一
故言尤不可思者以果海離念此等菩薩細念已
亡故尤不可思也又已該徹果海是不捨因門之
人。▲鈔故初會下示難思之文也略列四十二眾
者一海易等十菩薩同生眾（同配初發心住）二執金剛神
三身眾神四足行神五道場神六主城神七主地
神八主山神九主林神十主藥（已上如次配十住十一主
稼神十二主河神十三主海神十四主水十五主
火十六主風十七主空十八主方十九主夜二十
主晝（已上十行）二十一阿修羅王二十二迦樓羅王二
十三緊那羅王二十四摩睺羅伽王二十五夜叉
王二十六龍王二十七鳩盤茶王二十八乾闥婆
王二十九月天子三十日天子（已上配十迴向三十一忉
利天王三十二夜摩天王三十三兜率天王三十
四化樂天王三十五他化天王三十六大梵天王
三十七光音天王三十八遍淨天王三十九廣果
天王四十大自在天王（上十地也）四十一師子座眾（配等
<pb n="129"/>
覺位）四十二眉間眾（配妙覺位）言皆以剎塵等者經云有
佛剎微塵數執金剛等。▲鈔況口光所召下進顯
廣多現相品說佛口眾齒放佛剎塵數光明照十
方各一億佛剎微塵數世界海中菩薩眾一一菩
薩各領世界海微塵數菩薩為眷屬來其諸菩薩
身毛孔中一一各現十世界微塵數寶光一一光
中復現十世界海微塵數菩薩（此即毛光重現）此諸菩薩
徧入法界諸安立海所有微塵（此即周入剎塵）彼一一塵
中皆有佛剎微塵數諸廣大剎（此即依作用也）前廣大剎
中皆有三世諸佛此諸菩薩悉能親近供養（即正作用
也）既皆供養三世諸佛故云該攝三際此等之義
大位菩薩尚不能思況凡情可測耶可謂義深難
信思惟難解應教難說數極難量是故總云難思
海會。
疏圓音落落該十剎而頓周者起信疏云一一語音
徧窮生界（即圓義也）而其音韻（恒不雜亂即音義也若音不徧是音非圓若音等徧
失其韻曲則是圓非音今不壞曲而等徧不動徧而韻差此是如來）圓音非是心識思
量境界。
鈔說經本者即說經之本也以言音乃經教之本
非即是經教以教自在機故言疎遠者遠近聽之
無大小故。▲鈔經列二十者華藏品中具列謂迴
轉形世界（襵褺往來之形也）江河世界旋流形（河海深淵之處水施
流也）輪輞形壇墠形（築土曰壇除土曰墠）樹林形樓觀形尸羅
幢形（此云美玉以玉為幢也）普方形胎藏形蓮華形佉勒迦
形（此云𥬵淮南子云𥬵𥫱也以判竹圍器可以盛穀也）眾生形佛相形圓光
形雲形網形門闥形（內門也）須彌形嚴具形言結有
十佛剎者以經中上一一形各結有十佛剎塵數
如言有十佛剎塵數迴轉形世界等問既經列二
十異類何以疏中但云十剎鈔答云舉十以彰無
盡故。▲鈔圓音之義下當廣說者即出現品中十
喻廣說一劫盡唱聲喻喻如來說法音聲無主二
響聲隨緣喻喻如來音聲無生滅或云無示三天
皷開覺喻喻如來音聲無斷絕四天女妙聲喻喻
如來音隨根信解五梵聲及眾喻喻如來隨時分
音六眾水一味喻喻如來無邪曲音七降雨滋榮
喻喻如來隨樂欲音八漸降成熟喻喻如來無遲
速音九降霔難思喻喻如來音雖差別同一性故
十徧降種種喻喻如來音普徧或云隨類音又彼
文有六句料揀謂非量（第九）非無量（四五二義）非主（第一）非
無主（第六）非示（二三兩義）非無示（七八十三義也）初對約相雙存
顯中道次對約體雙非顯中道後對約用雙非顯
中道也經文極廣不能具引須者往檢。▲鈔一音
之中具一切音者准梵摩喻經有八種音一最好
音如迦陵頻伽故二易了音言辭辨了故三柔軟
音無麤獷故四調和音大小皆中故五尊慧音無
戰懼故六不悞音無錯悞故七深妙音臍輪發聲
故八不女音其聲雄朗故然此且約一相而說理
實前十喻之音一具一切方是圓音之義也。▲鈔
佛演一妙音等者現相品偈也疏鈔釋云初句唯
一妙音即天竺一梵音故次句稱性故遍聞（音問聲四
達曰聞）次句理融故一具一切次句彼一一音雨多
法雨四諦緣生六度等法悉充滿故次句隨說一
法文詞深廣故次句隨前一音外通物情之類故
次句此音各各遍一切處故末句所說各顯性淨
之理故。
疏主伴重重極十方而齊唱者餘經隨機別說無此
重重極於十方故唯此經說儀周普也問七科皆云
說儀普周何故此科獨得說儀之名答由此六科辨
定身處時眾音皆周法界故方得有此主伴重重故
前前別說此得通名理實前六皆說儀也或可上約
遮那一佛說儀此則別是通方說法儀式。
鈔別示說儀中一段鈔文口科分二。
初正釋此疏（三）
<pb n="130"/>
初總標（謂是）
二牒釋（二）
初釋主伴（然相）
後釋重重（二）
初互望論重重（言隣）
後互遍論重重（三）
初此佛為主重重（二）
初約第二會顯重重（三）
初標（略有）
二釋（二）
初布定主伴遠近（謂遮）
二釋成法喻重徧（二）
初壓東一重（三）
初法（若此）
二喻（如是）
三合（義當）
二顯餘重重（二）
初法（如是）
後喻（如人）
三結（說一）
二例諸會顯重重（如是）
二彼佛為主重重（十方）
三彼此相望重重（如是）
三結指（故云）
二通前配屬（然上）
鈔謂是通方之說者釋齊唱亦釋科中別字。▲鈔
略有三句者皆約說者為主證者為伴非約聽者
約主唯一約伴須多然因人果人雖皆通主伴而
主伴不雜故下疏云主主不相見伴伴不相見主
伴伴主則互相見若不相見則各徧法界若互相
見則同徧法界等所言齊唱者亦約互為主伴義
邊同時徧法界故得十方齊唱也言果主果伴者
問若果主果伴齊唱者僧祇隨好是佛說餘是菩
薩說豈遮那并十方佛皆說耶答發心品說十方
佛同名法慧證言我等諸佛亦如是說諸佛既說
此佛豈獨不說耶故知但約所表如前已明言因
主因伴等者准會解及指玄等以說者為主聽者
為伴此中何不指海會為伴而獨指十方法慧菩
薩耶故知此方說者為主時十方說者證之為伴
十方說者為主時此方說者菩薩證之為伴故云
主伴齊唱然海會等只得為聽眾不得望說者為
伴故果主因伴之中亦唯言普賢等不言餘海會
也又旨玄云對屬為文前句頓字唯約說者此句
齊字亦為約說者頓之與齊周徧十方非漸次故
前句所該中名頓今亦所極中名齊若後能先所
則有不對之失今詳如此消釋似不得疏文之意
上一極字已明遍於十方今又齊字目遍則有重
繁之失故知前該與頓約橫竪異此極與齊約能
所別智者詳之言果主因伴者問前果主果伴因
主因伴十方互望可曰重重今但遮那為主普賢
等為伴豈有重重極十方耶答此是一重普賢更
與阿閦為伴二重如是望於十方亦有重重義也
問若果主因伴齊唱者僧祇隨好果說因不說餘
品因說果不說豈得齊唱答佛義如前菩薩亦說
二品者以表細顯超故云佛說亦不礙於菩薩同
說也問如說十地佛與金剛藏皆說豈不雜亂答
普賢三昧品說十方諸佛同聲讚於普賢豈其同
聲亦雜亂耶多既不雜二人齊唱豈成雜亂如諸
菩薩同時應於萬類尚不雜亂況此雜亂耶。
鈔如法慧等者問如法慧說法十方佛證何不亦
有因主果伴故此答也問其十方佛應闕伴義設
爾下答也問四句圓融方為圓故今何闕此句耶
答理實亦具今約不壞尊卑之相順軌儀故如下
<pb n="131"/>
真妄交徹而但云即凡心而見佛心等。▲鈔此界
之東者即妙喜世界阿閦如來（此云不動）即知為主須
一為伴須多也。▲鈔有法界諸佛重數者上唯約
十方諸佛則唯十重此以法界諸佛相望則有法
界無盡重數思之。▲鈔如十人下正喻果主果伴
亦可兼喻下之因主因伴不喻果主因伴。▲鈔佛
主菩薩伴亦然者問因主因伴有互望義可云亦
然其果主因伴無互望義云何例云亦然耶答諸
說法菩薩不但望於本佛為伴者更與餘佛為伴
乃有無盡重數故云亦然斯則言總意別。▲鈔自
有三義者結上三句以為三義也。
鈔二者遮那一佛下此約互遍論重重也然且約
三句中果主因伴一句徧也。▲鈔遮那處普光堂
者說第二會處也然有三釋一殿是寶成光普照
故二佛於其中放普光故三佛於殿中說普法門
慧光照世故立斯名初義依主後二有財言東方
等者經列十方東方如文殊南方妙色世界覺首
菩薩西方蓮華色世界財首菩薩北方瞻葡華色
寶首東北方優鉢羅華色功德首東南方金色目
首西南方寶色精進首西北方金剛色法首下方
玻璃色智首上方平等色賢首如是十方皆去十
佛剎塵數界外而來普光堂也此即布定主伴遠
近。○鈔若此主佛向東一界下此略示壓東一重
之相也有法喻合此法說也如佛初坐普光堂文
殊去十佛剎而來今佛向東徧一界已壓第一重
伴剎應文殊過九佛剎塵數界外而來然以主伴
皆徧故文殊還去十剎塵外也。▲鈔如長空下此
喻有二意一略喻上主伴諸剎遠近常定故云月
如主佛列宿如伴二略喻主伴不分而徧故云一
一水中遠近皆現謂且如此一溪中所現星月遠
近如此若移此星月更近東一溪所現星月遠近
亦然是知是中移者不動此界初一重主伴更移
近東一界然此喻雖有不分而徧之義無相壓重
重之理故云略也。▲鈔義當下合也可知。
鈔如是主佛下顯餘重先明東之十重以佛初坐
普光堂時文殊自十剎塵界外來今主佛徧東正
當文殊住處金色依前近東還十剎塵界其西蓮
華色應遠二十剎塵界外今亦不然唯十剎塵界
外而來言如是主佛極於東方等者如去金色之
東十剎塵界外則金色應在於西十剎塵界外言
終不見文殊下遮妄解也妄解云主佛既極於東
文殊應從西向佛今遮也意謂文殊亦從東十剎
塵界外來近主佛又妄解云莫不文殊從西而來
於佛前過東邊去方却從東向西來近主佛故今
遮云亦不見文殊等然此兩節文有解前遮佛不
過文殊向東後遮文殊不過佛向西然不及前解
餘方妄解例此可遮。▲鈔如是主佛極西方下明
西之十重例上可知十方皆然。
鈔如人以十錢下且約大數理實先以十一錢布
地向東餘方各十總有一百一也法喻方齊每一
文錢心如此界主處錢邊緣如金色等伴處開通
元寶等如相去十剎塵界也言第一錢當中者如
第一重主伴遠近分量皆爾以第二壓第一錢上
者此第二錢望下一錢開通元寶分量十分之中
移近東一分故云近東一緣之地則開通元寶等
亦近東一緣之地喻主佛近東一界餘伴剎亦各
相去十剎塵界而各近東一界如此次十錢相壓
皆爾有以開通元寶一字喻一佛剎塵界者重重
之義稱隱又主佛至金色處時蓮華色界當娑婆
處之義不成也今以圖示。

<img n="X/X08p0116_01.png"/><rubynote t="【圖】"/>

<pb n="132"/>
鈔如第一會重重下前猶各各自會論重重今則
諸會重重者復相望論重重也若四十八會者下
品經有十萬偈四十八品即以一品為一會也中
本一千二百品應成一千二百箇重重言無盡品
者即上本經之品也。▲鈔如是諸佛重重相望者
此佛為主重重望彼佛為主重重影此菩薩為伴
重重望彼菩薩為伴重重亦互相徧具上三義故
疏云主伴重重等問上說三句主伴今何唯就果
主因伴論此重重餘何不爾答義准知故然上猶
約顯而說若更細而論如於此處見佛坐一切塵
中悉亦然故名主伴重重則固難思議矣。▲鈔餘
義至下即依處中十重明徧則此佛與彼佛同徧
各徧前九重也。▲鈔然疏本意下問說經處為意
生身等豈不義成曲巧耶此答也言全不昭著者
集玄云說處配意生身此舉所依處顯能依身又
說經時舉所持時顯能持身又被海會舉所被眾
顯能被身如此二三身既非直顯故云全不昭著
也。
疏雖空空絕跡下四句雖字義含縱奪意該兩對此
由前科道理雖玄義多涉迹恐不了者以本末相乖
為難故今初句縱其空無朕迹下句奪其空不乖相
下對上句縱其理本無言下句奪其不礙言然此兩
對皆含法喻皆可意得言浩瀚者有本云浩爾以對
上燦然故後人改為浩瀚取其讀便也。
鈔恐有難言等者難意以無相無言之本難有相
有言之迹答意要由相故方顯無相要由言故方
顯無言故也須知大意言大象無形大音無聲者
此借老子德經文而立理也彼本云大音希聲今
以下句云希微絕朕恐文涉重故改為無聲也言
希微絕朕者義引老子道經視之不見章文也彼
云聽之不聞曰希注云希聲之微也道非聲故聽
之不聞搏之不得曰微注云搏執持也微妙也道
無形故執持不得以況佛教至理甚深難可思議。
▲鈔則心絕動搖等者即大般若那伽室利分中
文也（梵語那伽此云龍室利此云吉祥）以龍吉祥欲入城乞食妙
吉祥曰隨汝意往然於行時勿得舉足勿得下足
勿屈勿伸勿起於心勿興戲論勿生路想城邑聚
落想大小男女想所以者何菩薩遠離諸所有想
無高無下無卷無舒心絕動搖言忘戲論無有數
量今唯用一對耳言何用下總結相違。▲鈔故今
釋下總答前難也不因教說至理無言何以知乎
無言不因今容煥目何以知真身無相則因言入
理藉像表真理必然矣。▲鈔十忍品下引諸文證
指配甚明不勞更釋。▲鈔今疏下上即束義懸明
此下方按文隨釋。
鈔法性本空空無諸相者直談真性絕相曰空言
緣生之法無性故空者又推一切法既假緣成當
知無性故空復有何相（上自性空此緣生故空）皆釋上空一
字借空下釋下空一字。▲鈔中論云者本頌即龍
樹造青目菩薩釋云為破六十二見及無明等煩
惱故說空若人於空復生見者是不可化譬如病
須服藥可治若藥復為病則不可治如火從薪出
以水可滅若從水生為用何滅。▲鈔經云下即須
彌偈讚品文無上慧菩薩偈也疏鈔釋云初句牒
無二之迹以此前經云此中無有二故今牒云無
中無有二次句遣之言無二者但言無有二非謂
有無二即執成病若存無二之見則還成二以無
二必對二故遣之又遣之以至於無遣故云三界
一切空謂第一義空諸佛同見故云爾也（此段准寂照唯
證上空字即鈔中云即空空也者應剩一空字今詳應雙證二空字思之可見）。▲鈔次云
下疏云正顯令住無住之覺身即非身故無可悟
身見兩亡真法身也觀身實相觀佛亦然以悟自
身故云則空亦無所住矣（寂照唯證後空字今詳亦證二空上二句證初
<pb n="133"/>
空下二句證後空）。▲鈔又上無中無有下問何以重釋此
文答有二意若寂照等意前唯證初空一字今又
證空空也若今解者前已證二空義今又成真空
以勝前二空故云三界一切空即真空也真空即
第一義故前二有所遣到此無所遣也即下絕迹
之義也。▲鈔言絕迹下若不得意千里遣之未免
於跡如以楔出楔以賊逐賊無有已時故云有所
得故如鳥履沙無所得故當句即絕。
鈔若礙於言身子被呵者淨名經中舍利弗問天
女曰止此室其已久如答我止此室如耆年解脫
舍利弗言止此久耶天女曰耆年解脫亦如何久
舍利弗默然不答天女曰如何耆年大智而默答
解脫者無所言說故吾於是不知所云（此上即若礙於言也）
天曰言說文字皆解脫相所以者何解脫不內不
外不在兩間文字亦不在內不在外不在兩間是
故舍利弗無離文字說解脫也所以者何一切諸
法皆解脫相（則身子被呵也）不礙於言文殊攸讚者文殊
問淨名何等入不二法門淨名默然文殊讚言善
哉善哉乃至無有文字言說是為真入不二法門
（如下第六鈔中具明）意云若一向無言為是文殊亦應默然
不應以言而讚也鈔況文字下不但如前無言不
礙言況此言來無所從性不可得故即言時亦亡
言也故雖性本無言而不礙性海之中言教波瀾
浩瀚今言教海對上義天欲成文故或可言教深
廣亦如海也言是以下收成上義言八音者即梵
摩喻經所說八音如前已引言演大藏於龍宮者
謂佛滅度後所說教法大分隱於龍宮至龍樹時
方入搜求流布中外或云龍宮藏者從喻彰名龍
宮多珍寶法藏具無邊義故。
鈔故知下結勸也言至趣非遠者無相秪在相中
故非遠下句即相亡相故心無所得而得之則觸
處甚深而莫測反顯未得意者雖近而莫覩言象
易知而淺近恒寂故非近即言不礙無言也下句
即言亡言云若亡情體之則目擊之事無不幽矣
目擊之言語出莊子彼云孔子欲見溫伯雪子久
矣及見絕無一言子路恠之孔子曰如斯人者目
擊而道存何用容聲矣言絕下一句成上至趣非
遠無相不礙相也繁興下一句成上言象非近言
不礙無言也言故即言亡言也者成上一邊影取
即相亡相言融常心言者謂上聖人言象既爾融
通我等常途心所緣相及諸言說理皆如是故云
無所遺矣。
疏若乃千門潛注下初二字則引文之詞初句垂末
下句歸本並如鈔釋。
鈔以華嚴為根本法輪者此約部帙明本末不約
五教而說不爾豈獨華嚴一經占盡圓教（有以圓教為此
中本前四為此中末者非正義也）。▲鈔開漸之本者所開即漸能
開即佛所依開處即華嚴本教言如海等者指文
所出即出現品意彼云譬如大海潛流四天下地
有穿鑒者無不得水彼喻佛智普入一切眾生身
心今借喻華嚴根本法輪潛注眾典故。▲鈔九流
下亦指文所出即肇公涅槃無名論文也九流者
有二一瑤公注云即九類眾生也此依聖教說即
九有也二云即儒家流道家流陰陽流法流名流
墨流縱橫流雜流農流前義為正以三界九類眾
生會歸於涅槃三乘聖人於此涅槃亦冥然而會
故智論云魚歸於水鳥歸於林聖歸涅槃法歸分
別。▲鈔故論云下即攝論文彼明三身從法身流
上句證開漸下句證歸本。▲鈔故法華云下證開
漸言一佛乘即華嚴者約所詮目能詮也會三下
證歸本。▲鈔第五經者即從地湧出品也由上首
四大菩薩問佛云如來安樂少病少惱諸眾生等
易可化度不令世尊生疲勞耶故佛答云始見我
<pb n="134"/>
身等是眾生易度無疲勞之相也言法華攝餘經
歸華嚴者天台宗中法華補注有破此文立其四
難一歸彼不歸此難謂法華攝於餘經何不歸自
而歸華嚴二當部無文難謂法華部內實無入華
嚴之文三自語相違難謂是經之言既云法華何
謂之歸華嚴耶四縱圓奪別難謂若華嚴便說一
極者圓教可爾兼別如何（彼以華嚴兼別說圓）准會解皆為
通之且通初難者若法華不歸華嚴而別歸自法
華者應佛慧有二以前始見我身入佛慧是華嚴
我今亦令得聞是經入佛慧是法華則有二佛慧
也通第二難者即今此令入佛慧豈非當部之文
耶又信解品中初見其父踞獅子床如說華嚴後
認天性之父子如說法華然則此父豈非昔父耶
此亦當經文爾通第三難者既因是經即是法華
其終入於佛慧既與始入無殊豈非法華是經攝
末歸華嚴之本耶明知自語前後相契通第四難
者不善他宗也兼別之說唯汝自宗中義只由汝
自宗中不合以華嚴兼於一別故失圓融具德宗
旨今亦以此為難不亦悲夫問如上所通義皆可
見然經但云入於佛慧如何乃云歸華嚴耶答此
約所詮顯能詮也如上云一佛乘者即華嚴也者
同此義爾以華嚴正詮法界法界即是一乘一乘
即是佛慧今歸所詮佛慧即是歸能詮華嚴也是
中攝末歸本四字若作釋者能攝是法華末謂餘
經是末之攝能攝名攝攝末即能歸攝末歸之本
名攝末歸本以華嚴為本依主持業可知又所攝
即末所歸名歸攝末之歸攝末歸即本名攝末歸
本亦以華嚴為本言餘如下說者即下教攝中及
為教本中說也。

華嚴懸談會玄記卷第四

<sarticle>華嚴懸談會玄記卷第五</sarticle>
蒼山再光寺比丘　普瑞集
疏其為旨也下此句雖標在初義貫下二種無礙言
冥真下方示三大也問此三大文有四句前三句三
大互在第四句止觀雙流何以科中皆云三大耶答
三大是境止觀是心今科但云三大者舉境攝心也
或影略故問華嚴三大應與終教等別今何約理事
無礙中示三大耶答若別示三大之相相用二大皆
具十玄正當事事無礙雖體大中亦全相用而常徧
今由明三大互在事理相融故當理事無礙然勝德
之相繁興之用約不礙真體雖屬事理無礙而相用
中常含同別之旨亦即同中必有別義也即有其所
通無其所局。
鈔雖此經中等者問經詮四法界何以但明後二
不說前二事之與理耶故此答也言此門即義分
齊中意者彼雖四門今略敘二於二義亦略敘之
復與彼文互相影略彼開十門多明所觀今三止
觀即凡心而見佛心及理事雙修等多明能觀應
以此之能觀亦觀彼所觀以彼之所觀亦對此能
觀等也。▲鈔今約能詮等者問此下旨趣玄微即
是所詮何言能詮經中答經為能詮詮三大之義
豈非所詮問既是所詮前往復等亦是所詮如何
不同答前約收歸宗體此約汎明所詮如下宗趣
通局豈濫義理分齊。
鈔今明三大所在者問前云三大獨在法界此亦
明三大所在云何成異答前別明三大相中不言
在處至最後方結歸法界此別說三大便明所在
即三大互在故不同也。▲鈔為成己宗者不對於
他故名己宗此對他以辯故云遮異釋也此正是
作文之意以彼刊定立德相業用各十玄門德相
唯淨業用通染故彼敘體即通於事敘相則無相
<pb n="135"/>
作相入（不通用也）敘用方有相入相作（不通相也）故疏主破
云使德相無相入相作即用之體不成德相不通
染門交徹之旨寧就今正遮此也。▲鈔無去無來
者離三世故名常影取現在也以不生為無滅等
者離四相故名常影取住異二相等字等於餘文
彼次文云事包萬類理極一如理無事而不融事
無理而不徹等問准此文則刊定之體亦通事也
與此冥真體於萬化之域正同何云遮異釋耶答
體雖通事相用各別不許互通今約相用故遮異
釋或可彼云雖有今之所引等下之文彼意唯以
鈔中所引能等之文為體不取所等故今遮之。▲
鈔同異類下別顯德相中二門也鈔文超間讀之
則顯初即第九微細德此約同類異類體別各能
微細容持一能容多多是所持故喻芥瓶下句即
第十因陀羅網德也雖德相具十玄唯舉後二例
初八也。▲鈔其為用也下若約刊定業用十玄配
者不分而徧不去而臻即第六純雜用不分名純
而徧即雜一多大小而互為即第五相作用延促
靜亂而相在即第三相在用或通第七隱顯用以
靜亂相在如東方入正定西方從定起等等字等
其餘文彼次文云多劫入於一劫非卷非舒微塵
納於世界無增無減釋曰上句第四相入用下句
第九微細用此通舉業用六玄略餘四門也有以
鈔大小互為配廣狹門延促相在配十世門者非
也彼不立廣狹唯取純雜不立十世以時為所依
體事故不可以此之十玄配彼之用大也思之問
豈以事理無礙之淺義能遮事事無礙之深義耶
答不遮相用二大中各明事事無礙但遮彼體相
用三互望不明無礙故今遮之恐令三大一向別
故。▲鈔今但明下上皆標舉問答敘其所遮此下
方是別釋疏文言深玄者謂前設明十玄等亦皆
名事若相用平等總明為理此二無礙方為深玄
故前鈔云雖廣說事及說於理而皆無礙故不爾
但是同教事理無礙豈是此經旨趣玄微。▲鈔萬
化乃事法之總名者如十對體事皆名為事皆歸
真性而為體大其體大還在萬化事中。
鈔原夫下一句總標蕭然下別釋言蕭然空寂即
離言湛爾冲玄即離相玄之又玄下無相不礙相
表者外也寂之又寂下無言不礙言非象表也下
相即無相在言裏也下言即離言言五目者纂要
疏云一肉眼肉團中有清淨色見障內色名為肉
眼（依肉之眼名為肉眼）二天眼者於肉眼邊引淨天眼見障
外色（依大般若佛肉眼能見人中無數世界不唯障內佛淨天眼能見諸天所有細色除見天外見
人事等名肉眼也）三慧眼者以根本智照真理故四法眼
者從後得智說法度人故五佛眼者前四在佛總
名佛眼又見佛性圓極名為佛眼言四辯者圭峯
云一法無礙辯謂諸法自體二義無礙辯謂法上
之義三詞無礙辯謂得彼方言依彼詞句為他說
故四樂說無礙辯於上三種智隨他所喜種種義
語樂說無盡故初心習學九地漸成佛能究竟。▲
鈔今疏下問若唯非異無礙義成若言非一理事
各別何名無礙答若唯非異無可融通若唯非一
不成無礙今由二義同時故成無礙義也。
鈔明相不礙體也者亦相大與真體具非一非異
故也。▲鈔明用不離於體下亦具非一非異義故
問三大互在何不說相用互在之義耶答理實三
大互在合明相用互在之義以體用互在及體相
互在義順理事無礙故此明之若相用無礙義通
事事故略不顯也。▲鈔上體相用三大下結前生
後也。
鈔智周鑒而常靜下一節鈔文口科分二。
初標義指文（疏智）
二分門別釋（二）
<pb n="136"/>
初直約止觀釋（三）
初於當句直配止觀無礙（二）
初直配止觀（若當）
後亦配權實（亦權）
二通對三句明鏡智無礙（若對）
三別對三句明鏡智無礙（若別）
二別約三大釋（三）
初三觀周鑒（若作）
二三止常靜（對此）
三止觀歸心（三止）
鈔能證能觀者證唯親證觀通比解上境例知上
即標義繫詞亦云智周乎萬物故。▲鈔止觀無礙
者即行者通達無礙智也言事理遍觀者無幽不
燭故以相別異義故名事忘心體合故名理言惑
相皆寂者觸境無念理事等障皆止寂也二義混
然名止觀無礙亦理事無礙也。▲鈔亦權實無礙
者權即俗智實即真智二智俱融故名權實無礙。
▲鈔若對上三句下妙嚴品疏鈔云境即真俗不
二智即權實雙行若融境智方為一味問前三句
明三大無礙今何但言體用無礙耶答開即三大
合為體用如大方廣即是三大若合之則大方是
體廣即是用今對止觀故合為二也。▲鈔若別對
下三體皆理三用皆事亦理事無礙也問觀云能
觀可也止字何名能觀智耶答止觀雖殊皆名觀
智故起信云所言止者謂止一切境界相隨順奢
摩他（此云止也）觀義故所言觀者謂分別因緣生滅相
隨順毗鉢舍那（此云觀也）觀義故故知止觀皆觀義也
今此真理寂寥與止寂相順俗諦流動與觀照相
順也三大皆然。▲鈔若作三觀下先單以智別鑒
前三大此唯釋其智字言空觀等者智論中分別
色等假觀性空寂滅空觀此二不二難思中道觀
也今別對三大以相為中者以居體用之中融攝
體用故言三諦齊觀者釋其周鑑二字。▲鈔對此
三觀下言體真等者體真理與理冥故即理止也
方便隨緣止者方便涉有隨一一緣無取故止即
事止也離二邊分別止者即無念而止妄不取有
無等二相也。▲鈔三止三觀下即一而三智體隨
智相用故即三而一智相用即智體雙照一三智
體相用顯然雙遮一三互奪相盡智體同智相用
故非一智相用同智體故非三三止既爾三觀亦
然混融無礙為一心觀故。
鈔真妄交徹一段鈔文依指玄記易處麤科難處
細科分二。
初汎科兩段疏（疏真）
後正釋當段文（二）
初略消兩句疏（二）
初釋初句疏（二）
初釋真妄（今初）
後釋交徹（言交）
後釋後句疏（二）
初約實互即（若依論）
後依文徧即（二）
初不壞相（今云不）
後約有益（又凡此）
後廣釋前句疏（二）
初廣陳（二）
初義標（二）
初總彰四義為交徹之所由（然其）
後別開六句分交徹之行由（然或）
後逆釋（二）
初釋六句交徹（二）
初總徵（此義）
後別釋（二）
<pb n="137"/>
初示六句（二）
初二門出體（二）
初標（且說）
後釋（二）
初三性門（一約）
後二諦門（二者）
後依門配句（二）
初依三性門（二）
初唯識（如唯）
後涅槃（若涅）
後依二諦門（四）
初二諦（若依）
二隨俗（若以）
三通二（若約）
四觸物（若約）
後辨交徹（二）
初直約他無（問真）
後依此方得（二）
初標（今就）
後釋（二）
初依前三性門（二）
初對唯識（如約）
後對涅槃（二）
初正涅槃（若約）
後與引例（二）
初中觀（故中）
後此經（此經）
後依前二諦門（四）
初二諦（二）
初正依彼論略說（若依）
後廣引他教釋成（二）
初引（故彰）
後釋（二）
初此句（即真）
後例餘（餘可）
二隨俗（若約）
三通二（真妄）
四觸物（若觸）
後釋四義所由（次明）
四後總結（是知）
鈔真謂理也等者真妄二法作三對釋理之與惑
能所障對生之與佛能所化對此言眾生等覺已
下皆名眾生以第八識為趣生體此位之中猶未
轉成圓鏡智故問何以生佛為真妄耶答肇公無
名論云真由離起故佛名真妄由著生故生名妄
楞嚴亦云由妄有生因生有滅生滅名妄滅妄名
真生死涅槃流轉還滅對已上三對皆悉交徹但
是義分齊理事無礙門中別義。▲鈔真該妄末者
上三對真皆為源妄皆為末言如波與濕下喻顯
波喻妄濕喻真交徹可知。▲鈔今云爾者下問既
合云凡聖互收今何不爾故此答也以不壞相及
有益二所以故言不壞相者約修證義說不壞聖
相故若壞聖相修行之人何所希望耶有益者於
生有益二義各從一邊說也問前釋真妄以為佛
生今此何云凡聖答欲顯真妄通生佛與凡聖有
互寬狹故前言生佛即真狹妄寬等覺已下皆為
生故今言凡聖即妄狹真寬三乘見道皆為聖故
問三乘見道已上何得名真答俱見理故前對既
已理為真見理聖人豈不即真或可聖謂至聖唯
目佛也凡雖總舉地前意顯難思亦不遮等覺已
下為眾生也謂地前之妄尚得即真等覺下豈不
即耶二釋皆通問若依前釋何云聖無煩惱答唯
無分別故不同凡。▲鈔於凡有益者令不自欺故
<pb n="138"/>
亦於他無慢故言令人妄解者謂却沉淪故還迷
妄故問即凡見佛豈不叨濫聖流亦誤敬於麤人
若即佛是凡方知德用自在進退無滯此責既齊
如何遣通答為遮於妄解方便化根今又作斯謬
執豈為正解耶已上略消二句疏竟然上但說生
佛一對交徹義其理惑一對生死涅槃一對准上
說之。▲鈔然其真妄下上雖略釋其真妄交徹一
句義猶未盡故有然字然者不盡之詞先彰交徹
所以有六故字有云二三合故有五所以有云理
實五六亦合但四所以四者為正今立云一不離
一心故二真妄相依故三無有二體故四真妄相
收故以此四因故得交徹也。
鈔然或說下明交徹之行相有其六句一妄空真
有二妄有真空三真妄俱空四真妄俱有五真妄
俱非空有六真妄俱通空有（五雙非六雙是）三對皆先空
後有者順性宗故。▲鈔一約三性下總束真妄法
體為三性即前三對真妄理及涅槃唯是圓成佛
通依圓生死及惑皆通於依計或惑唯遍計具二
執故。▲鈔二諦多門下文中廣說八諦區分四重
二諦各各不同今具約理事以配二諦也言設淨
分下問前三性中依他淨分同真染分為妄今若
俗諦為妄者無漏五蘊淨分依他之事亦妄耶故
此答也言妄未盡者有三意一云如楞嚴經云言
妄顯諸真妄真同二妄今淨對染以立對待未忘
故云未盡二云雖體是無漏由假緣成豈有實耶
三云淨分依他依相教有實五蘊有為之法今以
不即無妄未盡故。▲鈔如唯識下依門別配前空
有六句而不次第但隨義故今唯識中依三性以
明二句一遍計對圓成說第一句（妄空真有）二以染分
依他對圓成及淨分說第四句（真妄俱是有）此約相教。
▲鈔若涅槃下此約性宗故不同唯識染分為有
故云染分為空是生死法故淨分依他是涅槃果
德故與圓成皆有亦即初句（前唯識約遍計對圓成為初句今取唯識
第四句義成初句也對思可了）問若以染分為妄淨分為真論交
徹者豈非事事無礙答豈前不云淨分同真耶亦
即事理無礙也已上三性中配初四二句訖。▲鈔
若依三論下即中百門三論也此空宗義下四皆
是也雖彼宗大分明空亦含性義故疏主云以三
論宗四諦品前以空遣有四諦品後以空立有乃
至三觀齊驅三諦無礙豈獨空耶有云學龍猛宗
墮惡趣空斯言可怖約俗雖有就真唯空謂世諦
妄有真諦真空即第二句妄有真空此則二諦別
論故影公中論序云俗諦故有真諦故無。▲鈔若
約隨俗說下假說妄世俗真勝義如是二諦則第
三句真妄俱空如長短相形但隨俗假說二諦也
問前云世諦故有何故隨俗名為空耶答以不但
為有既曰隨俗故知俱空問何故不隨真說二諦
耶答若隨真說二諦者此理不應何者若真上說
二諦真妄俱空者俗可言空真不可言空故若俱
有者真可言有俗不可言有故若言妄空真有者
濫此後真妄俱通二諦空有義故若言妄有真空
者唯真之上云何妄有故不隨真說二諦也。▲鈔
若約真妄俱通二諦者第六句（雙是）然此有二釋一
云真妄俱真諦時俱是空真妄俱俗諦時俱是有
二云真俗二法皆通於真妄俱空俱有蓋其諸法
准一乘章皆有空有二義用者臨時或單或雙俱
存俱泯隨取皆得如三性法遍計情有理空依他
相有性空圓成性有相空餘皆准此故真俗二諦
皆通空有二義二釋皆通。▲鈔若約觸物皆中者
已上約二諦俱存中道此約二諦俱泯中道既離
空有二邊故真妄皆非空非有第五句也（雙非）問前
總束中但明二諦今配句中何說三諦耶答中道
無別法體但依二諦說之亦不相違。▲鈔約宗以
<pb n="139"/>
明下揀餘宗然有二義一唯揀唯識等字內等不
揀涅槃三論以望華嚴雖大同小異亦得交徹故
不揀也一云三皆揀之約不俱德揀亦無失等字
外等唯識不徹可知涅槃不交徹者空是生死不
空涅槃二義對論故為不交徹也三論雖談中道
今此別約雙非空有無可交徹故皆揀之問彼既
不明交徹何以引其文成前六句耶答用唯識等
文成華嚴義妙之至矣以引彼根令入圓法故。▲
鈔今就華嚴下總收前法皆得交徹也以具一心
下總出所以也。
鈔如約遍計下以三性各有二義故圓成不變隨
緣依他相有性無徧計情有理無今先約徧計二
義故得交徹不同唯識唯是空也此下但隨義明
不拘次第此即於第二句妄有真空交徹義也若
依前第一句妄空真有明交徹者合云遍計妄空
即圓成真有妄徹真也圓成真有即徧計妄空真
徹妄也。▲鈔若染分下此亦於上第二句妄有真
空明交徹也而前約遍計此約依他二義不同若
依第四句真妄俱有明交徹者應云染分依他妄
有即圓成真有妄徹真也圓成真有即染分依他
妄有真徹妄也然上三性中唯約徧計及染分依
他說其圓成二義淨分二義思之可了。▲鈔若約
生死下即前涅槃中義今亦交徹亦依初句妄空
真有明交徹也鈔故中論下引證即涅槃品文本
文云涅槃與世界無有少差別世間與涅槃亦無
少差別涅槃之實際與世間實際如是之二際無
毫釐差別今義引耳問前揀中論不得交徹今證
交徹何引中論答前是中論一分俱非義此是二
分無礙義故引之也長毛曰毫十毫曰釐問涅槃
與實際何異答涅槃依還滅門而立實際不屬詮
門故以實際融之即兼顯真妄二法同依一心之
所以也。
鈔此經下亦證前生死涅槃二交徹也即須彌偈
讚品文疏鈔云煩惱名諍觸動善品損害自他故
名為諍此有漏法諍隨增故名為有諍有彼諍故
故生死者有漏為體無彼煩惱故稱涅槃但因煩
惱有無假立其名何有真實二互相即舉一全收
故生死即涅槃涅槃即生死若對前六句者有二
師義若寂照云此及中論皆正證前涅槃第一句
妄空真有交徹義也言亦俱空俱有者若四句同
時亦可兼證第六雙是句若前二句明俱有後二
句明俱空不得一時即證三四二句交徹義也若
指玄及會解正證第三第四二句交徹義也以初
二句為俱有後二句為俱空二釋隨取若以此唯
證前涅槃之義前解為正涅槃前正釋中唯第一
句故唯要前二句經文為證也鈔家以文便兼引
四句故有亦言亦者兼也豈可以為正證耶指玄
釋云亦者不定之義不唯依於涅槃第一句攝更
約此經亦在第三第四句攝今詳指玄既云不唯
及與亦在者寂照以釋初句為正三四為兼有何
過耶指玄又云如解唯識不必句同今詳唯識約
其本義隨其前後其理無差今約引證若句不同
何所證耶智者詳之。
鈔以妄為俗諦下第二句妄有真空明交徹也。▲
鈔故影公下即曇影法師乃什公弟子即八哲之
一數此即所作中論序也言乃至者次文云不滯
於無則斷見絕息不存於有則常見氷消俱不俱
等何由而有諸邊都寂故云皆離（今云寂此諸邊故名中道）鈔
主釋曰此當俗有真空義也意云然統收其要妙
所歸則融會通達於二諦以真諦故無有真空也
俗諦故無無妄有也真雖空而妄有故不滯空斷
見絕息則真徹妄也妄雖有而真空故不著有常
見氷消則妄徹真也問此妄有真空與前情有理
<pb n="140"/>
無名妄有真空并前緣生無性妄有真空何別答
初約遍計次約依他此約二諦故不相濫。▲鈔餘
可思准者有多意一云此文亦可具於餘句如寂
此諸邊即第五俱非句故云思准或可思准乃至
之文如前已引或可此文准後鈔主釋之有四類
四對等義今但證其妄有真空餘釋可准思之具
如會解中引。
鈔若約隨俗下第三句真妄俱空交徹義也由無
定實故得交徹。▲鈔真妄皆真下有二師義若寂
照唯明第三句真妄俱空交徹義也即屬三論第
二義中之別義前約二諦隨俗此約隨真故是第
三句若指玄即前三論中第三義然不全牒前文
言真妄通真者影取通俗故言一味者是雙照空
有為一味故即明第六真妄亦空亦有之句也後
解為正依前解者文有漏落故。
鈔若約觸物皆中下即第五句真妄俱非空有交
徹義也以俱非二邊雙泯中道故交徹。▲鈔若逐
假名字下謂若但隨逐生死涅槃假名字執取堅
著此二法者次經云此人不如實不知聖妙道言
顛倒下須彌偈讚鈔云謂佛已成道功德難量我
心妄惑則名為劣雖無叨濫不了真源心佛眾生
三無差別為顛倒耳。▲鈔此亦法性宗下揀法相
宗雖攝一切法歸如仍非即如此法性宗一切法
即如豈妄外有真耶則該下釋上也或可上約反
成今約正顯皆法性宗故置亦言也。▲鈔則該妄
之真下上句真即妄而不礙真下句妄即真而不
礙妄也。
疏事理雙修依本智而求佛智者上句標下句釋依
本智即修理求佛智即修事本智即佛境界知經云
非識所能識亦非心境界其性本清淨開示諸羣生
佛智即佛境界智經云諸佛智自在三世無所礙如
是慧境界平等如虗空亦名權實二智亦根本後得
二智亦理量二智始本二覺也。
鈔上來交徹下有二意初躡上顯文意以前云即
凡心而見佛心恐人誤執我心既即佛心不必修
行也故此舉雙修之行。▲鈔亦由下第二直顯文
意謂學南宗失意者習三論不得意者謂依本智
性即身是佛何用修於萬行六祖既言鏡本自明
不拂不瑩豈為不了但恃天真不須用力溺斯見
者近代尤多斯則懶不修斷一切法門猶未通達
即守默之癡禪學北宗失意者或義學不通之者
及不參問善友不聽經論但以善心修行者執教
法中說修行方便要須起於事行自心之外別求
如來依他勝緣以成自己功德乃尋文之狂慧故
云並為偏執。▲鈔無漏智性本自具足者起信云
性自滿足一切功德所謂自體有大智慧光明義
等故。▲鈔無所求中吾故求即大方等陀羅尼經
中佛為雷音說華聚菩薩往昔因緣云昔有菩薩
名曰上首入城乞食時有比丘名曰恒伽問乞士
曰汝從何來答曰我從真實中來又問何謂真實
答曰寂滅相故名真實問寂滅相中有所求耶無
所求耶答曰無所求又問既無所求何用求耶答
曰無所求中吾故求之乃至又問菩薩於何處求
答於六波羅蜜中求恒伽聞已賣身供養此則求
無所求分別俱亡雖終日求而無所求也言心鏡
下責前禪宗不拂不瑩之義也又理不礙事下雙
結成二修也。
疏理隨事變下圭山釋云兩對皆上句明所以下句
正明事事無礙雖一多緣起似濫所以然唯約無礙
宗說問何故鈔中皆判為所以耶答以上二句該下
二句皆性理融通因也。
鈔亦分為二者有二意一望上理事無礙亦分二
故二者望下義分齊中周徧含容亦分二故。▲鈔
<pb n="141"/>
所以事事下總徵所以以理融事故一句總答也
是當門因言初句下正釋二義初義為異門因一
即是理多即是事緣起可知若事下反顯今由下
順明言下句下明當門因言理既融通下謂此事
與彼事中理非一非異故融一切事亦非一非異
也言餘至下明者義理分齊具明十因故。
疏故得十身下科云相即疏云相作者欲會刊定記
主相即相作二種玄門無別異義歸此一門故科及
疏互言即作也。
鈔古今名異者古即至相有此名也今即賢首改
為廣狹至下自會。▲鈔即第八地等者疏鈔釋云
由第一義智不分別自身他身故住平等理離分
別言非唯照同一性亦乃能所照亡此菩薩知下
世俗智也所知十身皆是毗盧遮那正覺之體三
界五趣無盡剎土能招身土業及煩惱今雖言報
唯取能招四向四果自悟緣生三賢十地妙覺果
人世出世智一切教理行果理空事空如次是十
身之體十地論攝為三初三染分次六淨分後一
不二分然國土身合通於淨且從一類以判為染
次六總以三乘為淨分於中前四是人佛菩薩但
因果之異次一是能證智後一是所證理問內十
身中理智與此理智何別答寬狹異故謂外十身
中理智二法通於五教三乘差別之智及教理行
果一切諸法之理故寬內十身中理智唯當乘所
具法性之理無礙之智故狹也問既是遮那十身
豈可為八地菩薩俗智境耶答為對上之第一義
真智真境且名為俗若直說遮那之身真俗豈局
耶蓋順義無方故問唯識云虗空但依識假施設
有未曾聞說虗空名隨分別有虗空相等楞嚴亦
云一人發真歸源十方虗空悉皆消殞何用虗妄
無體之義為佛身耶答圓教明此事體性難思故
得為佛身也言知諸眾生下先明相作所由由隨
機故或是相作之意意欲攝生故言能以下別顯
相作略為四番問法身中理法智身虗空身此三
皆無形質云何言作答若約自智證於法自然應
現令於虗空忽見自身即是作義若約機明菩薩
令眾生契合理智混同虗空便是作義依止義邊
得名為身問作眾生時亦如染眾生有苦惱否答
如世遊戲無損動故今文雖舉四番理應具十成
一百身言自身即菩薩身故若自身唯八地菩薩
望諸菩薩別則有一百一十身也。▲鈔不壞相者
約行布也相作二字即約圓融二義無礙方立玄
門。▲鈔其猶下即淨名經以小例大明不壞義非
證相入七十七經所證亦然言住處者是彌勒菩
薩住處也。▲鈔是菩薩遊戲者離世間疏云如世
遊戲無損動故言於涅槃下問上證理事無礙今
何證事事無礙耶答約差別義何非事事無礙。▲
鈔六位等者具如後彰地位中說也。○鈔雖有即
入意取廣狹者即入是因廣狹是宗以因顯宗故
此中大身大剎入塵入毛即異體廣狹晉經下即
同體廣狹言至大有小相即法無定性因也。
疏炳然齊現已下八玄皆約喻明今喻芥缾法中如
經云於一微細毛孔中不可說剎次第入毛孔能受
彼諸剎諸剎不能徧毛孔毛若琉璃缾剎若芥子法
喻可知。
鈔一能含多下設所含中却取一法為能含亦是
一能含多故曰相容。▲鈔此即如來下辯喻所出
由此喻古來未有賢首只有束箭喻故今示所出
也經云爾時世尊在三昧中放眉間光名大顯發
所有一切功用未證十地諸菩薩等遇斯光已悉
見空中諸毛端處及微塵中無量佛剎如琉璃缾
盛芥子觀者悉見（意取歷歷區分不錯亂之狀也）一本云白芥子
者即大方廣佛華嚴經佛不思議境界分云盛白
<pb n="142"/>
芥子餘文全同言琉璃者一切經音義云具云吠
琉璃耶此云不遠山謂西域有山去波羅柰城不
遠此寶出彼故以名之義淨三藏翻云綠色寶又云
青色。▲鈔亦是緣起實德者揀業用也理實此門
亦通業用今揀人天之業用故言非人天所作者
瑜伽五十四說色無色天變身萬億共立毛端皆
定通力隨心所作今正揀此也但似而非真曾不
說言真如具無盡德等。▲鈔如八相下經名微細
故立此微細門即離世間品文經云佛子菩薩摩
訶薩有十種甚微細趣何等為十所謂在母胎中
自在示現初發菩提心乃至灌頂地在母胎中住
兜率天在母胎中示現初生在母胎中示現童子
地在母胎中示現處王宮在母胎中示現出家在
母胎中示現苦行在母胎中示現詣道場成等正
覺在母胎中示現轉法輪在母胎中示現般涅槃
在母胎中示現大微細謂一切菩薩行一切如來
自在神力無量差別門釋曰在母胎中一相八相
皆具萬德斯圓如一相既爾相相皆然也然亦通
德相業用今引此但證德相爾言能含微細者如
一毛一塵一相等難知微細者微塵不大剎不小
等而能容故。▲鈔隨一法攝無盡法者當門具也
即教義等十對體事無法不收故及下九門者以
列次則此門在初故下九門能具門所具法皆此
門中具也以此下出總具所以若唯具當門義不
成總故。▲鈔潮不過限者五十二經說四天下有
二萬五千河流入海中又有八十億諸龍王宮各
有其水流入大海涌出有時故潮不失時又准五
十一經海有四大寶能消眾水故海水無有增減
一名日藏二名離潤三名火𦦨光四名盡無餘若
無四寶從四天下乃至有頂其中所有皆悉漂沒
准婆沙論說阿鼻地獄火氣能吞消海水及儒教
說沃焦石者皆非盡理也。▲鈔涅槃經者即高貴
德王菩薩品十功德中第六功德也彼喻修金剛
三昧已修一切三昧今借喻此可知。
疏等虗空之千光者圓覺云如百千燈光照一室其
光圓滿無壞無雜即喻所出也。
鈔互為緣起者緣起相由門意一切法上有有力
能成義邊為緣無力所成義邊為起名力用交徹
也故得下正明相入方是玄門言是曰相容者與
微細相容不同上唯一容多此一多互容也。▲鈔
亦可喻相即者以前相即亦有相入義但取相即
為門今此喻中亦含相即但取相入為門也。

華嚴懸談會玄記卷第五

<sarticle>華嚴懸談會玄記卷第六</sarticle>
蒼山再光寺比丘　普瑞集
疏隱顯俱成等者經云譬如月輪閻浮提人見其形
小而亦不減月中住者見其形大而亦不增釋曰見
大則大顯小隱見小則小顯大隱而無增減前是祕
密俱成餘一切法類此可知。
鈔八九夜月者下疏云月者缺也有虧缺故下面
頗胝迦寶水精所成能冷能照長阿含云其城方
正一千九百六十里高下亦爾王座二十里遙看
似圓而實方正（日天同此）俱舍云近日日影覆故見月
輪缺（以日行稍疾月行稍遲行度有異如月時盡漸近日輪日光赫奕發輝照彼月輪映奪不現）
乃至對照或隔須彌不被照時即全體現今取映
奪一半之八九夜月為喻也言不同晦月者初學
記云晦者月盡之名晦者也火死為月光盡
而似之也弘決志云晦者暗也言望者初學記云
望者滿月之名日月相望也然此喻有二種隱顯
從上喻及法合異體隱顯也如東方下先對異體
而東方入處下彰其同體或但喻其隱顯並通同
<pb n="143"/>
異體義。
疏重重交映下今疏雖八皆舉喻若就門為言唯此
一門從喻受名若就法立應云重現無盡門。
鈔亦如下以喻顯喻也以重現之理深遠難測帝
網之喻世不見形故以近事以況遠旨。
疏念念圓融下意謂念劫圓融今隨文對故言念念
然念與劫皆有相即相入等義而與諸門異者餘就
所依法此約能依時所依之法既自融通能依之時
亦融通也。
鈔十種說三世者應云以三世說為十種也。▲鈔
現在說平等者下疏云現在即事可見故但對前
後立現在名言未來說無盡者下疏云未來是續
起法故未來之未來名為無盡言三世說一念者
下疏云現在一念是過去家未來是未來家過去
則自具三世言三世相因者此三世中現在因過
未現中有過未過去因現未過中有現未未來因
過現未中有過現以果從因出不異因故則九世
為別一念為總也。▲鈔一夕之夢經於數世者如
黃梁南柯之夢亦如下鈔西域隱士等事可檢於
此說之言莊生者即內篇云昔莊周夢為蝴蝶翔
翔然蝴蝶也自喻適志歟不知周也等言假寐者
毛詩注云不脫衣冠而眠也。
疏法門重疊等者隨舉一法即是一切無盡法門如
雲起空欻然重疊徧空故。
鈔下經云者有指迴向者經無顯文今義引昇兜
率宮品由彼有三段經文含於四義謂初一段文
有十句明多因以成多果經云百千億那由他先
住兜率諸菩薩眾以從超過三界法所生離諸煩
惱行所生周遍無礙心所生甚深方便法所生無
量廣大心所生堅固清淨行所生增長不思議善
根所生起阿僧祇善巧變化所成就供養佛心之
所現無作法門之所印（即多因也）出過諸天諸供養具
（多果也）供養於佛釋曰上即多因生多果也若取前
多因一一別生諸供具即第四句多因生一果（即今
鈔意也）然鈔中即義引彼第二句一因生一果文爾
文云無生法忍所生一切衣今舉此華從無生法
忍所生者即義引也又加等字為多因故下疏所
引倣此可知。▲鈔非是託此別有所表者不同法
華等衣表忍辱室表慈悲但以一事表於一義復
離能表別有所表故今明一事即人即法即依即
正具無盡德故。
鈔至相等者終南山至相寺唐時智儼法師華嚴
第二祖也稟受於文殊化身杜順和尚心既精通
自有文釋勒成一卷立十玄門中有純雜賢首即
其門人也故教義中仍立純雜至探玄記方改為
廣狹門言然有二意下出改之意也初意中復有
二意初濫理事無礙設如下假設牒彼救詞亦濫
單約事說二者下縱成事事無礙而復奪其濫於
即入。▲鈔今以至相約行為異者清涼出至相意
應例前難云一者事如理徧故廣不壞事相故狹
亦濫事理無礙答取其能如理者與不壞相明無
礙何濫理事無礙若爾至相亦取能契理明無礙
故問其能如理之事如理廣徧更無餘法不壞相
故則有餘法此二門異亦不成事事無礙答即廣
即狹何有二門異耶若爾至相亦即純即雜何有
二門異耶二者如金剛圍山數無量悉能安置一
毛端如是廣之與狹不相障礙者則事事無礙義
成而復毛中存諸山相入門也若毛即山相即門
也答雖有即入意取廣狹無礙故若爾雖有即入
意取純雜無礙若如向說其理則齊今以賢首通
一切法至相但約行以明義則似局故圭山云純
雜約萬行與賢首為小異耳今以主伴一門在前
說儀周普之中欲成十義故復出之即不遺古德
<pb n="144"/>
之義以妙理無方故已上辨古今取捨言比華開
下方消疏文萬行芬敷披拆比況華開於錦上雖
青黃等五色之線相間宣通錦上而華色各異喻
純雜也。
鈔總顯高深者高約權深約小然可互通亦由深
故權不測高故小絕聞故新經序云一極唱高二
乘絕聽今約義順故作此明由法門高遠權雖聞
而不信由法門深妙故小雖在坐而不聞所以分
此高深而不互通也。▲鈔又前下問此大段既明
成益何前二而非益耶故此答也言反勸者未入
權小不令入彼令於圓教生信仰故入者迴令入
圓即成益也。▲鈔泰華倚天者泰華即五嶽之二
泰山為東嶽言萬物皆相通泰於東方也華山為
西嶽華之為言獲也言萬物生熟可得獲也言岷
峨拂漢岷峨亦二山之名漢謂天漢河漢倚天拂
漢皆言其高也言論語云者即子罕第九篇顏淵
喟然嘆曰仰之彌高鑽之彌堅瞻之在前忽焉在
後彼美夫子之道今借初句讚此經之高也。
鈔出現品云下疏云文先反顯設有之言似當假
設望慈氏讚善財言餘諸菩薩於百千萬億那由
他劫乃能滿足菩薩行願今善財一生即能淨佛
剎等斯則舉權顯實非假設也言那由他者十萬
為億十億為落叉十落叉為俱胝十俱胝為那由
他刊定記云第九數當萬萬也言大威德法門者
鏡心錄云即一真心也問若實有此菩薩為在何
位下疏答云義當三賢以入證聖必信圓故若約
教道三祇亦未入玄故下鈔云若約教道施設三
祇教道既未真則成佛義亦非真也教不實故以
心存妄念帶此妄念修行多劫虗事劬勞畢竟不
成佛果若約證道三祇修行必已尅證修權既深
入見道後則能入實方始證知妄念本空等所以
凡夫頓能信者宿因聞熏為種別故今更不信當
來豈聞言若得聞下後順釋言生如來家者攝論
云於真如證會名生佛家言等字者等餘文云隨
順一切如來境界具足一切諸菩薩法安住一切
種智境界乃至深入如來無量境界等。
鈔如魚登龍門下呂氏春秋曰龍門未開河水于
孟門東大溢是謂洪水禹鑿龍門始南流今降州
龍門縣是也尚書注云龍門山在河東郡之西界
其山高五千仞（七尺曰仞）而有三級其水流注於下赤
色鯉魚每年於春暄之際會此山下逆水而上若
有分者登過龍門自有天火燒尾脫鱗驅雷駕電
興雲致雨得化為龍（如入華嚴之機也）若登不過者自有
紅朱點額不得再登曝腮於龍門之下（如此假名菩薩）故
謝玄暉詩云戢翼希驤首乘流畏曝鰓即其意也。
疏深不可窺下即法界品初如來入頻呻三昧會中
菩薩大眾皆見逝多林及宮殿虗空三處有種種莊
嚴境界事又聞不思議等法諸大聲聞不見不聞故
云爾也言嘉會者易曰亨者嘉之會也又云嘉會足
以合禮今借以目如來說經之會也。
鈔悉覺真諦等者下疏鈔云然此聲聞皆是菩薩
欲顯深法託為聲聞故所歎德言含本跡今釋為
二門一就跡約小十句皆聲聞德一得現觀於四
真諦善覺了故（即俱舍見緣事三現觀也正是初一兼其後二）二皆證實
際者即入正性離生無方便慧已作證故（煩惱如生食在
腹已行純熟無生澁故三深入法性者所覺已窮故法華云
我等同入法性即三獸度河理無二故四永出有
海者生分已盡由闕大悲故自永出（如鹿獐透圍）五依
佛功德者有為無為（有餘依無餘依）之德依佛成故即逮
得己利六離結使縛者即已盡有結謂九結（愛恚慢癡
疑見取嫉慳也）十使（即根本十煩惱難解故名結役心故曰使）現行離故七住
無礙處者無煩惱礙種子亡故八其心寂靜猶如
虗空者即心善解脫（離定障故又彼相應心得離縛故）寂如虗空
<pb n="145"/>
九永斷疑惑者即慧善解脫（離性障故又離無明貪等體故）於佛
無惑（由證此二獲得有為無為二種功德）十於佛智海深信趣入者
即明非定性皆可迴心信入佛智（法華云舍利弗尚於此經以信
得入況餘聲聞經即佛慧）二約本就菩薩歎者明此皆是權故
一覺第一義二方便已具善能入於無際際故（智論
云法性為實證實為際凡但有實而無際）三二空真理窮其源故四具
足大悲能入不染方永出故五依十力等離小見
故六不斷不俱方能離故七已淨所知無二礙故
八處亂恒寂了本空故九佛不共德雖未證得亦
無疑故（發心品中菩薩於佛十力雖未證得亦無疑故）十一切種智證信
入故（初地已上皆依佛智海故問既具本門之德何得聾盲耶
答下疏云然皆廢本從跡以顯一乘因果不共深
玄故。
鈔逝多林者唐言戰勝即波斯匿王所立太子太
子初生王戰得勝故以為名以須達買太子之園
以施佛太子施林是以名焉表依善友勝出魔軍
及凡小故。▲鈔舍利弗（此云鶖子或云鶖鷺子大乘法師云是百舌鳥亦云
春鸎其母眼睛明利似彼鳥故從母立名具云舍利弗怛羅即子也增一云智慧無窮决了諸疑第一）
大目犍連（此云採菽氏上古有仙居山食豆母是彼種揀餘此姓云大增一云神通輕飛能到
十方第一）摩訶迦葉（此云大飲光本族仙人及尊者身光飲蔽日月增一阿含云羅閱祇大富
長者名迦維羅婦名檀那子名畢鉢羅子婦名婆陀其家千倍勝缾沙王十六大國無與為隣畢鉢羅即
迦葉名也其父禱此樹而生故付法藏傳云毗婆尸佛滅後其塔像金色缺壞貧女得金珠請匠為薄金
師歡喜治瑩佛畢立誓為夫婦九十一劫天上人間身恒金色恒受快樂最後為迦葉夫婦畏勝王得罪
減一犁但用九百九十<bz>〔雙〕</bz>牛金犁又云其家有㲲最下品者直百千兩金以釘釘入地十尺㲲不穿破如
本無異六十庫金粟一庫管三百四十斛又云<bz>〔欻〕</bz>浮耶陀金在濁水底光徹水上在闇闇滅迦葉身光勝
於此金光照一由旬增一云佛法中行十一頭陀行大迦葉第一揀餘迦葉故云大也離婆
多（此云星室祀之生故亦云假和合悟之得道智論云此人於空亭止宿見二鬼爭屍皆言我先持來
二鬼共言取其分判此人實見小鬼持來及被鬼問竊自思惟我隨言一持來彼不得者必當見害我寧
實語而死終不以虗而終遂如實答小聖者持來被其大鬼援其手足隨而食之得屍之鬼便取其屍手
足隨安彼鬼食竟拭口而去及明憂惱不測誰身言假和合初常疑云若我本身眼見損去若是他身復
隨我行住疑惑猶豫逢人即問見我身不眾僧見之云此人易度而語之云汝身本是他之遺體非己有
也悟此假合因即得道以常問故亦云常作聲也須菩提（此云善現善吉空生生而室空
相師占之見善相故解空第一）阿㝹樓䭾（此云無滅賢愚經說弗沙佛末世時饑饉有辟支佛
名利吒行乞空鉢無獲有一貧人見而悲悼白言勝士能受稗不即以所噉奉之食已作十八變後更採
稗有兔跳抱其背變為死人無伴得脫待暗還家委地即成金人拔指隨生用脚還出取之無盡惡人告
王欲來奪之但有死屍而無所覩即是金寶現報如是九十一返天上人間財寶無有滅盡也難
陀（此云歡喜性極聰敏音聲絕倫即牧牛難陀也根本乃牧牛之人問佛放牛事佛答牧牛有十一事
一不在高山二不居深㵎三草無硬澁四水有三德不令冷熱鹹五住處須平六頭六加刷七向水徐行
八一日三飲九一飲三歇十出入須明十一主常隨後彼因知佛具一切智遂求出家獲阿羅漢果）劫
賓那（此云黃頭仙人之族又譯云房宿有二義一父母禱此宿感此子故二云與佛同房宿故謂初
詣佛所欲出家時夜值雨寄宿陶師房中以草為坐晚又有一比丘寄宿即推草座與之自在地坐夜中
相問欲何之答曰覔佛後比丘即說法辭去豁然得道後比丘即佛也增一云善知星宿日月第一）迦
旃延（此云剪髮種<bz>〔止〕</bz>古多仙山中靜處年歲既久鬂髮稍長無人為剃婆羅門法要剃髮故一仙有
子兄弟種人覲父小者乃為諸仙剃之諸仙願獲後成仙道爾來比亦皆稱剪髮增一云論議第一富
樓那（又具云彌多羅尼子此云滿慈子又云滿願父於江邊禱梵天求子正值江滿父夢七寶器盛
滿中寶入母懷母遂懷子父願獲滿從此立名又四圍陀中有慈行品其母誦之以為母名增一云說法
第一）皆悉不見下疏云神力（十力等）嚴好（六根二業除意）境界
（分齊所緣）遊戲神變（重閣同空等神變也不壞本相遊戲也）尊勝（智最勝故）妙
行（悲智無礙無功用行）威德（四無畏等）住持（謂勝力住持令有所作）淨剎（華藏世界）
亦復下明不見因初總即分齊境大會下別顯（會通
新舊）入（身徧剎塵智入諸法等）至（即新來眾也）詣（即此往彼皆言普者一橫竪普徧故二一
即一切故）餘句可思何以故下釋不見所由善根不同
故一句總標（以大小善根不同故）初明不見佛果之因次二
句不讚果餘句不修因等不見菩薩之因言劣者
不見下結疏意也是知日月麗天盲者不覩雷霆
震地聾者不聞道契則隣不在身近菩薩自遠而
來聲聞在會不知者矣。
疏見聞為種等者十地論云轉生難處益謂具金剛
種雖八難而聞經以彰聞經益深遠種子無上故言
八難者一地獄二餓鬼三畜生四北洲五盲聾喑啞
六佛前佛後（此是古說若新譯云法前法後後譯勝也）七世智辯聰八長
壽天故論云以不堪受教難入佛法中謂於此身中
不能入三乘聖道難之言障障聖道故今疏意有二
<pb n="146"/>
一難不障聞謂雖在八難而見聞得堅種故二難不
障聖若已熏種者雖居八難而得成聖故云十地之
階也。
鈔即隨好品乃至及初地云等者引據也以此經
八難容聞唯憑此二段經為證故問若據此二文
則唯地獄畜生并長壽天何故便以此通八難耶
答此由天親論以海水為畜生即惡趣劫火為長
壽天即善趣故諸祖取此義通八難容聞也何者
論中經偈云雖在於大海及劫盡火中決定信無
疑必得聞此經（今經上半順明下半反顯論經唯順明也）今經堪受即
決信義疏鈔中釋云若有信有機為堪受者無問
惡道善道難處生皆得聞經以難不障聞故言雖
也（以不信障聞非難障聞故）海水劫火即是轉生時難處也。
鈔海水是龍等者海水即是惡道畜生趣故論云
龍世界長壽亦得聞此經以昔見聞修一乘觀有
餘惡業故生惡趣問既堪聞法何生難處答一乘
緩戒急事戒不犯三種觀心了不開解以戒生人
天雖見佛不能開解冀善知識化導修乘即得解
脫今不修乘百千佛出終不得道二乘急戒緩德
薄垢重事戒既犯專守離相之戒觀行相續故佛
會中多列龍鬼等三乘戒俱急事理之戒無瑕妙
觀相續即於今生便應得道必當昇善處聞華嚴
等四乘戒俱緩具犯眾戒永墮泥犂神明暗塞無
得道期勉旃學徒願留心法要故涅槃云於戒緩
者不名為緩於乘緩者乃名為緩。
鈔劫火是天者即是善趨而言長壽天是難者如
有經說右脇著地未動之間已經賢劫千佛出世
更一轉亦爾但暫臥息尚爾況其一生言火災及
初禪下論云雖在色界光音天等亦得聞此經此
即指二禪已上為長壽天也問論釋劫火無長壽
天之言今何判劫火為長壽天耶答此中雖無長
壽言而前龍趨下却有長壽二字且三惡為難不
必長壽恐是譯人悞將此中長壽入前文故問劫
火唯在初禪何故論釋於二禪聞經耶答以火起
時初禪無人二禪不為其壞於中得聞故論言等
字等取三禪四禪免水災風災長壽天難乃至無
色亦是得聞今舉初攝後及對水成文故云劫火
（謂火至初禪二禪已上聞經水壞二禪三禪已上聞經風壞三禪四禪已上聞經故云劫盡火中等也
案智論通上二界除五淨居皆長壽難（然智論有四師義異
一云長壽天者非想非非想處八萬大劫二云一切無色定通名長壽以無形可化不任得道常是凡夫
處故三云或通無想天亦無心任得道故四云初禪至四禪除五淨居皆名長壽以着禪味邪見不能受
道故梁攝論及成實論皆同第三師說然上諸論皆以上二界為長壽天）今地論不取
初禪者以（彼有梵王多好說法）有覺有觀聞法障輕（一因也）又
正已燒故不說之（二因也）然三災壞三禪者以初禪
同下界有尋伺故火災壞也二禪同下界有喜受
故水災壞也三禪同下界有出入息故風災壞也
今初禪以前二因故非難也言光音天者即二禪
第三天也二禪三天初名少光二名無量光三名
光音智論亦云第二禪通名光音彼天語時口出
淨光故有云彼無尋伺言語亦無用光代語故名
光音瑜伽名極光淨謂極光徧照自他處故以此
天已上為長壽者少光天壽二劫無量光天壽四
劫光音天壽八劫從此已上三禪三天四禪九天
倍倍增長至色究竟天一萬六千劫初空二萬劫
二空四萬劫三空六萬劫四空八萬劫故云長壽
天也上順論釋八難之中善惡二趨已成二難。
鈔地獄天子者從地獄出得生天上故從舊立名
即揀別依主也。▲鈔佛會鬼神等者前三難依文
有據此下五難以理而言也然准下疏云修羅地
獄容在海中鬼神亦有文也言火災之時兼佛前
佛後者下疏云劫壞之時無佛出故准此則亦有
文也故下疏鈔釋劫火一義不唯約長壽天也疏
云正在火中亦容得聞眾生見燒燒處有不燒故
<pb n="147"/>
鈔云即法華意華藏品云劫燒不思議所現雖敗
惡其處常堅固即明火中聞也如火浣之布火中
之鼠炎鐵團內而有蟲生眾生業殊豈妨火中聞
法方對海水之內正在其中也言人天異道者下
鈔但云世智辯聰亦不妨聞言聾者目視者下鈔
云其盲等正絕見聞不可說聞但潛益耳忽生耳
目亦容見聞今且約其分缺者說耳。
鈔皆容見聞為種之義者已上難不障聞言為種
者所熏種子性相不同若依相宗前七王所俱為
能熏唯第八識獨為所熏其色心種體勝義之法
不可詰其形相若依法性自有三說一終教則二
法緣起真妄互熏即有染淨緣起有二一者無明
熏真如成三細等染緣起二者真如熏無明有始
覺等淨緣起真妄互熏為因義邊以為種體二頓
教中有二一若約從終入頓之種如前終教二若
直就於頓則無種之種也三圓教中二法緣起一
切諸法唯一心現故亦二染緣熏時令真如上有
一分隨染氣用現諸染法淨緣熏時令真如上起
一分隨淨氣用現諸淨法則以真如上一分染淨
氣用以為種體若不爾者何為種耶今言見聞為
種者則以見聞為能熏法界理體為所熏由見聞
熏故即於法界理體之上起一分明朗智用以為
種體用不離體故後經中有食少金剛喻要穿其
身出過於外不與肉身雜穢居故是以或遇光或
圓修有頓超圓證之益也種體甚深何教及之問
然此八難中種有二類一由昔有聞種今方難處
獲聞堅種既成出難證入如下地獄天子等地獄
既爾餘八亦然二者或昔未聞今雖處難而獲聞
以為堅種乃經之通意也。▲鈔超十地之階下釋
難不障聖也問證聖之時非在難處何云難不障
聖答有二意故一云望其本故如云地獄天子等
二云雖出難方證聖由前難中聞經之力而方證
聖故。
鈔寶手菩薩者當令寶重起信手故言足下者推
下苦趨放足輪光（瑜伽論云於父母種種供養於諸有情諸苦惱事種種救護由
往來等動轉業故委悉修故得足下千輻輪相）言圓滿王者（德用周備攝益自在）放
四十光者（表四十位無不照故）清淨功德者（淨感成德）能照下（所照
分齊）隨諸眾生下（顯淨感成德之義）阿鼻下（以重況輕）此中略無
墮獄之因必前修乘戒行寬故。▲鈔爾時諸天子
下當果獲益准下疏科此文為二。
先一重益（爾時）
二展轉益（二）
初聞香益（又云其諸）
後見蓋益（二）
初正明得益（次云若有眾生）
二攝化轉益（後又復云是）
言得十地故者故字義似牒前為因見佛為益然
前來未有得十地等處為何所牒是以晉經皆無
故字應將初句故字安迴向下得字之上加一便
字下句去其故字應云聞說普賢廣大迴向故便
得十地獲諸力莊嚴三昧等即上句得位下句成
行分得十力為莊嚴故言以眾生下即見佛益於
中懺悔即見佛因（即懺見佛之障以無盡三業徧法界懺故）即見下正
見佛也言乃至者中間經云彼光明中有眾生數
等諸佛隨眾生心而為說法而猶未現毗盧遮那
菩薩離垢三昧少分之力言以華散菩薩上者即
敬心興供也經云化作眾生數等眾妙華雲散於
毗盧佛身上住（順下正科此中應云第一重得十地也）言又云等者
依前經中諸天子聞天鼓音已化作供具中有一
萬華雲一萬香雲一萬蓋雲一萬音樂雲一萬幢
雲一萬歌讚雲今即其香雲成益也具云身蒙香
者其身安樂譬如比丘入第四禪一切業障皆得
消滅言乃至者中間云若有聞者彼諸眾生（上身觸此
<pb n="148"/>
鼻聞）於色聲香味觸其內具五百煩惱其外亦有五
百煩惱貪行多者二萬一千瞋行多者二萬一千
癡行多者二萬一千等分行者二萬一千了知如
是悉是虗妄如是知已下與鈔引同今云滅八萬
四千者約總數說也謂根本煩惱一貪二瞋三慢
四無明五疑六身見七邊見八邪見九見取十戒
禁取然一惑力復各有十即為一百計應分為九
品上品重故開為三品中下輕故各為一品合為
五百於自五塵總起五百於他五塵總起五百名
本一千又於自他五塵一一各別起五百為五千
別迷四諦為二萬并本一千為二萬一千依三毒
各增及等分（如上經說）各有二萬一千故成八萬四千
也（對法十三云謂有猛利長時貪欲雖下劣可愛境起上品貪故嗔癡亦然名三毒各增等分行者隨
境勢力煩惱現行故惑與境等名等分行也）問經但云了知是虗今鈔
何云滅也答了惑本虗則居然不生不生即滅言
香幢雲者即九地也瓔珞經云九地白雲寶相輪
晉經云白淨寶網今經有雲字合成瓔珞白雲寶
義也惑亡故清淨智顯故自在光明善根成就。▲
鈔釋曰此即第一重得十地也者問此上一節經
文准前科是第二展轉益中義今鈔何斷屬第一
重答若正得益與展轉益相對此合是第二重故
前依下疏科判若依此聞香所得益相准瓔珞經
但第九地進不同第二重輪王得十地退非是第
一重天子得十地今以得十地為三重頓圓故攝
入第一重即第一重十地後轉化義爾故下疏會
云此品總有三重得十地一謂諸天子聞天鼓說
法得十地二此天子毛孔化出華蓋見者得輪王
位即是十地也三輪王放光遇者後得十地此三
位皆齊等同時頓成據此與今三節全同。
鈔種清淨金輞輪王一恒河沙善根者下文廣釋
今撮略以明大分為二一且順晉經釋二直就今
經釋且初順晉經釋者蓋諸經中十信寄鐵輪王
十住寄銅輪王十行寄銀輪王十向寄金輪王初
地已上但增寶相初地七寶二地八寶三地九寶
四地十寶五地十一寶六地十二寶七地十三寶
八地已上不增寶數但云大應寶九地三經有異
瓔珞白雲寶相輪晉經白淨寶網今經香幢雲自
在光明十地百萬神通寶光瓔珞無畏珠寶相輪
今若會者晉經云種一恒河沙轉輪聖王所種善
根所謂白淨寶網輪王等等者據此經文是多箇
輪王之善根非一輪王之善根也其白淨寶網輪
王等者是寄第九地菩薩位故若依此經第九地
香幢雲自在光明清淨善根若依瓔珞第九地是
白雲寶相輪王則晉經白字今經雲字合成瓔珞
經白雲寶也瓔珞白雲既是第九地菩薩則知晉經
白淨之言是第九地也此則晉經等字從第九地
白淨寶輪王向下等白淨為能等一恒河沙輪王
是所等以第十地菩薩為能種白淨寶網輪王下
一恒河沙輪王善根為所種則今經金網之言以
為所等數也（已上依晉經什若依今經金網順晉經釋者
准瓔珞經金網之言寄十迴向位從十迴向位當
中向上等金網却為能等一恒河沙輪王及晉經
第九地白淨寶網却為所等亦晉經得金網等一
恒河沙輪王所植善根也以第十地菩薩為能具
金網等一恒河沙輪王善根為所具則金網無失
二直就今經釋者則金網之言便是第十地菩薩
是一輪王有多善根也若如是則金網非能等亦
非所等是第十地菩薩也何者有三義故證成一
瓔珞經中第十地菩薩名無畏珠寶相輪其無畏
珠者是清淨義故二以攝化分齊同第十地故次
經云住此轉輪王位於百千億那由他佛剎微塵
數世界教化眾生正同十地經中第十地攝報果
中所化分齊也三以轉益文證成即次下經文此
<pb n="149"/>
王放光遇者尚得十地位故知此王即是第十地
也但經金字瓔珞雖無餘經或有故金剛頂經廣
說金輪佛頂故其義交雜故須略釋勿厭繁文。▲
鈔後文云下此節文前更有一節經俱此在其後
故云後文云也然俱是第三重得十地之意不勞
繁引。
鈔十種清淨眼者一肉眼見一切色故二天眼見
一切眾生心故三法眼見一切眾生諸根欲故四
慧眼見法實相故五佛眼見如來十力故六智眼
知見諸法故七光明眼見佛光明故八生死眼見
涅槃故九無礙眼所見無礙故十一切智眼見普
門法界故言十種清淨意者一上首意發起一切
善根故二安住意深信堅固不動故三深入意隨
順佛法而解故四內了意知眾生心樂故五不亂
意一切煩惱不離故六明淨意客塵不能深著故
七善觀眾生意無有一念失時故八善擇所作意
未曾一處生過故九密護諸根意調伏不令馳散
故十善入三昧意深入佛三昧無我我所故乃至
之言超中間四根皆清淨故。
疏解行在躬一生圓曠劫之果者在躬語出禮記彼
云清明在躬氣志如神言曠劫果者是行布教中多
劫所成之果今一生皆圓故。
鈔慈氏讚善財云等者疏云解心順理曰善積德
無盡曰財言乃能滿足下願即十向該地前諸位
行即十地親近諸佛即等覺也以近妙覺佛果故
於一生內者約圓融說即凡身一生問約法圓融
可爾豈實有凡身一生成辦答依實教修悉皆能
爾朗不勉旃千年之鳥不及朝生之鳳普賢生位
互融攝故（普賢即等覺位善財亦至此位因滿之果故由普賢位與眾生位互融攝故故
云爾也）約行布說亦解行生由前世是見聞生入地
為證入生言則能下十句者初二句總明通諸行
位三入十住四五入十行六入十迴向後之四句
有二說一云通諸地位一云第七句十地位後三句
等覺因圓也。▲鈔及大威等者即毗盧遮那品說
一生歷事四佛而得因圓言大威光者有大威德
其道光明故經云初逢一切功德山須彌勝雲佛
見光即時證得十種法門次聞法獲得彼佛宿世
所集法海光明又得一切法聚平等三昧智光明
又得一切法悉入最初菩提心中住智光明等十
一種光明疏云初發心時便成正覺故二遇波羅
蜜善眼莊嚴佛先得十千法門次與眷屬等同得
清淨智名入一切淨方便等十法門疏云達一切
法本來清淨名清淨智不取淨相是名方便即初
地入證之智下九句即餘九地三遇最勝功德海
佛得三昧名大福德普光明疏云五度皆福定為
最大寂無不照名普光明遇於初佛但得十者自
力未勝故次佛十千者道轉深故今唯一者道已
滿故四遇名稱普聞蓮華眼幢佛威光命終為忉
利天王供佛聞法得三昧名普門歡喜藏疏云以
聞此佛說大方便普門遍照經正受安住法喜無
盡故名曰藏由此證達諸法實相等然初劫之中
十須彌山塵數如來經但列四又闕結會現證得
益等疏主云經來未盡若結會者應云爾時威光
太子者毗盧遮那身是等。▲鈔上二皆明速證者
結前見聞解行二段也以頓超十地圓曠劫果於
見聞解行之中皆是速證之益故總科云成益頓
超然此二所明之證由見聞解行為因得果非佛
果名果（此二望佛果為遠因非近因也佛果唯取等覺位行為因故）。
鈔又此經宗下躡前速證明三生義恐有難言若
上二皆明速證何殊第三頓證耶故別分三生前
二雖有速證意成見聞解行之益故第三科方是
正明證入之義也然此三科下句皆是速證益三
生不同為門別也賢首云約報明位唯有三生如
<pb n="150"/>
約善財明三生者一見聞位即善財次前生身見
聞如是普賢法故成順解脫分善根（法華分別功德品云又復
如來滅後若聞是經而不毀訾起隨喜心等天台云此下明五品一直起隨喜心二加自受持讀誦三加
勸化受持讀誦四加兼行六度五加正行六度在十信前自行名弟子化他名法師）二解行
位頓修此住行向地等覺之五位行法如善財此
生所成至普賢位是三證入位即因位窮終沒同
果海善財來生是也清涼云此解甚順經宗但更
有一理謂歷位而修得見普賢一時頓具據此一
生歷諸位是解行普賢身中頓證法界為證入生
故今次文眾海頓證即為證入生不必要沒同果
海也。▲鈔上二句至即下二句者有二意一云前
二段中各上二句為見聞解行二生各下二句為
證入也二云上二句即總目前二科也雖各有速
證之言但從見聞解行而說故屬前二生下二句
即頓證超權二句總目為證入生也後意為勝。

華嚴懸談會玄記卷第六

<sarticle>華嚴懸談會玄記卷第七</sarticle>
蒼山再光寺比丘　普瑞集
疏師子奮迅等者此第九逝多園林會本會頓證法
界故上句教主入定下句當機權益。
鈔爾時世尊下疏文分三初一句入定緣領前海
眾念請故二大悲為身下入定因有其四種悲以
為入定益物之本各有二義初身二義者一是入
定所依之身悲所熏故二身者體義依義欲深入
定全依大悲而為體故二門二義者一佛有大智
大定大悲門等今欲益生唯依悲門令物入故二
者定為所入悲為能入故三首二義者一首初義
凡所益物皆以大悲為先導故二者勝上義謂非
不用智定之門此增勝故四方便二義者一悲智
相導互為方便今以悲為入定益物之方便故二
者以是即智之悲故不滯愛見故名方便方能令
物普入法界此上四悲皆遍虗空亦有二義一廣
周故二無緣故三入師子下正明入定以定業用
從喻為名師子乃獸中之王哮吼一聲百獸腦裂
以喻法中王也言頻呻者展舒四體通暢之狀此
言猶通於人如婆須密女亦云見我頻呻也言奮
迅之義就師子說者即奮躍迅起自在無畏正就
師子以義顯故約法即用之體寂而造極則差別
萬殊無非法界即體之用不為而普周故大小相
參緣起無盡名嚬呻自在之義。▲鈔普賢開發者
由佛入定現於淨土顯於法界普賢主法界故方
能開發也經云普賢菩薩為諸菩薩以十種法句
開發顯示照明演說此師子頻呻三昧何等為十
所謂演說能示現等法界一切佛剎微塵中諸佛
出興次第諸剎成壞次第（云云）然上佛入定現相
令眾覩親證今假言開顯使未證者尋言契實也。
▲鈔言如來眉間放光者經云爾時世尊欲令諸
菩薩安住如來師子嚬呻廣大三昧故眉間白毫
放大光明其光名普照三世法界門以不可說佛
剎微塵數光明而為眷屬釋曰眉間放者表即法
界中道無漏正智方能證前所現之法界故令尋
智光以為能證。▲鈔盡法界虗空界等者下疏云
空即事空法界之言義兼理事謂非但遍空亦遍
空內色心等事及空有稱真之理又云深等法界
廣齊虗空。▲鈔是故皆得等者因昔善根故能頓
爾證見故有十一句初總餘別別十句顯無盡故。
▲鈔廣說以十能入者經云彼諸菩薩以種種解
（一鑒達非一故）種種道（二正道無量故）種種門（三無常集門故）種種入（四所
證差別故）種種理趣（五意旨不同故）種種隨順（六無根不順故）種種智
慧（七）種種助道（八）種種方便（九）種種三昧（十）下疏
云即此能入亦是所益鈔中云此有兩重能所一
<pb n="151"/>
遮那光照是能益得解等十即是所益二此解至
三昧等是能入法身色身等是所入不因佛光不
得能入安得所入故能所入皆是成益也。
疏象王迴旋下上句化主迴觀法器下句當根得益
象王即六牙香象也以高大故稱為王履地則知其
虗實度河則徹其源底今唯取其迴旋為喻也具如
鈔中。
鈔超權益者有三義一者小乘自位名權今小乘
人超出自權入華嚴實名曰超權二者權即始終
頓三教理應小乘迴心先入始教次入終入頓後
入圓教今超三教而直入華嚴實教故云超權同
教一乘亦為權故三者權唯目三乘權教謂權教
中說縱無學迴心但得十信今華嚴二乘見道前
迴心直得十大法門十地後十通之用等故云超
權也。
鈔末會之初者望本會為末從佛本會而流出故
然於末會之中復有三會初六千比丘會顯小入
大故二諸乘人會通收諸權入實故三善財會顯
純一乘根故今此當其初也言六千比丘者表六
根性淨可入法界故貞元疏云前之六信可不退
故（以第六名不退）千表無盡該果海故比丘五義一怖魔
出家時魔宮震故二乞士下從檀越乞食以資身
上從諸佛乞法以練神三淨持戒漸入僧數應持
戒故四淨命三業無貪不邪活命故五破惡漸依
聖道滅煩惱故經云出家未久疏云未證實際易
可迴故言身子令六千比丘等者初文殊辭佛往
於人間時舍利弗承佛神力與六千比丘辭佛同
往此六千比丘是舍利弗自所同住所謂海覺善
生福光大童子電生淨行天德君慧梵勝寂慧等
其數六千悉曾供養無量諸佛深植善根解力廣
大信眼明徹其心寬博觀佛境界了法本性饒益
眾生常樂勤求諸佛功德皆是文殊師利說法教
化之所成就時舍利弗在行道中觀諸比丘告海
覺言汝可觀察文殊師利菩薩清淨之身相好莊
嚴（經文稍長今當錄其十德科名）一身相勝德（即上經文）二常光勝德
三放光勝德四眾會勝德五行路勝德表常依八
正道故六住處勝德舉足下足無非道場隨心轉
故七福莊嚴勝德常觀心地之下如來藏恒沙性
德無心亡照任運寂知故八樹林勝德表樹立萬
行嚴法體故九自在勝德於我無我得不二解自
在主中為尊勝故十攝上勝德心常上攝諸佛法
故言六千請往下經云即白尊者舍利弗言唯願
大師將引我等往詣於彼勝人之所時舍利弗即
與俱行至其所已白言仁者此諸比丘願得奉覲
爾時下迴觀法器言如象王迴旋者身首俱轉無
輕躁故表令向機無遺隱故言比丘與願之者如
仁所有如是色身如是音聲如是相好如是自在
願我一切悉當具得言十種無疲厭心者一積集
一切善根心無疲厭二見一切佛承事供養三求
一切佛法四行一切波羅蜜五成就一切菩薩三
昧六次第入一切三世七普嚴淨十方佛剎八教
化調伏一切眾生九於一切剎一切劫中成就菩
薩行十為成就一切眾生故修行一切佛剎微塵
數波羅蜜成就如來十力如是次第為成熟一切
眾生界成就如來一切力（下九皆有心無疲厭）下疏釋云法
門無盡眾生無邊取相而修多生疲厭厭則退墮
二乘若無愛見而修則無疲厭矣無疲厭則佛果
非遠況我身耶言得三昧名無礙眼者疏有三義
一能見離障故二所見無擁故三一具多用故謂
一無礙眼中有天眼天耳他心宿住等多用也雖
具此能而無見相故云三昧言得此三昧故下別
明定用有四一悉見下天眼用二及亦聞下天耳
用三亦能觀下他心用四亦能憶下宿住用下疏
<pb n="152"/>
云一眼具斯四用故稱無礙言十轉法輪者一具
足清淨四無畏智二出生四辯隨順音聲三善能
開闡四真諦相四隨順諸佛無礙解脫五能令眾
生心得淨信六言不唐捐能拔諸苦七大悲願力
之所加持八隨出音聲普遍一切世界九阿僧祗
劫說法不斷十生起根力覺道解脫三昧等言十
種說法者一皆從緣起說一切法二皆悉如幻三
無有乖諍四無有邊五無有依止六猶如金剛七
皆悉如如八皆悉寂靜九皆悉出離十皆住一義
本性成就（上九皆有說一切法四字）言十辯才者一無分別辯
才二無所作三無所著四了達實五無礙暗六佛
加被七自覺悟八文句分別善巧九真實說十隨
一切眾生心令歡喜（上九皆有辯才二字）貞元疏云神境漏
盡等義在結中集玄記云今鈔有六通前四可知
又即下漏盡通爾時文殊下神足通開六成十故
有十通天眼約現未分成二四（二天眼通四盡未來際劫）天耳
約音聲言詞分出五七（五無障礙清淨天耳七善分別一切言詞）神足
約業用色身分成六八（六無體性無動作往一切剎八入無數色身）漏
盡約定慧分成九十（九一切法智通十入一切法滅盡三昧）一三不
分（一他心通三知過去宿住通）故六成十上依集玄若寂照意
又即下通顯多門無二定之用既爾多門無盡例
然言十千菩提心者謂四無量心（大慈大悲大喜大捨）六波
羅蜜（布施持戒忍辱精進禪定智慧）為十十十相資為（百百百相資為千千
千相資為）萬萬即十千也言十千三昧者一普光明大
三昧二妙光大三昧三次第徧往諸國土四清淨
身心行五知過去莊嚴藏六智光明藏七了知一
切世界佛莊嚴八眾生差別身九法界自在十無
礙輪（下八皆有大三昧言）亦十十相資為百為千為萬亦然
十千波羅蜜者約十度說可知言爾時文殊下授
勝進法亦二先教勸上但明大心無疲今令廣住
行願進取普修言以成就下明展轉獲益問此六
千比丘望前三位何位所攝答有三說一云准下
疏云末會三類之機前二會（比丘諸乘會）居信未久尚
不定故善財信終可入證故故六千位雖居十信
見聞生攝問若爾何能得地後之十通耶答圓教
攝根創立大心以始攝終故二云義當解行生徧
攝於五位法故得至十通等也若唯位居十信即
同權教迴小入大但從十信次第而修豈得云超
權耶問若爾下疏所說當云何通答下疏以前二
會機不歷參善友故表居信未久等善財徧參表
當終心此約表法一義不壞次第故當信位然此
信位徧攝五位故異餘宗由頓具一切法故方曰
道成非十信定位也故鈔約具十通用成就一切
佛法即是道成三云即證入生也前鈔已云三證
入生即下二句豈非頓證超權二段為二句耶若
唯以頓證疏文為二句者即有上下二句不齊之
過上二句已兼二益故故知兼指此段為證入生
也問准此唯徧攝五位至於十通十通即等覺位
故何有證入之義耶答其無礙眼雖唯徧攝五位
其勝進法中云住普賢行住普賢行已入大願海
乃至成就大願已心清淨等豈不同善財於普賢
身中頓證法界之義耶然此三說各據一理任情
去取約今鈔意後解為勝。
疏啟明東廟等者毛詩云東有啟明爾雅云明星謂
之啟明注云太白星也晨見東方為啟明昏見西方
為太白據此今啟明即東方明星之名也今順福城
東又啟發善財之智明故特云啟明也表初啟智明
信心創立故廟者貌也先祖形貌所在也今塔中即
世尊形貌所在故云廟也廟在福城之東故云東廟
下句即智照無二相具如鈔釋。
鈔勸發心等者即不壞相六千當發心位也下疏
云如發心品說既指如發心品雖是初心即攝位
究竟不同三乘發心也。▲鈔福城者其城居人多
<pb n="153"/>
有福德故曰福城城表防非即一真法界一切眾
生自此出故真界中居人有福遮防過非故東為
羣方之首亦啟明之初表順福分善十信入道初
故又表福智入位本故娑羅此云高遠以林木森
聳故表當起萬行莊嚴摧伏故往昔諸佛下表所
依法界本覺真性諸佛同依言大塔廟者即歸真
之所梵語窣堵波此云高顯昔云塔波義曰歸宗
之所日照三藏云此城在南天竺城東大塔廟是
古佛之塔佛在世時已有此塔三藏親到其所其
塔極大東面鼓樂供養西面不聞於今現在此處
居人多唱善財歌此城內人並有解脫分善根三
賢堪為道器。▲鈔文殊師利童子者前云菩薩此
云童子者表創入佛法故亦顯非童真行不能入
故釋名云兒年十五曰童童者獨也自七歲至十
五歲皆稱童者以太和未散故然經中呼文殊善
財寶積寶月等諸大菩薩為童子者即非稚齒如
智論云如文殊師利十力四無畏等悉具佛事故
住鳩摩伽（此云童子）地又云若菩薩從初發心斷欲乃
至菩提是名童子又有釋云內證真常而無取著
如世童子於色無染故言五百優婆塞等者下疏
云皆五百者表五位證入通四眾故共成二千普
賢行也言善財是一者正生時財現是其善相稱
曰善財小聖尊空生而空室大士貴德生多法財
又解心順理曰善積德無盡曰財言別觀等者知
其不羣特迴聖眷善財名會因此而立言又令憶
念等者使不自輕故言隨宜說法者餘非此根隨
宜更演故言而說偈言者偈云三有為城郭憍慢
為垣墻諸趣為門戶愛水為城壍願輪大悲轂信
軸堅忍轄功德寶莊嚴令我載此乘等然此中文
殊自往福城者以根尚微故未發心故大悲深故
德雲已去善財往求者機漸勝故已發心故顯重
法故末後普賢不就善財不往顯法界位滿無去
來故。▲鈔言智照無二相者謂行圓究竟朗悟在
懷照前行等唯一圓智更無前後明昧等殊故其
猶塵盡鏡明何有前後明昧等殊。▲鈔經云是時
下信解雙絕故不見現身而返照未移信心故伸
右手又不見乃為真見但了自心空般若故言過
一百一十由旬者表十地及等覺一一皆具諸地
功德故三賢行相不殊十地故不開三賢若以等
覺為十地勝進即開十信言過者徹過前位故始
信該於極果故曰遙申隨順行成故曰右手然超
數量故過由旬按頂表於攝受亦以普法置於心
頂信至極故作如是言下誨示法門即舉失顯得
文有九句前七闕因一闕行本二求小故心劣處
生死而憂悔三橫一不具四竪不進五滯一善六
不廣求七不起無住行願後二闕緣可知然此九
種以初為本若闕初一餘八皆闕雖舉後八意在
最初此中反顯讚初信心是經大意也思之言不
能了知下亦顯若闕信心不能成益有十五句前
五約所知理事即教理行果四法也初句真諦理
次句俗諦理三句教四句行五句果後十約能知
分齊思之可知。▲鈔信智無二者修生之信心與
圓滿之終智無二也言若約不動智為初者即文
殊本事佛名不動表本覺智名初始覺名後以始
合本故亦無二。
疏寄位南求等者善財為能寄諸位為所寄諸善友
為寄處若約別明分為五相從文殊師利乃至瞿夷
四十一人名寄位修行相二從摩耶已下十一人名
會緣入實相三彌勒一人攝德成因相四再見文殊
名智照無二相五見普賢名顯因廣大相今約通明
上句始見文殊寄十信下句終見普賢表因圓言南
求者疏主云地前知識多在南方地上無方地後兼
二然云南者古有五義初一約事餘四約表一舉一
<pb n="154"/>
例諸一方善友已自無量況餘九方二者明義表捨
暗向智南方之明萬物相見聖人南面蓋取於此三
者中義離邪僻東西二邊契中正一實道故四者生
義南方主陽生長萬物表善財增長行故五隨順義
背左向右右即為順西域土風城邑園宅皆悉東向
自東之南順日月轉（今始於福城之東發心次南方進求背左北而之右）顯於
善財順教理故地上正證離於證相不以南表地後
業用有無無礙今亦約通義皆云南求也故新經序
云明正為南方盡南矣言因圓下如鈔。
鈔德雲者即初住善知識也下疏云具德如雲故
雲有四義一普徧二潤澤三蔭覆四霔雨如次配
於定福悲智也言至瞿波者超中間三十八人也
謂至慈行寄十住從善見比丘至徧行外道寄十
行從鬻香長者至安住地神寄十向從婆珊夜神
至瞿波寄十地瞿波既是佛妃此云守護大地在
家為父母守護太子儲備守護國地既為其妃依
主得名表十地既圓無地不護然太子有三妃一
名瞿波二名耶輸陀羅三名摩奴舍今因位之極
故取其第一。▲鈔摩耶已下者即是佛母具云摩
訶摩耶此云大術了法如幻故故得大願幻智解
脫門為會緣入實之總相後九參為別相謂天主
光天女得幻智念力徧友童子得幻智師範眾藝
童子得幻智字母賢勝優婆夷得幻智無依解脫
長者得幻智無著妙月長者得幻智智光無勝君
長者得幻智無盡相最寂靜婆羅門得幻智誠願
語德生有德得幻智智歸幻門故總十參十一人
為會緣入實相今約通說兼次彌勒并見文殊二
相皆為等覺也。▲鈔文云下同普賢化生又云下
較量所入剎海言毛孔剎中等者總結平等周徧
（如是而行下總結亦不於下平等念念周徧下周徧）言如是而行者以前經
云善財於一毛孔剎中行一步過不可說不可說
佛剎微塵數世界如是而行盡未來劫猶不能知
一毛孔中剎海次第等言亦不於此剎沒等者以
沒現相如法性故斯則沒而無沒現而無現真法
性中無出沒故此約事理無礙此彼相即故即事
事無礙相即有三一此剎即彼剎一剎即多剎二
此步即彼步一步即多步三一念即無量劫又此
彼相炳然具故祕密隱顯俱成故此彼時處互相
在故帝網重重同時具足皆不動故。▲鈔當是之
時下明位滿齊佛初句自得餘皆等上初一等因
圓次一等果滿一身下別顯等相下疏云此即義
當等覺以等佛故因位既滿更無所修故但說等
不更趣求斯則一生頓成因果行布亦足非唯理
觀初後圓融。
疏剖微塵下塵喻情念經喻佛智喻中既剖一一塵
中之經法中念念相應果智則眾生情塵因中顯斯
果智故科云顯因成果益也新經序云情塵有經智
海無外。
鈔出現品等者即彼品意業中文言大經者佛智
無涯性德圓滿也量等三千界者智如理故言三
千界者俱舍頌云四大神洲日月須彌六欲天梵
世各一千是名小千界此小千千倍是名中千界
此千倍大千俱同一成壞言在一塵中者一妄覆
真故二小含大故三一具多故一切塵亦然者無
一眾生不具佛智故有一聰慧人下出經益物佛
智下合顯因也妄想合塵諸佛合聰慧人令其下
合成果為益又經云下示念念果成之文也亦即
彼品出現菩提中文下疏云明普遍諸心念念常
成無有際畔故此徵釋云不離者有二義一眾生
身心即佛所證故顯因也二全即菩提性故念念
與此菩提之性相應則念念成菩提矣成果為益
也。
鈔成就行願益者問餘教皆云眾生無邊誓願度
<pb n="155"/>
何獨此經彼豈不成益耶答彼雖盡生之願與今
同則無塵塵行滿之義故異也以彼不約一切塵
中諸剎內窮劫化生以滿其願故若爾餘教豈虗
其願耶答不然但於諸剎中修行以化生耳今約
塵塵稱性故得徧諸剎塵思之言故十地品云者
即彼正說分初地中有十種大願結無盡中文彼
有十種無盡今唯舉其一耳今眾生界雖無有盡
下通難問生界既無盡菩薩何發盡生界之願耶
故此答也普開之者發十大願欲盡無盡之眾生
也。
鈔常恒之說者賢首旨歸文也無有一國下十地
品文經文佛子我不見有一佛國土其中如來不
說此十地者言有說不說者總結上二通時及處
皆常徧故言一一稱理故者出現品云隨順法性
演說如來出現不思議故我法海中下下疏云先
返顯無不能捨一文尚無所不捨況一部耶以一
文是即一切之一如海一滴故。
鈔即智明映奪喻者約法目喻也能喻應云日光
奪曜喻言初昇之日謂之杲日者日在木下曰杳
日在木中曰東在木上曰杲即昇明之義也言麗
者著明者周易離卦彖曰離麗也日月麗乎天百
糓草木麗乎土注云麗猶著也言日月著於天得
其所著之宜也今用其意耳言此經猶如杲日下
問上云智明映奪則杲日喻智今何喻於經耶答
約此經所詮之智境界以奪餘經也即大明下法
喻合釋問說此經時未有餘經何言斯經大闡眾
典無輝答有二義一云約後時說故疏云尋斯玄
旨却覽餘經非約說時先後也二云約說時亦可
映奪諸乘也又出現品奪假名菩薩法界品奪在
座聲聞等能依之人既奪所依之教居然奪也。
鈔高勝難齊喻者亦約法目喻能喻應云山王形
奪喻前喻其明此喻其高既高且明無若是經也
須彌亦云蘇迷盧此云妙高妙有十義一體妙（謂四
寶所成）二相妙（謂八方四級）三色妙（謂四正色北金東銀南吠琉璃西頗胝迦
一切草木鳥獸等物隨所至處即同其色自常不變也）四德妙（謂八方猛風不能動故）
五眷屬妙（謂七金山七重圍繞七香水海海印漩流也）六依持妙（唯天依住
得通者居）七作業妙（不離本處而鎮四洲映蔽日月而成晝夜）八生果妙（謂波
利質多能益天眾）九為首妙（於四洲地最在先成）十堅固妙（於輪圍中最在
後壞）言高者高八萬四千由旬入水亦爾下據金輪
上隣空界頂上縱廣量亦如之獨出九山故稱妙
高也言羣峰者即餘九大山也（一雪山二香山三鞞陀利山四神仙
山五持雙山六馬耳山七持邊山八輪圍山九計都末底山）今並其高也法中
可知言七金等者俱舍頌云蘇迷盧處中次踰徤
達羅（此云持雙以山頂有二道脊山能持此故以為名夜叉居）伊沙陀羅山（此云
持軸山峯上聳猶如車軸山頂持故）竭地洛迦山（俱舍疏云此即西方樹名檐木山上
寶樹形似彼故）蘇達梨舍那（此云善見見者稱善即五通神仙居住）案濕嚩
羯拏（此云馬耳山形似彼故出一切諸果）毗那恒迦山（此云象鼻以形似故）尼
民達羅山（俱舍疏云魚名其魚觜尖山形似故華嚴音義釋云此云持邊山大力龍神所
居）於大州等外有鐵輪圍山前七金所成（即上七山因此
名七金山也）蘇迷盧四寶入水皆八萬妙高出亦然（七金
入水與須彌同出水即不同也）餘八半半減廣皆等高量（謂持雙山出水
四萬乃至輪圍出水三百一十二踰繕那廣量各與出水量等無差別也）言培塿者上
蒲口切下郎斗切謂小阜也問法華亦云如須彌
豈不相違答彼約破小顯大會權歸實難信難解
諸經莫比此約為諸教本圓極不共最為勝故各
據一理故不相違。
鈔五百年者合云六百年有云佛去世三百年後
出壽七百歲若爾亦應六百年方入龍宮爾新經
疏云大師晦跡六百年後方出五天千二百年始
傳東夏（謂佛涅槃至晉義熙十四年經千二百歲也）探玄記序亦云舍
那創陶甄於海印二七日後爰興龍樹終俯察於
虬宮六百年後方顯言龍樹者亦云龍猛然龍猛
二字皆唐言樹字通唐梵義淨三藏云阿離野（此云
<pb n="156"/>
聖）那伽（此云龍或云象）曷樹那（義翻云猛）按別傳云其母樹下
生之以龍宮成其道故曰龍樹即二字皆正翻也
天台云樹生生身龍成法身今從此也。▲鈔事如
別傳及纂靈記者傳中唯有入龍宮緣纂靈記中
却有搜求得經之緣故今雙引以證也如下傳譯
感通中具引。
鈔正取覺賢者梵云佛度䟦陀羅此師所譯此經
於東晉故正取也所以科云弘闡元由言兼餘等
者以晉經是智儼親往西域從佛陀先受禪法因
請覺賢歸東夏譯此經故也而慧嚴慧觀潤文法
業筆授日照三藏次於大唐永隆元年譯晉經脫
文實叉難陀此云喜學於證聖元年翻譯唐經言
等者等取同譯諸師謂義淨弘景圓測神英等師
也。
鈔神洲大夏者下鈔亦云葱嶺之東地方數千里
曰赤縣神洲即有唐中華之國也唯識樞要義苑
鈔云言神洲者謂此東土燧古已前未有人民唯
鬼神所居故名神洲言大夏者存三代時國號也
言一文一句者即海雲所持普眼經一偈即覺林
菩薩所說若人欲了知等一光即地獄天子三重
頓圓之光也廣如下說。
鈔何幸像法等者論語疏云凡事應失而得曰幸
生居下應失也反顧下而得也自幸之義例此可
知言不減正法等者世尊別記正法一千年（有教有行
有得果證）像法一千年（有教有行而無果證）末法一萬年（有教無行亦無
果證）由度女人正法減半然有二說一云雖說八敬
不減正法由彼不行正法還減二云若不說八敬
全無行者正法欲滅即有行者正法依定（上薩婆多宗下
大眾部說）今依後義也（八敬法者後當具示）。▲鈔大師涅槃等者
周昭王二十六年四月初八日生周穆王五十二
年壬申二月十五日入滅至今大元致和元年歲
次戊辰計二千二百七十七年正當末法之際翻
聞難思之經亦慶幸之致也。
鈔大集月藏分等者金剛刊定記云前前勝後後
劣解脫者證也即三乘聖果禪定者行也即漏無
漏大小乘事理等定也多聞者解也即頓漸偏圓
空有等（上三前必具後後未必具前也）塔寺者不求至道多好有
為以身外資財修世間福業等鬪諍者此明佛法
之中多有諍論且如西天大小乘分河飲水大乘
之內性相又殊小乘之中二十部異各皆黨己自
是他非爰及此方未免於是若相若性南宗北宗
禪講相非彼此朋黨互不相許名鬪諍也言牢固
者人多相襲決定不捨然此但就增勝而說非不
相通佛滅後一百年育王造塔豈局第四耶又菩
薩藏經云後五百藏無量善人修禪定解脫豈唯
一二三耶。
鈔今值聖明天子者即唐德宗也塔記云興元元
年甲子歲造疏貞元丁卯歲功就皆德宗年號以
貞元得二十一年故至貞元丙子歲方譯新經次
造疏名新經疏亦貞元中作也言列剎相望者梵
語掣多羅西土更無別幡竿即於塔覆鉢柱頭懸
幡今云剎者訛略也（此寂照解）玄贊中亦如是說又要
覽云梵語剌瑟致此云竿今略名剎即幡柱也言
相望者望者無放反說文出望在外望其還也若
音無放反說文月滿與日相望也今取後音言鐘
梵交響者梵即梵唄要覽上卷云梵云唄匿華言
止斷由外事已止已斷爾時寂靜住為法事又云
諸天聞梵心則歡喜故須作之法苑云夫唄者讚
詠之音也當使清而不弱雄而不猛流而不越凝
而不滯遠聽則汪洋以峻雅近矚則從容以和肅
此其大致也昔魏陳思王曹子建遊魚山忽聞空
中梵天之音清響哀婉其聲動心獨聽良久乃摹
其節寫為梵唄撰文製音傳為後式梵音茲為始
<pb n="157"/>
也。
鈔閑居學肆者此一句是肇公涅槃無名論文光
瑤注云肆者陳也周孔云（有說周公孔子未敢詳定疑是周禮也）學
中陳列書史如市肆陳列貨物也今陳列聖教以
為異耳要覽云後漢張楷字公超學徒隨之所居
為市故今學處而稱肆焉言探賾玄門者探字他
含反探者甞試取其意也賾字士責反劉獻注周
易云賾幽深之極稱也玄門可知。
鈔得在靈山下問清涼山何名靈山耶答以古有
大孚靈鷲寺即山形似鷲鳥故也西域靈鷲山亦
略云靈山今亦略云靈山也或可此山靈應既多
故曰靈山。▲鈔大聖雖周下即舉總稱別尊其德
故不指其名如今山中稱念只云大聖菩薩也。▲
鈔萬聖幽贊於五峰即菩薩住處品文殊與一萬
菩薩住清涼五峰之內等言百祇者如南山感通
傳時有天人姓陸名玄暢詣宣律師所師問清涼
山文殊之事答曰文殊是諸佛祖師隨緣利見應
變不同大聖之功非凡境界不勞評薄但知多在
清涼五臺之中往往有人見之不得不信又周穆
王時已有佛法此山靈異文殊所居穆王於中造
寺供養阿育王亦依置塔如斯不一故云百祇傳
慶等言大孚等者即漢明帝所立言大孚者弘信
也如前題目中已說言一介微僧者周易法云介
纖介也蓋自謙德之柄也言爰媿多生者有二解
一云爰者於也媿者荷也感荷於多生善根之力
今得濫居勝處（多生屬過去）二云爰者發語之詞荷宿
善之力今居勝處此之慶幸多生豈能忘耶（多生屬未
來）言不入餘人之手者出現品云此法門不入一
切餘眾生手疏云權小於斯無圓信手不盡能受
是故不為言何幸者法集經云是經雖行閻浮提
於能信深法者常住如是眾生心手中行言手舞
何階者子夏詩序云情動於中而形於言言之不
足故嗟嘆之嗟嘆之不足故詠歌之詠歌之不足
不知手之舞之足之蹈之也疏主意云此雖為極
喜亦不及我慶躍餘莫能知我心唯聖賢之能知
也。
鈔下有十門者一通顯得名二對辨開合三具彰
義類四別釋得名五展演無窮六卷攝相盡七展
卷無礙八以義圓收九攝在一心十泯同平等言
字各十義者即第三俱彰義類中也言略有六對
等者問下廣釋但有五對此有六對則此廣彼略
答釋此疏文解題目七字祇以二義釋之對下言
略鈔中作對疏外敘之又此六對與下互有具闕
今但直作對更不廣釋下乃釋之總別一對者綱
要說嚴通能通所通人通法故總上五字各據一
義故別性相一對者問前云上二字是體方字是
體今何却為相耶答以相歸體俱名體體相別分
則是相。
鈔故此七字即七大性者故字躡前而起上說六
對何得躡此而為七大性耶應合云又字或云然
字必恐後人傳寫悞耳言七大性者下疏云如攝
大乘論等七種大性不離於此下鈔釋云等取雜
集瑜伽般若大同小異瑜伽云一法大性二發心
大性三勝解大性四增上意大性五資糧大性六
時大性七圓證大性若無著般若論第七云果大
性雜集十一說七大性者一境二行三智四精進
五方便善巧六證得七業（七皆云大性）今體大即第三
智大之中所知無我之理二相大亦所知攝亦法
大性即境攝故三用大即方便大而是即體之用
亦攝境故四果全同五因大攝其五大性一發心
二勝解三行大四精進五資糧六智大全同七教
大即是境由是義故今云七字即七大性也言七
字皆相者依下疏合云七字皆法今對上大即體
<pb n="158"/>
故云相也等字七字皆廣等也（上是下對辨開合及具彰義類中少
分之義鈔家因便敘之欲彰今疏略義）今各以下正釋疏文。▲鈔故
下經云法性遍在一切處下問其第三句應是常
義云何證遍義耶答於時中皆遍何失或可但取
上半因便故來耳言法性無作下引出現品文上
半是本文下半義引也彼云諸佛性淨亦如是本
性非性離有無釋曰無作故無前際無變易故無
後際如虗空故如中際既如三際即常也。
鈔並持自性通上二義者釋疏自持二字以正法
二義有其通別別則正者無偏法者軌範通則並
是持自性義言恒沙性德者舉同影別故言不偏
偽者不偏揀小不偽揀外故言佛令住正法者雙
證上二義亦唯要上半為證也。
鈔然亦二義下疏文語略故言周即是偏義而不
言包義然此包遍二義前體大中包遍相須故合
為一并出常義以足二義今用稱體亦應具常遍
二義以常義就用說則隱也且就顯相論故開包
遍為二義理實用大亦有不斷常亦互影故言猶
如虗空者妙嚴品文也具云譬如虗空具含眾像
於諸境界無所分別下疏云含攝喻也無所不包
故遍至一切下出現品文也具云譬如虗空遍至
一切色非色處疏云虗空周遍喻此以事空況於
理空上皆是體包徧二義為所稱今是即體之用
還稱其體亦具包徧二義上體中引涅槃無性真
如為體當經即無障礙理為體相中恒沙性德舉
同影別用中一塵包無邊世界時遍無盡法界舉
別影同同別無礙皆圓教之三大也又三大互望
亦復無礙咸為所證無障礙法界也。▲鈔為妙覺
者三諦相融為妙三覺無礙為覺亦可俱通以三
諦是所覺故能覺所覺皆玄妙故。▲鈔感果等者
下疏云華有二義一草木華喻萬行因二嚴身華
通金玉等喻於神通眾相等唯與果俱故今引證
中以神通眾相證也。
鈔嚴上大方廣下大方廣法雖性本淨若非萬行
無由可顯如鏡雖本明若非磨瑩終不能顯言成
佛果人者凡非是佛以萬行功德成佛如玉不是
像猶彫琢故成像則飾本有法成修生人為二義
也言又飾本體等者能飾萬行皆契大方廣之本
體以稱本性修故如像嚴飾金本體無二故言以
行等者以萬行為因成佛果之人因不即果因果
殊故如巧匠能造像匠非是像其體異故則能飾
所飾不異能成所成不一為二義也又上能瑩非
所瑩喻行飾本體而行即本體故而二像飾金體
喻能飾所飾不二（飾法二字具不一不異二義也）器離玉無喻行
成人而即人故不二巧匠非像喻能成非所成故
而二（成人二字亦具非一非二二義）然上消文且約一相如其就
法亦有新義從本非內外等中約義分心境等故
佛亦有本義佛果海中舊來益竟故其能飾之行
亦有本義隨順法性修檀等故非真流之行不契
真故亦有新義由人立故准此則前四句喻初句
約法本有修生二句約人修生本有三句約行本
有四句約行修生四句圓融方為嚴矣。
鈔然亦唯二者中間二句也初句湧泉即是所攝
義味之者即貫中收也問何不言所貫義味耶答
顯二義互通攝亦攝義貫亦貫機故言常乃通於
上三者貫攝皆常故言餘處釋云者即慈恩法華
疏序也彼鈔云軌者軌則規模之義百者十之極
數取極多義人中最勝無尊於王故云百王以百
王皆用此經而作規模故云經者為常常者恒也
百王不易以恒定故理契至真無易義故言法眼
常全無缺減等者賢首品文也下疏云智眼證如
如永常故既如證而說豈不常耶常恒下以旨歸
文意而釋成也言終古不忒者借莊子文也彼云
<pb n="159"/>
日月得之終古不忒鄭玄注周禮云終古猶言常
也忒差也常說則無其差忒故云可得稱常。
鈔即三世間者世謂時也謂諸有為法墮去來今
三世中間名為世間具於三義謂性有為可破壞
隱真理故名世間其世間別有其三種名三世間
帶數釋也言一眾生世間者眾生即世間即所化
機二器世間者若感者所變器界器即世間若佛
器界世謂隱覆從真性起同無為法即隱覆有為
可破壞世亦器即世間即所化處也三智正覺者
若入見已上等覺已下智正覺與世間異作相違
釋以五八二識猶有漏故墮去來今名為世間無
漏之智正覺性故名智正覺若佛是智正覺是世
間之智正覺約所化以彰名依士釋也即能化之
主言主謂君主即佛及王下釋主字也器世間之
主眾生世間之主或眾生世間即主以位在等覺
已還故智正覺世間即依主持業釋也言亦總化
上二者應有問言眾生與器可名世間佛非世間
何故云並稱世主耶故此答也言上二者有二意
一云眾生及器名二也二云眾生主及器主為二
也後解為勝統遍前三方該前三世間故。
鈔法門為能嚴唯局於主者如各自主所得法門
唯局主故言自嚴己眾下此有三重能所嚴一謂
各別法門為能嚴自主為所嚴二復將上主及法
門為能嚴自眾為所嚴三一切眾生主及眾法門
皆能嚴佛為所嚴故云並用嚴佛問成佛說經何
要三種世間皆嚴耶答眾生不嚴不感佛興正覺
不嚴不能為主器界不嚴非真佛處復由佛嚴顯
遇者有德眾生嚴輔顯佛超勝如是互嚴方為妙
嚴也。
鈔用當諸經之序品者有二意一云已上疏序已
竟用當諸經序分也二若會解則以妙嚴品當諸
經之序分此解難依前解為正釋教迹竟。

華嚴懸談會玄記卷第七

<sarticle>華嚴懸談會玄記卷第八</sarticle>
蒼山再光寺比丘　普瑞集
自下歸敬請加。
鈔歸敬三寶者歸必歸三要須盡壽及未來際等
敬但隨於一寶容暫敬故歸必兼敬敬未必歸二
相不同問既請威加護何不序前致敬答序但兼
述非為正故所以前云并序。▲鈔顯能歸相者起
信疏云歸者是依投趣向義命者總御諸根一身
之要人之所重莫不為先舉此無二之命以奉無
上之尊又歸者是還源義眾生六根從一心起而
背自源馳趣六塵今舉命根總攝六情還歸一心
一心即一體三寶也今云無盡三寶同別有異大
旨不殊。▲鈔但云下問既但云命何有三業故以
者字牒之釋此答意有二一云身即是命故鈔云
人之所重莫過身命今舉身命之重以攝語意之
輕耳二云命者是意以審察慮知三寶勝田決定
堪歸乃以最極寶重持身之命而歸敬故表意極
重（即審慮思及決定思是意業也）舉重攝輕必兼身口展五輪而
投地斂十指而當胷（能動身思名為身業）發下讚述之語（能發
語思名為語業）以此二業周窮時處普伸歸敬前義稍勝
以命者命根身之所依連持色心為自性故以身
釋命義必正也鈔中亦云莫過身命故。
鈔初中塵剎有其二義者問上處極十方時世界
際何故復云塵剎耶故此答也一成所依處有三
義一上十方三際為總一一塵中剎等為別二上
十方之剎其數如塵三又上十方剎唯約麤說今
兼麤及細故然上第二義及第三義唯約事說俱
緣無性皆理也故下鈔云理是佛所住文影略故
<pb n="160"/>
或在下法界中上二融通故事理無礙第一義即
事事無礙也具四法界方為華嚴之所依處也言
塵數如來者屬下句也約能數以明故。▲鈔亦無
德不圓下有二釋一云復是別一義釋也一云前
直彰二果之體此以用表之不爾何言亦耶二釋
隨通言上二自利者或依正二報或菩提涅槃皆
自得之利益故。
鈔通利自他者即是自利故通二利也言十號之
一者一如來倣同先跡號二應供堪為福田號三
正遍知徧知法界號四明行足果從因得號五善
逝妙往涅槃號六世間解達偽通真號七無上士
調御丈夫降生成道號八天人師應根說法號九
佛三覺圓明號十世尊出世獨尊號今即調御與
師不分二別即為一號即應根說法號也有云師
即天人師即應根說法號調御即降生成道號則
應云十號之二前解為正鈔主既自言一何強分
二耶或傳寫筆悞後解為勝言調御者即調和控
御涅槃十八云如御馬者凡有四種一觸毛二皮
三肉四骨隨其所觸稱御者意如來亦爾一說生
令受佛語如觸毛二說老三說病四說死如觸皮
肉骨名調御丈夫也。
鈔成上依處者上塵中剎若無法界豈能成耶言
似當約事者前三義中唯第一義約事事第二義
及第三義中似當約事即分義今法界言義兼理
事即性分具足有四法界如前可思言佛身充滿
下現相品文又充滿下妙嚴品文兩處疏釋俱云
所遍法界皆通理事然理實應通四法界等言二
者下即功德大悲雲一一稱四法界故。
鈔亦圓明中別義者謂圓明是總即當菩提涅槃
二依之果具於有為無為二種功德有為功德即
是菩提所收無為功德即是涅槃所攝今是有為
功德故云圓明中別義。▲鈔十力者一處非處力
二業力三定力四根力五欲力六性力七至處道
力八宿命力九天眼力十漏盡力言四無畏者一
一切智無畏二漏盡無畏三說障道無畏四說盡
苦道無畏言十八不共法者一身業無悞二無卒
暴音三無種種想四無不定五無忘失念六無不
擇捨七欲無退八念無退九精進無退十定無減
十一智慧無減十二解脫無減十三身業智為先
導隨智而轉十四語業智為先導隨智而轉十五
意業智為先導隨智而轉十六知過去無著無礙
十七知未來無著無礙十八知現在無著無礙有
云依雜集論用十力四無畏大悲三念處為十八
法者二釋皆通言百四十種功德者有二釋一云
三十二相八十隨好十力四無畏十八不共合一
百四十四鈔舉大數云百四十也二云諸契經論
皆說如來百四十不共功德謂三十二相八十隨
好四一切種清淨（一一切所依清淨謂煩惱麤重并諸習氣於自所依無餘永滅
故二一切種所緣清淨謂種種變化所現一切所緣皆自在故二一切種心清淨謂煩惱已離善根積集
故四一切種智清淨謂如前一切無明麤重已滅離故一切所知境中智無障礙自在故十力
四無所畏三念住（一者一心聽法不憂二者一心聽法不喜三者常住捨心）三
不護（一惡心都絕二不依止名聞三不依止利養）大悲無忘失法永害
習氣及一切種妙智也此上功德雖通諸教今皆
無盡以屬當教二解之中後義為勝前解則文無
所據後解則依瑜伽等諸經論故數亦齊故。▲鈔
大悲普覆下於上無盡德中別讚大悲而有三義
似於雲故一者無緣大悲覆一切二者徧一切而
不分別三者遐霏法雨等潤羣萌故以雲為喻也
鈔毗盧一句別歸本師者此句全是現相品文問
何故一句歸本師答承恩重故。▲鈔上云功德下
問前云圓明中別義此言總該無盡其故何耶答
圓明是總體故前云功德是圓明中別義若但云
功德是總復分悲智等為別故有兩重總別也言
<pb n="161"/>
別語最勝者果位智強故。▲鈔順於光明遍照義
故者准下疏釋於毗盧遮那有其三釋一云毗者
遍義盧遮那光明照義迴就此方應云光明遍照
然有二義一身光徧照云盡空塵道智光徧照真
俗重重法界二身智能所合為一身圓明獨耀具
德無邊故立斯號二云毗者種種義盧遮障義那
者盡義即種種障盡種種德圓故三云毗者廣大
也盧遮生也那者息也謂廣大生息此亦二義一
修成謂慈悲無邊故廣智慧無上故大生相已盡
故生息二本性謂藏識包含種子建立生趣故廣
本覺現量與佛等故名大新新生故名生染淨苦
樂所不能動故名息此亦真應合論今順初義故
然唯順智光明也言深廣故者法華方便品文假
使滿世間皆如舍利弗盡思共度量不能測佛智
深也又云而能究盡諸法實相唯佛與佛乃能究
竟廣也言大悲深廣者無待無緣故深周徧利樂
故廣言智亦如雲者法華云慧雲含潤雨大法雨
故然亦具上三義謂普觀一切而無分別含潤法
雨故又前言功德下言雖總該別屬福故又諸佛
所依處中云塵剎法界等本師亦然文影略故。
疏所住下言甚深真三字者以法性通諸教故此三
字揀之如法性真常離心念二乘於此亦能得今以
甚深二字揀之如權教菩薩亦住此法性通以三字
揀之顯所住法性之極也又修多羅亦總該乎一藏
今以圓滿字揀之也。
鈔二句歸法下問前云十方已下所歸分齊佛寶
中別云塵剎等今法寶中何不別言其處耶答影
顯示故問甚深真法性為能依法寶與前所依處
中理法界云何分別答為教所詮名理法是法寶
所依名理法界亦猶法性身為能依法性土為所
依也。▲鈔但歸別相下問何不但歸別相而躡前
起後亦歸於同相耶故此答也涅槃云若能知三
寶常住同真諦此即是諸佛最上之誓願故亦歸
於同相也。▲鈔然三寶下承前別列初深後淺為
次今口科分三。
初標（然三）
二列（一同）
後釋（二）
初正釋三類（三）
初別相（且別）
二同相（二）
初義門別釋（三）
初約事就義門（二）
初正明同相（三）
初佛三（言同）
二法三（二法）
三僧三（三僧）
後皈今疏文（今舉）
二會事從理門（二）
初正明同相（二約）
後皈今疏文（今舉）
三以理融現門（二）
初正明同相（三約）
後皈今疏文（由此）
後引證結釋（二）
初結名引證（三門）
後結義通難（二）
初結釋（是故）
後通難（義說）
三住持（三住）
二顯皈分齊（三然）
鈔一約事就義下於別相事體之上就義各有三
寶言即以無漏界功德為體者逐難出體也前言
<pb n="162"/>
佛體上有覺照義故為佛者不知佛以何為體故
此出體也十地鈔引唯識釋云此即無漏界二轉
依果諸漏永盡非漏隨增性淨圓明故名無漏界
是藏義此中含容無邊希有大功德故或是因義
能生五乘世出世間利樂事故。▲鈔法有覺性者
色性智性無二性故知一切法即心自性誰非覺
照教理行果皆有覺性故。▲鈔在眾無違者僧以
和敬為義和通事和理和事和之有六謂身和同
集口和無諍意和無違見和同解戒和同奉利和
同均理和即證理聖人謂三賢十地八輩上人等
敬謂八敬一百夏尼禮初夏比丘足二尼不得罵
謗僧三不得舉僧罪說其過失四已學六法從僧
受大戒五尼犯第二篇罪應向二部僧（大僧二十大尼二十）
中行摩那埵（此云折伏貢高也）六尼半月常於僧中求教
授人七不應於無僧處安居八夏訖當於僧中自
恣言無違眾生者即十行願中恒順眾生願也彼
疏云隨順眾生種類根性饒益成就。▲鈔今舉佛
所住下歸今疏文唯約上說也略法上僧各三寶
義言理是佛所住者即智證如如故無漏色聲等
皆屬如也十地品佛住甚深真法性寂滅無相同
虗空所住與能住而不定異所流與能流亦不定
殊故名同體此以教法歸佛佛歸理法略不明僧
或所住能住能流所流無相違反即僧義也。
鈔二會事下會別相三寶歸一理故如波依濕三
皆依真無如外智能證於如佛歸如矣十二分教
從真流故亦歸真性理和之僧亦因見理而曰僧
故亦歸真理。▲鈔今舉下亦歸疏文言皆歸真性
者上句顯佛歸真下句顯法歸真問何不攝僧歸
真答疏文略故如以真如隨淨緣起有三乘僧等
佛法既皆依真僧亦例之可知經云普賢身相如
虗空依真而住非國土即僧同真也。
鈔三約理融理下約現體上義別有三三義朗然
曰現通無異體曰融故經云於佛性中即有法僧。
▲鈔由此一門下亦歸疏文也以第一單約事第
二單約理第三一門理義融故令如來住真法性
若無下反顯問第二門攝佛歸真亦令佛住真法
性與此何別答第二門所歸雖亦法性然通但空
無理融現之義也思之。▲鈔三門雖異下結名也
初俗次真後中三諦雖異而第一以事就義故同
第二會事從理故同第三融理事故同故並稱同
體也淨名下引證即彼不二法門品文也彼疏云
智無生佛也理無相法也行無修僧也正證第二
門義證第三門。▲鈔是故下結釋也或唯結初門
或總結三門。
鈔義說下通難問既云同體何故說三寶耶上二
句通也問既有三寶義別何故復云同體下三句
答也。▲鈔佛則橫該一切者法界諸佛為橫各具
十身名竪即別教義言略舉理教者亦舉勝攝劣
故云甚深真法性圓滿修多羅佛即是果行乃屬
僧影顯示故僧雖該攝者汎言塵方佛會中則該
通大小今云普賢等且徧語大乘僧求一切智故
歸佛求證真法故歸法求入聖證故皈僧也。▲鈔
住持三寶下由前別相同體真實三寶餘勢力故
令舍利形像凡僧相續不絕故名住持又以此持
彼即攝彼二以住持持同體別相言住持之僧含
在菩薩中者即出家五眾文不別說含在諸大士
三字之中問如形像致敬損壞於何處得罪福答
以像表真於真邊得若爾害凡僧應聖邊得罪耶
答像無心命乃從其表僧有心命故不從聖邊得
罪。▲鈔然三三寶下顯歸分齊言通於諸乘者若
同相三門第一門唯除人天通餘四乘但淺深異
爾第二門兼除小乘通後四教第三門兼除權教
通後三教若別相住持皆通五乘然就諸教勝劣
<pb n="163"/>
不同今歸圓教之勝故云以義料揀歸勝非劣此
顯深義故揀餘乘言一理統之下此顯廣義謂以
一真無障礙法界統之則普收諸乘三三寶也具
此深廣二義為所歸分齊也。
鈔初句明處下問前云十方塵剎法界等今何但
云塵耶答亦影顯示故言況一一下普賢三昧品
云如此界中普賢於世尊前入三昧如是盡法界
虗空界一切國土塵中一一佛前有世界海塵數
普賢所住等覺之位名普賢位不但普賢一人海
會菩薩莫不皆爾言以是海會之上首下問上首
豈唯此二菩薩法慧金剛藏等豈非上首耶答有
所表故不徒然也理趣經云一切眾生皆如來藏
普賢菩薩自體遍故此表理也下經云文殊常為
諸佛之母般若以為母故此表智也理智冥合即
是遮那三聖圓融故問佛僧二寶俱就人何不立
人法二寶答因果異故問法中亦有因果異何不
立四寶答人用強勝能秉持法是故分二法不自
弘合為一寶問法中果法與佛行法與僧各何別
耶答約如來所成義邊總屬佛寶約諸菩薩施學
義邊為僧下地所學義邊為法寶但約義別體不
殊也問此三寶何故稱寶答依寶性論有六義故
名寶一希有二明淨三勢力四莊嚴五最上六不
變六義似世之寶故稱三寶問三寶次第何故如
是答約勝劣次第謂佛法僧能覺彼法所覺隨受
有勝劣故若因果次第謂僧佛法由僧先修次佛
圓滿後得法果若境行次第謂法僧佛以法為境
僧修勝行佛果圓滿若師資次第謂法佛僧法是
佛師法先佛次後說僧寶若隨信次第謂僧法佛
見僧威儀次信所證然後師佛若示現次第謂佛
僧法先本是佛次示為僧法說於後。
鈔通顯歸意乃有眾多者准起信疏有六意一荷
恩德故二請加護故三令生信故四為儀式故五
表尊勝故六顯益物故行願鈔有七意一顯示吉
祥故二令生信故三令知恩德故四為儀式故五
表有稟承故六請威加護故七隨順先聖故通上
開合總有十意（謂後二與前三同後四與前四同後六與前二同也今總相下乃有
三意然就中亦可分為十意第二意中有四意故第三意中有五意故細尋可了）。▲鈔三
寶吉祥者第一意也同行願鈔第一意行願鈔云
三寶功德第一吉祥最初歸敬欲令所製久久流
通成實論云三寶最吉祥故我經初說言有歸依
能辦大事者第二意也然此二句為一意下三句
各一意即具四意也思之智論云佛如良醫法如
妙藥僧如看病者故不增減准此三寶能療一切
煩惱之病能辦世出世間諸利樂事即論疏第六
意也能生有漏無漏者善根故究竟令離二生死
苦得大圓寂又一切經初下第三意然其別論亦
有五意具論疏二三四意并行願鈔二四五六七
之五意也初二句為一意例六成就令物生信故
如是即法寶佛字即佛寶與大比丘眾等即僧寶
乃結集者依佛教敕作斯安立令人生信結集佛
經既爾今造疏應然二有五句第二意也暨佛滅
後造論諸師亦先皈三寶顯示所學有可宗故三
有二句即第三意不率胸襟無我慢故四有一句
即第四意求請三寶威力加被護令無難五有一
句即第五意使契合故總唯三意別則具十以表
無盡。▲鈔然上句自謙下前總出意今別消文言
一毛測空下迴向品云一毛度空可得邊十地品
云一毛度空可知量皆涅槃八種喻中非喻喻也
（八喻者一順喻二逆喻三現喻四非喻五先喻六後喻七先後喻八遍喻）彼設能爾今
凡智測法何能窮盡。
鈔但請同體之慈者謂三寶與我師資雖殊性無
二體故名同體而言冥等者以疏釋經甚有分別
契合之處今言冥暗而契者故云謙詞。
<pb n="164"/>
鈔第八迴向者問何不令生等佛而等普賢耶答
第九迴向唯欲等普賢故問何故第九迴向唯要
等普賢耶此牒難詞而通也即無著無縛迴向此
三十一卷皆說願等普賢故云爾也言良以下出
所以也言該因者妙嚴疏說曲濟無遺曰普（大悲行也）
隣極亞聖曰賢（將至見道大智行也）此約諸位普賢（地前諸位）世
界成就疏云一位前普賢謂但發普賢心者即是
言徹果及佛後者又云果無不窮曰普（故云徹果）不捨
因門曰賢（故云佛後）言佛前者德同法界曰普至順調
善曰賢此約當位（等覺位也）成就品疏云位中普賢即
等覺位故言諸佛本等者體性周遍曰普隨緣成
德曰賢即理事無礙也又云一即一切曰普一切
即一曰賢事事無礙法界也故云諸佛本故法界
體故。▲鈔以斯經下由此經所明法界等義皆佛
親證即如證而說故是一切教之根本諸教咸以
此經而為規模隨根漸設故云根本法輪。▲鈔而
聖后所翻者即唐第四帝武后則天順聖后皇帝
也元是高宗之皇后白虎通云天子之配謂之后
后者君也天子之配至尊故謂之后也其朝所翻
之經有八十卷文富義博賢首造新修略疏纔至
夜摩會（法界觀鈔云造疏纔五卷）忽然歸寂奄者忽也。▲鈔慨
者無聲之歎也瑕玉病類絲病也黷切韻云蒙也
暗也。
鈔疏中欲掩等者後之九段皆指其瑕疵而疏中
欲掩也問既疏中欲掩何故今鈔敘之傳者下答
也有二意一恐後學者要知得失務生正解故二
者諸徒堅請於理難違故問若爾何不隨疏合說
之處而即說之答大經文義浩博弘通動便長時
何煩頻數敘述敘之恐迷宗滯迹耳。
鈔世路以多岐亡羊者列子第八云楊子之隣人
亡羊既率其黨又請楊子之竪童竪追之楊子曰嘻
亡一羊何追者之眾隣人曰多岐路既返問獲羊
乎曰亡之矣曰奚亡之曰岐路之中又岐路焉吾
不知所之所以返也楊子戚然變容不言者移時
不笑者竟日門人恠之請曰羊賤畜又非夫子之
有而損言笑者何也楊子不答門人不獲其命孟
孫陽出以告心都子心都子他日與孟孫陽偕入
而問曰昔昆弟三人遊齊魯之間同師而學進仁
義之道而歸其父問曰仁義之道若何伯曰仁義
使我愛身而後名（身體髮膚不敢毀傷）仲曰仁義使我殺身
以成名（無求生以害仁有殺身以成仁）叔曰仁義使我身名並全
（既名且哲以保其身）彼三術相反而同出於儒孰是孰非耶
楊子曰人有濵（水際）河而居者習於水勇於泅（音囚水上
浮者也）操舟鬻渡（賣渡）利供百口裹糧就學者成徒而
溺死者幾半本學泅不學溺而利害如此若以為
孰是孰非（若者汝也）心都子默然而出孟孫陽讓（責也請也）
之曰何子問之迂（音于曲也）夫子答之僻吾或愈甚心
都子曰大道以多岐亡羊學者以多方喪志學非
本不同非本不一而未異若是唯歸同反一為亡
得喪子長先生之門習先生之道而不達先生之
況也哀哉今借意用之。▲鈔特由下如其理淺一
人解釋已盡其旨今大經旨趣既深遠微妙豈但
一途能盡其玄言以光法施者智論云依隨經論
為立名字皆名法施（運清淨心無希名利之垢以法施他也）昔可尚
也者舉例標之故。▲鈔五百比丘下釋成如下第
六鈔引言下經之中者即世主妙嚴品中說也言
經有多家論者如十地經龍樹世親等釋不同金
剛一經無著天親論釋有異言論有下唯識一論
十師造釋（一護法二德慧三安慧四親勝五難陀六淨月七大辦八勝友九勝子十智月）
言如㭊金杖即脇尊者答徤陀羅王義也具如第
六鈔引言或登地者如無著等或加行者如天親
等時英如智光戒賢等懸記如龍樹楞伽云大慧
汝應知善逝涅槃後未來世當有持於我法者南
<pb n="165"/>
天竺國中大名德比丘厥號為龍樹能破有無宗
世間中顯我無上大乘法得初歡喜地往生安樂
國等言依之修行下亦脇尊者言也足字（子句切添物也）。
鈔故經云者即金剛三昧經也汝非定心證而說
故文語非義我如證而說故義語非文況華嚴下
以劣況勝彼枝末經尚不離定心況華嚴海印定
中所演菩薩定心所受而不示觀心耶言親所發
揮者周易疏云動發揮散意云宣說顯示也言不
參善友者謂修行之人我慢所覆不參善友而但
貴尚尋文以求通決者豈自根器勝過善財童子
等耶寶積經七十二云得人身者彼應依善知識
聽三世佛平等法聞已應發勤精進依城邑聚落
與大眾共居具四部處更互相與論量佛法學問
難答三世佛平等法得現在前解一切法無有自
性修此解故煩惱漸除等經既云爾何以不參善
友但尚尋文耶言不貴宗通者楞伽經宗通自修
行說通示未悟今宗不通唯攻解釋言說綴連文
字等故僧史云註之者務其詞義科之者逞其區
分執塵（鹿之大者曰塵羣鹿隨之皆看塵所往隨麈尾所轉為淮今講者執之象彼有指揮
也）搖松（生公擯在虎丘時執松枝為談柄古詩云聽徒千箇石談柄一枝松也）但尚
其乘機應變解分挫銳唯觀其智刃詞鋒都忘所
詮不求出離即其義也言不能以下肇公寶藏論
云古鏡照精其精自形（抱朴子曰昔張蓋蹋及偶豪二人精思於蜀雲臺山
石室中忽有四人黃絹單衣葛巾往到其前曰勞乎道士辛苦幽隱二人顧視鏡中乃鹿也搜神記云林
慮山下有一亭人每過此宿者或病死時有郢伯夷宿於此明燭而坐夜忽有十餘人來自共蒲博伯夷
密以鏡照之乃是羣犬）古教照心其心自明如人有眼耳無
由自見以鏡照之則見眾生自性亦爾無由自見
因聞聖教依教反照方得見也今既不能何可照
理照心言玄言理說並謂雷同者即祖師門下開
決之言不關常習義路理特深隱謂之玄言（加截斷言
思等語句也）若依義路（尋之轉不相應）如法界品善財入彌勒
樓閣見無盡境出已不見善財問曰此莊嚴事何
處去耶彌勒答云於來處去（經中之玄言也）理說者即訓
文釋義接引學流乃義學之所習者也此既朗然
成異何以一蓋俱同曲禮云無雷同（注云雷之發聲物無不同
時應而生芽者取一蓋不分之意）問既破他為雷同自立頓教兼
收南北二宗禪教不分豈非雷同答經中具有玄
言理說今但破其釋時雷同不分今雖一教之中
頓漸亦異禪教各別如一百法俱為始教所詮而
五位依圓成異此亦應爾故言不知萬行等者須
彌偈讚云不能了自心云何知正道由彼顛倒慧
增長一切惡解脫長者誡善財云善男子應以善
法扶助自心應以法水潤澤自心應以境界淨治
自心應以精進堅固自心應以忍辱坦蕩自心應
以智證潔白自心應以智慧明利自心等故知萬
行皆了自心也言一生驅驅下問明品云如人數
他寶自無半錢分於法不修行多聞亦如是（疏云但說
佛菩薩功德不能求諸身心故其無分也）言或年事下大法炬陀羅尼
經云說法者應常宣說法不得休懈若常說法法
則增長利益人天若不宣說法則衰殄今既棄教
則違抑佛心也言誤後學者如自落坑引他墜井
鈔今皆反此下應皆反上說之謂已參善友要自
宗通聖教照心智達經旨玄言理說各別區分先
了自心復在勤行自少及老禪教雙行豈唯上順
佛心抑亦為物軌範故製茲疏言即事即行者即
所說事而能行之如說而修行如行而說故言用
以心傳心下以禪會教也然心非箇物乃不可傳
但以符契義言傳耳南宗則慧能之禪北宗則神
秀之禪雖頓漸有異而見性無殊故皆會之天台
山即智者大師衡山即思大師皆宗空假中三觀
之玄趣而疏文撮以釋經言使教合亡言之旨者
教說契於禪心心同諸佛之心者禪心合於教意
也無違下禪講兼備也亦是通妨妨云上難苑公
<pb n="166"/>
玄言理說不分今禪教契合豈非雷同此答也言
不假更看下瑜伽八十六云不觀他面不看他口
於此正法毗奈耶中一切他論所不能轉意云既
自通達不隨他語亦不看他顏面別覓一句一偈
謂是忘機之法門以依法不依人故但解此疏自
然諸疑頓息內照自明也言彰乎大理之言者或
聖教彰大理之言疏為辯明令人易了文處蓋多
難可具述解字（隹買切）。
鈔三扶昔大義下以刊定記破昔成非今疏扶昔
賢首大義不欲掩昔賢故言幽旨包博等者比唐
經多缺比餘經全盛故言賢首方周者以光統律
師靈裕法師慧遠法師等皆有疏釋唯探玄二十
卷妙義方周故言講得五雲凝空者即講唐經時
祥瑞也以講經時口出光明須臾成於雲蓋等然
有三度放光如下具示言六種震地一動二起三
湧（此三約相）四震五吼六擊（此三約聲）或東湧西沒南湧北
沒中湧邊沒六相也即證聖二年十二月十二日
晚講至華藏世界海震動之文其講堂內及寺院
中忽然震動于時道俗數千共覩歎未曾有有處
說四簷垂地故大敬愛寺[石*((白-日+田)/廾)]云祥光瑞彩[鬱-山+止][鬱-山+止]哉
齊日排空佛殿法堂隱隱然垂簷接地等言雖入
下前列子中事徒過下法華經中繫珠喻也言大
義屢乖者孝經序云嗟乎夫子沒而微言絕異端
起而大義乖今借用之可知言立四教者一迷真
異執教二真一分半教三真一分滿教四真具分
滿教以圓終二教為第四始教為第三小教為第
二不立頓教更加第一以當異教故云雜以邪宗
言使權實不分者三是權四是實而皆云滿故不
分也言頓漸安辯者不立頓教故言㭊十玄下彼
立二種十玄謂德相業用問相用區分豈無異轍
答如百法中八識通漏無漏不須分為兩重彼既
不爾此云何然言使德相下德相無相即相入二
門業用中却有之然體是即用之體今既體無入
即體用不相即也彼立德相唯淨業用通染二門
既別無真妄交徹之義也言出十玄下既立德用
二玄之果所由之因却但唯一真如即德用二門
何別自語相違也問准下理性融通具德用二義
何故以此難耶答非不許理性之因具於德用但
不許立二玄別也言以緣起相由下如光明覺品
云一中解無量無量中解一了彼互生起當成無
所畏刊定云了一多互生一多念息一多平等此
會差別歸平等性即理事無礙非事事無礙破賢
首云應審思其文勿謬解也即理性融通義清涼
云以一有力一無力不相違故有此恒相在也緣
起（法界理）數常爾稱斯而見何所畏哉即扶賢首大
義耳若約前釋則大緣起門隱矣今申上古下新
疏謂清涼所造之疏也對刊定之舊故問新疏中
多有同刊定之文莫不扶刊定否答有同彼文者
彼亦用賢首之文今亦同用之矣。
鈔使質而不野者論語質勝文則野文勝質則史
文質彬彬然後君子今借用之意云言雖簡而理
詣故質而不野故春秋序云言高則旨遠詞約則
義微也。
鈔多不窮其始末者或置後引初或隱首露尾但
事偏詞竟無正理言或用法相者且法相名義諸
宗皆有豈可盡為權耶言又不分其通局者如三
性二諦等若融則通不融則局言意態者名訓雙
舉也。
鈔當得佛故者經云以發心故常為三世一切諸
佛之所憶念當得三世一切諸佛體性平等（云云）
何以故以是發心當得佛故疏云徵意云何以發
心即得果耶釋云以是發心為因決定當得佛故
望圓極之果故定當成約見性成智身上品云即
<pb n="167"/>
得（即淨行品初發心時便成正覺之義）故晉經梵本此中皆云即是
佛故者當此義也鈔釋云當字是譯人意欲不壞
初後故作此譯今意例顯刊定不曉便以探玄即
義釋今當字以此為例上下多爾言十行已前賢
首新修略疏唯至第十九卷故。

華嚴懸談會玄記卷第八

<sarticle>華嚴懸談會玄記卷第九</sarticle>
蒼山再光寺比丘　普瑞集
鈔百四十一願者乃十信中行也疏云表十信圓
融一一具十故百三賢十地等覺四十一也明此
諸位惑障由此能淨所有勝行由此能行故分為
十類一有一十願明在家時願二有十五願明出
家受戒時願三有七願明就坐禪觀時願四有六
願明將行披掛時願五有七願明澡漱盥洗時願
六有五十五願明乞食行道時願七有二十二願
明到城乞食時願八有五願明還歸洗浴時願九
有十願明誦習旋禮時願十有三願明寤寐安息
時願故總有百四十一願也。▲言梵行品四果者
經云若僧是梵行者為預流向（始起凡地預聖流故）是僧耶
預流果是僧耶一來（修惑三品未盡一度來生欲界故）向是僧耶
一來果是僧耶不還（欲惑已盡更不還欲界故向是僧耶不還
果是僧耶阿羅漢（一云殺賊已斷煩惱故二云不生三界之生分盡故三云應供
應受人天供故向是僧耶阿羅漢果是僧耶疏云且依小
說（云云但略釋名而已今則欲明梵行粗陳名目若廣引婆
沙俱舍等論清淨梵行累於名數矣。▲言問明品
等者即文殊問法首菩薩章中謂隨貪嗔癡隨慢
隨覆隨忿隨恨隨嫉隨慳隨誑隨諂執力所轉等
文彼全鈔唯識釋之今疏但略釋其根隨而已（前四
根本後十隨惑）。▲言三倒者想心見三倒也疏云依前七
識義分三倒謂七識妄心性是乖理顛倒之法名
為心倒依是心故便有一切妄境界生如依夢心
有夢境起即於彼境妄取其相說為想倒於所取
法執實分明說為見倒依此三倒於為無為境起
常無常等八種顛倒也。▲言二十一種功德者一
者一向無礙轉功德二於有無無二相真如最清
淨能入功德三無功用佛事不休息功德四於法
身中所依意樂作事無差別功德五修一切障對
清功德六降伏一切外道功德七生在世間不為
世法所礙功德八安立正法功德九授記功德十
於一切世界示現受用變化身功德十一斷疑功
德十二令入種種行功德十三當來發生妙智功
德十四如其勝解示現功德十五觀察如來無量
所依調伏有情功德十六平等法身波羅蜜多成
滿功德十七隨其勝解示現差別佛土功德十八
三種佛身方處無分限功德十九窮生死際常現
利益安樂一切有情功德二十無盡功德二十一
究竟功德（此中云古人者兼彈賢首也）。▲言又離世間品下言
具含諸位者初二十問答明十信二有二十問答
明十住三有三十問答明十行四有三十問答明
十迴向五有五十問答明十地六有五十一問答
明因圓果滿言名異義同者明一一位中名言與
前六會經文有異於義乃同或前六會中名義廣
此中名義略也。▲言於四十二位者四字誤書應
五十二位也。▲今具引六會經文者從第二會明
十信乃至第七會明等妙二覺也。▲言臆說尤多
者下鈔云刊定將此分為六位從十住已去不取
十信而開等妙與此全差以十信文為十住十住
文為十行等此判既乖即知苑公於此一品不解
一句以判六段盡皆錯故。▲言五眼下離世間品
云有十種眼一肉眼見一切色故（疏鈔云照燭名眼下釋五眼皆
智論文彼見麤近明前障內色今見一切色已通肉天二眼也二天眼見一切眾
<pb n="168"/>
生心故（彼見細遠暗後障外色上二眼是清淨四大不可見有對色為體但人天趣別耳今
見心通性相）三慧眼見一切眾生境界（彼見理以彼慧眼不能見眾生
盡滅一異不能度生今顯實過權此明能見亦能見理）四法眼見一切法如
實相故（彼中法眼雖知於法不能徧知眾生方便道今反此故明知一切法通事實理實意
欲異權故若爾何分法慧答法眼從所知亦通於理慧眼從能知為名則法慧俱通根後得名異故分二）
五佛眼見如來十力故（彼細無不知今亦同彼顯唯屬佛故舉十力）六
智眼知諸法故（見事法眼中開出也）七光明眼見佛光明故
（通身智光義兼法慧）八出生死眼見涅槃故（絕見方見）九無礙眼
所見無礙故（總見諸眼境皆無礙故此即一眼具多為不壞相故須列十眼）十一
切眼（即是普眼非但見法界重重亦乃法界即眼故為普眼故知十眼全以無障礙法界為體也）。
▲言六通者一他心通二天眼通三宿住通四天
耳通五漏盡通六神足通開六為十如前已明言
十身及智入等如前教迹中已略示言眾海解脫
者如妙色陀羅延執金剛神疏云陀羅延此云堅
固由見佛妙色皆不可壞故受此名以此神得如
來示現無邊色身解脫門故為此釋餘可例知。▲
言以九門六度下疏云瑜伽菩薩地說六度各有
九門一自性門（謂出行體）二一切門（謂能具行）三難行門（謂就
中別顯）四一切門門（謂行差別）五善士門（謂作饒益）六一切種
門（謂遍攝聖教）七遂求門（謂隨所須）八與二世樂門（謂於現在作大
饒益令未來廣大安樂）九清淨門（謂離相成波羅蜜）六度即一布施
二持戒三忍辱四精進五禪定六智慧十度即於
智慧中開後四也謂七大願八方便九大力十大
智。▲言十忍者經云音聲忍順忍無生忍如幻忍
如𦦨忍如夢忍如響忍如影忍如化忍如空忍言
五忍者即仁王經說伏忍信忍順忍無生忍寂滅
忍各有三品如次配三賢十地等妙二覺疏鈔云
然此忍行十忍約位即等覺後心為斷微細無明
若約圓融實通五位寄終極說雖是一無生智隨
義別說二（謂二我空忍）三（佛性論說三無性忍持地論說信忍順忍及無生忍）四
（地論中有四無生一事無生二自性無生三數差別無生四作業無生又思益經說四忍一無生忍二無
滅忍三因緣忍四無住忍）五（如上仁王）等（等瓔珞經說六忍謂信法修正無垢切智六也又等
上十忍八地十四忍等）又依五忍位當寂滅十忍中無生者
持地論說三忍信忍三賢順忍加行無生忍正證
已去總名無生今當此無生之因滿位非五忍中
無生彼當七八九地順忍等覺位中無生忍加行
（十忍中順為十中無生之加行）通順理事不同五忍中順忍四五
六地亦不同三中順忍屬四加行位音聲忍亦等
覺中加行後七喻中前四喻音聲影化喻順忍空
喻無生忍。▲言十身融三身者下依主中明言十
智融三智者離世間品說十種善巧智明一知一
切眾生業報善巧智明二知一切眾生境界寂滅
清淨無諸戲論善巧智明三知一切眾生種種所
緣唯是一相悉不可得一切諸法皆如金剛善巧
智明等（等後七也）疏云初事次理次即事歸理此依顯
相然皆權實無礙之智故稱善巧即一權二實三
無礙名為三智。▲言十門涅槃者一體性真常門
二德用圓備門三出沒常湛門四虧盈不遷門五
示滅妙存門六隨緣起盡門七存亡互現門八大
用無涯門九體離二邊門十結歸無住門然斯十
段隨義雖殊皆含體用互相交徹顯大涅槃。▲言
四種涅槃者一自性清淨涅槃二有餘依涅槃三
無餘依涅槃四無住處涅槃然上十中體攝性淨
用攝餘三故云會通。▲言十種佛智下出現品疏
云一無依成事智二體無增減智三體均益生智
四用興體密智五滅惑成德智六依持無礙智七
窮劫利樂智八知無不盡智九巧令留惑智十性
通平等智（上十智融三智中亦可以此十智皆達事名融權照理名融實無礙名融中）。
▲言一智融於四智者四用興體密智中經云無
染著巧方便大智慧寶即大圓鏡智離諸分別名
無染著所緣行相微細難知不忘不愚一切境相
名巧方便經善分別有為無為法即平等性智觀
一切法若為無為自他平等名善分別經分別說
<pb n="169"/>
無量法而不壞法性即妙觀察智雨大法雨觀察
諸法自共相故說無量法而不壞法性經知時非
時未曾誤失即成所作智知根知時作所應作故
問何故將法相釋法性耶答今一具四豈得同耶
欲顯包融故用釋之一智融四則永異餘宗。▲言
若為成種智下問廣立章句令後學者成種智境
復有何過答意可知。▲言若華嚴下問破他廣立
章門。▲何以下疏釋十度十力等亦立章門故此
答也意云既經中廣明非是傍求故須總撮一章
令頓曉其旨也。▲言如十地品內下此中略於初
地問何故略初地耶答以歡喜地名約證真立非
他施度不同餘九故偏略之或初地觀行在地前
故言不了三聚者經云性自遠離一切殺生（即律儀戒）
不懷怨恨有慚有愧仁恕具足（即攝善法戒）於有命者
常生利益慈念之心等（即饒益有情戒）盜等戒准知以是
三義就類分之各有眾多故名為聚。▲言離垢者
瑜伽云由極遠離犯戒垢故謂性戒成就今云不
了豈知皆反顯也。▲言八禪者禪即梵語此云定
也通色無色若云禪那此云靜慮唯色界四故弘
決第六云別而言之四色（定生喜樂定離生喜樂定離喜妙樂定捨念清
淨定）四空（空無邊處定識無邊處定無所有處定非想非非想處定）通云八禪或
云八定定對欲亂禪亦名靜故諸聖教隨用不定。
▲言發光之行者唯識云成就勝定大法總持能
發無邊妙慧光故得勝禪定發修慧光得總持教
法發聞思光照大乘法等言不曉寧知亦反顯也。
▲言四地道品者即三十七品菩提然有七類疏
云一對治顛倒道品即四念處（身受心法）二斷諸懈怠
道品謂四正勤（未生惡令不生已生惡令斷除未生善令生已生善令增長三
引發神通道品謂四神足（欲仰所求神足專勤修習神足即心是定神足
思慧揀擇神足）四現觀方便道品所謂五根（信進念定慧）五親
近善觀道品謂五力六現觀自體道品謂七覺分
（念精進擇法輕安定喜捨）七現觀後起道品謂八正道（正見正思惟正
語正業正命正念正定正精進）此七次第者若聞法已先當念持
次勸勤修攝心調柔調柔故信等成根根增為力
七覺分別八正正行。▲言成無生之慧光者唯識
云安住最勝菩提分法燒煩惱薪慧𦦨增故名𦦨
慧地。▲言五地諸諦者經中先令觀四諦後就此
四明十觀門觀於四諦化生差別（廣如經說）。▲言窮真
俗以化物者攝論云真俗兩智行相相違合令相
應極難勝故名難勝地以斯妙智普利羣生。▲言
六地般若等者逆順觀察十二因緣有十門一有
支相續門二攝歸一心門三自業助成門四不相
捨離門五三道不斷門六三際輪迴門七三苦集
成門八因緣生滅門九生滅繫縛門十隨順無所
有盡門。▲三觀者一相諦差別觀空自利二大悲
隨順觀假利他三一切相智觀中道通二利略顯
十重窮究性相以顯無盡並以三觀次第釋之融
此三觀唯在一心甚深般若於是現前名現前地。
▲言非是懸指昔三等者華嚴望後故名懸指法
華望前故云昔三謂此地十二緣生非法華之前
四十年中中乘緣覺所見緣生義也。▲言七地窮
一切下謂經中顯此菩薩具修十度四攝四持三
十七品三解脫等名窮一切於念念中皆悉圓滿
以功用後邊勝前諸地後無功用以此能成故亦
勝也。▲權實雙行者即止觀齊運故。▲言八地下
七勸者一勸修如來勝調御智（自德未成勸）二勸悲愍
眾生（生願未滿勸）三勸成其本願（本願未充勸）四勸求無礙
智（自德未勝勸）五勸成佛外報（化業廣大勸）六勸證佛內明
無量勝行（法門未窮勸）七勸總修無遺成徧智道（增進眾德
勸）問始行之流尚修無住豈深智地取滅須勸頗
有一人佛不與智便取滅否答有四義故所以須
勸一為引斥定性二乘明菩薩此地大寂滅處猶
有勸起況彼所得寧為究竟二為警覺漸悟菩薩
<pb n="170"/>
樂寂之習三為發起始行無厭上求四為顯此地
甚深玄奧難捨所以須勸也但有此深奧法處必
有諸佛作七勸修故無一人便取永寂又設佛不
勸亦無趣寂為顯勸益假以為言。▲言方見無功
之道者經云即捨一切功用行得無功用法身口
意業念務皆息智冥於理無相無功曠若虗空湛
如停海心識妄念寂然不起名不動地由前七勸
方知此故有本云七分者即本地七分經文也（集作
地分淨忍分得勝行分淨土分自在分大勝分釋名分為七分故）然不如七勸通
諸教故。▲言九地下經文作大法師具法師行善
能守護如來法藏以委窮根病之淺深設法權實
而契當。▲言四十辯才者一法無礙辯二義無礙
辯三詞無礙辯四樂說無礙辯各有十相一依自
相二依同相三行相四說相五智相六無我慢相
七大小乘相八菩薩地相九如來地相十作住持
相理實該通一切且約圓教以列十門故成四十
流於聽表曰辯巧應物心曰才以美妙音演說法
義名四無礙辯內由智起名四無礙智無漏後得
為體然義無礙或通根後以此教化眾生名善慧
地言不將何以亦反顯也。▲言第十地下經云一
切種一切智智墮在佛數疏云如初出家墮在僧
數。▲言並稱觀行下本為成就觀行契真法性依
之修行方是佛意不徒說之解之而已學者思之。
▲言若不了法相者問何不唯明真觀而廣陳法
相名義故此答也智論云有智無多聞是不知實
相譬如暗夜中有目無所見多聞無智慧亦不知
實相譬如大明中有燈而不目多聞有智慧是所
說應受無聞無智慧是名人中牛則雙美聞行也。
▲言尋文自知者尋下疏文自知明示法相也。
鈔始成正覺等者言初成佛文則易也而含五教
等義趣深也言智入三世文則易也而有二三四
智等義趣深也如前教迹中示。▲言兔章者未詳
何人所作即十忍品如幻忍中引也下疏云法喻
各有五喻中五者如結一手巾作一兔一有所依
之巾二幻師術法三所現幻兔四兔生即是兔死
五愚小謂實法中五者一圓成法性二因緣謂業
惑三依他即眾生等四依他無性即是圓成五執
為實人法即徧計所執令悟第三依他成第四即
事歸理遣第五遍計情亡歸第一圓成理顯。▲言
如影下此引攝論所說三影以釋如影忍也一油
水現日月影喻定地所引境界以水有潤滑澄清
性故鏡等影像闕此潤等喻非定地（亦日月喻菩薩悲智水喻
機心水中之月喻定地境界謂見佛等）二身對上日月為光影喻身
映日等而有影故而弄影多端故喻於諸識影乃
隨身不於日內而現喻諸識雖託境生異自在我
非在於境（亦日月喻菩薩悲智身喻物機日照發影以喻現身等）三鏡影喻
喻散地果報以影離質別現鏡中喻報與因其處
別故（鏡喻本識如來藏性本質喻無明業等像喻果報又如問明品鏡像亦喻菩薩現身則鏡喻菩
薩本質喻機影喻菩薩應機之身）。▲言第七迴向下經云剎平等
不違眾生平等眾生平等不違剎平等下疏釋有
五種四句第一四句者一剎相二眾生相三剎無
性理四眾生無性理第二四句者一剎相即無性
以事不存故二剎相不即無性以不壞事故三剎
無性即剎相以不守自性故四剎無性不即剎相
以性不變故第三四句者眾生與無性亦同剎說
第四四句者一剎無性即眾生無性以無二故二
剎無性不即眾生無性以無可即故三剎相即眾
生相理性融故四剎相不即眾生相不壞相故第
五四句者一剎相即眾生無相二剎相不即眾生
無相三眾生相即剎無性四眾生相不即剎無性
後四重四句中初及第三句是相融義二四兩句
當句為門雖不相融與彼相即同一緣起故成無
礙然為門不同有多差別理實諸句無不融通。▲
<pb n="171"/>
言第八迴向者經云佛子菩薩見可愛樂國土園
林等（云云）歷國等境發三十一願疏作兩番釋之
先橫對一若見國土當願眾生見法性土等後竪
配地位一最初發心同佛見理即信位等。▲言三
天者忉利夜摩兜率各有十方菩薩偈讚佛德多
明破相空義頓義事理無礙義十迴向中第一救
護眾生離眾生相迴向亦依真理等明故以般若
等文理通釋。▲言普賢三昧者三昧應是行品二
字傳寫之誤耳以此品與出現品是平等因果前
後因果已是玄妙今此二品又明平等則玄中之
玄妙中之妙也又普賢行品明所治廣多一障一
切障能治深妙一斷一切斷等故。▲言法界深觀
者即祖帝心所作華嚴藏深觀旨歸義理分齊並
賢首造又靈裕法師亦有華嚴旨歸關脉者未詳
准纂玄云文超法師作也關鍵亦文超法師造。▲
言關中即京兆府生肇融叡四聖等所作章疏也
有唯指維摩疏者局也此四聖所述今疏所用豈
獨維摩疏耶涅槃心鏡鈔云生公造涅槃五十餘
紙唯盤根錯節難解之處於是經宗大開奧藏稱
為關中疏。▲言繫表者謂出於言繫之表或唯目
於關中或通前諸文或更有古人玄妙章門皆經
論文外深玄之理故云繫表宗趣鈔云希領文繫
之表也（表者外也）。▲言三玄者下鈔云然此方儒道不
越三玄周易為真玄老子為虗玄莊子為談玄此
皆是有格之言故。▲或格言者指餘詩書等疏皆
借用之所謂絕妙好辭莫不竭斯經疏故云有美
斯經等。▲言亦有下通難也問上斥他指在別章
今觀下疏亦有指別章者故此答也。
鈔昔人勝負氣高者弘決志云負者不尅負者問
不測答答不稱問皆名為負又負在背為他所負
故名為劣。▲言如破娑婆形下經云狀如虗空以
普圓滿天宮殿莊嚴虗空而覆其上下疏云靜法
云大小乘經並說虗空體無形質不可見相今云
有形者迴文者誤梵云三曼多（周圓）第嚩皤嚩＆CB17499;（天宮）
伽伽那（虗空）阿楞伽羅（莊嚴葢覆）僧怛那（形狀）迴文應以形
狀置周圓之前虗空安天宮之上然後合綴飾云
其形周圓以虗空天宮莊嚴之具而覆其上靜法
此證深有理致今依經通之亦有理在謂空雖無
形隨俗說故以俗典指空為天謂天為圓穹其形
如𨫼故說天勢圓平野亦如法華云梵王為眾生
父亦隨俗說耳鈔云今疏意非不許苑師但已著
在經小有可通即為會釋不欲使人輕毀聖教耳。
▲言一朝至此者文通兩勢若屬上是刊定言若
屬下作清涼語。▲言先師者指賢首也是靜法之
先師故以靜法造疏時賢首已入滅故指為先師
有通指譯場諸德為先師者非若非師資破亦何
咎故後云須存禮樂也智者詳之。▲言又如十行
下第八難得行文也唐經云譬如船師不住此岸
不住彼岸不住中流而能運渡此岸眾生至於彼
岸以往返無休息故菩薩摩訶薩亦復如是不住
生死不住涅槃亦復不住生死中流而能運渡此
岸眾生置於彼岸安穩無畏晉經云譬如河水不
至此岸不住彼岸不斷中流刊定記釋中先引古
云遠公云前不趣二處是離有後不住中流是離
無謂生死無處名斷中流不住無故云不住中流
也二賢首云如東流水不住南岸不住北岸亦得
說言不住此岸中流以中無別體約岸分故若爾
南岸亦得何以不言涅槃中流由所度生在此岸
故所以偏就生死而說而刊定引竟乃云今助釋
之意乃有二初會文後釋義初中新舊經本說喻
不同謂舊經約河水不趣兩岸不斷中流為喻喻
菩薩以離有無悲智度生也新經約船師不住兩
岸為喻喻菩薩以無住悲智度生也問若爾梵本
<pb n="172"/>
豈有二耶答梵本是一由譯者異謂此梵本雖云
河水意屬船師即是於能依聲處作所依聲說譯
者若善文則會意譯之為船師若但知文則按文
謂之河水（清涼云上刊定意會梵本雙出二經之意及其答結成晉經失旨以從今經義
則善矣此上許之也）二釋義者即准此文有二種中流一者
生死中流謂南岸中間處自別故此則存二之中
名生死中流如是見者不絕生死二者涅槃中流
謂離此彼岸即為中流更無別處此則泯二之中
名涅槃中流如是知者必證涅槃故今此喻中喻
菩薩大智故不住生死大悲故不住涅槃悲智唯
是一心不住生死時即不住涅槃以無住故故但
云爾（清涼云上刊定意以存二岸為生死中流亡二岸為涅槃中流由不存二岸是則住於涅
槃中流則不順不住中流之義故不取也）清涼釋云喻中初句喻能化
次三句喻悲智不住之行相後而能下三句喻不
住之功能初二句正於功能以往返不休息一句
結能度所以後法合中二先正合後徵釋前中具
含三段生死即此岸涅槃合彼岸合上中流亦言
生死者以發心之後成佛之前十地菩薩尚居二
死是以中流即是生死故云生死中流非生死涅
槃之中間名生死中也文旨顯然晉經失旨不應
廣引。▲今言古釋詞枝者通指遠公及賢首也今
文分明者就船師說故然猶賢首刊定清涼三釋
今經生死中流一句義各別也學者細詳皆有深
理故並引之勿厭繁文。▲言凡破等者先喻後合
其猶下喻也文選云夫係蹄在足則猛獸絕其蹯
蝮蛇在手則壯士斷其節何則以所全者重所棄
者輕。▲言毒蛇者毒蟲也螫者（舒亦切）說文云蟲行
毒也。▲言毒樹生庭者斫毒樹經云舍衛國有宮
園生一毒樹男女遊觀停息其下或頭痛欲裂或
腰脊疼痛或於樹下終守園人施柯長丈餘遙斫
去之未經旬日生已如故如是過多枝葉隨復如
舊團圓樹中之妙眾人見者無不歡喜不知忌諱
皆來遭毒園人親族貪樂樹陰盡取命終園人隻
立晝夜憂愁號悲行走智人語云當盡其根柢適
欲掘根復恐定死更進思惟出家學道佛言伐樹
不盡根雖伐猶復生伐愛不盡本數數復生苦心
悟尅責即得初果今借喻破邪義也。▲若邪解下
合上喻也言若似正下先法後喻此法說也應智
眼審觀依准教理詳而決之如欲下喻可知言蓋
不獲已下明破斥之體式也言縱有下問准下疏
文亦可舉非顯是何故破他有是非耶故此答也
衒媒皆自賣者也。
鈔若更廣等者先廣開列章門懸敘義旨及至本
文消釋之次觸途疎略則聖教幽旨遂多沉隱言
使初中後善者瑜伽云初善聽聞時生歡喜故中
善修行時無艱苦離二邊中道故後善究竟離苦
故言略述下總結也本意下歸前疏文然猶略歸
後句義也理實上句大智下句大悲亦悲智大義
也。
疏迴茲下證常樂果即向真如實際上二句向餘二
處可知。
鈔三二句下疑云前言盡眾生界如普賢今又迴
施眾生豈不重繁故此答也言及所成德者疏主
修成之功德也或造疏益生所成之德今通迴施
眾生得菩提涅槃二轉依果也大覺圓明即無上
菩提涅槃常樂即無上涅槃各上二字體下二字
德也。
鈔故舉藏之總名含攝華嚴之別教者此非同別
之別乃對上三藏十二分教之總華嚴乃藏教中
一部故云華嚴之別教則總別之別也。▲鈔略廼
百千者問准部類品會晉唐兩本皆稱略本百千
當其下本何以此云略乃百千答此但對上廣則
無盡故以百千為略下以百千為具本則晉唐是
<pb n="173"/>
彼略故。▲鈔九大旨下准此則前八門為懸談義
乃優也圭峰云經文浩博難見首尾故須撮略關
節以示後學。▲鈔沉隱之義彰乎翰墨者使經中
沉幽隱密之義疏文釋之彰乎能詮翰墨之間文
外宗通之理見乎文字百千偈之內此正顯疏之
功能而助正以此為如來說經則一時之誤也然
上十門生起次第用易序卦文勢也彼云有天地
然後萬物生焉盈天地之間者唯萬物故受之以
屯屯者盈也屯者物之始生也物生必蒙故受以
蒙乃至有過物者必濟故受之以既濟物不可窮
也故受之以未濟終焉今體此文也。
鈔智論中者詮般若故名為智度論即龍樹菩薩
造釋般若經今即第一卷中文也言須彌山王不
以無事及小因緣者為顯動必有因略說十種一
菩薩降神二入胎三出胎四十方各行七步五二
月八日踰城出家六正月八日成道七八月八日
轉法輪八二月十五日入大寂九修羅與帝釋共
戰十金翅鳥食龍時有此大事方震動也。
鈔今開須彌下釋上轉勢之義也此有三轉勢一
智論須彌喻所說今開為能說二智論唯約動山
喻所說佛智今約動海喻所說佛智三智論智唯
所說今智通能說故問智論中乃說般若緣今何
用為華嚴緣耶答並即不共般若此句二解不同
若會解意云華嚴與般若並是不共般若故今用
之若寂照云雖引彼緣今轉勢用之故此中能所
說身智並是不共般若不同智論是共般若顯勝
故名不共即是別教一乘後解為勝言又於下於
前三轉外又添一意以為四意轉勢用也謂搖須
彌亦可喻所說身此經廣說十身故餘三可知然
會解云此貼意釋非轉勢也彼般若為所說今佛
身佛智為所說文勢皆同非轉用也今詳彼法中
佛智為所說雖同通能說及轉喻於海則異也彼
喻中搖山喻所說雖同彼喻智今喻身則異也亦
轉勢用者明矣不勞異釋學者詳之。
鈔一大事因緣者問經云非以一因等即多因緣
也法華唯云一大事因緣者豈不相違答非以一
緣明能起之因緣則須具多如此十因十緣等出
現為果唯以一大事因緣大事即因緣因緣即是
佛之知見故因緣名同義則別也言一大事即華
嚴佛智者轉通妨也妨云一大事因緣即法華佛
之知見何預於此故此通也以法華佛之知見本
為華嚴佛慧為未了者開頓說漸後會歸時即先
佛慧故云我今亦令得聞是經入於佛慧。
疏先因後緣者親能起教曰因疎能助起曰緣。
疏夫王道坦坦者夫者發語之端如水之先潤火之
先煙雨之先雲也王者貫三才主萬物無為化世有
道恩民坦坦者平廣也既平且廣千古之下孰不同
規以況法王一乘至道徧窮時處說法性用咸同故
還源觀云今古常然名為法爾即知不待別遇外緣
牽之本來法爾常起也。
鈔故不思議等者經具十力疏鈔云此即第五即
常徧演法力那羅延幢即帝釋力士之名文中有
二初明一身轉後如是一佛下明多身轉前中三
初所說多次如是演說下明所說常後所謂下示
所說體後多身可知此即不退（即不退力也）言音無變
無斷盡故是則常恒之說前後無涯問約化顯及
神通力此是業用法爾應是德相何故引此文耶
答就機雖是業用約佛無非德相以德上用故問
經云法界眾生靡不皆聞其中眾生皆得解了我
等何不聞解耶答生育之徒對而莫覩審此省躬。
鈔結釋經文者前經如是盡法界一一毛端分量
之處有不可說不可說佛剎微塵數世界（此則處以毛端
橫該法界）一一世界中念念現不可說不可說佛剎微
<pb n="174"/>
塵數化身等（此則時以剎那竪窮劫海）言處則下覆釋者覆釋
前處及時也非有漸次曰頓無有間斷曰常言不
待別因者但佛窮證於時處中法爾頓起常起不
同餘教要別有因牽故方起也問既不待別因何
須餘九因耶答此顯法爾之功力為總為勝不妨
待別因也餘九別因相對起故既總別有異不可
准例難也或可時處既常既頓皆因法爾而有斯
則時處不須待於別因非是法爾所起之教不待
別因也上二皆助正解今又助釋謂法爾之教不
待別因約可流傳故須餘九或可云何法爾不待
別因宿因深故故雖有餘九皆成法爾不待別因
之義也各有深理學者細詳。
鈔有伏難云下難云在鈔答文在疏則應先鈔後
疏（後皆淮此）言九會之終者且約現行經說。
疏但隨見聞下即下順機感意但隨圓機見聞初成
之跡九會之終乃文殊阿難海等於常徧無盡說中
略此流傳於世也故在機則有始有終約佛則無始
無終。
鈔以見理下既見真理自含眾妙時處既一多下
以所依時處例能依法也一中含多即深不思議
一不礙多即廣不思議也。
疏二酬宿因下問既云宿因深故法爾而轉何得上
云不待別因答上云不待別因乃不待現因今顯昔
因方能顯於法爾故不同也問若爾既由昔因安成
法爾義耶以有昔因故應非法爾也答非是籍此宿
因方能法爾今云爾者以佛宿因初入修行之路先
悟法爾心性常徧演法之德遂發悲智願二利之行
稱性行願既備諸惑斷盡證真涅槃成大菩提還得
如性之用常徧演法此即悟修斷證說法利生皆符
法爾之性則以稱性行願而為因體但由昔因稱法
爾性非由宿因方能法爾亦非宿因誰窮法爾也（此上
通用一段疏文答上難也）。
疏夫根深下科云標因深廣據疏云宿因既深教起
亦大次段牒云深大云何等似此科合云標示深廣
其廣字即疏中大字也此屬教大也以今標釋二科
通能起因所起教不應獨科云標因也恐後人筆誤
耳然言宿因既深教起亦大者因亦可大教亦可深
互影略故下釋亦然。
疏深大云何下一節疏文鈔無消釋諸家外鈔紛紜
不定今亦略解先科次釋口科分二。
初徵深大
後釋（二）
初因深（二）
初悟修（二）
初悟（我佛）
次修（悲智）
後斷證（二）
初斷煩惱證涅槃（是以）
後斷所知得菩提（靈鑑）
後教大（乃以）
言我佛世尊者是舉果人以顯昔因也言創躡玄
蹤下二句先悟毗盧法界也上句即寂之照玄者
寂也蹤者照也即初發心時創躡便成正覺（玄蹤之義）
問玄為寂則可矣蹤字何以為照也答蹤者跡也
若絕其跡則玄之又玄今既有其照用之跡故知
其為照也下句即照之寂寂照無礙非照非寂乃
初悟之心便同極果後之斷證亦不離此言悲智
下即後修普賢行門大悲般若常相輔翼成無住
行行願無方故云齊周言是以妄想弗剪下是以
二字躡前修起文雖在初義通下句由行願圓滿
煩惱本空不斷而斷契前即照之寂證真涅槃故
云廓徹性空由前行願得圓滿故所知本寂弗磨
而磨契前即寂之照得大菩提故云頓朗萬法二
<pb n="175"/>
義同時為真斷證以此因深教起亦大。

華嚴懸談會玄記卷第九

<sarticle>華嚴懸談會玄記卷第十</sarticle>
蒼山再光寺比丘　普瑞集
疏諸會佛加皆言願力者即一三四五六此五會入
定有加二七不入定故無加第八入定無加而有發
起第九會佛自入定故無有加唯五會有加其初會
經云毗盧遮那如來本願力故亦以汝修一切諸佛
行願力故第三四五六此四會皆云亦是毗盧遮那
如來往昔願力威神之力（唯第六會遮那如來下加應正等覺本願力故）乃
至入是三昧令汝說法言及餘諸文者散在一經故
云非一。
疏主山神者即開華匝地主山神也。
疏故兜率偈云等者即精進幢菩薩所說偈也上半
偈云譬如一切法眾緣故生起下半合可知言告功
德林者由功德林入菩薩善思惟三昧十方諸佛皆
號功德林而現其前告功德林菩薩言此是十方同
名諸佛同加於汝亦是毗盧遮那如來往昔願力威
神之力及諸菩薩眾善根力故令汝入是三昧而演
說法第五會加金剛幢菩薩亦云及由汝智慧清淨
故諸菩薩善根增勝故言解脫月等者即請金剛藏
菩薩說十地時明機感故言志解悉明潔等者等有
二意一等餘二句文云承事無量佛能知此地義二
等餘處經文如問明品云其心本清淨諸願皆具足
如是明達人於此乃能覩亦如兜率天子六千比丘
善財童子等皆云於如來所種諸善根等故今云等
也。
疏廣顯機感下以根感為因教方得起下即以法被
根義有左右故分二門由體無別故指彼說。
鈔發心品中十方法慧同白佛言等者經云十方
各過佛剎微塵數世界外有萬佛剎微塵數佛同
名法慧各現其身在法慧菩薩前作如是言汝能
說此法我等十方佛剎亦說是法乃至我悉當護
持（云云）准此鈔中白字誤書應是名字下疏云後
益末世今信仰故今之聞者皆由佛願力深愧信
行。
疏四為教本者教謂末教諸經本即此經此經上有
為本之用是教之本名為教本以此為能起因牽起
自體為所起用雖體用齊時而因果義分然此為本
之義有二說若玄鏡集玄等記所開所攝三乘等教
為末能開能攝一乘圓教為本若寂照意但約部帙
以論不約五教而說不爾以義分教一代時教中但
有圓義者皆是圓教豈以圓教而為本耶故次云先
示本法頓演此經明知約部帙為本也後解為正。
鈔非本無以垂末者法說者顯前句約喻次句約
法然鈔釋四句中前三句轉以喻釋第四句方正
約法釋也此文本出肇公維摩注序彼云然幽關
難啟聖應不同非本無以垂迹非迹無以顯本本
迹雖殊不思議一也彼以體用為本迹今借其言
不用其意但以此經為本諸教為迹也。
疏將欲下問若云將欲逐機故先示本法者則說華
嚴本意應正在逐機耶答若但讚佛乘眾生沒在苦
今欲開頓說漸故作此言就佛本意純說一極此意
在前法爾中也。
鈔天台指為乳教者補注中破云天台但判頓部
在初喻之乳味何曾指部為根本也今據妙玄云
呼為乳者意不在淡以初故本故如牛新生血變
為乳純淨在身犢子若𠻳牛即出乳佛亦如是始
坐道場新成正覺無明等血轉變為明八萬法藏
十二部經具在法身大機犢子先感得乳乳為眾
味之初譬頓在眾教之首故以華嚴為乳耳評曰
<pb n="176"/>
既云初故本故又云眾味之初此初即是本也豈
非指部為本耶又眾味不從乳出因何而有耶此
但頓漸對說豈不得然。
鈔彼文云等者疏鈔云喻菩提身初成（經有十喻疏會十身
今當第四喻菩提身）先照須彌等約根說異則照高未能兼
下若照卑山則照高山故說華嚴是照高山菩薩
如高山二乘不預說阿含菩薩常聞餘例可知緣
覺如黑山無法空之慧光故聲聞如高源淨名法
華皆以高源況聲聞不生佛法蓮華故大地通喻
三聚決定能生喻決定善根眾生名正定聚得緣
方生喻不定聚砂鹵等地喻邪定聚然亦不捨故
皆普照問日光是一佛智萬殊豈為同喻答豈不
向說隨地高下故知但隨眾生智慧高下佛智無
二不違前喻問先照菩薩豈非正定次照緣覺豈
非邪定今更言三聚豈不重耶答邪定豈唯二乘
收耶除却二乘先已照故取餘無善凡夫為今邪
定也又先說二乘是愚法者阿含中所被故今三
聚中取廣慧二乘是三乘通教所被故其先照菩
薩是圓根今三聚中正定不定是偏根通教所被
故乃不重也又此但願普被故言通照三聚不必
與前揀辨屬配地位也問所被機既不同能被的
指何經答先照菩薩下能被教即華嚴也次照緣
覺下能被教即阿含也後照決定下能被教即深
密般若等經也問喻中從高至下勝劣為次法中
阿含等所被二乘是愚法最後三聚中二乘是廣
慧況正定聚中亦有機教大乘并三中一三後一
乘菩薩通以大地喻之却先劣後勝云何不齊耶
答愚法二乘能被教異故先喻別之廣慧二乘與
權教菩薩以般若等通教被故是以一種大地通
喻三聚也設有三中一三後一亦是三乘通教以
始終頓三教俱名三乘教皆為三乘人所得故未
顯不共不名別教一乘故又漸中先小後大為次
故以經合文甚明。
鈔華嚴未有等者且約初時說華嚴故以法華下
如海流萬派百川還歸於海源無二故。
鈔義取出現下鈔云經但有先照高山之言而無
後照高山之語今以義求必有之矣會權歸實先
棄人天非出離故如平地落照此約前互相影略
不開三聚故次捨聲聞令自悟故如高源無光次
捨緣覺令起悲故如黑山掩曜次捨三歸一如山
[啣-止+山]夕陽故云還照高山問准經合文緣覺聲聞為
末可爾何故今云捨三歸一答經但言其大格不
遮華嚴之後說大乘故故前正定聚中兼有大乘
也問或台宗學者難云既無其文何所據耶答亦
智者意故妙玄云夫日初出先照高山日若垂沒
亦應餘輝峻嶺故問言法華涅槃唯聞一極照菩
薩者何言歸於華嚴答二經一極所入佛慧即華
嚴佛慧也義如前釋問補注難云是則最後醍醐
上味歸最初華嚴之乳此云何通答乳為眾味之
本此取先後喻前開漸之本不約濃淡為言然華
嚴之乳亦純醍醐之乳也涅槃云雪山有草名為
忍辱牛若食者純出醍醐華嚴不說餘乘即純出
之醍醐也故法華鑽成醍醐濃味却與華嚴頓出
醍醐理同即歸華嚴義也故妙玄云法華開佛知
見得入法界與華嚴齊又云菩薩因法華入法界
與華嚴合皆此義也。
疏無不從此等者梁攝論云由如來昔時學三乘十
二部經後成佛時各觀一切法無不從此法身生無
不還證此法身故一切法門同一法身為味由見修
多羅祇夜等經同一法身味是故生喜今轉生為流
字轉證為歸字身為界字問生證轉言流歸其義相
順何轉身為界耶答彼論復云諸佛法界恒時應見
有五義釋論曰此中明法身義而言諸佛法界者欲
<pb n="177"/>
顯法身含法界五義故故轉名法界（一性義二因義三藏義四真實
義五甚深義前已引釋）評曰今欲顯歸華嚴法界具足五義故
亦轉名界也故下入法界正用此五義釋界字。
鈔此以義證教者法身報化是所詮義華嚴諸經
是能詮教故言報化等身者等字等一切法也此
論明三身皆依止法身中正說由五因故佛具五
喜偈云由能無量作事立由法義味能德成一因
自能無量故喜二因作事立故喜三因法美味故
喜四因欲成故喜五因德成故喜今此是第三門
法美味故喜中文也。
鈔故吉藏者即隋末唐初會稽嘉祥寺吉藏法師
也問彼師立教後既不許何故得證此耶答彼立
三種法輪欲收一代時教義故稍有違今但證此
經為本之義則有理也。
鈔法華指此下以始見入佛慧即是此經今聞法
華令入佛慧即華嚴佛慧如海無二故前鈔云以
法華攝末歸本歸華嚴故意表二經佛慧是同勿
謂法華唯是終教教義釋法華云我有如是七寶
大車其數無量為主伴門為是何教妙玄亦云始
見我身入如來慧今聞是經入於佛慧初後佛慧
圓頓義齊。▲鈔既不指下遮難可知問梵網經云
初坐菩提樹下成無上道已初結菩薩波羅提木
叉等豈非鹿野之前一乘耶答彼但明戒非一代
時教本故教迹鈔云未有一事一理而不極等問
無量義經云佛一切時說大小等如何會通答若
盡理明下有十門儀式今且為成為本一邊之義
不違無量義經等問密嚴經上卷云十地華嚴等
大樹與神通勝鬘及餘經皆從此經出此經最殊
勝餘經莫能比等准此則彼經為諸教之本今經
亦無顯文說為諸教之本設依義判亦違彼經（答彼
經以密嚴）是法性土與諸法為本言諸經皆從此經出
亦猶無量義者從一法生同教迹中理事相望論
本末也今言為教本依佛化儀先說此圓極之經
後方說餘經明為教本同教迹中諸教相望論本
末也若唯此為本遮餘為本膠柱何甚（十二國史趙王正鼓
瑟遣使之楚誡之曰至楚之時必如吾言使者曰王之鼓瑟何其美也王曰瑟方調矣使者曰瑟美如此
可書記膠粘其柱王曰宮商移徙不可常定使者曰明君使臣不制其辭逢吉則賀逢凶則弔如王瑟柱
不可常定矣）。
疏五顯果德者以所顯果德為因能顯教法為果謂
欲彰顯果德故有能詮言教問教不唯言為體通攝
所詮為體因果何分答但以能詮為門一切皆教若
以所詮為門何法非是所詮雖舉一全收而為門自
異問若以所詮為門下地位勝行等皆是所詮云何
成異答雖俱是所詮果德唯明佛果地位咸通因果
寬狹不同勝行真法等各別准知言不識寶玉者或
連城刖足（六國時楚國有姓卞名和者別玉荊山崑岡谷中得一玉璞將獻楚文王文王不別
謂和欺誑刖其左足文王崩武王立和又進王武王責曰和昔欺吾先君今又來誑我復刖其右足和見二王
不識此玉遂抱玉泣於荊山下眼中泣血感得山為之頹武王卒子成王立召而問之曰刖足者眾何獨怨乎
和曰臣不恨刖足所恨真玉為石忠士為慢所以悲耳王乃使玉師剖其璞果得美玉王使摯玄估其價摯玄
曰此玉無價若欲知此玉價大王出楚城外使人運金滿一城不博得此玉也王乃號為量城之玉後楚迎趙
女玉歸於趙秦王聞欲得之割十五城博趙王之玉故云連城之玉也詩云蒔蘭莫當門懷玉莫向楚梵無別
玉人門無蒔蘭所也）或夜光按劒（隋矦出行見郡牧兒打一蛇傷破血流沙中宛轉命將欲
死隋矦憐之取着水中洗以神藥封其患處得活遁然入水蛇是南海龍王之子後[啣-止+山]七寸珠來報與隋矦矦
於夜庭中忽有光明謂是賊來遂乃按劒向門而立久之不見開戶看之乃一蛇子[啣-止+山]珠在戶外吐珠在地隋
矦問之答曰我是海龍王子變作蛇身草中遊戱遇<bz>〔郡〕</bz>兒無故打傷先生救命故以明珠報德隋矦得珠乃進
楚王王夜中安殿上見光明如晝即珠稱夜光也或執石為寶（春池喻經云臂如春時有
諸人等在大池浴乘船遊戱失琉璃寶沒深水中是時諸人悉共入水求覔是寶競捉瓦石草木沙礫各各自
謂得琉璃寶歡喜持出乃知非真是時寶珠猶在水中以珠力故水皆澄清於是大眾乃見寶珠等）或
掬泡為珠（指水上泡經云昔有國王女為王所愛未曾離目時天降雨水上有泡女見水泡意
甚愛敬白王欲得水泡為頭上鬘王使羣匠作水泡鬘竟無能者王曰若不能作當斬汝輩有一老匠白王女
言我素不別水泡好醜伏願王女躬自取泡我當作鬘女尋取泡隨手破壞不能得之如是終日自生疲厭而
捨之去等）今欲還源要須明解解不造極行非正道故云
不知此德安能仰求。
<pb n="178"/>
疏然果德有二等者依果即世界海此有三類一蓮
華藏世界海具足主伴通因陀羅等二者十種世界
海（一世界性二海三輪四圓滿五分別六旋七轉八蓮華九須彌十相此上九皆有世界言）三無
量雜類樹行等剎皆徧法界上三皆是一舍那十身
攝化之處故今文云謂華藏世界海等言如來十身
等者等融三世間十身也。
鈔其相即相入相在者下云相在是相入也或是
微細門以今六句多是此門以約一毛一塵現依
現正也然由科云約用互在故即一多相容門也。
○鈔若約圓說應言等者理實分圓交互具二百
五十六句今以圖示根本十六句每一句中具十
六句則有二百五十六句也分為十六。
<img n="X/X08p0156_01.png"/><rubynote t="【圖】"/>

鈔相即互亡下問前相入有六句今相即何唯四
耶故此答也問准義分齊相即乃有八句彼不相
即互亡耶答作句體式異故彼云一者一即一二
者一即多三者多即一四者多即多五者一即多
一六者多即一多七者多一即一八者一多即多
欲明義別故有八句今以四句明義其第四句佛
即剎故非佛剎即佛故非剎以相即互奪故云相
即互亡此不同前第四句多即多以不互奪雙亡
可加為八句然前相入第四亦不互奪故有六句
下義分齊相入中第四句云非攝非入以入即攝
故非入以攝即入故非攝亦相即互亡故無六句
則前後互影體式耳。▲鈔佛體即是法性土者出
佛地論云唯以清淨法界而為法身亦以法性而
為其土性雖一味隨身土相而分二別又唯識云
雖此身土體無差別而屬佛剎性相異故（謂法性屬佛為
法性身法性屬剎為法性土性隨相異故云爾也）今以佛體即土體故即
事事無礙法界以約差別義名為事故言廢己從
他佛體虗故者從緣起相由出所以也土外無佛
下理性融通因也或可三句故字後後出前前之
所以也如問何故佛即剎耶答佛體即是法性土
故問何故佛體即法性土耶答廢己等可知。▲鈔
剎即佛下准前可知三俱者合上二句俱時無礙
故佛即剎故有剎剎即佛故有佛四泯者約互奪
故然上四句俱時為諸法相即自在門有以初二
句為相即門後二句為隱顯門者義殊有濫豈相
即門中無四句之義耶況科云約體相即故無勞
異說。
鈔雙結體用者體用約因即入從果言體外無用
等者實唯一法約義引根隨門似異其實就法舉
一全收二門同時可為隱顯門以相即故依正雙
隱以相入故依正雙顯正顯即隱正隱即顯故曰
俱成。
疏六彰地位者以所彰妙位為因能彰言教為果言
一道者圭山云有三義一唯向南二唯一因果三萬
聖千賢皆修萬行更無異路（即行願鈔中說）。
鈔天地之大德等者注云施生而無為故能常生
彼疏云欲明聖人同天地之德廣生萬物之意也
言天地之盛德在乎常生若不常生則德不大以
其常生萬物故云大德也言注云下唯解下句也
彼疏云聖人大可寶愛者在於位耳位是有用之
地寶是有用之物若以居盛位能廣用無彊故稱
大寶以況三賢十地位可寶故行有其成益也。
鈔先釋行布等者圭山云發意修習念念在圓（行即
頓修）有成未成位分因果未成之中復以塵習厚薄
惑障淺深根有利鈍修習進怠致令位次階降不
同若不知之恐叨濫上流或得少為足言如第二
會等者第二普光明堂會說十信者一信心（信佛常住
大乘教法歸心不二決定無疑）二念心（於六念處無念）三精進心（如念而修懃行
止觀）四慧心（雙觀人法二種無我）五定心（解空處寂止心理靜）六不退心
<pb n="179"/>
（止觀雙融心不退沒）七迴向心（善會平等迴向於捨）八護法心（解理堅固受持
不壞）九戒心（善護身心三業齊清）十願心（以三業願正求菩提）第三忉利
天宮會明十住者一發心住（十千劫來修信行願入位不退起慈悲心）
二治地住（常隨定心淨諸法門練治心地故）三修行住（巧觀空有增修正行）
四生貴住（生佛法家種姓尊貴）五方便住（帶真隨俗習無量善巧化無住故）
六正心住（成就般若聞彼讚毀真正其心令不動故）七不退住（入於無生畢竟
空性心心常行空無相願正觀雙運緣不能壞故）八童真住（心不生倒不起邪魔破菩
提故）九法王子住（從法王教生甞紹佛位故）十灌頂住（從上九住常觀空理
得無生心最為尊上諸佛法水灌心頂故）第四夜摩天宮會明十行者
一歡喜行（三世因果皆悅自他始入空位離邪見故）二饒益行（三聚淨戒益自
他故）三無違逆行（忍順物理無所違故）四無屈撓行（勤無懈怠不屈弱故）
五離癡亂行（以慧資定離沉掉故）六善現行（慧能顯發三諦之理般若現前
故）七無著行（不著理事遠離於我及無我故）八難得行（成大行願乃能得故）
九善法行（說法授人動成物軌則同於九地法師位故）十真實行（言行不虗
稱二諦故）第五兜率天宮會明十迴向者一救護眾生
離眾生相迴向（大悲廣濟名曰救生大智無著名曰離相）二不壞迴向
（於三寶等不壞信故）三等一切諸佛迴向（學三世佛所修迴向故）四至
一切處迴向（願令善根共具徧周時處故）五無盡功德藏迴向
（緣無盡境成無盡善根功德之行得十無盡藏之果故）六入一切平等善根
迴向（順理修善事理無為入於平等故）七等順一切眾生迴向（以善
根等心隨順益生故）八真如相迴向（善相合如同如體相無盡得故）九無縛
無著解脫迴向（不為相縛不於見著作用自在故名解脫）十入法界無
量迴向（稱性起用向法界故）第六他化天宮會明十地者一
歡喜地（初獲聖性具證二空能益自他生大歡喜）二離垢地（具淨尸羅遠離微細
犯戒垢故）三發光地（成就勝定大法總持能發無邊妙慧光故）四焰慧地（安住
最勝菩提分法燒煩惱薪焰慧增故）五難勝地（真俗二智行相互違難合能合極難勝故）
六現前地（住緣起智引無分別最勝般若令現前故）七遠行地（至無相住功用
後邊出過世間二乘道故）八不動地（無分別智任運相續相用煩惱不能動故）九善
慧地（成就微妙四無礙辯能徧十方善說法故）十法雲地（大法智雲含眾德水譬如
虛空麤重充滿法身故）第七重會普光明殿會明等妙二覺
者以第七會有十一品十通十定十忍阿僧祇如
來壽量菩薩住處六品明等覺（體空大寂安心平等照齊種智一相
無二故）不思議法品十身相海品隨好光明品此三
明妙覺（謂圓照內窮融鑒法性體無始終窮微盡極故名妙覺）上皆行布因
果更有普賢行品出現品二品此二是平等因果
即圓融義非此所明。
鈔後釋圓融等者謂前諸位皆不離普賢法界然
此法界圓融無限隨在一位即具一切如十味香
纔燒一丸如小芥子十氣齊發若有聞香十味齊
得若得沉氣即得檀氣若得蘇合則得龍腦等服
者齊得亦准此知問若初後相即應壞因果之相
答若以因取常是菩薩若以果取恒即是佛隨門
不同名因名果體無前後故得圓融或雙存（亦因亦果）
或俱泯（非因非果果海離言）具足四句自在難思。
疏一一位滿即至佛故者十迴向疏鈔云然斯位滿
總有五重一約信滿如賢首品說便得灌頂而昇位
等（經偈云若得十地十自在修行諸度勝解脫則獲灌頂大神通住於最勝諸三昧若獲灌頂大神通住於
最勝諸三昧則於十方諸佛所應受灌頂而昇位等）二約解滿如灌頂住及海
幢處說（灌頂住經云此菩薩應勤學諸佛十種智何者為十所謂三世智佛法智法界無礙智法
界無邊智充滿一切世界智普照一切世界智住持一切世界智知一切眾生智知一切法智知無邊諸佛智
下疏釋云即學佛一切智一切種智以當位滿灌頂成佛）三約行滿如第十行入
因陀羅網法界等（經云得佛十力入因陀羅網法界成就如來無礙解脫人中雄猛大
師子吼得無所畏能轉無礙清淨法輪等）四約願滿如第十迴向窮證法
界故（經云此菩薩以離垢繒而繫其頂住法師位下疏云同第十地離垢三昧受職灌頂等）五
約證滿如第十地墮在佛數故（經云名為已得受職之位入佛境界具足
十力墮在佛數等此五重內隨一成處必具理行內相應故
皆名位滿然信解等殊故不相濫。
鈔明五位互攝者問何故標云五位互攝釋中但
名三賢十地之四位耶答下疏並就因滿位說若
普賢等覺作用大分同心佛猶未是佛故合等覺
入第十地故言五位即第五位在十地中或可五
位之中前四能成後一所成亦具五位或可此雖
有四後引證中信該果海影在後故兼信為五後
<pb n="180"/>
義為正。▲鈔如初住攝於初行等者疏主云然三
賢如次似於十地等故言故第十住滿等者前五
重滿中成佛中此唯略敘第二重住滿成佛義也
言十住滿稱灌頂者明證相似唯舉其初後攝中
二也十行智度圓下明行相似其住向二位第十
不與行地二位第十智同故略不言也或可此中
略顯二重位滿成佛初住滿後行滿住行既爾向
地例然故。
鈔海幢比丘等者上住滿成佛唯約義配今約事
證明言海幢者下疏云業用深廣而高出故正心
不動如海最高勝故即善財所遇寄第六住善友
善財始見海幢身住三昧於諸身分現十四類聖
凡之眾謂足現（長者居士）兩膝出（剎帝利婆羅門）腰間出（仙人）兩
脇出（龍及龍女）卍字出（阿修羅眾）背上出（三乘眾）兩肩出（夜叉羅剎）
腹上出（緊那羅眾）面門出（轉輪王眾）兩目出（日輪）眉間出（帝釋）額
上出（梵天）頭上出（諸菩薩眾）頂上經云從其頂上出無數
百千億如來身其身無等出妙音聲充滿法界示
現無量大神通為一切世間普雨法雨（有三十二種法雨前
十二法雨為菩薩謂初一為等覺二為灌頂住三為法王子住乃至第十一為發心住十二為十信位餘
二十法雨為雜類眾生云云）所謂為坐道場諸菩薩雨普知平
等法雨（為等覺也）為灌頂位諸菩薩雨入普門法雨（第十
住）為法王子位諸菩薩雨普莊嚴法雨（第九住）乃至
為初發心諸菩薩雨攝眾法雨（初住）為信解生菩薩
雨無盡境界普現前現雨（十信）餘二十法雨（云云）即
雜類眾生也今云頂出諸佛灌頂住後明佛者是
逆次明也（彼從勝向劣此從劣向勝故逆彼次也）下疏云次十法雨
即十住者圓教位中十住滿位便成佛故（意云彼等覺後
便明第十住者以住滿成佛故）。
鈔前唯約理行圓融下雙出前二所以也言理行
融通者理謂法性融通行即緣起相由又有二義
一謂四十二位之行得理融故隨一行具一切行
行既圓收位無別體攬行以成隨能成行亦一位
中具一切位故二謂真流之行故名理行能流之
真既融諸法混無障礙所流之行稱能流理還融
六位隨一位中具一切位等故前發心住即攝餘
九及攝行向地等問若初住攝諸位何用餘位耶
答若無餘位為融於何問雖有所融皆發心位全
收一切名成佛為後更修進否答分別心未忘何
能收一切如上所說方便為門故下作句皆云行
起解絕況實證耶言行證相似者以約五位所修
之行相似及契證相似也問前三賢何云證答宗
說不同不應局執尚得成佛豈非證耶問上二圓
融何義為正答初義為正故鈔云兼明行證等也。
疏初地云者地字傳寫之誤合云初經也亦可云初
卷以是晉經第一卷歎菩薩德中文也彼文正云在
於一地普攝一切諸地功德。
鈔以一例諸者此證上總辨相攝然文中正說十
地中一地攝諸地故以此例餘四十二位隨一能
攝一切皆然上正引文者對次科義引為證故也。
鈔信該果海者下乍觀似初發心時總攝至果今
詳鈔意即是五位互攝中信位滿成佛之義前出
四位今引信滿五行具矣然有二師異說若寂照
云經不別說十信觀次第與三賢等相梯明攝以
未成位故（上依終教）設依始教說信為位於行布義亦
許雜修故不拘次第不同住等有次第修義故但
總為一位望三賢十地名為五位合等覺入第十
地中故若指玄云則應五位十番梯梯別攝行證
相似即以五箇前九為行五箇第十為證二釋隨
取顯義無方故然但指玄配其行證義似大局以
五箇十番皆有行證如初信乃至攝於初地豈無
所行及所證耶學者詳之然信字望果亦有二說
寂照應知此果海言唯大分同佛名果非究竟果
海故若指玄云唯第十梯中果也五位應為五果
<pb n="181"/>
今合為一果即究竟果也非是常途因該果海彼
是初門融攝義故後義為正然應以第十梯信望
第十梯果若唯以第一梯中信望第十梯中果者
非也此當後以初攝後義故思之言賢首品中等
者文如前引有本鈔云則得灌頂而昇位者則得
二字誤書准前經文是應受二字也。
鈔正明以初攝後者意云初發心時便成正覺正
意只是初心攝後究竟位義兼則通二種初後之
義然指玄以此初後義為約時說前二唯約法說
故兼前二義之中各含法時二義故此兼證前二
門也雖少有理然詳文意恐不如是大凡初後通
一切法豈唯約時如言初心後心初地後地等豈
約時耶今此正約初後位也此位初後有其二義
一總二別總初後者今第二義別初後者今第一
義五位之中別別有初後故（如初住為初十住為後乃至初地為初第
十地為後等）智者細詳。
鈔若住滿成佛者以初發心是初住望當位後第
十住滿成佛故云便成正覺然此所證前之二義
諸師各異若寂照云此從前第一總辨相攝中開
出故兼後義皆證初門以前鈔云當地之中自互
相攝亦證初故今亦當位以初攝後故此二門皆
證前初門也此解即有缺漏之失以鈔云通於二
義故若助正及指玄此門證初義同前後門即證
五位互攝也故指玄云詳鈔當位字異位字便可
了知同前鈔當位五位之言如次配其二門今詳
此中當位之言非是當位一攝一切只是當位以
初攝後雖含一攝一切之義此中不用只約十住
以初攝後住滿成佛證前五位互攝義中一分住
滿成佛義也鈔文若住滿成佛一句是舉前所證
即是當位下方合能證也。
鈔若究竟成佛者下此總初後故證前初門正是
梵行經意指玄以證五位互攝悞也如初發心住
即攝餘九住及行向地等至究竟佛果故名異位
即四十二之異位非五位之異位也若唯證五位
則後引證亦有隔越之失及能引證經中亦不該
四十二位之失思之然此中究竟望所攝名究竟
（攝至妙覺之果故）非能攝名究竟此能攝亦大分同佛非
究竟也問此望前初地文有何所異答前約當位
一攝一切此通異位一攝一切故非重證或可此
二義不必證前二義前約一多二義此約初後自
具二義為門別故義不全同若約證前招難尤多
不證為正。▲鈔如四十二字下引證即善財所遇
第四十五眾藝童子所得法門一阿二多乃至四
十二茶下疏云表四十二位故鈔云若初發心便
成正覺則初阿（上聲短呼是無生義以無生義攝萬法故後四十一字若言若義皆
從此字而生即表初發心住也）具後茶（即究竟處表妙覺位）故唯證第二初
後義也然准指玄云且有具字具一切也亦可證
五位互攝義或通直證二門以初攝後者既下疏
明又若此不勞異說況四十二字豈五位耶。
鈔上來下總相料揀意云若圓融諸位相攝豈獨
止前二義耶故此料揀也言五十二位者開十信
故（以梁攝論佛性論仁王經皆說十信名位故）影顯示故即初品意二
舉一位下亦開十信合等覺即賢首品意三舉初
下即梵行品意此有三文故為三義問前初後中
既有二義今何合為一義答雖總別二義皆是以
初攝後亦約證文同故故合為一義問一多二義
亦皆以一攝多何不合為一義答約義少異證文
亦異故不合為一義也。▲鈔復應下約義應然故
然由前三義有二種四句初後一義別生初後四
句前之二門五位及五十二位總目於多故合生
一多四句義方周圓其初後四句中初之一句文
不隔越故不別例一多之中第一句一攝一切雖
義不異前由文隔越故須具列也餘義可思。▲鈔
<pb n="182"/>
上云初發等者上皆顯義此下指文所出也言正
引經文者亦對前義引耳。
鈔梵行品云下下疏釋之分二先牒前因深初總
指前文不思不造萬行沸騰不但心觀圓明復應
廣習佛智等故云若諸菩薩乃至相應言不生二
解者別舉其要即所行無二二一切下酬其果滿
先標後釋今初一切佛法疾得現前者標也由理
觀深玄了性具足萬行齊修故令大果無邊德用
現證在即一切明其果大疾得現前語其速證後
釋者先釋疾得之言後釋現前之相今初上言疾
得得疾在何時故云初發心時何法現前謂無上
菩提也後釋現前之相亦是出其所因何者夫初
心為始正覺為終何以初心便成正覺故今釋云
知一切法即心自性故覺法自性即名為佛故離
世間品云佛心豈有他正覺覺世間此良證也斯
則發者是開發之發非發起之發也從初信心始
入佛法發心趣求如來果位寂照雙流常觀心性
精修六度功行既著至此豁然開悟如發金藏了
見分明何謂現前之相夫佛智非深情迷謂遠情
亡智現則一體非遙既言知一切法即心自性則
知此心即一切法性今理現自心即心之性已備
無邊之德矣言成就慧身者上觀法盡也正法當
興今諸見亡也佛智爰起覺心則理現理現則智
圓若鏡淨明生非前非後非新非故寂照湛然言
不由他悟者成上慧身即無師自然智也（心鏡鈔云諸佛
因中皆師善友何名無師自然答直談性德本自圓明今情亡契性故云爾也不遮近善友等）又
不由他悟是自覺也知一切法是覺他也成就慧
身是覺滿也成就慧身必資理發見夫心性豈更
有他若見有他安稱為悟既悟心性自亦不存寂
而能知名為正覺豈唯定之方寸不取於人哉況
初後圓融不待言也。
鈔圓融本是一理者問既曰圓滿融通豈但一耶
答對無量且言一故非有定詮。
鈔故世親等者十地品云攝諸波羅蜜淨治諸地
總相別相同相異相成相壞相十地論釋之清涼
賢首等演之十地鈔云通顯法之體狀目之為相
法帶六數故名六相貞元疏云今且約位明總相
者一位含多德故即普賢位二別相者多位非是
一位故含多位之一位故謂信住等依止於總滿
彼總故三同相者多位不相違同成總故謂信住
等同名普賢位不作餘故四異相者橫以諸位相
望各各異故如信非住等由此異故方能同力名
普賢位不望總名異故與別相不同五成相者由
此諸緣緣起成故由成普賢位信住等名緣要欲
由信等互不相作方成普賢位六壞相者諸位各
各住自性故謂信住等守信自性若失信等性則
不能成普賢位故故由六相有圓融義又云依總
同成則說圓融依別異壞則說行布下鈔云亦猶
樑等共成一舍總則一舍別則多緣同則互不相
違異則諸緣各別成則諸緣辦果壞則各住自法
又云亦可總則攬別而成總別則分總而為別同
則別別帶總異則別別互乖成則雙攬同異壞則
各住自性廣如下釋言若望經則唯是下者十地
品初地中文也若望疏文下通指解一經上下疏
文也。

華嚴懸談會玄記卷第十

<sarticle>華嚴懸談會玄記卷第十一</sarticle>
蒼山再光寺比丘　普瑞集
疏七說勝行者以所說勝行為因能說言教為果若
不修行成道無日如數他寶自無其分說食與人終
不能飽匪知之艱而行之艱經云不如說行於佛菩
<pb n="183"/>
提則為永離故君子下君子者大人也賢智有德謂
之君子上敬尊長如臣事君下恤萬民如父育子故
曰君子彼疏云不憂無祿位但憂無立身之才學耳
以況行人不憂無圓融行布之位但憂己德行不立。
鈔包氏者後漢儒林傳云包咸字子良會稽曲阿
人也少為諸生習魯詩論語舉孝康除郎中建武
中入授皇太子論語又為其章句拜諫議大夫永
平五年遷大鴻臚彼疏云不憂無人知見於己求
善道而行之使己才學有可知重則人知己也今
引上二句行成得位證此由行故得位也求為可
知者行成得名以行為能立名與位皆所立人為
能立行為所立故云及所能立皆是行也下兩句
行成得名非今所用今為下疏欲證前由行得位
故但引前兩句耳。
疏一頓成諸行者新經疏云此復有二義一約心觀
二約性融今初謂一念相應能頓具故謂知此心即
是佛智佛智即是無念無念心體內外無著一諸過
自防（二）忍可諦理（三）離身心相（四）寂然不動（五）了見
性空（六）善達有無（七）進詣妙覺（八）是真信習（九）決斷
分明（十）十度具矣十度既具餘行例然故修一行成
一切行二約性融者以修一行稱法性故性融攝故
令此一行如性普收無行不具。
疏十住品云下言等者次云文隨於義義隨文如是
一切展轉成此不退人應為說又彌勒告大眾言餘
諸菩薩經無量百千那由他劫乃能滿足菩薩行願
乃至此長者子於一生內則能淨佛剎乃至則能具
足普賢諸行皆一行即一切行義也。
鈔等取一障一切障等者問今證一行一切行何
證以斷障修證耶答以此皆行中別義障是行之
所斷斷以行為能斷修正約行證則行之所證故
也。▲鈔初說十句等者此指一斷一切斷等文也
經云欲疾滿足諸菩薩行應修十種法所謂心不
棄捨一切眾生一於諸菩薩生如來想（二）永不誹
謗一切佛法（三）知諸國土無有窮盡（四）於菩薩行
深生信樂（五）不捨平等虗空法界菩提之心（六）觀
察菩提入如來力（七）精進修習無礙辯才（八）教化
眾生無有疲厭（九）住一切世界心無所著（十此即初說十
句也）次有五十句謂十種清淨十種廣大智十種普
入十種勝妙心十種佛法善巧智（即今頓成五十種勝行有本云
五十二種二字似剩也）下疏云能治深妙（若所治即下百萬障是也）後五
十展轉依初十是為初即攝後一治一切治（即今云一
斷一切斷此唯約能斷也）說有前後得即一時評曰別是一斷
一切斷并一修一切修通一行則一切行也。▲鈔
一念嗔心下即所斷也經云佛子我不見一法為
大過失如諸菩薩於他菩薩起嗔心者何以故佛
子若諸菩薩於餘菩薩起嗔恚心即成就百萬障
門故所謂不見菩提障不聞正法障乃至遠離三
世諸佛菩薩種性下疏云決定毗尼經云寧起百
萬貪心不起一嗔以捨眾生違起大悲莫過此故
既一惑成百萬障則一障一切障義惑惑皆然今
從重說雖標百萬略列百門古人寄位分五（謂十信行
十住行十行行十向行十地行此五約所障惑是能障）是知通障一切信尚
不起況諸位耶又所障法界如帝網重重能障同
所亦無盡故知百萬猶是略明問上之斷惑約何
位斷答准教章云準上下經文有四種一約證謂
十地中斷二約位斷十住已去斷三約行十信終
心斷四約實無可斷以本來清淨故。▲鈔故偈中
下約所依顯能依行時既延促自在行亦一多圓
融妙嚴品約法顯行可知。
疏乃至等覺中行者問前彰地位中直至妙覺此說
勝行秪至等覺其故何耶答位是所得通因及果行
為能得唯至因圓以等覺因圓便能至果故行不說
妙覺淨行品疏鈔說約行修有障等但四十一位行
<pb n="184"/>
妙覺位是所求無障非行故。
鈔體即三心者是起信文疏云一體直心即大智
無所執著絕能所念名念真如後二心以其為本
二深心者樂修諸善謂四弘願等雖發此願而無
分別契前直心諸行相中不可稱量故名深心三
大悲心者見受苦眾生方便救拔見得樂眾生護
令不失雖發此心而無愛見即無緣悲故曰大悲
亦順直心又以前二心皆為眾生則無心非悲以
悲直二心皆順深心則行願無涯說即三心次第
發必不得單行言四弘等者等一切願也貞元疏
云以大願為主然願無量而多說四弘者對於無
作四諦理故一眾生無邊誓度者度於苦源二煩
惱無邊誓斷者斷於結集三法門無邊誓學者學
於道諦四佛道無上誓成者證於滅理言無作者
不同小乘有生滅謂造境即中無不真實陰入皆
如無苦可捨煩惱即菩提無集可斷邊邪皆中正
無道可修生死即涅槃無滅可證無苦無集即無
世間無滅無道即無出世間不取不捨直趣真實
若更深入應知一苦一切苦則一度一切度事事
無礙故一惑一切惑則一斷一切斷一道一切道
則一修一切修萬行一體故一佛一切佛一成一
切成等然此深義是上圓融行之願也上圓融雖
約行說此約願說思之。▲鈔七十八經云者即慈
氏章中文也言大悲為油者約喻即油不盡而燈
不滅約法則大悲無盡大願無窮智光不息恒照
法界行願品云是故菩提屬於眾生若無眾生一
切菩薩終不能成無上菩提言上求即直心下化
即悲願照理起行亦然故云不出此故。
鈔言相者下釋疏中相字而有四義一無相為相
者以發心文云今所發覺心遠離諸性相故二同
法界相者同理事無礙法界事事無礙法界故三
無分量相者無分齊頭數等行相可稱量故四無
齊限相者貞元疏云若約悲願二心無齊限盡度
眾生盡修諸行故約直心無齊限下無眾生可度
上無菩提可求中無萬行可修亦無真如而為所
念淨名云捨於分別菩提之見菩提者不可以身
得不可以心得寂滅是菩提滅諸相故若融上三
心則度而無度修而無修故光明覺品經云若於
一切智法發生迴向心見心無所生當獲大名稱
鈔言功德下釋疏中功德字言無德不收者貞元
疏云經云一切功德皆在最初菩提心中安住故
是以語其智等虗空而非類論其德碎塵剎而難
量極念劫之圓融盡法門之重顯初心契於佛智
豈有邊涯微滴入於天池齊無終始。▲鈔發心品
十種大喻下經云佛子假使有人以一切樂具供
養東方阿僧祇世界所有眾生終於一劫然後教
令淨持五戒南西北方四維上下亦復如是乃至
云教令住辟支佛果比發心功德百分不及一乃
至優波尼沙陀分亦不及一此即第一喻利樂眾
生喻也二速疾步剎喻三知劫成壞喻四善知勝
解喻五善知根性喻六善知欲樂喻七善知方便
喻八善知他方喻九善知業相喻十善知煩惱喻
十一供佛及生喻隨一喻而十者十門校量顯勝
總有一百一十門今云十喻百門者約大數耳亦
寄顯圓義故問如第十一喻中云有人以不可說
不可說供具念念供不可說佛及眾生經不可說
劫此之功德全比容許不齊何以不及少分答有
三義一無時處齊限故二稱法性故三事事無礙
故問此發心功德既爾豈是行布行耶答是即圓
融之行布故。▲鈔獨覺聲聞下問起一念二乘意
退菩提心（智論中說有一阿羅漢領一凡夫沙彌沙彌隨從行忽作念發大乘心羅漢觀
知便於沙彌身上取衣鉢自擎令沙彌前行行經數里間沙彌心念菩薩苦行難成佛果遂却擬修小乘
法羅漢又觀知却過與衣鉢還令隨後沙彌都不知意而問羅漢羅漢方與說其意也）何以
<pb n="185"/>
菩提心出二乘安樂答由佛出世說二乘法方有
二乘得道佛因菩提心得據本為言亦從菩提心
出有解云菩薩發心非但出生如來亦令二乘迴
心向大得大乘安樂之果者非也今云二乘之安
樂故問獨覺自悟出無佛世豈由佛出答說得果
時云無佛世必前世已見佛聞法推本亦由佛出
故又佛昔依一乘發菩提心今於一乘分別說二
乘亦依菩提心出也故十住婆沙論第二云一切
聲聞辟支佛皆由佛出若無諸佛何由而出。
鈔此上三事下貞元疏云體相德三不相捨離猶
如日輪體是珠寶其相圓明德無不照成熟糓稼
廓徹虗空三無離理言為萬行之本者離世間品
云忘失菩提心修諸善根是為魔業善財求友先
陳已發菩提心者是法器故彌伽翻禮於初心若
敬白月之新吐（法界無差別論云敬禮菩提心者如人禮白分初月不禮滿月以希
現故滿月由此故又寶積云如是迦葉世間人月初出時恭敬禮拜至其盛滿時而不恭敬何以故從初
至滿故等又涅槃三十八云發心畢竟二無別如是二心先心難自未得度欲度他是故敬禮初發心）
海雲驚其初發美青松之始萌（下經中善財先陳已發心已海雲告
言善男子汝已發心耶善財言唯已發心然後海雲讚歎等下疏云先讚法器以發心者難故若不發心
不堪受法非法器故如青松之始萌人愛彼美大松依此成故不有凌雲之心豈
展垂天之翼若無等佛之志豈成妙覺之尊長流
生死凡夫初發此心為後萬行之本言即此發心
便名為行者問此中說勝行何言發心耶故此答
也十信已上即此發心便名為行乃至十度萬行
皆名行相問淨行品疏云夫妙行者統惟無念歷
修萬行疲役身心豈當為道答若斯見者離念求
於無念尚未得於真無念況念無念之無礙耶。
疏此二無礙者問圓融行布復說無礙即可如實能
行云何答始則圓布別修淳熟自然雙具亦猶前之
四地真俗別觀至五地中真俗雙運若爾何殊有作
之修終成敗壞答善用其心不已故能無心體極本
不以有作為是則非認賊為子也問既無心體極何
須斷惡修善但以無心體極善惡無礙行之復何礙
耶答為實無心體極謂如能渡水之人逆順出入自
在者得無礙行之其有力未任者心雖欲得逆順出
入自在無礙以力未任入必沉沒難得出離幸須冷
暖自知慎勿欺心而已故圭山云世有非法之人假
為菩薩之行誑惑愚夫說空無相之言不拘齋戒以
麤行為大乘以真修為小教愚人不曉却敬彼麤人
不知弟子有擇師之分既聞彼說已仍須勘以聖教
合者名正不合者名邪又須日夕體之心在佛道大
悲利生方堪歸依無得杜順和尚食肉便乃食肉彼
却食臰屍汝何不食誌公食魚鱠吐之水盆魚跳躍
食鴿口中飛出（誌公就人求生鱠人為辦之致飽乃至還視盆中游泳如故日令弟子煑鴿一
隻而自食之忽於時有弟子先食彼鴿一足之肉誌公既覺曰汝無慚也弟子背面竊訟之曰我食一足便謂
無慚和尚每日吞取全身德行如何誌公知已復告之曰汝所食者與我不同乃自張口據所食鴿從口中飛
出最後一鴿落之在地乃令看之唯無一足於是時人咸皆驚異汝等為能如此自
在否若更縱無知之心阿鼻地獄何門可逃。
疏八示真法者所示真法為因能示言教為果欲成
下躡前起後不體下我等無始至今亦曾修善云何
猶不出離良以未能深心體達理事等真實之法所
修之善得人天果皆生死之業也今仍不求學通達
如何解脫故言故兜率下上二句云眾生無始來生
死久流轉（即法幢菩薩偈）言此亦下貞元疏云示四法界今
略言二也。
疏九開因性者開即開說顯示之義以所開因性為
因能開言教為果言上因果理事者因即第六第七
果即第五理事即第八既皆性有不唯但具性功德
爾行願鈔徵云如何開耶答如出現品云佛子如來
智慧無所不在何以故無一眾生而不具有如來智
慧等即開因性也若性非下喻上性有可知。
疏良以下蓋為我等具足包含恒沙功德為體性即
本有涅槃全依本覺佛智之海以為根源即本有菩
<pb n="186"/>
提義分理智實無二體（此釋因性二字也）。
鈔初明因義下恒沙性德即舉所具德顯能具體
即涅槃也本覺佛智約自體說即菩提也此無二
體又本覺因性與佛果智本新似異然佛果智亦
本有故故云無二體故疏云因果理事皆由眾生
性有問此何舉同教沙德本覺之因性耶答此性
德智海實通別教今且約同教一分以釋相也或
可然在眾生有之故非同教因性之義問何以下
引涅槃法華為證答用涅槃法華之文成華嚴之
義引同入別眾生既全包此為身故眾生與理智
而無二體。
疏但相變下但真性隨緣受五趣身名相改變執此
凡相謂別有體性以是虗妄情執既生本智斯隔而
非（先覺後不覺故圭山云譬如福德端正之人忽然夢見貧賤病苦之身即相變也不見本身即體殊也執
認病身是我身者情生也不信自身福德智慧即智隔也）。
鈔覆彼因義者雖具理智之因由相變情生全不
覺知即隱覆義故須說經開示言迷真如下以楞
伽五法釋此二段文也以瑜伽七十二亦有五法
一相二名三分別四真如五正智分別即是妄想
異名下疏云迷如以成名相妄想是生悟而名相
本如執翻成智如外無智智體即如此二猶空寂
照無礙言上對約境者迷真境以成妄境故下對
約心者失真心以成妄心故本唯一體遂成五法
既知如此須開示之此釋開字之因也。
鈔今令下正釋開字以能開言教為果言知心空
寂者經中顯說令我等知妄心空寂則無所變名
相之境故合體也言達本下通達本有智慧元不
於境住著則妄想亡滅而正智生如前睡夢之人
有覺者警之令寤即夢見惡身便是好身即合體
也豈有能合所合是故聖說真智證理之時無能
所相故。▲鈔真本下重釋上文真本約性深源約
智亦可反此如前作夢之人好身何假功成覺時
則亡功本就覺故正智何假外求如作夢之人不
顛倒心何假功用方成覺如行盡源成言若寂照
下融理智也若寂然絕相朗鑒居懷行者能爾則
因性開矣由教令人開故或眾生亦具開義言性
即知見者即上因性之理智即佛知見也本有涅
槃知見性也本有菩提知見相也既能寂照雙流
所以並皆顯現言故談下顯教為能開也。
鈔如示貧女下涅槃云如貧女舍內多有金藏無
有知者時有一人善知方便語貧女言汝舍內有
真金藏等彼疏云凡夫無德稱貧能生真解名女
五蘊名舍即蔭有性故言舍內有多金藏不覺自
身有如來性名無知者善知造修顯勝之法名知
方便故經合云眾生佛性亦復如是無有知者如
來普示眾生諸覺寶藏所謂佛性此但知有佛性
未見未證則教能指示令知故云唯明示義。
鈔二使其下釋疏第二義中具開示悟入四義使
其行者修行義通開示二義能銓教法使其修行
如令掘寶藏示義也能令行者見佛性是開義開
說名開即開示二義俱是能詮言教行者先來不
分明了知今明了知之名悟因悟證達名入即悟
入二義俱是行人言顯現之言下即教開說朗然
顯現對四義中開示義也或眾生悟入因性顯現
分明則對上能詮開顯故云顯現之言等。
鈔經云如有大經卷下證上開示義下疏釋云大
經者佛智無涯性德圓滿故潛入一塵者略有三
義一妄覆真故二小含大故三一具多故一切塵
者無一眾生不具佛智故有一聰慧人下出經益
物喻上離妄現前佛智亦如是下合也佛智合上
大經眾生身及妄想俱合上塵諸佛下合出經益
物可知。

<pb n="187"/>
鈔唯以一大事因緣下解疏文一句鈔文分二。
初指他經（疏唯）
二正解釋（二）
初依慈恩且解事字（大乘）
後自清涼具解一句（二）
初解一大事（今略）
後解因緣家（二）
初因緣無別屬於如來通於因果解（言因）
後因親緣疎屬於大事因緣唯因解（二）
初具釋（二）
初屬大事（又因）
後解因緣（正因）
後料揀（斯則）
鈔大乘法師者即玄贊疏也言隨應皆得意者此
段大意但釋知見大事亦可約義曲配事物等四
義也次文又云為此大事因緣所以出現世間大
事體即知見（總出大事體也）真如所證義理境界俱名為
義證智能證能知義理真境即能證所證能所知
見並名知見（上約理智解也此上理為事義教所詮名義理智所證名境界上智為道
理以能證真境能知義理故）或知正體智見後得智此二是用
此二本性即是真如合名知見（即依本後解也上二句應配前事物
義本後一異別故言此二是用者是智體家用故下三句應配上體事也以難云二智有為應非法性知
見故此通也）菩提體是有為本有種子多聞熏習因修
增長體即四智其涅槃性體是無為本來而有自
性清淨後逢善友斷障所顯雖一真如逢緣證別
名四涅槃（約菩提涅槃釋開知見也前當因性此當開字）。
鈔今略釋下絕待名一佛因佛果者真菩薩正行
為因如來實報名果故稱為大因果並有幹事之
能（周易曰貞者事之幹也有幹即能有為事）所謂令物皆得究竟解脫。
▲鈔言因緣下謂因由緣由所以之義不分二別
但為前絕待因果幹能故佛出現耳。▲鈔又因緣
下此因緣屬法分其疎親言屬大事者以狹即寬
故因緣即大事中因義故言正因佛性等者此出
涅槃經今引祖據知彼經文次釋今鈔彼經二十
八云善男子因有二種一者生因二者了因能生
述者是名生因燈能照物名為了因煩惱諸結是
名生因眾生父母名為了因糓子名生水土名了
六度阿耨菩提名為生因佛性阿耨菩提名為了
因復有了因謂六度波羅蜜多佛性復有生因謂
首楞嚴三昧阿耨菩提復有了因謂八正道阿耨
菩提復有生因謂信心六度又云善男子因有二
種一者正因二者緣因正因者如乳生酪緣因者
如酵暖等又云正因者名為佛性緣因者發菩提
心又云正因者謂眾生善男子僧名和合和合者
名十二因緣十二因緣中亦有佛性十二因緣常
佛性亦常是故我說僧有佛性（清涼云前有六對生了二因前三對
以因為生因緣為了因此就能生後三對以因望果以論生了）下疏云然則緣因
即是了因了因未必是於緣因有親疎故（疎者是了亦是
緣因親者是了非是緣因）善友是於緣因而必是了（善友是疎亦緣亦了
如酵暖等是酪了因亦是緣因）佛性名為了因未必是緣此約智
慧性故（以無漏智性本自具足本有真實識知等義當體名了又約有性居然是了）若
以第一義空為佛性者唯是正因而非了因但為
了因所了而非生因所生（揀異智慧為性也然涅槃云佛性者名第一義
空第一義空名智慧此二不二以為佛性然第一義空是佛性性名為智慧即佛性相第一義空不在智
慧但名法性由在智慧故名佛性也）若以智慧為佛性者即是了因
（結成上義生次文也）若以五蘊為佛性者名為正因亦名生
因（五蘊是正是生不得名了五蘊名生者能生諸法故明生因今因五蘊能得菩提豈非生因如乳生
酪如糓生芽皆生因故）然復生必對了正必對緣（以上疏文參用今依
涅槃明義有二對並如上引）又云五蘊相續即是正因亦名生
因言正因者是中道義中道即是佛性（上引祖據訖）次
釋今鈔者此有二對初正緣對言正因佛性為因
者即上涅槃云正因者名為佛性即中道佛性也
望六度行名為正因（親故名因）緣因佛性者即六度行
<pb n="188"/>
也（疎故名緣）言了因下二生了對也即般若為了因意
令行者修學般若了第一義空之性為因如燈了
物故（下疏云今以了因了被正因了即般若亦緣因也評曰了因為能了正因為所了所了從能了
以彰名了因之所了了因所了即因體即正因佛性若以本智為了因則了因即所了了因所了即因體
即本智也然今以六度中般若為了因故亦即緣因也）言生因下即前五蘊為生
因也欲勵行人依今五蘊（五蘊名生因）發菩提心修菩
薩行為緣如種生現（上寂照義）若會解云生因亦名正
因如穀生芽正因攝故今由佛種起成菩提故云
生因所生為緣也所生即菩提此是果義今約以
所生目能生故屬因也評曰上二解前解以能生
通緣因（五蘊為正因發心等通緣因）後解能生唯正因前解為
正若單穀無土等不能生芽故。▲鈔斯則下結揀
也通揀四字大事則因果幹能故寬因緣但說大
事中因義故狹也。▲鈔故彼經云下證也佛種正
因佛性也萬行為緣通於緣了起斯佛種成菩提
故即是生因故一句經四因皆具也問準下鈔引
此文釋之有因果二種性今何但證於因耶答此
中且說初義於初義內復分二種因緣彼但是此
中後義蓋影略以明也。
鈔廣釋如別者應指天台文句并慈恩玄贊亦未
可詳定而天台文句初廣引十餘家解次開法華
論意以為四釋一約四位釋開者即是十住初破
無明開如來藏見實相理緣修惑破名使得清淨
示者惑障既除知見體顯體備萬德法界眾德顯
示分明故名為示即是十行位也悟者障除體顯
法界行明事理融通更無二趣故名為悟即十迴
向位也入者事理既融自在無礙自在流注任運
從阿到茶入薩婆若海即是十地位也然圓通妙
位一位之中即具四十一地功德秪開即具示悟
入更非異心二約四智釋一道慧見道實性實性
中得開佛知見也二道種慧知十法界諸道種別
解惑之相一一皆示佛知見也三一切智知一切
法一相寂滅寂滅即悟佛知見也四一切種智知
一切法一相寂滅相種種行類相貌皆識即入佛
知見也又道慧如理名開道種慧如量名示一切
智理量不二稱悟一切種智理量雙照為入此亦
約實理無淺深中而淺深分別也三約圓教四門
橫釋四句者空門一空一切空即開佛知見有門
一有一切有即示佛知見也亦空亦有門一切亦
空亦有即悟佛智見也非空非有門一切非空非
有即入佛知見能通則四所通則一開示悟入是
能通之門所知所見是所通之理也四約觀心釋
者觀於心性三諦之理不可思議此觀明淨為開
雖不可思議而能分別空假中心宛然無濫名為
示空假中心即三而一即一而三名為悟空假
中心非空假中而齊照空假中名為入是為一心
觀而分開示悟入之殊也所以四釋者見理由位
位立由智智發由門門通由觀觀故則門通門通
故智成智成故位立位立故見理見理故名為理
一也（恐要知天台宗義故筆于此）言略釋如下者下鈔云古有
多釋一法華論云開者無上義（論標名也）謂除一切智
更無餘事（即雙開菩提涅槃二無上果謂知見之性為涅槃知見之相為菩提也）示
者同義三乘同法身故（別示涅槃即法身也）悟者不知義不
知唯一實事故（今令知成報身故即別悟菩提也）入者令證不退
地故即是因義（謂證初地已上菩提涅槃因故登地證如為涅槃因能證地智為菩
提因清涼云論意即初深後淺以入約因故然上初三句約果中初句總第二第三句別約果也第四即
因也二嘉祥云開示約能化悟入約所化能化有大
開之與曲示（但說有性為大開言此是凡夫性此是聖人性因果理行即曲示也）所
化有始悟之與終入（豁然了知故名為悟修行契證目之為入即始淺終深也）
然此天台破云經明四句皆云為令眾生語意為
主前機得益非開化主應作所化人開悟那即分
兩句作能化開示耶今為通云如經第二句云欲
示眾生佛之知見豈非佛為能示又法華論牒初
<pb n="189"/>
句云如經欲開知見令眾生知得清淨牒第二句
云欲示眾生佛知見故皆為約能開示說也若牒
第三句則云如經欲令眾生悟佛知見故牒第四
句欲令眾生入佛知見故此二句約所化悟入說
也故經論正意自約能所明義那忽破云四句皆
云為令眾生耶華嚴亦云其性本清淨開示諸羣
生亦佛為能示也只由此故吾宗多引嘉祥此義
也又清涼略釋云謂開除惑障顯示真理令悟體
空證入心體也又禪門釋者北宗云智用是知慧
用是見見一心不起名智智能知五根不動名慧
慧能見是佛知見心不動是開開者開方便門色
不動是示示者示真實相悟即妄念不生入即萬
境常寂南宗云眾生佛智妄隔不見但得無念即
本來自性寂靜為開寂靜體上自有本智以本智
能見本來自性寂靜名示既得指示即見本性佛
與眾生本來無異為悟悟後於一切有為無為有
佛無佛常見本性自知妄想無性自覺聖智故是
菩薩前聖所知轉相傳授即是入義上二各是一
理（上略釋是鈔主意由鈔中指故依會解繁引）。
疏十利今後者貞元疏云諸佛設教起則有始用乃
無終若雨滴滄溟與海俱竭一言稱性與性齊終法
界無終斯教何盡故廣利無邊然能利是經所利是
機今取能利為因不同前機感取其所也。
疏發心品云等者此品次前文中由法慧說此法時
諸佛證已次經云汝說此法時有萬佛剎微塵數菩
薩發菩提心我等今者悉授其記於當來世過千不
可說無邊劫同一劫中而得作佛出興于世皆號清
淨心如來所住世界各各差別我等悉當護持此法
令未來世一切菩薩未曾聞者悉皆得聞下疏釋云
汝說下顯益證成通二世初顯現在後我等下顯及
當來今初清淨心者以聞菩提見心性故而經多劫
者然餘教說定三僧祇此宗所明劫數不定略有四
類一或展則無量不可說不可說剎塵劫如法界品
說（即瞿目波仙人暫時執手時經多劫等是也）二或千不可說或減或增
如大威太子及此中說三或一生二生如善財童子
兜率天子四初心即得如前文說（即發心品前文以是發心即得佛故
并纔發心時即得一切佛智慧等）所乘之法既自在圓融能乘之人
亦遲速不定念劫融故故彌勒云一切菩薩無量劫
修善財一生皆得起信則以若遲若速皆為方便此
宗楷定為權並有聖言無煩固執不以長時而生退
怯不以速證而起輕心若遲若疾誓要當尅是佛意
也（今以起信宗以遲速為方便則定三祗故皆判為權今圓宗遲速四說並皆實也）。
鈔等取餘經者是疏引不盡自餘經文非是他經
疏云吞服金剛喻喻智德智慧破惑如金剛故以
有智者必無煩惱故不共住（彼有三喻喻於三德此即第一喻智德也
第二小火燒多喻斷德了惑本寂故第三藥王徧益喻喻恩德種種利生故）。
疏設有菩薩等者如教迹中釋也言生如來家者下
疏云初住見心性故故名生家四地寄出世故生道
品家八地無功用故生無生法忍家今此通三兼顯
凡夫解心亦名生家因果無礙故。
鈔乃至深入下下疏云生如來家為總乃至所引
九句為別一以如境為家無性攝論云謂佛法界
於此證會名為生家二以行法為家具家法故（行是
如來家法故）三俗境為家世親攝論云由此令佛種不
斷故（謂由後得智了達俗境觀機審法說教化生令生依行成聖佛種不斷故）四遠離
非家（遠離世間不是如來家法故）五以佛行為家（第二說菩薩行此說如來
行故不同也）十住婆沙論云初地菩薩行如來道相續
不斷故六菩薩法性為家故（下疏云亦是佛種性故亦同如來一如境
故）七當淨佛家（當來至佛位中所得自在上心無疑惑故淨也）八住本佛
家（住本有性不從師得之佛家也）九因果理事無礙家前六自分
家（但就因位說通諸地）後三勝進家（約果位說也因是能勝進果是所勝進）。
疏良以有非等者鏡心錄云依八識生滅有作之心
修於萬行則見有實惑可斷實行可作當果可求名
<pb n="190"/>
為有作既依生滅有作心修故所修萬行盡屬有作
如木作器器器皆木若頓悟真心本淨妄心本空故
所修萬行盡是真心（既屬真心則名無作）如金作器器器皆金
非謂全不修作名為無作若全不修作即是修外求
於無修乃外道見也言無心體極者既悟妄心本無
真心本淨故所起心皆是無心何以故謂知己所起
之心本無妄心元是真心也又若但無心亦未能體
極亦不能一念契證也如肇公破支慜度心無義云
心無者無心於萬物萬物未甞無此得在於神靜失
在於無虗今云一念契者若三乘望理為一念契佛
家今圓教中一念即無量劫故一念契時即已究竟
生無生法忍家矣故新經序云失其旨也徒修因於
曠劫得其門也等諸佛於一朝言賢首品下上半證
有作之修下半證無心體極由信該果海故勝前福
也下疏云唯明誦持餘略不說亦顯所行真行不可
校量也即如說而修行其福不可限。
疏成見聞益者以成及益皆通能所能成能益謂法
爾常徧之因所成所益謂物之機見聞唯局所益謂
能成名成成之見聞所成名成成即見聞依主持業
二釋如次益字例知下九亦然而皆言聞者望果聞
因故。
鈔所以辨異者亦為揀濫等者以此十因亦探玄
中義而此利今後是清涼新加恐人濫于順機感
中故此辨異也（探玄十因者謂前六與今文全同第七云開發故即今第九開因性
第八云見聞故今廣為第十利今後也第九云成行故即今第七說勝行故第十云得果故此中略無攝
在利今後中故今加利今後合探玄第八第十也）言前但約時者問感者
善根豈非行耶何得言但約時答以善根約時中
說故言又順機多約於所等者謂順機約所順之
機善根為因感能順教為果今此以能順教上有
能利今後功用為因起教法之體為果故不同也
既云多約有互通少分二世義故言又順機但是
別義者即利益總別也。
鈔此十種益出於旨歸者彼有十門此是第九門
明經益中文也言從淺至深者准旨歸意前五從
淺至深皆自利初見聞但泛爾故最淺二因見聞
而發心故次深三由發心乃起眾行故復深四由
行成即攝於位更為深五由具位速證圓滿故最
深也六令他滅障（旨歸云地獄天子香雲普熏其蒙香者滅八萬四千煩惱等故
名利他也）七令他展轉得益上皆汎明（問如滅障已指蒙香者何言泛
明耶答雖說蒙香滅障不的指是何人故云泛明八如善財童子九如六
千比丘此二別彰得益之人第十總具深淺（前五）自
他（前五自利六七利他）總別（第十為總前九為別）等義（等前七泛明八九別指）故
鈔云自利利他等而為其次等字亦等其總別汎
明別指六字也問造修與起行何異頓得與速證
何殊答體雖無異而義不同造修對劣顯勝（旨歸云一
切菩薩無量劫善財一生皆得）起行直彰其妙（旨歸云若起一普賢行遍一切行位
一切功德一切法一切處一切時一切因一切果皆悉窮盡具足一切如帝網等）頓得通
得諸益（旨歸云六千比丘頓見如來十眼境界逝多林中菩薩頓得無量自在法海）速
證則別明入地（旨歸云依此普門一證一切證速入十地如隨好品兜率天子頓起
十地等也）或可約自起行令他造修自速證令他頓得
（自利利他異也）又起行總指不揀何人造修別指善財速
證總明不揀何人頓得別指六千等或可起行約
初修造修約成就則勝劣有異速證約疾頓得約
齊則寬狹有異（雖有四意初意為正旨歸有文故後之三意共成初意）。
鈔然見聞下通妨也妨云詳此十益隨舉一益可
具十因或隨前一因可通成十益今何故以一因
為一益耶故此通也初二句領妨後二句通妨也。
▲鈔便能觸目對境者如不思議品云一一毛端
處有不可說不可說佛剎微塵數世界一一世界
念念有不可說不可說佛說法等是知何有不說
法之時處耶言常如法見者如猶稱也稱法而見
故言所引經文如前總中者即前法爾因中疏鈔
所引不思議品第四十七卷經中文也此言總者
<pb n="191"/>
意顯法爾因直談法性不待別因名總下九因各
是別義不同前利益總別不爾何處更明法爾常
說徧說為總耶（此有二義總別約法性則初一為總後九為別約利益則第十為總
前九為別思之）問十因之中法爾為深十益之中見聞為
淺何以對深因而成淺益耶答理實法爾皆成十
益深淺皆具今以常徧說上見問義顯且作是配
非不該於深也下九皆爾。

華嚴懸談會玄記卷第十一

音釋
酵（古孝切酒酵也）。

<sarticle>華嚴懸談會玄記卷第十二</sarticle>
蒼山再光寺比丘　普瑞集
鈔又出現品下下疏云藥王遍益喻喻恩德種種
利生故然法喻皆說六根清淨不唯局見聞也今
但證於見聞故但引見聞經文等餘文也具云若
有齅者鼻得清淨若有甞者舌得清淨若有觸者
身得清淨若有眾生取彼地土亦能為作除病利
益合中具云若有得齅如來戒香鼻得清淨若有
得甞如來法味舌得清淨具廣長舌解語言法若
有得觸如來光者身得清淨究竟獲得無上法身
若於如來生憶念者則得念佛三昧清淨若有眾
生供養如來所經土地及塔廟者亦具善根滅除
一切諸煩惱患得賢聖樂佛子我今告汝（云云）。▲
鈔又云佛子下疏云如來祕密藏經明罵藥服之
得力罵沉燒已還香（沉香彼經云赤栴檀今義引耳又彼經又舉罵燈燒之亦
能除暗）罵佛亦勝敬諸外道若爾豈無罵罪耶罵罪
非無今語遠益故法華中䟦陀婆羅（此云賢護）等罵不
輕千劫墮於阿鼻地獄受大苦惱畢是罪已還受
不輕菩薩教化謗尚遠益況深信解行證悟耶弘
持之者勉思此文。▲鈔上雖明下應有問言如上
引經是見聞佛益將此證上見聞法益佛法既異
為證不成故答此也上雖說見聞佛之益乃是華
嚴中所說無礙法界身雲即教理行果四法中果
法也以經為門故如謗常不輕菩薩却名謗法華
經例此可知（因不輕記四眾修菩薩行即四法中行法也）。▲鈔舌根甞
法味故者有二意一云亦答前難也以連前有二
故自為二所以答前難也此意謗佛時舌根甞法
味故雖謗佛亦成聞法益也二云別通一難也謂
有難云既有毀謗云何成益故此答也意云口道
佛名方起謗故生公云佛名起自聞謗之日（即涅槃經
意彼云菩薩今隨義宗改為佛名也意云後時成佛得佛之名由今日謗時稱佛名而起也）。
鈔賢首品下證聞法益也下疏云佛出懸遠（金剛刊定
記云如釋迦彌勒中間相去一千一百萬餘年也）已難可遇唯初成頓說
故希有也奇謂初能具後（根本法中一代枝末教也）特謂逈出
諸乘此句讚也下文勸也聞謂遇經忍可謂信因
（百鈔云忍可者所謂勝解謂於諸理事審决印持故是信因）信則心淨受謂領
文領義讚乃通言通筆說唯約言上皆所作總說
皆難今意若聞已甚難即顯聞已其益深矣。▲鈔
兜率偈讚品者亦證聞法益也下疏云初偈反顯
次偈順明由聞實法能成行法後偈由聞理智成
於果法。
鈔設有發心下若依權教設爾發菩提心亦不真
實以所詮未臻極故。▲鈔獲於十眼者經說得三
昧名無礙眼義含十眼如前教迹中引今但約義
言之言善財童子者問准旨歸善財在造修中今
何在頓得內答旨歸約對權故在造修今約一生
頓能圓滿故在頓得又賢首以善財為解行生故
在造修清涼以善財兼證入故在頓得或可所望
別故望寄位修行在造修中望一生圓滿在頓得
內。▲鈔如隨好下以等法界三業者疏云由昔起
<pb n="192"/>
過既徧諸境今悔昔非故運三業等眾生界一一
佛前及眾生前發露懺悔夫懺悔者須識逆順十
心（此依天台止觀第三中意）順生死十心者一妄計我人起於
身見二內具煩惱外遇惡友勸惑我心隆盛三內
外既具滅善心事不喜他善四縱恣三業無惡不
造五事雖不廣惡心遍布猶如獵者萬般禽獸總
帶殺心慳貪之者舉世資財無一不要事未必遂
惡心遍布六惡心相續晝夜不斷七覆諱過失不
欲人知八虜扈（不慚不順之貌）抵突不畏惡道九無慚無
愧不懼凡聖十撥無因果作一闡提次起十種逆
生死心從後翻破前十一明信因果終無自作他
人受果二深自尅責天見我屏處罪人見我顯處
罪生慚愧心三怖畏惡道人命無常一息不追千
載長往豈可安然坐待酸痛四不覆瑕玭（玉內有病為瑕
玉外有病為玭）五斷相續心已能吐之云何却噉六發菩
提心七修功備過翻昔三業造罪不計晝夜八隨
喜他善九念十方佛翻昔親狎惡友信受其言十
觀罪性空。▲鈔結云若如是知下罪性非有從顛
倒生無所從來亦無住處非無如幻如影招妄果
報而不差失離斷常故深達罪福相也故涅槃經
中阿闍世王云若我知是法畢竟不造罪故圭山
云雖悟理而不息業云欲懺悔竟何益歟。▲鈔說
此法時下餘眾獲益經具云以三昧力聲普聞故。
▲鈔又諸下是前所說地獄天子所持供具言而
成大益者聞香得九地見蓋得十地故也言其身
安樂者由脫障故得解脫樂故喻四禪無八災患
（初禪出憂二禪出苦三禪出喜第四禪出樂二禪已上無尋及伺第四禪無出入息也言若有
聞者下合由滅障故得淨善根是為益相彼諸下
所滅八萬四千如前已辨言了知等者能滅謂惑
本虗居然不生。
鈔出現品云下疏云明因果交徹此中若是事成
云何同一性若是理成云何成正覺入涅槃耶此
是華嚴大節圓宗之義不對諸宗難以取解然諸
眾生若於人天位中觀之具足人法二我小乘唯
是五蘊實法大乘或說但心所現或說幻有即空
人法俱遣或說唯如來藏具恒沙性德故眾生即
在纏法身法身眾生義一名異猶據理說更有說
言相本自盡性本自現不可說言即佛不即佛等
若依此宗舊來成竟亦涅槃竟（理不礙事八相成故事不礙理皆同
一性又理不礙事一成一切成事不礙理都無所成以理融事故一成一切成答前若是事成若是理成
雙關之難也）若爾何以現有眾生非即佛耶答若就眾
生位看尚不可見唯心即空安見圓教中事如迷
東謂西正執西故若諸情頓破則法界圓現無不
已成猶彼悟人西處全東若爾諸佛何以更化眾
生不如是知所以須化此名究竟化（廣鈔第十二云一約理觀
他是佛約情觀己是凡已成恭敬之行二約情計觀他是凡愚苦身約悟解知我同佛智可謂能救以成
大悲之行三俱約事相觀佛勝以增自利之行觀眾生劣以增利他之行四俱約性以成無我平等究竟
解行自利利他依此方為究竟隨門不同種種有異約成佛門一
切成也言皆同一性者同一無性故得現成妄性
本虗生元是佛真性叵得非今始成。
鈔所望處別者前望滅障處為滅障益今約地獄
天子得益竟展轉得益為轉利益言第三重者下
問前教迹此是第二重得十地今何云第三重答
若三重得十地聞香但得九地故攝屬初重轉益
見蓋得十地故為第二重今約轉利益則聞香滅
障已當第二重見蓋遇光合為一重故為第三重
也問聞香見蓋理合第二重遇光却是見蓋之轉
益當第三重今何云爾答理實應爾今以聞香唯
得九地見蓋及遇光同得十地約其益相同故合
為一重也或可第三重字文雖在初意目遇光為
第三重舉其能益顯轉益爾則見蓋者望前第一
重為轉益望第三重為能益也故鈔云上下影顯
思之。
<pb n="193"/>
鈔會釋經文等者以今疏會釋發心品中文也所
以會釋者以法慧說十住等時既有此十因（此因通於
因緣二也）會今釋說大部經必有所由今開於因緣各
有十義不同彼因緣相叅若以疏文對會彼十因
則因緣易知也世尊本願力故即酬宿因也由願
起行行含願中次句欲說佛法利今後故次句以
智慧光普照解了一切佛法方能行勝行故次句
開闡性習二性生菩提故為真實義是因性故次
句證得法界之性法爾常徧說故次句知眾生根
順其機感說法令喜故又示眾生真俗性相名為
真法以令解了悉歡喜故次句由離障故入佛法
位至因圓故并次句是果滿皆名地位故又既已
果滿果德具足故次句契證了達甚深法界為諸
教本末句說如是法明是說因此上皆取下疏鈔
意說之（上約寂照具配十因）若會解意第二句全同下八句
但皆是因然文不全同不必配今九因若配非今
鈔意今既以下疏鈔意配釋配亦無妨。▲鈔十因
舉二下問神力即緣中加者何名因耶答因緣望
所起果俱得名因於能起中親疎之異名因名緣。
疏說時方人等者時方人各各不一故致等言此即
內等名等非外等名等。
鈔信聞二種等者如是者信成就也智論云佛法
大海信為能入智為能度信者言是事如是不信
者言是事不如是故肇公云如是者信順之詞我
聞者聞成就也我即阿難五蘊假者聞謂耳根發
識親自聽聞言在佛滅後者以佛臨涅槃時阿難
請問四事佛一一答之此問一切經首當安何等
佛言當安如是我聞等六成就也此二成就雖佛
敕令安然在結集時方安此言故非起經之緣。
疏一依時者十緣皆言依者教依此十為緣方得起
故又此疎緣要依親因方始有力能起果故具斯二
義故皆云依。
疏夫心冥至道者心謂真智至道即至極之道體目
真如道是遊履義以是根本智所遊履故又是出生
義以智冥理出生萬德故此文通後三教之義終教
則始覺契於本覺頓教則絕待智契絕待如圓教即
無障礙智契無障礙理言渾一古今者渾者融也一
者周易云一陰一陽之謂道彼疏釋云一謂無也今
意真智契理渾融無古今也。
鈔拂迹顯實者拂可得迹顯真實理故。▲鈔故肇
公云者即涅槃無名論注云古今通體始終同源
窮本極末未曾有二同一真體。▲鈔生公下即法
華見寶塔中意釋二尊並坐之文也彼云多寶在
塔全身不散表本覺不動智釋迦從外同入坐者
表始覺智而契本覺古亦今也多寶即釋迦今亦
古也釋迦即多寶彼表始本非一非異今但取無
定古今之時也。▲鈔無生即無三世者汎論三世
即有五種一剎那三世（前剎那為過去後剎那為未來中剎那為現在）二
長時三世（如有情未生已前初生至死身謝已後為三世也三神通三世
（謂現在識能緣過去未來事故假立三世）四唯識三世（謂觀現在業行比知當來之果
報名為未來觀現在苦樂等報凡知過去之因便於識上變起）五道理三世者（謂隨
一種子上以道理故說三世謂隨前念後念引起道理為三世也）今於五中五種
皆無而偏云剎那安有時分者細者尚無況其麤
耶。▲鈔出現品等者總引三文證於二義初出現
品證約法顯實意云真如所證之法既無生滅豈
有三世之時。
鈔下經偈云下二段證約人顯實此寶幢偈正如
鈔引言略舉人證者疏中缺約法證故言寶幢者
下疏云以圓淨智照平等理不礙應現隨順一切
如摩尼寶故眾生如是下二句牒妄情如來下二
句佛非世法故不繫日。▲鈔法界品云者應義引
即七十三經大願精進力救護一切眾生夜神所
說文也善財問發心久如夜神答之經正云善男
<pb n="194"/>
子菩薩智輪遠離一切分別境界不可以生死中
長短染淨廣狹多少如是劫數分別顯示何以故
菩薩智輪本性清淨遠離一切分別網超越一
切障礙山隨所應化而普照故（今鈔引文前却又多數字致前
三句宛似偈文以經對鈔可知）次喻之云譬如日輪無有晝夜但
出時名晝沒時名夜菩薩智輪亦復如是無有分
別亦無三世但隨心現教化眾生言其止住前劫
後劫然他宗以今成為近迹昔成為遠本乃廣辨
本迹以本獨為勝不知久近對論皆是跡爾如法
華中彌勒與大眾皆疑佛成道方四十年是菩薩
執近迹而不知此理故佛以久成以斷彼疑是隨
機對說今此經佛與菩薩約人約法皆以契實即
無古今隨機即有古有今久近雖殊然皆是迹故
今並拂以顯實也。
鈔就德顯圓者前拂迹顯實尚通實頓二教彼亦
離時故況圓教具德圓融耶無涯徹於三際事也
稱性常恒理也一念即攝一切劫理能融事理事
無礙念劫圓融事事無礙四義渾然故德圓妙不
爾何名就德顯圓耶。
鈔自受法樂等者十地論說即所得智慧寂靜樂
也何故顯己法樂為令眾生於如來所增長愛敬
心故復捨如是妙樂悲慜眾生為說法故。▲鈔旨
歸但云等者彼正云四攝同類五收異類六念攝
劫七復重收八異界時九彼相攝十本收末（今鈔即全
依疏書之者非也若爾如何結云今加一字耶）。▲鈔於前無邊下以遍三際
中前後際各無邊劫同類相攝等。▲鈔如今娑婆
下問初唯一念二盡七日皆徧一切今何云上七
重且約娑婆耶答今就此界聞說以為其首則起
處之時在此而徧無盡故言今辨樹形下問時無
別體依處等立次說處中異類界後明剎種等今
何不爾答異類之言已攝剎種等又時中初唯一
念處中應明一塵如教迹中一塵遍五類法界等
十以非劫為劫應次明非處為處等皆義無方影
顯示故應審思擇。▲鈔剎既同處等者剎該同類
異類也既同類剎異類剎同是處所而有同類異
類形相不同故同類剎異類剎中時亦同是時分
不妨同類異類界時各別分齊非謂同處之言定
是娑婆界中之異類界為同處也其異類剎有二
師義一云唯一同類界外異類若助正云其異類
界之言有在娑婆等同類剎中有在同類界外各
別安布故下依處。▲鈔中云向明異類且舉百億
中異類既云且舉不必定爾此中異類界時通於
二義有在同類界內有在同類界外後依處鈔中
第三唯明同類界中異類第四徧剎種方該同類
界外之異類也欲顯前狹後寬故此中通二義者
無後相對故然有十異至後當會。
鈔九彼此相入下二義釋之即彼下標初義若念
若劫下釋初義（此段兩用今用什初）且如樹形世界中同類
劫相攝四異類劫相攝五以念攝劫六念劫重收
七重重無盡同前娑婆一類界中四五六七樹形
既爾江河形等准知言或同異類界時下標第二
義若念若劫等復更釋之謂前七娑婆同類界時
與第八異類界時彼此各有攝入之義以同類界
中長劫攝異界長劫短劫攝短劫彼攝於此亦然
（同前第四）同類界中長劫攝異類界中短劫短劫攝長
劫互入亦然（同五）以同類界中念攝異類界中劫以
異類界中念攝同類界中劫（同六）又以所攝劫中各
分為念亦各攝劫等重重無盡（同七）鈔以非劫為本
者以時劫稱性離分限而常契理故云本也劫即
為末者以劫波此云時分說彼差別此即事也為
末今以本收末故令末中一切時分皆如理融攝
故得一一攝一切時也此則由第十義故方得前九
隨義融攝皆自在也言離分限者出非劫所以也。
<pb n="195"/>
鈔如華藏下舉一例顯也以華藏品經云華藏世
界海法界無差別故劫即非劫念即非念約不壞
相不妨有劫念等華藏既爾例餘華藏之外十方
無間剎海所有時分亦然言以時無長短等者釋
成非劫為劫所以也初句釋成非劫而言以染時
分者釋成為劫也以染形彼淨故謂華藏無三灾
成壞等故以染界擬之而說劫數耳有本鈔云以
離（非染字也）時分說彼劫故者（不必作形染什）乃躡上非劫而
結成為劫也言以時無別體下復通釋非劫為劫
劫即非劫義也時既法上假立別無自體今法既
融通能依之時亦融也所以得云非劫為劫劫即
非劫爾。▲鈔離世間品下疏云即無等智由照徹
故不偏住著雙住理事名無與等經說十種此當
第六故。
鈔又此一部下釋前重通再難也謂前難云略本
至少安窮無盡耶故此答云又此一部等此即與
前如觀牖隙見無際空等義意無別上依助正若
寂照即於前法爾意外更有此意謂此一部即無
邊結通無盡勿濫前義不爾既已如前法爾何云
又耶今詳二解前釋近宗前法爾中通二重難今
疏唯舉初重鈔云又者通第二重也。
鈔難云等者等字等七七八七并五十箇七日也
下疏云法華過三七日方說小（經云我始坐道場觀樹亦經行於三
七日中思惟如是事）四分律中說六七日方說法興起行經
七七日方說五分律八七日智論五十箇七日有
云與十二遊行經一年大同言四分六七日四分
律云佛坐菩提樹下七日受法樂起已受二賈客
麨蜜食已即於樹下趺坐七日遊解脫三昧起定
由食麨蜜身內風動有樹神獻訶梨勒果食已風
除復坐樹下入三昧起已至一[鬱-山+止][鞥-合+(白-日+田)]羅村乞食婆
羅門施食食已更詣一離婆那樹下七日思惟起
已復至彼村婆羅門婦奉食食已復詣前樹下復
七日不動起已還至彼村乞食時婆羅門男女奉
食食已即詣文驎水龍王宮文驎樹下跏趺七日
一思惟時天雨極寒龍出宮以身繞佛舉頭為蔭
過七日已龍化作少年禮佛讚歎已佛起龍樹下
便詣阿踰波尼拘律樹下坐而作是念我法甚深
何器可受思惟默然時梵王等遙知即往禮請轉
法輪等（上皆撮略彼文）。▲言興起行經七七日者會解記
云嘗讀此經即無此說後讀出耀方見此文出曜
經第八云佛受二賈客食呪願已爾時世尊七七
四十九日默然不說法內自思惟欲使前人自來
請受時摩竭人民聞菩薩已成佛道晝夜懇惻追
念如來（教章亦指興起行經似失檢對誤書經名爾）。▲言五分八七日
者然五分律與四分律雖引事不同皆是六七教
章又指十誦律亦無此說如五分律第十四云佛
敷草座已繫念道品三明洞然趺坐七日受解脫
樂從三昧起受提謂波離二人麨蜜呪願已復至
一樹下食食已復入三昧七日後起到文驎龍王
所坐一樹下龍奉食食已復入定七日起已到[鬱-山+止]
[鞥-合+(白-日+田)]斯那聚落入村乞食須闍陀女奉美食食已還
菩提樹下三昧七日起定復至其舍姊妹四人奉
施食食已還菩提樹下三昧七日復起向阿豫波
羅尼拘類樹中路見一女人鑽酪作酥就乞食已
復至樹下三昧七日過時已後從三昧起作是念
我所得法甚深微妙難解難見非愚所及佛即默
然梵王等遙知即請轉法輪方往鹿園度五人也
（上亦撮略彼文）疏中答意云皆是說此經之時隨根見聞
故各不同也。
疏廣如旨歸者彼更問云若爾何故佛有涅槃耶答
本不涅槃法界品說開旃檀塔（鞞瑟胝羅參中意也）見三世佛
無涅槃者既爾何現涅槃答涅槃亦是說法攝生與
成道說法無別故。
<pb n="196"/>
鈔普賢三昧品等者疏云身相如虗空法性身而
住法性土也假說能所而實無差云非國土。▲鈔
無能所依尚通實頓者會之泯之故分二教皆是
拂迹故云通也況於下舉劣況勝也。
鈔剎塵即入即下通局交徹二四句者即此一界
攝一切此一界入一切等第二種四句又一塵攝
一切剎一塵遍入一切剎等四句即下疏云又以
一塵例剎亦有四句義兼初一重四句初重四句
無即入故第二重四句但例即入以塵例剎方有
剎塵即入義故對下疏鈔可以詳審。
鈔不壞相故不妨立時者以牒不壞相言即是牒
疏中不壞所依疏牒不壞所依之處故須云不妨
立處今以前依時中意例依處故有本中是處字
其義彰顯。▲鈔然旨歸下會時處先後問旨歸中
先依處後依時何以今先依時後依處故此答也
意云旨歸以七處等先已有故佛出於世後方始
說經今疏意欲順經初言一時後言住阿蘭若菩
提場中等故問今順六成就者何不依時依主依
處為次耶答今順六成就中先明說時便明說處
者即以時處為一對依主是人依三昧依現相是
法即人法為次却疎依主為第三也又以有所依
之時處方有能依之人為次也問六成就中何以
先時後處答言且便故。
疏摩竭者此云無毒害法華鈔云上古有王率領此
國賦性仁慈有犯罪者不行殺戮輕者以寶贖之犯
重罪者被駈出國不行毒害因此為名又云摩者遍
也竭提聰慧也聰慧之人遍其國內言華藏者蓮華
含子之處目之曰華藏今剎種及剎為大蓮華之所
含藏故云華藏。
鈔娑婆者此云雜會雜惡眾生共會一處故又正
曰索訶此云堪忍謂諸佛菩薩於一切雜惡眾生
中行利樂時多諸怨嫉眾苦逼惱堪耐勞倦而忍
受故如提婆達多數欲害佛等欲彰所化弊惡能
化悲深常以警之故立斯名言欲界者下地貪著
弊欲曾無厭足唯此為界故名欲界。▲鈔華藏世
界六種震動者諸會結通之中皆有此文故言其
地堅固者廼世主妙嚴品第一卷初文也言娑婆
廼是土石諸山者即法華經妙音菩薩品文也。▲
鈔亦如螺髻下即淨名經佛國品中意梵云尸棄
此云寶頂或云寶髻亦名螺髻即初禪梵王也自
在天宮即第六欲它化自在天宮也（為有勝天令它劣天變化
五塵於中受樂顯己自在故以為名肇公關中疏云舍利弗在人而
見土石梵王居天見如天宮問螺髻是初禪梵王
應例如色界何故如六天耶答有二意一云靈鷲
等處正在欲界且指欲界最妙之處以為例耳二
云以身在欲界佛會中若言如初禪天宮欲界人
天不能了知為欲令欲界人天俱了知故且就欲
界最勝為論問梵王見雖同欲天尚是穢土何以
證淨義耶答雖非是淨但證前隨根所見不同之
義且佛土真淨超絕三界豈真如天宮世淨而已
哉（設有七珍穢眾生住故亦非淨土也）此蓋齊其所見而為言耳。▲鈔
華藏品下正引當經證也下疏鈔云喻眾生同處
異見佛本無二金色銀色剎本是一見淨土穢土
鈔即二四句下即第二重淨穢無礙四句中第三
一句淨穢隱顯無礙勝劣二根同見故剎體自在
故未能窮究四句融通玄妙之義故云近宗若爾
前二義亦淨穢無礙初重四句中初師得初句第
二師得第二句何以偏此近宗答雖各得一句前
二師淨穢各異義局淺故後一師且知剎該淨穢
稍深於彼故云近宗。
鈔前一四句以本剎末剎相望成四句下一節鈔
文釋此四句作二種本末口科分二。
初理事別說事剎具本末（二）
<pb n="197"/>
初前三約事（二）
初別釋（二）
初釋初二句（二）
初正釋（華藏）
二揀濫（二）
初揀非（然未）
後顯是（今論）
二釋第三句（二）
初正釋（第三）
二揀濫（二）
初揀非（不同）
後顯是（今要）
二總結（上三）
次第四約理（第四）
後理事相望事剎皆為末（二）
初正釋（若理）
二引證（故華）
鈔華藏為本剎等者問華藏既含諸剎何言淨耶
答成就品疏云就佛言之故無國而非淨也一切
淨穢等土皆是如來通慧力成為物而取擬將普
應。▲鈔若寬狹相望自屬通局者此有二意若汎
論寬狹則本剎通末剎局若以本剎唯淨末通染
淨則本局末通雖有二意皆屬通局非此所論。▲
鈔上三皆約事者第三秪論娑婆在華藏中亦非
無礙故云皆約事明。▲鈔故華藏品下疏云初句
標名次句不壞分量即同真性次句具德莊嚴末
句無礙安住今此中意初句望第二句證事末不
礙理本第二句望後二句證理本不礙事末或可
通證染淨本末華藏不壞分量應劣根故染證初
句極清淨故淨證第二句不壞總分量故華藏不
壞別分量故華藏內娑婆證第三句皆即同真性
染淨相盡故證第四句既全不壞即同真性明知
四句渾融無礙。
鈔不論本末染淨者不濫前四句故亦揀非也今
正約下顯是也以前四句此娑婆對華藏故唯稱
染今於娑婆再分故通染淨亦作二解初約剎體
隱顯論二就機見勝劣說言俱約二人同見者謂
勝機所見淨顯穢隱劣機所見穢顯淨隱同時無
礙所以然者剎土體性自在故。
鈔前四句約一重等者不論相攝又約人望處說
一在此界七處說二十方諸剎有佛與此齊說上
二事也三即此一佛七處如月入百川不分而遍
事事無礙也四以前三句歸理後四句攝入無礙
前三句事事無礙第四句以前三句歸理平等。
鈔以麤例細者問疏云以塵例剎科中何言以麤
例細答疏中先言所例後說能例科先舉能例後
說所例前後雖異大意無差言引文如前者即依
中現依等中引第六經偈云佛剎微塵數如是諸
國土能令一念中一一塵中現若作四句者一或
局此一塵攝一切國故二或通此一塵入一切剎
故三俱即攝即入故四泯形奪相盡（平漫四句例知）。
鈔四遍塵道者即空中塵往來遊履之道雖舉所
遊之道意取能遊之塵也旨歸云謂十方虗空界
中一一塵處皆有彼剎悉於中現演說此經即取
十方與裟婆同類中塵道也六該剎塵者旨歸云
謂盡虗空界一一塵道各亦同前攝自同類無量
剎海而於其中亦說此經八重攝剎者旨歸云謂
於此華藏一一塵中皆攝無邊諸佛剎海皆於其
中說此經法。
鈔以歸華藏等者旨歸云謂此等一切雜染世界
各皆同盡唯是華藏世界海即此前鈔云事盡理
顯染相盡故雖略無佛淨相之文義含在中今言
旨歸文云下義引也今疏加第五遍華藏但取事
<pb n="198"/>
相不約同真之義。▲鈔此亦賢首下通妨問既破
刊定不依賢首今何不取旨歸中義故此答也謂
中間六義雖有取捨離合排次初二及後二與旨
歸同中間六意亦是賢首八十卷經新修略疏中
光明覺品疏意參詳用之耳。
鈔菩提樹者西域記云迦維羅衛國於前正覺山
山西南十四五里有畢鉢羅樹昔佛在世高數百
尺屢經殘伐猶高四五丈佛坐其下成等正覺因
而謂之菩提樹焉言閻浮提者新云贍部俱舍云
無熱惱池側有贍部林其形高大其果甘美提言
洲也水中可居曰洲依此立名言七處皆爾者經
既云一切閻浮提及十方須彌頂亦然即顯初會
及第三會已遍法界餘則類此故云七處皆爾謂
佛遍此界七處亦遍盡法界中之七處故疏云初
此閻浮七處周法界起自此界七處故最狹而他
界中但有七處俱為能遍法界為所遍此所遍法
界最淺下說能遍所遍准此明之而能遍漸寬所
遍漸深言文中但三賢下即須彌夜摩兜率三天
也言義如下疏者須彌品疏云初二會相隣接故
不假帶前赴後此三人天隔越故須連帶又此三
會同詮賢位第六會已入證不假帶前七即位中
普賢（又略策云及於妙覺）居然不假第八頓彰五位體用已
融七八亦在普光與菩提場相隣人天隔越尚爾
況相隣豈不融耶第九唯明證入體用一味故不
假帶前赴後上皆明佛不起而遍。
鈔大海鐵圍者光明覺品疏云大海即七重金山
外鹹海也（百抄云海濶三億二萬二千踰繕那量）一四天下一小鐵
圍（周圍三十六億七百五十踰繕那量四邊面各五萬六千二百五十踰繕那量）四州者
東云勝身勝餘洲故（形猶半月）西云牛貨以牛貨易故
（此洲相圓）北云勝生壽定千歲衣食自然故（此洲相方）欲界
六天（四王忉利夜摩兜率化樂它化）色界十八（初禪三天謂梵眾梵輔大梵二禪三
天謂少光無量光極光三禪三天謂少靜無量靜遍靜四禪九天謂無雲福生廣果無想無煩無熱善現
善見色究竟天）無色界四天（空無邊處識無邊處無所有處非想非非想處）言各
有百億者已上數各百億故此依黃帝算法下等
數法（彼有二等數法下等十十變之中等百百變之上等倍倍變之）十十變之從
千已上依中等數法百百變之謂百小千方為一
萬（若約小數十萬是一億謂十小千為萬百小千為億也則有）千箇小千為中
千方是十萬（約小數百萬即十億則有）十箇中千始為百萬（小數
千萬）方是一億（小數有億）既十中千為一億百中千為十
億（小數千億）今有千箇中千故有百億耳（小數萬億）下鈔云
若以小數計有萬億也。
鈔百億色究竟天者下鈔云初禪量等四天下二
禪量等小千界三禪量等中千界四禪量等大千
界是知三千世界中有百億初禪百萬二禪一千
三禪唯一四禪問准此唯一色究竟天覆三千界
何故亦言百億耶答且如二禪直語其量等千初
禪以千初禪向上取之則有千二禪如是百億初
禪向上取之則有百億四禪譬如夏雲普覆九州
若以州取則有九雲若以郡取則有四百餘雲若
以縣取千數未多或云一雲普覆或萬國或言萬
國各有夏雲思之可見然此百億世界在華藏最
中央剎種之中當第十三重今略圖示其相。
四空天
<img n="X/X08p0174_01.png"/><rubynote t="【圖】"/>

鈔三遍異類等剎者此一遍字即佛遍樹形等剎
樹形等剎為能遍法界是所遍今且以娑婆望彼
名異類若以一類樹形望娑婆等娑婆却為異類
不爾何以娑婆獨名同類耶言結不可說不可說
等者此中多一不可說字經正云有不可說佛剎
微塵數此正是最中剎種所持。
鈔且舉百億中異類者此有二釋若寂照等云是
最中一剎種中所有一類娑婆世界中異類之剎
<pb n="199"/>
（謂如娑婆世界中同有百億世界不妨有形狀不同之異類剎也）今方總明剎種
（此兼娑婆界外異類）此意同前助正有二異類若會解云且
舉百億同剎種所持中異類非是百億界中自有
異類也評曰今詳異類之言有其四類一小剎異
類如百億界中自有異類也二大剎異類如一剎
種中二十重剎相望有異類也三剎種異類十不
可說佛剎微塵數剎種相望論異類也四剎海異
類即十方無間盡法界之剎海相望論異類也故
此下云異類之言雖通華藏等今此異類該前二
異類也謂小剎及大剎百億中言含二意故若在
內為中即小剎異類若同處為中即大剎異類前
二釋皆取方為正義。▲鈔然異類言雖通華藏下
通難也問但言異類豈不通華藏耶答異類言總
雖通華藏而意別唯取小剎大剎異類耳（此影剎種問答）。
鈔言遍剎種者下疏釋種義云積多世界共在一
處攝諸流類故名為種問若爾前異類中已遍所
攝多種世界今遍剎種將何所遍答下疏云雖依
種類以立種名何妨此種別有其體如多蜂孔共
成一窠豈妨此窠別有其體又云種亦名性（性是因義）
依此種性能生世界如依一禾生多穀粒舊經云
性多取此義恐濫體性故改為種今此最中之種
即雙攬第二同類第三異類並是此中剎種所持
若約與前寬狹異者第二唯同類三唯異類此中
雙取為種若爾但雙攬前二云何次寬於前二耶
答豈不前云此種別有體為前世界依起所以寬
於前也。

華嚴懸談會玄記卷第十二

音釋
[鬱-山+止]（於物切）。[鞥-合+(白-日+田)]（毗移切）。驎（力振切）。豫（弋庶切）。肇（直小切）。窠（口和切）。

<sarticle>華嚴懸談會玄記卷第十三</sarticle>
蒼山再光寺比丘　普瑞集
鈔即取最中無邊妙華光香水海中普照十方熾
然等者第八經說有十不可說佛剎微塵數香水
海在華藏世界海中如天帝網分布而住其最中
央香水海名無邊妙華光（疏云以多華發光故亦由菩薩行華而為因故）
以現一切菩薩形摩尼王幢為底出大蓮華名一
切香摩尼王莊嚴（以香摩尼嚴此華故又從摩尼底而出生故約法即萬行圓明
之所成故海能有華故受華名華依於海取海底稱）有世界種而住其上名
普照十方熾然寶光明（約事寶光遠照故約法其世界種正是所含種子一
一皆有大智光明遍照法界義故）以一切莊嚴具為體（性德互嚴故）有
不可說佛剎微塵數世界於中布列等（已下說二十重世界
後下至上列二十重第一重主剎有一佛剎塵數
世界圍繞八方過一佛剎塵數世界方至第二重
主剎如是至第十九重云過佛剎塵數世界方至
第二十重主剎其上下但有十九佛剎塵數主剎
第二十重有二十佛剎塵數世界圍繞總結主剎
伴剎有不可說等方是一箇剎種中事下鈔云下
狹上濶如倒立浮圖倒安象齒等急備引吞海集
中有此圖樣（中央剎種既爾餘十不可說佛剎塵數剎種一一皆有二十重剎下狹上
濶形相亦然）。
<img n="X/X08p0175_01.png"/><rubynote t="【圖】"/>

鈔遍華藏者不同旨歸如文具之然華藏世界海
者廼是本師修因之所嚴淨准第八九十經略示
其相其下有須彌山微塵數風輪最下風輪名平
等住能持其上一切寶𦦨乃至最上風輪名殊勝
威光藏能持大海海名普光摩尼香水海海生蓮
華華名種種光明蘂香幢蓮臺面上邊有金剛輪
圍山中央至圍山臺面十方總有十不可說佛剎
微塵數小香水海一海有一剎種羅網臺面一一
<pb n="200"/>
小海外有一四天下微塵數香水河遶一一剎種
內皆上下二十重剎及圍繞剎最下一剎有一佛
剎塵數伴剎圍繞最上一剎有二十佛剎塵數伴
剎圍繞且增觀智一至二十據實上下皆二十也
如網孔故若論莊嚴一一佛剎雲臺寶網園林器
具一切眾寶有佛剎塵數之莊嚴一一莊嚴各放
佛剎塵數光明一一光明各皆互現如上華藏世
界及莊嚴事及現過去未來一切劫中剎海事中
餘者易知唯華臺上有十不可說剎塵數之剎種
經文長遠難以頓見今以圖示。

<img n="X/X08p0176_01.png"/><rubynote t="【圖】"/>

圖中乃至處經中皆是不可說佛剎微塵數言故
有十不可說佛剎微塵數世界種也經中唯列一
百一十一箇而缺兩箇圖中白環者是也上下二
十重亦有列不列者據實皆二十重如網孔故若
續此圖先從中央種次讀次東種次讀次南種如
是右旋十種訖還讀東次下十種次南下十種如
是旋轉讀之方是經之次也檢經八九十三卷具
說下鈔喻如一盤中盛於十楪十楪之中各盛十
彈子一盤如剎海十楪如剎種彈子如一剎。
鈔六遍餘剎海下約華藏不壞分量義故有餘剎
海等剎依剎種種依剎海寬狹可知華藏之外下
現相品疏云是華藏隣次之剎海故云無間起自
十方十億佛剎塵數剎海而盡十方無盡剎海俱
為能遍法界為所遍。▲鈔一一塵中皆有佛剎前
但取所成麤剎今說彼能成塵中復有剎也。▲鈔
此不論成剎之塵但取容塵之處遍於空矣者意
云今明於處合約成剎之塵今第八但取容塵處
之空亦得名處故云兼於空矣言如二界中間者
如娑婆界東輪圍之外未至阿閦佛國輪圍之際
中間唯是虗空今不但取唯空無物處今取盡虗
空界但是容塵處佛皆遍其中說經。▲鈔彼一一
微塵等者彼字二師異說助正云指前第七一一
微塵也所以不指第八者取虗空難顯重重之義
故若寂照云即指第八中一一塵各攝無邊剎海
即所含剎各各為塵復有剎海故至重重無盡前
義為正義八兼於空但取虗空一一容塵之處為
能攝耳不言一一塵也今云彼一一塵正指第七
問八中容塵之處則寬九唯塵中攝剎以至無盡
則狹如前也答前能攝似寬所攝但是一重今能
攝雖狹而所攝重重無盡亦不違從狹向寬之義。
疏然上十類等者問十中前七為能遍法界為所遍
可爾後三為能遍與所遍寬狹云何答所遍通四法
界能遍各是一義問前六事法界七九事事無礙法
界八若理空即理法界理空有剎即事理無礙法界
若事空有剎即事事無礙法界其第十例餘佛同總
例同前九則具四法界而為能遍更何是所遍法界
耶答總言四法界則無所不該此上雖有四法界而
但是器界且非是佛及眾生等處故下疏云此猶約
器世間說鈔云未說佛毛及眾生毛孔事問若云前
九正是遮那說經之處者何故前後皆云說處有十
答有二義一云以義相從自佗通收而有十處二云
別說前九是遮那處總合為一是餘佛處總不離別
皆為遮那說法之處也。
鈔若忉利等者先按定經說既遍下依前第八為
難也言處則雜亂者上違理也何以下違教也言
隱顯門者義分齊中云攝佗佗不盡不現即隱顯
門且是一相之言。
鈔若約為門等者躡跡難也如十住為門顯時與
十行等隱者為復相見否若相見者還成雜亂以
夜摩天等說十行等時亦說十住等故若不相見
<pb n="201"/>
何以知遍者以不見夜摩等說十住故何以知遍。
▲鈔餘位如虗空者非是斷滅但十住為能成十
行等為所成離能成外別無自體云廢己同佗以
廢己故非常是所成故非斷其能成者既有體能
成佗故非斷對所成方有能成故非常既皆非斷
常方是玄門以諸法極於有無故。▲鈔而有主伴
者正明相入帶主伴門令明顯故（顯文含多義故）言但隱
顯不同者以隱顯料揀相即令易了故言亦名下
復以純雜門融即入二門恐二門定為天隔故。
疏十餘佛同者問處則佛佛德用說法皆同前依時
中何不說耶答影顯示故。
鈔故經云者即十地品文也疏中引橫遍今鈔證
竪窮。▲鈔餘佛說處者如人人唯識所變之處繫
屬各別故為此問（相宗自識緣佗變器乖唯識義故以為例）言若相見
即乖相遍者廣鈔云則乖圓遍難也答中言二互
相見主伴義成者如遮那說處為主餘佛說處為
伴二互相見遮那亦遍伴處主伴無礙故圓遍義
成各遍如乳投水中但名水遍水遍之處乳豈不
遍以全一味但名水遍却以水投乳准上應知此
名不相見定非隔別同遍如眾燈光同在一室此
光遍餘光亦遍即相見不乖相遍。
鈔文具下消文為主須一為伴多故此正約主伴
門而兼帶隱顯如此佛為主顯時餘佛為主隱等
為伴隱顯亦然言非謂下遮妄解也上皆舉人顯
處於人明主伴如主伴重重處已說。
疏又上十處下恐斯十義而定超然故此融之初句
緣起相由門後句法性融通門且初此閻浮提七處
而周法界收餘九者豈餘佛同不是遮那說經處耶
餘佛說處准遮那說而又餘佛不必初閻浮提等遮
那亦且約此界故則理出文外。
疏而隨前下有二初以別時望總處又字下別處具
總時言頓說此經者以十種時隨一圓收今具以一
念攝餘九故云頓說又以一一時各收餘九時遍別
別十處亦偏舉一處收餘九處又隨一一處各收餘
九處皆具前舉一全收之十時。
疏並是遮那說經之處者總攝三世間無盡之處皆
是遮那一佛說經之處問唯識道理佗變器界等相
分自識不能親緣如其緣者識外取法乖唯識義云
何佗變之處亦為自說經處答十通品疏說若不親
緣佗却失真唯識義以真心自性自佗不定異故經
云知一切法即心自性尚即心之自性豈不親緣耶
況六相十玄十所因中無有不融通之法也豈可局執。
鈔對時顯處者影取對處顯時義屬前段不爾此
義豈唯在處耶以互為能顯所顯故。▲鈔普賢若
如下以等覺位第八識猶有漏故成趣生體故名
眾生世間以起二空無漏智故名智正覺世間（前持
業此相違什）又舉普賢下且舉因極以勝攝劣故。
疏夫真身寥廓者且對執迹非真名之為真非揀化
身等名真窮源莫二者且對下執迹多端為莫二故
下云一身亦在執迹之中設執十身亦非真故。
鈔唯一無障礙等者唯乃揀其多執一則破數之
稱故云無障礙身故貞元疏云一亦不為一為欲
破諸數故此總釋疏中真身乃至莫二也言隨機
教異一句總釋執迹多端已下三句總相收束義
不出此自下乃隨文委曲指陳展演明之。▲鈔若
以法界為身者此總含四法界為身既法界即身
不應言合體故普賢三昧疏云一依佛地論以清
淨法界為法身（約理）二依無性攝論以無垢無罣礙
智為法身（約智）三依梁攝論及金光明經（如如及如如智）獨
存名法身（雙合）四經云如來法身非心非境則境智
雙泯五此上四句合為一無障礙法身六此上總
別五句相融形奪茲說逈然無寄七通攝五分（一戒
香謂道具無表戒二定香言即入地無漏定三慧香即別境五中無漏慧四解脫香謂盡智無生智俱時
<pb n="202"/>
勝解以能印證四諦理時離縛增故五解脫知見香者即本後二智謂與勝解心所同時離縛證理行相
增故）自利利佗悲願所行恒沙功德無不皆收以修
生功德必證理故融攝無礙（以報身歸法身二身無礙為佛身）八
攝論云通收報化色相百四十不共功德等（通收報化
皆法身矣）九通攝三世間具十身故唯此華嚴十身上
分權實唯第九屬此經若融攝及攝同教總前九
義為一總句是謂如來無障礙身隨義隱顯不可
累安達者尋文無生局見。▲鈔今以無障礙下含
具前義無障礙智即第二義如字即第一義冥一
即第三義其四五六以義含之但依前三義別說
故言如如者不倒也以離依計二倒及如如智者
從境彰名或可智自不倒依主持業如次如收一
切智等亦如故復云唯智收一切如等亦智故云
獨存義各孤立故加及字二義無違曰共為真身
言即令色相功德者即七八二義亦金光明經意
也彼合部光明經云唯有如如及如如智是名法
身何以故離法如如無分別智一切諸佛無有別
法何以故一切佛智慧具足故一切煩惱究竟滅
盡得淨佛地故是以法如如法如如智攝一切佛
法故即今色相功德合如如佛身也。▲鈔故令佛
身下即九十二義亦無不包影取亦無不在釋疏
羅字。▲鈔以如來者一句全是出現品文言假言
齊者以一切法即是佛身法外無身今言齊者假
言齊耳。
鈔上二義下此總為體用釋之混萬化用即真體
故言會精麤一致者會無為功德之精妙有為功
德之麤顯為一真身之致也或報化為精麤或該
一切法之精麤言圓融無礙者歸前總束唯一無
礙身也。▲鈔故次疏云下明知莫二非是定一謂
若下法喻皆遮異執釋莫二之言謂初二句法說
也問下句是喻何言法說答以喻顯法故不同後
四句唯是喻明喻中初二句喻攝末歸本下二句
喻依本起末言三江者准尚書地理誌中而有三
名一吳松江二錢塘江三浦陽江有本云千江者
無定名相也。▲鈔不知多端下以不知應迹故成
執也了知則不執經論當根因隨成益即設教功
深餘劣見聞遂生局執故須遮遣故結云若識其
源一多無礙故普賢三昧品鈔云如說海水異於
百川不攝百川非海水故隨文布列乃有不同得
意而談一一融攝。▲鈔故光明覺品下疏云初偈
變化智自在上半一多無礙下半隨器普現後偈
明一多無所從以無生智隨物而感謂一身多身
但由眾生分別心起故無積無從其猶並安千器
數步而千月不同一道長江萬里而一月孤影情
隔則法身成異心通則玄旨必均（云云）自佗於佛
何預。▲鈔此經云下即問明品下疏云所證法界
體同為一八識心王俱不可知故一四智三智二
智一智皆無別故一十力四無畏亦無別故一此
五略攝諸德而言等者等此經中餘之經文如現
相品云諸佛同法身無依無差別下疏云體相皆
同同義有二一本住法身體同言無依者無住本
故體無二故（此體同故諸佛同法身也）二已證法身相同力無
畏等皆無異故（言相同者即相似名同非體故也今鈔亦具二同故云法身力無畏
等）。▲鈔佛地論者論具云佛有二種身一者生身
二者法身若自性身若實受用俱名法身諸功德
法所依止故諸功德法所集成故若變化身若佗
受用俱名生身隨眾所宜數現生故今鈔云實功
德法故者唯釋實報是法身義也自性名法身義
易故不釋也。▲鈔又般若等者即天親論釋金剛
經彌勒頌云應化非真佛亦非說法者之義也。▲
鈔又云佛以法為身下現相品文華焰髻普明智
菩薩偈也下疏云上半是體客塵不染故下半是
用隨物見異故亦釋疑難謂雖為物現相不乖如
<pb n="203"/>
空若不現相云何悟於無相。▲鈔金光明經又說
四下即合本經（最勝王經亦說）三身分別品正云分別三
身有四種有化身非應身如來已般涅槃以願自
在故隨緣益物如是之身即是化身（即隨六道化身無諸相好
故）有應身非化身是地前身（決定能令受用法樂應用勝故不立化名）
有化身亦應身住有餘依如來之身有非化身非
應身是如來法身（彼說三身品中法身者皆是理智合說即為真身也）今鈔
標名即隨釋也言四善根即暖頂忍世第一也以
為見道加行名順決擇分善根所見之佛王一三
千大千世界千丈大化身也言人天同類即丈六
金身也。▲鈔佛地論中亦說有四者此所引全是
論文是則下揀別經論二四身義也言合法報下
此經後一是法身自報不說佗報化身開為三類
言今約下三身各別云俱開復於報身開自佗受
用故曰復重開於報也言雖有四義理不乖三者
唯釋佛地中雖四不乖三身也（則失該揀光明之意）有本鈔
云理不乖此者意云彼二經論雖各說四不乖此
之揀異也有本鈔云雖有四義理全乖者謂二經
論雖各說四經全乖論論全乖經謂經中合法報
為一身實教義也論開理智而為法報不得相即如
教義也又經無佗報論別立身全乖異也後義為正。
鈔然叡公下諸釋（云云）不可詳定今科之為二。
初列名（然叡）
二解釋（二）
初叡公唯法身（二）
初約體唯一（詳而）
後約義分五（二）
初別釋三身義（二）
初二約因（二）
初正因（何者）
二緣因（推其）
後三約果（三）
初應感（就其）
二彌綸（稱其）
三妙相（語其）
後逆次通妨難（二）
初總通三果難（二）
初牒難總答（所以）
二約喻以明（何者）
後別通二因難（二）
初二皆為因（二）
初通功德生三果難（二）
初因果對明（二如來）
後別約果異（二）
初二身別說（功德）
後體用無二（是為）
後通法性生三果難（二）
初法（以有）
後喻（如冥）
後功德成果（若直）
後清涼歸三身（若以）
鈔詳而辨之一法身者隨義不妨分五據體則無
有二此實教理事無礙義也。▲鈔本有之法性者
此涅槃生因亦是正因如乳有酪性故法性二字
即能生因身字即所生果即下三身也。▲鈔推其
因是功德所成者即涅槃緣因及了因體即萬行
也上二身皆舉因目果故皆為佛身也。▲鈔三就
其下三皆約果為佛身也然為約應大妙三字分
三義也體即無二。▲鈔所以下問三果之中五四
二果既為佛身何有第三變化身耶前三句牒難
下一句總答意云後二約體雖即無相如空第三
約用就機應別何者下約喻顯也三有之形精麤
小大等喻變化身業因勝劣喻機緣勝劣也勝機
<pb n="204"/>
感則現細劣機感則現麤大小亦然（准叡公意此通佗受用及
化身准清涼意唯化身也）。▲鈔如來法身下約第二身通妨難
此有二重通難應先問言前云功德法身功德是
因何以名果法身初二句答也意云以法身功德
之果以因目果故號法身次問能成之因既一功
德所成果相何有三耶功德無邊下答也言功德
無邊者隨順法性修檀戒等萬行之因無有邊際
故虗空法身果亦無邊言功德無相者稱性之行
豈帶相耶如行施時三輪清淨業故得實相法身
逈絕諸相言功德方便者昔因善巧普應羣機故
今應身隨宜赴感。▲鈔無邊故下約義則三身不
同是為下收歸體用無二即第三是後二體外無
用即後二是第三用外無體故云非有非無等也。
▲鈔以有此身下約第一身通難也問能生之因
既一法性者所生之果何有三耶故此答也意云
正因佛性以為生因理實唯合生一法身然以此
法身為萬化之本故有變化等身也如冥室下曦
光唯一喻所生法身隨孔萬殊喻變化等也。▲鈔
若直指下上以功德為因今直指功德為果即實
功德法故名法身也亦通前功德中初重難也言
假說為身者身者體義聚義依義今但以依聚二
義假說為身非同法相以色相為功德報身也。
鈔若以下鈔主別配三身不同前叡公義也言初
二為報此不約因說唯就果明也初一佗報身起
信云所現之色無有分齊乃至非心識分別能知
以真如自在義用故（今云法性生身義正同也）功德法身即自
報身也即不空如來藏修成萬行功德為因方顯
為真實報下三配二身可知。▲鈔又有義下寂照
云亦實教義會解指集玄云即天台四教中第三
別教義也三身體上各義說三然是歷別未會圓
融。▲鈔如勝天王經說者彼經具云勝天王問菩
薩在何位中得如來十種身佛答住初地得平等
身何以故離諸邪曲通達法性得平等故住二地
得清淨身戒清淨故住第三地得無盡身離嗔恚
故住第四地得善修身常精進故住五地得法性
身說諦理故住六地得離覺觀身觀因緣非覺觀
所知故住七地得不思議身具足方便故住八地
得寂淨身離一切戲論無煩惱故住九地得等虗
空身遍不可量一切處故住十地得妙智身成就
一切種智故（下九皆有何以故言）問此明依主何明十地之
身答以彼經云菩薩行深般若十地能得如來十
身故天王問曰佛菩薩身應同答功德有異佛具
德故菩薩不爾今就佛說也。
鈔已含前後者前即前段所敘後即下說正義處
皆不出真應一多故若真若應兩互相融或一或
多二俱無礙今以四義各別而徵。
鈔或云毗盧遮那者此云光明遍照義如前歸敬
中釋疏云舍那鈔云遮那者意顯但梵音小異不
同餘教約法報定分也釋迦牟尼者此云能仁寂
默能仁是姓我佛上代從劫初時立共計王至淨
飯王計八萬四千二百五十五王昔有懿師摩王
次夫人有四子並皆聰慧大夫人有一子頑薄醜
陋大夫人恐其四子奪其國祚以情惑王令驅四
子出國王依言驅擯時四子奉命其母共同生姊
妹咸願同去一切人民多樂隨從至雪山北舍夷
林中其地平廣遂築城居焉人慕德風歸者如雲
[鬱-山+止]成大國遂立小弟為王名尼樓數年之後王問
四子所在傍臣具答王歎曰我子釋迦從是已後
姓釋迦也寂默是名契寂理故。
鈔餘三皆應第四句常在此處餘三句即佗處者
問中間二句既是應身却言即佗處者豈不違前
鈔云以應故在此耶答前約一相義說今亦應影
取真身在此處以理實真應皆在此處佗處故問
<pb n="205"/>
真應與一多如何配屬答真應盡具一多一多皆
有真應乃互通耳。
鈔又云下現相品文也疏云堅密者齊佛體用堅
即金剛之身（決擇記云四相不遷三世不改）密謂身祕密也（三賢不測
十地莫量）佛有三密所謂非色現色摩尼不能喻其多
非量現量應持不能窮其頂不分而遍一多不足
異其體全法為身一毛不能窮其際此身祕密也
佛言聲也非近非遠目連尋之而無際身子對之
而不聞非自非他若天鼓之無從猶谷響之緣發
無邊法海卷之在於一言無內圓音展之該於萬
類是謂佛口密也意則無私成事等覺尚不能知
密之至也今即初密故。
鈔光明覺品下疏說十義一多機於異處各見佛
身不同（鈔云今寄五臺求見文殊以況法界見佛差別總有十義今初也如有五人名為多
機各在一臺名為異處一人南臺見菩薩一人西臺見師子一人中臺見萬聖一人東臺見化佛一人北
臺見聖僧是各感見一也）二或同處各見（如五人同在中臺故云同處一見菩薩一
見師子等故云各見也）三或異時別見（如一人朝見菩薩暮見化佛是也）四
或同時異見（上異時別見不局一人多人今此要是多人謂二人同於晨朝一見化佛
一見菩薩）五或同時異處見（亦約多人同於晨旦一於東臺見一於北臺見所見
之境或同或異或同見菩薩亦是同時異處見或則一見菩薩一見化佛亦同時異處見也）六
或同處異時見（同於中臺朝見暮亦見而能見亦通一人多人所見亦通一境異境
但取處同時異耳）七或異時異處見（時則朝暮不同處則東西臺別而能見亦
通一人多人謂或一人朝於東臺見菩薩暮於北臺見菩薩多人可知然多約一人其所見境亦通同異
同見菩薩如上已明或一人朝於東臺見菩薩暮於北臺見師子然多分且約一境也八或
同時同處見（亦約多人同在中臺同於中時見菩薩所見亦通同異且約同說）九
或一人於同異交互時處見多人所見（謂同時異處異時同
處名交互時處然同時異處即是第五而要是多人異時同處即是第六通一人多人今唯一人頓見前
多人所見此機亦是不思議人能於同時異處見故謂一人於晨朝時在中臺見中臺或北臺多人所見
又於中臺於朝於暮見多人所見）十或一人於同異俱時處見一
切人所見以是普眼機故（謂同時同處異時異處名同異俱時處既是一
人時該多時處遍諸處見通諸境故是普眼機也）然佛不分身無思普現
故（不分而遍無思普現頓應前十也）今鈔中但有八七五六九之
義也等字等餘五句鈔中唯用第九一句餘皆非
用故不繁引也。▲鈔一身圓滿即是真身者以真
無不在故言圓滿。▲鈔如一身中現多頭者即不
思議品一身現不可說不可說頭等即所現分也
義如前引言頭中有佛下即法界品海幢比丘頂
出諸佛亦如前引頭字應是頂字以經說頭出菩
薩頂出佛故或但總相言頭亦得腰現仙人等者
能現之處分也今並揀之故云皆全現故即能現
所現皆要全也全義既成分現之義自立明非一
向遮分現也。
鈔以離心緣相故者此一句是起信論真如門中
文也。▲鈔無能測身者離世間品文也下疏云即
是第十四如其勝解示現功德謂諸有情種種勝
解現金色等身雖現此身而無分別如末尼等故
無能測。▲鈔第八十經下疏鈔云明平等法身波
羅蜜多成滿功德而具攝論五種相（攝論釋法身具五種相故）
初句白法相以是極果圓滿自在轉故次二句不
思議相謂真如清淨自內證故無有世間喻能喻
故非諸尋伺所行處故次一句無二相由一切無
所有故空所顯相是有故有即為無為無二相次
一句無依相雖無所依滅染分依佗無不住得淨
分依佗次句常住相雖無不至即應化普周受用
廣遍相續不斷二身常義而不去自性身凝然常
義五相相融為法身體次二句喻空畫喻無依相
夢喻有無無二相貞元經云如空白日亦如夢空
喻無依及常住二相白日喻白法相夢喻無二相
欲言其有覺竟無實欲言其無夢境歷然故非有
無為無二相其不思議相者即次經云三界有無
一切法不能與佛為比喻譬如山林鳥獸等無有
依空而住者。▲鈔光明覺品下次前經云如來非
以相為體但是無相寂滅法身相威儀悉具足世
<pb n="206"/>
間隨樂皆令見乃至云非是和合非不合體性寂
滅無諸相等謂以佛為有成增益謗為無是損減
謗（初偈遣也）為亦有亦無是相違謗（次二遣句）為非有非無
成戲論謗（此二句遣）中論云戲論破慧眼是皆不見佛
故今遣之謂妄惑不生故非蘊聚起心則生便成
戲論。▲鈔又云下亦光明覺品文疏鈔云無染無
所著是三念住一者一心聽法不憂二者一心聽
法不喜三者常住捨心謂有憂喜即染不住捨即
著今無憂喜之雜染安住捨故無所著言無想無
依止是三不獲一惡想都絕云無想二不依止名
聞三不依止利養云無依止次二句雖體叵量具
相好故稱歎。▲鈔既云菩薩下問疏主下說平道
教根無論凡聖許見十身何故此中云菩薩不能
思明唯佛境答等覺已下猶似隔羅縠觀月故此
云不能思以未窮源故下平道教根勝許分見十
身未必究盡其妙但容見耳。
疏融三世間為十身者如前教迹十身相作中說。
鈔前十身各有十相者下疏云別顯智相中十身
為八以三身合故然其類例應具十文或闕略且
從顯說（上䟽科分顯意下引經示相逐段以疏鈔注之庶知其根本也）經云此菩
薩知眾生身集業身報身煩惱身色身非色身（疏云
眾生身有五相初三業生煩惱妄想染差別此約總明三界後二約上二界就報別開若總開三界五趣
則具十矣鈔云色身兼欲色二界加無色為三界集業煩惱為二報身即五趣報故為眾生身十相也）
又知國土身小相大相無量相染相淨相廣相倒
住相正住相普入相方網差別相（疏二國土身具有十相前八一
切相後二真實義相前中初三分齊相即小中大千次二染淨差別次廣即寬狹差別此略無狹次二依
住差別真實中一重頓入名為普入十方交絡故云方網又重重現故多同初地鈔云即初地如帝網差
別故為真實義故）知業報身假名差別知聲聞身獨覺身
菩薩身假名差別（疏三四二段共有四身皆云假名差別者但有自相同相差別
假名分別實無我人餘亦假名偏語此四者業因尚假苦果可知聖人尚假況於凡類又三乘聖人方能
知假佛德超絕不得云假）知如來身有（云云）即疏所列（疏五知佛身有
十相餘之九身既是佛身一一有此則已成百若更相作則重重無盡菩提身者示成正覺故二頋生兜
率故三所有佛應化故揀異猿猴鹿馬等化故云應化即王宮生身四自身舍利任持故上四於三身中
皆化身攝五所有實報身無邊相海等揀三十二相等故云實報即三身中報身六所有光明攝伏眾生
故云威勢即通報化論經名光明身七意生身論云所有同異世間出世間心得自在解脫故者同謂同
類異謂異類世即地前出世地上謂若凡若聖若同若異由得自在解脫故隨意得生即種類俱生無作
行意生身也此通變化及佗受用八福德者所有不共二乘之福能作廣大利益因故故種少善根必致
佛果九法身者所有如來無漏界故斯即所證法體故離世間品十佛中有名法界佛諸漏永盡非漏隨
增性圓明故名無漏界是藏義生義含無邊德生世出世諸樂事故十智身者所有無障礙智謂大圓鏡
智已出障垢證平等性故次云此智能作一切事者即成所作智彼事差別皆悉能知者即妙觀察智此
通四身但兩重十身一一圓融故異諸教鈔云智冥於理同法性身大圓鏡智現自受用平等性智現佗
受用成所作智現變化身則智通四身也又妙觀察智亦通四身知智身善思量
相如實決擇相及果行所攝相世間出世間差別
相三乘差別相共相不共相出離相非出離相學
相無學相（疏智身有十一相攝為三初二約體分別初通聞思二即修慧俱通理教次果
行相因果分別行即是因通於三慧果唯證入相離前三餘有八智皆約位分別於中初一是總世間俗
智名之為世三乘聖智名為出世又道前名世見道已去名出世五三乘者於出世中大小分別小乘十
一智中乘七十七智等大乘權實無礙六七二相於大乘中麤妙分別甚深般若不共二乘相似般若是
則名共八九二相通就三乘縛脫分別於新薰性智習未習故後二通於三乘修成分別知法
身平等相不壞相隨時隨俗假名差別相眾生非
眾生法差別相佛法聖僧法差別相（疏知法身前能知智此所
知法並通一切智法不同前佛法智唯局如來又有五相一平等相即是法論云無量法門明等一法身
故者謂法門雖殊同詮平等法身生佛無二故揀理異事皆世諸門攝二不壞相即是行法論云如聞所
取故謂稱理起行名如聞取行符乎理則冥之菩提名不可壞三即教法隨所化生根性相應時說差別
故理本無言假言顯理若權若實皆是隨俗假名四即重顯理法所遍之境此通染淨平等法身遍情非
情五即果法唯約於淨論云第一相差別三乘同證第一義故隨智有異三種不同故所顯理亦說淺深
若約功德等異如常之所辯也）知虗空身無量相周遍相無形相
無異相無邊相顯現色身相（疏知虗空身文有六相無量相芥子中空
亦無量故二遍至一切色非色處故三不可見故今世人見者但見空一顯色想心謂見故涅槃經中廣
破見空又此含無為空故亦不可見四無異相者無障礙故不同色法彼此相異有障礙故五無邊相者
謂無始終起盡之邊故六能通受色相持所持故故下經云譬如虗空寬廣非色而能顯現一切諸色既
因色分別彼是虗空則知因空顯彼為色鈔空一顯色者謂青黃赤白等顯色成實論中虗空唯一不可
眼見世人見者但見空中光明之色想心於中知無實物作虗空解便謂見空其實不見涅槃中同成實
<pb n="207"/>
說）評曰據上十多闕略今云各有十相者理各合
十但文闕略爾十身相作前引釋竟言釋相並在
下文者即上引文正是釋相也。
鈔彼亦會釋者疏云然此十佛與下十種見佛名
義全同與前十身名有同異而義亦不殊一成正
覺佛示成正覺故是菩提身二願佛願生兜率故
是願身三業報佛萬行因感故是相好莊嚴身四
住持佛自身舍利故是力持身五涅槃佛化必示
滅故是化身六法界佛真無漏界故是法身七心
佛是威勢身雖光明亦能攝伏心伏勝故如慈心
降魔等八三昧佛常在定故是福德身定為福之
最故九本性佛了本性故是智身大圓鏡智平等
性智皆本有故故下云明了見十隨樂佛隨所欲
樂無不現故是意生身晉經云如意佛然佛就內
覺身多就相故立名不同耳。
鈔十種見佛者疏云一安住世間故不著涅槃成
正覺故不著生死乘無住道示成正覺故名無著
菩薩稱此而見無著之見依主為名非謂菩薩於
彼不著下九准知二乘願出生故故無不現又乘
此願能生功德故三報即相好莊嚴業即萬行之
因而深信為首故別言之四隨順眾生住持舍利
等故又隨眾生以圓音周遍三世住持佛法故五
化身示滅故名涅槃深入涅槃故能示滅深入生
死故示滅非真六法身充滿於法界故法界為佛
體故七湛然安住真唯識性是心佛故八寂然無
依心言路絕即三昧義觸類皆然故三昧無量九
平等性智了本性故本覺真性性本了故十隨自
佗意無身不受故依上十見則真見佛既知十佛
總別六相圓融則亦十見無有障礙又此十重五
對一所出能出對二正報住持對三真常普遍對
四內住外寂對五體深用廣對如文思之上十佛
十身類此成對。
鈔然無著等復有十義下無著十者離世間品云
於一切世間無著於一切眾生無著於一切法一
切作一切善根一切善處一切願一切行一切菩
薩一切佛上皆有於無著之言二出生十者如不
思議法品中說十種念念出生智三深信十者如
十藏品說十種信及十地中十種信也四隨順見
十者即不思議品十種為眾生作佛事五深入見
十者如出現品十種涅槃也六普至十者如至一
切處迴向說及不思議品十種普遍七安住十者
如不思議品十種無量住八無量無依十者如不
思議品說十種無量不思議佛三昧九明了見十
者四十七經世尊十種知一切法盡無有餘十普
受見十者四十六經諸佛有十種佛事此上諸十
經文繁廣不能具引要者尋檢故鈔云至下當明。
疏用周無礙者以佛即體之用周於上十重無礙之
時處疏鈔引證多是用周於處但恒轉二字中略言
周時無所不通故稱無礙經云下妙嚴品文疏鈔云
總佛身遍別塵中。
鈔佛身無去亦無來下疏云體用無礙無去來體
也現諸土用也亦總身遍總土中。▲鈔如第六經
者身業用也法界及國土約處恒字約時又云下
亦現相品文意業用也疏云於染無礙塵中證法
而周行故又云佛演下語業用也如教迹中已明。
▲鈔或現威儀者梵行品直釋記有十威儀一三
業勇猛名威三業調柔名儀二三業垢障盡魔怨
斬滅名威三業功德覺華榮茂名儀三佛戒智光
來燭名威佛戒慈澤來潤名儀四法門障滅名威
法海雲開名儀五聖眾悉加名威望眾悉喜名儀
六眾魔驚怖名威諸天恭敬名儀（上唯自利下兼二利）七摧
魔名威善化名儀八律儀名威攝善名儀九大智
益生名威大悲利物名儀十戒海清淨十身名威
<pb n="208"/>
戒海圓滿萬德名儀。
疏相遍無礙者相字平聲呼謂於前無邊用中互相
攝而遍也亦應各相攝無礙言各攝一切業用故或
正攝即遍故云無礙問如鈔中母胎一相八相皆具
萬德斯圓故云相遍者據此相字應去聲呼耶答若
但明八相互遍可作去聲今兼四儀三乘五道等互
攝相遍故平聲也其義甚明。
鈔如不思議品下是舉用周也表一坐成正覺故
跏者重也謂累足而坐一降伏坐以左押右二吉
祥坐以右押左智論云若結加趺坐身安入三昧
威德人敬仰如日照天下除睡懶覆心身安不疲
懈覺悟亦輕便安坐如龍蟠見畫跏趺坐魔王亦
驚怖何況入道人安坐不傾動言今明即此坐中
下顯其相遍義也。
鈔嵐毗尼下法界品文嵐毗尼者此云勝樂圓光
昔有天女下生此處因以為名此園在迦維羅城
東二十里是摩耶生佛之處言當我見下則橫竪
無窮但是一重之遍屬前用周無礙今明下方是
相遍無礙對前釋此令易了故言如三十一經者
迴向品文顯一相具多法門又離世間品云下正
顯一相具八相也准下疏云初一通顯地位後一
總結多門中間八相童子屬王宮相或出家屬苦
行相則為所現七相（一住天二初生三處王宮四苦行五成正覺六轉法輪七
入涅槃）並一相中同時齊現深密難知故名微細言
又上下示三乘即用周也一乘具三明相遍也五
道六塵例此可知。
疏寂用無礙者前二皆用中自明無礙今於前或一
重周遍之用或互攝相遍之用皆正用時恒寂正寂
時常用故云寂用無礙也。
鈔若取義顯等者無思惟之心而寂用無礙義得
成今用無私隱不偏在寂在用故亦以無方利物
而恒寂則無分別之心也言摩尼下旨歸云如摩
尼雨寶天鼓出聲皆無功用任運成就故言不思
議下一切諸佛於一念中是唐經悉能示現乃至
不可思議境界是晉經由其梵本互闕故今鈔家
以義取之其理方足仍以此文勘晉唐二經亦有
數字加減不同但欲令人易解故晉經在三十二
卷初唐經在四十六卷初皆不思議品今證即定
即用即用即定也又第一經下疏鈔云依法身（寂理
名寂而不礙化身也）現應化色還如法身在此即是在彼不
待往來第四經下證入無生不礙嚴剎。
鈔無心頓現海印力故者下鈔作二釋謂雖寂用
無心下第一意也謂無心頓現是上寂用即當所
起所現也彼但無心成事別無所依海印力故一
句即當所依能現也正無心成事時不妨依海印
定力故問前鈔云常在三昧為寂即定即用豈非
所依定耶答前雖云定但取能入之心今取所入
定也或可前以無心為定即別定也今以海印頓
現為定即總定也總別異故言又正依下第二意
也謂無心即是海印以為所依頓現之用即是所
起二釋雖異同以第三為依第四為起謂正依海
印定時歸所依名依即起前寂用無礙所起名起
故云無礙則前別此總殊不相濫（會解即以攝用歸寂為第三即
寂起用為第四是此第二意者殊失鈔旨鈔云依定起用是起寂用無礙之用故又此鈔文但釋疏中無
心頓現一句疏文含二意作兩解也非解依起二字為兩解也思之）不爾寂用無礙
豈不依定而起用耶言賢首品下總證依起也現
十法界如前教迹中明阿修羅此云非天福力如
天無實天行故摩睺羅伽此云腹行蟒神之類。
疏應即同法者以此宗理智合為真身亦名法身故
云同法所以不言法同應者欲顯身為教主故下皆
例此。
鈔吾令此身下引佗經證成即涅槃中意也言第
五經下疏云初句性淨法身言無相者示真如相
<pb n="209"/>
身即體義在纏不染出障非淨凡聖必同故云平
等次句出纏法身即真如出煩惱障故云離垢出
所知障故云光明又塵習雙亡故云離垢真智圓
滿故曰光明淨法身揀於在染（上二真身）後半體用無
礙約因即止觀雙運故得果則寂照為身即用之
體故寂即體之用故智體用既無不在佛身何有
量耶故能普應十方（第三句真應無礙第四句正明化用）故經云水
銀和真金能塗諸色像智慧與法身處處應現往
（金如法身水銀如般若以般若照根真身隨應）言光明覺品下疏云上半
深隨一一相稱真無邊即無相故下半廣十蓮華
藏塵數之相無相之相故然以二義故廣一無限
因成故二應根普現故。
鈔法界品云下及妙嚴品下勘經皆現相品文第
六經中也以一毛下鈔出所以也理性融通故言
出現品下疏云一毛含多同類釋以不生則如理
而含言如一毛孔下上釋支分能現此釋支分能
遍即具遍攝二義也言又如來眼下即不思議法
品說一切諸佛有無邊際無障礙眼於一切法悉
能明見等耳鼻等亦然乃至結云是為如來普遍
法界無邊際法言若分與圓異下反顯以分圓無
礙下順明也言又法界品下上明佛分具圓此明
因分具圓雖有此義然非因果無礙但取分圓義
耳或普賢一毛之分具自普賢及諸菩薩之圓故
也不濫後義。
鈔一一毛孔等者謂佛果毛孔現自因行本生即
十二分之一數如大威光太子數數轉身值佛等
言所成事者即十二分之本事即行菩薩行所成
之事也如威光所成事業等言亦現下自果現佗
因第六經眉間出勝因者現相品文也亦現佗因
又第一經下通現自佗下疏云是力持身能持自
佗正報神謂妙智變謂現身轉變現俱名為變皆
能持之尚持於佗況自事耶若轉變佛身為菩薩
身自也因也變現佗菩薩為佛身佗也果也（上寂照意）
集玄解云光明中現過現佛神變即現果也若現
未來佛神變即現因也助正意云神變目因光明
目果即取神通乃因人修行利物故今以前解為
正既云未來諸佛及諸佛神變豈即因耶第五經
下現自因也第六經下現佗因也疏云海慧菩薩
能入勝處諸佛身中修淨國故說則自佗義異佛
心豈有隔耶故稱無礙。
鈔如上說因中釋者問既指同前因者因緣何異
答前約果德是所顯之法是佛所為故為因也今
明依正自目說主故為緣也故經云下即晉經賢
首品文。

華嚴懸談會玄記卷第十三

音釋
曦（虗宜切日光也）。[鬱-山+止]（於屈切盛也）。縠（故谷切羅縠也）。颺（弋章弋尚二切風也）。郁（於六
切）。遏（於曷切）。砰（披萌切大聲也）。磕（苦闔切又苦蓋切）。

<sarticle>華嚴懸談會玄記卷第十四</sarticle>
蒼山再光寺比丘　普瑞集
疏丸潛人無礙者從五至十前局後寬謂五局全身六
具分圓然唯局果七該因果然局於正八又通依然唯
局於因果依正九遍入生界則寬於前十則普該可知。
鈔眾生真心下以實教義喻別教義也故勝鬘經
者不變即隨緣故不染而染隨緣即不變故染而
不染也皆非妄心可擬並云難可了知真心如佛
隨緣如入眾生界等言若轉以喻顯者轉將海波
之喻顯實教法方將前法為喻喻別教義故云轉
喻若別是一喻喻佛入眾生則一何須轉字也思
之言此以眾生下重顯法喻也可知。
<pb n="210"/>
鈔此以智身等者以智身別義潛入既爾證十身
通義理准應然問若融三世間十身是能潛入更
何有所潛入眾生耶荅全此全彼故言佛身隨化
文處蓋多者如云普現一切眾生前而恒處此菩
提座又云了知諸世間現形遍一切如此之文遍
於一經故云葢多今要其潛入義顯故引出現品
文疏云大海潛益喻言八十億小州者以四洲中
有八十億箇諸小旱灘謂之小洲也言又云眾生
下疏中是義引經正云菩薩摩訶薩應知自心念
念有佛成等正覺何以故諸佛如來不離此心成
正覺故等即它果在我之因非約因人自有佛性
此文正辨佛菩提故。
疏善化天王等者妙嚴品文即化樂天王也疏云樂
自變化作諸樂具而自娛樂又但受自化作不犯它
故名為善化小現大一現多無邊品類一毛頓現故。
鈔圓通無礙下先總出意若指相別說下別示其
相初總出意中言遮那佛等者全以四法界混融
總為佛身而無能融之者即前總彰大意中法界
無不包亦無能所包以無所不具義名為包也。▲
鈔若指相下別示其相初對全事全理故云全同
法身二中初義以真為一以應為多此通同教次
義唯就應中明一多自有二義初約一即是多言
亦以體融者出所以也以一多之應全依真體真
體既融應亦融也又即下一應重化多應也故異
於前光明覺文證後義也。
鈔即依即正下第三對也亦有二義初義如前因
中約體四句處明通同別二教意今取別教義也次
義約融三世間說而云等者等眾生世間皆約正故。
鈔證法成人者由證無漏法成菩薩等人故法即
人佛既以法為身故人即法也。
鈔不離菩提樹下前一多應身明互即此以身約
處明相即言既亦下隨緣赴感靡不周而恒處此
菩提座故又即此下前約一佛上論今約多佛上
論以諸佛如眾燈光互無礙故自它不定異故。
鈔即非情者下有四所以一者同色性故起信論
云色性智性無二性故二者以有情佛身作非情
河池等故此同前依正無礙中又此身雲作一切
器世間等故三非情之法是有情佛體也初約性
同次約相同三約體同（體通事體非唯約性也）四蘊界入等若
虗空故者三科等情緣生無性同虗空故情即非情。
鈔即深即廣下自有二釋初身同空無相故深同
空包色相故廣次義合前深廣為廣離廣相故深
問明品下疏云初句總標體深次句分量廣大次
句釋上廣後句釋上深然有三義一約一切眾生
即如來藏更何所入二約理則非即非異故云入
無所入三約心境心冥真境故說為入若有所入
境智未亡豈得稱入實無所入方為真入即廣之
深本超言念即深之廣安測其涯出現品云下疏
云虗空周遍喻況周遍十方身言非至下亦出現
文具云非至非不至虗空無身故疏云由無身故
無可至亦以無身無所不至如色中空空若有身
身即質聚便礙於色如鐵入水水不入鐵今由無
身遍入色中法准喻知言又如虗空下亦出現品
義即廣也等字等取次經云而彼虗空無有分別
亦無戲論即身義也或上云非色亦深義等即內
等故合中經云佛身亦復如是以智光明普照一
切眾生令世出世善根皆得成就廣也佛身無分
別亦無戲論深也又妙嚴品下疏云初二句遍四
法界則十身皆遍言無窮盡者一出現無盡若高
山之出雲二非滅盡法猶虗空之常住廣也次句
由無性故不可取為一異俱不俱等深也後句寂
無寂相不礙大用故深也內同真性不礙外應羣
機故廣也。
<pb n="211"/>
鈔若以佛身上等者菩提願化力四皆化身攝意
生身約一往說亦屬化（今約此義乃屬化）若如上引配論
意通它受用相好身若別配者唯是實報以約無
邊相海故今約通義故通化身以三十二相亦相
好故福德亦通三身今據一理故唯報化智身義
通三者是四智故即理之智故義通三身若取配
本佛以大圓鏡平等性智亦本有故唯局法報也
有本云局唯報身以化身但是成所作智所現影
像法身是所證理能所別故不取也然餘教三身
有所局故不攝十身今約當教有所通故能攝十身。
鈔如來身通三身者具前十身故智身亦通三身
者具四智故法身雖通教理行果然皆是法虗空
雖通事空理空並是法也故當法身言餘六通法
化下法身是眾生身等六身真體性故即法身隨
物隨情應現國土等六身故即化身此化身義有
異餘宗然上三十互攝各據一理如此配攝理實
二種十身每一各具三身方為盡理。
鈔即以無障礙等者此以佛為門全收一切而不
妨礙有所說之法化根等若以教為門則未有一
法而非教體等。
鈔會起信唯識等文者等取對法并地經地論等
也一段鈔文科分為二。
初賢首釋為它報（二）
初釋起信（三）
初起信本文明二報（二）
初標（二）
初自報身（起信）
後它報身（於色）
後釋（二）
初自報身（謂以）
後它報身（自然）
二疏引地論釋二報（二）
初釋自報（藏和）
二釋它報（二者）
三問答別會它報（二）
初問（自問）
後答（二）
初正解（二）
初汎分十地（一義云）
後正要第十（然第）
後指繁（二）
初正指繁（餘義）
後鈔補釋（天宮）
二會唯識（二）
初彼為實報（唯識）
後會為它報（二）
初指為它報（此示）
後會為釋報（唯識）
後清涼會為攝報（疏今）
鈔功德成滿者疏云因位窮也鈔云已具佛德進
同佛位故。▲鈔於色究竟下疏云果位彰也鈔云
現十重報化萬類生彰表果位墮在佛數言一切
世間最高大身者急備錄云色究竟天身量一萬
六千由旬（俱舍頌云色天瑜繕那初四增半半此上倍倍增唯無雲減三謂色界十七天
初四天各半瑜繕那至第四天方二瑜繕那此上倍增者謂第五四第六八第七十六第八三十二第九
六十四第十合一百二十八由第十是無雲天欲成都數故減三也則有一百二十五第十一有二百五
十第十二五百第十三一千第十四二千第十五四千第十六八千第十七一萬六千然第十七即色究
竟天故身高一萬六千由旬也）自在天身量三萬二千由旬十地
菩薩為大自在天王身量倍增故故云最高大也。
▲鈔謂一念相應慧者疏云一念始覺至心源時
契於本覺又無間道也鈔云始本相應也言無明
頓盡名一切種智者疏云無明頓盡顯照諸法名
一切種智又解脫道也根本無分別智也此釋上
<pb n="212"/>
自報自利行滿真實成佛不言方所。▲鈔自然而
有下彼科云利它德顯疏云不待功用後得智利
他即釋上它報。▲鈔地論者十地論也現報利益
者彼鈔云於此身中二嚴自利功德圓成欲明因
圓處即自利之報也此自報實身無有方所由義
沉隱以因圓顯果滿也。▲鈔後報利益者彼鈔云
依自利報起利它報故名後報謂依前因圓所顯
自利之實報起利它後報故又窮未來際故名為
後言摩醯首羅智處生故者清涼釋有二義一摩
醯首羅智自在故（即就攝報之身智自在故賢首品云摩醯首羅智自在大海龍
王降雨時悉能分別數其滴於一念中悉辨了即其文也又百福莊嚴經云如器界將成於第四禪降大
雨經五中劫不斷水遍三千上至梵世如是雨滴大自在天王悉能得知則智彌廣矣然此天何以為智
處耶以下天定少四空定多以四禪中定慧均等以是色界中極故為智自在天也）二攝報
智滿成種智故（約未成佛但是十地攝報居彼天中智度已圓故云攝報智滿後於
彼天上成大菩提具足種智故為智處然論成佛通說有三一寄化顯實在閻浮提即周法界二寄報顯
實在色究竟成便遍法界三就實顯實妙出三世不可定其時處身相今就中義。
鈔寄報十王顯別十地者仁王經說十信菩薩鐵
輪王王一閻浮提十住銅輪王王二天下十行銀
輪王王三天下十迴向金輪王王四天下初地閻
浮王王百佛土二地忉利王王千佛土三地夜摩
王王萬佛土四地兜率王王億佛土五地化樂王
王百億佛土六地它化王王千億佛土七地初禪
王王萬億佛土八地二禪王王百萬億佛土九地
三禪王王千萬阿僧祇佛土十地菩薩四禪王王
不可說不可說佛土如來法界王王無量佛土說
一切法門彼經有十三法師兼信十四及佛十五
今此唯明十地故言十王。▲鈔當此天王者問作
此天王但是菩薩云何受佛位耶荅即轉彼菩薩
身為佛身是第十重它報示成佛真佛成無方所
今在彼天有所化故是知天王身有二種一已實
成佛化作天王轉天王身而作第十種它受用佛
身即是能化云即於彼身示成菩提等（賢首約此義也）二
者第十地菩薩未成佛攝報果作此天王即是所
化故云第十地寄當此王不爾誰是所化（清涼約此義）
今云示成菩提即取初義也。▲鈔天宮抄者寂照
云准慈恩傳洛州天宮寺應是此寺法師所撰鈔
也未見其本不敢詳定四智圓滿者即前釋摩醯
首羅智處第二義也然全現行抄補別說有五義
一云以二乘人報化身為真佛不信別有聖人然
信第四禪是聖人生處欲令其知八相非真於彼
示成也二云由三灾不及故三云由欲界色界質
麤是有無色界都無色質是無表離有無契中道
故四云以摩醯首羅面有三眼表證三德涅槃故
五云下界慧多定少上界定多慧少表定慧平等
故。
鈔唯識即實報成佛者然一節鈔文諸釋不同或
為天宮抄文補答前意便為會釋唯識今詳鈔大
科云一會起信唯識即是大科會釋之文也屬天
宮鈔之餘文殊失鈔旨或以天宮抄亦是指辭曰
餘義（云云）今作二字即兩點點也即四智圓滿五
字連下唯識是今抄辭亦非正義既無補義引之
何為即下五字憑何而起無所繫屬故今詳即下
五字是天宮抄補第二答唯識已下即是疏主對
賢首起信會釋唯識義也然有問云唯識之中以
為實報今釋起信何為它報耶故此會也三段如
科言唯識即實報成者唯識第七云謂諸異生求
佛果者定色界後引生無漏彼必生在淨居天上
大自在宮得菩提故彼疏云頓悟異生至八地要
生第四禪得勝身已方受變易身故大自在天宮
者謂淨居天上有實淨土即自受用身於彼初起
證等據此即實報身也。▲鈔唯識為引下問彼既
它報唯識諸師何為實報耶答以二乘人取菩提
樹下三十四心斷結成佛者為實報今唯識為引
<pb n="213"/>
攝二乘令知彼取非真故且權指此為實報也。
鈔今抄據二文之意者或起信地論為二或起信
唯識為二有以賢首天宮為二者非也天宮但釋
賢首之餘文同賢首為一文也言十地經通云得
一切世間最高大身故十地論科為菩薩盡即第
十地疏云色形中最大故云高大故今解但是十
地攝報（十地䟽云酬因名報因成納果故名為攝）示成菩提非實果佛
現它報身以此經云以攝報多作此天王亦不必
作何定彼天成佛故云約攝報說又設居彼天智
度已圓縱於彼天得成菩提具足種智亦是於十
地攝報之身得也評曰上釋色究竟三師有異賢
首是它報慈恩是實報清涼是十地攝報唯識三
亦爾起信例應然。
鈔十事功德者涅槃二十四說一供養功德二轉
法輪功德三受持功德四修行二利功德五成熟
眾生功德六承事功德七淨土功德八不離功德
九利益功德十成正覺功德准此則是第七功德
也言悉皆平等者諸佛所變純無漏故皆稱性故
言非但我今者即諸佛化身如眾燈光不相障礙
隨諸眾生各見不同。
鈔鴦崛摩羅此云指鬘經有四卷初卷中明舍衛
城北有村名薩那有一貧窮婆羅門女名䟦陀羅
女生一子名一切世間現少失其父厥年十二聰
明慧辨復有異村名婆羅訶私有一舊住婆羅門
師名摩尼䟦陀羅（下取意引）世間現從其受學師受王
請留其守舍師婦年少染心逼之世間現不受其
師婦自懸毀害師婦言世間現強逼師言汝已為
惡當殺千人可滅汝罪即殺千人還歸見師師怪
其存又令殺千人各取一指作鬘首冠唯欠一人
母為送食便欲害母世尊現前捨母趣佛為佛所
降廣顯深妙具如彼說言不言嚴淨華藏等者五
段會教皆應說之。
鈔通梵網等者等取仁王經也仁王受持品云爾
時月光心念口言見釋迦牟尼佛現無量神力亦
見千華臺上寶滿佛是一切佛化身主（此應是舍那以舊翻
為淨寶滿即淨義也）復見千華葉世界上佛其中諸佛各各
說般若波羅蜜（此與鈔引梵網偈同但所說法異也）言周匝千華上
復現千釋迦者千葉中每一葉是一大千世界一
尊千丈化身所王總有千尊千丈釋迦每一大千
界有百億閻浮提每一閻浮有一釋迦是小化身
則有千箇百億釋迦也言本源盧舍那者以第二
重它報是千箇大化及一千箇百億小化之源故
言亦不言下約文總揀也此經述下舉況別揀也
即十定品云此菩薩摩訶薩有一蓮華其華廣大
盡十方際以不可說葉莊嚴等此是等覺菩薩蓮
華以位中普賢即等覺故言十地菩薩之華等者
即十地品但語其量不言葉數經云其最後三昧
名受一切智職位此三昧現前有大蓮華忽然出
生其華廣大量等百萬三千大千世界以眾妙寶
間錯莊嚴乃至十三千大千世界微塵數蓮華以
為眷屬爾時菩薩坐此華座身相大小正相稱可
等言況如來耶者等覺十地之劣尚爾況如來之
勝蓮華止千葉耶明知下定義也初定所為之機
二地戒度圓故以初地下定能為之佛此以義說
若經中不言初地百葉二地千葉等但云得百三
昧得見百佛知百佛身能動百佛世界能過百佛
世界能照百佛世界能教化百世界眾生能住壽
百劫能知前後際各百劫事能入百法明門示現
百身於一一身能示現百菩薩以為眷屬（初地既爾二地
至十地但增倍數皆有上事也）今以諸事例知初地百葉華二地
見千葉華等也然此所引鈔文有數字傳寫差悞
如三地應云百千葉（鈔云萬葉）八地應云百萬三千大
千世界微塵數（鈔云百千萬）九地應云百萬阿僧祇（鈔云
<pb n="214"/>
百千萬億）言猶是略說者今以十地攝報果得不可說
等葉望上所引受職中尚是略說爾明知梵網攝
二地也。
鈔若直說下此中總有三例配釋初三大直配三
身次依賢首體相二大為法身用大開報化然報
唯它報三清涼相大亦是自報身用中二義初縱
成它報後奪亦唯化大意如此對詳可了（初後清涼義中
是賢首義）言隨勝業約自體大用等者謂報化二隨機
緣勝業現麤細二用也隨地上機現細用即報身
隨地前機現麤用即化身也有本云隨染業幻者
彼鈔云隨所化眾生染緣起利它之業幻作六根
境界等言體相二大俱名法身者以此宗如外無
智不立自報唯一法身也然清涼約真報故相大
為報身也。
鈔揀濫者為揀權外立實濫於會權立實也汎言
三身隨根約教權也體即十身何定權耶汎言十
身約教對它實也何礙三身豈定實耶或可約全
揀故三身權也約全收故三身即實若一向揀權
立實故失圓融宗也上皆隨義會之就佛自體孰
可思議。
鈔一此三昧是法體等者十住鈔云一是所證法
體欲說此法要須心冥此體二揀異未證之人亦
許比量心合法故則是生滅下即淨名經（彼疏云實相幽
玄妙絕常境非有心之所知非辯者之能言如何以生滅心行而欲說云乎）三絕思方
說亦通未證明要亡心方能契上所證法體之義
也言前約顯實此約遮過者二師異釋若寂照云
前即第一約直顯所證之德此二三兩義皆約遮
過同有非字故若指玄則云此唯揀別二及三也
以同有非字似重繁無別之過故偏辨耳前第二
表顯此三遮顯故不重也初義易知不須辨別無
非字故後釋為正言然上三義下以絕思量故證
證則契於法體故云後後釋於前前然上三義即
十地論意也四觀根審法下十住鈔云觀根則識
病所宜審法則知藥功力不觀人根不應說法不
審而說理事或乖應病與藥則得服行五散心不
能堪任諸佛加故言因緣和合者是入定之因緣
和合方能入定從定而起方可說故言六成軌儀
者十住鈔云菩薩常定但為物軌菩薩將說尚須
入定況凡夫耶。
鈔今疏含具者上懸釋疏意此下方消疏文言含
前四意（標也）靜者離思量（第三）鑒者證（能證也第二義）法體（第一
也）靜鑒前理觀機審法也（第四也）上依指玄若寂照
云靜鑒前理一句唯含三意并前示軌後徒即第
六意為含四意靜者離思量也（第三意）鑑者證法體
也（第一義舉能證顯所證也）靜鑒前理觀機審法也前字兼機
故（第四意）若但言前則觀根也以前字含二義故云
兼根謂兩兼故即第四意其第二意自在下文二
釋之中寂照為正鈔文隔斷甚分明故若指玄意
分離鈔文似穿鑒也然指玄破云寂照前四有第
六者難用前字今以鈔文大段之前非六中之前
也又破云抄別牒靜鑑前理一句如何含得第六
義耶以第六在於物軌句者今詳雖別牒一句而
示軌一意在前已釋故兼前段為四意也智者詳
之。▲鈔言佛加可知者即第五意易故不釋。▲鈔
非證不說者寂照即第二意指玄反結第二意不
是正配第二今詳前二正文是非證不說今鈔亦
云非證不說何有反結義耶若以抄有亦字為非
正配者非是前文已配今又配之為亦以對下進
顯一義之亦故云亦也以兩句疏文含二義故抄
作兩釋故云亦也指玄又以申二解故非正配者
前靜鑑二字兩用何亦正配思之。
鈔第一會下具云入一切諸佛毗盧遮那如來藏
身三昧言普賢入者以說普法故顯佛普德唯普
<pb n="215"/>
賢故心冥於境故稱為入毗盧遮那者此云廣大
生息慈悲無邊故廣智慧無上故大生相已盡故
云生息涅槃云離有常住故名如來萬德含攝是
謂藏身即出纏之法身也三昧此云等持遠離沈
掉平等持心趣一境故又云正受不受諸受名為
正受又云正思瑜伽云謂於所緣審正觀察心一
境性故則無正不正亡思之思但為引於邪念又
不同於虗空無思強號為正思故若以光明遍照
解者毗盧遮那即能觀大智如來藏身即所觀深
理凡雖理有佛智方照又毗盧遮那亦通本有真
實識知遍照法界義故斯即本覺迷而不知不得
其用唯佛覺此能無不為故云一切諸佛揀非凡
及因也顯於依正離如來藏無別自體故入此也
（第一會說所信依正故也）。▲鈔第三會下法慧入者是眾首故
顯十住法慧能說故慧住深理寄圓說十心詣於
法云入揀異果定故云菩薩任性能知觀解善巧
故名方便十住各攝多門善巧故云無量心。▲鈔
第四會下表說十行眾德建立故揀因異果故曰
菩薩（下二准思）巧順理事揀擇無礙無心成事名善思
惟。▲鈔五金剛幢下表歸向高出等故智即是體
謂根本智光有三義一智光前相如明得定等此
約寄位在賢終故二光即根本智用對治無明故
三光即後得智了所緣故二智無礙朗照法界故
此約金剛幢自體釋之。▲鈔六金剛藏下表地智
善根堅實能壞一切難壞煩惱有堅利義如金剛
故含攝眾德出生因果名藏智慧是體光明就用
照二無我證如名慧照事名智此二無礙見道能
破見惑乃至十地斷無明故名曰光明大有二義
一揀異凡小地前菩薩故名為大二能斷大惑證
大理成大果故名為大（前對它名大此當相名大）智與理冥云
入有本鈔略無大字。▲鈔七如來自住下此會等
覺上同佛位與妙覺同會故佛自入住即入義經
云入剎那際諸佛三昧故即窮真源謂時之極促
曰剎那窮彼剎那時相都寂無際之際名剎那際
此就能入佛釋所以此中特名剎那際者為顯將
說等覺位故菩薩地盡唯有果累變易生死生相
未寂猶名識藏尚有剎那若以無間智覺心初起
心無初相遠離微細念故即無剎那名剎那際此
是等覺言諸佛者若入此際即見心性常住名究
竟覺故云諸佛三昧此會亦說妙覺故。▲鈔八普
賢入者是會主故說普行故佛華嚴者萬行披敷
嚴法身故即以法界行門心海為體三昧者理智
無二交徹鎔融彼此俱亡能所斯絕故經說二千
行具因果故。▲鈔九如來下表證法界唯佛窮故
以定業用從喻為名展舒四體通暢之狀即用之
體寂而造極則差別萬殊無非法界即體之用不
為而普周故小大相參緣起而無盡故曰頓申自
在之義（前已具引鈔未入位下以十信位性不定故猶
如輕毛於資糧等五位之中未入正信故言說世
間法者有二師義助正約餘教說人天因果尚須
入定況此經十信耶寂照則約此經然有二義一
約行布三賢有漏比觀是外凡名世間故夜摩偈
讚鈔云地前名世間登地為出世故以況圓融十
信為出世信該果海故下鈔云約相名世間約性
為出世故二云初會世界成就等說眾生業力所
感世界及華藏中雜染眾生所居末剎有漏世間
尚須入定況十信中得灌頂而昇位等甚深法門
耶三釋隨取但顯文缺漏耳。
疏有不入者至文當辨者名號品疏問云云何不入
定答以未入位性未定故若爾後十定等豈散善耶
然說法之儀通有四句一定後說如諸會二說後定
如說無量義經已入無量義處三昧三定中說如第
九會無出言故表唯證智能說一得永常不礙起用
<pb n="216"/>
故四不入說如此信中及第七會諸文非一第七為
表常在定故又入為受加彼不須加故說後入者說
在行故將起行故是故動寂唯物聖無常規（鈔指向說唯向
十信不入義也）。
鈔故下經云者即光明覺品如真應無礙中已釋
但此要無相不礙相義與前不同以經含多義故。
▲鈔十地經云下下疏云證窮性相初半偈證體
無相次半偈起用相也合上二無相不礙相次半
偈用不離體相即無相後半偈體用泯絕以無相
之義亦不當情若見無相可得亦是有相以不能
亡情境牽心故豈是真無相耶真實無相寧容情
擬哉。
鈔如說法華等者彼經云入於無量義處三昧身
心不動是時天雨曼陀羅華而散佛上（即雨華也）普佛
世界六種震動（即動地也）爾時佛放眉間白毫相光照
東方萬八千佛土等（即放光也）。▲鈔將說涅槃下即聲
與光遍告也經云臨涅槃時出大音聲其聲遍滿
乃至有頂普告眾生如來今日將欲涅槃一切眾
生若有疑者今悉可問為最後問又於口放眾光
遍照三千大千世界遇者滅垢啼集雙樹彼疏云
面門放光多為授記下說眾生皆有佛性悉當作
佛即普授記。▲鈔如說般若下經云出廣長舌放
無量雜色光一一光中現寶蓮華千葉金色嚴麗
鮮馨華臺各有化佛說般若遍十方十殑伽沙世
界等。▲鈔六種震動者謂動遍動普遍動起踴震
吼擊各如上三相疏云搖颺不安曰動自下漸高
曰起忽然騰舉為踴隱隱出音為震雄聲郁遏曰
吼砰磕發響曰擊唯一方動直爾名動四方動名
遍動八方動名普遍動起等准知六中前三是形
後三是聲各舉初一故云震動勝天王梵天經說
所為有七一令諸魔怖故二為說法時大眾心散
亂故三令放逸者生覺知故四令眾知法相故五
令眾生觀說法處故六令成熟者得解脫故七令
隨順聞正法義故若約心地聖賢地法性地亦有
震動等義可以虗求。▲鈔華雲香雲等下疏云然
諸供養具皆稱雲者乃有多義謂色相顯然智攬
無性從法性空無生法起能現所現逈無所依應
用而來來無所從用謝而去去無所至而能含慈
潤霔法雨益萬物重重無礙有雲像焉。
鈔現相品五相者一面門光相召十方眾二眉間
光相示說法主三振動剎網以警羣機四佛前現
華表說依報五白毫出眾表教從佛流。▲鈔加於
妙德者即如來性起妙德菩薩也下疏云所以加
此菩薩者如名所顯故性有二義一種性義因所
起故二法性義若真若應皆此生故亦有釋云此
云妙德即是文殊說此法門加性起稱此釋無違
大理以文殊大智為能顯普賢法界為所顯共成
遮那之出現故亦是解行滿故佛出現行也。▲鈔
白毫光明者白為眾色之本毫即毛也依觀佛三
昧經太子初生時舒長五尺樹下之時舒長一丈
四尺五寸成佛已後長一丈五尺色如珂雪皎潔
分明故。▲鈔初面門等者疏云面門即口言眾齒
故表教道遐舒即教智光故言從佛口生者法華
云從佛口生從法化生得佛法分故（上表教遍此表根勝）言
總處者口為說法處一切法門總從此演故又表
下約齒義明（上約口故）等者等取齒有四十問故。▲鈔
通表一乘下（以初會是總明九會皆然云通）於體不計有無二邊
於義不著常無常等諸法相邊於行不習苦樂二
邊（斷見計樂行常見計苦行）於道不住邪正二邊正因邪說無
邪正不立故於人不執因果交徹故於教不說世
出世二邊相待立故於諦不見真俗二邊二諦非
一非異故於化不定權實二邊權實相即故故佛
於眉間放光也。▲鈔為行本者智論云身得住者
<pb n="217"/>
皆由於足言信該果海下輪者圓無缺故。▲鈔足
指安住者足指拒地得住有力成位不退而行有
恒。▲鈔依行故者足上謂趺背行必動故背依輪
指得有用故表行信解而成用故。▲鈔膝輪等者
位漸高故又表迴因向果等有屈伸進退之相故
又悲智相導屈伸無住故大智照極令稱法界故
伸雖廣化眾生而自智居懷故屈雖智居懷而令
悲無緣故伸雖悲用外施而令智不沉寂故屈又
悲智相導故或屈或伸皆不離身並向實際故無
住。▲鈔出現下表證道離有無二邊無住道離真
應二邊白毫表所出現性無垢故能詮出現諸教
本故入如來性起妙德菩薩頂中令請法故。▲鈔
又口放光下表教道傳通故入普賢口中教以傳
故如佛說故。▲鈔第八會下由二千行依前六會
修因契果之法生智解之光方成行故不須放光
或經文缺略故無也。▲鈔表證等者令尋智光為
能證故表即法界中道無漏正智方能證故言廣
如下疏者即今所引者也。
鈔揀同異者若約起後是同以為教緣若約慶前
是異不為教緣今取其同不取其異言說此等者
疏云如來現相顯說無功用行無動之動難思議
故特此現通今義兼起九地法門故為緣也。
鈔然法有四種下且就一相說教理無廢興行果
有廢興理實四皆約法無廢興就人有廢興何者
由人弘故教法流行由人修行理法彰顯行果亦
許性具故前疏云因果眾生性有又起信說法性
本無慳貪等為六行故又以三大三身是本有果
故。▲鈔今取傳化者心鏡鈔（遠公涅槃疏上鈔也）云由比丘
不知密藏懈怠懶墮不能讀誦亦不為它宣揚分
別是如來法將滅盡相（用涅槃經意也）。
鈔即第十六下須彌偈讚品文也本疏云闇中寶
者正因佛性也圓明可貴所以稱寶居於無明五
蔭室內如在闇中燈喻緣了之因下半法合無人
說者闕於緣因雖慧莫了義含二意一本有慧即
正因合上寶也闕於善友緣因故不能了二佛法
即寶以闕善友緣因雖有修生微劣慧眼不成了
因不見真性（此則喻中缺眼）。
疏今此能說通三世間者問前說主融三世間與此
說人何別答前則佛為教主無法非佛雖舉佛身全
收一切仍是教主為門今約能說乃通一切不必為
教主與前體雖是同而義各異問正覺與眾生可名
說人而器界等何名說人答菩提樹乃至四大微塵
恒演法門如正覺及眾生故得名人也。
鈔為三乘者然據前後所辨智正覺或局佛以普
賢等望主佛亦眾生世間攝故或普賢等亦智正
覺攝以望眾生說故今通三乘聖人皆正智覺者
以佛菩薩聲聞各證自菩提故凡夫未證故唯眾
生攝也然又大乘分二謂因與果緣覺攝在聲聞
之中亦三乘故。
華嚴懸談會玄記卷第十四
音釋
蟾蜍（下音余）。挺（遠⿱日折切拔也）。揩（可皆切）。

<sarticle>華嚴懸談會玄記卷第十五</sarticle>
蒼山再光寺比丘　普瑞集
疏普賢行品云等者下疏云一頌知四種說法而剎
說等者略有三義一約通力二約融通一說一切說
故三約顯理是說菩薩觸境皆了知故則觸類成教
如香飯等鈔中云即三世間及時為四若時分三世
則成六種若於三世各三世間則有九種總一切說
即是十義。
鈔有情者下佛名有情雖無情愛等而有情愛識
純無漏故。▲鈔上之七下問下明三世佛說等者
<pb n="218"/>
則但是上之七種何有十耶若於七外唯取三世
并上七種開十之義則成為復三世說義云何答
若不言三世但為上七一時之間可有說義今盡
於三世中取上七種皆恒說故則別為七總為三
時中取法於義異故。
鈔三俱融者疏云人法同一緣起隨義相分融攝
無二四俱泯者謂平等果海離於言數緣起性相
俱不可得若爾何有說義答令當根解俱泯之義
已名為說五無障礙者謂合前四句於彼人法一
異無障存亡無礙自在圓融故。▲鈔初門十等者
一事法界謂十重居宅等二理法界者謂一味湛
然等三境法界所知分齊等四行法界悲智深廣
等五體法界謂寂滅無生等六用法界謂勝通自
在等七順法界謂六度正行等八逆法界謂五熱
無厭等九教法界謂所聞言說等十義法界謂所
詮旨趣等此十法門同一緣起無礙鎔融一具一
切。▲鈔人法界等者疏云此十並緣起相分參而
不雜善財見已便入法界故名人法界。▲鈔外道
者即遍行外道也餘皆可知。▲鈔百一十城者即
善財所經之處問今此說友何舉城耶答下疏云
有二義一者友必依城則一城一友二者於一城
值於多友或求一友歷於多城而要一百一十以
順表法故（表法如前）然此一百一十善友諸說不同一
云理應具有但文脫漏二賢首前後諸友總五十
四分出德生有德為二則五十五人各有自分勝
進故有一百一十刊定破云經言一百一十已方
至彌勒彌勒等三非一百一十之數明矣三刊定
解云成數十耳實唯一百八人謂此前除遍友但
五十一人各有主伴成百二人遍友指示眾藝雖
非主友而是伴友為一百三更加無厭足王處空
天瞿波處無憂德神摩耶處蓮華法德身眾神及
妙光明神守護法堂善眼羅剎合前總有一百八
以空天等相問答故得在友數非前主友稱名指
示故非主友但名伴友清涼破云若爾違下餘城
之言下自釋云前至童子童女已經一百一十今
更後文殊所故云餘也謂若此為百八加慈氏尚
始百九并後文殊方至百十何有餘耶（上皆敘昔）四清
涼會釋云若會通者三釋皆得一種取更加不動
優婆夷處覺悟菩薩如來使天足成一百一十則
餘亦成以彼二聖亦教善財故得為伴友。▲鈔三
千知識者再見文殊已後即見三千大千世界微
塵數善知識皆親近受法修習成熟斷障證真等。
疏聲聞說者即舍利弗為六千比丘廣歎文殊十德
等。
鈔經云等者妙嚴品文也疏云以如如力則智演
法音音還如性故無盡極廣多故無盡竪長故無
極無間故稱恒。▲鈔師子座說下亦妙嚴品文也
疏云人中師子處之又說無畏之法得法空者何
所畏哉說即教從法空所流問此等無情而得說
者貞元疏云略有四意一業用佛菩薩力故二德
相法爾能如是故三顯法則常是說四性融以性
力故一無不具是故一說即一切說以性從相有
說不說會相歸性都無所說以性融相一說一切
說無說無不說若約觀心但隨自心有說不說。▲
鈔善慧地云下以居大法師位故能演法自在。
疏略有十類者妙嚴品疏一影響眾諸佛菩薩為主
伴如影之隨形響之應聲二常隨眾如普賢等作輔
翼三守護眾如執金剛神等諸佛住處常勤護故四
嚴會眾如道場神等常為嚴淨佛宮殿故五供養眾
如偈讚法供華幢財供等六發起眾如解脫月等諸
請難者七當根眾且言即時在會者若准根感通現
未來根八表法眾十首表信十林表行等及座出菩
薩等顯容持故亦通表萬行俱成佛故九證法眾證
<pb n="219"/>
法佛菩薩等證說不虗故十顯法眾如聲聞顯法不
共除當機是因中機感以親能起教故為因餘九非
正是所化疎能起教名為緣。
鈔列子云等者操（七到切）勘彼文有少加減此云必
得之彼云必善得其意又遊泰之陰者彼云過於
泰山之陰音曲每奏彼云曲每奏貴令易解耳夫
志想象猶吾心也者彼注云言心闇合與己無異。
▲鈔文選等者即司馬遷報任少卿書具云蓋鍾
子期死伯牙終身不復鼓琴何則士為知己者用
女為悅己者容若僕大質之虧缺矣雖才懷隨和
行若由夷終不可以為榮適足以見笑而自點耳。
疏然唯約說者下唯約能說所有智慧等則前依說
人是總體此依德本是別法問何不依教主之德答
教主之德是果德故當行人所求是經所詮故屬說
因也問說者前人此法而俱是緣教主是人宿因行
願是別法何故人屬說緣法屬說因答以宿因故令
佛出世宿因勝故屬因令說者別法廼是助佛說教
疎故為緣也。
疏智慧最為首者為人說法若非智慧明了何以說
耶故為最勝問智既最勝何不別開三昧亦是說人
別法何以別開答智由三昧深照所緣親冥法性外
感諸佛三業加被有此勝能故別開明從定起已對
根說法智慧最勝并餘行願並為德本餘行願者此
一餘言而有二意一前智慧之餘以非最勝故二化
主行願之餘以非根本有力故。
疏若感者善根下揀疑濫也前疏云所修諸善根力
恐濫相感中善根相感中善根望所說教有力親故
為因此德本中善根非正有力起教疎故為緣又前
疏云汝修一切諸行願力恐濫化主行願故此揀也
智慧無濫故不揀之問顯果德中正果彰地位中果
位與緣中依主及加者何別而分因緣不同耶答果
德乃當根所求此是別義地位則行人所歷是其總
義總別既異所以分之此所詮義望能詮教親故為
因依主但遮那一佛故別望根心上起教但增上緣
故加者通十方佛故總是以分之加者與說人之力
展轉更疎故並為緣。
鈔五性通焉者論語疏引白虎通云五性者何謂
仁義禮智信也仁者好生愛人義者宜也斷決得
中禮者履也履道成文智者知也於事見微知著
信者誠也專一不移也紫玉精歌者不知所出今
引意者有云稱其風雲水山四德悽悽者風之德
溶溶者雲之德潺潺者水之德蒼蒼者山之德今
詳四德皆顯玉之德釋疏中山有玉而滋潤之義
以況說者內有德本方能說故。
疏現相品當辨者疏鈔云請有二種一言請二念請
答亦二種一言答二示現答交絡相望應有九句一
言請言答即第一會中三昧品內以言重請下之三
品亦以言答及第八會（普慧二百問普賢二千答）二言請示相答
三言請言及示相答四念請言答五念請示相答即
第九會顯以心傳心唯證相應離言說故又令目擊
而自證故（海會念請如來入定示相答也）六念請言及示相答如第
二會海會念請佛示相答菩薩言答佛心自在不待
興言佛力殊勝現相能答七言念請言答八言念請
示相答九言念請言及示相答如第一會現相品長
行念請共聲言請初光示法主現華表義現眾表教
即示相答在文唯四約義有九故云諸會有無然其
有無所以者初二後二有問中間五會無問下疏云
初會標果起因故問第二尋因至果故問但因有差
別寄六會以答之果無差別第七當會答也然諸會
更有問者並當會別義以總收之或重明於前非大
位問第八會因果純熟故須有問謂修行無礙六位
頓成故當會答第九會明稱性因果故別有問謂俱
入法界無差別故亦當會答四處都有三百一十句
<pb n="220"/>
問為初及第二各四十問第八二百第九三十中本
廣本問則難思問大眾同請豈無當根又如來請為
此攝否答當根善根即是因收以內有根外陳言請
義相稍疎故在緣收如來請者疏云不以常口求請
而以雲臺發言不以常身展敬而以光業代者為不
輕尊位故要復請者為重法故光臺說偈請名為加
請復是教主上別義故請人中攝約與說者之力即
是加者十地疏說前加分中遮那但意加今具身口
故復重加或以加從請但請者中攝故彼疏云因加
勸說目之為請加即是請故云加請。
鈔民罔常懷等者彼注云民所歸無常以仁政為
常鬼神不保一人能誠信者則享其祀故以下文
中下即十住品疏云謂無作三昧顯自覺智寂不
失照同契佛心故現三業加也。
疏然佛若等者僧祇隨好皆佛自說不待加故如第
七會其中除上二品餘品普賢等說要假佛加仍是
冥加無顯加（有本云第九會者誤書也）言第八會下說所成行依
前六會之法而修前六既已有加此不異前故略無
加或可略故無加別為一義經文缺略也言二七等
者第二會不入定無有加言七字亦誤書應是九字
下疏云普光法界無顯有冥故以第九會佛雖入定
菩薩不入而普賢文殊二聖開發皆云承佛神力故
有冥加而無顯加已上二七八九之四會約無顯加
故云無加也。
鈔皆與智勸說者與智故意同勸說故說同也。▲
鈔上顯通方下既此方說與十方佛同說故知是
通方之法此一人說即是一切佛說顯圓融無礙
之教也。▲鈔故十地經云下上二句云一切佛神
力咸來入我身論釋云下全是論文下疏云若直
望論意即指義大為果分故不可說說大為因分
是則可說更以義取略有二種一唯就十地以明
以證智為果分方便寄法等為因分此復二義一
以修證相對則方便造修為因分息修契實為果
分二以詮表相對則以守法顯地差別為因分真
實證智為果分二約究竟佛果對普賢因說義通
一部謂即此證智冥同究竟果海為果分如迹處
之空不異太虗地相之因同普賢因以廣說則有
無量差別事以勝願力復過於此故是則迹處之
空隨於空處之迹亦有說地智亦可寄言標舉故。
疏若爾僧祇等者若諸佛同加即同說及一說一切
說佛不說顯果海無言加菩薩說表因相可說爾僧
祇隨好二品皆佛自說應非一切佛通方之法亦非
一說即一切說亦應表果海可說因相不可說此上
躡跡相翻例難也。
鈔對前同說等者以初意答前二難僧祇微細隨
好難知故佛自說或可僧祇難知下位難知故隨
好微細法深益勝故或可雙通二品鈔各舉一隅
耳言僧祇數量重重者疏云是圓教所明深廣無
涯唯佛方測不同凡小所知如黃帝筭法但有二
十三數始從一二終至正載（謂一至十為十次有十三數謂十十為百
十百為千十千為萬次億兆京秭垓壤㵎正載是也）已說天地不容小乘六
十已至無數此有百二十四倍倍變之故非餘測
故數終寄不可說況復偈初更積不可說歷諸塵
剎以顯無盡所以佛自答者正表難思故（此與今初意同）
又明此品統語因位終德故佛說之（此等覺位故云終德別是一表
也）隨好光明者下疏云佛自說者有二意故一僧
祇因終此品果終（二品說果隨好最後）故二皆佛說二好用
劣相（足下一光）而用難思（三重頓圓）恐物不信故佛自說（初意
別是一表後意即今初意）。▲鈔超出因果下後意答後一難若
一向加菩薩說則說與不說二相定然今以相待
意答。▲鈔如鳥跡同者地經云如空中鳥跡難說
難可示。
鈔約表小異者由法理微隱故託事以表彰應知
<pb n="221"/>
大意必均何得觸途生滯。
疏加有二種者下疏問云加之與定何先何後若先
定後加則不應言汝能入是三昧此是諸佛共加於
汝若先加後定則不應在三昧分後又散心不能受
加古人通云加定一時難云為因不成不同俱有因
義加定可分故示正義云加有二種謂冥與顯冥加
在定前加令得定顯加在定後要得定方堪受加故。
鈔然意與智等者廣鈔第一云由身語表意意亦
成顯加也冥唯與智者意加為冥無身語顯時與
顯具三業不同。
鈔二七兩會等者二會如前第七會佛入定普賢
等說主不入定說十定品等皆承佛威力故唯冥
加。▲鈔第八會下問前釋入定為受佛加今第八
會普賢既入定何無佛加故此縱答也以缺佛加
一分經文故但有下唯有一分發起作用經文經云
入此三昧時十方一切世界六種十八相動出大
音聲靡不皆聞疏云動地警羣根故出聲令聞法
故前諸會表解可從它得故有它加此表行由己
立故自力發起又表行依解起無別法故無顯加
問既無加何須入定答攝解成行亦須入定是故
聖旨多端不可一准。▲鈔法界品下釋法界品無
顯有冥然有二義初顯無以是如來自說非唯無
顯亦無冥加故二普賢文殊下顯有冥加即如來
入師子頻呻三昧已次下普賢開發文殊述德是
也有本云第七普賢第二文殊者悞也此由後人
不曉鈔意悞有改作次前已說（由二七不入定等是也）今何
復云又此釋法界無顯有冥既如來自入三昧不
可有冥加豈成釋疏耶故知此示下開發述德經
中皆言承力故是法界品中無顯有冥義也。▲鈔
以如來下佛有力能與有慈能普常有冥加即是
通義申未入定緣缺無顯加即是別義上釋前冥
即未必有顯。▲鈔顯加之時下釋上顯必有於冥
也顯加之時是別義冥常不捨即是通義此恒加
也。▲鈔有多義門下如隨經疏會說之故云隨文
具顯也。
鈔各以異名揀之者謂世親攝論無性攝論梁攝
論。▲鈔即十勝相者謂應知依止勝相（體即阿賴耶識相也）
二應知相勝相（體即依圓計三自性）三應知入勝相（體即唯識性也）
四應知彼入因果勝相（體即六波羅蜜）五應知彼修差別
勝相（體即十地）六應知修差別中增上戒勝相（體即菩薩禁戒）
七應知增上心勝相（體即三摩地）八應知增上慧勝相
（體即無分別智）九應知果斷勝相（體即無住涅槃）十應知果智勝
相（體即諸佛三身）故鈔云等十相皆言應知者即理事等
法皆應知也皆言勝相者以能說主所說法皆殊
勝故或能所詮皆勝故然此十勝相即正標論中
所攝義也非該二三藏義。▲鈔疏家轉將者攝論
及莊嚴論釋藏者攝義疏轉釋云攝者包含義故
標云藏者以含攝故。
疏正翻為線等者探玄記第一云正翻名線何故稱
經謂線能貫華經能持緯義用相似但以此方重於
經名不貴線稱是故翻譯逐其所重廢線存經唯識
疏亦云線華奧旨等則知先古諸德多同此譯故次
鈔云此中總舉先古諸德不唯賢首一師。
疏五印度者梵語也一切經音義云天竺者相承音
竺准梵聲合云篤也古云身篤或云賢豆新云印度
皆訛傳也正云印特迦羅此翻云月也彼方月有千
名斯乃一稱如此土蟾蜍桂影等也西域記云良以
彼土佛日既隱賢聖挺生相續開導如月照臨故以
彼國而得此名。
鈔有三失下一經是敵對言非敵對故失二契字
是義不是名而以為名故失三三藏十二分各有
兩重總別但分一重故以修多羅為別名非總名
故失。▲鈔既無欲底下結難也既梵語中無欲底
<pb n="222"/>
二字但云修多羅明知名中本無契字。▲鈔集起
下即第八識集諸種子起現行故詎者何也。▲鈔
刊定記文猶似難見者以彼將藏與部合說似覺
文難故清涼為釋分藏部別各分兩重義即易見。
▲鈔雖標總稱即受別名者如云第一契經藏對
三藏言但是一藏故別對餘二藏亦有貫穿所應
說義攝持所化生故即修多羅却得總名以用貫
攝二字釋修多羅名故十二部中修多羅總別准
知。▲鈔若不通者結難也言契理合機者以契理
釋前貫字合機釋前攝字非以契字為修多羅名
也。
鈔今謂下清涼自釋也亦是破刊定之義然三藏
中但有一重總別十二分中却有二重總別皆破
刊定各於後重總別中各有一失初約十二部中
後重以通為局失謂十二部中修多羅本通自餘
十一部及於三藏故涅槃云佛說十二部經出修
多羅等故知十二部中修多羅為本而彼局唯通
自十一部不通三藏故有此失其刊定所立總別
亦不得成何者總則不該三藏總不成也別則本
通餘三藏對彼名別而汝不通別不成也後約三
藏中後重以局為通失以三藏中修多羅唯通當
藏十二部不通餘二藏故局而刊定却通餘二藏
故有此失其總別亦不成也以依十二部中部帙
分成三藏故三藏中各有十二分一代時教總分
為十二分如十二味香分為三藏如香分為三丸
三藏中各有十二分如三丸中各有十二味今修
多羅藏唯通當藏中十二分如第一丸自通當丸
中十二味由部帙各別故不通餘二藏如第一丸
不通餘二丸故三藏中無第二重總別問餘二藏
中有契合義否答雖有屬總十二分中修多羅分
通之問修多羅藏從總十二分中分之通當藏中
十二分餘二藏亦從總十二分中分之何不亦通
當藏中十二分答以名中云修多羅藏故餘二藏
不例問修多羅皆通當藏中十二分應復是一重
總別答若欲作十二分中總別今以修多羅藏通
之故義不成欲作三藏中總別又不通餘二藏故
不更為一重總別問三藏中各以修多羅分通各
自當藏中餘十一分更作一重總別復有何妨答
前以總十二分中修多羅一分通總十二分中餘
十一分竟義已通盡何須更說問三藏不出總十
二分既前已通十一分何要更通三藏答一代時
教大分為二一十二分者義類別故二三藏者部
帙異故故皆通之。▲鈔破於遠公三修多羅者次
下引當。▲鈔初全縱者約名敵翻則四句皆敵而古
德以言線為敵言經非敵則古德之義如其所破。
鈔二半奪也者若約義翻一敵三非而刊定但言
經線皆敵不言敵是聖教故半奪也。▲鈔今引意
者下即本論假修多羅名欲揀盡濫釋論云聖教
明知是翻譯修多羅為聖教也。
鈔儒即儒教等者莊子疏云昔有鄭人名綏學於
求氏之地三年藝成而化為儒儒者祖述堯舜憲
章文武行仁義之道辨尊卑之位故謂之儒也而
綏弟名翟綏化其弟遂成其墨墨者禹道也尚賢
崇禮儉以兼愛摩頂至踵以救蒼生此謂之墨也
言九經五經者一周易二尚書三毛詩四禮記五
春秋（五經）加周禮（六經）又加論語孟子孝經為九經也。
▲鈔雙含二義者一此方既以聖人言教方得稱
經今譯佛教經各不失聖教之義二四實中經能
持緯今經亦能持法持根故但言經雙含此二義
也言俱順兩方者順北方名順西方義故或可順
此方常也典也之二義亦順西方席經聖教之二
實也。▲鈔古人既以等者躡上所說通前以義為
名失也古人既以敵對單立線名無有契字明知
<pb n="223"/>
古人經上加於契字是半從義耳問准前所釋若
直譯為聖教諸過皆離何須委曲作此解耶似涉
穿鑿答故妙嚴鈔說苟文小左右貴為旨不乖中
有理可通則為出意釋之使夫後人不輕聖教若
理不可通則正之以梵本須為辨明令邪正區分
今既有理可通故出意釋之。
疏意義相似者汎言皆有貫攝之義今以聖教上貫
攝義取之含具上三實之義也。
疏義同井索等者經中義味無竭展轉無窮本為汲
引有情令通達法性故揩定邪正者若不依聖言取
決邪正何由定耶言能持於緯者即攝持義理及攝
持根心故言線能貫華者即貫穿法相及貫穿根行
故并前無竭滋多汲引有情皆是聖教貫攝顯理度
生之意故上云義意相似聖教一名義多含也。
鈔依古疏等者即探玄記也言取義便者先涌而
後出也然是古人依附論文助意以義為次欲令
易解非是後人理長於論主也。▲鈔一通二局者
由論云能貫能攝（上通舉能貫攝）所應說義所化生故（此併
舉所貫攝）既能所併舉故初約通釋然諸家疏鈔多唯
約局說則分貫穿對所應說義攝持對所化生也
故探玄唯云貫穿法相攝持所化圓覺疏鈔亦唯
局義故下引論釋貫穿唯約貫穿法相爾。▲鈔說
經因緣者所被機是因十方佛是加者解脫月是
請者此二為緣此唯約人中說因緣也故此引梁
攝論云是人又笈多所譯攝論云依處依人依所
為故。▲鈔即說經意者問發心品文准前第二鈔
釋俱是因緣中收何以此文不名因緣而名說意
耶答總說因緣此之三義不出因緣今又立一說
經處二根為因加之與請為緣三以所說法為欲
利益無盡智照諸法令行妙行故開本新佛性令
至佛果為實義故等俱為經家所貫穿之法故異
於前然前十句中佛神力故世尊本願力故二句
屬前佛加故今唯引為欲下諸句也等字等餘五
句言是用者利生行行開顯佛性是經勝用故。▲
鈔言相者乃至更無餘相者問經說三諦等義云
何更無餘相答中道諦亦依二諦但義別故亦不
離三諦又第一義諦依真開之或二諦通所依體
體不離義故。
鈔一一皆通二諦者約八諦四重前後相望故一
切諸法皆通二諦也言蘊即五蘊者光明覺鈔云
色受想行識五名蘊者積聚義也若過去若未來
若現在若內若外若麤若細若劣若勝若近若遠
如是一切略為一聚名蘊一色蘊中可見有對色
為麤不可見無對為細又不可見有對望上為細
望不可見無對為麤不可見無對色唯是細染污
名劣不染污名勝現在名近過未名遠餘蘊例然
但麤細一門有異謂意相應四蘊為細五識相應
四蘊為麤依五根故或約九地下地為麤上地為
細廣說八蘊謂色四地水火風心四受想行識中
說記蘊略說二蘊所謂色心言十八界者謂六根
六境六識也界者一種族也是生本義二族類義
種類自性各不同故十二處者謂六根六境也處
者生門義謂六根六境是心所長處亦名十二入
瓔珞經云六根六境為識所入處故然上三科愚
心所為我故說蘊愚色說處愚心色說界又上根
聞略得悟說蘊中根聞中得悟說處下根聞廣方
了故說十八界又樂略樂中樂廣故說三不同言
十二因緣者謂一無明即根本煩惱內痴一法為
體二行者造作為義以身語意三業思為體三識
者了別義然唯種子約當生現行位言有了別次
下四支義准於此即取第八識親因緣種子為體
四名色者四蘊心心所種子為名色蘊種子為色
五六處者即內六根是六識生滅之處故六觸者
<pb n="224"/>
以能觸對前境故取第八識相應觸及前六識一
分異熟無言說觸種子為體七受者謂緣境時有
領納義亦取第八相應受前六一分異熟無記受
種子為體八愛者躭染於境名之為愛唯取貪一
法為體此通取現行能所生種子也九取者執著
追欲義也即全界煩惱為體十有者即識等五現
行果法事是三界所有名有十一生者起義即有
支種子生起現行故十二老死者壞滅義將死正
死故名老死言四諦者苦以逼迫為義集以增長
生死為事道以除患為功滅以累盡為名四皆真
實故名諦也言食即四食如世親論第十初說
者論云四種食者一不清淨依止住食謂段等四
食（等於觸思識之三食即通說之四食也）令欲纏有情不淨依止而
得住故二淨不淨依止住食謂觸等三食（等思識也）
令色無色纏有情淨不淨依止而得住故由此依
止已離下地諸煩惱故說名淨未離上地諸煩
惱故說名不淨是故名淨不淨依止如是依止由
觸意思食而住三一向淨依止住食謂段等四食
令聲聞等清淨依而得住故四唯示現依止住食
謂即四食諸佛示現受之得住是故諸佛食此第
四示現住食者為令能施諸有情類淨行為因福
德增長雖現受食不作食事如來食時諸天受取
施佛意許諸餘有情由此因故彼諸有情速證菩
提（上皆論文）若起世經云何等眾生段食如閻浮提人
豆麨等餘三天下食細段食六欲天亦然色界以
禪悅為食也二觸食即一切卵生得身者也三思
食如魚蛇等以意思而潤身也四識食即地獄及
識處天也評曰前攝論段等四食義通凡聖唯色
無色界無段食起世經約別義各說乃增勝義邊
非不通凡聖也言四靜慮者一有尋有伺靜慮二
無尋無伺靜慮三離喜靜慮四離樂靜慮俱舍頌
云初尋伺喜樂後漸離前支是也言四無量者即
慈悲喜捨緣無量有情起無量行解感無量果故
名無量言四無色者即四空處一空無邊處二識
無邊處三無所有處四非想非非想處言八解脫
者一內有色想外觀色解脫（謂於內有色想貪為除此貪觀外不淨青
淤等色令貪不起故名解脫）二內無色想外觀色解脫（謂於內身無色
想貪離已除貪為堅固故觀外不淨青淤等色令貪不起名為解脫第三淨解脫身
作證具足住（謂觀淨色令貪不起名為解脫觀淨色者顯觀轉勝此淨解脫身中證得
具足圓滿得住此定名具足住）四空無邊處解脫五識無邊處解
脫六無所有處解脫七非想非非想處解脫（四無色定
為此次四解脫各能棄背下地貪故名為解脫也）第八滅受想定解脫身
作證具足住（棄背受想名為解脫）此八亦名八背捨謂未發
真無漏慧斷三界諸業即名背捨斷已即名解脫
言八勝處者華嚴孔目云勝於境界勝於煩惱故
名勝處智論云譬如人乘馬能破前陣亦能自制
其馬故名勝處亦名八除入（謂於前八背捨後次入是觀也）一內
有色想外觀色少好色惡色（謂用前觀而不多觀者若緣多則長而不
能轉變故不得隨心自在少則能觀不淨心得自在不起憎愛）二內有色想外觀
色多好色惡色（心既調順則觀多無妨得自在通達不淨境故）三內無色
想外觀色少好色惡色（義意如前）四內無色想外觀色
多好色惡色五內無色想外觀青色青觀青光（觀青
色轉變自在少能多多能少光色照耀勝於背捨所見青相亦不起法愛）六黃七赤八
白准上言之（初二如初解脫次二如第二解脫後四如第三解脫謂初二解脫各分多
少有四後四即青黃赤白伏心境勝前故）言十徧處者謂青黃赤白地
水火風空識觀十方青等十法無二無量故名徧
處言三十七品者即四念處四正勤四神足五根
五力七覺支八聖道如前已明四無礙解者法義
詞樂亦如前辨無諍三昧即空定也既逈絕諸相
豈有諍耶。
鈔如說一切等者不顯了故名密所說三性等即
顯了說言四意趣者普賢三昧鈔引攝論無著說
一平等意趣謂如說我昔曾於彼時名毗婆尸（此云
<pb n="225"/>
勝觀）正覺等者無性釋云謂一切佛由資根等互相
似故說彼即我非昔毗婆尸即今釋迦楞伽中約
四義釋一意等二語等三身等四法等云真實故
說即彼而實非彼二別時意趣謂如言若但誦多
寶如來名者便於無上菩提已得決定又由唯發
願便得往生極樂世界無性釋云謂觀懈怠不能
於法精勤學者故作是言此意長養先時善根如
世間說但由一錢而得千錢解云以後別時得彼
千也以一錢為千錢因念佛為菩提因發願為安
樂因三別義意趣謂如說言若己逢事爾所殑伽
沙佛於大乘法方能解義無性釋云意約證相大
乘不約教相大乘故作是說四補特伽羅意樂意
趣謂如如來先為一人讚歎布施後還毀者謂隨
此人得成何心故若人於財物有慳悋心為除此
心先為讚施若樂行施施是下善欲令渴仰餘勝
行故毀之不達者言互相違餘行例然此等皆佛
意趣耳言四隨者出於禪經問明疏云一隨樂將
護彼意稱樂其心故二隨宜附先世習令易受行
習已成性故三隨治觀病輕重設藥多少故四隨
義隨根熟時聞即悟故等字等取四悉檀智論第
一云有四悉檀（此云義宗也）總攝一切十二部經八萬
四千法藏皆悉是實無有相違一世界悉檀有法
從因緣和合故有無別性人亦如是五眾和合故
有無別人二各各為人悉檀觀人心行而為說法
於一法中或聽或不聽如為斷見人說雜業故雜
生等為常見說無人得觸得受等三對治悉檀對
治則有實性則無如酸醎等於風病名藥餘病非
藥不淨等於貪等亦爾（治貪是藥治嗔非藥）四第一義悉檀
一切法一切言論差別皆悉平等一味又廣鈔云
天台釋意分別令稱根適悅是世界令生善心是
為人令惡除滅是對治令入聖道是第一義又云
雙說空有是世界單說有為人單說空是對治非
空有是第一義義等無方也。▲鈔所作事名義者
既云所作事故名義則顯非所詮名義也。
鈔謂佛世尊於彼方所者即前是處也為彼有情
者即前由此也依彼所作諸行差別者即前為此
也上三同攝論依故演說無量蘊相應語乃至廣
說者即攝論相故法故也何者前云蘊等諸法一
一皆通二諦即是相故蘊等即法故（其表故在乃至）中或
即次云能引義利是前義故前義故是次義利故
前義為正。
鈔名為法本者經云法輪者法本如重頌如受記
如不誦偈如無問自說如乃至十二部經皆云如
既十二部中初合云契經如而云法本如明知譯
修多羅為法本也十藏品疏遠公以五義釋之一
教為理本二經為論本三總為別本四初為後本
五略為廣本後三即三修多羅也名直說言者總
相而言名為直說一一語言多義分別名非直說
聖教及經義如前說。▲鈔又遠公下一總相謂涅
槃十五云始從如是我聞終至歡喜奉行皆名修
多羅即總為別本二別相謂就前總相分出十一
餘十一不收者還復攝在修多羅中名為別相用
斯別相望祇夜等為其本故名初為後本三略相
於彼別相十二分中初總標舉名修多羅後廣釋
者隨別名之如言色者即是根本略相復云青黃
等者是名廣相故云略為廣本刊定記破於後二
者彼云別相無聖教亦乖正理略相違雜集雜集
云修多羅者謂長行綴緝略說所應說義刊定釋
云略說所應說義者即是長行綴緝曾無先略標
舉後廣釋之相當知略者總之異名（謂修多羅一分是總）餘
十一分是別今修多羅依藏部中總相業用而立
其名餘藏部名依藏部中別相業用所以者何修
多羅業能貫攝故餘藏餘部所詮所化由此貫攝
<pb n="226"/>
彼方成故涅槃十五云始從如是我聞終至歡喜
奉行皆修多羅故評曰此即刊定立破意許其總
相修多羅無後二修多羅也准知前立二重總別
中後重總別亦取遠公總相之意非新自立也言
並在十藏品中救之者下疏云然其後二不違雜
集長行綴緝等（言綴緝即是十）一所不攝者如賢首品云
爾時文殊師利說無濁亂清淨行大功德已等類
名長行綴緝此是結集綴緝非佛正說故云十一
所不攝者若長行綴緝即是總相修多羅爾既即
總相何但言長行揀偈頌耶（此成別相）其略說所應說
義者即是略為廣本如賢首品欲顯示菩提心功德
故即其類也即是略相略標下之所說亦順成實
論名直說語言此通十二分皆有此一則不違雜
集論也（此成略相）若十二分中修多羅並通前三種若
三藏中修多羅唯局總相但開雜集別義以成後
二有不曉者妄非先賢等問有總相處必有別略
二相何以三藏中修多羅唯局總相答據義合爾
理已極成今欲彰十二分中修多羅具通餘十一
分及於三藏故云具三相以從總相立於經藏揀
異二藏名局故不通二藏設有別相略相但局當
藏中者不能收餘二藏中別相略相又此三藏中
總相修多羅若望總十二分中修多羅亦但是少
分若爾餘二藏中豈無總十二分中修多羅之分
耶答雖略有少分而立調伏對法之名不名修多
羅故十藏鈔云餘二藏有契合者即十二分中修
多羅耳此約義該何須更立兩重總別則三藏中
修多羅為唯總相是故不通餘二藏也是知三藏
中修多羅雖言總相仍狹如十二分中總相此即
言總意別也。
疏調練通於止作者於三業不行惡曰止行惡曰作
此約惡而言止持作犯也又於三業行善曰作不行
曰止此約善而言作持止犯也故南山云言止持者
方便正念護本所受禁防身口不造諸惡目之曰止
止而無違戒體光潔順本所受稱之曰持言作持者
惡既離已事須善修必須策勤三業修習戒行有善
起護名之為作持義如前說言作犯者出家五眾內
具三毒我倒在懷鼓動身口違理造境名之為作作
而有違污本所受名之為犯言止犯者癡心怠慢行
違本受於諸勝業厭不修學故名為止止而有違反
彼受願故名為犯然今疏意通上義文唯止惡作善
故云通於止作等言契經藏中類有此釋者應云能
詮藏上有契理合機之功能名有財釋也。
鈔准刊定記者辨異翻也言證稱為律者弘決志
云不取律呂之律但約如世律令陶虞所造蕭何
以為九章漸分輕重委悉故也爾雅云法也法律
所以詮量重輕犯不犯等雖舉此欲令人知不犯
此正依素律師也。▲鈔素律師者名懷素按開元
釋教錄云俗姓范氏京兆人世襲冠冕真觀九年
出家投禮襲三藏為弟子立性聰敏專尋經論進
具之後偏肆志毗尼依道成律師學四分律不淹
時序而為上首先居弘濟後住太原學侶雲奔教
授無輟以先德所集多不依文率己私見妄生增
減乃檢尋律藏出戒心羯磨任取成文非妄穿鑿
可謂嗣徵迦葉繼軌波離又控四分記鈔兼經論
疏記等五十餘卷現行於世今此即四分律疏第
一卷中文也（此與章書懷素但名同爾彼與顏魯公同時與素律師相去近於百年）
言或云是[鞥-合+(白-日+田)]泥迦毗那耶等者律鈔解云明了論
言本音毗那耶此略言毗尼有五義故一能生種
種勝利謂引生世出世善二能生身口二業清淨
及正直三能滅罪障（此同次疏）四能引勝義在家者引
令出家乃至引到梵住聖僧住無餘涅槃五勝人
所行事謂最勝人是佛次獨覺及聲聞是勝人等
皆行其中若凡夫行者亦是勝人方能行故言傳
<pb n="227"/>
有訛略者下三訛上一略俱不得其正名。
鈔東塔又云者以素律師住東塔寺故亦第一疏
故言又云。▲鈔釋曰下清涼評義也今既毗膩多
此云已調伏是滅義准母論毗尼翻為滅則毗尼
是毗膩多之略梵語也與前段云毗尼是毗奈耶
之訛略翻為調伏之義有乖此即難意也而上又
云下躡前釋之既毗尼含調伏與滅二義故前段
云毗尼是毗奈耶之略稱即翻為調伏今第二解
又以毗尼翻為滅也故疏云毗尼或翻為滅或是
不定之辭故不可定取也。▲鈔滅有三義下謂律
行之體非即是滅今云滅者前二義從滅得名後
一義從所得果為名故云滅也言不殺盜等者即
三業七支等滅未起之非也。
鈔故律中有犯毗尼有諍毗尼者亦彼疏文也然
有本鈔云有淨毗尼者淨字悞書也諍字為正故
四分律毗尼有二種有犯毗尼有諍毗尼如四十
七八卷中廣說今當略示其相謂所滅之病是其
四諍一言二覓三犯四事能滅之藥是七毗尼謂
現前憶念不癡自言治多人語罪處所草覆地此
七毗尼能滅四諍名七滅諍也（即有犯毗尼也示滅七種違犯之過
故）一言諍者謂辨法相是非邪正各執己見而生
其諍諍由言起故曰言諍二覓諍者比丘犯過理
須為除制有三根（無貪無恚無癡是為不諍根）五德（有二五德一自恣五
德二舉罪五德如常）舉彼同來詣僧伺覓前罪令其除殄因
舉彼犯遂生於諍諍由覓生故曰覓諍三犯諍者
有過在懷宜須懺盪罪相難識詞各紛紜遂生諍
競由犯起諍故曰犯諍四事諍者羯磨彼事義在
精明片有乖違即不成遂獨情忍易同和理難各
執一見無能辨事因斯致諍諍起由事故曰事諍
上四是病起之源有犯毗尼即七滅諍者一者應
與現前毗尼當與現前毗尼緣中如佛在舍衛國
迦留陀夷與六羣比丘往阿夷羅跛提河中浴時
迦留陀夷先出錯著六羣比丘衣去六羣後出不
見衣止見迦留陀夷衣即言迦留陀夷偷我衣人
不現前便作滅檳羯磨迦留陀夷聞已有疑即往
佛所以此因緣白佛佛言汝以何心取答言謂是
我衣不以賊心取佛言不犯不應不看衣而著不
應人不現前而作羯磨呵責羯磨滅檳羯磨等乃
至自今後謂諸比丘結現前毗尼滅諍應如是說
現前毗尼（滅於言諍即無其言也）二者應與憶念毗尼當與
憶念毗尼緣中佛在舍衛國時沓婆摩羅知僧事
六羣得惡房臥具惡請處起嗔謗言有愛有恚有
怖有癡遂將婬事誣諍親於眾中僧問處實彼言
我從生來乃至夢中不行此事況於覺悟比丘以
事白佛佛令反結問六眾便言沓婆摩羅清淨無
如是事佛言沓婆摩羅無著人無有故犯應白四
羯磨與憶念法也（此滅覔諍為舉人過須令憶念）三應與不痴毗
尼當與不痴毗尼緣中佛在舍衛國難提比丘得
癲狂病往來出入不順威儀多犯眾罪比丘詰問
便言病時造罪病瘥不作以事白佛佛言有三種
痴一常憶來二不憶不來三或憶不憶或來不來
此人應白四羯磨與不痴毗尼正病時造罪非犯
瘥後不作應僧清淨得足僧數故因制法（亦滅覔諍也）
四應與自言治當與自言治緣中佛在瞻波國僧
說戒時佛在眾中坐默然不說阿難請佛說戒佛
言欲令如來於不淨眾中說戒佛無有此理時大
目連入定觀見犯戒者近佛而坐即以牽出白佛
眾已清淨應說戒佛言從今後不應如是為凡有
犯須取自言方得治罰因制此法（滅犯諍也）五應與多
人語當與多人語緣中佛在舍衛國時諸比丘諍
事不息遂至僧中斷不可了白佛佛言應與多人
語為諍法不定應行除取多人語行時有三一顯
露二覆藏三耳語若上座向如法人顯露貴望多
<pb n="228"/>
人俱隨若向非法人覆藏耳語行恐多人隨之（此滅
諍也）言六應與罪處所當與罪處所緣中佛在婆兜
釋翅搜國象力釋子能善論議得外道問前後相
違僧中亦爾比丘以事白佛佛言應白四羯磨與
彼羯磨治取本罪奪三十五事若伏首本罪者應
白四羯磨如法為解故立此法（亦滅覔諍也）七應與如
草覆地當與如草覆地緣中佛在舍衛國比丘共
諍七年難滅以事白佛佛聽彼二眾相對共懺各
眾上座互白云我等行來出入多犯諸罪共長老
作草覆地滅白已彼此和合罪諍俱滅更不相舉
如草覆地不得舉起有斯制也（此滅犯諍若滅事諍通上七毗尼也）。
鈔是發業之本者業是所發即前七支等業皆以
煩惱為本煩惱即發業之無明也言調伏貪等者
等癡慢疑惡見即六根本發業煩惱也滅此令盡
故滅煩惱。
鈔三得滅果者律鈔云薩婆多言毗尼四義餘經
所無一戒是佛法平地萬善由之生長二一切佛
弟子皆依戒住一切眾生由戒而有三趣涅槃之
初門四是佛法瓔珞能莊嚴佛法具斯四義功強
於彼今即第三義也言便得第一等者即得滅果
也。
鈔或名尸羅下疏翻云清涼律鈔云尸羅言冷無
破戒熱及三惡道熱故探玄記云三業過非由如
火然戒能息滅故云清涼又素律師疏云惡能令
生心熱惱戒能安適故曰清涼又惡能招惡道熱
惱戒招善趣故曰清涼又究竟解脫寂然常樂清
涼果也故云雙從因果得名。
鈔非是定共者具云定共戒新云靜慮律儀以法
爾一切上二界有漏定俱現行思上有防欲界惡
戒功能為體道共者具云道共戒新云無漏律儀
亦名聖所受戒以法爾一切上地所有無漏道俱
現行思上能防欲界犯戒功能為體唯識云戒依
定中止身語惡現行思立故是假有本疏述曰謂
依定中止身語惡現行思上立定道戒不約種子
此名隨心轉故現行思可爾種子不爾故止身語
惡者假色為色所由（由此勢力遮防身語惡色殺盜妄等令不現前遮防色故
此無表假立色名）言是遠離下此釋能揀之別解脫戒謂
於師前虔恭合掌口陳乞戒之詞心所熏種羯磨
竟時種體之上防非發善功能倍倍增長此防發
功能是別解脫體問此三種戒雖種現不同何故
皆取思之一法答以造作義名思力最勝故以此
戒異定道之戒故云為別別則別於他定道戒有
餘勝能復立別名然此疏中第二意名三業七支
別別防非等者謂隨一一戒各能遮防一種過非
令不起故名別三業諸過能令行人不得自在故
如覊縛招果不失謂之業緣由是無始至今不得
出離今以此戒悉能遠離故名解脫。
鈔即第三名中別義者是唯從果為名也疏中有
為無為二種解脫果者即有餘無餘二涅槃果也
示可理智名無為有為種體之上防非發善功能
隨順此果解脫名前解自體名解脫此解從他名
解脫故遺教經下證唯從果為名也又相續解脫
經云下亦可證雙從因果得名依此下鈔釋也依
此經故五分法身及涅槃名解脫果由受持此戒
為殊勝因能得彼果故以隨順為因也然此第三
名後疏中有第四名曰性善者性能發善故又能
止惡故言守信者是第四名中別義也昔於師前
期心受戒性遮並護始卒無虧以文義易故鈔不
釋也。▲鈔又刊定下皆是四異名外更有異名初
離障解脫次作用解脫後之三名非今所用因便
揀之。
鈔謂制伏過非等者一滅業非不殺盜等也二滅
煩惱調伏貪等令盡故即皆是止行調練三業者
<pb n="229"/>
即前疏云調練通於止作如跳行倚住不跏趺坐
左脇臥等應止而不行行倣象王之步住如山王
不動坐必跏趺臥右脇等此皆應作口則不風邪
言非順道等此應不說有益始發言故意則妄念
分別止令不起出離觀行勤而行之言性善守信
通於止作者謂受持衣鉢等應作之離衣畜長等
應止之故云通於止作言毗尼以止惡作善為宗
者是惡應止是善應行如前所說應止者止即成
持作乃成犯應作者作乃成持止乃成犯故云律
宗其唯持犯等此上總意下雖別說示不出此故
云總為顯相。
鈔五眾罪者笈多譯云五篇罪今云五眾約能犯
之人以目所犯罪也即比丘比丘尼式叉磨那沙
彌沙彌尼各有所犯如比丘犯二百五十戒等或
云於五篇中有多條數故云眾也然五篇名義繁
廣恐學者欲知當依律鈔各示其相南山云五篇
七聚約義差分正結罪止樹六法今依六聚且釋
其名一波羅夷二僧伽婆尸沙三偷闌遮四波逸
提五波羅提提舍尼六突吉羅此上六名並無正
譯但用義翻略知途路（又云今五七不同具有三義則入五中一者名均二
則體均三則究竟均不其此三通義入聚攝而六七差別者六合吉羅以同體故七離於惡說以過多故
身名惡作口名惡說此聚分二也）初波羅夷者義當極惡三意釋
之一者退沒由犯此戒道果無分故二不共住非
但失道而已更不入二種僧數說戒羯磨三者墮
落捨此身已墮在阿鼻地獄故十誦云墮不如意
處四分云譬如斷人頭不可復起若犯此法不復
成比丘二僧伽婆尸沙者善見論云僧伽者為僧
婆者為初謂僧前與覆藏羯磨也言尸沙者云殘
謂末後與出罪羯磨若犯此罪僧作法除故從境
立名婆沙云僧伽者為僧婆尸沙者是殘若犯此
罪垢纏行人非全淨用有殘之罪由僧除滅故也
四分中證明僧殘便成上解又云有餘以行法不
絕為名也毗尼母云僧殘者如人為他所斫殘有
咽喉故名為殘理須早救故戒律云若犯此罪應
強為波利婆沙等由隣重罪故也三偷蘭遮者善
見云偷蘭名大遮言障善道後墮惡道體是鄙穢
從不善體以立名者由能成初二兩篇之罪故也
又翻為大罪亦言麤惡聲論云證音為薩偷羅明
了論解蘭為麤遮那為過麤有二種一是重罪方
便二能斷善根所言過者不依佛所立戒而行故
言過也然偷蘭一聚罪通正從體兼輕重律列六
聚七聚並合偷蘭或在上下四波逸提者義翻為
墮十誦云墮在燒煑覆障地獄故也四分僧有百
二十種分取三十因財事生犯貪慢心強制捨入
僧故云尼薩耆也餘之九十單悔別人若據罪體
同一品懺出要儀云尼薩耆舊翻捨墮五波羅提
提舍尼聚者義翻向彼悔從對治境以立名僧祇
云此罪應發露也即此律戒本中具明悔過之辭
六突吉羅聚者善見云突者聚也吉羅者作者聲
論正音突悉吉粟多四分律戒本云式叉迦羅尼
義翻云應當學胡僧云守戒也此罪微細持之極
難故隨學隨守以立名十誦云天眼見犯罪比丘
如駛雨下豈非專翫在心乃名守戒也然七聚中
分此一部以為二聚身名惡作口名惡說者或云
突吉羅惡說也然二不定法託境以言通該六聚
若論罪體生疑不信是突吉羅又影三罪二罪者
略舉生疑之事矣七滅諍中罪亦通有但為競於
四諍彼此未和故制七藥用以除殄而僧尼同數
共成通戒焉。▲鈔等起等者釋中由四因故而犯
諸罪則四因皆能等諸罪一無知故者從受後不
學律故無知或可雖學以愚暗故無所知識二放
逸故者放縱逸蕩不檢三業故三煩惱盛故者以
貪嗔等增盛不能制故四不尊敬故者以無慚愧
<pb n="230"/>
故不尊重敬愛如來所制清淨禁戒或可四義相
躡而起由無知故放逸放逸故煩惱盛煩惱盛故
無慚愧也。
鈔還淨等者上二約犯此下約治也言由意樂者
二師異說寂照云謂設有違犯悔懼交至自陳所
犯不由他舉方受治罰如昔所受律法儀式隨犯
輕重誠心懺悔既洗滌已戒還清淨此是通相之
意若會解云由意樂者以造業時但起心念未曾
發動身口故懺悔時但須責心不須治罰故律鈔
云若不動身口則輕責心即滅若動身口則重對
人方滅今初義也又云輕罪者但云不應起如此
心是名責心懺悔又云行婬時先起心未動身口
責心即滅即今由意樂不由治罰也故笈多譯論
云由心淨非治罰言如受律儀者次引梁論云如
本受持時受持由責心即對治故二釋之中後釋
近宗先治輕後治重故。
鈔出離等者七種中一各各相對者如犯第五篇
罪二人各各對首發露遮相續故律鈔云提舍尼
此翻為各對應說對人說所作罪也又吉羅中動
身口罪亦對人懺滅也此二望前諸聚亦唯出離
輕罪爾二誓受治罰者此治重罪如僧殘罪請二
十僧六夜行摩那埵供給承事（摩那埵此云折伏貢高亦名下意謂
承事眾僧僧祇云折伏下意即今誓受治罰之義也）七日滿僧為羯磨除罪
還令戒淨如本所受等故得出離三等有妨害等
者謂等所制有罪則妨餘事（如制僧不得故弄陰出精後有僧夢遺疑
犯復開云除夢中又如尼薩耆中制不得畜長衣後阿難得一貴價納衣欲與迦葉十日方還後佛開云
過十日不淨施犯律中先等制後有妨害餘事復開者極多故云等有妨害）亦如律中
比丘不得畜八不淨物（一田宅二種植三貯積糓帛四畜諸奴僕五畜養羣
畜六錢寶七象牙毛毯等八銀鐵釵釧等）言還開許者如第一田是妨
道別人不開善見云居士施田宅地別人不得用
若供養僧者得受二種植中除供佛供法供僧為
僧得也三貯積糓帛者僧祇云若比丘齋時作念
此後時恐貴今糴此糓我當依是得誦經坐禪行
道四畜奴僕中僧祇云若人言施供給僧男淨人
聽受若施別人一切不得若施淨人若料理僧故
別人得受五畜畜生中若人施畜生不應受謂馬
驢猪羊等若見比丘不受云我當殺之應語今自
施水草勿令傷害等餘皆例之四別立等者謂隨
時隨處眾僧和合立所制法則後還捨眾所制法
即是隨方毗尼眾既制已犯必有罪如今堂儀等
後僧和合還捨所制先犯罪人是時出離此意出
梁攝論又如律中佛聽曠野中行多比丘於布薩
日應和合當下道集一處結小界說戒白二羯磨
（即別立止息也）結界說戒已還作白二羯磨以解小界而
去（即僧和合已捨所制也五轉根者集玄云比丘比丘尼共
住犯不共罪若轉男根以為女時與尼共住即無
所犯尼轉反上六真實觀者上五約事云離今六
七兼理觀證道也嗢拖南或云[鬱-山+止]拖那縕陀南此
云集施又集總散又總攝又散又攝施與集法義
施他也或云鄔拖南此云標相無常是有為法標
相苦是有漏法標相無我是諸法標相涅槃寂靜
是無為法標相或名四法印能作無常等觀出離
眾罪故瑜伽四十六云復次有四種嗢拖南諸佛
菩薩欲令有情清淨故說四種如前無常等故鈔
云諸行相觀等七由法爾等者即見道位見諦理
故任運出離諸罪也。
鈔毗奈耶復有四義者此別明戒相也補特伽羅
此云數取趣數數造業取諸趣故此雖名總別目
人趣即是約人律儀唯局人中制所學處聲聞之
戒不許餘類故（天多樂逸地獄苦逼鬼處羸苦畜生痴暗故不能受持律儀唯人是
法器故）。▲鈔白彼補特伽羅所犯者如第二篇中第
一故弄陰失精者佛在舍衛國迦留陀夷欲意盛
於房中漏失比丘白佛因制此戒五篇皆有緣起
<pb n="231"/>
即因彼彼人所犯已大師集僧制所學處而言處
者瑜伽云一自利處二利他處三真實義處四威
力處五成熟有情處六成熟自佛法處七無上證
等菩提處由尸羅不清淨三昧不現前以依定故
方得法慧是故偏得學處之名根本能生故名為
處是處應學故名學處故遺教經云戒是正順解
脫之本故。▲鈔三分別者如十二年後方制廣戒
是也。▲鈔四決擇等者集玄云如殺戒中杌作人
想壞而有罪人作杌相壞而無罪又如鮮白比丘
尼遠道詣佛路遭強者逼而無樂想故亦無罪此
等之類皆決判所犯也。
鈔然明了論等者此釋前第七出離中小隨小之
義也此依彼論取義釋之如論正文云（論具名二十二明了
論）偈云解小隨小非小戒釋曰佛世尊立戒有三
品一小戒二隨小戒三非小戒小戒者僧伽胝施
沙等（即僧伽婆尸沙也論有等言應等餘篇罪也）隨小戒者是彼不具
分罪（今鈔云二種方便者以是第二篇方便故云彼不具分言二種方便者偷蘭遮突吉羅也律鈔
云一遠方便如行婬時先起心未動身口責心即滅二次方便謂動身就彼或說欲作此等對人懺即滅
通名吉羅三近方便至彼人邊或欲磨觸身未交通是偷蘭遮期行婬事故磨觸非為戲樂故偷蘭遮不
成僧殘此對人懺除評曰初次二方便皆是吉羅近方便即偷蘭遮為二種方便既云不成僧殘即今論
云彼不具分罪也然偷蘭但為一方便唯有吉羅為二方便故律鈔云<bz>〔彼〕</bz>逸提三十九故成一百二十而
無偷蘭有二吉羅今為第二篇方便故通蘭吉也非小戒者四波羅夷（今唯
前二）復次小戒者諸戒中性罪（今但云性罪然是餘四篇中性罪非是四
波羅夷之性罪也）隨小者諸戒者所有制罪（與鈔文不受持衣鉢因佛
制之方成罪也問性罪是小罪云何是大耶答望四波羅夷名大罪故故次文而云）非小罪
者四波羅夷等（上二二釋異第三二釋同）然彼論釋性罪制罪
云佛所立學處有三種一性罪二制罪三二罪此
中性罪者若是身口意惡業所攝或由隨及惑等
流故犯復於此過犯中故意所攝有染污業增長
與此俱有罪相續流是名性罪異此三因所犯或
由不了別戒或由失念或由不故意過犯此中若
無惑及惑等流及無念念增長是名制罪若具二
相是名制性二罪准此今云性罪則諸罪中三業
煩惱等俱念念相續故名性罪見諦道中斷分別
煩惱故無此罪其四波羅夷律中雖有懺辭然現
身不得道果（故今七種出離唯約後四篇也）。
鈔那引小教者以雖引攝論等文皆是論中明小
乘戒相故此難也答中今更下以菩薩攝律儀戒
亦以七眾戒為體但持心異戒條名意大同故得
引小乘戒相又上所引下是鈔主第二意也次大
乘律中此土多闕故。
鈔又上云者下逐難釋之即如初受戒後而持之
其或有犯如其輕重治令清淨故疏相者性也下
體性有同有異異者相據於外性主於內體者性
相之通稱則寬狹之不同然今性是體性故名相
也問所對法中既唯四諦之境涅槃之果何太局
耶答然以四諦有生滅無量無作不同通大小乘
權實等義又涅槃通三乘所證故對法藏中四諦
等攝一切法盡也。

華嚴懸談會玄記卷第十五

音釋
沓（徒合切）。覊（居宜切覊絆也）。糴（他吊切買米也）。盪（徒黨切滌器也）。嗢（烏沒切咽也）。
縕（於云切又於粉切）。杌（五骨切樹無枝也）。綏（先唯切止也安也）。身（音乾）。篤（元是
毒字或筆悞也）。綏（先唯切安也）。駛（也疾）。

<sarticle>華嚴懸談會玄記卷第十六</sarticle>
蒼山再光寺比丘　普瑞集
疏對向者俱舍論文向前涅槃疏配釋也對觀亦論
文觀前四諦亦疏配屬問何故望涅槃名對向不名
對觀耶望四諦名對觀不名對向耶答探玄第一云
一對向謂因智趣向涅槃二對觀謂果智觀證涅槃
<pb n="232"/>
滅故雖因智亦有對觀然仰求進修故但名對向。
疏及相應心所等者慧亦心所則別境中一數今無
漏慧起時必與餘心所相應而起謂餘徧行五別境
五與善十一也言等者等取五蘊故鈔云總說無漏
五蘊為對法此約總說別正取淨慧五蘊即隨行爾。
鈔故為此通者由對涅槃果故云對向對四諦境
故云對觀此清涼意對向唯見道已去因對向涅
槃果對觀通因果智對觀四諦境不爾因果智對
觀四諦豈非境耶言揀濫者恐能對慧既持自性
何不亦名法耶濫所對故言若據法能持自性下
此是通相之意慧是能對但名為對非所對故不
名為法為分能所即是別義如斯揀也。
鈔慧依於法慧為主故者以論藏研窮性相正為
發生無漏智慧故云慧為主故即是名中對字非
依主釋中主為法體主為法體即是今法字或可
上句出法論所以下句出慧論所由學者任意言
出其異名者此因便故來以辨異名在後段故應
是阿毗云無比達磨云法兼猶更也更成立上慧
義故。
疏對義同前者論但云此法對向無住涅槃能說諦
菩提分解脫門等故數者下皆是論文。
鈔如十地疏明者下疏云自相者色心等殊故共
相者同無常無我故又自相即俗諦共相即真諦
等。▲鈔亦如初地中辨者瑜伽四十五云一論體
有六一言論二尚論三諍論四毀謗論五順理論
六教導論一言論者謂一切言說言音言詞是名
言論尚論者謂一切世間隨所應聞所有言論等
諍論者謂或依諸欲所起自他所攝諸欲相侵奪
等或因惡行所起自身惡行他譏毀等或依諸見
所起毀謗論者謂懷憤發者以染心振發威勢更
求擯毀所有言論順理論者謂於善法律中為諸
有情宣說正法隨順正行隨順解脫故教道論者
謂教習增上心學增上慧學增上戒學等此六論
中最後二論是真實能引義利所應修習中間二
論能引無義故應遠離初之二論應分別之第二
論處所者有六種一於王家二於執理家三大眾
中四賢哲前五於解法義沙門婆羅門前六於樂
法義者前第三論據有十即依義所依有十也其
中所成立有二一自性二差別自性謂有立為有
無立為無差別者有常無常等能成立法有八一
立宗二辨因三引論四同類五異類六現量七比
量八正教量（云云）第四論莊嚴略有五種一善自
他宗謂於彼此毗奈耶中讀誦受持思惟純熟二
言具圓滿謂凡有所說皆以其聲不以非聲聲具
五德一不鄙陋二不輕易三雄朗四相應五義善
三無畏謂在大眾中心無劣懼身無戰怖語無謇
弱四敦肅謂如有一人待時方說而不儳速五應
供謂如有一人為性調善不惱於他乃至言語柔
軟如對善友第五論墮負者有三種一捨言取意
謂詞謝對論者言我不善論汝論為善等二言屈
如立論者為對論者之所屈伏或托餘事方便而
退或引外言或現發憤或默然等三言過謂雜亂
麤獷不辨了無限量非義相應不以時不決定不
顯了不相續等第六論出離者謂立論者先應以
彼三種觀察論端方興言或不興論名論出離謂
一觀察得失二觀察時眾三觀察善巧及不善巧
觀得失者謂我立論將無自損他損具損等耶觀
時眾者有僻執耶有正見耶觀察善巧不善巧者
謂自我於論體論處等為善不善等第七論多所
作法者有三種一善自他宗二勇猛無畏三辯才
無竭由有此三能善酬答故名多所作法耳（上皆地經
鈔文）。▲鈔立破二能者即雙釋上能立能破之所以
也所以者何故釋云由正說依止等方便故言依
<pb n="233"/>
止等者即前所引依止勝相等十勝相也。
鈔言迦多演尼子者亦名迦栴延子傳云佛滅後
五百年中有阿羅漢名迦栴延子母姓迦栴延從
母為名先於薩婆多部出家本是天竺人後往罽
賓國國在天竺之西北與五百羅漢及五百菩薩
共撰集薩婆多部阿毗達磨制為八迦蘭陀此云
八結亦云八犍度亦曰白節謂義類各相結屬故
云結又攝義令不散故云結義類各有分限故云
節亦稱此文為支慧論以神通願力宣告遠近若
先聞佛說阿毗達隨有多少可悉送來於是人天
龍神乃至阿迦尼師吒天有聞佛說乃至一句一
偈悉送與之迦栴延子共諸羅漢及菩薩揀擇其
義若與修多羅毗那耶不相違背即共撰錄違者
棄之所取文句隨義類相開若明慧義別安置結
中餘類悉爾八結各有五萬偈造八結竟復欲造
毗婆沙釋之馬鳴菩薩是舍衛國婆枳多士人通
八分毗迦羅論（此云字母）等及三藏文字學府先儀所
歸迦栴延子遣人往請馬鳴解八結阿羅漢菩薩等
即共辨義意若定馬鳴隨即著文經十二年造毗
婆沙方竟凡百萬偈毗婆沙此云廣解又云種種
說評曰既云集佛所說阿毗達磨故云迦多演尼
子諷誦而已既是彼撰集故云亦是彼說。▲鈔是
則論藏下定斷其義上小乘論或佛自說故或菩
薩說今大乘論亦是佛說即阿毗達磨經等有是
菩薩取經中義等即瑜伽唯識等若依後義以佛
經為本統菩薩末論末不離本亦佛說三藏也。
疏略二門等者問尅性門三藏何詮法多寡不同答
以三藏自性寬狹不等故也問何故古起信疏尅性
門各詮一學兼正門依雜集論第十一經詮三學律
詮戒定論詮慧耶答乃古疏傳寫誤耳以論唯詮慧
何有兼正義耶應以今疏為證。
鈔又能說三學等者三學俱詮以根本故福慧俱
詮生立素怛纜藏言能成辦等者詮戒定者立毗
奈耶藏以戒淨無缺身心安淨後不憂悔漸得定
故涅槃十一云愛見羅剎全乞浮囊如犯夷半如
僧殘三分之一如蘭手許如墮塵許如吉羅囊全
能度海戒全出生死海此即輕重等持之意以是
漸得深定心一境性名定故云心學言即無悔等
者等取眠尋伺此四即四不定法今由尸羅無此
四不定故得三摩地也言能成辦增上慧等唯詮
慧者立阿毗達磨藏謂能決判揀擇無顛倒義味
故問戒淨無悔漸次得定詮此二故立毗奈耶藏
理應依定發慧詮二故立阿毗達磨藏答戒定俱
福類詮生並調伏定慧福智殊生詮異藏收問定
慧類殊別藏攝理應定散異故非調伏以別解脫
戒是散善故答定散雖殊俱是福不能斷惑俱調
伏福智二種專擇異斷惑有差別藏攝問三藏次
第經律論云何三學次第戒定慧答三藏約本末
寬狹為次三學約難易修習為次戒易修故定稍
難故慧最難故從淺至深修行法爾又無次第隨
宜說故為利根備說三學而能成辦三學後二不
言能說影取後二亦有能說後二言成辦影取初
一亦有成辦為純根者說戒心二學而能成辦戒
心二學既戒淨得定為說慧學而能成辦慧學此
在實成辦故名尅性非但詮說而已故論有成辦
之言成由言說故名所詮。
鈔兼各通三者經律論各證詮一多分說故兼餘
詮二少分說故則易知毗尼增三下釋律兼三也
楞嚴云毗奈耶中宣說修行三決定義所謂攝心
為戒因戒生定因定發慧三學皆云增上者以行
有萬差此三最極增上此三既立萬行自成故法
華玄義云佛法曠海此三攝盡復名三學者諸佛
本意欲令行人學戒定慧非謂欲令學於文字言
<pb n="234"/>
教而已縱始實廣解名數問即皆知善於立破轉
增我相輕侮餘人故昔人云自經論學出世因解
來翻更長貪嗔猶火出水中云何可滅則甘露反
為毒藥非自咎為誰學者當審此言體三學之意
也等字等取論兼三也可知。
疏詮示聲等者能詮示即教所詮示即理行果四法
具矣言攝大乘同此者彼論云如是三藏下乘上乘
有差別故則成二藏一聲聞藏二菩薩藏。
疏此就二乘理果同故合之者生空理同故有餘二
種涅槃果同故瑜伽八十二說聲聞理者生空偏真
也行者次位果者有餘依無餘依二涅槃菩薩理者
二空行者六度果者無住涅槃教行別者四諦十二
因緣教行別故問既教行別何不別立藏耶答獨覺
教少於聲聞又初入法多依聲聞教又四法之中所
貴為理果是所求所得故既理果同故不別立問因
人立藏曰菩薩藏佛是果人何不別立曰如來藏答
因果雖殊四法無異不別藏欲顯行願深大偏從菩
薩立也。
疏如普超等經者普超三昧經云如此大乘中亦有
三乘則為三藏謂聲聞藏緣覺藏菩薩藏唯大乘中
得有三藏餘二乘中則無此也入大乘論中亦同此
說。
疏攝屬聲聞者下云然緣覺聲聞各有二類總相而
說聲聞觀四諦緣覺觀因緣聲聞依聲緣覺依現事
而各成二者一聲聞聲聞謂本求聲聞亦觀四諦於
最後身值佛成果二緣覺聲聞謂由昔緣覺觀十二
因緣於最後身值佛為說十二因緣教依聲悟故名
緣覺聲聞言緣覺二者一緣覺緣覺謂本求緣覺於
最後身不值佛世自藉現事因緣得道二聲聞緣覺
謂先求聲聞悟得初果未現涅槃人天反七反滿已
值無佛世藉現事緣而得道果評曰今即四中第二
緣覺聲聞既皆聲聞教故聲聞攝探玄問云等是下
乘何故獨名聲聞藏答以緣覺亦有出無佛世無教
故聲聞不爾故偏得名藏評曰此意約緣覺不定在
佛世又多不藉世間經故偏云聲聞藏也。
鈔小乘經律論別者別字有本作引字誤書也准
此分之當知藏約部帙言四阿含者一增一阿含
二中阿含三長阿含四雜阿含皆言阿含者此云
教或云傳言五部律者一曇無德部（此云法蜜亦云法藏亦云
法鏡即四分律部主也）二薩婆多部（此云一切有即十誦律部主也）三迦葉
遺部（此云重空觀即解脫律主要覽云未至此土）四彌沙塞部（此云不著有觀
即五分部主也）五婆麤富那部（此云犢子要覽云即僧祇顯用記云律本未至）。
鈔即出涅槃下彼疏云長者喻佛聖意愍念名常
憐愛以大根未熟懸委當佛教化開導云將詣師
所欲令受學慮彼賖晚名懼不速成攝之從己名
尋便將還勸學小教名教半字未授以大故言而
不教誨毗迦羅論弘決志云毗伽羅者世間文字
之根本也典藉音聲之論宣通四辯呵責世法讚
出家法言詞清雅義理深邃將是善權大士之所
為也故以此論喻方等經（然寄居傳云五天俗書總名毗何羯剌挐大數
有五同神州之五經即五明是也舊云毗伽羅論者訛也）言半字謂九部經者
於十二部中除三部故一除記別以無授記作佛
故二除自說以小無為不請友故三除方廣以小
無廣大利樂故然十二部經各有二相今約一相
說以乘中無此三相故也餘如此說言何名為藏
者彼疏云悋惜名藏根熟時為說大乘故無祕藏
何字應是可字即反顯也陀羅尼者此云總持言
五明論者一聲明釋詁訓字詮目疏別二工巧明
技術機關陰陽曆數三醫方明禁呪癎邪藥石針
艾四因明老定正邪研覈真偽五內明究暢五乘
因果妙理如西域記說。
疏正唯修多羅攝者此約部帙唯修多羅藏攝此經
兼詮戒慧亦通餘二藏攝約彼此義同故故探玄記
<pb n="235"/>
第一說或第二第三藏攝此約同教辨言若就修多
羅下約別教說或上約自他分彼此此約自經中復
分彼此以攝也言以義揀教者以三藏是教即言教
非教攝中教也而三藏名通權實上辨兼證乃約同
教故今以無盡之義揀同取別唯信第十藏攝此經
也（自他准說）探玄記云對下文十藏所攝以主伴具足顯
無盡故此約別教又綱要云若依此經十藏品中自
明信等十藏為實攝於此經（言十藏者謂信戒慚愧聞施慧念持辨十皆云
藏）問何以十藏一品却攝一部耶答說處雖在一品
約義該攝一切以皆明具足主伴等（十玄舉初後二門攝中間之入
門故疏中准知）則此經流類之經及十地等論皆十藏攝問
三藏能詮是教十藏是義如何以義而攝教耶答小
乘教義俱不融三乘義融教不融一乘教義俱融故
得攝耳意云十藏之義即能詮教或可詮到十藏義
之能詮方攝此經非詮餘義之能詮可攝此經也故
云以義揀教。
疏通相十二分教等者下疏鈔云舊名十二部恐濫部
帙改名分教各有二相一唯修多羅或二或三（如前已引二
祇夜此云應頌一與長行相應之頌由於長行說未
盡故雜集云不了義經應更頌釋如十住品發心住
頌即其類也二為後來應更說故如涅槃云佛昔為
諸比丘說契經竟爾時復有利根眾生為聽法故後
至佛所即便問人如來向者為說何事佛時已知即
因本經以偈頌曰我昔為汝等不識四真諦是故久
流轉生死大苦海等三授記梵云和伽羅那亦云記
別授者與也記云錄也別者分別佛與記故一記弟
子生死因果其文非一二記菩薩當成佛事如記彌
勒云未來有王名曰禳佉當於是世而成佛道等發
心品中及出現內並有此類四伽他此云諷頌即是
孤起頌舊云偈一為易誦持故二為樂偈者故三天
偈讚皆是其類五尼陀那此云因緣一因請方說為
重法故如十地品三家五請二因事方說知本末故
如觀善財又雜集云又有因緣制立學處即因事制
戒亦第二攝六優陀那此云自說一為令知而請法
故如十地本分等二為令所化生慇重故念佛慈悲
為不請友如普賢行品等七本事梵云伊帝目多伽
一說佛往昔事如威光太子等二說弟子往事如說
諸善友因緣等八本生梵云闍陀伽謂說昔受身一
說如來如說威光數數轉身值佛等二說弟子諸善
友等然其本事但云其事除所生事本生要說受身
九方廣梵云毗佛略一廣大利樂故二正法廣陳故
此經一部全受斯稱涅槃云所謂大乘方等經典其
義廣大猶如虗空雜集開為五義云方廣者謂菩薩
藏相應言說亦名廣破一切障故亦名無比法無有
諸法能比類故一切有情利益安樂所依處故宣說
廣大甚深義故（釋曰開總菩薩藏相應言說為四并總為五也）十未曾有梵
云阿浮達磨亦云希有法一德業殊異故如初生即
行七步斯經不起而昇四天等二法體希奇故謂菩
薩不共功德經文非一十一譬喻梵云阿波陀那一
為深智說似令解真故如法華云諸有智者以譬喻
得解如出現品一一喻明二為淺識就彼類誘令信
故如為擔人說二蘊等此經所無故僧伽吒經云色
為一頭心為一頭身為重檐甚可怖畏三毒所壓不
可得勝去來常檐不能遠離（法喻各有六事喻六事者一檐頭為二三檐身
四檐中物五打檐人六去來常檐法六事者一心二色三連合色心為身四三毒五二蘊假者六六道去來不
離其所壓之言中含第五事也）雜集通說為令本義得明了故十二
論議梵云優波提舍一以理深故二義不了故並須
循環研覈或佛自說或菩薩相論如問明品等然契
經望餘總相略相則許通有別相則無（此下料揀十二互有無也
今契經二相通者可知無者以長行綴緝是餘十一所不攝故）應頌諷頌互望並無
本事本生互望亦無本事本生望於記別亦是互無
上二過去記別未來故自說因緣容得互有如因事
說不由請故除上所除餘皆互有（謂如應頌除諷頌餘皆有諷頌亦除
<pb n="236"/>
應頌餘皆有乃至本事除本生及記別餘皆俱有等餘義准思）問此十二分於大小
乘為局為通若皆大者何以涅槃云護大乘者受持
九部（經俱云若有比丘供身之具亦常豐足復能護持所受禁戒能師子吼演說妙法謂修多羅祇夜受
記伽佗優陀那伊帝目多伽闍陀伽毗佛略阿浮達磨以如是等九部經典為佗廣說利益眾生等）法
華第一云我此九部法隨順眾生說瑜伽等論說聲
聞無方廣故答然諸經論且約一相故作是說如實
大小皆具十二分解深密經說菩薩依十二分教修
奢摩他瑜伽云佛為聲聞具演十二分教故今疏云
通相十二分教亦分大小對下隨人各立之教故名
通相於十二中雖大小乘增減不同亦聖教自分但
是通相之義實通有十二分故然涅槃中但有九者
依三部中之小相故謂因緣中因事制戒譬喻中誘
引淺識論議中約非了義故唯有九法華小乘唯有
九者三部中大相故於記別中記當成佛自說中為
不請友方廣中廣大利樂明知且約一相然此經之
中具十二分義如上引。
鈔由前經藏等者三藏二藏等皆有權實此即躡
前起後也隨其自宗不同各自立教異故鈔略語
深者以海喻深廣沖深但語深也言法雲智光略
明深廣者以此深廣說之難盡故且略明法雲約
橫明廣智光約竪顯深言下經云下義引十地品
文下疏云從所受處名法雲地謂佛身雲遍覆法
界法雨亦多（釋彌漫也）唯此能受若直從所受法應名
法雨地若從能受應名法海地以此法器廣大如
海故能安者堪能安受文故受者信受故上二受
文攝者思惟攝取義故持者持取彼文義成二持
故（文持義持）雲雨說法故者次經明法雲地菩薩自以
願力起福智悲雲普霔法雨滅惑塵𦦨生善益根
故即從自受名今既雲雨說法用證上法雲也。
鈔夜摩下疏云悟說勝義甚深之法表十行建立
故云勝林赫日之言但取陽光時長難窮其際言
孟夏者禮記注云孟者長也仲者中也季者少也
此乃取意譯也梵本敵對翻後熱月即四月十六
日至五月十五日也西域一歲立為三際謂熱雨
寒從正月十六日至五月十五日為熱時從五月
十六日至九月十五日為雨時從九月十六日至
正月十五日為寒時今後熱月兼得此方孟夏後
半故合中明佛德廣博經云功德總該一切疏日
智光且從勝說以果位智強故。▲鈔妙辯叵窮下
拂迹明玄（四辯八音具如前明）。▲鈔全依體上等者無言真
體性不變易體全為用說法應根說無休息故非
是無言言中求體竟不可得故非在言然能說之
妙下明不可取文字所說之深下以言不及故。
鈔故經云下即十忍品前二句了體而能示言說
起用也如響徧世間者疏云一空谷二有聲此二
是緣三聲擊空谷便有響應此明所起四有而非
真此彰無性五愚小謂有谷喻如來藏聲喻緣感
以如來聲不違法性而能隨類故徧世間令聞響
之教了如響之聲通達性相無礙之法上皆深故
叵窮也。▲鈔故下經云下妙嚴品文下疏云初句
即能照法門如一日宮千光並照隨舉一法有無
量門然有二義一約相類如一無常門有生老病
死聚散離合得失成壞三灾四相外器內身剎那
一期生滅轉變染淨隱顯皆無常門餘亦如是二
就性融不可盡也次二句普運照義一日周天則
日日無盡一門歷事則劫劫無窮方便多門終歸
一極廣者無邊大者無上末句普運光明日天子
了達前法故能說多端也。▲鈔所感非一故者能
感所應之根既無窮盡所感能應之教亦非一故
助證云感字誤書是應字則所應非一故以上句
能說多端下句所應非一正相對故或可依字不
改是順尋常語言如云所生父母父母豈是所生
此以所目能耳今雖言眾生所感亦目眾生之能
<pb n="237"/>
感耳義雖可通然今以能應之教為門上句能說
多端此句能應非一所感即能應故前釋為正言
九地云下疏云問答成就以居法師位故能普應
也故肇公云般若無知對緣而照萬機頓赴而下
撓其神千難殊對而不干其慮若守分別之情何
能頓領殊難自非般若之功孰可斷疑令喜即證
所感能應之教非一也菩薩尚耳下舉劣況勝可
知。▲鈔出現品云下亦證能應叵窮也故下但結
如來教法能深等言如來音聲者次前經云佛子
如來法輪悉入一切語言文字而無所住譬如書
字並入一切事一切語一切筭數一切世間出世
間處而無所住今但引其合文也下疏云無住故
用而常寂即無變也遍入故寂而恒用即之變也
上皆廣故叵窮也。▲鈔是知下總收上義深廣即
前二義高而無上猶孤峯四絕喻法以四邊不可
入故可仰則但可知其高勝叵昇則莫能窮究其
極遠而無邊猶大海周天雖涉而難越度喻雖趣
入其法難盡邊涯又高遠故叵窮也。
疏極位所承等者承者稟受挹者酙酌。
鈔十地菩薩等者十地名因位極者約不開等覺
故娑竭羅此云大海於海中此為最尊獨得其名
言唯除者唯海能安受一切水故受者不濁故濁
如不信合信故不濁攝者餘水數入失本名故持
者用不可盡故如來祕藏者意取法明照雨蘊在
法界藏故所受法妙言大法明者論云性故謂三
慧所知名法自性大法明是聞思二慧攝受故照
是修慧所攝受故大法雨者論云作故謂說授眾
生如雲與地雨雨故言皆不能下能安受文故如
前已釋。▲鈔第五經下妙嚴品文也言佛子者下
疏云一外子謂諸凡夫未能紹繼佛家事業故二
庶子謂諸二乘不從如來大法生故三真子謂大
菩薩從大法喜正所生故即九地已下三種佛子
皆不能測言精進力下即法界品說大願精進力
主夜神也善財見彼雖寄第八地應是極位菩薩
示居八地也有本云喜目者誤書也。
鈔應有難云者躡跡難也答意云若凡自力誠不
能測今依聖教及正理方能知故。▲鈔故涅槃下
問前云九地不能安等今具縛何能知耶答前明
一切佛雲雨說法故不能盡知今憑教理少分比
知故不相違。▲鈔即仰推之智下即勝鬘經意彼
經有三種人於甚深法義離自毀傷生多功德一
成就甚深法智二成就隨順法智三或有於甚深
法不自了知仰推如來所知非我境界彼疏云初
是地上菩薩證理次是三賢順法而行後是十信
高推信仰故既推佛能窮究知之今但深生淨信
比解佛教證理斯言無過矣。
鈔如龍樹下謂龍樹造智度論釋大品般若無著
造能斷金剛般若論釋金剛般若僧肇等造四聖
疏釋淨名經等言生公之立四輪者彼云始於道
樹終至泥洹凡論四種法輪一善淨法輪謂始說
一善乃至四空令出三塗之穢謂之善淨二方便
法輪謂以無漏道品得二涅槃謂之方便三真實
法輪謂破三之偽成一之美謂之真實四無餘法
輪斯則會歸之談乃說常住妙旨謂之無餘餘至
下文當知。
鈔周易等者義引繫辭證云天下同歸而殊途一
致而百慮（注云夫少則得多見惑塗雖殊其歸則同慮雖百其致不二苟為其要不在博
求一以貫之百慮而盡矣）今順疏中同歸故引前却耳。▲鈔謂
若下舉況也爾雅云一達謂之道路（長道）二達謂岐
旁（支道旁出）三達謂之劇旁四達謂之衢（交道四出）五達謂
之康六達謂之莊七達謂之劇驂（三道交復有一岐出）八達
謂崇（四道交出）九達謂逵（四道交出復有旁通）今言此等雖異所
入王城不異也言九流者前漢藝文志說全身保
<pb n="238"/>
國凡有九流一儒流（祖述堯舜憲章文武宗師仲尼者也本出司徒）二道
流（絕禮樂去仁義獨任清虗者也本出史官）三陰陽流（敬順昊天曆象日月本出於羲
和之官）四法流（信任賞罰以補禮制者也本出於理官）五名流（名位不同禮亦
異數出於禮官）六墨流（推兼愛之意出清廟之官）七縱橫流（言其當制宜受命而
不受詞者也出於行人之官）八雜流（兼儒墨合名法出於議官）九農流（播百穀勸
耕桑以足衣食者也出於農稷之官）言百氏者即諸子百家雖文說
異而大道何殊。▲鈔今疏借用下合釋言一約教
者始則四十年前教隨根異故殊途終則法華一
極故一致二約根者不揀何時而至理常一三約
體者一實體外無三權等。
鈔一音即是下佛國品文也彼經云佛以一音演
說法眾生隨類各得解言藥草喻者玄讚云去疾
神功名藥稟潤之形曰草喻行藥草稟教修生品
中詮此故云藥草喻品妙嚴品鈔引彼經釋云三
草者謂小草中草上草二木謂小樹大樹以人天
為小草經云或處人天轉輪聖王釋梵諸王是小
藥草二乘為中草經云知無漏法能得涅槃起六
神通及得三明獨處山林常行禪定得緣覺證是
中藥草菩薩為上藥草經云求世尊處我當作佛
行精進定是上藥草此通說大乘為上以大乘登
地已上慈蔭義廣復加二樹七地已前小樹經云
為諸佛子專心佛道常行慈悲自知作佛決定無
疑是名小樹八地已上為大樹經云安住神通轉
不退輪度無量億百千眾生如是菩薩名為大樹
佛平等說如一味雨。
鈔如來知是一相下證成上法雨一味也一相者
無異相故無相相故般若云皆同一相所謂無相
無量義云一相無相一味者一無漏味殊勝資益
無別體故何者是一相一味之體所謂下出其體
也文有五句前四德後一一性解脫相者我德（脫二
障縛得自在故）離相樂德（離變易眾苦故）滅相淨德（性絕妄染故）常寂
滅相常德（四相不遷故）終歸於空者即四德不空藏同
歸空藏為體是一相一味也。▲鈔原聖本意等者
原者鞠窮之義若據機緣請說即隨機勝劣亦三
乘淺深若欲鞠窮我佛出世本意唯為一佛乘故
彼經云諸佛世尊唯以一大事因緣故出現於世
等。
鈔如經說一無常下文有六義乃含多意一以生
滅代謝等者有二說會解云即小乘中意尚通人
天乘寂照則云是小乘義并立相始教二或云無
彼常故名為無常會解二釋一於依他法上無餘
性釋謂依他法上無彼徧計常無相之常無彼圓
成常有相之常故云無彼常是無常也二亦於依
他中約染分同徧計故無彼淨分同圓成之常故
云無彼常故名為無常初意即大乘初教中義後
意通實教義寂照則云於依他上無圓成常亦始
教義三釋皆通三或云不生不滅名為無常者此
具一論二經之文即有多意一論者即中邊論故
下疏云依中邊論約三性說則初後二性不生不
滅是無常義謂徧計無可生滅故圓成體常湛然
故約二性說不生不滅是無常也此有二義若依
他無性即是圓成即實教義若以即空即破相始
教義言二經者淨名經迦栴延章云諸法畢竟不
生不滅是無常義肇公釋云小乘觀法以生滅為
無常義大乘之士以不生滅為無常之義無常名
同而幽致殊絕乃至云以遣常故故言無常非謂
有無常無常常無故云畢竟不生不滅是無常義
即破相意也生公釋云無常者以事驗之終歸有
滅始無然乎始若果然則生非定矣生不定生滅
孰定哉生滅既其不定真體復何在哉推無在之
為理是諸法實義實以不生滅為義豈非無常之
所存乎此則正就生滅推之即無生滅（寂照通破相會解唯
實教）二即菴提遮經云若知諸法畢竟生滅變易無
<pb n="239"/>
定如幻相而能隨其所宜有所說者是為無常義
乃至云若知諸法畢竟不生不滅隨如是相而能
隨其所宜而有所說是無常義等故下疏云菴提
遮經說不生不滅是無常義生滅即是常義等鈔
云此意正顯性相交徹二義相成生滅相盡無常
即常故不生不滅是無常義隨緣不變常即無常
是生滅義也又性即相故不生不滅是無常義相
即性故生滅是常義互奪則雙非互成則雙立釋
曰今唯取性即相故即終教義也四或無法可常
者決擇記云絕待真理無彼對待可常故名無常
是故真如門隨順但具非常非無常之言念爾今
遮可常故名無常或即無法可常者約真望俗俗
諦門中無有一法可謂常者（初即頓教義次通相真俗相望）若寂
照云約徧計無法可常以理無故（亦通相約諸教說也）五或
云真如下即終教意六或聞無常下即雙非顯中
是頓教義言等者等取圓教中義下鈔云若華嚴
宗一切法趣無常無常攝法無遺義理無盡方真
無常總收諸義以為一致皆是此宗一義所收也
此則一無常言自含五教攝乎多義如何定分耶
明知下但隨人解不同法元無異無常既爾餘若
空等例然如十住疏鈔具明。▲鈔乃有四種者即
生滅無生無量無作四種也如下天台教處說。▲
鈔十二因緣下此通相之意不同別義唯緣覺觀
緣生故二乘不見佛性利鈍分二十地見佛性不
了了佛了了見故因果不同菩提者皆無漏智也。
鈔又如中論者即天台四教所化之根各緣三諦
之境以成三觀之解即四或字下為四教也初藏
教中緣生色法其體不無析盡方空謂呼析盡之
空方為空也十字即剩或可不剩意云但析色明
空不得即空十方虗空方可呼為即空也言賴緣
故假非施設之假者假猶藉也以彼不了法空不
知從空施設權假以利有情故弘決志云今此虗
假賴眾緣成非從空出設權利物言離斷常故者
離外道斷常二邊名中因緣生故不斷析之空故
不常然但約有為事中離斷常爾非佛性中道也
言雖三句皆空者初析法空故空二無實故空三
無邊故空初一自體名空次二空他名空尚不能
成通教即空之淺義況別圓教即假即中之深義
耶。
鈔或云因緣下第二通教機解也言體即是空者
體達緣生之法無性故即空而不得即假即中者
斥無法性妙假妙中設作下許有自義以設作假
中之解皆順入但空故言離斷常二邊者一切諸
法當體即空故非常空非斷滅故非斷既離斷常
故云中亦即空或云離斷常云中者亦即離空之
斷離假有之常故此通教即色明空即色故非斷
明空非常也言三獸渡河者優婆塞戒經云佛告
善生如恒河水三獸俱渡兔不至底浮水而過馬
或至底或不至底象則盡底即十二因緣河也聲
聞渡時猶如彼兔緣覺渡時猶如彼馬如來渡時
猶彼香象今鈔借意證此通教三乘同稟明依此
教三乘之人作是解故不遮其中解心復有淺深
成三乘故或可證此中論一偈四教機解淺深不
同然前解為正。
鈔或謂即空即假下第三別教機解也言迤邐者
展轉之義以三空三假三中而義各異故名別教
如觀一緣生色法上論三空者弘志云無住故空
真諦中空也虗設故空俗諦中空也中理無邊故
空中道諦中空也雖似一空一切空然不無次第
故屬別教言同有名字故假者以有空名假名中
名故三皆假然亦三名不同故屬別教言三種皆
中等者真諦離有無故中俗假涉有就根施設化
用不住愛見悲化之邊不住沉空不化之邊故中
<pb n="240"/>
言約一實下色等實性真如寂諸邊故中也。
鈔或謂即空即假即中下第四圓教機解也即空
下標雖三下釋如一緣生色等義雖有三據體一
故雖是一體不礙三故言思道斷者以詮緣無寄
即不思議空也但有名字者圓融三諦假名詮說
設圓融之言亦假設故但有名無實即是相故者
謂空有中義即是實相佛性中道之體則觸處皆
中此上總意但以下別釋但用空一名即具假中
之義悟徹空義即悟假中之實以理事等皆融通
故言餘亦如是者謂但以假為名即具空中悟假
即悟空中但用中為名即具空假悟中即悟空假
故云餘亦如是。▲鈔是知隨聞下總結前說可知。
▲鈔法界品下即守護一切城主夜神說皆因時
法海雷音光明王佛涅槃之後法欲滅時有千部
異執千種說法等。
鈔夫子云等者論語第二篇文也注云攻者治也
善道有統故（殊途而同歸異端不同歸）彼疏云此章禁人邪學
異端諸子百家之書也言人若不學正經善道而
治乎異端之書斯則為害之深也已可得下釋成
可知圭峯云即留支羅什一音教是此意也。
鈔今欲分教等者詮義淺深不同故教權實成異
欲使不迷耳故處處經中皆云依了義經不依不
了義經故須分其權實耳。
鈔一音但是教本等者佛一妙音是今之教本故
故佛音聲非即是教教乃在根所聞今分隨根不
同豈遮異教。▲鈔長風是一百竅異吹者喻顯也
先順後豈以下反顯莊子云獨不聞之翏翏乎（良救
反即長風之聲）山林之畏佳（子唯反即扇動之貌）大木百圍之竅穴
似鼻似口似耳似枅（音難又音扇即屋㯭也似）圈（具院反如羊豕之闌圈也）
似臼（其九反）似洼者（於華反謂曲而擁膧）似＆CB17495;（音烏即＆CB17495;下而不平）者（上八
舉形勢之不同下八言音聲之有異）激者（經歷反如水湍激聲也）謞者（音孝如箭鏃頭
孔聲也）叱者（昌實反咄聲也）吸（許及反如呼吸聲也）叫者（吉弔反如叫呼聲也）譹
者（音豪哭聲）宎者（於堯反深也若深谷然也）咬者（於交反哀聲也）廣如彼說
言百竅齊響者即是不分清濁高下等音名為齊
響廣鈔云便為百竅為一音響非是同時響為齊
響也即顯清濁等各異也。▲鈔以一音一雨下應
有問言前不分教疏中雙明音雨今分教疏中何
但言一音而不言一雨耶故此答也意云前彰義
有所憑故雙引二經今以一音是法一雨是喻義
相不異也。
鈔一隨自意語等者如華嚴經二隨他意語等者
如阿含等經三隨自他意語等者如淨名經等言
不分初一者若約一實異權等三亦是分也。
鈔如前所引者謂無常四諦緣生等然此亦約一
往而言若約如無常中各隨異義并四諦等天台
分為四教豈曰不可分耶故今猶半縱之未是全
奪故也。▲鈔若說二空此可名大下問下敘通教
云二乘同學二空又阿含云無是老死無誰老死
亦明二空彼何名小耶答通教廣慧二乘得學二
空今據愚法不明二空阿含少分明法空今從多
分但明人空又雖說法空而未明顯今就顯了唯
明人空。
鈔一善會佛意等者佛意說權乃是隨機佛意說
實乃是稱理佛意如是要善解會既佛意雖分而
不成枝流故不執異而迷同也二有開顯等者以
教中佛自說於開顯然開字有二義一於一佛乘
分別說三名之為開即是從本流末二開者開除
開發故是則說三為方便歸一真實即攝末歸本
也今約後義豈成枝流。
鈔涅槃第九等者一段鈔文義科為三。
初引經（三）
初標（涅槃）
二釋（三）
<pb n="241"/>
初標（轉中）
二釋（四）
初水（若王）
二盤（若王）
三器（若王）
四馬（若王）
三結（如是）
三合（三）
初標（是大）
二釋（五）
初約佛說無常（若佛）
二約法說苦（或復）
三約僧說無我（又復）
四約空具四義（或復）
五約佛性顯真常（或復）
三結（是諸）
二疏釋（三）
初彰古釋（然彼）
二今別釋（二）
初明釋中次第（二）
初明喻次第（今謂）
後明合次第（三）
初總明王義（三）
初前三明三修（合中）
二第四明四空（四合）
三後一意妙有（而最）
二別明後二（然空）
三什成密意（由於）
後明標中次第（又初）
後顯同異（故此）
三出引意（然引）
鈔先陀婆者彼疏云即是山名此山出好鹽器水
馬以處目物四種同名先陀婆也此從重至輕以
苦空無常無我為次也。▲鈔釋中一水二鹽等者
此依王所作事業為次法中無常苦空無我為次
也總舉一名別索四物故名密語法中如一無常
名含苦等四義一解脫名含常等四德也。▲鈔是
大乘經下合也言有四無常者彼疏云一分相門
唯一無常苦等則非二攝相門無常為主統攝諸
義悉成無常苦等亦然四權既爾四實准知今據
攝相四俱名無常如三空門以空為首故名三空
大乘菩薩如智臣也。▲鈔為眾生說如來涅槃者
此下法喻有似不齊喻中先陀婆一事法中云佛
涅槃等四名然但約同是密語不約數齊或此四
約攝相門皆得一無常名則法喻正齊也然其次
第與前標別此約其三寶修證次第故（前三修第四證）。▲
鈔為計樂者說於苦相者由法滅故人多造惡受
諸苦報故偏受之以明苦也破計生死為樂故說
名苦。▲鈔我今病苦者舉佛助顯眾僧破壞虗假
義顯故就之偏明無我令修無我之觀十住鈔云
略不說空即是三修所略空義為計生死為淨故
觀為空如常多說不淨觀治計為淨今此復是別
門隨根異故又義深於不淨故而無不空之德（不如
翻不淨而有淨德也）故名權行十住鈔云空亦不淨是有為
故即心所變之空相故涅槃云淨者諸佛菩薩正
法名為善有此中應問云且如空行為淨有為不
淨若是淨者與本倒之淨實德之淨既同是淨如
何翻對若是不淨却違般若等教空是淨義故又
問實德淨與本倒淨為空為不空若空故名淨本
倒如何計空若有故名淨却違般若等教淨是空
義故答空與淨皆通二義空通淨不淨二（對本倒名淨對
實名不淨）淨通空有二（本倒實德皆通空有）但諸教臨時各取一
義不可互准為難且如空行為不淨者真理離邊
<pb n="242"/>
空有皆絕若言空者即著空相為不淨污真淨理
故實淨對破之餘義易知思之可了。▲鈔所謂空
者下至不變清涼涅槃疏意但是權行中空義清
涼意具無我等四義所謂下至則名為空空屬生
死無常故次鈔云由於生死無常等中密顯常等
故為密語即非一切法中正解脫十住鈔云一切
法屬有為故正解脫既非一切法明是無為於此
中無權四行彰其四德故為密語言無二十五有
者舍利弗毗曇論偈云四州四惡趣梵王六欲天
無想與淨居四空并四禪此等計我今無二十五
有以明無我法中密顯真我故言是解脫中無有
苦者起信云覺即不動動即有苦今既不動無苦
密顯樂也言無有色聲等者色等為相相即不淨
設淨分之事妄未盡故今無相故密顯淨也十住
鈔云若有處所則非清淨淨無淨相方真淨故言
常不變易等者起盡故無常不安隱故熱惱不恒
故變易今無彼無常故常無熱惱故清涼無變易
故不變皆是常義故具權實八義。▲鈔一切眾生
下涅槃疏意彰實常義隱權無常清涼意具常等
四德。▲鈔是諸比丘若能如是下總結令順學為
佛真子故十住鈔云以絕常無常之淨心照常無
常之圓理苦樂等准知即定即慧而雙修依此法
生是真佛子。
鈔彼經疏下一就佛明無常二就法明苦三就僧
明無我四就解脫明空五就佛性說常此五中皆
有權實前四彰權隱實後一彰實隱權。▲鈔今謂
下清涼釋也先明喻中次第言當其空有器之用
者語出老子三十幅章彼云當其無有車之用河
上公注云器中空虗故得有所承受下鈔云器中
不虗即無所用故器喻空馬由人策不自在故故
喻無我此上直喻無常苦空無我四義如次。▲鈔
合中無常苦無我是三修法屬生死者意云若順
喻次第第三合器當說於空今順三修為次故立
空義却為第四也然涅槃有劣三修即無常苦無
我有勝三修即常樂我下鈔云涅槃哀歎品有三
修比丘修苦無常無我經云我不但修我無想亦
修習其餘諸想無常想無我想略不說空故云三
修然空非生死是三修法依生死法修三觀故故
云屬生死。
鈔四合空等者是正解脫中空彼無我空彼苦空
彼不淨空彼無常一向空他四義並以器之空義
喻矣言即是常者語略應云即是常樂我淨故以
連帶無常之言故但翻云即是常故又或可以常
義顯約攝相門樂我淨等皆常也。▲鈔最後佛性
者即前云或復說言一切眾生有如來性等此中
妙有者非情謂之有涅槃云有名執著無名虗妄
當知難擬故稱妙有此對前第四但明空義故云
妙有即合前馬者馬是喻依喻體有三一由人策
不自在故我者自在既不自在故喻無我二不無
義以喻妙有前取初義今取此義三進止無滯義
後文說之以喻真我。
鈔然空中四義等者別明後二義也以釋此二義
與彼疏不同故須別明委釋也或可通重繁妨妨
云空中已有四實與第五節豈不重耶釋意遮表
異也第四真空實德四義遮權四行第五佛性妙
有直顯四德故為異也言亦應具下亦重通妨難
云既遮表別遮中既有四德表中何但云常故此
答也意云但經文略故亦應具說我樂淨故此約
別相門答也若攝相門如上已明或含在正解脫
中故略不說（此別作一義答遮表不分同彰八行故）何者遮中不動
故樂無相是淨無變下是常與佛性真常無異馬
又我義者即前第三義以自在故喻真我即前遮
中無二十五有無我中密顯真我也是則此正解
<pb n="243"/>
脫中具彰八行在境名德在心名行皆是觀行故
也是則寂而常知常無常等既不生二解朗鑒居
懷豈非妙行耶。▲鈔由於生死下釋成密意可知。
鈔又初標中下釋初標中次第也有漏皆苦我所
咸空有為無常非實主宰故云無我從重至輕以
為次也。▲鈔然引此文下總收前說令解達諸教
隨所言說須善得意趣何礙分耶。▲鈔不能正修
下既解初心作佛是方便權說即不能如法正修
言高推聖境者如云此是入理聖人境界我何能
耶即不能速證果也幸有善財龍女等能正修行
速證菩提言失大利者以深為淺而復自欺故。▲
鈔數息看心者由散心難制佛令數出息一入息
二乃至出息九入息十數了却從一至十不限番
數使出入無差數自不錯等然數時有四行相一
以一為一二以二為一三順數四逆數言以一為
一者入息為一出息為二如上所明二以二為一
者即將出入二息合為一數亦從一至十三順數
者上之二義從一數至於十四逆數者從十數至
於一如是觀時以一為數亦得以二為數亦得於
順逆次第終而復始但無三失一數減失謂於二
為一於三為二等二數增失謂於一為二於二為
三等三雜亂失謂於入為出於出為入等又順正
理師又有三失一太緩失為修觀時加行心緩因
此觀行不得成就二太急失修此觀時由加行心
懆急因此內身風大不調脉候不安而便病生三
散亂失謂修觀時心多散亂由此為緣却生煩惱
等此乃意令看守其心令不餘轉修學既久亂想
皆絕其心寂然行人不了躭以為真雖勤苦久修
只得小乘之果不得大涅槃一日之價法華云我
等從佛得涅槃一日之價意云三祇方得大涅槃
今三生六十劫拙度小果但得大涅槃一日之價
鈔云不得者顯因異果也其猶求利之人自身負
擔貨遷有無等用功雖多所獲至少蓋法淺也或
得仙方使瓦礫為寶等用功極少所獲甚多蓋法
深也。
鈔謂分析權實等者三乘是權一乘是實空即破
相有即二乘頓漸等為偏圓教可知取捨之言通
上及下若淺之深捨權取實此言捨者非謂厭棄
但知是方便不奪方便之意故此言取者非謂執
取但可依之修學故一乘三乘等取捨准知遲速
者通上權實空有偏圓小為速三生六十劫四生
一百劫但得小果故大為遲修行長劫得大果故
三乘遲一乘速龍女速成是一乘故又破相名遲
般若五百八十四云若諸菩薩起心我當精勤經
爾所劫流轉生死定當引一切智智若起此心不
能證得一切智智問心作分限有何過耶答是諸
菩薩厭怖生死速求菩提由心速故便作分限不
能圓滿自他善根由怖生死或隨二乘若作分限
設經殑伽沙數大劫不滿六度以六度皆無邊故
一切智智亦無邊故始終二教名速三祇必成佛
故又始終名速頓教一念不生即佛故速又偏教
定遲定速圓教遲速無礙義是前說如此分析方
知佛法無不包也譬如下託喻反顯也可知又若
下重釋若不分則人以邪正為一例也今正中尚
有深淺儒道豈可同佛教耶。
鈔深密解節金光明經者義如下說涅槃半滿如
向所明言又約五味之差者涅槃十四云譬如從
牛出乳從乳生酪酪出生酥生酥出熟酥熟酥出
醍醐佛亦如是從佛出十二部經從十二部經出
修多羅修多羅出方等方等出般若波羅蜜般若
波羅蜜出大涅槃然此經古德取意不同遠公以
佛即應身十二部經即小乘經修多羅即大乘相
教以方等經即大乘空教以般若即離相證實之
<pb n="244"/>
慧若約行辨教即般若經以大涅槃即了因所了
實性若約實辯教即涅槃經若南中諸師以乳為
有相教（即小乘合十二部經）以酪為無相教以生酥為方等
褒貶教以熟酥為同歸教以醍醐為常住教若天
台以乳為華嚴酪為阿含生酥為方等熟酥為般
若醍醐為法華涅槃（天台所用轉變不定此配五味多約此說）然上諸
說對於經文義多不順如遠公以方等為空教復
以般若為般若經般若又是何教南中諸師以熟
酥合般若之教以為法華等天台修多羅為小乘
以涅槃為法華文多不順現相品鈔清涼釋云佛
自揀此經異於小乘今牛出乳是大乘教若爾何
成五味謂十二部經辨所說教出修多羅者出生
契理合機之義由契理故顯出真理廣陳為方等
依理生智故出生般若般若以智契理成極果故
出大涅槃此意明智契理為大涅槃經正詮此即
實教義此釋多順經文之意然今文約五味之差
皆佛自分即前諸師配屬諸教無失但各是一意
耳。▲鈔無著之扶五性者無著所造顯揚論第三
云可救者謂三乘寂滅法性不可救者謂無三乘
寂滅法性其不定性從在三乘之中若以此為極
則三時之義自立言龍樹之判四門者即智論開
空有兩亦雙非為四門及共般若不共般若等也。
疏後魏菩提流支者即北朝元魏時也揀於曹魏故
云後魏姓托䟦都雲中至孝文帝時遷都洛陽改姓
元氏復名元魏菩提流支此云覺希亦名道希亦名
覺愛北印度人徧通三藏妙入總持志在弘法廣流
視聽宣武永平元年歲次戊子至洛陽武帝親慰勞
住永寧寺供給七百梵僧以流支為譯匠凡譯經論
三十九部梵本萬夾筆授草本滿一間屋洞善方言
兼工雜術常坐井口操罐置空或呪井令涌酌而為
用言同時報萬者報者告也探玄記第一并教義云
留支立如來一音但隨根異而今疏云者應是流支
義亦不定互說不同今且敘一邊耳。
疏二姚秦羅什等者姚秦亦若後秦以符堅號前秦
也姓姚氏正姚興時也具云鳩摩羅什此云童壽東
印土人父以聰敏見稱龜茲王聞以女妻之而生於
什什居胎日母增慧辯七歲出家日誦千偈義旨亦
通至年九歲與外道論義辨挫其邪鋒咸皆愧伏年
十二有阿羅漢奇之謂其母曰常守護之若年三十
五不破戒者當大興佛法度無數人又習五明論四
韋陀典陰陽星筭必窮其妙後習大乘數破外道遠
近諸國咸謂神異母生什後亦即出家聰拔眾尼得
第三果什既受具母謂之曰方等深教應大闡秦都
於汝自身無利如何什曰菩提之行利物亡軀大化
必行鑪鑊無恨從此已後廣誦大乘洞其祕奧西域
諸王請什講說必長跪座側命什踏而登之符堅建
元九年歲在丁丑太史奏云有德星現外國當有大
德智人入輔中國堅曰朕聞西有羅什襄陽有道安
將非此耶後爰遣將軍呂光率兵七萬西伐龜茲得
什同歸至涼州聞堅為姚長所害因據西涼亦請什
同留至姚興弘始三年興滅西涼得什方入長安秦
主興厚加禮之延西明閣及逍遙園別舘安置敕僧
叡等八百沙門諮受什旨興卑萬乘之心尊三寶之
教於草堂寺共三千僧手執舊經而參定之莫不精
究洞其深旨時有僧叡甚嘉什所譯經叡並參正凡
譯經論九十八部。
鈔則順下出現品等者經云應知如來音聲遍至
普遍無量諸音聲故（䟽云一隨類音）隨其心樂皆令歡喜
說法明了故（二隨樂欲音）隨其信解皆令歡喜心得清
涼故（三隨根解音）化不失時所應聞者無不聞故（四隨時音）
無生無滅如呼響故（五外隨緣如我無生滅）無主修集一切
業所起故（六內集緣成何有主宰）甚深難可度量故（七非一非多能
一能多故甚深也）無邪曲法界所生故（八純稱法界故）無斷絕普
<pb n="245"/>
入法界故（九橫入無斷故）無變易至於究竟故（十竪歸一極上即圓
音十義也）復有十喻如教迹中已辨言六句融通者次
經云應知如來音聲非量非無量非主非無主非
示非無示疏云一莫窮其邊故非量二隨根隨時
有聞不聞故非無量三多緣集故非有主四純一
法界生故非無主五當體無生故無能示六巧顯
義理故非無示言初師善口天女等者即第四喻
合前第三隨根解音也言後師順如水一味等者
即第六眾水一味喻第八無邪曲音經云譬如眾
水同一味隨器異故水有差別水無念慮亦無分
別佛音亦爾一解脫味隨根差別言齊楚俱失者
有二說一云莊子徐無鬼篇云齊人蹢子於宋者
其命閽也不以完（疏云閽守門也齊之人棄蹢其子於宋仍命守門者形全自以
為是）不其求鈃鐘以束縛其求唐子也而未始出域
有遺類（鈃音形小鐘也唐亡失也求覔亡子而不出境域束縛鈃鐘恐其損壞貴器以為不
慈遺其氣類亦言我是）夫楚人寄而蹢閽者夜半於無人之
時而與舟人鬪未始離於岑（岸也）而足以造於怨也
（楚郢之人因子客寄近於江濱之側救蹢守門之家夜半無人之時輙入他人舟上而舟未離岑岸已共
舟人鬪打不懷恩德更造怨辭亦云我是慧子之徒此之類也二云即子虗上林
二賦之意初子虗賦中誇楚之雲夢高奢顯侈而
焉有先生又說齊地之大云吞若雲夢者八九於
其胷中曾不蔕芥此齊楚相誇則今云互不相許
也至上林賦初云亡是公听然而笑曰楚則失矣
齊亦未為得也（此則齊楚俱失也）且夫齊楚之事又焉足
道乎君未觀夫巨麗也獨不聞天子之上林乎（云
云）此則並奪之也二釋隨取但取其並奪之喻耳
以此二師既不通達十義無礙六句融通故並奪
之然此猶縱其各得圓音一義猶半奪也又並為
教本下望於分教圓音但是說教之本非即是教
又都奪之可知。

華嚴懸談會玄記卷第十六

音釋
憤（扶粉切懣也）。謇（居件切難乞吃也）。儳（仕咸切儳互不齊也）。詁（姑五切訓古言也）。
撓（女巧切攪也）。挹（於入切酌也）。驂（音參）。迤（音以）。邐（音里）。賖（式車切不交也又遠
也）。侮（亡甫切侮慢也）。龜茲（上音丘國名也）。鑪（落胡切鑪冶也）。鑊（胡郭切鼎鑊也）。翌
（與職切明日也）。閽（呼昆切守門也）。蹢（呈亦反投也）。蔕（勅戒切）。听（魚謹切）。

<sarticle>華嚴懸談會玄記卷第十七</sarticle>
蒼山再光寺比丘　普瑞集
疏西秦曇牟讖者西秦即乞伏氏或云乞佛氏（姓也）據
金城苑川自號西秦當晉武帝大元十二年立號曇
牟讖亦云摩讖無讖此云法豐以道法豐盛故為名
即中印土人別傳云是伊波勒菩薩六歲出家日誦
萬言初學小乘五明諸論後因遇白頭禪師教以大
乘十旬（或云十日）交諍方悟大旨遂得樹皮涅槃經本因
專大乘讖明解呪術所向皆驗西域號為大神呪師以
北涼沮渠蒙遜玄始元年歲次壬子至姑臧賷涅槃
經前分十卷并菩薩戒止於傳舍慮失經本枕之而
臥夜乃有神牽讖墮地謂盜如是三夕乃聞空中聲
曰此是如來解脫之藏何為枕之讖慚悟乃安高處
果有盜者夜捉提舉竟不能勝明旦讖持不以為重
盜謂聖人悉來拜謝而蒙遜（北涼王名也）聞讖名厚遇請
譯遂以玄始三年歲次甲寅起譯至十年辛酉譯大
般涅槃等經二十三部然初譯涅槃品數未足更至
于闐得經中分復詣姑臧譯之後又遣使于闐尋得
後分續譯為三十三卷後以呪袪疫鬼出境遜益加
敬事至承玄二年蒙遜濟河伐乞佛暮末於抱罕（即西
秦也）以世子興國為前驅為末軍所敗擒興國焉後乞
佛失守暮末與興俱獲於赫連定定後為吐谷軍所
破興國遂為亂兵所殺遜大怒謂事佛無應即遣斥
沙門讖又格言致諫乃止時魏虜托䟦燾聞讖道術
<pb n="246"/>
遣使迎請但告遜曰若不遣讖即便加兵遜既事讖
未忍聽去後又遣太常高公李順策拜蒙遜為使持
節侍中都督涼州西域諸軍使太傅驃騎大將軍涼
州牧涼王加九錫之禮又命遜曰聞彼有曇牟讖法
師博通多識羅什之流祕呪神驗澄公之疋朕思欲
講道可驛送之遜與李順醼曰天子信納[佞-二+〦]言苟見
促迫前遣遠求留曇無讖而今更來徵索此是門師
當與之俱死每不惜殘年人生一死詎覺幾時順曰
王頴誠先著遣愛子入待朝廷欽王忠續故顯加殊
禮而王以此一胡道人虧山岳之功不忍一朝之忿損
由來之美豈朝廷相待之厚竊為大王不取遜曰太
常口美如蘇秦恐情不副詞耳遜終吝讖不遣至遜
義和三年二月讖固請西行更尋涅槃後分遜忿其
欲去乃密圖害之偽以資糧發遣厚賜寶貨臨發之
日讖乃流涕謂眾曰讖業對將至眾聖不能救矣以
本有心誓義不容停比發遜果遣刺客於路害之春
秋四十九（准此則元在北涼今疏謂在西秦再詳）言立半滿教者纂玄
云依涅槃經判一代聖教不離半滿謂初直明華嚴
之滿開半次方等形半明滿次般若待半明滿次法
華捨半明滿始則從滿開半終則廢半歸滿故知一
代聖教其唯半滿言隨遠法師者即大遠也名慧遠
姓李燉煌人述持地疏五卷華嚴疏七卷涅槃疏十
卷維摩勝鬘等皆有所述又製華嚴十地記十卷夢
登須彌四顧周望唯見海水又見佛像身色紫金在
寶樹下北首而臥體有塵埃遠初見禮敬後以衣拂
周徧光淨覺知所撰文疏頗順化之益今判半滿依
彼涅槃疏云爾。
鈔但順通相之意者但順一代時教通途形相不
出大小故。
疏隋延等者高僧傳云延幽居靜志欲著涅槃疏夜
夢有人被於白服乘於白馬𩦲尾拂地而談授經旨
延手執馬𩦲與之清論覺後謂馬鳴菩薩授我義端
執𩦲知其宗旨便述成疏卷軸放光塔中舍利放光
明三日三夜合境望光皆來拜謁遂於延興寺講之
天雨四華等。
鈔半滿順違即此順違者謂頓即前滿漸中二乘
是半大乘是滿雖有二大乘於中不分權實故成
違也探玄記第一云遠公亦立頓漸二教與延公同。
疏唐初等者探玄記第一云如江南敏法師印法師
等華嚴疏中說。
鈔華嚴梵網等者此恐後人悞添梵網二字以下
正申難處全不言梵網故教義及廣略鈔疏亦只
言華嚴故問探玄記第一云如華嚴等梵網既在
華藏舍那佛說明亦平道答探玄記說彼師自釋
四異中此平道是舍那十身所說豈梵網經是十
身說耶又眾異云極位同說即華嚴中文殊普賢
與佛同說豈梵網經佛與菩薩同說耶而言等者
即等取修慈經金剛鬘經等言對治行法等者如
對治貪作不淨觀等評曰上刊定之意以如來藏
性真常之理名為平道以四諦緣生隨順調伏對
治行法等名為屈曲故作是難也。▲鈔又一時頓
演下第二義答上則稱性此則頓宣既一切法門
並一時頓說平道之義尤彰問圓覺疏云本末無
遮頓演說鈔云所說末皆是即本之末未曾遮本
說本皆是即末之本未曾遮末本末俱說相即無
礙此得為平道否答雖本末相即要須泯末歸本
亦屈曲收不同華嚴若本若末皆是海印定中同
時頓演無盡無盡等。▲鈔又說隨眾生者疏外更
進義答即指餘教隨根意以法逐機差務在益物
調生故問彼引普賢行品經文具云佛子如向所
演此但隨眾生根器所宜略說如來少分境界
本疏云指前差別因果逐根就病未盡法源故名
少分則指當經何云非此經中是隨根說答今且
<pb n="247"/>
約揀義故作是說故名號品云十方世界一切諸
佛知諸眾生樂欲不同隨其所應說法調伏欲分
曲平之異故問說華嚴時未有餘教何言餘處隨
機答有二義一約本末同時亦有隨根教故二約
依本起末不妨後時有隨機故。
鈔不同華嚴權實齊彰者圓必攝四豈可不具權
耶問如下云權實齊明如諸般若此亦平道不答
般若雖權實齊明而不相即故當屈曲也。▲鈔若
同若異等者同謂一乘異謂三乘空不空等者等
常無常等問如涅槃云空者所謂生死不空者所
謂大涅槃等豈非空不空等一時頓演耶若爾亦
應云平道教答涅槃雖空不空常無常等雙明要
皆會異（無常苦空）同歸常住不同華嚴全性全相措舉
一法即同無盡。
鈔日月燈明佛等者法華序品說昔日月燈明佛
（玄讚云日有二能一導明二成熟月有二能一除熱二清涼燈有二能一破暗二傳照顯佛能導迷至覺
成器熟根除煩惱之熱得涅槃之涼永破愚痴化生傳法表此義也故立其名楞嚴搜玄抄云名日月燈
者喻三智也謂一切智道種智一切種智三智備足亦三德圓滿也）為眾說法華經
六十小劫已便云如來於今日中夜而般涅槃等
古德解意於六十小劫最後一日晨旦說經竟中
夜便滅度故涅槃經或不說也又迦葉佛時亦爾
悉不說涅槃今此時根鈍故於法華後更說涅槃。
▲鈔究竟不破者以一乘根未熟故則法華或不
說也問法華華嚴同是一乘既唯說三乘則應不
說華嚴則華嚴亦成屈曲之教答此約機未熟故
不說法華破三華嚴稱性不妨徧說豈以約機而
難稱性耶若無稱性一乘為本約機三乘之末從
何所流故法華雖說一乘乃名破異一乘須就機
而說華嚴明真體一乘以稱性故無有國土不說
例如本末差別門中始終俱三終至涅槃亦唯三
乘豈妨華嚴常說徧說耶。▲鈔我不見下即十地
品既常既徧故為平道法華涅槃雖是一乘亦不
言常說徧說。
鈔發心品中亦同此說者經云汝說此法時有萬
佛剎微塵數菩薩發菩提心我等諸佛悉授其記
於當來世過千不可說無邊劫同一劫中而得作
佛皆號清淨心如來（疏釋如前已引出現品亦云我亦與
授記於當來世經不可說佛剎微塵數劫皆得成
佛同號佛殊勝境界。▲鈔恐有破云下名號品云
或名釋迦或名遮那似涉疑故應曲平二教其主
不異故今通云下意云若約當經二身相融若約
餘經但約化身以當經具於十身總得具別別不
具總故二主異問涅槃豈不說吾今此身即是常
身法身答縱許互融亦但約理事無礙義說曾不
說言十身無礙等問圓覺經標婆伽婆彼疏釋為
報化不分之身今何言是釋迦化身說耶答以少
從多故又以十身揀故。
鈔餘處王城舍衛者謂說餘經處王舍城祇闍崛
山舍衛國給孤獨園等未曾言是華藏中娑婆亦
但教說不直明剎體今說此經七處於自宗中有
二義故得同華藏言亦是華藏界中第十三重者
即最中央剎種二十重中第十三重也如前圖示
問既只在中豈是同耶答餘經不明娑婆在華藏
中則一向局故今明華藏之內娑婆如莊嚴城中
舉一小室同一城故問如法華說三變土由八方
嚴淨圓覺佛地等經皆居淨土中說亦非娑婆界
內豈非平道教耶答以少從多故又法華正宗分
但是娑婆木樹草座說至流通分欲容分身佛變
為淨土仍有分限亦不言華藏又圓覺等縱是淨
土但是隨機別設淨土亦不言華藏本剎故佛地
經為地上菩薩說佛地功德故在三界外受用土
中不言即華藏等故。
鈔豈非菩薩之器者反顯是菩薩之器也又況此
<pb n="248"/>
經初發心時便成正覺正覺尚成況不是菩薩耶
既是菩薩何所難哉問若有難云此經唯被菩薩
者何故第九會中却有聲聞此云何通答彼中列
聲聞者有二意一寄對顯法故為示如聾如盲顯
法深勝也二文殊出會所攝六千比丘等非是前
所列眾中唯菩薩故。▲鈔其說異下謂所說一事
一義一品一會皆結通十方一切世界皆同此說
主伴具足他經所無無可涉疑難之處他又不破
故此不救。
鈔一教門儀式異等者此一中別分六義一全依
海印無出定入定故下經雖說入出皆隨機感見
以動靜唯物聖豈然乎曾無出入問淨名豈不亦
云不定不亂答彼曾不說海印玄微故問大集經
中豈不亦說海印定耶答彼雖說之德用不具賢
首品鈔云大集等三賢位中能現八相故得海印
依此經中具十義故且如九十二義若非德相為
是何耶具如前引二一時頓演一語言中演說無
邊契經海等故三放光數目一多異（一多二字屬上放光）現
相品云即於面門眾齒之間放佛剎塵數光一一
復有佛剎塵數光以為眷屬異與餘教如法華唯
放一白毫光等四集眾通局異（通局二字屬上集眾）次經云
其光普照十方各有一億佛剎塵數世界海有十
億佛剎塵數菩薩一一各有世界海微塵數菩薩
圍繞而來集會等五請有言念答有現相及言異
等字等取義有九句與餘教不具此請答故異也
六道場莊嚴勝劣異廣博嚴麗極於空界有重重
諸供養雲略列各有百萬億為量等（具如妙嚴品及現相品也）。
▲鈔二所詮理致異此下釋文之中多唯約平道
說形對屈曲之彰其異思之可了。▲鈔三成佛遲
速異者發心品疏云起信則以若遲若速皆為方
便此宗則以楷定為權略有四類遲速自在義如
前引言或唯一念者如初發心時便成正覺等如
發心品說或無量劫亦如上引法界品等說但念
劫圓融遲速自在不定同瑜伽起信等三祇實成
及初發心住現八相應化之佛故非實成也或屈
曲中三祇是遲應化六年故速也。▲鈔四見佛通
局異下此經之根三賢十地皆見十身無礙佛不
同餘教地前但見大小化身入地方見佗報等。▲
鈔始成即說下問與前一時頓演何別答前說一
時且為對前後次第以時不同今雖標始成即說
乃具明十重之時也三七等如前。▲鈔六見境寬
狹異者約所化人所見有異言地獄天子者經云
得十種清淨眼等又彼經云如以億那由他佛剎
碎為微塵一塵一剎復以爾許塵數佛剎為塵如
是微塵持以東行過爾許世界乃下一塵如是東
行盡此微塵南西北方四維上下亦復如是十方
所有世界若著微塵及不著者悉成一佛國土又
以千億佛剎塵數如上所說廣大佛剎抹為微塵
以此微塵依前譬喻一一下盡乃至集成一佛國
土復抹為塵如是次第展轉至八十反寶手若人
聞此譬喻而生信者我授彼人無上菩提記等如
是一切廣大佛剎所有微塵清淨金剛轉輪王位
菩薩業報清淨肉眼於一念中悉能明見亦見百
億廣大佛剎數佛如玻璃鏡光照十佛剎微塵數
世界疏云菩薩頓證未轉凡身清淨肉眼見如是
境肉眼尚爾餘眼玄妙不可說也如玻璃下明見
之相以無心無去來故言六千比丘則得三昧名
無礙眼故經云悉見十方無量無邊一切世界種
種差別亦見一切世界微塵等言不具三千者離
世間品鈔云凡夫肉眼見百由旬二乘肉眼同凡
夫見如大品說菩薩肉眼極遠見三千界如來肉
眼與菩薩同見境分明等。▲鈔七因果行位等者
如前彰地位及說勝行中廣辨。▲鈔八此經語廣
<pb n="249"/>
則無量乘語深則一乘一多無礙故不同無漏定
立三乘兼有漏定立五乘也。▲鈔塵塵剎剎下隨
好品說一隨好中常放四十種光一光照億那由
他佛剎塵數世界隨諸眾生種種業行種種欲樂
皆令成就一光既爾況四十光耶一隨好尚爾況
十蓮華藏塵數之相各有多隨好耶故利益無盡
餘教雖說利益多劣於此故云勝劣異耳。▲鈔諸
佛親護者發心品等說證法塵數諸佛親護窮未
來際不同餘教小乘雜類等護持。▲鈔過此更有
者如親起十因異疎起十緣異所起教體異所顯
宗趣異等故云多異也。
鈔既不判等者違理可知問上遮他破今何自破
答以無過處破有過此妄破也今破有過處非妄
破也其猶病者患熱愚醫言是冷疾豈名識病智
醫授以涼藥豈非允當疏隱士劉虬等者姓劉名
虬字百龍形雖隱俗道高真侶傳云初發心菩薩
也言鹿苑者佛昔為鹿王時林中多鹿一日一鹿
以供人王之膳鹿王以身代一姙鹿人王重其至
德遂施林苑與鹿名為鹿苑佛於此處初為五比
丘說法不忘其本仍名鹿苑也言雙林者佛涅槃
時於四雙八隻林樹之間說涅槃經故云爾也。
鈔前來以引者日照高山喻以證頓義如為教本
中已引慈龍降雨證漸義前無引文之處若約義
引即為教本中已引故經云如摩那斯（此云慈心或云意慈）
龍王將欲降雨未便即降先起大雲彌覆虗空凝
停七日待諸眾生作務究竟何以故彼大龍王有
慈悲心不欲惱亂諸眾生故過七日已降微細雨
普潤大地佛亦如是將降法雨未便即降先興法
雲成熟眾生令其心無驚怖待其熟已然後普降
甘露法雨演說微妙甚深善法漸漸滿足一切智
智無上法味疏云漸降成熟喻先小後大即是漸
圓。
疏南中諸師者天台云南謂南朝即京江之南也以
當宋齊梁陳之間諸師以此四代皆都建康而曰南
朝故也略抄第二云齊梁晉宋之間南中諸師也。
疏六年之內者玄義云成道之年即說鴦崛摩羅經
言偏方不定者非正所談故名曰偏方者法也即偏
法也或偏者傍也正說小時傍說大法故云偏方。
鈔波斯匿者此云和悅末利此名為鬘有德曰夫
人夫人之女摩利室羅此云勝鬘以相好勝母故
或王讚此女妙勝華鬘故以名也娉與阿闍世王
為新婦相去千里彼初無佛法時佛初成道未久
於祇洹說法夫人見佛聞法生信王亦受化遂憶
女聰明寄書嘆云此有佛出廣嘆功德女得母書
則說偈言今聞佛音聲世所未聞有所言真實者
我今應供養仰惟佛世尊普為世間出亦應垂哀
愍必今我得見即生此念時佛於空中現普放大
光明現於無比身勝鬘及眷屬頭面接足禮等。
鈔金光明經既非第一頓教等者據天台光明玄
義云舊明此經非會三非褒貶非無相不列同聞
眾但云是時如來遊於無量甚深法性等既無常
隨等眾故非次第之教也若爾既信相疑佛壽八
十入滅豈非末後明常住耶答據真諦云此經是
法華之後涅槃之前九十日說引涅槃云佛告波
旬却後三月吾當涅槃信相聞斯知八十應滅（以真
諦但立三法輪從三十年後皆持法輪攝故法華光明至涅槃皆持法輪不同南中第五方明常住也）
據此則光明在法華之後涅槃之前退非同歸進
非常住故屬不定收也若天台判屬方等部收却
在般若之前會解以約前義為不定今詳抄意似
約後義為不定也以在有相之後無相之前而說
常住故云不定。
鈔二種如來藏者經云世尊有一種如來藏空智
世尊空如來藏若離若脫若異一切煩惱妄染本
<pb n="250"/>
空世尊不空如來藏過於恒沙不離不脫不異心
鏡鈔釋云一切不相離也一德之中具含萬德不
遺脫也體常無邊不改異也不思議佛法性德本
具即佛性妙理也言又歎佛三身者即勝鬘夫人
讚佛偈也如來妙色身世間無與等無比不思議
是故今敬禮（則讚化身）如來色無盡智慧亦復然（讚報身也）
一切法常住是故今歸依（讚法身也）了一切法即常住
性即見聞覺知等無非法身敬禮化身影取三身
皆敬禮歸依法身影取三身皆歸依敬禮但約投
誠措想由其暫爾故歸依言願從今身盡未來際
故二不同法苑有七義揀別不能具引。
鈔廣說法身常住者經云法身者非是行法故異
無有故是自本故猶如虗空故說為常乃至廣說
（云云）。
疏或分為二即是半滿者此與無讖名同彼通此局
以此唯就漸中分爾今不指前判人者天台法華玄
義云菩提流支明半滿教十二年前皆是半字十二
年後皆是滿字（彼云南北通判頓漸不定三教漸中開合不同此正漸中分半滿也）然
彼列在北地判教中今謂南中故略不指人名也。
疏武丘等者此敘全是玄義中文但彼云虎丘耳言
見有得道者問小乘見人空得道何言見有若見有
應同外道答有二義一云有相四諦但是調心方便
實不得道須見空時方得道也此言有者以法有也
二云二乘雖見人空而執實有能證能斷智所證理
所斷惑等之法故云見有也。▲言最後雙照等者以
雙照破情計之空有不除其法故次疏云持前二故
即空有二法也法華玄義云虎丘岌公頓與不定如
前漸更為三最後雙林明一切眾生佛性等今既云
齊至法華明知法華亦常住教中收。
疏唐三藏者名玄奘姓陳氏漢大丘仲弓之後也洛
州緱氏人有兄素出家即長揵法師也以奘少㦬窮
酷偏意携守年十一誦維摩法華東都恒度為僧後
入蜀受學復別兄徧往參學嘗歎曰余周流吳蜀爰
逮趙魏未及周秦頗有講延率皆登踐已布之言今
雖蘊[(曷-曰)/月]襟未吐之詞宗解籤無地若不輕生殉命誓
往華胥何能具覿成言用通神解一覩明法了義真
文要返東華傳揚聖化於是勵志得達印度於那爛
陀寺戒賢論師處留五年學瑜伽顯揚對法諸論又
停二年於鉢代多國學正量部根本論攝正法論等
却往杖林山勝軍論師居士所學唯識決擇論意義
論成無畏論等首尾二年又先於曲女城學佛使日
冐二毗婆沙於毗耶摩那三藏所經于三月後在杖
林夜夢寺內及外林邑火燒成見一金人告曰却
後十年戒日王崩印度便亂當如火湯覺已向勝軍
說之奘意方決嚴具東返（後永皆之未戒日果死世並饑荒如夢所見驗矣）
時貞觀十九年正月二十四日屆于京郊後所翻經
論七十五部計一千三百三十五卷享壽六十五歲
序云春秋寒暑時經一十七年耳目見聞處越百十
七國雖徧參學而偏宗戒賢故依彼判三時教如下
具述時在印度造會宗論三千頌會融瑜伽中論之
旨又造制惡見論一千六百頌制十八部小乘破九
十五種外道後戒日王欲為流通於曲女城集十六
國論師斷云能破一偈當截舌為謝經十八日無敢
破者故西域稱為脂那大乘天也其見重西域也如
是況歸此國王臣欽敬亦可知也今言大同者初有
次空後中然彼通判一切此局在漸中故有異也。
疏真諦三藏者梵云拘羅陀陳言親依或云波羅末
陀此云真諦並梵文之名字也本西印土優禪尼國
人以梁武太清一年屆于建業頃屬梁季崩亂不果
宣傳雖翻經論拪遑靡托逮陳武永定二年七月還
返豫章又上臨川普安諸郡雖傳經論本意未申更
觀機壤遂欲泛舶往楞伽修道道俗挽留遂停南越
與前梁舊齒重覆所翻至文帝天喜四年楊都建元
<pb n="251"/>
寺沙門僧宗法集僧忍等並建業標領遠浮江表親
承訪問帝欣其來意乃為翻攝大乘論首尾兩年又
舶至梁安郡欲返西國學徒追逐續留至三年九月
內發自梁安從舶西引夜風飄還廣州十二月中上
南海岸刺史歐陽穆公欲延住制旨寺請翻廣義法
門經唯識等論後穆公薨世子紇重請傳經而神幽
通量非情測甞居別所四絕水州紇往造之峻嶺濤
湧未敢凌犯帝乃鋪舒坐具在水上跏坐其內如乘
舡馬浮波達岸帝既登接對而坐具不濕或以荷[莫-大+羽]
水乘之而渡神異例多至光太二年六月厭世願生
勝壤遂入南海北山將捐身命時智愷正稱俱舍聞
知馳往道俗奔越盈川三日未肯迴請迎還止于王
園寺時宗愷諸僧欲迎還建業會楊輦顧望恐奪時
榮乃奏曰嶺表所譯眾部多明無塵唯諦言乖治術
有蔽國風不隷諸華可流荒服帝然之故南海新文
有藏陳世以泰建元年染疾正月十一日午時遷化
年七十有一明日於潮亭焚身起塔十三日僧宗等
各齎經論返匡山自帝來東夏雖出眾經而偏宗攝
論從陳武永定二年至孝宣泰建元年譯經論三十
八部餘有未譯梵本並多羅樹葉凡有二百四十夾
若依陳紙翻之則列二萬餘卷今正譯訖正是數夾
之文並在廣州制旨寺王園寺其法寶弘博可知矣。
▲言依金光明經者即真諦所譯七卷中業障滅品
文也經云頂禮一切諸佛世尊現在十方世界已得
阿耨菩提者轉法輪照法輪持法輪雨大法雨擊大
法鼓等問上鈔云依解節金光明經今疏何不言耶
答解節二字相傳皆云別有解節金光明經然今大
藏既不收此經不可為定然別有解節經一卷亦真
諦所譯而不說三輪之事准大周目錄云解節經一
卷見解深密第四一品十紙據此則是解深密之別
名但真諦目為解節即於義節唐三藏譯為解深密
即解義之深密也准此則真諦立教不唯金光明亦
依解深密也以彼第三教指解深密經故今疏略故
唯言金光明也（深密二時如後）。
鈔疏文稍略彼云等者即真諦部異執記說也言
轉四諦法輪者自我之彼名轉法即軌持流演圓
通名輪又如王輪寶一圓滿義二摧壞義摧壞煩
惱如摧未伏故三鎮遏義已伏煩惱令勢轉遠如
鎮已伏四不定義從見至修修至無學從自至他
他信至解解至行果等又動宣言教顯揚妙理運
聖道於聲前起真智於言後圓摧障惱名轉法輪
如此是教理行果一示相轉言此身是苦業惑為
集此滅為滅能滅此為道爾時生聖慧眼由依去
來今有差別故如次名智明覺此之一智總名為
眼有三行相名智明覺依詮證滅說通三世非是
滅諦通三世也又四諦各有智明覺明十二行則
三轉各有十二行也二勸修轉云此是苦汝當知
此是集汝當斷此是滅汝當證此是道汝當修亦
生眼智明覺三作證轉此是苦我已知此是集我
已斷此是滅我已證此是道我已修亦生眼智明
覺又三轉四諦為十二行相也成實論師初轉生
聞慧次轉生思慧後轉生修慧言謂轉照法輪者
轉義如前照謂以空照破有執令捨小取大言又
於三十年後者准探玄記并下疏皆云三十八年
後說解節經今疏鈔並云三十年後未審何者為
正探玄又云真諦此說必有聖教豈可自立年數
則知光明但有三輪之名分其年數又別有所據
又今云解節即真諦目解深密經然深密自在淨
土說非鬼王法堂今作此指者應指三十年始於
鬼王法堂說餘第三時經教非解節經解節經乃
至三十八年後說也例如第二時教在智慧河邊
說然般若十六會四處說（鷲山祇薗摩尼藏殿白鷺池側）皆不在
智慧河邊亦是指七年之始耳或可解節非是深
<pb n="252"/>
密乃別是一經此土未至真諦依梵本判耳多聞
闕疑任情去取毗舍離此云廣嚴言具有轉照及
持者轉照如上持者雙持空有離執寄詮明空有
故若就遮過即雙照破空有之執也皆云法輪者
一法輪自性謂八聖道具輪轂輻輞故正見正思
惟如轂是根本故正語正業正命如輻由轂有故
正念正精進正定為輞攝錄餘故二法輪因謂能
生後聖道諸教聞思修等諸經論中多說佛教為
法輪故三法輪眷屬聖道助伴五蘊諸法四法輪
境聖道所緣四諦因緣三性等理五法輪果謂道
所證菩提涅槃具如普賢行願鈔請轉法輪中說。
疏即宋朝岌法師者前約處標揀故云武丘此約朝
代標揀故云宋朝二師各未詳上字然天台玄義云
宗愛法師頓與不定同前就漸更判四時即莊嚴曰
文師所用三時不異前更於無相後常住前指法華
會三歸一萬善悉向菩提名同歸教此敘與今疏全
同但標人有異。
鈔應具列之者一有相二無相三同歸四常住。
疏道場慧觀等者玄義敘玄定林柔此二師及道場
觀法師頓與不定同前更判漸為五時即開善光宅
所用也（云云同今疏）今云等者等取次二師也。
鈔上元道場寺僧者傳云宋朝京師道場寺慧觀
清何人姓崔氏弱歲出家咨稟遠師什公入關乃
之什所參扣研覈新舊經旨宋元嘉年中卒年七
十一言抑挫等者止觀云若以大破小如淨名所
斥取其不見中理與外道同非是奪其方便之意。
疏即前劉公等者玄義云北地師亦作五教而取提
胃波利為人天教合淨名般若為無相教餘三不異
南方據此則北師所判今云劉公者乃是荊州隱士
正在南中此則南北皆有立耳。
鈔上來諸師從二至五等者然上所敘諸師非皆
立不定之教如唐三藏唯分三時本不立頓與不
定故又真諦亦立頓漸（即同前隋延頓漸）然不立不定劉
虬亦無不定教然虬與諦頓漸之義所立亦別如
上已辨然上三師皆無不定則招難尤多除此三
師餘立不定者而於所立名義之中有多難也。
疏初明十二年前下此中四段破文全依玄義言自
違成論者玄義云則成實論師自誣己論也以有相
教是小乘成實論亦是小乘故云自違。
鈔不可不見下前即違教此則違理意云若不證
見空理何名得道以生空理是真實證故准玄義
云復次十二年前名有相教者為得道為不得道
若得道則乖成論論師云有相四諦是調心方便
實不得道須見本乃能得道既言有相那忽得道
若不得道用此教何為又若得道教同無相若不
得道教同邪說又若得道得何等道若見空得道
還同無相若不見空得道亦同九十五種非得佛
道有相之教具有二過（云云）。
鈔經文相續云者次前文云說是老死誰是老死
二皆邪見玄義云三藏經中自說二空二空豈非
無相言此即十二因緣人法空義者如雜阿含云
十二因緣從無明至老死若有人言是老死若言
誰老死皆生邪見乃至（逆推）無明亦復如是若說無
誰老死當知虗妄是名人空若說無是老死當知
虗妄是名法空乃至無明亦復如是。
疏言十方空為大空者智論云何等為大空東方東
方相空非常非滅故何以故性自爾故東西北方四
維上下南西北方四維上下空非常非滅何以故性
自爾故是名大空小乘法空為大空可知。
鈔彼釋十八空者論云不為內空彼般若波羅蜜
不為外空內外空空空大空第一義空有為空無
為空畢竟空無始空散空性空自相空諸法空不
可得空無法空有法空無法有法空故行般若波
<pb n="253"/>
羅蜜等。
疏十二年後方制廣戒者此疏主新加玄義所無。
鈔善護於口言等者口過易成難防故令善護舉
心則妄念攀緣應須自淨身諸惡行殺盜染等動
則多不饒益自他俱損故應檢束言大仙道者即
佛道也言此是釋迦等即四分律七佛略戒中釋
迦略戒偈也一毗婆尸佛偈云忍辱第一道佛說
為無最出家惱他人不名為沙門二尸棄佛云譬
如明眼人能避險惡道世有聰明人能遠離諸惡
毗舍浮佛偈云不謗亦不嫉當奉行於戒飲食知
止足常樂在空閑心定樂精進是名諸佛教四拘
留孫佛云譬如蜂採華不壞色與香但取其味去
比丘入聚然不違戾他事不觀作不作但觀自身
行若正若不正五拘那含牟尼佛云心莫作放逸
聖法當勤學如是無憂愁必定入涅槃六迦葉佛
云一切惡莫作當奉行諸善自淨其志意是則諸
佛教七釋迦佛如鈔言為無事僧者不因犯方說
故從是已後方因犯廣說戒故知明有。
鈔通說般若者常說名為通說也言般若明空之
智故者又大論云從得道夜至泥洹夜常說般若
即空慧故。
鈔第二破不明常住於中四者前三皆玄義意言
初反質破者即反徵破也玄義云若不明佛性法
身常住者共般若可非佛性法身常等不共般若
云何非佛性耶（今改彼不共為實相也）。
鈔此即聖言量者玄義云大經云佛性有五種名
亦名首楞嚴亦名般若乃是佛性之異名何得言
非彼若救言經稱佛性亦名般若是三德之般若
何關無相之般若若爾涅槃第八何意云我先於
摩訶般若中說我與無我其性不二不二之性即
是實性實性之性即是佛性如此遙指明文若是
何意言非。
鈔謂二種般若即二佛性等者玄義云故得法性
實相是正因佛性般若觀照即了因佛性五度功
德資發般若即是因緣佛性此三般若與三涅槃
佛性復何異也（以三般若是天台所立故有資發般若今但用二次下廣破今疏不
引故此不錄）鈔第四縱奪破者此疏主新加也言理絕
百非者准起信論中謂一異空有四句為本本各
有四一有四者一非一亦一亦非一非一非非一
一既有四句餘三例然故成十六隨三世各十六
共成四十八斷常各具四十八成九十六并本四
句乃成百非已上且如是配如實言者以諸經中
所有之非不但百數今言百非者總相而言也言
若但以空為般若非真般若者問圭山多指八部
般若為始教豈非唯約空說答彼約多分故通目
之非謂無餘本義也但近人不曉堅謂唯空豈一
經不具多教耶言般若非有相等者釋離四句也。
鈔餘文可知者上但釋存有一句引證經文也其
餘三句文雖不引其義可知謂既般若不壞體色
明空雖不壞有以無自性故亦非有故雙取則兩
亦互泯則雙非故云可知言則四句皆實者中論
亦有此偈青目釋云一切實者推求諸法實性皆
入第一義平等一相所謂無相一切不實者諸法
但眾緣合故有三俱四泯於四句無戲論聞佛說
即得道。
鈔有遮有表者於即中上說遮表二四句亦空亦
假名表非空非假名遮即空為第一句即假為第
二句並於一緣生色上說四句也是知下以各執
句為是設四句俱取有所得故皆成謗也無念而
知寂照居懷得旨而成四德故古人云般若如大
火聚四面不可趣如失意也般若清涼池四門皆
可入如得意也。
鈔結立正義者疏中是知二字結前餘皆立正義
<pb n="254"/>
也言各得之意者小乘四門唯得初有一門大乘
四門得次空一門故云各得也。
鈔阿毗曇者亦云阿毗達磨此云對法如前釋俱
舍此云藏即庫藏之總名一切有部即薩婆多部
是俱舍所宗故然俱舍題具云阿毗達磨俱舍論
言毗勒論者此云篋藏有三百二十萬言佛在世
時大迦旃延之所造也佛滅度後人壽轉減憶識
力少不能廣誦諸得道人撰為三十八萬四千言
若人入毗勒門論義無窮其中有隨相門對治門
等言車匿者法華明鈔云藏釋迦舊云車匿訛也
即僕夫也惡口者以太子性善國王使惡僕侍之
令熏習故經音義云本是守馬奴之名也出家
之後自恃王種輕諸比丘不遵僧事智論云如解
脫戒經說身口意業應如是行車匿比丘我涅槃
後如梵天法應當治（謂默擯也以梵天中治罪之法別立一壇其犯罪者令入
此壇諸天不得與語今亦如是故）若心柔軟復應為說那陀旃延
經（或云邊旃延經）離有離無乃可得道今以教中不言何
處解釋此離有離無之法故云未見論文言有云
犢子部者以梵云婆麤富羅此云犢子此部我非
即是蘊亦不離蘊而有實我（非即是蘊是非有義非不離蘊是非空義
故云亦計我非有非無也）以此部律文未至此方難以覈定故
云恐未指定。
鈔如涅槃下言如乳有酪性者應言有酥性恐是
後人傳寫之誤或等字等酥無妨經文具云善男
子譬如有人家有乳酪有人問言汝有酥耶答言
我有酪實非酥以巧方便定當得故故言有酥眾
生亦爾悉皆有心凡有心者定當作佛以是義故
我常宣說一切眾生悉有佛性言石無金性者即
現因無果性也經云譬如眾石有金有銀有銅有
鐵俱稟四大一名一實而其所出各各不同要假
眾緣眾生福德爐冶人功然後出生是故當知本
無金性不名為佛以諸功德因緣和合得見佛性
然後得佛言乳無酪性者經云善男子如其乳中
有酪性者不應復假眾緣力也如水乳雜臥至一
月終不成酪若以一滴頗求樹汁投之於中即便
成酪若本有酪何故待緣眾生佛性亦復如是假
眾緣故即便可見若待眾緣然後成者即是無性
能得無上菩提言眾生佛性猶如虗空下經云義
引修大涅槃於一切法悉無所見若言見空空是
無法為何所見我在迦維羅城告阿難言汝莫愁
哭阿難言今我眷屬悉皆死喪時琉璃王以害釋
種以五百釋種長者共與世尊造立講堂自相誓
曰沙門梵志乃至羣黎不得先佛妄陞此堂若有
違者罪在不測舍衛太子名曰琉璃自省定外氏
見堂高麗憇止于上貴姓聞之遣使罵辱催逐令
去太子懷忿敕太史記之須吾為王當誅此類於
後即位領兵伐迦維羅國殺舍夷人三億乃至佛
言彼琉璃王却後七日當入地獄王聞恐怖造舡
入海冀得自免水中火出自然燒滅等云何不愁
啼耶我與如來同生此城俱同釋種云何如來獨
不愁惱佛言汝見迦維羅城真實而我見空寂以
修空故悉無所見等又云眾生下經云即一切眾
生定有佛性是為執著若無佛性是名虗妄智者
應說眾生佛性亦有亦無（彼疏云恐不修行故云定有者則為執恐不信
有故云若定無者則為虗妄）言非有如虗空下經云善男子眾
生佛性非有非無所以者何佛性雖有非如虗空
何以故世間虗空雖以無量善巧方便不可見佛
性可見是故雖有非如虗空佛性雖無不同兔角
龜毛何以故兔角雖以無量善方便不可得生佛
性可生是故雖無不同兔角是故佛性非有非無
（彼疏中見生二義約法報二佛說）言百非斯遣者別說則百非斯
遣總論乃不出有無故總雙非以明中道。
鈔若取經論下上約大乘一經具四此下通約大
<pb n="255"/>
乘經論具四對前小乘故言唯識多明有門等者
以諸義互有皆就多分各但判屬一門也。
疏淨名云佛身無為等者玄義云佛身無為不墮諸
數金剛之體何疾何惱為度眾生現斯事耳（即阿難章文）
又辨金剛言猶是無常涅槃亦辨金剛那忽是常又
云觀身實相觀佛亦然又不思議解脫有三種真性
實慧方便即三佛性義且復塵勞之儔是如來種豈
非正因佛性不斷癡愛起諸明脫明即了因佛性脫
即緣因佛性三義宛然判是無常涅槃三種佛性何
得是常耶（今疏但略用前意也）玄義又破彼非第三時之說般
若時諸大弟子皆轉教法雖不希取咸以具知菩薩
法門何得被呵茫然不識是何言不知以何答故知
褒貶不應在般若之後非第三也（彼意以淨名在方等部中故破彼不
合在般若之後今疏主但破不明常住難其立名而已不妨是第三時不破其次第也玄義又
云淨名所呵事在往昔追述以亂不堪當知十二年
前已應被呵（意云抑揚在前般若之前也今應問彼云如阿難是佛成道夜生二十出家三
十命為侍者彼宗十二年說阿含八年說方等是則說方等時阿難尚未出家那十二年前阿難亦被淨名呵
故知天台此說甚違道理今疏主不取故上抄云於所立名義中皆有難也）。
疏般若亦云等者玄義云若言般若無彈呵者大品
云二乘智慧猶如螢火菩薩一日學智慧如日照天
下又十三卷云譬如狗不從大家求食反從作務者
索當來若善男女人棄深般若而攀枝葉取聲聞辟
支佛應行經豈有彈呵更劇於此（次下更有破若不合在第二時以彼
宗立在方等後也不勞繁引）。
疏亦未明常住等者玄義云第四同歸教正是收束
萬善入於一乘不明佛性神通延壽前過恒沙後倍
上數亦不明常（上條所立之義）破云若言常住語少者如天
子一言可非敕耶文云世間相常住又云無量阿僧
祇壽命無量常住不滅伽耶城壽命及數數示現是
應佛壽命阿僧祇壽命無量者是報佛壽命常住不
滅者是法佛壽命三佛宛然常住義（上破不明常住今疏正同）又
云我不敢輕於汝等皆當作佛即正因佛性又云為
令眾生開佛知見即了因佛性又云佛種從緣起即
緣因佛性等（上破不明佛性也）。
鈔許其涅槃是常住義等者約時破也此疏主新
加不用天台以彼破全無理故彼文云第五時教
雙林中常住眾生佛性闡提作佛者問成論師依
二諦解義第五時教為二諦攝否若二諦攝與諸
教同後二諦猶是無常雙林二諦何獨是常若雙
林不出二諦能照別理破別惑得是常者前教所
明二諦亦然照別理破別惑那忽無常眾生佛性
闡提作佛例如此難故知明理不異前時據何為
常住耶此破全無理也以獨據成論故今以涅槃
多分正明常住故云許其等責其涅槃無有小乘
者然准圓覺鈔說小不定故涅槃時度須䟦及小
乘見等此則南中自立此義收在不定教中今疏
主以此破者恐南中本無小不定義圭山以意加
之耳以玄義與今疏只言不妨初時正說小教亦
說大乘故以為不定教也。
鈔純陀等者純陀此云妙解義工巧之子作優婆
塞栴檀者音義云此云與藥以白檀治熱病赤檀
去風腫皆能除病故名與藥後患脊痛者興起行
經說佛昔凡地作剎利姓力士與婆羅門種力士
大節會日對王相撲拆損他脊因果不亡故涅槃
時現患脊痛等拘尸者此云軟草或云香茅以多
出此草故那者具云那伽羅此云城今略云那復
言城者唐梵雙舉故此城在中天竺周千餘里。
言逆順者俱舍定品云往上名順謂從初禪入出
已入二禪二禪出入三禪三禪出入四禪還下名
逆從四禪入出已入三禪乃至二禪出已入初禪
或逆或順超中二一等最後於第四禪中入火光
定化火燒身舍利者具云舍利羅此云身骨恐濫
凡夫身骨故存梵語實能生六道之福今從勝說
<pb n="256"/>
故云人天故知第五時亦說小乘。

華嚴懸談會玄記卷第十七

<sarticle>華嚴懸談會玄記卷第十八</sarticle>
蒼山再光寺比丘　普瑞集
疏提胃雖說戒善等者玄義云彼經但明五戒不明
十善唯是人教則非天教縱以此為人天教者諸經
皆明戒善亦應是人天教耶又彼經云五戒為諸佛
之母欲求佛道讀是經欲求阿羅漢讀是經又云欲
得不死地佩長生之符服不死之藥持長樂之印長
生符者即三乘法是長樂印者即泥洹道是云何獨
言人天教耶又云五戒天地之根眾靈之源天持之
和陰陽地持之萬物生萬物之母萬神之父大道之
元泥洹之本又四事本（四大）五陰本六衰本（六塵）四事本
淨五陰本淨六衰本淨如是等意窮源極妙之說云
何獨是人天教耶（餘引不起等與今抄同）言又違密迹經者疏
主新加也。
鈔提胃波利者行集經云一名帝利富婆（此云胡苽）舊
名提胃二名跛棃迦（此云金挺）舊名波梨此二居士者
身居俗室道同真侶即居家士夫也百法鈔云是
碎葉國人因與五百賈人南海採寶遂至如來成
道之處菩提樹神現霖霪車馬泥滓不能前進遂
祭樹神欲希止雨樹神報言悉達太子於此成道
汝若供養功德無窮提胃聞已即往佛所說偈問
言未審誰家子親族是何人安然寂不動今者何
所須世尊答曰我是金輪王淨飯王太子成道來
七日無人施我食於是提胃即獻蜜麨如來受已
即說三歸五戒等言鑽龜易卜者是將此土陰陽
之名以目西域陰陽之法也。▲言四天王奉鉢者
梵語鉢多羅此云應量器是過去維衛佛鉢入涅
槃後龍王將在宮中供養釋迦成道龍王送至海
水上四天王欲取化為四鉢各得一鉢以奉如來
如來受已重疊四鉢在於左手以右手按合成一
鉢此是紺琉璃石鉢也。▲鈔此約小乘相者結前
雖說戒善也。▲不妨為大者起後得道皆通三乘
也。▲言五逆者法華疏引薩遮尼乾子經云一破
塔壞寺焚燒經像竊盜及用三寶財物二謗三乘
法言非聖法障礙留難隱蔽覆藏三於一切出家
人所若有戒若無戒持戒破戒打罵訶責說其過
失禁閉牢獄或挽袈裟逼令還俗責役駈使責其
法調（餘處或云課調債負）斷其命根故大集經云說一破戒
比丘過過出萬億佛身血四殺父害母殺阿羅漢
出佛身血破和合僧五起大邪見謗無因果長夜
修行十不善業此是大乘五逆若小乘說五逆者
即是此中第四所攝言四大本淨者淨是空義寂
照云皆了本空故決擇記云悟彼性空舉體即真
百法鈔云於四大等中二我本無故云本淨。▲鈔
得不起法忍者即無生忍菩提留支云即是初地
無漏智印忍無生之理故或是八地仁王五忍中
第四無生忍三品是七八九地此當中品柔順忍
者順後無生即四五六地分順忍為三品故（五忍者一
伏忍二信忍三順忍四無生忍五寂滅忍）明知不只是人天教也。▲言
三百龍王得不起法忍者問龍趣難身何能入聖
答願力為龍非是業繫豈礙聖道亦猶獨覺出無
佛世豈為難耶。▲鈔又普曜等者經具云佛宿夜
七日不從坐起觀察道樹化七十一億令生道心
思惟寂然地六種震動時有梵天厥號識乾見佛
新得道果快坐七日未有獻食者時有離胃波利
五百賈人以識乾力故使躓不行天說偈言如來
成佛道所願已滿足汝等貢上食因是轉法輪時
五百賈人獻佛麨蜜四天王奉鉢如來呪願畢已
即食食已即為授記言已是得本於將來世諸賈
<pb n="257"/>
客等當得作佛名曰密成如來十號具足（今云齊成應是
密字）。▲鈔提胃塔者探玄記第八云真諦三藏引十
二因緣經八人應起塔一如來露盤八重已上二
菩薩七重三緣覺六重四羅漢五重五那含四重
六斯陀含三重七須陀洹二重八輪王一重見輪
王塔不得作禮非以聖人故今提胃已得不起法
忍即初地等應起七重露盤之塔故鈔偏舉之不
爾何忽言其塔耶。▲鈔此經即大寶等者此經總
四十九會百二十卷今疏所引別行經檢大寶積
當密迹金剛力士會四十九會中當第三會也言
卷當第八者然第三會起自第八卷今所引者即
第十一卷末并十二卷初文也經文稍廣不能繁
引要者尋彼是西晉竺法護譯。
鈔揀去不定等者寂照會解皆引廣鈔云初空後
有先大後小是不定也今揀去之則先小後大初
有後空之判無失非謂指前不定教也（指玄等正是指前不
定教也）彼於漸頓中不定故前抄云金光明經既非
第一頓教又非第二漸中末後而明常住明是不
定故頓漸中不定也此唯漸教五時中不定也故
云揀去不定則無尅定之失評曰今詳抄意指玄
之義似長也既前抄云又非第二末後而明常住
豈非亦約漸教五時明不定教耶況今抄云不違
密迹等經者以上難五時之教有二例難一約所
立時難二約所立名義難初約時者如難第二時
中云十二年後方制廣戒又云始從得道乃至涅
槃常說般若難第五時有小乘見難人天教即引
密跡經鈔舉第四等上三難意云此之四難皆揀
去之以屬前不定教攝故（非謂揀去前不定故而不用之也）故云
揀去不定故集玄云顯不定教順理也二約所立
名義難者如第一難有相教而言有空等乃至難
提胃經謂通三乘等今從多分說亦不成過也故
抄云不違自所立名義也。
疏後魏光統律師等者傳云慧光姓楊氏定州盧人
年十三隨父入洛四月八日往佛陀禪師所從受三
歸陀異其眼光外射如𦦨深惟必有奇操留之誦習
博通人號聖沙彌也陀曰此沙彌非常人若受大戒
先宜聽律律是慧基若初依經論必輕戒綱於道覆
律師所聽習後從辨公參學經論聲揚趙郡會佛陀
任少林寺主勒那初譯十地光預其席自此地論流
傳命章開釋四分一部草創并其華嚴涅槃維摩十
地持地等並疏其奧旨初在京洛任國僧教後轉為
國統故云光統。
鈔孝文見重等者傳云孝文敬隆誠至別處禪林
鑿石為龕（云云）見本傳後隨帝南遷定都伊洛復
設靜院敕以處之而愛幽栖林谷是託屬往嵩岳
高謝人世有敕就少室山為之造寺今之少林是
也後知則天所取遂指山水透谷而西流尋水而
西去時又入洛將度有緣時慧光年十二在大街
井欄上反蹋蹀堶（音陀拋磚戲也）一連五百眾人諠競異
而觀之佛陀因見而恠曰此小兒世戲有功道業
亦應不昧意欲引度權以杖打頭聲響清徹既善
聲論知堪法器乃問能出家不光曰固其本懷耳
遂度之（前傳云四月八日徃少林者應今許後十三歲方出家也）又令弟子道
房度沙門僧稠此化行東夏唯此二賢得道之記
諒有深擬言稠禪師得道者傳曰僧稠姓孫元出
昌黎末居鉅鹿之癭陶焉幼學世典備通經史徵
為大學博士講解墳索聲蓋朝廷將處觀國羽儀
廟廷道機潛扣欻厭世煩一覽佛經渙然神解時
年二十有八投鉅鹿景明寺僧寔法師出家初從
道房禪師受行止觀房即佛陀之神足也既受禪
法北游定州嘉魚山斂念久之得定常依涅槃聖
行四念處法居五夏又詣趙州漳洪山道明禪師
受小六時勝法鑽仰積序節食鞭心九旬食米唯
<pb n="258"/>
四升石上單敷不覺晨夕布縷入肉挽而不脫或
煑食未熟入定並為禽獸所𣊟又常修死相遭賊
所之無畏仍為說諸業行皆摧弓箭受戒而去又
嘗於鵲山靜坐有神來嬈抱肩築腰氣[唬-儿+丘]項上師
以死要心因證入深定經九旬起定情想澄然覺
世間全無樂者便詣少林呈己所證佛陀曰自葱
嶺已東禪學之最汝其人矣（故今云得道也）乃更授深要
住嵩岳寺等後詣懷州西王屋山修習前法聞㵎
下兩虎交鬪咆響震巖經日不已遂持錫解之虎
各分退廣如彼說。
疏上達下上妙智慧了達隨分階昇佛境界人也解
脫者即作用解脫或通離障究竟果德者揀因德也
圓極者揀偏也祕密者權小不測故六相十玄等名
自在法門也。
鈔不同延公大小等者以後刊定難中正約機難
頓漸故今揀此不同延公約機今亦約化儀以立
故致刊定所難皆通也故今預揀之。
疏此亦約化儀以立者以前南中諸師所立三教約
於化儀故此云亦更有一義如抄中釋二句疏文有
二義釋一云上句總標二教故標寬也下句唯局漸
教故釋狹也二云言前後者通釋三教前漸次頓後
圓但說有前後故。
鈔義多順理者以判華嚴為圓此師創意多順道
理故且不辨其違然於漸中不分權實亦有小違
非全無也。▲鈔同時說空不空者只是一會中說
故名同時非一念中名同時說不濫圓教。
鈔今不以根定於頓漸者意云既昔曾受化名為
根熟即顯根熟不約頓立根熟既非由頓立根生
亦不約漸故。▲鈔況初心下進顯一也問上達分
階佛境分為二義似涉穿鑿答前義但置汝舉發
心謂非分階佛境然經自說初發心時便成正覺
豈不名分階佛境人耶又准法華玄義云光統亦
判四宗教一因緣宗指毗曇六因四緣二假名宗
指成論三假三誑相宗指大品三論四常住宗指
涅槃華嚴等。
疏隋末唐初吉藏法師者傳云吉藏俗姓安本安息
國人祖世避仇移居南海遂家于交廣之間復遷金
陵而生藏年在孩童父引見真諦三藏乞名詺之諦
問其所懷可為吉藏遂名焉後出家為道（云云）故內
學之長勿過於藏注引宏廣咸由此焉講三論一百
餘遍法華三百餘遍大品智論華嚴維摩等各數十
遍春秋七十五武德六年五月坐滅詳本傳。
鈔依法華等者七卷成部者當第五八卷者當第
六言從地湧出者玄贊云湧謂上昇出謂顯現明
依四安樂行以持經湧出生死之地故（四安樂一正身行二
正語行三意離惡自利行四正修諸善利他行遠怖曰安適悅身心曰樂）言問訊世尊
者執言曰問通問曰訊訊者辭也言少病少惱等
者法華鈔云依佛化相身順世俗而問也佛金剛
體何有病惱言安樂行者行字通平去二音若平
聲者即問四威儀安樂行不若去聲者依化身相
順世俗為問也如有病惱即遷流造作義故名行
也即是目於五蘊亦名五行故蓋問佛之身安樂
不故云安樂行不法華文句云一問如來安樂二
問眾生易度如來答安樂易度兩事相成易度則
安樂安樂則易度為二一根利德厚始入佛慧二
根鈍德薄後入佛慧餘如前釋。
鈔唯有大小等者以初後皆大亦不判權實中間
枝末唯指學小乘者今以此判於法華已前諸經
應皆是小乘故致違理故前半滿順違即此順違。
▲鈔法華別為一類滯小之機者如下立十門化
儀此但攝末歸本門中一類機爾此一類機雖歷
前二三等時然皆滯於小見言執三疑一者亦由
小見不除故執三乘為了三若為了即存小乘故
<pb n="259"/>
成彼見小今皆顯實小見方除也若不執小見者
在前二三時中宜得大益則非法華所會也而天
台亦然根鈍後熟令入佛慧故如法華唯為一類
鈍根耳言則抑諸大乘者以經但云除小乘故。▲
鈔開宗立教中收者若考之下文正是總相會通
中依本起末門攝末歸本門中收之初門先大後
小即今根本法輪後起枝末也次門先小後大即
今攝末歸本也今云開宗立教中收者恐失對會
故或可立教中三終教說二乘得成道收此中學
小乘者今聞法華入於佛慧五圓教中收華嚴經
一分為本之義小教即是枝末法輪故此約義說
而無顯文言先出經意下即前鈔文法華別為一
類下是也正是會小歸大即攝末歸本也。
疏梁朝光宅法師者潤州江寧縣梁武帝潛龍時宅
甞七日夜放光帝曰非我所居乃捨為寺今約處稱
名故云光宅法師即釋法雲也姓周氏宜興陽羨人
晉平西將軍處士之七世孫也母吳氏初產在草見
雲氣滿室因以為名七歲出家更名法雲從師住莊
嚴寺為室亮弟子亮每曰我之神明殊不及也方將
必當棟梁大經矣年三十建武四年夏初於妙音寺
開法華淨名學徒海溱時人呼為作幻法師矣講經
之妙獨步當時齊中書周顒琅琊王融彭城劉繪東
菀徐孝嗣等一代名貴並莫逆之交孝嗣每曰見云
公俊發自顧缺然初雲年在息慈雅尚經術於妙法
華研精覃思品酌理義始末照覽乃往幽嵓獨講斯
典竪石為人松葉為拂自唱自導兼通難解所以垂
名梁代誠謂有聞甞於一寺講法華經忽感天華狀
如飛雪滿空而下延於堂內飄颻不墜訖講方去有
寶誌神僧道超方外與雲互相敬愛呼為大林法師
每來雲所輒停住信宿甞言欲解師子吼請法師為
說即為剖析誌便彈指讚言善哉微妙微妙矣儀同
陳郡袁昂云有常供養僧學雲法華日夜發願望得
慧解等之忽夢見一僧曰雲法師燈明佛時已講此
經那可卒敵也大通三年三月二十七日卒于住房
春秋六十有三兩宮悲慟琅琊王筠作銘誌湘東王
蕭譯為制文。
鈔四衢即四諦者此亦智者意文句云四衢道中
者舊云四濁障除如四達路更得一濁除如露地
坐（以經云於四衢道中露地而坐故也）今謂不爾五濁直明垢障之
法未論治道不應譬衢道衢道正譬四諦四諦觀
異名名四衢四諦同會見諦如交路頭見惑雖除
思惑猶在不名露地三界思盡名露地住果不進
故云而坐故今用之以譬四諦大般若中說四衢
道為四諦故今就三乘同觀四諦理中引入真實
一乘也。
鈔有三所以故三乘是權者由古人多不許三中
大乘不得車故是權故立多難今出三所以辯大
乘通索皆是權也言而義勢連環者何以三皆是
權一俱不得故云何不得二並無體故何以得知
無體三諸子皆索故。▲鈔昔指三乘三界門外者
法華疏云三乘之教合為門理出教外故名門外
言菩薩出三界豈有真實證者但約教說人見道
後出界實未出界。▲鈔盡智無生智是二乘車體
者出三乘體也據天台文句出此體云舊解小車
者小果也果有有為無為功德正取有為以譬車
運運入無餘也有為果中具有福慧為正福屬餘
度具其慧有十而八通因果（一法智二類智三苦智四集智五滅智六
道智七它心智八世俗智此八通因果九盡智十無生智）盡智無生智唯是果
位乃取二智以譬車果以是義故車在門外若依
大品云是乘從三界出到薩婆若中住若未出時
已乘是乘爭出火宅何故復言車在門外若先在
門外乘何而出然但乘通因果三十七品斷見思
惑皆是因乘盡智無生智皆名果乘要因因乘斷
<pb n="260"/>
惑盡方得果乘盡智無生智故言車在門外若內
因斷結運義名乘外果不運云何名乘然果無斷
惑之運要以盡無生智入無餘涅槃方是妙運也
（上皆彼文）評曰天台引古釋亦應光宅等義也故今亦
以盡智無生智為體然盡無生二智通大通小十
地疏云因亡曰盡即盡智也後果不起名為無生
即無生智也（上大乘義）智小乘者現在惑亡名為盡利
根之人保彼煩惱更當不起名曰無生此盡無生
是其滅體無學之智如是而知今取小義即是果
乘車體言丈六淺智（有本云權智義或通也）是牛車體者問
此約何智名丈六淺智耶答亦盡無生智但揀小
乘不成丈六果佛故云丈六智也問云何知是盡
無生耶答如光宅尚以大白牛車亦盡無生智為
體況三中大乘不指此耶光宅云佛果究竟盡無
生二智為車體達出五百由旬之外對昔為高具
含萬德對昔為廣（以經云各賜諸子等一大車其車高廣等也）以此推
之古師凡論車體皆以盡無生智為體以此二智
皆通大小乘今取大乘義也又唯約果說乘義雖
通因果然今正約果論故唯此也問此丈六淺智
是大乘中佛耶小乘中佛耶答此丈六應佛通大
小乘如天台藏通二教但是界內教並以門外三
乘為自位果但機有利鈍分二教謂一拙一巧也
如藏教㭊色明空故拙通教體色明空故巧雖巧
拙不同而同斷見思同出分斷同證偏真故故通
教果頭佛與藏教果頭佛齊故今通約一類從界
內出至門外為三乘自位果也（上會解意丈六與淺智不分）若
寂照釋云小乘中說大乘菩薩三十四心成丈六
佛身獲生空權智是牛車體唯廣鈔第三云丈六
佛智是牛車體及般若中說菩薩二空果智大乘
自說大乘四智菩提皆名權智以體是有為非真
實故皆是牛車體（准此則有三種大乘中說大乘般若中破相大乘深密等中法
相大乘今抄唯言初一影後二也三皆是權為牛車體）若助正云丈六是化
身權智是報身法身是所證之法此出果體唯約
於智不可言於法身故云丈六權智而言權者對
一乘實故昔大為權耳評曰上之解初師則有昔
三無法相大乘之失次師則鈔文有缺略之失後
師則有昔三無破相之失亦違光宅本義故今三
師總取解之丈六者通小乘中說大乘成佛及通
教中揀小乘不成為自乘成佛也言淺智者（有云權智）
亦通三義或破相二空果智或法相四智菩提皆
望一乘深智為淺故言二乘之智既非真實等者
二乘果智若就自乘各實證得即有其體今以一
乘佛慧映奪但是佛智少分功能故得出界恐認
為究竟故奪云無體丈六權智等皆謂是實今以
一乘佛慧映奪亦云無體非如兔角名並無體無
有一人唯成丈六佛及般若深密等中所說佛果
也故知皆入一乘如戲場內加三人為官二為小
官一為大官執為實有後實官者云二小官劣既
非實得大官更勝豈實得耶法合可知。
鈔然上不得下揀一二兩所以成別也不得二字
指前第一所以非是遮詞有解云是遮詞也即不
得約人就法者誤也以正是約人就法故。▲鈔羊
車鹿車下彼疏云羊多附人如聲聞鹿多靜處如
獨覺牛能負運如菩薩二利（彼抄云因位牛車者根本智名牛有二功
能一能證理二能引後智初如能負後如能運等）鈔一者機索者即密索也
二口索者即顯索也。▲鈔三乘之人以佛教門下
尋言趣理出三界苦故問三乘出界俱至本果不
答二乘到極果菩薩未到極果問三乘皆虗指何
以偏二乘至果菩薩不至耶答二乘不求作佛得
至小果菩薩意欲成佛至法華時三祇之行未滿
故問既菩薩未至果何故此中謂究竟答小乘已
得果謂為究竟菩薩但聞故說謂為究竟此時雖
未解索一乘法已被三乘法門淘煉既久堪受一
<pb n="261"/>
乘根器發起上扣擊於佛心密有索義也。▲鈔三
根者身子為上根第一周法說即解故四大聲聞
（須菩提迦旃延迦葉目連也）為中根第二周喻說方解故富樓
那等五百聲聞等為下根第三周聞宿世因緣始
解故言求法求記者如方便品舍利弗三請即求
法也如四大聲聞等聞舍利弗授記而有以譬喻
等皆是求法求記也如方便品開示悟入即為說
也如譬喻品授鶖子記等八處授記即與記也問
二乘自知小果非真求記可耳菩薩自知當得大
果何故亦求記耶答般若深密所化菩薩在見道
前元意各趣當教之果今自生疑悔故別求一乘
記也。▲鈔彌勒序品陳四眾疑者由佛放光彌勒
與四眾咸疑問文殊（云云）何緣世尊現斯神變放
光照東方等徵佛定因也（欲迴未達令入實故豈彌勒猶有疑也應知菩
薩出界方始求記亦但約教道若約證道修進記深入地之後心入實故）又偈云佛坐
道場所得妙法為欲說此（即求法也）為當授記（即求記也）即
一人發言言三人之心也。▲鈔諸求三乘人等者
若非三乘皆索比中文殊何故許斷三乘人疑也。
▲鈔開權顯實已是略賜未曾有法亦是許與菩
提之記。▲鈔法說索車者此直就法索一乘是當
可聞可得故索不合前喻故云法說亦不同前喻
中不見三車故索三車身子三請在前方便品故
喻索三車在後譬喻品故。▲鈔騰疑白佛者時舍
利弗既得授記復白佛言我今無疑親於佛前得
記是諸千二百心自在者昔住學地佛常教化言
我法能離生老病死究竟涅槃而今於佛聞所未
聞皆墮疑惑善哉世尊願說因緣令離疑悔即騰
舉眾疑啟白世尊請說譬喻之車除彼疑悔。▲鈔
彌勒陳疑者以下方菩薩從地踴出而佛言皆是
我化時彌勒及無數菩薩心生疑惑恠未曾有云
何世尊於少時聞教化無量無邊阿僧祇菩薩令
住菩提父少而子老舉世所不信。▲鈔開示知見
者答前身子三請說佛壽量答前彌勒請說果車
由佛三身壽量長遠故能化爾許菩薩也等字等
於譬喻品火宅喻等賜牛車答前請說喻。▲鈔菩
薩聞是法下即方便品文亦酬前身子之請即彼
第三請中云及餘求佛者是等聞此法則生大歡
喜今既聞已即疑網除故云歡喜既云菩薩疑網
除明是地前菩薩疑唯分別入見即除故。▲鈔故
合喻云下初得佛知見中道智光如日無明在如
夜自得中道智光如日慈悲入生死如夜常行悲
智二法劫數遊戲三乘之人同入佛智故云與諸
菩薩及聲聞眾緣覺攝在聲聞之中。
疏此則前三等者此師以法華之前皆名三乘權教
由未明說唯為一事出現於世一切眾生皆得成佛
法華名實教一乘則依乘及時以立四乘今一昔三
權實異故不違教理。
鈔則抑昔大乘了義之經者華嚴圓覺等了義大
乘皆悉為權彼亦說一切眾生皆得作佛等義何
抑為權耶。
鈔若爾等者若昔大明權實爾（即躡前答問轉有此難也）應超
間讀文若會三歸一昔應無實無實廼不抑昔時
聖教故若會二歸一昔應無權無權則四乘之義
不成汝何許我四乘義耶此是光宅難清涼所辨
順違皆不應理（超下）故為釋云下清涼答也會權歸
實則是會三為一昔時有權教大乘故許汝四乘
之義為順理也若破小顯大即是會二歸一明昔
有實教大乘而汝抑昔聖教故名違理也昔之權
實二義亦存汝何不分昔大權實耶言爾耳者上
言爾即如是也乃指此段疏文下言耳者即是語
助（超上）。▲言若作此宗難者清涼復難光宅昔有權
教大乘故說會三歸一昔既有實教大乘會二歸
一義則分明汝何不說耶然有本鈔是北字若北
<pb n="262"/>
宗難者即唯識宗也對光宅是南宗故云北宗此
二宗皆難清涼也所以知者以天台然師云今時
言北宗者謂俱舍唯識據此然師與清涼同時則
北宗正是唯識也難意云既昔有實昔三中大乘
是實唯會二歸一義則明矣（以彼宗不立四乘故）今答意云
約昔有實唯會二約昔有權則會三二義俱成等
汝宗何獨立三乘耶准此則北字為勝若作清涼
難光宅則與答文不相應也。
鈔謂有問言等者此一段鈔科分為二。
初文前懸辨（二）
初問答總明二段大意（二）
初問（謂有）
後答（二）
初為取二字約理行（二）
初正明（故今）
後釋意（初會）
後通廢二字約教果（二）
初正明（後明）
後釋意（若約）
後泛明四字以彰通局（二）
初約局（然開）
後約通（二）
初總明通義（若約）
後別釋開字（言開）
後正消疏文（今疏）
鈔約會取則下釋為取之意也問今言為取昔之
三乘為取何乘故此答也問三乘是權一乘是實
權實既異何故取權為實耶以其理不可分下答
也理體無二故行雖曲直不同皆是一乘佛因故。
▲鈔若約廢音等者釋歸廢之意也問言廢昔歸
今者昔三乘中為廢何乘故此答也問權外無實
何須廢耶以其約教下答也彼教但假名引導眾
生故廢果但虗指化城故廢。▲鈔然開廢等者以
科有為歸二字疏有開廢二言故鈔復泛明四字
以彰通局也或可上總明中但有會廢二義於會
中含開於廢中含歸今明通局則分或開會廢三
於會中復有會為會歸故成四義以對教理行果
四法也言約教則廢者昔三乘之教虗設故廢別
立一乘言教昔所未說而今說之令證入故言約
理則開等者廣鈔云各以所證為真實則無由見
圓通法性故言約行則會三為一者以三乘之行
各趣自果今會為究竟佛因既達真理人天施戒
尚皆佛因況三乘行耶故云汝等所行是菩薩道
等言約果則會三歸一下大乘教說之果皆是究
竟佛果少分之義奪果成因咸歸一果故全性之
果無別新生二乘之果但是三昧權教大乘之果
但舉之以為所忻作起行方便究竟無實故華嚴
中說修因契果行相方名生解望當所證一乘之
果皆為方便故俱名因但前行為遠因今奪果為
因義稍近故以為異耳。
鈔若約通者下廢但配教此猶是局謂三乘教是
虗設一向須廢別立一乘令入證故問准前後說
廢通於果今何唯教答果有二義一約果相虗設
則廢二約果體為因則不廢今從後義前後廢果
約初義也言開會等言者等取會為會歸（淮此則為歸二
字等會字開出故舉會字從其二字）即以開為歸三義通配理行果
三法今言並通四種者四字誤書應是三字廣抄
中亦是三字彼疏云廢立局教餘三通三鈔釋云
初句猶局謂三乘教是虗設名言已定一向須廢
不可開會唯立一乘令證入故次句方通也言餘
三者開顯攝會為會歸等也言通三者理行果以
此照之義甚明矣（上寂照及會解等意）今詳廣鈔別是一理
今鈔既是四字不可不同廣鈔判為錯也不錯無
<pb n="263"/>
妨以此標云約通今廢字已局餘三不通於教則
又局矣其通義安在如經云此經開方便門豈不
約教為開豈非開字通於教耶又前云會於昔三
歸今之一歸字亦通於教其為字者三乘之教所
詮行果亦許為因其能詮教豈不許為一乘因之
能詮耶又經云如世間一切語言皆與實相不相
違背世間語言尚取況出世三乘言教耶故以四
字為正問次段開字通中何不言通教耶答教上
有三義一局定義二為因能詮義今約後義次約
初義例如果上二義故鈔欲具顯二義故前後互
彰也智者詳之言今疏從此者從此通義也但於
疏文若開權顯實則三是一更無別一等中含此
通意。
鈔約開三顯一者此有二釋一云取義牒疏也若
開三（疏中權字）顯一（疏中實字）則三即是一（與疏文同）者（正牒疏文）一
云牒通義中開字釋通以例為歸二字也後義為
正以在後方牒疏文分科故然猶懸釋疏意也二
義無別以今疏從通義故言今示法身是同者法
華論云示者同義二義可知已上開義通理行果
三法皆開無別詮取其體故若例為義通三法者
以三別理別行別果皆為一理一行故昔三果為
能成一果之因二乘取其果體大乘取其教說佛
果皆以三別而為一總若例歸義通三種者以昔
三乘理行果咸歸今一乘理行果其猶眾流歸海
同一海故鈔疏先明已上懸解此下方消疏文。
鈔後彼經云下一段鈔文科分為二。
初懸明兩節引文大意（二）
初總指二段經義（彼經）
後別顯所會大意（二）
初總標（良以）
後別釋（二）
初會自行不成佛（一謂）
二會大行非已有（二謂）
二引彼經文次第正釋（二）
初藥草品（二）
初引（今初）
後釋（二）
初正釋（釋曰）
後會疏（今但）
二信解品（二）
初引（言先）
後釋（二）
初正釋（釋曰）
後會疏（今疏）
鈔故淨名云下即彼經不思議品仍是義引文云
一切聲聞聞是不思議解脫法門皆應號泣聲振
三千大千世界一切菩薩應大欣慶頂受此法肇
公云所乖處重（小乘之人尚不許唯心變一切法及即空之淺義況今聞室容高座
等不思議法豈不乖處重耶）故假言應號泣耳二乘憂悲永除
尚無微泣況震三千乎以抑揚時聽故然上云不
思議解脫法者即室容高座芥納須彌等法也言
我等何為永絕其根者彼抄云永絕其根者大乘
菩薩心根也言敗種者朽敗種子種之不生芽也
今不能發菩提心義亦如是矣。▲鈔今但引等者
會疏也問經說行果二義疏何但引會行之言故
此答也意云欲明三乘行今會之即為一乘行故
若約果者三乘果非即一乘果但為因故故疏不
引（淮此故知果教皆有二義前後互彰）又廢果是廢權約局中義今
約通義開權故不引也。▲鈔復經少時下天台疏
云鄙棄先心欲求大道大根發也何名少時一云
說般若竟於異處遊觀尋思所領大乘法門心生
貪樂為失不為失如此尋思即是大機發時也此
時去法華未遠故言少時又當說無量義時大乘
<pb n="264"/>
機發既聞無量義者從一法生思惟昔三皆從一
法生如是三乘亦應入一如是思惟漸已通泰大
心即發故云成就大志昔受化者名子法身菩薩
影響者為親族諸經益根興廢有時部部不同名
國皆言第一即王彌勒等皆是等覺為大臣初地
至九地為剎利法王種姓中生故三十心為居士
實從我受學從我起解是我所生我實曾於二萬
億佛所曾教大法故實是父背此大乘起無明闇
遁入生死故言捨吾逃走伶偋者切韻云行不正
也備經六趣故云五十餘年以修羅或天趣等攝
故復言餘昔在下自昔法身地中常以二智觀覓
可化之根始於今日感應道交故曰忽於等一切
財物萬德萬行也。

華嚴懸談會玄記卷第十八

<sarticle>華嚴懸談會玄記卷第十九</sarticle>
蒼山再光寺比丘　普瑞集
鈔金銀等者彼疏云金即別教理銀即通教理大
品所明真諦不出共不共二而云多者約種種門
言多如破十八計名十八空此即取三乘理令一
切眾生當得究竟諸法實相為一乘理一切法門
皆是珍寶倉即定門百八三昧庫是慧門十八空
境也通別兩種定慧倉庫包藏一切定慧無有缺
少內充外溢故云盈溢言其中多少者說於般若
則有廣略二門菩薩行般若廣略相略則為少廣
則為多自行為取化他為與大品中云汝（呼善現也）當
為菩薩說故云汝悉知之言慧命者玄讚云在俗
之徒皆愛身恒之壽聖者之輩並寶智慧之命故。
▲鈔今疏下會疏意也問此文通會理行二法以
金銀喻理故何故疏中但引會行之文耶故此答
也意云欲會三因為一因故前雖有果此雖有理
疏中皆唯會行言餘略不引者以正明中義通理
行果三今引證中二文皆有三行為佛因是約行
中開權顯實故今云餘略不引也（准疏中引為果准抄引中會理
果二法亦具也）。
鈔義說為四者以但廢昔三教下纂玄說云此准
前科合雙會教果三果歸行前文已會故此鈔更
不言但會教也准寂照則雙會教果鈔中但廢下
會教也但三為別一為總耳者即會果也二釋隨
取今依後義初廢教者如何廢耶三乘但是假名
字引導眾生則廢昔三教故言昔三是權即今一
實使顯以昔三教互不相見故權今會歸總成一
教即是實也故方便品初云吾從成佛已來等既
言方便令離諸著故三乘教皆是權今合前教便
顯一乘故經云知諸眾生有種種欲深心所著乃
至方便力故而為說法如此皆為得一佛乘等故
三外無實之法（前約教亦會取正依此也）。▲鈔但三為別一為
總者如二乘已得之果權教大乘之果互不相見
故權今三乘故果皆全是一實相之果則廢三別
而成一總故云但三為別一為總耳則二乘果智
為因趣大乘果以因地心與果地心同亦令二乘
皆得大果豈非即是一乘果耶（意云以二乘果智是一乘因地中本
覺真心少分之用此因地心與一乘果地覺心同一體故故云以別果為總果也）權教大
乘菩薩比觀所解四智等大果皆實教佛果少分
之義故亦是一乘果。▲鈔此喻至出現品下彼鈔
云涅槃第二云我今當令一切眾生及以弟子四
部之眾悉皆安住祕密藏中我亦復當安住是中
入於涅槃何等名為祕密之藏猶如伊字三點若
並則不成伊縱亦不成如摩醯首羅面上三目乃
得成伊三點若別亦不成伊我亦如是解脫之法
亦非涅槃如來法身亦非涅槃摩訶般若亦非涅
槃三法各異亦非涅槃我今安住如是三法為化
<pb n="265"/>
眾生名入涅槃然有云伊字如品字有云如倒書
品字後義為正由此見異古德解義取捨不同或
二德在上一德在下（百法鈔云淄州沼法師云此約勝劣依止次第而作是說
兩點在上左喻般若右喻解脫左勝而右劣故一點在下者喻於法身上二是能依法身是所依故）或
一德在上二德在下（沼法師此約能所證次第一目在上猶如般若以是能證
故二目在下左喻法身右喻解脫俱是所證故在於下）並不得意西方伊字
二點在上天目之喻不可二目在一目上如來恐
人悞作此解故以天目轉喻伊字則不得定一二
上下但取不可縱橫及並別耳（百法抄云平迷哲法師云舉斯二喻
況於三事而互說不定者非約勝劣依止及能所證次第而釋三事但顯三事一時而得）若定
說一上二上非唯義理不得圓妙致令二喻自互
相違謂梵書者二此西方伊字三目之一當於眉
間此其狀也諸公何惑等又云然此二種不離一
如德用分異即寂之照為般若即照之寂為解脫
寂照之體為法身如明淨圓珠明即般若淨即解
脫圓體即法身約用不同體不相離故此三法不
縱若法身本有次修般若後得解脫名縱亦名三
為別法異體同時為橫亦名為並對縱為橫對別
為並故經云若並縱別則不成伊一一異體為別
今三但不思議焉可為縱橫並別耶以即一而三
即三而一非三非一雙照一三焉可作一三等思
若作體一用別而未免於並別也。▲鈔昔三既別
下昔般若等雖明實相佛性等實法而不兼權設
二乘之根亦皆具證此實法咸得作佛名不兼權
此如伊字中但是一點聲聞如一點緣覺如一點云
點別非伊非今一乘全兼昔三皆當作佛等如伊
具三點合三為一無三各別云廢三虗（上喻及合中義通教果也）。
疏今昔有異者異字有三意一云今法華一乘別有
法門全異昔是三乘非是合三為一揀異前段會昔
成今義說為四之義也故。
鈔云前但合三為一等二者彰今異昔今法華一
乘異昔一乘今一乘兼會三權對三立一昔一乘
不兼會三乘非是對三立一由此對三立一則三
權一實四乘義成其不對三立一則於昔權外別
為一類一乘之機說於一乘故昔實不滯方便法
華不會也意顯四乘義成是順之由三權之外別
有一實是違之由此為疏文之意非昔實亦會爾。
▲鈔前但合三為一下對前揀異也即前第一意
昔字指前三乘言昔所未說者法華經文也言謂
昔日雖有下乍觀謂字似重釋前義觀其所釋與
前義別前但揀別三乘外別有一乘此釋今一乘
與昔一乘義別即前疏中第二意也學者細詳勿
濫二意謂有妨言昔日實教大乘亦詮如來藏性
涅槃法身真常之理與法華是同何言法華方說
昔所未說等耶故以此第二意答也意云顯說不
顯說而今昔有異言未曾顯說者明昔雖是實不
及法華之實也言則一乘三乘下通結上二意皆
成四乘義也如向所明。▲鈔叡公者傳云僧叡魏
郡長樂人司徒姚嵩深相禮貴姚興問嵩叡公何
如嵩答實鄴衛之松栢興曰乃四海之標領何獨
爾耶什公翻經叡並參正正法華受決品云天見
人人見天什譯至此乃曰此語與西域義同而在
言過質叡曰將非人天交接兩得相見什喜曰實
然後出成實論令叡講之什曰此諍論中有七處
文破毗曇而在言小隱若能不問而解可謂英才
叡啟發幽微果不諮什而懸會什嘆曰吾傳譯經
論得與子相值無所恨矣叡常修西方臨終沐浴
向西合掌而卒是日同寺咸見五色香煙從叡房
出春秋六十七矣今引所說但證昔實悟物雖弘
未曾顯說佛之知見不及法華之顯說也有以證
昔權今實者非也豈可般若等深經盡為權耶此
中雖有善權之言非是指為權教但對體用分權
實耳豈可疏主自語相違耶言道者即指學道之
<pb n="266"/>
者也言乘者即能乘之人也言實體不足者以昔
實未曾顯說眾生皆有佛性故實體不足也皆屬
法華者即今法華一實具足顯說也。▲鈔根敗之
士下即淨名經中佛道品文也即眼等五根隨有
敗壞之者其於色等五欲塵境不能緣了受用利
益身心喻於聲聞已斷煩惱障不能留惑潤生於
生死中廣利群品不能成佛果故彼經次云正使
聲聞終身聞佛法力無畏等永不能發無上道意
發心尚不能豈得當成佛果言豈非不兼權耶者
以淨名經中既說二乘不得成佛即顯昔日實教
豈不是不兼會於權反顯昔實雖妙不兼會於昔
權（非謂昔實自兼於權也）今法華兼會權故今昔有異昔劣
今勝是其本意也。▲鈔又云下亦淨名不思議品
文（如前引釋）於大乘中無所堪任故已如敗壞種子不
能生芽顯煩惱障已斷不能留惑潤生反入生死
化眾生也故淨名佛道品又云當知一切煩惱是
如來種肇公註云凡夫沉淪五趣為煩惱所蔽進
無無為之歡退有生死之畏兼我心自高唯勝是
慕故能發跡塵勞標心無上樹根生死而敷正覺
之華等。
疏於文有據者於法華經文有所據所立之義而亦
極成以至理須然故彼此共許故。
疏天台智者承南嶽大師者南嶽名慧思俗姓李氏
武津人甞夢梵僧勸令出家時慧文禪師聚徒數百
乃從受正法累夏習禪未有所證傷己昏沉放身倚
壁背未至間豁然開悟法華三昧大乘法門一念明
達十六特勝背捨徐人便自通徹不由他悟因此學
徒日盛攝自他眾雜以精麤由此是非鋒起怨嫉鴆
毒毒所不傷異道興謀不能為害乃顧徒曰大聖在
世不免流言況吾無德豈逃此債債是宿作來時須
受然我佛法不久應滅當往何方以避此難時冥空
有聲曰若欲修定可往武當南嶽是入道山以齊武
平之初背嵩陽領徒南遊至光州值梁孝文傾覆權
止大蘇數年歸從如市造金字法華般若後命江陵
智顗代講金經至一心具萬法處顗有疑焉思釋曰
汝向所疑此乃大品次第意耳未是法華圓頓旨也
吾昔夏中一心頓發諸善吾既身證不勞致疑後因
烽警山似棲遑遂趣南嶽告眾曰吾寄此十年過此
必事近逝又吾前身履此即古寺也因掘得故基遂
立寺行道神應極多終於陳大建元年六月十二日
正住此山十年如初言也春秋六十四或諮師位應
是十地思曰非也吾是十信鐵輪位耳。
言智者名智顗字德安姓陳氏頴川人也有晉遷都
寓居荊州之華容焉即梁散騎益陽公起之第二子
也母徐氏夢香煙五彩縈迴在懷欲拂去之聞人語
曰宿世因緣寄托王道福德自至何以去之及誕育
之夜室內洞明信宿乃止內外相賀盛陳鼎爼火滅
湯冷為事不成忽有二僧扣門曰善哉善兒宿德所
重必出家矣言訖而隱賓客異之隣室憶先靈瑞呼
為王道兼復用名光道故小立二名參王稱之眼有
重瞳二親藏掩時人已知臥便合掌坐必向西一年
已來口不妄噉見像便禮逢僧必敬七歲喜往伽藍
後尋明師冀依出家年十有八投湘州果願寺法緒
出家後詣光州大蘇山思禪師受業心觀（云云）思令
代講躬自聽之語學徒曰此吾徒之義兒恨其定力
少耳及學成辭師思曰汝於陳國有緣往必利益思
遊南嶽顗往金陵綿歷八周講智論等次說禪門用
清心海後往天台有問其位者答曰汝等懶種善根
問他功德如盲問乳蹶者妨路吾不領眾必淨六根
為他損己只是五品內位耳春秋六十有七開皇十
七年十一月二十四日坐蛻於天台山大石像前東
西垂範化通萬里所造大寺三十五所手度僧四十
餘人寫一切經一十五藏金檀像并畫像十萬許軀
<pb n="267"/>
五十餘州道俗授菩薩戒者不可稱紀傳業學士三
十二人習禪學士散流江漢莫限其數沙門灌頂奉
付弟子也。
鈔陳朝一帝即是後主者顗師已在天台行道陳
後主意欲面禮顧問群臣沙門誰為名勝陳宣奏
曰瓦官禪師德邁風霜禪鏡淵海昔在京邑群賢
所宗今高步天台法雲東靄願陛下詔之還都使
道俗咸荷因降璽書重沓七反皆帝手疏方肯出
山迎入大極殿之東堂講智論帝躬設禮候延於
靈耀寺學徒雲擁靈耀褊隘更求閑靜忽夢一人
翼從嚴正自稱名云余冠達也請住三橋顗曰冠
達梁武法名三橋豈非光宅耶乃移居之其年四
月陳主幸寺修行大施又講仁王帝於眾中起拜
慇懃儲后已下並崇戒範有受法文其末云今奉
請為菩薩戒師便傅香在手而臉下垂淚斯亦德
重人主也如此言晉王請為菩薩戒師者傳云隋
主躬製請為菩薩戒師之文及受戒時師白大士
為度遠濟為宗名實相符義非輕約今可為總持
用攝相兼之道也王頂受其旨帝曰大禪師禪慧
內融導之以法澤輙奉名為智者故下云帝為立
號等。
鈔言天台山名等者傳說初至金陵夢巖崖萬重
雲日半垂其側滄海無畔泓澄在下又見一僧遙
伸手臂挽師上山覺謂門人咸曰此乃會稽天台
山也昔僧光道猷法蘭晉宋英達無不栖焉因與
慧辨等二十餘人挾道南征隱淪斯山先有青州
僧定光久居此山積四十年蓋神人也顗未至二
年預告山民曰有大善知識當來宜種豆造醬編
蒲為蓆更起屋宇將以待之後往天台與光相見
光曰憶吾早年山上遙手相見否顗方知夢之詳
也遂卜居焉等。▲鈔韋虗舟下即韋虗舟侍郎所
撰傳也。▲言又入道場下顗初到大蘇見思思便
云靈山同聽即示顗普賢道場為說四安樂行顗
乃於此山行法華三昧始經三夕誦至藥王品心
緣苦行至是真精進句解悟便發見共思師處靈
鷲山七寶淨土聽佛說法思大師云非汝不證非
我不知又在熈州白沙山如前入觀於經有疑輙
見思來冥為披釋等廣如彼說。
鈔廣如四諦品者疏云四聖諦者聖者正也無漏
正法得在心故諦有二義一者諦實此約境辨謂
如所說相不捨離故真實故決定故謂世出世二
種因果必不虗妄不可差失二者審諦此就智明
聖智觀彼審不虗故凡夫雖有苦集而無審實不
稱諦無倒聖智審如境故故名聖諦瑜伽云由二
緣故名諦一法性也（此諸法自性也）二勝解故愚夫有初
無後聖具二故偏說聖諦鈔云諦通二義聖之一
字唯屬審諦瑜伽法性是實義勝解是審義今皆
云四真諦者即實義也其四種四諦隨下四教中
各為引釋。
鈔苦以逼迫為義下釋名相也然此名相正在小
乘亦通大乘以大乘但推此相無生無量無作爾
故下疏云四諦性相云何逼迫為苦（釋名辨相也）即有
漏色心（出體性也）增長為集（釋名相也）即業煩惱（出體也下倣此）寂
靜名滅謂即涅槃出離名道謂止觀等等正八道
此約相說通大小乘智論云小乘三是有相滅是
無相大乘四諦皆是無相（此但約通教義揀若無量無作即後二義）對
今鈔云但滅道釋名有異然出離與除患則名異
義同累盡及寂靜通局有異累盡唯局滅惑成實
論說譬如燈滅則膏明俱竭若言寂靜非唯滅惑
實乃法身常住寂靜為滅即本來滅故鈔言滅者
非先有今無名滅但未修道未證得理現無故名
滅言正道生者現起證得故名生言故得名真者
下謂若諦實名諦真即是諦審諦名諦真與諦異
<pb n="268"/>
境智別故二乘審知是苦等故玄義第二云四種
四諦者出涅槃聖行品約偏圓事理分四種之殊
所言生滅迷真重故從事受名而狹於無量（即一偏事
二偏理三圓事四圓理也）。
疏通教言三乘同稟者問與藏教三乘何別答巧拙
不同利鈍不等以三藏析色明空故拙通教體色明
空故巧故分利鈍也問若爾何用二乘同稟答引小
乘漸入實故。
鈔從緣生法無性即空者問滅諦是無何名緣生
耶答因滅惑顯亦是從緣。
鈔無生四真諦者玄義云迷真輕故從理得名而
不具德為偏緣無性故空名之為無非斷無也。▲
鈔謂解苦無苦等者義引涅槃也經云諸凡夫人
有苦無諦（以無審諦妄計為樂也）聲聞緣覺有苦有苦諦而
無真實（無無生也）諸菩薩等解苦無苦是故無苦而有
真諦（有無生諦）凡夫人有集無諦聲聞緣覺有集有諦
而無真實諸菩薩等解集無集是故無集而有真
諦聲聞緣覺有滅非真菩薩有滅有真諦聲聞緣
覺有道非真菩薩有道有真諦等（菩薩四皆言真諦者即四無生
理也）然言解苦無苦等者玄義云苦無逼道相集無
和合相道無不二相滅無生相等言不同初教下
對前彰勝是摩訶衍下對後彰劣言未彰妙有中
道者以未彰妙有故劣於第三未彰中道故劣於
第四也或可後二教雖即不即異皆明中道此雖
亦明中皆順入空故故前鈔云中亦即空等。
鈔遣蕩小乘執心者以此教三乘同稟令三乘分
達二空然猶成己見故云傍為言令漸通泰者法
華經文如前已引。
鈔此雙證名及所被機者先出證意既三乘下證
名二乘既學下證機云何下徵釋疏文也。▲言聲
聞學無生等者以二乘分解法空而不取證故下
云以此義推二乘學二空也言但欲趣寂者法華
信解品聲聞自述好滅沉空故言若聞無生下緣
覺之人知其從緣生滅即顯諸法無有自體言即
生滅而無生滅者緣生無性故不礙於生滅者無
性緣生故。▲鈔羅漢得之者金剛經云實無有法
名阿羅漢世尊若阿羅漢作是念我得阿羅漢道
即著我人眾生壽者（此四種統唯我相是主宰義但由展轉約義故有四名迷
識境故謂取自體為我相計我未來展轉趣於餘趣為人相計我過去從無始來種種生死為眾生相計
我現在一報命根不斷而住為壽命相）緣覺例上知之言菩薩得知
下即般若心經云以無所得故菩提薩埵依般若
波羅蜜多故心無罣礙故無有恐怖遠離顛倒夢
想究竟涅槃等。
鈔通則上通別圓下四教義云通前藏教通後別
圓故名通教又從當教得名謂三乘人同以言說
道體色即入空故名通教據此則正釋并引證是
當教得名故疏云通者同也今此通妨是約通前
後名通也所以爾者以此教菩薩中有二類根故
謂利與鈍鈍則但見偏空不見不空止成當教果
頭顯佛行因雖殊果與藏教齊故即今云下通二
乘若利根菩薩非但見空兼見不空即中道分二
種謂但中不但中若見但中別教來接若見不但
中圓教來接故今言上通別圓只由此義故立通
名不名共也問既通餘三豈不相濫答下疏云若
覈其定實餘不成唯成當教中義也。
鈔又言皆通者下牒疏釋也又別顯一意釋通（上唯
約機今正約法）然有二意一云教理等八法上通別圓下
通藏教以餘三教亦皆有此八法故此但名通非
約義通二云此之八法三乘同學同修同證故名
通教也一教通等者約後義釋此唯通淺義也言
偏真之理者即生空也（圭峯悟我空偏真之理瑜伽八十二云聲聞理者生
空偏真也或但明空未顯不空之德亦曰偏真涅槃云聲聞但見空不見不空等）。▲言巧
度一切智者大品三智中即一切智也止觀云從
<pb n="269"/>
假入空空慧相應即能破見思惑成一切智能得
真體對愚法二乘拙度故云巧度（拙折巧體故）。▲鈔界
內惑等者以煩惱障發業潤生不出三界故云界
內見道修道位斷見思二惑二教同也但巧拙異
故。▲鈔五行通者雖諦緣度不同而入見修位中
通是無漏行故。▲鈔六位通等者下鈔引智論及
天台意云一乾慧地三乘初心通名乾慧大乘即
是三賢若小乘說一五停心觀（法華玄義第三云有定故言停有慧
故言觀觀能翻邪定能制亂一數息治散二不淨治貪三慈悲治嗔四因緣治癡五念佛治障道廣抄第
十一云界分別治者我不說念佛治障道應教說不同亦不相違）二別相念處觀
（色蘊不淨受蘊是苦識<bz>〔濫〕</bz>無常想行二蘊為無我各別配故云別三總相念處觀
（總觀五蘊無常苦空無我）已上三種總觀無生四真諦理故名
乾慧意云未得定水故當外凡位二性地自下定
種性故性但修得非本有故玄義云得相似無漏
性水故若用總相念成三十七品（如以無常為門修四念處勤修
四觀名四正勤定心中修名四如意五根生故名五根增長遮諸惡法故名五力定慧調停名七覺分安
隱道中行名八正道苦空等例上可知）初發有漏善入暖頂忍世第
一法皆名性地成內凡位二八人地謂隨信行人
隨法行人體見假以發真斷見惑在無間道（遠公云古
婆沙說須陀洹向以為第八對前七方便名第八故又從羅漢數之亦第八又心鏡鈔云見道八忍為無
間道智為解脫道忍力大故唯八忍名八人智隨於忍不別為一即第八忍名八人地依智論第五十卷
說）四見地即是三乘同見第一義諦之理同斷八
十八使盡也當初果（俱舍頌云苦下具一切集滅離三見道除於二見上界不
行恚釋曰見道苦諦下具十煩惱一貪二嗔三慢四無明五疑六身見七邊見八邪見九見取十戒禁取
集滅二諦下各除身見邊見戒取各斷餘七合十四道諦下斷八除邊身二見此上皆欲界四諦下共斷
三十二上二界四諦下各除一嗔於前三十二中除四各有二十八共五十六并前三十二故成八十八
皆見道所斷如俱舍論第十九說問下三諦何意無身邊二見答身邊二見唯於苦果處執身為我名為
身見執身斷常名為邊見三諦非身故無二見問戒取之人何故迷苦道二諦耶答戒體是苦取以為淨
故迷苦諦邪戒非道取以為道故迷道諦問何以戒取集滅處無答戒取有二一非因計因迷苦果起二
非道計道迷道諦起故集滅二諦無成禁取如弘決及淨名疏鈔心鏡鈔說廣鈔第九云集滅離三見者
身邊二見及戒禁取身是苦本觀苦諦時已斷邊見依身故亦隨斷集諦不計非道為道滅諦又非修行
之位故皆無戒取可斷戒禁取者非道計道也又成實論意云唯計戒為得道之因不知得果在於達理
而修觀行則是戒取非狗牛等戒方為戒取五簿地發六品無間道斷
欲界俱生煩惱六品證第六解脫欲界煩惱簿也
當第二果六離欲地謂斷欲界五下分結盡離欲
界煩惱也當第三果（一身見二戒取三疑四欲貪五嗔恚俱舍二十一云何緣此五
名順下分順益欲界由貪嗔不起欲界設有能起由身見戒取及疑還下故頌云由二不起由<bz>〔欲〕</bz>三復還
下故云順下分七已辦地發真無漏斷五上分結（一色愛二無色愛三
上二界掉舉四二界慢五二界無明貪過重故二界別明餘三輕故二界合說有此五結不起上界名順
上分俱舍二十一云此五順益上界故名上分）并八十八使見修斷盡此
三界事究竟故云已辦不能侵習氣故當習四果
八辟支佛地緣覺功德力最大能侵除習氣故如
燒炭成九菩薩地從空入假道觀雙流深觀二
諦斷習氣色心等無明得界外法界道種智遊戲
神通學佛十力淨佛國土等故十佛地機緣若熟
以一念相應慧觀真諦究竟頓斷殘習坐七寶菩
提樹下以天衣為座現帶劣勝應身成佛為三乘
根性轉無上四諦法輪緣盡入滅正習俱除如炭
俱盡故智論云聲聞智慧力弱如小火燒木雖
然猶有炭在緣覺智力強如小火燒木然炭盡餘
有在諸佛智力大如劫火炭俱盡等問今鈔
何故唯齊辟支佛耶答大品云菩薩從乾慧地至
菩薩地皆覺而不取證佛地亦覺亦證據此後二
地非二乘所證故唯齊第八也問若爾菩薩佛地
既異二乘何言通耶答名雖有異同是無學應共
得二涅槃共歸斷證果是一名義不殊是名同
義究竟同也。▲鈔九無間同者亦名九無礙即無
礙即無間道取斷非想一地九品思惑時名有一
無間道正斷惑也以前八地或與聲聞伏斷不同
唯此因通也言九解脫者即解脫道親證果時或
前智斷惑已有離縛義故二種涅槃有餘依無餘
依二種同也。▲鈔通義有八下通妨謂有問言通
義有八何不言通理通智等而偏名通教耶故此
<pb n="270"/>
答也可知。
疏無量四真諦者前通約理智許二乘同學無生此
約量智揀於二乘知麤相相不知苦等各有無量故
涅槃聖行品云迦葉白佛言世尊昔佛一時在恒河
岸尸首林中爾時如來取其樹葉告諸比丘我今手
中所捉葉多一切因地草木葉多諸比丘言因地草
木葉多不可稱計佛言我所覺了一切諸法如因大
地生草木等葉為諸眾生所宣說者如手中葉迦葉
難云如來所了無量諸法若入四諦則為已說若不
入者應有五諦佛讚迦葉今汝所問能益眾生善男
子雖復入中猶名不說何以故善男子知聖諦有二
種智一者中二者上中者聲聞緣覺上者諸佛菩薩
善男子知陰為苦名為中智分別諸陰有無量相悉
是諸苦非是聲聞緣覺所知是名上智善男子如是
等義我於彼經竟不說之次歷入界如陰所說又別
歷色等五陰一一皆言有無量相其集滅道各有無
量相也。
鈔即第三四諦者玄義云無量者迷中重故從事
得名苦有無量相十法界果不同故集有無量相
五住煩惱不同故道有無量相恒沙佛法不同故
滅有無量相諸波羅蜜不同故又涅槃疏云苦集
該於分段變易二種因果滅道統收分段變易兩
種對治觀法寬廣故云無量不同小乘苦集只在
分段因果滅道但是分段因果對治而寬於生滅。
疏如聾如盲者彼四教中言如聾若啞以信解品云
見父踞師子牀故今用入法界品云如聾如盲然天
台以此不涉二乘名別而吾宗亦以此聾盲故名別
二別字雖同而二義天隔學者知之。
疏圓以不偏為義者不偏即滿故證以圓滿經而四
教儀云圓明圓妙圓滿圓足圓頓故名圓教也雖以
五字釋云皆以不偏之義謂偏則不明偏則不妙等
也是則不偏是通釋名明妙等是別釋名也。
鈔略無無作四諦之言者以前鈔總標四種今疏
略無若欲釋者下疏云又此四諦非唯但空使為
真實今了陰入皆如無苦可捨無明塵勞即是菩
提無集可斷生死即涅槃無滅可證邊邪皆中正
無道可修無集無苦即無世間無滅無道即無出
世間不取不捨即同一諦鈔釋云即無作四諦也。
▲言非唯但空者揀上無生但顯空義便為真實
正是所宗今言陰入皆如者前云即空今云即如
理已別矣又言無苦可捨非是空故無有可捨今
體即如如外無苦何所捨耶此句言如如尚似空
集諦言無明塵勞皆即菩提豈同前空菩提體外
無別可斷不同無生空無可斷前則空中無華云
何可摘今則波即是水不得除波下二諦例然生
死即涅槃非是體空無生滅也邊邪皆中正非離
邊外有中道非離邪外有正道亦非無邊無邪無
可修也細尋可見勿濫無生（上皆下疏鈔云）法華玄義云
迷中輕故從理得名以迷理故菩提是煩惱名集
諦涅槃是生死名苦諦以能解故煩惱即菩提名
道諦生死即涅槃名滅諦而具德故為圓釋籤第
三云即事而中無思無念無誰造作故名無作又
無作約行望後更無餘觀可作名為無作以究竟
故。▲鈔言不思議因緣者下以不思議言貫通兩
處此貫通佛性中道二又因緣下貫於因緣言二
諦即真俗下釋二諦中道義有共兩釋一約三諦
各別釋如起信依第一義諦之一心開真如生滅
二門名真俗二諦二言又融二諦即是中道者只
融二諦便是中道更無別體言不似下揀前通教
無相多約真諦以明雖有俗諦有義少分說故別
教歷歷區分多約俗諦以辯雖有真諦無相少分
說故。▲鈔通多約理下問與前何別真諦與理通
教是同俗諦與事別教有異如唯識等說百法三
<pb n="271"/>
科等皆約俗諦明異即事理皆異唯識云前所說
唯差別相依理世俗非真勝義今事唯有為事法
與俗不同也又真俗二諦明淺深無謬云諦理事
語其體故不重也言無理不明下重釋具足義也
上之無礙亦具足義故。
鈔即圓融之機者以心智融通無阻滯故堪可信
受圓融之法故以名也。
鈔即晉經者彼經入法界品善財參願勇光明守
護眾生主夜天（今唐經云大願精進力救護一切眾生主夜神也）彼天為
說過去本生時為善伏太子於寶光世界中有閻
浮提中有城名寶莊嚴彼有大林曰善光明中有
道場名善華有佛出世名法輪音聲虗空燈時城
有王名勝光人民多造罪業犯王法故囚執囹圄
太子慜之往父王所以身代救大臣譖故王欲誅
之夫人白王願與半月假隨意布施後受苦楚太
子往城北大林名為日光於彼設大施會時佛知
眾根熟大眾圍繞即往彼林為太子并眾會說法
門名圓滿因緣修多羅時八十那由他眾生皆起
離垢清淨法眼等故頌中有此疏中偈也。▲言今
當七十三經等者勘經以圓滿音說修多羅名普
照因輪今能說音與所說法合為其名又圓滿二
字出晉經因輪兩言依唐譯故以名也又唐經言
因者即晉經因緣義言輪者即晉經圓滿義普照
二字即晉經所缺亦即圓滿義以今經頌中唯言
法燈普照即晉經圓滿義也故云義即大同名有
小異。
鈔對前結成者以圓別對前通教應說八事故八
名雖同義隨教異意在後教被接於通教中勝機
故皆說八也一教別下謂恒河沙數大乘佛法唯
被菩薩故二理別下集玄云如來藏真識體上有
恒沙性德行相各別對體真諦一味名俗諦故是
教所詮故名理（即義理名理也）或是種智所了故名理三
智別下即法空加行後得智以生空法空俱空皆
有加行根本後得今欲別於二乘故但云法空又
別教多約於事故唯言加行後得不言法空根本
也又或道謂無漏種謂所知種類非一道智於種
類諸法無所不知種之道智故道即是智或道者
一切道般若云菩薩應學一切道謂聲聞道緣覺
道菩薩道佛道於此諸道速令圓滿而不令其證
於實際以要嚴淨佛土成熟有情修諸大願故准
此則所知之道種類不一故云道種道即是種道
種之智二釋可知四斷別等者別斷所知障也見
斷分別修斷俱生由此障故不達諸法故云無知
即不染污無知也此乃所知障以不招生死故曰
不染污即界外迷事惑也頭數廣多故曰塵沙以
非正發潤招生三界故曰界外又言無明即迷理
惑也止觀云若從空入假分別藥病種種法門即
破無知成道種智能得俗體此雙證知斷也六位
別下別教有七位一信位伏見惑當通教初三地
謂乾慧地性地八人地二住位此位初住頓斷八
十八使見惑當通教四見地次住至七住斷思惑
當通教五六七八地後三住分斷塵沙當通教九
菩薩地三行位全斷塵沙當通教十佛地四迴向
位習中道觀伏無明今約通相三十心皆伏無明
然約別二乘故不言斷惑唯言伏斷無明也言三
十心即十住十行十向皆未起無漏真智以有漏
道伏無明故堅強不退（賢者堅也）又玄義云定慧均名
賢不均非賢如世賢人智德具足智則無所不閑
德則美行無缺許由巢父乃可稱賢賢名賢能亦
名賢善善故有德能故有智能善具足故稱賢人
五十地位破十重無明謂從歡喜地已去發真無
漏智方斷無明獲聖性故聖者正也以真正故六
等覺位破十一重無明七妙覺位破十二重無明
<pb n="272"/>
今抄略初一後二但揀別二乘故七因別者下謂
十地滿心等覺位後前念金剛道為因後念解脫
道為果今取前故八果別下解脫二字取生後念
對金剛之因故涅槃四德者即常樂我淨四德異
二乘二種涅槃也。
鈔一教圓者下言教圓妙不偏局故二理圓者下
雖說二諦無不皆契中道圓融理故三智圓下一
切智即真智種智即俗智雙融真俗二智為一智
名一切種智也鏡玄記云以真理周徧一切色心
等法與彼為性根本智能證此一切法所依真如
理故依主為號名一切智又有為法色心種類有
眾多故以後得智能知種類法故從境為名是種
之智名為種智亦依主釋又楞嚴鈔云道種智見
俗諦理一切智見真諦理一切種智見中道諦理
四斷圓下無漏智起時性相無礙方能斷結故云
無明惑斷也六位圓下彼說圓教有八位一五品
弟子（一見聞隨喜二讀誦思修三說法利生四兼修六度五正修六度）能伏見惑
二十信位初信斷見惑盡二至七斷修惑盡後三
斷塵沙惑盡三十住位四十行位五十向位六十
地位七等覺八妙覺此四十二位斷四十二種無
明盡成佛也然能一位具足一切諸位功德故為
圓也七因圓下言自然流入者皆契中道不假功
用流入佛果海故止觀用纓絡經云二觀為方便
得入中道雙照二諦心心寂滅自然流入薩婆若
海八果圓下三德之果如前三點成伊處已引釋
問何故後三教各分八義唯藏教不分八義耶答
彰其最淺故不明其八事但從能詮立藏教名。
華嚴懸談會玄記卷第十九

<sarticle>華嚴懸談會玄記卷第二十</sarticle>
蒼山再光寺比丘　普瑞集
疏又此四教由三觀起等者由依假空中淺深法門
及其觀行優劣不同起言詮說亦有差別乃為四教。
鈔然依中論三觀之偈者出其所宗也止觀第一
云智者師事南岳南岳事慧文禪師文師用一心
依釋論是龍樹所說即以龍樹為彼宗高祖師也
是則智者已前但傳觀而已依觀立教智者方周
故但云天台四教也。▲鈔三離合用之等者只用
初二句成初二教名離通用四句成後二教名合
若爾何以次文今合初二句成初二教答對四句
各別故此名合若對後通用四句却名為離言如
云從假入空下牒疏此直語因緣所生色心等為
假入析之無體方為即空或說色心等從緣故假
無性故即入空言義同下以此師所立之義同彼
論文下皆准知即離用也從空入假者下我說即
是空入亦為是假名此空後明假深於空也即從
空出假權實施設故不同藏通二教直語因緣所
生為假復從假入中此次第入故為別一心俱入
故名圓故云通用四句為別圓二教也問中論此
偈為是何教中收答是圓教兼餘教義似此例者
豈可定判。
鈔言從假入空析體異者下已上總明大意此下
別消疏文謂觀下總標云何下徵釋初析色中有
二初總相分析一色蘊為十一分故色蘊空又於
下別相析法為空謂觀一眼清淨色根能造四大
所造四塵離八微外而無色根百法鈔云且能造
中地大極微未來世中而有無限各各別住若為
能造時便遷至現在七箇合為一微而有方分作
用俱起方名能造地大既爾餘三大亦然所造色
香味觸皆爾如色塵極微未來世中亦有無限各
各別住若合為所造時便遷至現在七箇合集一
處方名所造色塵既爾餘三亦然每造一塵時便
有一具四大至如欲界一小色法有一百四十箇
<pb n="273"/>
極微所成且如所造中有四塵每塵各有七極微
成四七二十八又所造四塵每一塵中皆有一具
四大每造一大中有七極微成還有二十八四具
四大足成一百一十二兼前所造二十八箇極微
足成一百四十箇極微而言微者是極少義或有
頌云極微微金水兔羊牛隙塵此為八微今析故
成空說此觀行之言名為藏教。▲鈔若云因緣所
生下謂此色根向若有體不應假緣方有既假緣
有故知性本自空何須分析方始空耶故云即空
問此中何以離用初之二句成藏通二教不合用
四句耶答藏教明因緣生法猶是假有更深推究
要析盡方得名空即成之義尚且難成況空入假
等耶是知藏教正唯初句兼次句也復何能入三
四句耶通教雖體達即空亦無任運施設權宜化
用之假雖有中名終歸空理故弘決志云許有當
教假中二名未見別理唯成但空等。▲鈔三觀迤
邐者次第觀察展轉造極言動寂無二者約能觀
心遠離空有者約所觀境所觀遠離空故能觀心
不沉寂所觀遠離有故能觀心不動亂不寂故雖
廓爾無相而應動無方不動故雖嚴土利生而畢
竟無相依次第觀察之法門以言宣說故故云別
教。▲鈔三觀一心下以無念之一心寂照居懷三
一互融而俱存三一雙亡而無在一心通達既爾
念念皆然依圓融觀行法門以言顯示故名圓教
止觀云為破二邊名中為破次第三觀名三觀一
心實無中及一心定相。
鈔餘師或云等者劉公等慈恩慧觀等光統等如
次配云皆局定一經故為所揀故彼師云下此約
部帙具教多少言三藏但者小乘經設說大乘之
義亦多分小乘義相故名為但即阿含等經五部
等律俱舍等論但名小教故法華玄義云三藏客
作但是方便唯半不滿（釋經中客作賤人等意以長者引之方便且令客作
不得昇堂喻如來隨機方便等）言方等對下對小而存愚法玄藏
云方等彈呵則半滿相對言般若帶下廣慧之小
大品領教帶半論滿半則通為三乘滿則獨為菩
薩言華嚴兼者以彼宗迷華嚴一分行布之義謂
兼別說圓也言法華無復下以正直捨方便但說
無上道故唯圓教玄義云法華富財廢半明滿若
無半字方便調熟鈍根則亦無滿也。
鈔淨名云下言是身無常等者決擇記約生老病
死配之緣初起名生本無今有故無常也老奪盛
色故無強也病為疾苦所侵故無力也死來滅壞
故無堅也此約麤事無常亦云一期無常言速朽
之法不可信也者此約細相無常亦云剎那無常
若悟此生滅無常得四沙門果故即藏教義也言
不生不滅是無常者天台疏云若了諸法非生非
滅橫計生滅故以四句檢生叵得即無有滅是則
不生不滅即無常義餘義如前言富樓那章等者
非富樓那為諸比丘說法時淨名責云唯先當入
定觀此人心然後說法無以穢食（喻如小法）置於寶器
（喻如大根）無以瑠璃（喻小乘法也）同彼水精（喻大乘法）乃至淨名
入定令諸比丘自識宿命皆發大意等正別教也
反顯大法小根不預故言須菩提章下斷婬怒癡
乃聲聞也與婬怒癡俱乃凡夫也大士了婬怒癡
即是涅槃所以不斷不俱又即性故不斷即相故
不俱是則斷之不斷不斷之斷方為真斷也言不
壞於身而隨一相者以聲聞人由滅諸見方同無
相故大士達身見空即是一相也又理不礙事故
不壞身事不礙理故隨一相言不滅癡愛等者聲
聞以癡曀智要滅癡以方明以愛繫心因除愛而
方脫大士了達癡愛性空即明脫也又明與無明
性無二故不滅癡而起於明了本無縛真解脫故
不滅愛而起於脫又彼疏云不斷等二句了惑即
<pb n="274"/>
性為集諦不壞等二句悟陰即理為苦諦不滅癡
起於明漏即無漏為道諦不滅愛起於脫縛本無
生今則無滅為滅諦也是為無作四真諦圓教義
也而抄言等者等取以五逆相而得解脫亦不解
脫不縛以真隨妄緣而即性故得解脫亦滅諦也。
▲鈔般若部中唯有三教下問前云般若帶小說
大既是帶小豈無藏教耶答般若帶小說大小是
通教之小非藏教之小故無也有通教者三乘皆
學般若故有別教者雖廣說佛德二乘無分故有
圓教者有色即空等義故。
鈔涅槃十仙果證羅漢者彼經三十九及四十云
闍提首那等十仙外道聞佛說常樂我淨聚眾白
阿闍世王王領外道同見佛論議各各詞屈求法
出家十仙者一婆羅門闍提首那二梵志婆私吒
三梵志先尼四梵志姓迦葉氏五梵志富那六梵
志淨名七犢子梵志八納衣梵志（上八皆證阿羅漢果）九弘
廣婆羅門（發菩提心）十須䟦陀羅（亦證阿羅漢果）彼疏云初二
人邪見外道（說涅槃法為無常故次二人我見外道富那及淨名邊見外道犢子是疑
心外道疑道有無并疑得者納衣是自然外道說一切法皆自然有亦邊
見攝弘廣及須䟦戒取外道弘廣執取乞食為道
須䟦執取苦行為道問既皆外道何以速能得道
答止觀云若福德法昇天甚易取道則難見是慧
性沉淪亦易悟道甚疾。▲言具於四教者會解十
仙一發大心然從多分云皆證阿羅漢果即唯當
藏教餘略不指寂照則十仙之中自具四教謂淨
名梵志求法佛說捨故不造新是人能知常與無
常梵志云已知已解佛徵云何知解答云故名無
明與愛新名取有若人遠離無明愛不作取有真
實知常無常半月後得羅漢果即藏教也須䟦陀
羅求法佛答一切法皆是虗假隨其滅處是名實
相乃至三乘觀故得三乘菩提即通教也弘廣婆
羅門問法佛答云八聖是真涅槃是常如一城無
孔竅唯有一門其守門者聰明有智善能分別可
放則放可遮則遮城喻涅槃門喻八正守門喻佛
婆羅門言如來善說微妙法義我今實欲知城知
道自作守門乃至此賢劫中當得作佛此別教也
犢子梵志問法佛答若人修習止觀得十地乃至
首楞嚴三昧（此云一切事竟楞嚴抄云此之三昧能觀三科七大等諸法皆如來藏故
云爾也）無上菩提此圓教也。
疏又更以四種化儀收之者上以義類分判一代時
教今又判一代時教有四種化生儀軌法式此總判
部帙漸說頓說等言收之者以此四儀收前四教故
頓儀收圓別二教餘三儀各具收四教然智者於妙
玄初亦同南中諸師唯立頓漸不定三教後方開於
不定復成祕密故有四義問探玄云一三藏教亦名
小乘教二通教亦名漸教三別教亦名頓教四圓教
亦名祕密教其故何耶答復是一理亦但傍義立名
雖有六度菩薩說在小乘故從藏入通名漸別望直
入大乘名頓圓以聲聞如聾如盲故名祕密無執一
文為定也。
鈔二始從鹿苑終至[鴳-女+隹]林三乘一乘並稱為漸者
此與四教儀異彼云漸教者即以阿含方等般若
為漸教不至法華說法華云開前頓漸會入非頓
非漸等今鈔意者天台頓漸二儀既用前劉公等
義劉公所立漸義本如是故又況智者妙玄第十
釋漸教相云如涅槃經十三云從佛出十二部經
從十二部經出修多羅從修多羅出方等（<bz>〔從方等出般若〕</bz>
從般若出涅槃如此等意即是漸教相也又始自
人天二乘菩薩佛道亦是漸也即以五味皆名為
漸故至涅槃皆稱漸教不入則四化儀教收經不
盡也。▲鈔然此二教下問此頓漸二教本是劉虬
所立何故疏云同前岌公故此答也意云以南中
諸師於頓漸外加不定以為三教已復於漸中開
<pb n="275"/>
之初開有三（對唐三藏等故云初開之）謂有相無相常住即是
岌公所立此開漸儀中所收藏教同彼有相通教
同彼無相別圓同彼常住以常住教有圓融歷別
二儀故劉虬所立頓教岌公亦許立之若指劉公
頓義可同漸中既分五時義乃多別故云漸頓如
前岌公或可劉公唯頓漸二教岌公兼有不定今
天台亦有不定故唯指同岌公頓漸也立不定教
唯有多師然漸中開合岌公首有名字故指同也。
▲鈔而與前不定不同者前約時前後大小不定
此約隨說一法二根互聞不同即本質教不定大
定小二根互知影像亦不定也互不相知者但影
像教上有祕密之義也問若大小互之何有別教
答聞小者但總相知彼人聞大何能委知其法門
縱許皆知自亦無分問大小互不知何有通教答
聞大者一類通教法門不遮廣慧二乘亦修學故。
▲鈔大師判教本意如是者以荊溪禪師已來但
以法華為非頓非漸故於今宗大師本意也後來
宗徒失天台之本意也致使四儀不收盡一代時
教也。▲鈔又詺圓教亦名為頓者此約化法中圓
即頓以非漸次歷別為頓即圓融之義名鈍故彼
釋名云圓謂圓明乃至圓頓（同前）故名圓教若化儀
中頓不得即圓唯是頓義也言止觀云者證成圓
即是頓以彼立三重止觀一漸次二不定三圓頓
釋第三云菩薩聞圓法起圓信立圓行住圓位以
圓功德而自莊嚴以圓力用建立眾生等皆華嚴
賢首品意也。▲言華嚴為頓頓者上頓字化儀下
頓字化法圓即是頓義也。▲法華名漸頓者漸字
化儀頓字化法亦圓即頓義也以是下釋成可知
然法華補注義師破此義云根本聞是法華一乘
圓頓止觀清涼棄之別立華嚴名為頓頓形斥法
華謂之漸頓遂立三重止觀之外別立一種頓頓
觀門乃棄於法華根本之實而隨華嚴兼別之權
抑實揚權何有利益以天台判四時頓漸並是所
生枝末之法清涼不曉却立華嚴以為頓頓豈非
乃是隨於末見耶又華嚴歷別及以圓融經文顯
然妄謂頓頓一槩圓融法華開顯微妙一乘謬言
漸頓劣於華嚴（上全是彼破文）會解評曰義師為曾見此
中頓頓義故作此破者是不曉清涼之意可謂大
無識度也若曾不見此文而破者妄生破斥無根
之談是可笑也此中清涼出汝天台大師之本意
何曾自教中別立頓頓觀門頓頓觀門却是汝自
宗立也若清涼自宗華嚴圓教具圓融行布同別
二門十十無盡汝宗三觀三諦之圓尚但唯得同
之一門況欲與之齊耶今明頓頓是汝宗大師本
意以汝後人不識汝大師本意以法華為非頓非
漸故特出大師本意爾何以妄救耶又汝若以華
嚴為末者玄義辨二經十異竟結云種智法界等
無差別豈以華嚴法界無末耶又智者既以華嚴
為頓教餘經為漸教開頓說從華嚴開出漸教令
漸入頓會漸還入頓教即法華也又判漸教五味
皆漸涅槃在法華之後說正當第五味豈非法華
亦漸耶若法華非漸屬何化儀所收若言化儀唯
收枝末者則四儀有攝經不盡之失法華亦有無
化儀失也當亡情體之。
疏義似小濫者約刊定意教義實有濫約下會通故
云似也。
鈔特違至教失者即法華云不得親近小乘三藏
學者。
鈔文有四節下一出三藏下通濫涉大乘失特違
至教失二立三藏下稱通濫涉大乘失及不定失
三明後三下通大無三藏失四明不名下別通不
名小乘難也已知總意次別消文。▲言濫涉之失
不在於己者此但假設出意若作此救亦未免過
<pb n="276"/>
故前云正許初失以難中故今推過不在己者以
依二論故。▲若有難言下二師異說一云言隨自
宗者隨小乘自宗隨他宗者隨大乘他宗以大乘
傍呼彼小乘名三藏非共許名也一云自宗即大
乘自宗呵彼之語名為小乘他宗即是小乘隨他
小乘宗中讚美之言故云三藏既大乘隨小乘云
三藏則非大小共立三藏名也二釋之中前解似
勝若依後義則不成難大乘既隨小乘他宗名三
藏小乘自論亦名三藏豈成違耶今以大乘名三
藏者是隨他大乘中宗說豈小乘自宗亦名三藏
耶故成難也思之故今答意云若智論中三藏名
是隨大乘他宗名爾成實論是小乘云何亦言我
今欲說三藏中實義此三藏名豈是隨他大乘宗
耶由此義故濫涉之失亦不在己。▲言即由上義
不違至教者即由上智論及成實論皆但云三藏
無小乘言故不違法華至教也或法華言小乘三
藏亦但如智論隨自他宗立名非是以小乘言揀
異大乘故不違至教也。▲言以羅什等者問上說
智論隨自他宗何干法華而會云不違至教耶故
此答也或可唯依智論隨他宗云三藏今欲成文
故加小乘爾問為欲成文何不加於三藏之義而
特加小乘二字耶小乘之過下答也不訶所詮三
藏但責狹小之心故加小乘二字爾。
鈔亦猶五塵皆色等者五塵通具變礙義故總稱
色也而眼所緣者是可見有對由麤顯故獨得總
名餘者是不可見有對等不顯著故各受別稱。▲
鈔言即涅槃第二等者彼經云譬如國王闇鈍少
智有一醫師性復頑嚚而王不別厚賜俸祿療治
眾病純以乳藥亦復不知病起根源雖知乳藥復
不善解或有風病冷病熱病一切諸病悉教服乳
復有明醫曉八種術善療眾病知諸方藥從遠方
來却為王說種種醫方王聞敬信舊醫癡騃驅令
出國令眾斷乳以種種藥療治眾病皆得安樂等。
▲鈔狗等戒者下鈔云十住毗婆沙云多知外道
有持牛戒者鹿戒者狗戒者馬戒者象戒者釋曰
此皆外道所持惡戒通由二因生此妄計一由天
眼見有眾生從鷄狗等即生天上故二由非理尋
思妄生此計婆沙一百四十四有二外道一名布
剌拏憍雉迦受持牛戒二名頗制羅棲你迦受持
狗戒二人異時往詣佛所種種愛語相慰問已時
布剌拏先為他問此棲你迦受持狗戒修學已滿
當生何處世尊告曰汝止莫問復再三請佛以慈
悲告言諦聽受狗戒若無缺犯當生狗中若有缺
犯當墮地獄聞佛語已悲泣哽噎不能自勝世尊
告曰吾先告言止不須問今果懷恨時布剌拏白
言不以此人當生狗趣故我悲泣然我長夜受持
牛戒或恐亦當爾耶唯願大悲為我宣說世尊告
曰（准前應知）此等皆由不了真道婆沙又問云何受持
狗戒牛戒名無缺犯答一如狗法一如牛法名無
缺犯也。▲鈔十善道者不殺不盜不邪染不妄語
不綺語不惡口不兩舌不貪不嗔不邪見鈔九十
五種者薩婆多部律說外道六師各有十六種所
學法一法自學餘十五種各教十五弟子師徒合
有九十六外道一種順正故言九十五種也即九
十五種外道所說鬼神之法皆從邪定而起或於
定中知世凶吉現神變相也。▲鈔四無量者即慈
悲喜捨此四定為生色界因亦能發天眼天耳它
心宿住神境五通也。▲鈔言因身邊見下執五蘊
身為我我所是名身見執身常斷是名邊見由計
我身既有斷常故起斷見撥無因果也次正慧中
見我身而有斷常必有因果相生故起世智說有
因果也然上舊醫各有邪正三學者全乖正理名邪
似鄰內教名正智論云十善戒佛不出世世常有
<pb n="277"/>
之故名舊戒凡夫亦修八禪故名舊定等對今佛
出故稱舊也。▲鈔言即是新醫從遠方來者（經文如上）
彼疏云明醫喻佛能宣治法故說為醫曉八術者
一知病體喻佛知煩惱輕重二知病因喻知煩惱
起因謂不正思惟及邪師教三知病相喻知煩惱
相如瑜伽說貪心即下慢心即上等四知病處喻
知煩惱起處謂順逆境等五知病發時是如是病
喻知煩惱起時少時老時貧富寒熱饑飽時六知
其藥體喻佛知不淨觀等七知此藥治如是病喻
如不淨治貪欲等八知禁如是病忌如是食等喻
知不淨觀時不應取彼順情境等善療知方八種
差別如阿含中具說言從遠方來者真理難見喻
之為遠應能隨感故名為來。
鈔五種得戒者一善來得謂佛命善來比丘時爾
時得戒即尊者耶舍二見諦得謂五比丘一云此
時得二云見諦已後為受從見諦為名初解為勝
受時未有僧故然唯初非後後已有僧故三三歸
得六十賢部共集受戒等部者類也此六十人是
尊者耶舍少小朋友聞尊者耶舍歸佛出家遂亦
出家聞三歸時即得具戒四八敬得即敬受八法
謂大愛道尼此時未有尼故唯此一人或及眷屬
五百同得已後不得以有尼故（八敬如前）五羯磨得此
云辦事能成辦一切比丘比丘尼僧事故即中國
十僧邊國五僧羯磨方得戒也言一切律儀者律
者法也儀者式也無作有作者舊譯也新云有表
無表依俱舍說一師云表色有變礙無表隨彼亦
受色名第二師云所依大種變礙故無表業亦名
為色也涅槃云菩提王子意疑比丘善心受戒至
惡心時失比丘戒佛言戒有七種從於身口有無
作色以是無作色因緣故其心雖在惡無記中不
名失戒猶名持戒以何因緣名無作色非異色因
不作異色因果釋曰此有兩重答問之意前答不
失戒因因無表故後非異色因下自釋無表得名
色所由言非異色因者明以色為因不是異色之
外別為因也言不作異色因果者特明作色果也
不作異色之外別物之果既以色為因不異色作
果故無表戒得成色也。▲言如五部毗尼者如前
所引。
鈔八背捨者一內有色外觀色背捨二內無色外
觀色背捨三淨背捨身作證四無色定及滅受想
定為八背捨止觀云斷惑究竟名解脫若惑未盡
定未備但名背捨背者厭下地及自地淨潔五欲
捨者捨是著心故或果中說因語八解脫為八背
捨義亦可通弘決十四云若言背捨解脫但名異
者乃成大妨違婆沙等故。▲言九次第定者四色
四無色及滅盡定為九行者自試其心不令異念
得入於此功德心柔輭善斷法愛故能心心相次
如智論第二十四卷聲聞法中說。▲言發六神通
者百法鈔云六通以慧為體故依定發也且初明
天眼天耳通者先要得四禪定修加行時於近色
聲而作遠想於遠色聲而作近想障內者作障外
解障外者作障內解問若爾應成顛倒答以不妄
分別實計為內外等故非顛倒由此加行極淨修
持至成滿位勢力所引法爾便能依根發通見聞
障內障外遠近色聲二辨他心通者於加行時先
觀他人善惡二色比擬他心善惡二事由此加行
極淨修持勢力所引至根本位若觀他心時變起
依心相分即於如是相分之中便能達於他人之
心善惡等事三明宿住通者於加行時先要假想
於過去一生兩生或大或小住胎出胎善惡等事
由此加行極淨修持勢力所引至根本位正發通
時法爾能現過去等相於相分中而能觀達過去
一一生事四明神境通者於加行時想於自身如
<pb n="278"/>
同飛華輕舉自在由此加行修持圓滿勢力所引
至根本定位任運復能發生神通飛騰虗空若鐵
若金不能障礙五辨漏盡通者隨三乘性於加行
位作四諦十二因緣三性三無性等觀伏除二障
由此加行修持圓滿勢力所引後至根本定位任
運能生漏盡通法問如是六通於後四禪八定之
中是何等定能引發耶答有大小乘所說各別若
小乘說前五通依四禪根本定起以勢力廣大能
引發神通未至中間慧多而定少四無色定多而
慧少（又云發通必依止觀均地欲界散地無勞簡辨四禪定近分觀多止少四無色地止多觀少是
故唯依四禪根本又云欲界散地無通四禪近分無別處所無色界無色皆無眼耳通是故唯四根本也）
若漏盡通四禪根本未至中間下三無色皆能引
起皆許有無漏若大乘說前之五通與小乘同若
漏盡通上二界八地總有以有頂地遊觀無漏不
無等（問初禪有中間禪及未至近分何別答中間禪即大梵王天在有尋有伺地上無尋無伺地下
兩中間故中間禪言未至定者即加行定未至根本故近分者亦加行定於根本分有通悅義故即初禪
未至近分體一義殊而有二名若二禪已上但名近分不名未至已有定故。
鈔身邊二見者唯識云薩迦耶見謂於五取蘊執
我我所一切見趣所依為業等彼疏云具云薩迦
耶達利瑟致經部云薩是偽義迦耶是身達利瑟
致是見身是聚義即聚集假應言緣聚身起見名
為身見薩婆多云薩是有義迦耶等如前雖是聚
身而是實有身者即是自體異名應云自體見大
乘云僧吃爛提底薩便成移轉義以心上所變之
法故言移轉身見依五蘊起此我見諸見得生執
斷常名邊見。▲言六十二見者對法第一云如計
色是我我是色色屬我我在色中一蘊有四五蘊
有二十句三世各有二十為六十加身即我見我
異身見為六十二又計常無常等為六十二見。▲
言十一智者離世間品疏云一法智二比智二它
心智四世智五苦智六集智七滅智八道智九盡
智十無生智十一如實智止觀云世智它心智照
俗八智觀真如實智觀中道問法華釋籤第四云
大品說十智小乘第十一智屬大乘答此是局義
次云大小通立如實智今依通義故亦緣小乘中
道此是天台意也。▲言三無漏根者迴向疏鈔引
俱舍說一未知當知根謂在見道八忍七智如苦
法忍與疑得俱未知苦諦名未知後至智位必當
知故名未知當知根如苦忍既爾餘七忍亦然中
間七智雖能證知良由知諦未遍中間起故亦名
未知當知於已知根道有增上用見道引修道故
名根二已知根從道類智已去乃至金剛喻定皆
修道上下八諦總已知竟無未曾知但為斷除迷
事煩惱貪瞋癡慢四隨眠故於四諦境復數起智
知名為已知於具知道有增上用引無學故名根
三具知根在無學道謂盡智無生智作知已已知
之解故名為知有此知者名為具知於涅槃有增
上用由具知根（心得解脫心若解脫）方證涅槃故名為根。
鈔法句經者後經六度皆融至空寂今唯證三學
但引二偈以證戒定耳如施云說諸布施福於中
三事空究竟不可得施福如野馬忍度云若見嗔
恚者以忍為鞿鞅知嗔等陽焰忍亦無所忍進云
若起精進心是妄非精進若能心不妄精進無有
涯般若云森羅及萬像一法之所印云何一法中
而生種種見一亦不為一為欲破諸數淺智之所
聞見一以為一其戒定二偈如鈔言無智無得即
般若心經意也或暗用法句經一亦不為一即是
無智亦無得也。▲言般若無知者即肇公般若無
知論意也既般若無知何有慧相可得。▲言意融
三者融其執定相三故。▲鈔一一法門下此以三
學既皆不離法性又以一性統之三學中別明一
一法及自餘一一法豈定別耶亦不令其無礙以
是別教歷別修故不同圓教明無礙故不同通教
<pb n="279"/>
融至空故不同藏教三學迢然故論云下起信論
也五欲謂色聲香味觸此皆能令有情起貪欲過
故名五欲以知等三句皆是解隨順等三句皆是
行也論中亦說六度今唯證三學但引三度也。▲
言等者等取諸經似此者故。
鈔三僧祇劫者從初發四弘願一未度者令度緣
苦諦二未斷者令斷緣集諦三未安者令安學法
也緣道諦四未得果者令得果緣滅諦且第一僧
祇如釋迦菩薩從古釋迦佛所（婆沙云過去久遠人壽百歲有佛出
世名釋迦牟尼剎帝利姓釋種中生母名摩耶父名淨梵子名羅侯羅所居之城侍者弟子出五濁時皆
如今佛時彼世尊化道有情恒涉道路為風所薄肩背有疾令阿難陀往陶師家求胡麻油及以煖水以
為吾塗洗時彼侍者至陶師家廣讚佛德求索油水時彼陶師名曰廣識辦胡麻油及以香水為佛灌洗
風疾除愈佛為說法彼聞歡喜即發願言願我未來當得作佛名號眷屬時處弟子如今世尊等無有異
彼陶師者即今釋迦是也）至罽那尸棄此云寶髻佛值七萬五
千佛初劫滿離女身及惡道識宿命惟望二乘當
五停心總別念處以慈悲心行六度名外凡第二
僧祇自尸棄佛至燃燈佛值七萬六千佛名劫（滿得
受記當來作佛當暖位解修六度名內凡第三僧祇自然
燈至毗婆尸此云勝觀佛值七萬七千佛名劫滿
當頂位修六度故俱舍云八十中大劫（是劫有三無數一增
滅為一中劫火災壞世界時為八十中劫今此中劫有三無數故云三僧祗也）此後更有
百大劫修佛相好然釋迦菩薩由精進故超過九
劫唯九十一劫修相好成（如契經說過去有佛號曰底沙有二弟子一名
釋迦二名慈氏彼佛觀二弟子誰根先熟慈氏先熟復觀二人所化有情釋迦所化先熟念欲令彼機感
相遇故捨二弟子入山後釋迦尋見師龕中入火界定忘下一足經于七日說一偈讚云天上天下無如
佛十方世界亦無比世間所有我盡見一切無有如佛者由此精進超過慈氏九劫但九十一劫成佛也）
言別修六度各有滿時者如尸毗王代鴿檀滿（依賢
愚經毘首天化為鴿帝釋化為鷹逐鴿至尸毗王前入腋下鷹索鴿王割肉代之與鷹轉秤轉重王割肉
無吝天復本形驗知將來必當作佛故）普明王捨國尸滿（此依仁王經說若智
論乃是須陀摩王即華梵之異爾此王持戒常依實語欲出遊觀始至城門有一淨行來乞王曰待我還
國時有馬王名曰鹿足與山神誓取千王唯少一王飛來捉王將去時王涕泣鹿足語曰汝大剎利人何
故泣耶王曰我不畏死以不曾妄語適來出城許一淨行施今失信矣鹿足放令還七日復來鹿足<bz>〔坐〕</bz>信
即放千王也羼提仙人為歌利王割截無恨忍滿（如常可知）
大生太子抒（神與切訓除也酌也酌海水也）海進滿（即大施太子為國人民入
海採寶得如意珠海神因其寢臥奪珠還海太子發願抒海求珠以濟眾生諸天問之答以生生不休息
諸天念其精進故助其神力抒大海水減半龍即還珠）尚闍黎鵲巢頂上禪
滿（螺髻仙人名尚闍黎此仙人得第四禪無出入息端坐一樹下兀然不動鳥見不動謂之是木於頂
上生卵仙人定起乃覺其鳥生卵頂上即思惟曰我若起行鳥母不來卵必破壞乃再入定鳥子飛去方
起遊行也）劬嬪大臣分閻浮提七分息諍智滿（具云劬嬪陀婆
羅門大臣分閣浮提大地作七分若干城邑聚落村民盡悉皆作七分）即菩薩大心
思惟分別也此是事禪智但能伏惑故此六度滿
望聲聞位是下忍位也。▲言皆是有漏者以三祇
六度滿望聲聞位方當下忍位次入補處生兜率
天托胎出家降魔安坐不動為中忍次一剎那入
上忍皆是有漏故云未入見道。▲言以無常狼者
此約喻顯法毗奈耶雜藏事云昔有國王號曰重
興曾於一時欲試諸臣誰有智慧便以諸羊人與
一口敕令看養肥盛其肉不得有脂諸臣無智皆
養令肥時有一臣名為大樂頗有智能與羊飲食
食令其飽然後刻木以為豹狼時來恐怖羊雖得
食而肥怖故乃無脂也法中菩薩亦爾以無常苦
空狼令結使脂消諸功德肉肥能伏惑障皆名有
漏。▲言直至菩提樹下等者以降魔安坐已在樹
下次進一剎那入世第一位即發真無漏見道成
佛也準俱舍婆沙意云謂下八地修惑初修禪時
先已斷竟唯非想一地九品見思全在故入無漏
見諦時與見惑一時頓斷也十六心斷見惑十八
心斷非想一地思惑故合三十四心一坐之間故
名一時若智論云下地諸惑因時未斷至樹下時
乃以九地九品思惑通名一九下八地俱生惑雖
六行事觀伏猶未名斷故三藏菩薩位同凡夫以
九無間九解脫合為十八見道中八忍八智合十
六心成三十四心今準俱舍等說也兼智論意故
<pb n="280"/>
有等言以前言皆是有漏密顯智論意也若因中
已斷下八地思惑豈皆有漏耶故雙存二意言涅
槃中下第二十一卷詺二乘執此為實成故云二
乘曲見也。
疏故藏通別圓之義下此由四教立義名定如三藏
正目初教餘三教皆有戒定慧故如無生理正是通
教別圓亦顯此故如道種智是別教餘教皆有此智
故如一切種智是圓教餘三亦說故但名同隨教詮
顯義別故四教名義不得互顯也大意如此。
鈔雖有同稟等者雖同稟無常乍似通教愚法二
乘聞無常一生得發真智斷結乃至便入涅槃可
是稟教見無常理藏教菩薩三祇猶不發智斷結
豈見無常之理故雖皆無常通義不成。▲言雖為
菩薩別說下謂雖明菩薩四弘六度有似別教而
不詮如來藏恒沙功德之別理不斷所知障之別
惑由依生滅四諦之理起於智解斷煩惱障何得
名別教。▲言雖說一切種智下謂雖說此智而不
得因果無礙故又但照真俗各別不能無礙契於
中道故何得名圓故止觀云三藏但明二諦菩薩
初心中緣真伏四住（見一切住地欲愛住地色愛住地有愛住地初一三界分
別後三如次三界俱空也）令煩惱脂消功德身肥百劫種相好
獲五通得法眼照俗後三十四心斷見思但有中
道諦名無別體。▲鈔雖說三藏下有定戒慧三名
異故而融至空寂無三迢然故。▲言已得故者謂
前三藏教已立其名故或依漸儀從藏入通故云
已得即從新得之勝彰名雖說道種智而只照界
內有漏俗諦假有不照如來藏恒沙出世功德故
雖說一切種智而只照俗有真空之二諦不照契
中道不思議之二諦故亦不因中即具一切種智。
▲鈔雖說二藏下亦有三藏名故而恒沙佛法皆
依法性無量戒定慧順法性修異於小乘不契法
性名生滅三雖說無生空理有似通教而是不可
得空問通教空理豈許可得答彼不可得只是但
空今非但空二乘同見唯菩薩可證空性真勝義
故纂玄記云依四教所斷之惑而說四空一藏教
由析法故名為斷空二通教由體法故名但空三
別教由三觀迢然故是不可得空四圓教由三觀
一心故名不思議空雖說中道一切種智亦不許
因果圓融故。▲鈔雖說三藏下言皆約真如等者
雖有三藏之名皆約真如等性本具故渾無障礙
或稱性修學亦三一無礙故雖有真空之理似於
通教而即佛性真空等故雖說歷別階位法門而
一位具足一切位故。
鈔迷其行布謂為別教但取圓融以為圓教等者
下疏問云何為地前顯圓融德地上行布彰劣耶
答顯一乘故云何顯耶三乘之位地前行布地上
圓融今一乘位地前地上俱有行布圓融若俱雙
辨則前後不異若地前行布地上圓融則全同三
乘前淺後深又似行布圓融各別教行不知法性
教行非即非離故於地前但顯圓融已過三乘地
上多明行布以顯超勝勝相云何謂賢位始終圓
融自在登地已去則甚深言所不至若不寄位何
以顯深不包三乘何以顯廣故虗空鳥跡跡跡合
空大海十德德德皆海地地之中具攝諸地功德
文文之內皆云若以殊勝願力復過於此不可數
知剛藏俟五請方說世親以六相圓融意在斯矣
又云地前乃我地之前安得云深異於地上此正
破天台也以彼不得華嚴一乘之意將圓融行布
離成二義故失圓宗。▲鈔若與之者下與者縱也
即將固奪之必固與之則別教之名行布之名不
同故云名異皆是歷別之義故云義同故無大過
者此雖與之亦顯非不有小過也此有二過所立
圓教不該行布但得圓融一過也華嚴本宗唯一
<pb n="281"/>
圓教而云兼別二過也。
疏唐初海東元曉者姓薛氏東海相州人也艸髮之
年慧然入法隨師稟業遊處不常勇擊義圍雄橫文
陣仡仡然桓桓然進無前却彼土謂之萬人之敵嘗
與湘法師入唐厥緣既差息心西往（義湘乃海東華嚴初祖同曉入
唐夜宿古塜因達唯心故曉迴國湘入唐往終南同賢首國師師至相傳華嚴歸海東大弘耳）無何
言語狂逸舉措乖疎同居士人酒肆倡家若志公持金
刀鐵錫或製疏以講雜華或撫琴以樂祠宇或閭閻
寓宿或山水坐禪任意隨緣都無定驗時國王置百
座講仁王徧搜碩德本州具以名望舉進之諸德惡
其為人讚王不納未幾時王夫人腦嬰腫醫工絕驗
祈禱無靈俄有巫覡曰苟遣人它國求藥方瘥王發
使泛海入唐求醫溟漲中忽見一翁由波躍出登舟
邀使入海見龍王名鈴海謂使者曰汝國夫人是帝
青第三女也我宮中先有金剛三昧經今託仗夫人
之病為增上緣欲附此經彼國流布於是特三十來
紙重沓散經付授使者復曰此經處渡海恐罹魔事
今持刀裂使者腨腸而內于中用蠟紙謄之以藥傳
之其腨如故龍王言可令大安聖者銓次綴縫請元
曉法師造疏解釋夫人疾愈無疑龍王送出海面正
遇入唐船迴遂登舟歸國王聞歡喜乃召大安聖者
粘次焉大安不測之人也形服特異每在市鄽擊銅
鉢唱言大安大安之聲故號之也安曰速將付元曉
講得餘人則否時曉在湘州謂使者曰此經以始本
二覺為宗為我備角乘將按几在兩角之間置其筆
硯始終於牛車上造疏成五卷又造略疏三卷於黃
龍寺敷演王臣道俗雲擁法堂乃宣吐有儀解紛可
則復唱言曰昔日採百椽時雖不預會今朝橫一棟
處唯我獨能時諸名德俯顏慚色伏膺懺悔焉初曉
示跡難知化人不定或擲盤而救眾或噀水以撲焚
或數處現形或六方告滅亦盃渡誌公之倫也探玄
記云元曉法師造此經疏立四教等言四諦緣起經
等者即四諦經也各一卷等餘小乘經詮生空理者
也。
疏大同天台等者前二依天台藏通而小異但合別
圓者以天台以華嚴兼別今曉公以華嚴總名為滿
即總是圓滿義也其梵網名一乘分是曉公新加故
云大同也。
疏非謂此四下以法海無邊合見聞者猶一滴耳善
哉大常斯言無過四賢首弟子等者涅槃疏云學在
我後名弟德從師生名子傳云釋慧苑京兆人也少
而秀異蔚有茂材厭彼塵寰投于淨域禮華嚴宗法
藏為師陶神練性未幾深達法義號上首門人也有
勤無墮內外該通華嚴一宗尤成精博等。
疏四者初心菩薩者彼論具云四者初發菩提心菩
薩即三種空亂意菩薩一有法斷滅後時得涅槃二
以空為有三離色等法別更有空皆失空如來藏修
行等。
疏二謂小乘等者彼以不變為一分隨緣不變為具
分生空為半字二空為滿字是則第二教於一分不
變中唯得生空半字第三具明二空為不變滿字未
許隨緣復名一分則二三兩教一分之言雖同而不
變一分中半滿寬狹有異第四具明隨緣不變并二
空理故云具分及滿也言廣如彼說者即刊定記也。
鈔彼疏又明等者由所詮義別能詮成異言次一
法性分顯者生空不變一分顯故三即分隱者二
空隨緣不顯故四即全顯不變隨緣故問法性是
一云何分四教耶法性雖一下答也言若約乘下
以乘收束言多同光宅者二三兩教皆三乘故四
即一乘此約根與所詮法性而立彼約時及乘立
故小異也。
鈔九流七經者九流如前七經者古以易書詩禮
樂春秋為六經至秦焚書禮樂經亡今以易書詩
<pb n="282"/>
禮春秋為五然禮有周禮儀禮禮記曰三禮春秋
有左氏公羊糓梁三傳通為九經今云七經者應
開三禮為三合三傳為一故有七經也或可於五
經之上加孝經論語也。▲鈔或十宗等者法苑中
依瑜加顯揚敘外道有十六宗今脫其六字或可
十一宗以下合九十五種外道通為十一宗也一
數論宗二十五諦等二勝論宗六句法等三塗
外道并諸婆羅門共計自在天是萬物之因四圍
陀論師計從那羅延天臍生大蓮華華上有梵天
祖翁等五安茶論師計世間最初唯有大水時有
大安茶出生形如鷄卵金色後為二段上為天下
為地等六時散外道計一切物皆從時生七方論
師計方生人人生天地滅後還入於方等八路迦
耶論師計色心等法皆極微所作九因力論師謂
虗空為萬物因等十宿作論師計苦樂報皆隨往
日本業等十一無因論師計一切萬物無因無緣
自然而生等具如下宗趣中明今舉其大數云十
耳。▲鈔富單那此云滿迦葉云飲光末迦棃云常
行不暫住故俱奢棃云牛舍母生處也刪闍夜云
圓勝自稱我最圓勝毗羅胝云空城母生處也阿
耆多云無勝弊衣者著麤弊衣故以名也迦羅鳩
䭾云默領隨人問也迦旃延云云剪髮尼揵陀云
無繫以裸形故是出家外道總名若提云親友。▲
六師之計具如涅槃說彼云富樓那（即富單那也）說無
無黑業無黑業報無白業無白業報無黑白業無
黑白業報無有上業及以下業（即今無君臣父子等也）二末
伽棃說一切眾生身有七分何等為七地水火風
苦樂壽命如是七法非化非作不可毀害如伊師
迦草安住不動如須彌山不捨不作猶如乳酪各
不諍訟若苦若樂若善若不善投之利刀無所傷
害何以故七分空中無妨礙故命亦無害何以故
無有害者及死者故無作無所記無聽無有念者
及以教者常說是法（今云不由行業性自有之即七分定故不可改易也）三
刪闍夜說一切眾生若為主者自在隨意造作善
惡悉無有罪如火燒物無淨不淨（下取意引）如地普載
如水俱洗如風能吹乃至如秋髠樹春則還生雖
則髠斫實無罪一切眾生亦復如是此間命終還
生此間以還生故當有何罪一切眾生苦樂果報
悉皆不由現在業果因在過去現在受果現在無
因未來無果以現果故眾生持戒勤修精進遮現
果惡以持戒故則為無漏盡有漏業以盡有漏業
故眾苦得盡眾苦盡故便得解脫（似與下第六師義同此下第六
計却與今第三同未審以何處為定）四阿耆多說若自作若教化作
若自斫若教他斫若自炙若教他炙自害他害自
偷他偷自婬他婬自妄他妄自飲酒他飲酒自殺
一村一國以刀輪殺一切眾生若洹河南布施河
北殺生悉無罪福無施戒等（此計無罪福應自苦行即得解脫也）五
迦羅鳩䭾說若人殺害一切眾生心無慚愧終不
墮惡猶如虗空不受塵水有慚愧者即入地獄如
大水潤濕於地一切眾生悉是自在天之所作天
喜眾生安樂天瞋眾生苦惱一切眾生若罪若福
乃是自在天之所為作云何當言人有罪福譬如
工匠作機關木人行住坐臥唯不能言眾生亦爾
自在天者譬如工匠其木人者譬眾生身如是造
作誰當有罪（由自在天作故言有無常定與今第五正同也）六尼揵陀說
無善無施無父無母今世後世無阿羅漢無修道
一切眾生經八萬劫於生死輪自然解脫有罪無
罪悉亦如是如四大河所謂辛頭洹河博叉私陀
悉入大海無有差別一切眾生亦復如是得解脫
時悉無差別（此却同今鈔第三前第三却同今第六鈔也）上依第六地
鈔引也。
鈔破後三教者但破第三教也約總相說故云後
三或可即後之第三教也言乃有二義者一若約
<pb n="283"/>
下以分破滿正破第三教故意云涅槃滿字具二
種滿一生空法空義二不變隨緣義今言唯有不
變一分不應言滿也二有救言下遮救言空者所
謂生死下意顯涅槃非唯以二空為滿兼顯妙有
隨緣為滿也則知涅槃半滿有二用若對小乘以
生法空為半滿若對權教菩薩則以空有具不具
為半滿是則即刊定立半滿唯約二空謂第二教
半唯約生空第三第四教滿唯約二空故成違也。

華嚴懸談會玄記卷第二十

<sarticle>華嚴懸談會玄記卷第二十一</sarticle>
蒼山再光寺比丘　普瑞集
疏波頗三藏者按傳云波羅頗迦羅蜜多羅唐言作
明知識或云波頗此云智光中天竺人也本剎利王
種姓十歲出家隨師習學誦一洛叉大乘經可十萬
偈受具已後便學律藏博通戒網心樂禪思又隨勝
德修習定業因循不捨經十二年後復南遊摩伽陀
國那爛陀寺值戒賢論師盛弘十七地論因復採聽
以論中兼明小教又誦一洛叉偈小乘諸論傳燈受
教同侶所推承化門人般若因陀羅䟦摩等學功樹
勣深達義網今見領徒本國匡化王臣所欽波頗與
道俗十人展轉北行達西面可汗葉護衙為戎王信
伏時武德九年高平王出使入番因與相見將使東
歸而葉護君臣留戀不許王即奏聞下敕徵入乃與
高平王同來謁帝以其年十二月達京敕住興善寺
翻譯等然今鈔引般若燈論序云貞觀元年即武德
九年改貞觀元年也。
鈔云十一月二十日傳云十二月傳且通舉耳鈔
云頂戴梵文至于京輦傳由高平王奏請宣入有
小異耳。▲鈔波頗蜜多亦梵語之略且如上傳唐
言朋友者傳云作明知識知識即友義也。▲言附
杙（音亦橛也）傳身舉烟召伴者據曇無竭傳說過龜茲
沙勤諸國登葱嶺度雪山障氣千重層氷萬里下
有大江水急若箭於東西兩山之脇繫索為橋十
人一過到彼岸已舉烟為識後人見烟知前已度
方得更進若久不見烟則知暴風吹索人墮江中
（故此云舉烟召伴也）行經三日復過大雪山懸崖壁立無安
足處石壁皆有故杙孔處處相對人各執四杙先
拔下杙手攀上杙展轉相代三日方過乃到平地
至罽賓國（即附杙傳身也）上傳說曇無竭往西域今敘三
藏自彼而來故先附杙傳身度雪山而次過索橋
也。▲言冐氷霜而越葱嶺者據法顯傳云葱嶺冬
夏積雪有惡龍吐毒風雨沙礫山路艱危壁立千
仞奘三藏又云葱嶺據贍部洲之中南接雪山北
是熱海東漸烏鎩西極波斯縱廣統國各數千里
冬夏積雪巖崖隘嶮過半已下多出山葱故用名
焉昔人云葱嶺停雪即雪山也今親目覩則知其
非雪山乃葱嶺之南。▲言犯（干也侵也）風熱而度沙河
者法顯傳云自長安西度流沙上無飛鳥下無走
獸四顧茫茫莫測所之唯視日為準東西人骨以
標行路耳屢有熱風惡鬼遇之必死今三藏自彼
而來先過葱嶺次度流沙也。▲言娵觜者（上子于切下音
咨）爾雅云娵觜之口營室東壁也注云室東壁（營室
即室宿合是壁宿在室宿之東故云營室東壁）星四方似口因以為名其
年壁宿直歲即下亥年也。▲言秦徵重壽等者傳
云鳩摩羅耆婆此云童壽以童稚時已有耆壽之
智或云羅什羅字梵語之略也以其善解文什故
云羅什即華梵相兼也言苦用戎兵者以前秦符
堅時有德星現於外分野遣呂光伐龜（音丘）茲（音慈）取
什公已如前引。▲言漢請等者漢明帝夢金人飛
空而至明旦召之通人傳毅曰聞西域有神人其
名曰佛陛下所夢將必是乎帝悅即遣郎中蔡愔
<pb n="284"/>
博士秦景等往天竺尋訪佛法行至中途果見摩
騰竺法蘭白馬䭾經像而來乃同至洛陽教法始
興也詎可下比對顯勝（奏見音現也）。
鈔耆闍法師者法華玄義云耆闍寺凜法師立一
即毗曇二即成實論三即大品三論四者法華云
世尊法久後要當說真實五即涅槃華嚴等常住
佛性本自湛然也六即染淨俱融法界普圓義。▲
言前四名即衍公四宗者即隋朝大衍法師所立
然以後二宗不同故今但云前四名即衍公也此
凜法師但以如幻法名不真宗真空理為真宗並
是衍公不真宗故故次破云其三與四但法喻之
別也衍公真實宗明法性真理佛性等教即凜法
師常宗也。▲言在立宗之初者宗趣通局之初也
彼當破之言又真宗下玄義亦云真若非常真則
生滅常若非真常則虗偽。▲言但法喻之別者三
不真宗但以幻化等喻顯真理即與第四真宗但
法喻異耳何分二宗耶以有此等妨難故疏並不
引也。
疏第二明西域等者探玄記云即西域本立性相二
宗今現傳性相二宗依附於彼多異少同。
鈔然真諦等者問真諦等亦是西域法師何以敘
此方中收由探玄記科屬西域故以然字牒之而
答也以親到此方判教故屬此方中收下二大德
只在西方分教不來此土故別為西域耳言笈多
者具云達摩笈多此云法密隋開皇中至京城然
前不敘此師今所以指者以下立宗中敘故。▲鈔
那爛陀者此云施無厭者按唐三藏傳云贍部洲
中寺之最者無高於此矣五王興造供給倍隆故
因名焉其寺有五院或云九院同一大門周圍四
十八里閣高八丈許並用甎壘其最上壁猶厚六
尺廓三重墻亦甎壘高五丈許中間各繞極深池
壍備有華畜嚴麗可觀自置已來防衛清肅女人
非濫未曾容隱常住僧眾四千餘人外客道俗通
及邪正乃出萬數皆周給衣食無有窮竭故復寺
號為施無厭也（以前云菴沒羅園中有池池中有龍名那爛陀寺近龍池從彼立名
又云佛昔為王建都此地常行惠施物念其恩故名也）中有佛院備諸聖迹
精舍高者二十餘丈佛昔於中四月說法彼國常
法論師有智識清遠王給封戶乃至十城漸降量
賞不減三城現有受封大德三百餘人通經已上
不掌僧役自烏耆已西被於海內諸出家者皆多
義學任國諸師皆無隔礙故學徒博聞該贍也。▲
言按唐三藏傳似智光乃戒賢弟子者故傳說南
印土般若麴多明正量部造破大乘論七百頌時
戒日王討伐至烏茶國諸小乘師寶重此論以用
上王請與大乘師決勝時王作書與戒賢可差四
僧善大小內外者詣行在所擬有議論時戒賢差
弟子海慧智光師子光及奘應命而行評曰此智
光決戒賢弟子也又按傳說那爛陀寺大德師子
光等立中百論破瑜伽等義奘曰聖人作論終不
相違但學者有向背耳因造會宗論三千頌以呈
戒賢諸師稱善准此則奘師在彼時師子光等已
立中百論宗既云師子光等必智光亦在其中奘
師雖為會通應後時智光中百論盛行故與戒賢
同時在那爛陀寺弘宗也若今鈔兩楹猶未定斷。
鈔無行禪師書云等者正證西方有其二宗兼證
其勝劣也言玄飈纔舉者龍猛持亦幡五天立論
無有勝者今云玄飈恐是斯類言無著牽羊者意
說無著宗義墮故也此用左傳彼云宣公十二年
春楚子圍鄭旬有七日鄭人卜行成不吉卜臨（去聲
呼也）于太宮且巷出車吉國人大臨（去聲）守陴者皆哭
楚子退師鄭人修城進復圍之三月克之入自皇
門至于逵路鄭伯肉袒牽羊以逆曰孤不天不能
事君使君懷怒以及敝邑孤之罪也敢不唯命是
<pb n="285"/>
聽其俘諸江南以實海濱亦唯命其翦以賜諸侯
使臣妾之亦唯命若惠顧前好徼福於厲宣桓武
不泯其社稷使改事君夷於九縣君之惠也孤之
願也非所敢望敢布腹心君實圖之左右曰不可
許也得國無赦王曰其君能下人必能信用其民
矣庸可幾乎退三十里而許之平潘尫入盟鄭伯
之弟子良出質又宋微子啟紂之庶兄武王既克
殷啟乃持祭器造于軍門肉袒面伏左牽羊右把
茅膝行而前武王乃什之（注曰肉袒牽羊示為臣僕也）言翎羽
暫騰者翎羽即羽扇也此用諸葛武侯秉白羽指
揮三軍令龍樹宗論義亦然也言陳那亂轍者亦
左傳魯莊公十年春齊師伐我公將戰（即莊公也）曹劌
請見其鄉人曰肉食者謀之又何間焉劌曰肉食
者鄙能未遠謀乃入見問何以戰公曰衣食所安
弗敢專也必以分人對曰小惠未徧民弗從也公
曰犧牲玉帛弗敢加也必以信對曰小信未孚神
弗福也公曰小大之獄雖不能察必以情對曰忠
之屬也可以一戰戰則請從公與之乘戰于長勺
（音杓）公將鼓之劌曰未可齊人三鼓劌曰可矣齊師
敗績公將馳之劌曰未可下視其轍（車迹也）登軾而
望之曰可矣遂逐齊師既克公問其故對曰夫戰
勇氣也一鼓作氣再而衰三而竭彼竭我盈故克
之夫大國難測也懼有伏焉吾視其轍亂望其旗
靡故逐之。▲鈔躬親問之者探玄記說賢首自問
日照三藏云西域諸德於一代聖教頗有分判權
實以不日照云近代天竺那爛陀寺同時有二大
論師一名戒賢一稱智光並神解超倫聲齊五印
羣邪稽顙異部歸誠大乘學人仰之如日月獨步
天竺各一人而已以所承宗別立教不同等。
疏戒賢遠承彌勒等者先有室商佉王威行海內酷
虐無道摧殘釋種拔菩提樹絕其根苗選揀名德三
百餘人坑之餘者悉充奴[(上/矢)*(入/米)]時戒賢將就坑為賊擎
出潛淪草莽後復於那爛陀寺盛興佛法（其室商佉王即為戒
日王所滅戒日王因至菩提坑發願若我有福統臨海內堪見佛法願菩提樹從地而生言已尋視菩提已萌
坑中上踊遂舉其誅室商佉王也當奘師見時已年一百六歲眾所
欽重號正法藏戒日王增邑十城科稅以入戒賢以
其所得成立寺廟焉言遠承彌勒無著者無著初得
小乘空觀意謂未安因乘神通往兜率天諮問彌勒
菩薩為說大乘空觀還閻浮提如說思惟即便得悟
時地六震既得空觀因此立名阿僧佉此云無著爾
後數至兜率問大乘經義還人間為人說之人多不
信因發願請彌勒下閻浮提解說大乘彌勒如其願
夜下人間放大光明廣集有緣於說法堂誦出十七
地經隨誦隨解經于四月夜解之方畢雖同一堂聽
法唯無著得近菩薩餘人但遙聞聲無著夜聞晝即
解說釋曰戒賢盛弘十七地論（即瑜伽論是也）木因彌勒誦
出解釋無著復申解說故云遠承也言近踵護法難
陀者據二師注唯識等義西域弘唯識者乃杖林山
勝軍論師亦奘師所宗今云戒賢近踵者以瑜伽唯
識並法相宗唯識乃瑜伽十支中高建法幢一支也
故作此敘耳或護法難陀非唯弘唯識也。
鈔護法難陀未有得聖之文者准唯識摳要云護
法菩薩臨終之日天樂霄迎悲聲動域空中響報
婆羅門曰此是賢劫千佛之一佛也若爾乃權菩
薩也今就迹而言亦當時英彥爾英謂英傑彥謂
俊彥言近踵者足踵謂後人躡前人之踵迹也。
鈔具如西域記及三藏傳廣說者傳云奘歷諸國
風聲久遠將至其寺眾差大德四十人迎奘至莊
宿即目連本村也明日食後僧二百餘俗人千餘
擎輿幢蓋迎引入都會與眾相慰問訖唱言令住
寺又差二十人引至正法藏所即戒賢論師也年
百六歲眾所欽重故號正法藏博聞強識內外大
小一切經書無不通達奘禮讚訖並命令坐問從
<pb n="286"/>
何來答從脂那國來欲學瑜伽等論問已涕泣召
弟子覺賢說舊事賢曰和尚三年前患困如刀刺
欲不食而死夢金色人曰汝勿厭身往作國王多
害物命當自悔責何得自盡有脂那僧來此學法
已在道中三年應至以法惠彼彼復流通汝罪自
滅吾是曼殊師利故來相勸和尚疾今損矣正法
藏問在路幾時奘曰去三年矣既與夢同悲喜交
集禮謝訖寺素立法通三藏者員置十人由來闕
一奘風聞便處其位日給上饌二十盤大人米一
斗（即粳米也大如烏豆飯香百步唯此國有王及知法者預焉）檳桹豆蔻龍惱
香乳酪蜜等淨人四婆羅門一行乘象輿三十人
從然唯二十日過此漸減通一經者猶給五盤五
日過已復依僧次奘請戒賢講瑜伽論聽者數千
人十有五月方一徧重為講九月方了自餘順理
顯揚對法等並得咨稟然於瑜伽偏所鑽仰經於
五年晨夕無輟將事博識未忍東旋賢誡曰吾老
矣見子殉命求法經途十年方至本國今不辭老
朽力為申明法貴流通豈期獨善更參他部恐失
時緣智無涯矣唯佛乃窮人命如露非旦即夕即
可還矣便為奘俶裝贐送付給經論奘因至西鉢
伐多國停二年學正量部根本論攝正法論等却
東還那爛陀參戒賢已復往杖林山勝軍論師居
士所學唯識決擇論意義論成無畏論等首尾二
年從於此方漸東旋也准此奘師所學非一師歸
本國偏宗戒賢故云即唐三藏所師宗也。
疏第二時中下疑云第二時中即依遍計說一切諸
法自性皆空而實依圓是有何故但說於空不說依
圓是有耶釋意云第二時雖依下縱然依佗下奪或
上彰勝前下彰劣後可知。
鈔至下當辨者三性空有即離義中辨也言此有
兩重者初說因緣故諸法生明是依佗故有次說
諸法皆空即約徧計故咸空（上疏云依徧計所執說諸法皆空）三
具說三性徧計所執都無體用故空依佗圓成離
執寄詮名有二智境界故（依佗俗智境圓成真智境）此以第三
時疏中三性一句解前二時之意。▲二者下第二
重雙取疏中具說三性三無性等二句為一對影
前第二時三無性皆空第一時三性皆有第三時
雙具三性三無性故非空非有也初時三性皆有
者如所執實我為遍計色心等法為依佗生空之
理即圓成也餘二教可知（上釋兩重大意也）。▲故唯識云
下釋三無性義也清涼釋云謂依遍計所執性說
相無自性性由彼體相畢竟非有猶如空華繩上
蛇故依佗起性立生無自性性此如幻事託眾緣
生無所妄執自然性故依圓成實性立勝義無自
性性謂即勝義由遠離前遍計所執我法性故既
依三性無立三性未說三性亦有而但說三無性
空故云佛密意說也。▲謂若顯了說者成立第三
教也對前密意云顯了對前不具云雙明謂不礙
緣生故說有三性不礙無性故說三無性方是不
即不離為中道也。
鈔下說十重者即別會二宗之初疏標十重別是
也言且就深密略有四義者十重猶約宗通論四
義專在深密望前二時說也一即前鈔之中第二
重二即第一重問前及下鈔皆云三性空有此標
何言心境空有耶答有二意一云三性心境影略
而明謂深密三時約三性立妙智三時約心境立
故互影取各具二義也二云彼宗三性亦約心境
也依圓為心是有以五位百法皆唯識故總名為
心識自性故（八識心王）識相應故（五十一位心所）識所變故（十一
種色法也）識分位故（二十四種不相應行）識實性故（六種無為）五位之
中前四位依佗有後一位圓成有遍計所執我法
等皆名境心外境故俱空也准此前正立中應云
前二時教不說唯識故或有或空今第三時俱明
<pb n="287"/>
唯識則境空心有為中道也。
鈔此中且約下正釋疏中徧計空依圓有對二時
論了不了也且者不盡之義此正立中雖標四義
且約前二義明故今約第二義合前正立中明第
一義故有二義也有本鈔云屬第三時含約三性
三無性論者義亦通也以前第三時中含兩重義
故正屬此義也言餘二門下即別會性相二宗中
一乘三乘別一性五性別中顯隱以明謂性顯則
相隱相顯則性隱也然約深密此四門中雙具三
性三無性為了但說三性等為不了境空心有為
了心境俱空為不了一乘為不了三乘為了一性
皆成佛為不了五性有不成佛為了也若後妙智
於四門義皆反此以論了不了也。
疏此依深密所判者即第二卷云世尊初於一時在
施鹿林中唯為發趣聲聞乘者以四諦相轉正法輪
雖是甚奇而有上有容是未了義世尊昔在第二時
中唯為發趣修大乘者依一切法皆無自性無生無
滅本來寂靜自性涅槃以隱密相轉正法輪雖更甚
奇亦是有上有所容受猶未了義世尊於今第三時
中普為發趣一切乘者依一切法皆無自性無生無
滅本來寂靜自性涅槃無自性性以顯了相轉正法
輪第一甚奇無生無容是真了義。
疏二智光論師遠承文殊等者以文殊諸經中說法
多顯般若旨趣而龍樹造智論中論正申般若旨趣
故云遠承也。▲近稟青目青辨者賢首本云近稟提
婆青辨故無行書亦云龍樹提婆也今所以改之者
龍樹第十三提婆十四（二十八祖中）今分遠近不可以提
婆為近稟故又提婆造百論今取青目青辨對護法
難陀等皆是注家故今改作也中論序云天竺諸國
敢預學者之流無不翫味斯論以為喉襟其染翰申
釋者甚亦不少今所出者是天竺梵志名賓羅伽秦
言青目之所釋也其人雖信解深法而詞不雅中其
間乖僻煩重者法師皆裁而裨之（法師即什公也）西域記云
清辨論師外示僧佉之服內弘龍樹之學聞護法菩
薩在菩提樹宣揚法教乃命門人往問訊曰仰德虗
心為日久矣然以宿願未果遂乖禮謁菩提樹者誓
不空見見當有證稱人天師護法菩薩謂其使曰人
世如幻身命若浮未遑談議竟不會見論師由是乃
還本土靜而思曰非慈氏成佛誰決我疑遂於觀音
像前誦隨心陀羅尼經涉三年菩薩現身謂曰何所
志乎對曰願留此身待見慈氏菩薩曰人命難保宜
修勝善生覩史天乃見慈氏論師曰志不可奪也菩
薩曰若其然者宜往䭾那羯𥖜國城南山巖執金剛
神所至誠誦持金剛陀羅尼當遂此願也於是往而
誦之三載之後神出問曰伊何所願論師曰願留此
身待見慈氏神曰此巖石內有修羅宮如法行請石
壁當開開即入中慈氏出世我當相報矣於是又誦
持三載乃呪芥子以擊石壁壁乃開論師乃與六人
入石壁入已還合。
鈔等取涅槃法華等者若心境皆從緣生即空無
性平等一味不礙二諦者顯依般若及中觀論十
二門論百論智論等兼法華涅槃等若今趣寂二
乘等普得成佛者顯依法華涅槃等兼依智論等
也。
疏心境俱有等者廣鈔云心為能緣即第六識心境
為所緣即四諦理等各執為有故。▲境空心有者謂
唯識觀遮外妄境名義自性差別唯有心也唯遮境
有故境空（即徧計所執心外實我法皆空也）識揀心空故識有故云
唯識道理。▲言心境俱空者謂所緣若名義等境既
空能緣識心不立故中邊論云以塵無有故本識即
不生。
鈔上約心境空有乃至蓋影略耳者准此故知二
宗所立各有心境三性二義故前後影略也言今
<pb n="288"/>
約三性空有者初教緣生定有即是遍計以言總
相執為定有為破執實我故說緣生法決定是有
次教依他似有後教緣生即空平等一味是圓成
也從淺至深故是則前約合故但名心境今就開
義分為三性故如上二宗中前約於心境此亦約
於三性故云影略也或可就自宗中前亦約於三
性今亦約於心境故云影略也。▲鈔如空澤之空
者下有水曰澤今以小乘聞空時如曠野中空無
水草之空也言故經者即廣百論所引契經也弘
決志指為楞伽經第四無常品中文也經音義云
寧者願詞也。▲鈔但除其病下二句即淨名經問
疾品中文也天台疏云如火是燒法若觸燒痛謹
慎不觸即是除病不可除火除則失溫身照暗成
食等用以況但除小乘緣生實有之執而不除緣
生之法。▲鈔不存依佗者不同相宗存於依佗但
空徧計也顯依佗亦空故也。▲言平等一味下此
中含二義一法性宗緣生無性故空空即圓成更
無二體則依佗性上無徧計性故依佗即空空即
無性之理故密嚴經云名為徧計性相是依佗起
名相二俱遣是為第一義圓成真空依佗緣有二
體既同何故法相要留依佗但空徧計耶二空宗
三性如空華依病眼第二月依捏目及本月而有
故名依佗迷情計為實有即是徧計二義雖別所
目之法不別此等皆無所有方名圓成但約依佗
徧計空理而說亦無其體故說三性皆無性不同
法相宗依於三性密意說三無性如廣鈔說已上
亦以第三時教意釋前二時教也。
鈔題云分別明菩薩者題謂人題顯造論人也言
人譯異者翻譯之人異耳謂分別明是波頗所譯
智光是日照所譯也或譯造論之人名成異耳會
義即同言釋論稱般若燈者問既釋中論云何稱
般若燈故此答也意顯本論釋般若故故今本論
中般若之理幽隱難彰之處如燈照了般若之燈
釋論從本論以彰名依主釋也。▲言體即般若者
論中所明般若云智體也照了諸法如燈用也般
若如燈持業釋也故彼論序云借燈為名者無分
別智有寂照之功也然般若燈論即中論異名彼
序云般若燈論者一名中論有五百偈龍樹菩薩
之所造也准此則以全所釋論名為能釋論目也
以今有十五卷分別明菩薩造故異本中論也。▲
鈔但依賢首引耳者探玄記云此三次第如智光
論師般若燈論釋中具引蘇若那摩訶衍經說此
云大乘妙智經此昔所未聞也然今波頗所譯論
中即無是說恐是日照引出說耳。▲言或云即般
若經等者若據論說頻引諸部般若皆逐一標名
豈獨此經而轉名大乘妙智耶故鈔主疑之而言
或云也問論標為分別明菩薩今以義會乃是智
光未審是戒賢弟子智光否答據波頗親依戒賢
學十七地論當貞觀之初至此方奘師亦貞觀之
中往天竺而師子光等已造論破瑜伽恐是時智
光已有釋論解中論偈而波頗於彼傳來故譯也
所以不妨智光是戒賢弟子而同時弘宗於那爛
陀也。
鈔然此二三時下第二辨順違下一段鈔文科分
為二。
初總相和會（二）
初賢首正會（二）
初問（然藏）
後答（二）
初總答（自答）
後別釋（二）
初無會（言無）
二可會（三）
<pb n="289"/>
初總標二門（言無）
二別釋二門（二）
初深密二意（二）
初攝生寬俠（初門）
後言教具缺（二約）
後妙智二意（二）
初益物漸次（第二）
後顯理增微（二顯）
後總結上意（依此）
後清涼出意（三）
初總解二了勝劣（今觀）
二翻相宗了為不了（三）
初總明（二者）
次別釋（二）
初攝生寬成不了（四）
初牒彼所立（何者）
二約喻反難（則得）
三約法反難（純菩）
四結成不了（是故）
後言教具成不了（四）
初牒彼所立（又如）
二約喻反難（言皆）
三約法反難（法華）
四結成不了（是故）
三結成（上二）
三出疏不引所以（恐法）
二別消疏文（疏文）
鈔藏和尚起信疏者此圭峰未移疏於論文下作
注以前之古疏也當上卷伍張中文鈔。▲各合為
人悉檀者悉檀梵語此云義宗然有四種為佛所
說法有此四宗義類故一世界二為人三對治四
第一義若天台云悉者布也檀者此云施也若會
此二義者以四義宗布施於眾生皆令霑益今言
各各為人者謂或聞說空則戒定慧增長或聞說
有則戒定慧增長以為眾生便宜不同故天親龍
樹等宗師得佛意故不假和會亦攝論四意趣中
眾生意樂意趣也於一法中或讚或毀等又成實
論云佛說內外中間之言遂即入定時五百羅漢
各釋此言佛出定後同問世尊誰當佛意佛言並
非我意諸人愧復問既不當佛意將無得罪不佛
言雖非我意各順正理堪為聖教有福無罪等故
不須會也。▲鈔即可會者以護法清辨等立宗諍
故所以會之。▲鈔一約攝生寬狹（約人）言教具闕（約人
及法）二約益物漸次（約人）顯理增微（約法）鈔既皆二義下
法相宗中攝生寬故了言教具故了故云二義了
攝生狹故不了言教闕故不了故云二義不了法
性宗中益物皆當作佛故了顯理相盡故了故云
二義了益物不等故不了顯理未盡故不了故云
二義不了則二宗相對各有二了二不了於理則
齊探玄記云二說各據別門互不相至豈有相違。
鈔今觀賢首意下探玄記敘初門竟斷云戒賢所
判亦有道理敘後門竟斷云智光所判甚有道理
既彼但云亦此云甚者意似偏許智光故今作此
出賢首意也鈔凡小同居下以深密云普為發趣
一切乘者凡以人天乘化小以四諦緣生化大以
三性等化則菩薩與凡夫同居也次云彼三且約
出世為言（意顯實被五乘機故）。▲鈔雜以無稽首尚書云無
稽之言勿聽弗詢之謀勿庸注云無考無信驗也
不詢專獨也終必無成故戒無聽用疏云為人君
不當妄受用人語無可考驗之言勿聽受之不是
詢眾之謀勿信用之問彼依深密等立此三時何
言雜以無稽耶答以彼引勝鬘證一乘是密意破
句讀文引楞伽證五性不曉無性之義成立趣寂
<pb n="290"/>
聲聞便判法華論錯此等皆考之失據並無稽之
言故云雜以也。
鈔上二本是下即攝生寬為了言教具為了今成
二不了言後二又成下即深密中顯法性狹闕二
不了今翻成了謂攝生中彼以唯大名狹以無小
及人天故今小及人天凡有心者皆當作佛何名
狹耶則汝謂狹此亦名了彼以言教唯大名闕以
不具五乘故今以方便有三乘實唯一故何名闕
耶則汝為闕此亦成了對前益物作佛為了及顯
理相盡為了故下云四種了義皆在法性。▲言四
不了皆屬前宗者益物不等故不了顯理不盡故
不了并此攝生寬故不了言教具故不了為四不
了也其二宗所立初時一教彼此無諍故並不言
但明中後二教耳。▲鈔恐法相下問恐生是非故
疏不引今鈔引之何不恐還生是非耶答疏文不
引實乃恐生是非今還引者當體斯意蓋法義當
途故難默耳反生是非之情豈當文意佛地論第
四說聲聞藏去佛世百年後即分二十部而菩薩
藏千載已前清淨一味無有乖諍千年已後乃興
空有二種異論故說正法一千年也大乘宗義隨
教無邊且論空有二宗佛滅後各隨所樂結集流
行造論弘傳破執生解後學不知根源隨學即當
故有異同故智論云佛以無倚心說弟子以無著
心受能得解脫非如外道說聽皆以著心現世鬪
諍死入地獄當慎誡之。▲鈔不可受一非餘者離
世間品云受一非餘魔所攝持故言不可二文雙
取者圭峰云如一人訪路一令南行一令北往不
可雙取。
鈔其如二經等者深密妙智各有三時之文何故
皆不許耶今為下答可對疏文出二經之意以善
通達故。
鈔若得經意下是知聖教在乎得旨除患為功如
二儀互闕故云離之兩傷猶目足更資故曰合之
雙美是以昔人云通則文文妙藥執則字字瘡疣。
疏然欲會二宗等者已上西域本立竟自下明今現
傳此方性相二宗或可上唯約二經對辨但明二經
之意各別為機此約宗計所宗非唯一經其意寬通
故別會之。
疏三一權實者三一皆通權實也。
鈔以有聲聞等者一切有情大分五類一從無始
來第八識中或惟有聲聞菩提無漏種以聲聞乘
法化之二或唯有緣覺菩提無漏種以緣覺乘法
化三或唯有菩薩菩提無漏種以菩薩乘法化四
不定性復分四別以無漏種本有寬狹故謂三乘
菩提種性中或有二有三而發心修行先後不同
一聲聞緣覺不定以聲聞緣覺乘法化之二聲聞
菩薩不定以聲聞菩薩乘化之三緣覺菩薩不定
以緣覺菩薩乘法化之四聲聞緣覺菩薩不定以
聲聞緣覺菩薩乘法化之今鈔只就此寬處云不
定性人通成三乘五總無前三乘無漏種子名無
種性以五戒人乘法化或十善等天乘法化也。
疏又初二卷等者探玄引第二云乃至更說法要謂
相無自性性勝義無自性性乃至諸聲聞乘種性有
情亦由此道此行迹故證得無上安隱涅槃一切聲
聞獨覺菩薩皆共此一妙清淨道同此一究竟更無
第二乘依此故密意說言唯有一乘非於一切有情
界中無有種種有情種性或鈍根性或中根性或利
根性有情差別解云此約三乘同一所觀無性道故
密意說此名為一乘理實三乘各證涅槃非是一也
（上並是探玄文）。
鈔雖明有性無性者通妨也妨云此科正明三乘
為了何故引經言有性無性耶故此答也可知。▲
鈔小乘中說者佛性論第一云薩婆多等諸部說
<pb n="291"/>
一切眾生無性得佛性但有修得佛性菩薩十迴
向已上即得佛性今約不許有佗方佛者云釋迦
一人有大覺性（准百法鈔此宗但許一三千界中有佛出現不許餘三千界別有佛
出不唯同時別無亦立理唯一世尊普於十方能教化故若不爾者於薄伽婆功能有礙又若有一處一
佛於中無教化能餘亦應爾此引證云契經說無處無位非前非後有二如來出現於世此會違者問若
餘三千世界無佛者何故梵王經說我今於此三千大千諸世界中得自在轉有宗會云彼有密意謂若
世尊不起加行唯能觀此三千大千若時世尊發起加行無邊世界皆佛眼境故無相違也）。▲鈔
次一向成下圭峰云此是彼宗指法性唯說一乘
一切眾生皆有佛性皆得成佛為第二時教非深
密經本文深密判第二時但說空也鈔有性皆成
下唯有菩薩菩提無漏種者名一分及聲聞菩薩
不定緣覺菩薩不定名半以不定性中非全故即
一分半眾生皆有大乘性故成佛非不及也聲聞
定性緣覺定性無種性此名三分及四不定性中
聲聞緣覺不定云半即三分半眾生無大乘性故
不成佛非大過也。
疏又勝髮經等者經云若如來隨彼所欲而方便說
唯有一乘無有二乘法苑云此意即顯攝二乘人說
一乘者隨他意語彼宜聞故亦是方便說有一乘又
玄贊云如勝鬘經所說一乘是權三乘實故。
疏大般若下以經初善勇猛請說般若等如來讚歎
已復問言汝以何意請問般若菩薩言我欲一切有
情利益安樂事故請問般若何以甚深般若通攝聲
聞獨覺菩薩乃至正等正覺一切法故等同疏文陳
此意畢如來方說般若空義玄讚疏云諸論雖說聖
亦迴心今說不受變易生死以迴心者故言未入正
性離生又大般若四百六十五云若成第八已成預
流一來不還阿羅漢獨覺能入菩薩正性離生無有
是處乃至成預流一來不還阿羅漢獨覺已能入菩
薩正性離生必無是處（言第八者以見道苦法忍望前七方便名第八也）。
鈔五段引經等者前三段單引經四引楞伽經莊
嚴論瑜伽論依附經文例引出之五引善戒經地
持論附之而出雖此段中亦附瑜伽論然與前第
四段中瑜伽論合故但是附出地持論是以下云
三論附出也。▲鈔不定性人下梁攝論第十五云
小乘說聲聞若至頂位不定性以不免四惡趣故
若至忍位名為定性以免四惡趣故（百法鈔云加行四位中初
位具造三界五趣業第三忍位但造人天業不造三塗業故）故俱舍二十三云
轉聲聞種性而成佛三餘麟角佛無轉一坐成覺
故長行論釋曰聲聞種性暖頂已前（煖頂二位名不定性）容
可轉成無上正覺若得忍位無成佛理謂惡趣已
超越故菩薩利物為懷必往惡趣彼忍種性不可
迴轉是故定無得成佛義聲聞種性暖頂忍三皆
有可轉成獨覺義在佛乘外故說為餘麟角佛言
顯麟角喻及無上覺暖頂忍世第一並無移轉向
餘乘義皆以第四靜慮為依一坐便成自乘覺故
此以四善根為緣覺及菩薩定性。▲今言未入見
道者聲聞忍位已前緣覺及小乘六度菩薩暖位
已前為不定性也言若入見道者問若言入見道
為正定者何故下鈔說世第一位為正定耶答下
鈔約世第一決定近能引入見道故作是說問淨
名云若見無為正位者不能覆發阿耨多羅三藐
三菩提心生公注云苦法已上也（謂見道十六心苦法智忍已上
八無間八解脫證入擇滅無為得初果也此上方為正定位也則與今鈔正同何
故前梁論等說入忍位為定性耶答前諸論等約
尅體而言云至忍位定性也淨名及今鈔皆約聲
聞定性者相顯處說云見道已去定性故不相違
是以梁論亦云小乘說若得未知欲知等三根（見道
已去則名定根已得聖故若未得定根性則可轉小
為大若得定根性則不可轉小為大若爾梁論前
文何故說至忍位名為定性耶答以免四惡趣故
問准涅槃說五果迴心八六四二萬十千劫方至
十信何故鈔今依般若未入正性離生之言說聲
<pb n="292"/>
聞見道終無迴心作菩薩人耶答此般若經為約
漸悟（從小至大名漸）二乘劣根（廣慧二乘對大乘名劣）說大乘法未
顯大乘特（奇也）異（未說五果[廷-壬+(同-(一/口)+巳)]心故）猶尚隨彼小乘宗轉變
理門（隨順彼宗轉大乘理且作是說故也）帶小說大故云入見道後
不許迴心理實二乘五果皆許迴心則般若涅槃
各別約一類不定者說也鈔至下更釋者離世間
品疏抄云正性離生即見道異名一名聖諦現觀
一名正性離生一名正性決定言正性者有釋云
正性即是涅槃之理體性離邪妄故名為正性言
離生者即見道無漏智名離生生者謂道所迷煩
惱能令有情三界受生故名為生或能令有情善
根不熟名生故離生有二初離却生二離生澁等。
疏深密第二大意同此者即前探玄所引非於一切
有情界中無有種種有情種性等此大意與大般若
同也。
疏又云一切等者此文連前探玄引文也連次云何
以故由彼本來唯有下劣種性故一向慈悲薄弱故
一向恐畏眾生故。
疏又十輪下地藏十輪經第九云為聲聞乘補特伽
羅說聲聞法不為彼說獨覺乘法及大乘法為獨覺
乘補特伽羅說獨覺法不為彼說聲聞乘法及大乘
法為於大乘補特伽羅說大乘法不為彼說聲聞法
獨覺乘法隨諸有情根器所能說法釋曰既隨根器
定故說三乘法故疏云皆性定五故。
疏故楞伽下四卷云有五種無間種法性七卷云有
五種種性十卷云我說五種乘性證法三經廣釋大
同小異其第五無性下性宗中引釋即十卷文也。▲
言大莊嚴論者即種性品論云種性有體由四種差
別一由界二由信三由行四由果由界差別者眾生
有種種界差別應知三乘種性有差別由信差別者
眾生有種種性信可得於三乘隨信一乘非信一切
若無性差別則無信差別由行差別者眾生行行或
有能進或有不能進若無性差別則亦無行差別由
果差別者眾生菩提有上中下因果相似故若無性
差別則亦無果差別（次下論釋有性竟次釋無性有二種謂時邊畢竟即下疏引者
是今同楞伽皆順相宗引也）。▲言及瑜伽者三十七云補特伽羅
成就者略有四種有聲聞種性者以聲聞乘而成就
之有獨覺種性者以獨覺乘而成就之有佛種性以
無上乘而成就之無上種性以善趣而成就之。
疏善戒地持者即菩薩善戒經并地持論也據開元
錄云菩薩地持經亦名菩薩戒經亦名菩薩地持論
今編入律中存其經名除論錄目故今在律藏中名
地持經也今鈔引者名論爾若善戒經即善行性品
經云菩薩發菩提心名之為支菩薩隨發心行具足
得阿耨菩提是故名支（由經標十法攝一切善法第一名支若地持第一名持上
即有種性者也）若菩薩性者雖復發心勤修精進終不能得
阿耨菩提是故當知非因發心勤修精進有菩薩性
以是義故菩薩性者名之為支若地持論即種性品
文云初發心名為菩薩行方便持菩薩依行方便滿
足阿耨菩提是故當知雖不發心不修行方便猶得
名為種性持評曰經論大同小異疏中撮略二處文
爾其但以人天善根而成熟之者此清涼義用瑜伽
等意非善戒地持等文故然次疏云無性瑜伽亦同
此說者意雖似言上瑜伽三十七云無種性者以善
趣而成熟之亦同此善戒經說其實以善戒經同瑜
伽論中說也思之。
鈔彼論云種性有二一有種性二無種性等者若
地持論云云何種性略有二種一者性種性二者
習種性性種性者是菩薩六入殊勝展轉相續無
始法爾是名性種性若從先來修善所得名習種
性若菩薩戒經云云何名性性有二種一者本性
二者客性言本性者陰界欲入次第相續無始無
終法性自爾是名本性客性者謂所修集一切善
<pb n="293"/>
法得菩薩者是名客性然鈔舉有無二性恐是性
習二性未敢詳定。▲言無始法爾等者法華明鈔
言總意別故意顯第六意處中第八識內（以三科攝百法
中十二處攝法第六意處收八王故故八在六內）含藏無漏勝種子故不
同自餘有漏諸法故名殊勝自無始來法爾而有
展轉相續窮未來際相續不盡（種子引種子故）即性種性
也以此種子在藏識中第八識體屬意處攝是故
總名六處殊勝而言亦云下正是七卷楞伽第二
云五者無性復次大慧此中亦闡提何故於解脫
中不生樂欲已捨一切善根故謂謗菩薩藏言此
非隨順契經調伏解脫之說作是語時善根悉斷
不入涅槃十卷楞伽云不得涅槃四卷楞伽第一
云不般涅槃故善戒等不能得無上菩提之言全
同楞伽不得涅槃之義以前段疏引但言五者無
性不引彼楞伽經釋無性之義經文故今例釋疏
家不欲繁文但言亦云也。

華嚴懸談會玄記卷第二十一

音釋
勣（子亦切功也積字）。仞（如震切八尺曰仞）。礫（力的切小石也）。鍛（所界所⿱⿰里吉灬二切矛也
音曬）。嶮（魚檢切山嶮也）。毅（魚記切致果也）。愔（於斟切安和悅兒音音字）。隋（旬為切國名）。
壘（音累壘山名）。飈（布遙切狂風也）。陴（婢支切城上女牆也）。逵（奇歸切九逵道也）。俘
（芳符切云軍所獲也左氏傳曰以為俘馘）。翎（魯丁切箭羽也）。徼（古么切要也求也又古弔切驍
字）。劌（居衛切利傷也）。杓（甫遙切杓柄也）。

<sarticle>華嚴懸談會玄記卷第二十二</sarticle>
蒼山再光寺比丘　普瑞集
鈔長分十段者橫長名長非竪長也如下疏釋夜
摩天宮一品經總作十段亦云長分為十也。▲鈔
即第一方便品偈者卷當第一品當第二故言上
三句正立下一段鈔文科分為二。
初總科四句（上三）
後別釋（二）
初明第三句（二）
初敘古釋（三）
初慈恩（二）
初正引彼文（言無）
二斷其失旨（此即）
二公生（二）
初正引彼文（生公）
後具顯其意（意云）
三天台（若天）
後彰今解（若望）
後釋第四句（二）
初疑（下句）
後釋（故今）
鈔大乘法師云二即第二者緣覺乘也三即第三
者聲聞乘也。▲鈔此即生公意者顯彼所憑而未
盡其旨者斷其失意也雖依生公之文未善生公
之意以生公意亦應無第一彼則不無第一生公
義有四乘彼唯三乘所以失生公之旨也。▲鈔意
云下鈔主具顯生公之意言既未融餘二下由昔
大乘不通二乘皆當作佛故立為權然所說悲智
萬行不違今法華一乘故法華不言無之言以不
收二乘故者出一亦去矣一句所以也以昔大乘
不收聲聞緣覺亦令作佛故昔第一亦不存之又
權指故下更有二所以如前可知。▲鈔天台下問
玄贊云勘梵本云無第二第三今翻之略云無二
亦無三也如何會通答如云大乘小乘聲聞緣覺
豈非第二聲聞乘緣覺乘菩薩乘豈非第三以大
乘尚無何有聲聞緣覺故云總無昔日三乘然勘
天台法華玄義與今鈔所敘不同未可會同或天
<pb n="294"/>
台餘處有此釋未敢詳定然纂玄引法華文句第
四云光宅說無聲聞緣覺之二無偏行菩薩之三
更引多釋乃至天台云今言但以一佛乘者純說
佛法之圓教一乘也無二者無般若帶二無三者
無方等所對之三也如此二三皆無故經云爾又
云無二者無通教中半滿相對之二無三者無三
藏中之三故。▲鈔若望下清涼自釋但總出經意
不別消文言趣舉者趣與促同急舉而不及他之
謂故不指定是大是小也。▲鈔無有虗妄者疑云
初說三乘後說一乘如何不成妄語耶答初說三
乘者隨機漸誘蓋不得已根熟方說一乘本不欺
他故非虗妄。▲鈔釋曰下問何知後以大乘非昔
三中大乘耶答華嚴不思議法品云或時為說差
別三乘或時為說圓滿一乘故知應耳言縱饒下
此縱法相會二歸一之義亦是會三為一以經具
斯二義故或可縱汝相宗說此中經意會二為一
昔權不會今實方會亦三權一實爾。
鈔初引第一未來佛章者即第一卷亦方便品彼
有三章先過去佛章次未來佛章後現在佛章今
引三偈皆未來佛章也然此段鈔文先伸科判後
逐難消釋大科分二。
初引經（二）
初正引經文（故彼）
後出疏所以（今但）
後解釋（二）
初依文正釋（三）
初釋第一偈（然上）
次釋第二偈（二）
初略明大意（次偈）
二具釋三句（三）
初別明第二句（二）
初散釋所目（知法）
二徵釋顯意（云何）
二合明第二句（二）
初因種種（三）
初明第三句（三）
初佛種（佛種）
二從緣（緣即）
三起字（起彼）
二明第四句（是故）
三重顯種性（體同）
後果種種（二）
初別明一句（二）
初佛種（二果）
二從緣起（果之）
後合明二句（故釋）
三重明第二句（二）
初指同此經（比中）
後以勝況劣（准於）
後釋第三偈（二）
初總指釋前（後偈）
二別明四句（四）
初句法即同真（言是）
次句無常即常（世法）
三句道場證得（令於）
四句方便宣說（以方）
後結歸疏意（故知）
鈔諸佛兩足尊者一云福智二嚴悉滿足故二云
諸有情中人天為勝皆有兩足不同餘類有無不
定多少復殊佛為人天師云兩足尊。▲鈔知即證
知者知通根後二智或理量二智法謂所證知法
者即俗諦法也常無性者真諦法也言即真如無
性之理者稱無性理而無異味覺色心等諸法故
<pb n="295"/>
起信論云是故一切法從本已來離言說名字心
緣等相畢竟平等無有變易不可破壞唯是一心
故名真如即其義也。▲鈔云何常無性下徵釋顯
上義也言非自非他者非自性諦生故非他梵王
等作故非具合前二故非離非無因自然故或可
非自因非他緣非因緣共非離自因他緣因緣無
定顯法無生即無性也言無性者有二義故一者
一切法從本已來自無體相唯一真性故曰無性
二者諸法無有差別自性故曰無性即此無性之
處便是真理故以無性目於理也。▲鈔因種即正
因佛性者釋經中佛種二字也正因佛性如鏡本
明緣因佛性如新顯明由此二為因成佛為果言
故涅槃云下正證佛種是正因佛性義也言中道
者以佛性非有無等邊故言種子者具為因義故
言此種即前下指種同性也此約種性不分二別
故種即佛性種即無性也故涅槃下證此種即無
性亦證佛性無性二義無別也。▲鈔緣即下釋經
中緣字可知。▲鈔起彼下釋起字以始覺顯本覺
無復始本之異方得成道是起字義也然正因無
來去今言起者由新明顯本明假言起耳實無能
起所起之二法以本覺性自靈知故。▲鈔唯以佛
性下歸說一乘所以也。▲鈔體同曰性等者重顯
種性之義或遣妨也妨云法華云佛種何引涅槃
佛性釋耶故此通也言體同曰性者始本無異故
名為佛種即佛性也相似名種者因緣互相似故
六度萬行依真流故還契於真故種類也故以佛
性名為佛種故關中云者此取四聖疏中釋也言
關中者即禹貢雍州之域東函谷關南有武關西
有散關北有蕭關四塞之地故曰關中言稻自生
稻者證體同曰性同是稻故萌幹下證相似名種
始終唯稻無別類故故云其類無差望所成果俱
為因種（有說一段鈔文標下果種性者非也然有三字標故）。
鈔二果種性下先釋佛種二字然有二釋初約性
釋本覺出障果佛名佛佛真報其理道理不差名
性此直談體性也說法度人下二約種釋釋謂種
類他報化身佛佛種類相似故云類皆相似。▲鈔
果之種性下釋從緣起三字也謂前二利果（自利約性
利他約理）依真理起故云從緣起也。▲鈔故釋此偈云
下合明二句歸說一乘所以也意云下鈔主重顯
關中意也。▲鈔此中知法下重釋第二句會同此
經下疏云准如來藏具恒沙德眾生即在纏法身
法身眾生義一名異故見一切皆成若爾諸佛何
以更化眾生不如是知所以須化如是化者是究
竟化無不化時以經釋云知一切法皆無性故即
同前文知色心等法無性餘如十因最後中釋。▲
鈔准於下舉勝況劣釋也可知。▲鈔住真如正位
者以一切法住真如正位故皆無常性也玄贊云
真如住諸法之中體性常有名為法住法有染淨
離染得淨分位顯之故名法位與今鈔意異也故
智論下引證以真如在一切法之中性無改變曰
法性為一切法因曰法界一切法在中曰法住是
一切法正位曰法位故為真如異名也。▲鈔故涅
槃經況之二鳥者經云娑羅娑鳥（音義云此云共行亦云白[鴳-女+隹]）
及迦隣提鳥（此云可愛是水鳥鴛鴦之類各二必俱）彼疏云諸佛如
來得涅槃不捨世間不捨世間而入涅槃無常共
常常共無常如二鳥遊止共俱不相捨離。▲鈔今
於道場者玄贊釋云於金剛座道場中證此諸法
本體性已於無名相法中道師方便以名相說等
言懸鏡高堂者即生公之意也下鈔中清涼釋云
言懸鏡高堂者即無心虗照萬像斯鑑者不揀研
[媏-而+(一/虫)]故以絕常無常之靜心照常無常之圓理故云
二而不二證道幽微故云不可言宣。▲鈔故知下
結歸疏意上之三偈雖皆一性之文疏中要略唯
<pb n="296"/>
引一句耳問前鈔云今但引兩句准疏亦有兩句
今何言唯一句耶答前兼能證人今正要所證一
性故說一乘也。
鈔一相一味之法者先標一相是法一味是喻所
謂下釋且約四德者解脫我德離相樂德離三有
為（生住壞相以滅異二相同壞相故唯三也）五塵男女（即離十相故）等相故
滅相淨德滅二障等故下二句常德言究竟涅槃
者是方便淨也從因方便而修得故言常寂滅相
者即性淨涅槃本性淨故終歸於空顯一相無相
之義也言解脫者下再牒釋解脫相也是真解脫
者揀異離妄繫縛等解脫也故第二經云下證其
揀異也言但離虗妄者離分段生死故得解脫但
證得有作四諦故故云未得一切解脫也釋曰一
切解脫即真解脫等者對會二經也亦會前法喻
二名又云常寂滅下對會前二文也可知。
鈔非但下躡其科文以釋經意也意明佛性即是
一乘而況乘性豈不相成耶。▲鈔畢竟有二種等
者彼疏云望小大極故名畢竟因果不同故分二
種因能嚴果故曰裝嚴果德窮滿稱曰究竟世及
出世約位分異十地已還通名世間皆是變易世
間攝故佛名出世六波羅蜜顯因畢竟相一切眾
生所得一乘明果畢竟性言一乘名為佛性者經
云如人有酪有人問言汝有酥耶答言我有酪實
非酥以巧方便定當得故故言有酥眾生亦爾悉
皆有心彼疏合有酪凡有心者定當得成無上菩
提合有人問言汝有酥耶答言有以是義故我常
宣說一切眾生悉有佛性合以定得故言有酥凡
有心者皆有真識覺知之性故定得菩提以有真
識覺知之性與菩提不定異故即是二乘名為佛
性釋曰下有二義故佛性即是一乘一約皆有故
即是一乘此即智慧之性為一乘二又佛性者下
約理運彌載故即一乘亦師子吼品文也彼疏云
佛性具無邊義今就一空門說一離相名空如心
無大小長短等相一離性名空具恒沙德別守自
性依此深理運因至果即是乘義。▲鈔則是野干
鳴者亦是彼經文也音義云梵語悉伽羅此云野
干青黃色形如狗羣行夜鳴聲如狼也莊子注云
野干能緣木然與狐異禪經云見一野狐又見一
野干故知異也。▲鈔三十三又云下勘經是三十
二言果亦同者同一解脫同一甘露皆果同也言
海八德者三十二經云一者漸漸轉深二者深難
得底三同一鹹味四潮不過限五有種種珍寶藏
六大身眾生在中居住七不宿死屍八一切大雨
投下不增減言一甘露者下約喻明果同故什公
注淨名云諸天以種種名藥著海中以寶山磨之
令成甘露食之得仙名不死藥今以涅槃如甘露
真不死藥也。
鈔結會世尊所化弟子者以經說佛昔於大通智
勝佛所為十六沙彌之一於八萬四千劫廣分別
說妙法蓮華經化六百萬億那由他恒河沙等眾
生示教利喜今是結會此也故經爾時所化眾生
等與鈔引同我滅度後下與疏全同。▲鈔方便有
餘土者天台淨名疏云二乘恒沙別惑無明未斷
捨分段身受變易身所居之土名有餘土言常寂
光土者掌珍記云常即法身寂即解脫光即般若
三事不一不異眾聖冥契故云土也。▲鈔論曰下
即分段身滅也有淨佛土下受變易身處言乃無
煩惱之名者問彌勒所問經論及楞伽經云一切
聲聞辟支佛不能究竟斷諸煩惱但析伏一切煩
惱等云何無煩惱名耶教義答云愚法者（即不了法空即
法執也）不斷廣慧者斷今據廣慧理不相違問不聞
法華不知不覺菩薩所行豈是廣慧答智論三十
八云我成佛國無三毒及名既無三毒何以佛出
<pb n="297"/>
答三毒即涅槃故准此論意愚法二乘望其當分
斷煩惱故出三界外今約不知即是涅槃故云但
折伏也今以迴心之後聞一乘法方知煩惱即涅
槃無實煩惱之名。▲鈔法性身者變易身也以證
法性後所受細身從所證法性以立其名法性之
身依主釋也言稽留者遲滯之義言捨眾生者無
大悲心故及捨佛道者無大智心故言不如直往
者羅漢迴心二萬劫方至十信直往但一萬劫至
十信故問應同獨覺答獨覺已疾修四生（心鏡鈔第二云
四生義有三一遇四佛二四生報三經四增減劫後義為勝聲聞三生准此知之）遲百劫
方得獨覺果迴心後又經一萬劫故亦不如直往
言直往者超卓大方不歷二乘速成正覺涅槃云
初果迴心八萬劫乃至獨覺迴心十千劫得到阿
耨菩提之心教義解云此明最鈍初果人受七生
已方入涅槃滅心心法始入滅定復經八萬劫乃
得生心受佛教化發菩提心若於一身得第二果
受二生已即入涅槃經六萬劫方能發心若於一
身得第三果不還欲界即入涅槃經四萬劫能得
發心若得羅漢即現入滅定經二萬劫即能發心
若獨覺利根經一萬劫便能發心又有義云前五
人從凡得小果入涅槃後起迴心修十信行滿信
心已堪入十住發心住位已來隨根利鈍各經彼
劫（但從涅槃起後經彼劫也）未必一向在涅槃中經爾許劫上
明遲者若疾者如法華經云我滅度後等引文同
此問若依疾者何言不如直往答直往修十千劫
至十信滿或未必十千劫如龍女等故瓔珞經云
若一劫二劫三劫等不同聲聞已疾者三生遲者
六十劫修得極果已入滅之後迴心故亦不如直
往若爾有學必無迴心之者答今且說無學誰遮
有學如阿難是初果豈不迴心耶問何故迴心劫
數如是答心鏡鈔云二乘滅分段為涅槃然行苦
極長無過非想八萬大劫二乘厭苦忻寂住寂時
量與非想同六四二萬如次可對無所有處識處
空處取八十增減劫為一火灾劫經此八萬等應
知此即總其極者故八萬劫等方便顯示迴心者
利鈍不同明不必爾故有現世迴心之者如舍利
弗等問彼是應化聲聞不同實者答權必化實故
鈔故疏結云決定迴心者問智論九十五云復次
佛法於五不思議中（一眾生多少二業因果報三坐禪人力四諸龍力五諸佛
力）最第一今言漏盡阿羅漢還作佛唯佛能知論
議者正可論其餘事（准法華遊意引云止可論其餘事今論本應脫一餘字也）
不可測知是故不應戲論若得佛時乃能了知餘
可信而不可知涅槃三十四云聲聞得佛道不得
佛道如是諍訟是佛境界若於是中生決定者是
名執著何故疏云決定迴心答疏依教理深信亦
不言如實證知此但仰推之智信解知之為遮趣
寂定不迴心云決定迴心也又教義問云瑜伽論
等說聲聞獨覺入無餘依涅槃者本轉二識皆滅
無餘後生心時以何為因無因而生不應理故答
彼論依始教門引小乘故所立賴耶行相麤顯不
從真起故說有滅一又為順小乘故亦許彼涅槃
故說入已不復起也二今終教中就實而說既根
本無明熏如來藏成阿賴耶彼二乘人於此二法
俱未斷證何因得滅阿賴耶識三又由於彼無斷
證故所得涅槃豈為究竟化城同喻亦應有失四
由上四因故得心生也。
鈔一決定聲聞者玄贊云亦名趣寂二增上慢聲
聞者此是凡夫但得第四禪定便謂得第四果（如經
云無聞比丘妄言證聖天報已畢衰相現前謗阿羅漢身遭後有墮阿鼻獄未證謂證
名增上慢也三退菩提心聲聞者謂先發大心後
遇違緣退歸小位四應化聲聞者諸大菩薩及佛
等示化為聲聞故。▲鈔即如身子者譬喻品云佛
告舍利弗吾今於大眾中說我昔曾於二萬億佛
<pb n="298"/>
所為無上道故常教化汝汝亦長夜隨我受學我
以方便引道汝故生我法中舍利弗我昔教汝志
願佛道汝今悉妄而便自謂已得滅度我今還欲
令汝憶念本願所行道故為諸聲聞說是大乘經
等又優婆塞戒經說舍利弗曾於六十劫行菩薩
道有婆羅門從其乞眼鶖子與之彼得觀已投之
於地雙足踐踏罵詈而去鶖子悔恨遂退大心言
我今還欲令汝等者既云汝等顯非一人而已故
云非獨身子然准上經文無等字或疏主所見經
本有等故設依無等字釋但義引之如前已引結
會昔所化者無量恒河沙等眾生豈獨身子耶問
前結會所化者但云聲聞弟子何義引退菩提心
者答經云十六王子菩薩沙彌各令六百萬億那
由他恒河沙眾生發阿耨多羅三藐三菩提心者
豈非今聲聞皆昔發菩提心者耶。▲鈔四大聲聞
下信解品云慧命須菩提摩訶迦旃延摩訶迦葉
摩訶目犍連自說窮子喻捨佛慈父往五道等故
文如前引。▲鈔第三周中者謂法華經有三周謂
法說一周喻說一周宿世因緣說一周此當第三
也文如向引。▲鈔羅睺羅者此云障月佛言我法
如月此兒障我不即出家世世障我我世世捨（以王
言汝若有子聽汝出家）然處胎六年方生有二緣起一曾塞
鼠穴經六日一昔曾為王甞召一沙門處於門外
經於六日忘不問及故招斯過。▲鈔故知夫下即
生公之言也而獨言下遮玄贊疏意彼云應化聲
聞者應化非真攝大乘說諸大菩薩及佛等化示
為聲聞故引實聲聞向大乘故如富樓那即其類
也故今遮云餘阿羅漢豈非應化而抑之耶。▲鈔
汝等皆當作佛者法華論說六授記一別記二同
記三後記四怨記五通行記六具因記（具如玄贊疏釋）今
此是第六具因記也。▲鈔安國法師者會解云即
安國寺元康法師於貞觀中遊學京邑有彭亨之
譽形擁腫而短然其性情勇猛一聞多悟羣輩所
推帝聞之喜曰何代無其人詔入安國寺講三論
寂照引廣鈔第二云即安國寺利涉法師然未知
孰是彼所以不許者有二意一不輕之記在昔故
二唯記藥王等成佛不記聲聞故即諸下安國有
自釋也亦具二意一藥王等在今法華會故今記
不在會聲聞故釋曰下清涼扶昔論義也亦有二
意一者此是舉昔例今謂昔日菩薩與眾生記例
同今日菩薩與現今聲聞授記非是不輕直記今
日聲聞二者或昔聞不輕記者即今在會聲聞世
世已來常受我化等言何得不依者斥安國也亦
有二意一云能立能釋皆是天親何得不依二云
天親是法相宗主安國是法相後輩宗師天親之
言汝尚不依餘人化導汝肯依耶。
鈔若大乘云者玄贊疏云其增上慢既是異生菩
薩記令信有佛性令漸發心修大行故其趣寂者
元無大性何得論其熟與不熟應言趣寂由無大
性根不熟故佛不與記由趣寂者與增上慢合一
處說譯主同言根未熟令其發心令增上慢者發
菩提心令決定者發信大心不愚法故若言趣寂
後亦作佛違涅槃等處處教文故疏結彈云下問
此一未字可爾論云如來不與記豈非佛永不與
記耶答菩薩與記令發菩提心既得發心必當成
佛至如佛永不與記復有何過以為慈恩改未字
為不字且作是說此乃即是根不熟即時不與記
亦不違理如彼經云大通智勝佛十劫坐道場佛
法不現前不得成佛道豈永不現不成佛耶故探
玄記云但言未熟不言無根圭峯云若定不成佛
論則應言餘二聲聞根性無故佛不與記設云不
熟亦非無根但是根性不熟故（此遮玄贊云應言趣寂由無大性論
既不說何得加諸）。▲鈔得決定心者由菩薩授記故得決
<pb n="299"/>
定成佛之心是方便令發心也既發心已進修妙
行非謂己能證會成就二空法性真而與授記故
亦不如菩薩得授記也。
疏入楞伽下第二云大慧諸聲聞辟支佛畏生死妄
想苦而求涅槃不知世間涅槃無差別故分別一切
法與非法而滅諸相不取未來境界妄取以為涅槃
不知內身證修行法故不知阿棃耶識轉故第四云
大慧聲聞辟支佛若離一切諸過熏習證法無我爾
時離於諸過三昧無漏醉法覺已修行出世間無漏
界中一切功德修行已得不可思議自在法身偈云
味著三昧樂安住無漏界無有究竟趣亦復不退還
得諸三昧身無量劫不覺譬如昏醉人酒消然後寤
得佛無上體是我真法身第七云大慧聲聞辟支佛
於第八菩薩地中樂著寂滅三昧樂門醉故不能善
知惟自心見墮自相同相熏習障礙故墮人無我法
無我見過故以分別心名為涅槃而不能知諸法寂
靜（第二云妄取以為涅槃第四文顯第七云以分別心名為涅槃故皆無實故也）。▲言勝鬘
等者彼經云唯如來應正覺得涅槃成就一切功德
故阿羅漢辟支佛不成一切功德言謂涅槃者是佛
方便唯有如來得般涅槃成就無量功德故二乘之
人成就有量功德言得涅槃者是佛方便唯有如來
得般涅槃成就不可思議功德故二乘之人成就思
議功德言得涅槃者是佛方便唯有如來得般涅槃
一切所應斷過皆悉斷滅成就第二清淨二乘之人
有餘過故非第一清淨言得涅槃者是佛方便是故
阿羅漢辟支佛去涅槃界遠言無上依經等者無上
依經如鈔備引其寶性第三（鈔云第四者悞）與無上依經文
勢大同故此不錄須者往撿其佛性論第二廣說亦
與無上依經大同其釋四種生死略如下引名號品
疏說者是故二論皆不具錄也言密嚴等者言於中
入滅二乘於三界外更受變易者賢首云一切二乘
皆迴心以悉有無漏性力為內熏因故如來大悲力
外緣不捨故根本無明猶未盡故小乘涅槃不究竟
故是故一切無不回心向大菩提也然當迴心時於
界外即受變易也又其迴心有遲有速速者如前引
法華餘國受化遲者經劫乃起若別說之如涅槃八
萬六萬四萬二萬十千等劫別故正當迴時即入十
信位次第修行大乘。▲言變易者唯識論云不思議
變易生死謂諸無漏有分別業由所知障緣助勢力
所感殊勝細異熟果二死章云即以無漏業所知障
欲色二界異熟五蘊而為體性謂諸聖者以悲智修
心有悲故欲下化眾生有智故擬上求佛果念斯分
段短促無堪不能長時遠征大劫修其勝行遂以所
知障為緣無漏業為因冥資故業故業被資便能熏
識等五支種子既被感已生現功能而復殊勝功能
既勝所生現行身之與命而有改轉由是改麤身為
細質易短壽為長年然後方能廣修勝行趣無上覺
是故得有變易生死也然此身亦名不思議身謂由
無漏定願之力感得其體微細難測非是凡夫二乘
下位菩薩所知境界故論云無漏定願正所資感妙
用難測名不思議身亦名意成身舊云意生身論云
隨願成故亦名變化身麤淺分段被無漏定願資成
改轉異本故論云無漏定力轉令異本如變化故。
鈔入楞伽王城者楞伽此云難往此山居海之中
四面無門非得通者莫往故言望其當分者彼經
第二卷云而作是言我生分已盡梵行已立所作
已辦不受後有如是等得入人無我乃至生心已
為得涅槃故言但是深入三昧者前引偈云味著
三昧樂等（云云）。▲鈔七譬喻者即勒那摩提譯本
也論標云次為七種具足煩惱性眾生說七譬喻
對治七種增上慢應知七種增上慢應知七種眾
生者一求勢力人二求聲聞解脫人三大乘人四
定人五不定人六集功德人七不集功德人七種
<pb n="300"/>
喻者一火宅喻二窮子喻三藥草喻四化城喻五
繫珠喻六頂珠喻七醫師喻七種增上慢者一顛
倒求功德增上慢二聲聞一向增上慢三大乘一
向四實無而有五散亂六有功德七無功德（後五皆有
增上慢言）今當第四喻為定性人對治實無而有增上
慢也若菩提留支譯本乃云實無謂增上慢心以
彼七種皆云慢心故知今云增上慢人者非四種
聲聞中增上慢聲聞也乃為定性人爾肇公云二
乘雖無結慢然卑生死尊涅槃猶有相似慢也言
有世間有漏三昧者二本論皆無有漏之言今以
實奪權故義加耳亦由雖復名覺即是不覺在小
乘故雖曰涅槃大乘望之故云世間彌勒所問經
論云彼不能究竟斷諸煩惱既未斷煩惱故是世
間所以云無實涅槃也三昧亦云三摩地此云等
持平等持心趣一境故言三摩䟦提者亦云三摩
鉢底此云等至瑜伽釋論（最勝子菩薩造）云三摩地目心
數中等持一法通攝一切有心位中心一境性通
定散位三摩䟦提此云等至通目一切有心無心
諸定位中所有定體（今取一分無心定故）三摩呬多此云等
引通目一切有心無心定位功德三名寬狹耳。
鈔無上依經第一說云等者先科分次隨難釋分
為三。
初約人標能所障（無上）
二約法釋能所障（三）
初例釋能障之相（二）
初標列（一者）
二釋成（何者）
二正釋能障所障（四）
一生緣障淨德（由無）
二生因障我德（因無）
三有有障樂德（緣無）
四無有障常德（若未）
三例釋所起生死（二）
初標能列（阿難）
後正對釋（無明）
三約人結成得失（阿難）
鈔一生緣惑者生字體目變易受生之緣即所知
障望果疎故為緣生緣是體上有一分障涅槃淨
德之用名惑所生之緣緣生即惑二釋如次二生
因惑者生體亦即變易其受生之因即無漏有分
別業以緣事智取相分別菩提可求有情可度揀
異根本無分別故故云有分別業體即是定願同
時慧也望果親故為因生因是體上有一分障涅
槃我德之用名惑或可惑字目體因緣目用問既
是無漏云何名惑答起信云雖復名覺即是不覺
故二釋例前上二是變易生死之因緣未是生死
之果三有有者上有字即上生死因緣如十二因
緣下有支下有字正是三種意生身此是有果故
佛性論云由前因緣惑得變易異熟有果或可上
言有者謂三種有復言有者五蘊不無名所有即
有名為有有有體上有一分障大涅槃樂德之用
名之為惑二釋如次今略惑字四無有者於變易
生死中即生即滅故云無有如十二因緣中生緣
老死亦約念念遷變故名號品鈔云即改變易脫
或此後更無有有故名無有此生之後便成佛故
無與有異相違釋也無有體上有一分障涅槃常
德之用名之為惑無有即惑持業可知。
鈔如何下釋成也然以三界分段因果為例釋成
變易因果也言無明住地生一切諸行者但取能
生不取所生舉例中亦爾唯取無明不取業也生
因惑中唯取所生諸行不取能生無明住地舉例
亦然有有中亦但取所生不取能生舉例亦爾。▲
言三種意生身者下疏云然此身類有其三種一
<pb n="301"/>
三昧意樂二覺法自性樂三種類俱生無作行初
云楞伽第四云謂入於三昧離種種心寂然不動
心海不起轉識波浪了境心現皆無所有云何覺
法自性謂了法如幻皆無有相心轉所依依如幻
定及餘三昧能現無量自在神通如華開敷疾速
如意如幻如夢如影如像非造與造相似一切色
具足莊嚴等入佛剎了諸法相故云何種類俱生
無作行謂諸法相釋曰初從所依定為名次從所
依智立名三自證法相義兼定慧及法性爾故名
種類由此故能隨眾生類種種一時現生任運而
成云無作行若依地位初則五地前次則八地前
後則八地後等即其義也（上皆䟽文）。▲言四取為緣者
舉分段也唯識云緣愛復生欲等四取彼疏云欲
取見取戒禁取我語取言欲取者謂取五妙欲境
故瑜伽第十云欲取謂於諸欲所生貪欲見取謂
餘薩迦耶見於所見有所貪欲戒禁取謂於邪願
所有貪欲我語取謂於薩迦耶見所有貪欲又云
欲取唯生欲界苦果餘三通生三界苦果。▲言三
有漏業者即善惡不動三業也起三種有者即三
界果也言三種意生身不可覺知等者不取所依
身唯取能依細生滅也下舉分段易知。
鈔由無明住地一切煩惱是所依處等者正釋能
所障義四德所障四惑能障然以惑障德曲有四
義一者通障隨舉一惑障四德故二者別障即以
一惑障一德故三相順障如以細惑障細德麤惑
障麤德四相違障如以麤惑障細德細惑障麤德
等故此文所說即別障及相順障非餘二障也今
初者無明是根本煩惱是枝末舉末顯本故云依
處言煩惱垢濁等者即所滅盡染無此染故名淨
今染本末未盡故障大淨也。▲鈔輕相惑者即是
不覺名輕相惑言虗妄行者有分別故未真實故
搜玄記云由無漏行與虗妄雜故呼無漏業為虗
妄行如雜鑛金等以為能招作行故障無作行真
自在我也。▲鈔緣無明下以由前緣因二惑有意
生身五蘊苦果故障樂德也。▲鈔若未能得下此
一斷障與德相間雜說例前應云變易生死體上
斷續流滅無量未能除盡故不得至見是諸如來
為甘露界極無變易大常波羅蜜湛然不易名為
大常今所說此先總收於前惑業苦三皆永盡處
（纂玄云此鈔中具四煩惱即緣諸業即因生即變易體也難即體上細四相也）為甘露界
即真常處以惑業苦皆是無常之法故即通相之
義顯於常義故云爾也。
鈔阿難下標分段四難以為能例例此四種生死
也問此中所例四種生死與前何別答前名惑此
名生死但名異故其體無殊又無明住地是總所
依此四皆是所起故。▲鈔無明住地所起方便生
死者依體起用也集玄云是變易生死之方便故
依主釋也名號品疏鈔（下鈔云下疏明四種生死可檢於此故今引之就明
此也）引佛地論第二云一者方便生死謂生死緣即
無明住地惑能生新無漏業（揀異法相資有漏故業也）以惑生
智同類故故名方便（雖有所生取能生惑）譬如界內無明生
行（即取能生亦煩惱障）言因緣生死者是生死之因緣故亦
依主釋名號疏云謂生死因即上無明所生無漏
有分別業但感同類故名因緣（唯取所生）譬如無明所
生行業（亦取所生）言有有生死者有有如前釋有有體
即生死持業釋也名號疏云由前因緣感得變易
生死異熟果如三界內有漏業感六趣身言有有
者未來生有更有一生故言無有生死者無有如
前釋無有即生死持業釋也名號疏云無有生死
即改變易脫譬如生為緣有老死等過患其報謝
更無有有故名無有今言過失難者即生老死也。
鈔如何斷言永滅無餘者責法相宗也問上來所
說寧知非是不定性人受變易耶答十卷楞伽第
<pb n="302"/>
二云一聲聞性二辟支佛性三如來性四不定性
五無性聲聞性者乃至墮不思議變易生死故明
知是釋定性聲聞七卷四卷大同此說問既受變
易何名定性答且就長時故名定性義如下說。

華嚴懸談會玄記卷第二十二
音釋
勘（苦紺切覆定也）。研（五堅切磨也）。強（赤脂切）。腫（之勇切㿈也）。麤（千胡切疎）。纂
（子緩切組類也）。

<sarticle>華嚴懸談會玄記卷第二十三</sarticle>
蒼山再光寺比丘　普瑞集
疏彼經第五性云等者即十卷楞伽中文當第一卷
（其四卷七卷之經文勢大同也）文云大慧何者無性謂一闡提無涅
槃性何以故於解脫中不生信心不入涅槃大慧一
闡提者有二種一者焚燒一切善根二者憐憫一切
眾生作盡一切眾生界願大慧云何焚燒一切善根
謂謗菩薩藏作如是言彼非隨順修多羅毗尼解脫
捨諸善根是故不得涅槃大慧憐憫眾生作盡眾生
界願者是為菩薩大慧菩薩方便作願若諸眾生不
入涅槃者我亦不入涅槃是故菩薩摩訶薩不入涅
槃大慧是名二種一闡提無涅槃性以是義故決即
一闡提行大慧菩薩白佛言世尊此二種闡提何者
一闡提常不入涅槃佛告大慧菩薩摩訶薩一闡提
常不入涅槃何以故以能了知一切諸法本來涅槃
是故不入非捨一切善根闡提何以故大慧彼捨一
切善根闡提若值諸佛善知識等發菩提心生諸善
根便證涅槃（從若值諸佛下四卷七卷同云役以佛神力故或時善根生今䟽中唯此二句
用餘二經之文餘皆十卷文也。▲言此意則明下疏主釋也意云大
悲菩薩知自本來涅槃故云不入不捨眾生界化無
盡故故云不入。▲況經自云者四卷七卷文也。▲言
莊嚴論第五無性者彼論第一云無涅槃法者是無
性位此略有二種一者時邊般涅槃法二者畢竟無
涅槃法時邊般涅槃法者有四類人一者一向行惡
行二者普斷諸善法三者無解脫分善根四者善根
不具足畢竟無涅槃法者無因故彼無般涅槃性此
謂但求生死不樂涅槃人。
鈔大涅槃日下經如日故開發善心如華開故光
即教光彼疏云眾生善根狹小受法之器猶如毛
孔如蠶處蠒者蠒呤罪姤蠶喻佛性即勝鬘說在
纏如來藏也。▲鈔即涅槃三十六南經三十二者
然經有南北者初曇無纖晉末於姑臧為北涼沮
渠氏蒙遜譯本有四十卷語少朴質不甚流靡宋
文帝世元嘉年初達于建康（讖元譯般涅槃三分之一前後首尾來往
追尋涉歷八年經三度譯乃周四十卷尚多所闕正當宋武帝永初二年至元嘉初方至建康故也）
時有豫州沙門范慧嚴清河沙門崔慧觀共陳郡
處士謝靈運等捧翫探賾乃謂文繁語魯有繁處
欲略之夜夢神執鐵鉗曰此經三世諸佛所證圓
宗十方大雄常樂解脫金剛寶藏汝是何人輟欲
刪略今擬拔舌可速展之靈運驚惶則共虔誠悔
前專輙慇懃請曰此經文質品疎今欲加潤渴仰
靈祇未知許否又夢神曰加品瑩文或可耳削減
經文事必不然（然有說改治已畢有數本流行方夢神責欲集僧收之又夢神曰汝
弘經之力必當見佛然不如此說即加品瑩文如改啼泣面目腫
為戀慕增悲慟等北本十三品外依六卷泥洹經
本加一十二品為三十六卷道俗皆不信受對帝
焚經取驗而啟告曰上契佛心願無所損義有乖
謬請從火化遂軸放光姿分數道乃至火滅經色
宛然眾謂奇絕流布海內南北二名因斯而立。
鈔經云善男子下科分為二。
初引文（經云）
二釋義（三）
初彰正釋（二）
<pb n="303"/>
初指能釋人（此一）
二正明解釋（二）
初別明五種佛性（彼疏）
後對此四句配屬（二）
初別明四句（本言）
後料揀有字（此中）
二破異解（二）
初敘彼解（然有）
後正申破（二）
初總非違經（此釋）
二顯所違經（二）
初違次上經（二）
初引經（故上）
二顯違（是則）
二違今正文（三）
初躡前起後（申善）
二明經正意（此中）
三結彈顯違（談文）
三歸正義（三）
一約時總辨有無（二）
初約一時（今此）
二約先後（始末）
二佛與闡提對辨有無（佛與）
三結歸闡提有佛性（二）
初正明（故闡）
後引證（二）
初引上經文（又上）
二釋歸有性（解曰）
鈔薦福者心鏡鈔云薦福寺法寶大師覽唐三藏
所譯婆沙論徵難數節三藏乃改治論文。▲鈔今
准經明佛性略有五種等者即此卷經云善男子
夫佛性者不名一法乃至不名萬法未得無上菩
提時一切善不善無記盡名佛性師子吼品等云
第一義空名為佛性即理也此卷經初又云如來
佛性所謂力無畏三念處大慈大悲首楞嚴三昧
五智印（即五非常觀謂無常苦空無我及寂靜也）三十二相八萬億諸
三昧如是等法皆是佛性如是佛性則有七事一
常二我三樂四淨五真六實七善等即果也然佛
性約體是一約相分五佛性在善中名善佛性在
不善中名不善佛性等問不善無記何名佛性答
皆有真實識知之性故與佛菩提不定異故。▲鈔
一是離欲之人等者一云伏欲界惑得初禪等一
云離三界欲之阿羅漢等豈有不善性也即是二
乘離欲善根人故二釋隨取言二是五住等者准
涅槃疏云五住之名經文不列准義論之則有三
說一者一種性住（十信）二解行住（三賢）三淨心住（初地）四
二地已上行跡住五八地已上決定住謂發心住
已去不造新不善業故無不善性也故十住疏云
初發心住者瓔珞云是上進分善根人也第二義
者地前為一名為信地淨心為二行跡為三八地
九地決定為四十地畢竟以為第五第三義者依
彼五忍分別地前伏忍合以為一初二三地信忍
為二四五六地順忍為三七八九地無生忍為四
十地寂滅忍以為第五三釋皆得然助正記云即
十住位中五住已上大乘菩薩無不善性也者非
也總有二失一經說五住不通諸位失二十住前
五猶有非善失則違前瓔珞經也。
鈔然有人下明異解應法相宗中解也順闡提無
性義故意云善根人有二類（今云分）一類有佛性一
類無佛性闡提人亦有二類一類有佛性一類無
佛性故分四類鈔文從略但顯無一邊故言以經
下用經不同意顯經初句舉闡提初類善根後類
相對次句舉善根初類闡提後類相對言俱有者
<pb n="304"/>
前二人有故俱無者俱後二人無故對詳可了。
鈔是則等者以經中上從佛下至闡提皆有有無
二性既有有無二性豈有全無性之者。▲鈔由善
根人下躡前段經起後段經也由前段上從佛下
至闡提皆有有無二性故今約善根人及闡提之
有無相望論四句也。
鈔此中明下鈔主依薦福解經出正意也此以法
望於人說故經家佛性在上人在於下明多種佛
性故不明下顯非前分四類眾生故若依法相所
解經中應人在上法在下以明也然此段雖正明
經意亦兼顯其違也。▲鈔故談文尚不識顛倒者
結彈也以或有之言連佛性二字即明佛性有多
種闡提及善根人有無不同則佛性在上人在於
下而不以或有之言連闡提及善根人故今汝以
人在上佛性在下文尚不識顛倒於義何能正耶。
▲鈔始末以明下但言一切眾生影取一切諸佛
總論方具一切也。▲鈔佛與闡提下上皆聖教量
此鈔主約理量為四句以前經佛至闡提皆有有
無二性次經以善根人望闡提論有無四句理實
亦應佛望闡提善根人望佛各論四句故鈔約理
說也言善因性者佛唯界善闡提斷善故俱無也
若約善根人與佛論四句者一佛有善根人無謂
果性二善根人有佛無謂善因性三二人俱有謂
理性四二人俱無者謂不善性。▲鈔故闡提決有
佛性者問經云不應難一闡提人定有佛性定無
佛性何言決有即答經遮總有五種佛性總無五
種佛性不遮有理及不善無記佛性故云決有若
爾豈非一向作解耶答既不定執總有五種佛性
何名一向作解耶。▲鈔今釋所引還成有性者以
彼但依經總標中一闡提者無涅槃性一句以立
今以經後文大慧徵釋中義還成有性問若爾此
經標釋何以相違答標中抑故言不入涅槃使欲
作闡提者不作釋中復許當成令已作闡提者而
不自欺可還生善故。
疏故云定無者定性無性也故寶性佛性者各四卷
皆世親菩薩造也寶性中問云向說一闡提常不入
涅槃無涅槃性此義云何答欲示謗大乘因故此明
何義為欲迴轉誹謗大乘心故依無量時故如是說
以彼實有清淨性故佛性論中問云佛說眾生不住
於性永無般涅槃耶答曰若憎背大乘者此法是一
闡提因為令眾生捨此法故若隨一闡提因於長時
中輪轉不滅以是義故經作是說若依道理一切眾
生皆悉本有清淨佛性此上皆是論文理極分明。
鈔故世親造於小乘論等者即造俱舍等所明法義
不關涉大乘說般若宗即金剛般若論明性空寂
滅建立唯識即三十頌唯識決擇性相歷然有歸
及其解釋法華造法華論一乘玄旨昭然顯著解
十地品經之論即十地論明六相圓融此一菩薩
隨經弘闡既爾餘諸菩薩例然蓋以佛隨眾生根
性之緣不同立教有異菩薩隨佛亦顯淺深之理
如是了知復何乖競。
鈔彼不立為第二教者玄贊疏第四云一乘是密
意說故。▲鈔彼引攝論者亦玄贊疏第四中引也
言任持所餘者任持猶如攝持言所餘者不定性
菩薩是定性菩薩之所餘故言彼有十意者上云
等字等取下偈云法無我解脫等故性不同得二
意樂化究竟歸一乘初偈二意後偈八意一二如
鈔文三法等故謂真如諸聲聞等雖同趣真如無
有差別故說一乘四無我等故謂補特伽羅無我
同故說一乘五解脫等故謂三乘於煩惱障解脫
無異故說一乘六性不同故謂諸聲聞不定種性
有差別故謂迴菩提聲聞身中具有聲聞種性及
佛種性由此道理故說一乘七謂諸佛於一切有
<pb n="305"/>
情得同體意樂彼我無殊故說一乘八世尊法華
會上諸聲聞等授佛記得如意樂與佛無二故說
一乘（世親云得法如平等意未得佛法身若得此法如平等意彼作是思惟如來法如即是我法如
由此意故說一乘也）上二即偈得二意樂九謂佛菩薩化作
舍利弗等聲聞為其授記欲令已定根性聲聞更
練根為菩薩未定根性聲聞令直脩佛道由佛涅
槃由如此意故說一乘十依究竟故說一乘非無
歸別由過此外無別勝乘唯此一乘最為殊勝故
佛說一乘由上十義法相宗中說一乘是密意也。
鈔據上二文者即上所引二處文皆玄贊疏第一
卷文也言義語相違者依一乘義屬第二時依彼
疏語却判為第三時故成違也或云一乘經義及
經之語成相違者義雖可通然不如前解。
鈔但由不信下復逆遮之恐云判為不了何名謗
經今以䟦陀婆羅菩薩等在昔但由不信皆當作
佛一乘之言豈要不信經文非是佛說等方為謗
耶故智論云謗有二種一言此非佛說等即為深
重墮大地獄二說不契理並為謗法今以深為淺
即當第二也。
疏言解節經者即解深密之別名義如前會言無量
義云四十年後說法華者若無量義但云四十餘年
未顯真實令此三昧起即說法華與無量義連接故
今云四十年後說法華爾。
鈔釋論釋曰下釋有二義可見言一立小乘下探
玄記云二立大乘有本云二立三乘皆通也。▲鈔
即宗輪論之異名者以真諦譯名異執論而玄奘
譯名宗輪論故當名別然今所引即部異執記即
真諦記釋部異執論於記中作此說也。
鈔臨終之言寬等者玄贊疏云今法華會去涅槃
時纔有五年名將臨終清涼見此恐彼非是救也
言此後畢定不說別經者問阿闍世王受決經說
因王請佛敕諸園監送華有一園監半路遇佛以
華施佛佛授記當來作佛號覺華王知其事以寶
作華欲施於佛有臣白王佛已滅度耆婆曰志心
可見王詣佛所見佛施華佛授王記已王始還宮
尋迴視佛不見佛會祇覩靈山等即滅後說此經
也云何會釋答前鈔但說一相興化如云佛八十
歲入滅等彼王見佛聞法復是隨根隱顯如常在
靈山等也而涅槃下明同法華故得引之。
鈔法華顯中道者縱其第三時顯亦空亦有中道
故約多分許之若約破三還同第二故也既進退
有妨故知法華在深密後也。
鈔故能決了有餘義者一代時教有餘之義也。▲
鈔如前敘西域等者即前疏云深密經意為於一
類飡般若者聞平等空撥無因果不了空有無二
故第三時為其分析於一法上空有之義故但顯
斯一類之義何能總判一切聖教問此中總科皆
敘西域何故別指前段為敘西域耶答今總判雖
屬西域廼別會此方現傳二宗耳義如前示。
鈔勝鬘所說如來藏者勝鬘云空如來藏若離若
脫若異一切煩惱藏故不空如來藏不離不脫不
異不思議過恒沙佛法故此二藏即性故許皆有
玄贊疏云一煩惱有漏虗妄不實能覆真如名空
如來藏二涅槃無漏體是無為非虗妄法煩惱覆
位名不空如來藏。▲鈔楞伽所說如來藏者彼經
云大慧七識不流轉不受苦樂非涅槃因大慧如
來藏受苦樂與因俱若生若滅等故釋摩訶衍論
云三者與行如來藏與流轉力法身如來藏今覆
藏故楞伽契經中說如來藏為善不善固受苦樂
與因俱若生若滅猶如伎兒故此經明何義所謂
顯示生滅一心於惑與力於覺與力出現生死涅
槃之法釋曰此正同法相無始時來界一切法等
依由此有諸趣及涅槃證得之偈也故當行性若
<pb n="306"/>
玄贊云藏識虗妄不實故名為空能含一切無漏
故名如來藏四智種子體是無漏非虗妄法名不
空如來藏意云前勝鬘二藏皆理楞伽二藏皆行
理者皆有行者或無三分半眾生無行性故。▲鈔
故涅槃云下疏引或有佛性善根人有闡提人無
即是行性也問豈善根人皆有四智種耶答前已
引涅槃五住各善根人即是有四智種者若爾其
離欲善根人但伏欲界不善得初禪等豈是定有
四智種耶且舉有者為言問前鈔云善根人有闡
提人無者此是善佛性也彼意即說現緣所起善
法名善法性何關四智種耶答彼宗雖說為本有
於義實是新熏義如下說。
疏凡是有心等者教義云如有難云若謂有心悉當
作佛佛亦有心亦應當得若言佛雖有心更非當得
是則無性眾生雖是有心亦非當得答經自以為揀
濫故但云眾生亦爾悉皆有心不云佛也。
鈔既皆作佛下躡上闡提有理性必定當作佛因
便顯趣寂聲聞若有理性何以不成佛耶若云有
理性不成佛者豈得成就經中有心定當作佛之
言耶。
鈔謂闡提實不作佛等者若秪作闡提實不作佛
今言闡提作佛者以發心之後實非闡提故仍從
舊名云闡提作佛故涅槃云一闡提輩亦得阿耨
多羅三藐三菩提所以者何若能發菩提之心則
不名一闡提也。▲鈔亦如女身不得成佛者即女
人五障之一也超日月三昧經說淨修四禪為梵
王淫恣無度受女身故不得作梵王勇猛少欲作
帝釋雜惡多態受女身具十善敬三寶事父母謙
年長得作魔王輕慢不順毀失正教故受女身行
菩薩道慈憫羣生供三寶師長乃作輪王無淨行
為女身具菩薩行方得作佛女無此行故不作佛
審前經文宜可省躬男女無他皆二行致問菩薩
處胎經云界名火𦦨佛名無欲一切人民悉受女
身了苦空無常無我七十萬二千億女行三解脫
同時成佛名不捨女身受身成佛復明餘皆不捨
女身受身成佛偈云法性如大海不說有是非凡
夫賢聖人平等無高下唯在心垢滅取證如反掌
如何會釋答前說為障令厭女身知昔行非嫉妬
姿態多慾等業使永斷故修丈夫行決定真實無
退轉故言不轉女身者至理無定故由心垢淨身
何能拘是知無見一文便生局執。▲今言龍女下
即法華經說文句云龍女獻珠表得圓解圓珠表
修得因圓奉佛是將因克果佛疾受之一念獲果
也故云龍女作佛女身實不作佛以變成男子方
能作佛從其未變身前名龍女作佛例上可知。▲
言此約成佛下揀妄解也妄解云正作闡提時定
無佛性若發心後改了闡提纔有佛性方能成佛
故今揀之意云此約成佛故說闡提不能作佛若
約佛性理本有之正作闡提時亦具理性也。▲鈔
未作闡提令其莫作等者下云故應問言頗有新
作一闡提否復闡提後生信否若有新作未作之
時有佛性否若未作時有作時無者佛性可斷若
先無者則不由於闡提無也本自無故後生信心
亦復如是若有佛性是可生之法前則本有今無
此則本無今有若發信心亦無性者此亦不干闡
提故無故知但是約於長時未成果善抑言無耳
謂抑令恐怖發大心未作闡提令其莫作故皆誘
物何定言無。
鈔生公等者傳云宋龍光寺竺道生本性魏鉅鹿
人寓居彭城幻而頴悟父知非凡器愛而異之後
值沙門竺法遂出家後與慧叡慧嚴同遊長安從
什公受業關中僧眾咸謂神悟後止青園寺（即晉恭思
皇后褚氏所立本種青據因以為名也）因立善不受報頓悟成法身
<pb n="307"/>
無色佛淨土等義守文之徒多生憎嫉次因說闡
提成佛義舊學以為邪說譏憤滋甚遂大眾擯而
遣之（心鏡鈔云生公與智法師論議智雖有文而屢屈生雖無證而得勝智既被屈諸德咸共嗔生
表奏秦主遣居虎丘山寺時有五十碩德名僧從生入山資受深要等）生於四眾中
正容誓曰我若所說反於經義者請於現身即表
癘疾若與實相不相違背者願捨壽之時踞師子
座言竟拂衣而去初投吳之丘山旬日之中學徒
數百其年雷震青園佛殿龍昇于天光影四壁因
改寺為龍光時人歎曰龍既已去生必行矣俄而
投跡廬山銷影巖岫後涅槃大本至于京南與前
說合尋即請生講說以元嘉十一年冬十一月庚
子於廬山精舍昇于法座論議數番窮理盡妙觀
聽歡悅法席將畢忽見麈尾紛墜端坐正容隱凡
而卒顏色不異似入于定京邑諸僧內慚而疾追
而伏信（今經輕舟迎還傳中不說所以也心鏡鈔云眾乃表請生公返錫講涅槃講畢高座
上辭曰良以此經大本未至由斯道生忍死來久今事得符契言無謬誤不惑僧眾即此奉辭願善流
言訖奄從物化咸號為固死菩薩）。
言扼腕者握腕而悔也何以至今下意云昔之生
公徵證顯然何故至今猶存無性之義又慈恩傳
第三說西域有山精舍彫檀觀自在菩薩像威神
特尊所奉香華遙擲住手臂為吉祥法師求願買
種種華貫為華鬘至誠禮讚跪發三願一於此學
已得歸平安華住尊手二所修福慧願生知足華
住兩臂三教言一分眾生無佛性者玄奘自疑不
知有不若有佛性修行可成佛者願掛尊頸語訖
以華遙散咸得如言同見者喜而言曰未曾有也
若成道者願憶今日因緣先相度耳准此宗主既
其親驗後學宜應改轍。
鈔是應化聲聞等者彼疏云即為調伏所化聲聞
佛菩薩等自化其身為彼同類於無餘依現般涅
槃經百千劫躭寂滅酒醉逸而臥後必得起現受
佛記令諸不定種性二乘作如是心往昔耆尊入
涅槃者今皆復起現授佛記況我今日不希作佛
而入涅槃評曰彼以變化權聲聞得起者為引不
定性令不入涅槃非定性入滅復起也。
鈔如有定性聲聞者有本云不定性不字剩也若
言不定與彼義同何成所難若定性迴心化為有
益其不定性不化亦定當迴心以有大乘性故不
必化也今汝宗定性雖化不迴故化成無用耳。
鈔縱其有化下前奪其能化無用不能化定性故
今縱其能化有用化不定性故然能化本欲益彼
今能化翻成損他汝宗入滅縱不定不許更起其
怯弱者永沉寂滅不得更起者豈非能化之所悞
耶。
鈔大患莫若下即涅槃無名論文也光瑤注云形
為罪藪故欲滅身心為惡源故欲滅智淪者沒也
沒同虗空故此上別明智以下身智互因為患心
為諸惡以為其身身之苦惱皆由心造善通非想
惡極無間昇而復沉無始無際故云輪轉修途既
知疲苦餘不能止但忻入滅故云不如寂滅諸患
永亡佛隨根欲言有永寂。▲鈔不在此會亦為宣
陳者經云迦葉汝當知五百自在者餘諸聲聞眾
亦當復如是其不在此會汝當為宣說清涼釋云
據此五千佛席增上慢者應是聲聞不廁靈山法
華勝會者今此聲聞菩薩轉為授記言第一周下
猶云難得顯未受其化及至第三周受化者以有
宿世因緣故也。
疏又勝鬘下彼經次前云何以故說一乘道如來四
無畏成就師子吼說若如來隨彼所欲而方便說（云
云）此經初句徵說一乘道次二句順釋由如來成四
無畏能師子吼說此師子吼說即一乘道故此經題
具曰勝鬘師子吼一乘經故知師子吼說是一乘也
次二句及釋若如來隨彼二乘所願而方便說者意
<pb n="308"/>
謂不名師子吼說故名而方便說也只由此義故次
云即是一乘無有二乘等也。
鈔意云若隨欲說等者問此鈔釋詞有似繚繞其
故何耶答此勝鬘經是大寶積經別行當大部中
勝鬘夫人會第一百十九卷云若諸如來隨彼所
欲而方便說於二乘即是一乘以第一義無有二
乘二乘者同入一乘一乘者即勝義乘既云而方
便說於二乘故知應爾。▲鈔若以名中下恐有難
云既一乘是真實何以經題云勝鬘師子吼一乘
大方便方廣經之法華正說一乘之處名方便品
其故何耶此是下釋也下疏云方便之言略有三
種一無實權施曲巧方便也（下鈔云如無三乘說有三乘虗指三車出
門不獲是也）二理本無言假言而言大方便（法華云諸法寂滅相
不可以言宣以方便力故為五比丘說等是也）三權實無滯亦大方便（即涉
有未始迷空觀空不遺於有即如來方便知見波羅蜜皆已具足等今是第三及第
二也可知。
鈔以四十餘年等者約漸悟根先說三乘唯至法
華獨顯了說但有一乘無彼三乘熏習既久忽然
更改故難信解。▲鈔而此經者由前深密等立有
三乘為極而今被法華破其三乘之人習已性成
故被破而生怨嫉佛現在時根俱勝由頓革舊習
尚生嫉姤之心況佛滅後時根並劣封執已聞故
撥深宗也言涅槃之中下釋疑也疑云涅槃亦明
一乘以為真極何易信耶故此釋也獲（胡郭切刈也）故
涅槃三十六下引證檢經即第九卷然亦義引。▲
鈔若依難信下此不分頓漸但總論之故該華嚴
此約能信解人有難信解易信解別非約法對明
但華嚴純為上根上根無疑故易信解法華對昔
權小鈍根滯迹多時疑心難決故云難信難解爾。
▲鈔誠哉斯言即結定前經者佛昔懸記今果驗
矣問今聞法華經名尚皆信敬何云難信耶答以
宗五性三乘之人不信一切眾生皆同一味如來
知見記斯一類為難信解。
鈔昔有一聚落下多人所居之處謂之聚落以喻
三界美水喻涅槃佛性王喻佛村人喻一切眾生
使送美水以喻修行五由旬是喻所依法五數是
喻體合於五道又實五由旬實義是喻體喻實義
是一乘疲苦欲避喻倦修行故退村主喻菩薩五
改之作三由旬是喻所依法依實方便假說之義
即是喻體喻於一乘方便假說三乘後聞實五由
旬無改作三由旬但言改作三由旬不信實五由
旬信王方便語故終不肯捨喻後聞實是一乘無
方便三乘但言三乘不信實是一乘信佛方便語
故。
鈔然此會者下先總出意於中有二下別科釋也
言恐於後學者以此土承習西域二宗各黨具宗
然晉魏已來猶崇理觀譯經貴意傳教宗心是以
大德架肩高僧繼踵爰及貞觀名相繁興展轉殽
訛以權為實重論輕經法藥流布惑病唯增既性
教蔑然亦道流閴爾自相教大興僧中修證轉少
反求名利都無理觀研窮教理本希智眼開通因
習一宗遂生偏局執見自是非他強此弱彼過患
尤增猶無善巧欲渡反溺耳故天台云執己為實
餘是妄語此有彼無是非互起故復會通令息過
患言雖復下釋疑疑云若為會通莫不權實相濫
不故此答也。
鈔然准法相新熏者亦有五等者下鈔云依唯識
論本有新熏三師異說第一淨月等即唯立本有
故論云有義一切種子皆悉性有不從熏生由熏
習力但可增長第二難陀唯立所熏教論云有義
種子皆熏敬生所熏能熏俱無如有諸種子無如
成就第三護法正義論云有義種子各有二類一
者本有二者始起乃至云由此應言有諸有情無
<pb n="309"/>
始時來有無漏種不由熏習習爾成就又云其聞
熏習非唯有漏聞正法時亦熏本有無漏種子令
漸增盛展轉乃至生出世心今依第三師正義故
新熏本有各有五也言不依其義者本有唯一故
又新熏約習說故與彼異也。▲鈔故法華安樂行
下謂若是定性菩薩縱近聲聞不能成聲聞性若
是緣覺性親近聲聞復有何過若聲聞性正應親
近若不定性親近亦應若無種性親近何違今所
以不許者由本等有佛性皆當作佛親近染習恐
難迴心於菩薩道深為障故明知五性皆是新熏
故圓覺經云一切眾生由本貪欲發揮無明顯出
五性明是新熏也言故說定當作佛者問何不直
言理性而言有心耶答揀非瓦礫但是有心定當
作佛以在有情為佛性故不直云理。▲鈔淺智著
諸法者以一為是本欲作深解之今佛言呵為淺
智何得計一耶或云我但說為一實何名計耶今
既取之不捨非計如何。
鈔亦如脇尊者下西域記云尊者年至八十方始
出家少年者誚曰出家者一習定二誦經汝濫處
清流但圖飽食耳因而誓曰若不通達三藏得證
聖果脇不至席未久得遂其志時美其德謂之脇
尊者准俱舍疏第一云徤陀羅國王名迦膩色迦
敬信佛經味道亡疲傳燈是務有日請僧入宮供
養王因問道僧說莫同王甚恠焉問脇尊者曰佛
教是同理無異趣諸德宣說奚有異乎尊者答曰
諸部聿興雖復萬途津梁一揆是故大聖喻析金
杖（云云同鈔）。▲言析金杖者彼鈔第一卷引經云夢見
金杖分為五段表佛正法分為五部大集經云譬
如有人分析金杖以為多段雖失杖相然段段皆
是真金又寄歸傳序注云頻毗娑羅王夢見一氎
裂為十八片金杖析為十八段怖而問佛佛言我
滅度後一百餘年阿輸迦王威加贍部時諸比丘
教分十八趣解脫門其至一也此即先兆王勿見
憂耳又俱舍論云過去迦葉佛時佛父訖栗枳王
作十種夢白彼佛佛言此表當來釋迦如來遺法
弟子之兆也其第九夢云見一衣堅而且廣有十
八人各執少分四向爭挽衣猶不破此表釋迦弟
子分佛正法成十八部雖有異執而真法尚在依
之修行皆得解脫餘九文繁不錄。▲鈔大集五部
者彼經二十四說一曇摩毱多二薩婆多三迦葉
毗四彌沙塞五婆蹉富羅若舍利弗問經云摩訶
僧祇部勤學眾經宣說其義以處本居中應著黃
色衣曇無德部通達理味開道利益表法殊勝應
著赤色衣薩婆多部博通敏達以導法化應著皂
色衣迦葉彌部精勤勇猛攝護眾生應著木蘭色
衣彌沙塞部禪思入微究暢幽密應著青色衣。▲
鈔如來所說十二部者由經先因說云若言眾生
定有佛性名為執著若言定無是則妄語（義如前引）接
後便云善男子如來所說等也言我為欲界眾生
等者問此應是隨他意語何名隨自耶答亦佛自
證知如證而說云隨自意說為門別故言云云者
經文云如我答把吒長者瞿曇知化應是幻人佛
反問言汝識王舍城王氣噓旃施羅否答言我知
佛言汝知旃陀羅而非旃陀羅我知幻者豈是幻
人是名隨他意語世智說有我亦說有世智說無
我亦說無是名隨自他意語疏中云餘意次下當
會者前列十義上但會初二餘八至始終二教對
明中會也。

華嚴懸談會玄記卷第二十三

音釋
蠒（古典切蠶蠒也）。呤（力丁切小語也）。姤（古候切遇也）。沮（七余切水出房陵）。探（他含
<pb n="310"/>
切探取也）。賾（仕革切幽深難見也）。刪（所班切定也除也）。扼（於革切持也）。殽（胡交切雜
亂也）。㲲（音牒）。

<sarticle>華嚴懸談會玄記卷第二十四</sarticle>
蒼山再光寺比丘　普瑞集
疏以義分教者教章云就法圭山云法對能詮之文
總名為義對後展轉解釋之義即名為法也清涼云
法約自體義約差別是也今文正立教辯所詮當處
即明故直云以義分教探玄亦然故云法云義不無
所以然皆所詮之義但於所詮中約自體差別之異
故有法義之名是則雖云法云義皆約所詮深淺以
分能詮教殊也。▲言教類有五者易曰各從其類則
於一代聖教以類相從唯有此五故無增減也。▲言
即賢首所立者然草創雲華周流賢首而但言賢首
立以取文義大備故云爾也言賢首者傳云釋法藏
字賢首姓康康居國人也風度奇正利智絕倫薄遊
長安彌露鋒頴屬奘師譯經應名僧義學之選始預
其間後因筆受證義潤文見識不同而出譯場（此段與纂
靈記異至下當會釋）至天后朝實叉難陀賷華嚴梵夾至藏與
義淨復禮再登其職尋於義淨譯場又與勝莊大儀
充證義昔者燉煌杜順作華嚴法界觀傳弟子智儼
講授此晉譯之本儼後附藏嘗與則天說帝網義帝
於此茫然乃指鎮殿金師子為喻使徑挺易解帝聞
開悟洎諸梵僧罷譯帝於聖曆二年己亥十月八日
詔藏於佛授記寺講新經至華藏世界品講堂及寺
中地皆震動都講維那僧弘景具表（云云）所以華嚴
一宗推藏為第三祖也。▲言廣有別章者即華嚴一
乘教義分齊章也。▲言大同天台但加頓教者以下
云初即藏教二即通教三即別教第五名圓唯頓教
新加故云爾也雖大同不無小異若圭山云相及三
四皆是別教自釋云始教中法相宗行布歷別而脩
故終教依一如來藏性顯戒定慧等歷別故頓教逈
顯真性不融通性相故評曰此約少分義同故作此
配今約大同故逐一別配各一義耳。▲言今先用之
後總會通者今先用賢首五教後總會上來諸師違
順中順義顯不違前師如雲華創立名義未周故賢
首改之尚未全備至清涼別不立教但於賢首五教
中其未至者改諸庶反扶古德也此如始教中合深
密二時始分皆通空相後總會通易於探玄教章以
中間三教為三乘但判第三教為一乘爾又如下立
宗中餘易七八九門被機中以權為易於轉為如此
等義皆是為改易也易之令名義周備反成賢首教
也故下宗趣中亦云依後二師而頗為改易亦改賢
首義也（二師一即光統也）。
疏一小乘教二大乘始教等者此約大小分二則大
乘字雖標始教之初義貫下之四教若圭山列云四
一乘頓教等此約前三為漸始終皆是大乘第四為
頓有異於漸故別標一乘也。
疏初即天台藏教者此約義同而名異故云初即等
至相立云愚法二乘教此約褒貶揀顯立名既言愚
法故即顯不愚人空此褒也又既云愚法是未達法
空此貶也所以貶也揀下始教中二乘分解法空故
也賢首教章中猶存此名至探玄中改為小乘今依
探玄也謂小大對立揀貶亦彰不必更加愚法也但
下釋所詮中此義自顯故。
鈔初小乘教易故不釋者如下四教皆有釋名一
科此小乘之名其名易見故疏不釋至如教章約
所詮義尚云小乘異大乘理無疑故不待說也同
今立名易故不釋。▲言以見天台等者問彼立藏
教之名為有六度菩薩三十四心斷結成佛大乘
之義不名小乘乃云藏教今却立為小教小教其
義云何答若望大乘皆屬小教問廣鈔第三云但
不收六度菩薩故唯云小六度菩薩却入始教化
<pb n="311"/>
相中收若許爾者何以此說所攝法門不異於彼
答若據七十五法則同言總意別故又天台意云
義似大乘唯藏教中說故屬藏教大乘化相復深
於此賢首意云是大乘化相欲引小乘復淺說之
以二乘無分故屬始教此約奪之又探玄記云彼
宗所斷所證所入涅槃亦與小乘無差別故此約
與之不應一准。
疏深密二三時合為一教者然教章以深密第二時
為始教第三時說三性不空理立為終教與探玄中
方以第三時定有二乘與第二時合為始教今依探
玄故云爾也問深密三時中第二時說一乘何言同
許定性二乘具不成佛答以彼判般若為第二時教
今詳般若之中亦有五性之義故合為一也故圭山
云深密經中判三時教第二第三時教中皆說眾生
有五種性故也若爾彼第二時如何說眾生有五種
性耶答彼經第二云乃至更說法要謂相無自性性
生無自性性勝義無自性性乃至諸聲聞乘種性有
情亦由此道此行迹故證得無上安隱涅槃一切聲
聞獨覺菩薩皆共此一妙清淨道皆共此一究竟清
淨更無第二我依此故密意說言唯有一乘非於一
切有情界中無種種有情種性或鈍根性或中根性
或利根性有情差別解云此約三乘同一所觀無性
道故密意說此名一乘理實三乘各證涅槃非是一
也評曰此是深密第二時許二乘俱不成佛故與第
三合為始教也問深密第二時是破相前益物漸次
中皆許成佛今何爾耶答人法不同今疏直依深密
中自指二三兩時之教非是指兩宗之人為同許不
成佛義也又空宗人自說屬第三故非以智光宗為
深密第二也問智光宗說皆成佛正憑般若般若既
有五性豈不違自一性宗耶答兼正有異成佛一性
義正憑妙智經空義正明般若經問既宗般若般若
五性之義終違自宗一性義故答權實不同清涼會
云般若是權實雙行帶權說實之教權說五性實唯
一性問般若既有五性同深密第三時何却判為第
二時耶答彼從多少分故夫判教者就正不就兼就
多不就少般若空義多故在第二時五性義少不屬
第三時問准此則空相二宗皆是始教性宗在於後
三教攝何故前說此方性相二宗源出西域二師之
下應其空宗在於性宗何判為始答總相出彼不言
全同故無違也。
鈔以趣寂難成下闡提雖亦難成猶且有法體趣
寂二乘一向落空成義更難故偏舉耳其一分不
定亦不許成略故不言。
疏此既未盡下起信鈔說破相云始法相云分即賢
首意故起信疏云但說諸法皆空未盡大乘法理故
名為始但說一切法相有不成佛故名為分今此疏
清涼意破相法相各得始分之名故上云頗為改易
也謂各約法有未盡理名始各約人有不成佛名分
然探玄記第一云二始教者以深密第二第三時教同
許定性二乘俱不成佛故合之總為一教未盡大乘
法理故名始教准此亦非清涼新意清涼但加分義耳。
鈔謂何名初教等者科分為二。
初雙徵（謂何）
二雙釋（二）
初釋成二皆名始（二）
初別為解釋（三）
初總答（由合）
二別釋（言未）
三總結（故初）
二種為徵釋（二）
初破相名始（云何）
二法相名始（若爾）
二釋成二皆名分（特由）
<pb n="312"/>
鈔以法皷經中以空為始不空為終者問引彼經
證但說空理名有餘說唯是此經是無上說者何
不第二名有餘教第三名無上教而言始終耶答
諸祖皆言始終之名依法皷經立者正例同天台
通別二教依智論共不共立轉名通別二教今依
有餘無上轉名始終以天台欲兼通餘義故今欲
避妨難故何者若云有餘教應有難云三四二教
豈非有餘以未顯圓故何得第二獨受此名又小
乘亦是有餘故又若第三名無上教者應有難言
此後更有二教那云無上故轉名始終也今鈔皆
云初者即轉釋始名初也。▲鈔特由此義者特由
第三時未顯一極為初不及第二時以空為初為
此義故加分教名意顯雖依第二時有不成佛立
分教名不及第三時有不成佛立分教也此中意
顯雖空相皆通始分約空始正分兼約相分正始
兼也思之問何故約空法與未顯一極法上不立
分名及約有不成上不立始名耶答人法異故人
上有分成義故立分名法上有未盡理義故立始
名疏文明有所屬不可相濫（指玄以互通者非正義也）。
疏定性二乘等者定性菩薩及不定性菩薩前教已
許成佛故不言之定性二乘無性闡提前教不說成
佛故偏舉之又一分不定性亦許成佛以通從別故
略不言又從顯說故。
鈔亦對第二教二義下亦科分二。
初雙標能所對（二中）
二雙釋能所對（二）
初牒所對二名（由前）
後釋能對二名（二）
初終單對始（今既）
後實雙對二（立實）
鈔故名為分亦名為始者鈔家行文影略應言未
盡法理故名為始以影在能對之中故此略也諸
家外鈔不知此影略故言有不成佛之義義通始
名致今釋義繁雜誤之甚矣問上疏云二始教亦
名分教今何反之耶答今對疏中先言成佛後言
盡理故作此舉也。▲鈔今既盡理所以名終者終
字唯對始字立故然若別對前空相二始者說但
空故名始說妙有盡理故名終說三乘隱一極故
名始顯說一極方盡理故名終然有說此終名亦
對分得名者非也。▲鈔立實教名雙對前二者若
前終名亦對二者何故此中方標雙對前二以揀
異也故知終名單對於始實名雙對始分以前始
分雖別皆是權教故一實名雙對前二也。▲言非
唯說空下對始名實然唯約空始說影相始也若
約對相始名實應言非唯說於三乘復說一極故
稱實理。▲言既非分下對分為實通空相二義易
故可知問既始分二各皆對實名權何不前教亦
名權教答有深理故謂若三乘約為權一乘為實
前二教皆權非唯第二若約頓漸分權實則前三
皆權若約偏圓前四皆權所以第二不偏受權稱
也若爾其實教名亦通後二何獨第三受是稱耶
答以此教初盡理故獨受此名後二教雖不立是
名不妨是實也例如見道初照理故獨受見名非
後地不見道也權教不爾故不獨稱。
疏上二教下所以結前者初小大為對次始終為對
今以頓教雙對前二俱約地位為漸故第四無位名
頓此之頓漸直約化法以判也。
疏四頓教者但一念不生等者但者約截之詞也意
云約截而言最初一念根本妄心不生即此便名為
佛故經云離妄即覺亦無漸次即是頓義也。
鈔心有也等者妄心不有永不復生若得真實剎
那正覺復何疑耶恐但尋言生解故經遮云不可
得思量也。
<pb n="313"/>
鈔文顯易了者言得諸法正性者證前一念不生
義言不從下證前不依地位可知。▲鈔於第一義
等者謂第一義中無有次第相續之所說既無所
說即是無所有妄相之寂滅法也或可說字屬下
其義甚妙言同證如矣者以此二地是因位證如
之始終故偏舉耳言初地不為煩惱所動者初地
分別煩惱不動八地俱生煩惱不動同不動故言
第九同第七無生忍者約仁王五忍配也一伏忍
當地前三賢二信忍當初二三地三順忍當四五
六地四無生忍當七八九地（上之四忍各各分上中下故皆有三也）
五寂滅忍當十地佛地（此合等覺在第十地唯有上下二也）今文所
用對此可知言七八二地同純無相觀者即唯識
意然有少異故分二地彼論云第七地中純無相
觀雖恒相續而有加行八地已上純無相道任運
起故又無加行等言頌上經文者以頌對上長行
也可知言一句之要者以初句十地即為初深即
為淺難見超間之相唯第二句超間義顯故云要
也然正意在無所有何次謂本無所有何論次第
耶即是無位之義言等餘經文者謂上唯引四卷
楞伽中文等餘七卷十卷中文或等一代時教中
似此之文皆頓教中攝故。
鈔若詮三乘下廣鈔云先小後大先空後不空先
相後性等即是漸教若詮事事無礙何所不通故
云即是圓教今頓詮言絕之理立名頓教故皆從
所詮立名也言何得難言及迷之甚矣者二句鈔
主責刊定也中間更何是理一句牒其難詞有本
云是教然理字為正又復難言下更敘彼二種難
也亦是遮救可知言但用一句諸難皆破者但用
疏中頓詮此理名為頓教一句則諸難皆破何者
以賢首不約即言亡言等立故或前難既破遮救
自亡也。▲鈔形雖入室等者論語云回也昇堂入
於室也由也昇堂矣未入於室也今反用此。
鈔四教分之者非是以賢首頓教分為四分各配
天台四教天台四教雖各有絕言之理隨教淺深
不同所以悟者得益勝劣亦異言並令亡詮會旨
者即當教下得意忘言猶得魚忘筌爾。▲鈔今欲
下明於前四絕言之外別有甚深絕言頓理於彼
四教根外別為一類離念頓根也不爾豈天台預
分後人賢首義耶何言不有此門逗機不足耶。▲
鈔即順禪宗者禪源詮云經是佛語禪是佛意諸
祖相承觀風化物無定事儀未有講者毀禪禪者
毀講達磨見此方學人多未得法唯以名數為解
事相為行令知月不在指法在乎心故但以心傳
心不立文字顯宗破執故有斯言今時學禪者以
經論為別宗講說以禪門為別法聞談因果修證
便推屬經論之家不知修證正是禪門之本事聞
說即心即佛便推屬[(曷-曰)/月]襟之禪不知心佛正是經
論之本意等。▲鈔若不指一言等者謂標與其名
曰心直示其體曰知如達磨令二祖絕諸緣諸緣
絕已問斷滅否答雖絕諸緣亦不斷滅問以何證
驗云不斷滅答了了自知言不可及師即印云秪
此是自性清淨心更勿疑也若所答不契即但遮
諸非更令觀察終不先言知字直待自言方驗實
是親證其體然後印之令絕餘疑故云默傳心印
問今鈔有即心是佛四字應非一言答然一言有
二義如子貢問一言而可以終身行之者乎子曰
其恕乎又五言四言詩等皆以一字為一言也二
如云詩三百一言以蔽之曰思無邪及如知為君
難不幾乎一言而興[邱-丘+(看-目)]乎皆以多字為一言故知
指四字一字皆有理若約今文四字為正。
鈔南北宗禪下禪源諸詮聚玄記云慧能大師俗
姓盧氏少失其父負薪供母因店聞客誦金剛經
心有所悟感客奉銀供母令往黃梅參五祖忍大
<pb n="314"/>
師因呈心偈知有所悟密付衣法也神秀大師俗
姓李氏五祖門下眾之上首秀弟子普寂偽稱師
為第六祖為帝所重敕號大通禪師也此之二師
雖俱受達磨之心而所稟開導之門頓漸不同謂
能大師稟頓門而開示眾生自心本淨元無煩惱
無漏智性本自具足此心即佛畢竟無異以此傳
心秀大師而稟漸門開示眾生雖本有佛性而無
始無明覆之不見故輪迴生死依師言教息滅妄
念念盡覺悟無所不知以此傳心故唐宣宗問弘
辯禪師曰禪宗何有南北之名師曰禪門本無南
北自如來附法傳至五祖忍大師東山開法有二
弟子一名慧能受祖衣法屬嶺南傳法一名神秀
北地揚化所得法雖是一開導發悟有頓漸之異
故曰南頓北漸問南宗是頓可爾北宗既漸云何
答此宗多漸少頓故又雖漸調伏然亦不住名言
地位故貞元疏云今諸禪宗多依此教被離念之
根理極顯故。
疏圓教中立名約位相即具足主伴而立者以立教
必須類證階位等殊故正約此亦由前漸教五位次
第不同頓教一向無位今此不爾故云一位即一切
位等也。▲言十信滿心等者問既一位即一切位等
何不十信心皆攝五位須信滿耶答教義云若自別
教則不依位成今寄終教位說以彼教中信滿不退
方得入位今則寄彼得位處一時得此前後諸位行
相是故不於信初心說以未得不退不成位相但是
行相故若爾應云住位成佛何名信滿答由信成故
是行佛非位佛也故就能成信說非初住成佛也餘
如前教起因緣中說。
疏如此經等者等義有二義一等華嚴支流等經二
等一代時教中但有圓融具德之經皆此圓教中收。
鈔大同諸師圓教故者諸師所立圓教皆依晉經
顯現自在力為說圓滿經今既立圓亦取此耳然
義理分齊逈異諸師故但名同云大同也是知上
之五教小則劣於大大則深於小始則對於終終
則終於始分則權於實實則會於權漸則顯於頓
頓則融於漸偏則偏於圓圓則圓於偏上依總相
相待或作異門相待重數極多（謂隔越對如小終小頓小圓始頓始
圓等隔二隔三相對也）若依當相一一絕待（五教一一不對餘四五也）全
對待而全絕待皆六句融之應結頌云行者住是
絕待法於中相待不可盡入此絕待甚深處待與
非待皆寂滅於諸教法應如是知以聖人垂教無
非甘露矣。
鈔五類法者一色二心三心所四不相應行五無
為此數不等故有多少也問列數次第何小乘先
色後心大乘先心後色耶答小乘心外別有色故
積微所成麤顯先說大乘之中心外無法故先心
後色也然此中七十五法全依俱舍頌文今依彼
論長行略釋名義。
初色法中言五根者頌云彼識依淨色名眼等五
根釋曰謂彼眼耳鼻舌身識所依五種淨色名眼
等根是眼等識所依止義故云五根言五境者即
是眼等五根境界所謂色聲香味觸頌曰色二或
二十聲唯有八種味六香四種觸十一色性釋曰
言色二者一顯二形或二十者謂青黃赤白（此四顯色
也）長短方圓高下正不正（此八形色也）雲烟塵霧影光
明闇（此八顯色所攝差別也）有餘師說空一顯色第二十一
言聲唯有八種者謂有執受大種為因（如手等皷所發聲）
無執受大種為因（如風林河等所發音聲）及有情名聲（如語表業
等）非有情名聲（除語表業餘聲是也）此四為別復可意及不
可意差別成八（於前情無情中各有此二故成八也）言味六者謂甘
酢醎辛苦淡別故言香四種者謂好香惡香等不
等香有差別故言觸十一為性者謂四大種為四
滑性澁性重性輕性及冷饑渴言及無表者頌曰
<pb n="315"/>
亂心無心等隨流淨不淨大種所造性由此說無
表釋曰此無表雖以色業為性如有表業而非表
示令他了知故名無表（此釋總名）言亂心者謂此餘心
無心者謂入無想及滅盡定等言顯示不亂有心
相似相續說名隨流善與不善名淨不淨為揀諸
得相似相續是故復言大種所造言由此說無表
者略說無表業及定所生善不善色名為無表（上釋
偈無表相）謂無表色應不名色（上問下答）有釋表色有變礙
故無表隨彼亦受色名譬如樹動影亦隨動（此雜心師
所立下論難云）此釋不然無變礙故有表滅時無表應滅
如樹滅時影必隨滅（上第一師義）有釋所依大種變礙
故無表色亦得色名（此有宗所立義）若爾所依有變礙故
眼識等五應亦名色（此外難下論主通云）此難不齊眼識等
五所依不定或有變礙謂眼等根或無變礙謂無
間意無表所依則不如是故變礙名色理得成就
（此論主成第二有宗雖有二義並依色成無表色也上依清涼注釋）。
言二心法一即是意識者圭山云雖云六識但是
一意識於六根中應用故名六也然以大乘各別
出體小乘心心所法同一體性故云爾也俱舍偈
云心意識體一釋云集起故名心思量故名意了
別故名識復有釋言淨不淨界種種差別故名為
心即此為他作所依止故名為意作能依止故名
為識故心意識三名所詮義雖有異而體是一（心所
一體略不引也）。
言三心所有法等者頌曰心所具有五大地法等
異釋曰諸心所法具有五品一大地法二大善地
法三大煩惱地法四大不善地法五小煩惱地法
地謂行處若是彼所行處即說此為彼法地復有
此餘不定心所謂惡作等（故鈔通說六類）。
初大地法（即鈔徧大地也）大法地故名為大地此中若法
大地所有名大地法謂法恒於一切心有（俱舍踈云此言
大者目受想等十心所也以受想等通三性等一切心品故名為大言地者行處一即目心王是諸心所
行處故名為地是大之地依主釋法之一字還目心所是大地之法亦依主釋故論云此中若法是大地
所有名大地法也）頌曰受想思觸等者釋曰如是十法諸
心剎那和合徧有此中受謂三種領納苦樂俱有
差別故想謂於境取差別相思謂能令心有造作
觸謂根境識和合生謂能有觸對欲謂希求所作
事業慧謂於法能有揀擇念謂緣明記不忘作意
謂能令心警覺勝解謂能於境印可三摩地謂心
一境性言遍於一切心者釋獨得大地法名也。
二善法地名大善地此中若法是大善地所有名
大善地法謂恒於諸善心有（疏云大即遍義謂信等十心所法徧一切
善心得大善名心王名大善地者是大善法所行處故大善之地依主釋也故大善地言唯目心王也法
字還目信等心所是大善地之法亦依主釋也）頌曰信及不放逸等釋曰
如是諸法唯徧善心此中信者令心澄淨有說於
諦實業果中現前忍許故名為信不放逸者修諸
善法離諸不善能守護心名不放逸輕安者謂輕
利安適於善法中心堪任性捨謂離諸沉掉心平
等性無警覺性慚愧二種謂於所造罪自觀有耻
觀他有耻於罪見怖二根者謂無貪無瞋其無癡
善根慧為性故前大地法中已說此不重出言不
害者謂無損惱勤謂精進令心勇捍為性言唯遍
善心者一唯是善性二遍一切善心故名大善地
法也。
三大煩惱地此中若法大煩惱地所有名大煩惱
地法謂法恒於染污心有（疏謂癡等六恒遍染心目之為大大即煩惱持
業釋也）頌癡逸怠不信等釋曰此中癡者所謂愚癡
即是無明迷諸境起無智無顯逸謂放逸不修諸
善是修諸善所對治法怠謂懈怠心不勇捍是前
所說勤所對治不信者謂心不澄淨是前信所對
治惛謂惛沉即身重性心重性身惛沉性心惛沉
性也掉謂掉舉令心不靜此地法唯六唯徧染心
俱起非餘故言恒唯染者一唯染二徧染故獨得
<pb n="316"/>
大煩惱名也。
四大不善法地名大不善地此中若法大不善地
所有名大不善地法謂法恒於不善心有（疏云謂無漸等
恒徧於彼不善之心是不善之大或大即不善依主持業隨應如次）頌曰唯徧不善
心無慚及無愧釋曰唯二心所但與一切不善心
俱謂無慚愧故唯二種名此地法謂於所造罪自
觀無耻名無慚觀他無耻名無愧然有二義得大
不善名一唯不善性二遍一切不善心故。
五小煩惱地法名小煩惱地此中若法小煩惱地
所有名小煩惱地法謂法小分染污心俱（疏云忿等十心
所不遍一切故名為小小即煩惱小煩惱即法持業釋也）頌曰忿覆慳嫉惱等
釋曰如是類法一唯修所斷二意識地起無明相
應三各別現行俱此三義名為小煩惱地法謂依對
現前不饒益境憤發名忿於自作罪恐失利譽隱
藏為覆耽著法財不施名慳但欲自利不願他榮
妬忌為嫉忿恨暴熱很戾為惱於諸有情心無悲
愍損惱為害由忿為先懷惡不捨結冤為恨罔冒
於他矯設異形儉曲為諂詐現有德以求利譽名
之為誑心生染著醉慠為憍（上地法下餘不定法）。
六不定法有八等者（此八不同上五地以上徧大地法定通三性大善地唯善
性大煩惱通不善無記大不善性其小煩惱少分不善性故今此八法於三性容不定故不定入前五地
故彼鈔云此八不定入前五地名不定也且如惡作通二性故不定入初地及二地非不善故不定入三
地以通善故不定入四地不具三義故不定入五地睡眠等隨應准釋）論曰已說五
品心所復有餘不定心所惡作（即悔也）睡眠尋伺等
法此中應說於何心品有幾心所決定俱生頌曰
欲有尋伺故於善心品中二十二心所有時增惡
作（此善性所攝也然欲界心定有尋伺故善心品必二十二心所俱生謂十大地法十大善地法及不
定二謂尋與伺非諸善心皆有惡作有時增數至二十三謂所善惡不作作中心追悔性為善與此相違
名為不善此二各依二處而起）於不善不共見俱唯二十四煩惱
忿等惡作二十一（此不善性所攝也謂若於不善不共心品有二十心所俱生謂
十大地法六大煩惱等地法二大不善地法并二不定謂尋與伺言不共心者謂此心品唯有無明無有
所餘貪煩惱等若於不善見相應心品亦有二十心所俱生名同上說言不善見相應心者謂此心中或
有邪見或有見取或有禁取若於四不定貪瞋慢疑煩惱品亦有二十一心所俱生二十如上加忿等隨
一若於不善惡作相應心品亦二十一心所俱生）有覆有十八無覆許十
二（此無記性所攝也謂若於無記有覆心品唯有十八心所俱生謂十大地法六大煩惱地法并二不
定謂尋與伺欲界無記有覆心者謂與薩迦耶見及邊見執見相應故也若於餘無記無覆心品許唯十
二心所俱生謂十大地法并不定尋伺或惡作亦通無記便有十三心所也）睡眠徧不
違若有皆增一（應知睡眠與前所說一切心品皆不相違通善不善無記性故隨何
品有即說此增謂二十二至二十三至二十四不善無記如例應知上皆欲界所攝論更說上二界所攝
略不錄之上來不定性難見故略錄之勿厭繁文心所攝竟）。
四者不相應行法等者頌曰心不相應行得非得
同分無想二定命相名身等類論曰如是諸法心
不相應非色等性行蘊所攝是故名心不相應行
一得二非得者論曰得有二種一者未得已失今
獲二者得已不失成就應知非得與此相違三同
分者論曰有別實物名為同分謂諸情轉類等亦
名眾同分此復二種一無差別二有差別無差別
者謂諸有情有情同分一切有情各等有故有差
別者謂諸有情界地趣生種性男女近事苾蒭學
無學等各別同分一類有情各得有故四無想異
熟者論曰若生無想有情天中有法能令心心所
滅名為無想是實有物能遮未來心心所法令暫
不起如堰江河此法一向是異熟果五無想定論
曰如前所說有法能令心心所滅名為無想如是
復有別法能令心心所滅名無想定無想者定名
無想定或定無想名無想定由彼執無想是真解
脫為求證彼脩無想定前說無想是異熟故無記
性攝不說自成今無想定一向是善此是善故能
招無想有情天中五蘊異熟（前無想異熟是果此無想定是因）六
滅盡定者論曰亦有別法能令心心所滅名滅盡
定如是二定差別相者前無想定為求解脫以出
離想作意為先此滅盡定為求靜住以止息想作
意為先前無想定在後靜慮（即第四禪）此滅盡定唯在
<pb n="317"/>
有頂即是非想非非想處前無想定唯異生得此
滅盡定唯聖人得七命根者頌曰命根體即壽能
持煖及識論曰命體即壽謂有別法能持煖識相
續住因說名為壽八生至十一滅者頌曰想謂諸
有為生住異滅性論曰由此四種是有為想法若
有此應是有為與此相違是無為法此中於諸法
能起名生能安名住能衰名異能壞名滅性是體
義十二名等者頌曰名身等所謂想章字總說論
曰等者等取句身文身應知此中名謂作想如說
色聲香味等想句者謂章詮義究竟如說諸行無
常等章或能辯了業用德時相應差別此章稱句
文者謂字云何名等身謂想等總說言總說者是
合集義。
五無為等者論曰虗空但以無礙為性由無障故
色於中行（清涼云小乘說三虗空則就外空復記三皆實有）擇滅即以離
繫為性謂諸有情法遠離繫縛證得解脫名為擇
滅擇謂揀擇即慧差別各別揀擇四聖諦故擇力
所得滅名為擇滅如牛所駕車名曰牛車永礙當
生得非擇滅謂能永礙未來生法得滅異前名非
擇滅得不因擇但由緣闕（清涼云當來生法緣會則生緣闕之時得非擇
滅礙當生法令永不起名畢竟礙故偈云畢竟礙當生別得非擇滅言別得者謂非擇滅有實體性緣闕
住中起別得故非擇滅得不因擇滅但因緣闕名非擇滅）。
疏但說人空等者（或云我空或云生空具如圓覺鈔會釋）雜阿含云十
二因緣從無明至老死若有人言是老死若言誰老
死即生邪見乃至無明亦復如是若說無誰老死當
知虗妄是名法空乃至無明亦復如是（天台補注云他宗明小乘
但有生空請讀此文自知他悞評曰今既云縱少說法空亦不明顯正密用阿含以前將此破南中有教第四
鈔說義已分明今但密用誰謂秪有生空但約多分顯了義說故云但說人空爾若補注引此證小乘雙具二
空不取少分多分義者與大乘說二空有何異也過歸自己最可笑耳。
鈔根劣未堪聞說二空者釋成至相所立名中愚
法之義故引二論皆云鈍根即愚鈍而前立名不
云愚法者此中釋也以若加愚法乃至以義為名
故但改為小乘教也。▲鈔起信云等者彼疏云一
執緣意明但知人無我故唯有法我見故次論云
以說不究竟見有五蘊生滅之法等疏云二執相
意明正是法執行相對彼人空以說引此以證小
乘但說人空問既縱其少說二空何不大乘中收
答而不分明說由斷法執等義名為法空但略標
其名在小乘中說故小教中收也。
鈔一計識心等者識字應是色字廣鈔第三云一
計色心如順正理論等以次釋云現在色心故然
彼論此卷通說十八界根境識三為染淨因故云
現在色（相境）心（識也）也。▲鈔二者三毒為因下如世有
冤毒能喪物命此三種法損害自他處寬長時為
患之甚且喻為毒故本行經云世間之毒莫過三
毒言以三毒因緣起於三業等者此但總說若別
說者謂感欲界人天善行名福業感四惡趣惡行
名非福業脩色無色定名不動業各感依正等法
故云有一切法言中論十二因緣頌等者頌行支
中文也言眾生癡所覆者既不明了猶物覆心造
有漏業受六道苦輪轉不息如昏夜時行曠野中
見杌木謂鬼等遂作方便欲敵而生恐怖等苦皆
因不明了故是故聖說無明發行行能感苦此明
發業故但說癡毒為染根本也起信鈔云影取三
善根為因斷煩惱出三界為淨根本之義三行亦
三業也。
鈔然似參經意者此小乘義有能所熏似參濫大
乘經意也而不同下揀之言縱說賴耶等者既但
有名即無其義故唯識論云復有一類（即增一阿含中說也）
謂簿伽梵所說眾生愛阿賴耶樂阿賴耶忻阿賴
耶喜阿賴耶謂阿賴耶是貪總別三世境故乃至
廣說此中五取蘊說名阿賴耶有餘復謂貪俱樂
受名阿賴耶有餘復謂薩迦耶見名阿賴耶此等
<pb n="318"/>
諸師由教及證愚於阿賴耶識故作此執如是安
立阿賴耶名隨聲聞乘安立道理亦不相應若不
愚者取阿賴耶識安立彼說阿賴耶名如是安立
則為最勝云何最勝若五取蘊名阿賴耶生惡趣
中一向苦處最可厭逆眾生一向不趣愛樂於中
執藏不應道理以彼常求速捨離故若貪俱樂受
名阿賴耶生第四禪靜慮以上無有具彼有情常
有厭逆於中執藏亦不應理若薩迦耶見名阿賴
耶於此正法中信解無我者恒有厭逆於中執藏
亦不應理故云但有名字皆不明賴耶正義也然
言非第八為所熏非第七為能熏等者反顯大乘
七八為能所熏如何熏耶（雖非此中王義恐學者欲知故筆於此下
鈔云相宗賴耶以為所熏所以得為所熏者具四
義故論云一堅住性若法始終一類相續能持習
氣乃是所熏（習氣即種子也）此遮轉識及聲風等性不堅
住故非所熏二無記性若法平等無所違逆能容
習氣乃是所熏此遮善染勢力強盛無所容納非
是所熏由此如來第八識唯帶舊種非新受熏（此極
善位）三可熏性若法自性非堅密能受習氣乃是所
熏此揀心所及無為法依他堅密故非所熏（心所不自
在無為性堅密）四與能熏共和合性若向能熏同時同處
不即不離乃是所熏此遮他身剎那前後無和合
義故非所熏唯異熟識具斯四義可是所熏非心
所等（非八識同時五種心所等取所餘如上所揀）前七轉識以為能熏
亦具四義故論云何等為能熏四義一有生滅若
法非常能有作用生長習氣乃是能熏此遮無為
前後不變無生長用故非能熏二有勝用若有生
滅勢力增盛能引習氣乃是能熏此遮異熟心心
所等勢力羸劣故非能熏（彼疏云言用者謂前七識可是能熏揀前六識
異熟生者及第六心王心所雖是能緣而不強盛故不能為勝故非能熏）三有增減若
有勝用可增可減能攝植習氣乃是能熏此遮佛
果圓滿善法無增無滅故非能熏彼若能熏便非
圓滿前後佛果應有勝劣四與所熏和合而轉若
與所熏同時同處不即不離乃是能熏此遮他身
剎那前後無和合義故非所熏（自他不得熏前後不得熏）唯七
轉識及彼心所有此勝用而增減者具斯四義可
是能熏如是能熏與所熏識俱生俱滅熏習義成
令所熏種子生長如熏苣勝容有熏習（苣勝即胡麻以諸華
香草和[(ㄇ@人)/音]苣勝子令香以壓油名為熏油此苣勝本不香由香草[(ㄇ@人)/音]故香故云熏苣勝）。
疏未盡法源等者謂不達如來藏心未盡淨法之源
不了根本無明未盡染法之源尚不知七八況餘者
也圓覺鈔云以隨他語故說諸法數一向差別佛若
便說了義法云一切皆真即邪正不分真妄渾濫何
因改心悔過故說染淨之別善惡雲泥令知善淨可
忻染惡可厭知賢聖功德凡夫過患發心立志修因
證果言故多諍論者問教是佛說云何多諍答就佛
說有元是即空幻有真理隨緣故就佛意即通以隨
根故言教即隱後宗習者隨言執理隨相執體造論
弘傳相承不絕有二十部互執不同故多諍論。

華嚴懸談會玄記卷第二十四

音釋
圭（古畦切瑞玉也）。夾（古洽切近西廂也）。奘（昨朗切大也盛也）。燉（徒昆切火盛也）。挺（達鼎
切拔也）。褒（布刀切衣博裾也）。銓（七全切詮衡也）。蔽（甫制切障也）。堰（於幰切壅水也）。苣
（勤侶切苣勝即似胡麻也）。[(ㄇ@人)/音]（於感切覆也）。𨷂（音闕）。

<sarticle>華嚴懸談會玄記卷第二十五</sarticle>
蒼山再光寺比丘　普瑞集
疏故少諍論者唯識但有十師之異不同小乘有二
十部故云少也。
鈔以相多性少等者所詮法數不過百法九十四
是法相唯六無為是法性亦作法相名數羅列探
<pb n="319"/>
玄記云法相名數多同小乘故非了義宗意顯相
云法相宗。▲鈔心法有八者於小乘一意識外加
眼等五識及七八二識以八識各別出體得差別
也言心所有五十一者謂恒依心起與心相應繫
屬於心故名心所有法如屬我物立我所名通有
財依主二釋於中亦有六類不同而不同小乘一
遍行有五（謂此五徧性地時俱也性即三性地即九地時即同時俱即與八識俱故云徧行也
即持業釋）一作意（警心為性引心為業）二觸三受四想五思（可知）二
別境有五（謂此五緣境別故欲緣所樂境勝解緣決定境念緣曾習境定緣所觀境慧緣
所緣境故云別境亦持業釋也）一欲二勝解（即境為性引轉為業）三念四三
摩地（此云等持於所觀境令專住不散也）五慧三善有十一謂此世
他世俱順益故性離[億-音+(天*天)]穢勝過惡法故名之為善
一信二精進三慚四愧五無貪六無瞋七無癡（於前
十外加之體異慧故）八輕安九不放逸十行捨（精進三根令心平等為性
對治掉舉靜住為業也）十一不害四根本煩惱有六能生隨
惑名為根本煩者擾也惱者亂也擾亂有情恒處
生死名為煩惱根本即煩惱煩即是惱俱持業釋
一貪二瞋三慢四無明五疑六不正見（加此一法小乘是慧
故不別立今有別用故別立之於中若開五見即成十使惑也）五隨煩惱有二十
一忿二恨三惱四覆五誑六諂七憍八嫉九害十
慳（小隨）十一無慚十二無愧（中隨）十三不信十四懈怠
十五放逸十六昏沉十七掉舉十八失念十九不
正知二十散亂（大隨也唯識云是煩惱分位差別等流性故名隨煩惱釋曰謂忿等十及
失念不正知放逸等敘染心所是貪等差別分位名隨煩惱無慚無愧掉舉昏沉散亂不信懈怠七法雖
別有體是前根本之等流故名隨煩惱也由煩惱為因得有此故論云此二十種類別說有三謂忿等十
各別起故名小隨無慚等二徧不善故名中隨不信等八徧染心故名大隨釋曰由忿等十自類相望各
別而起非不共他中大惑俱行位局故名之為小無愧慚二自類得俱行通忿等唯偏不善位局後八但
得名中不信等八自得俱生但染皆徧得俱生故不名小隨染皆徧故不得名中二義既殊故八名大也）
六不定有四（謂於三性不定故也）一睡眠二惡作三尋四伺
（此上六類名心所有法）言色有十一者准百法疏而有四義
一識所依色唯屬五根二識所緣色唯屬六境三
總相而言質礙名色四又色有二一者有對色即
五根五境是二者無對色即法處色是言五根者
釋有通別初通名根者增上出生名之為根五識
藉彼為增上緣而得生故次別名者一眼者照燭
義故二耳者能聞義三鼻者能齅義四舌者能甞
味能除饑渴義五身者積聚義依止義雖諸根大
造並皆積聚而身根與彼多法依止積聚其中獨
得身稱是眼即根持業也餘皆如是言六境者色
聲香味觸法也眼所取故名之為色乃至第六意
所取故名之為法前十可知法處所攝色者雜集
第一云法處所攝色者有五種謂極略色極逈色
受所引色徧計所起色定自在所生色極略色者
謂極微色極逈色者離餘礙觸色受所引色者無
表色徧計所起者謂影像色定自在所生者謂解
脫靜慮所行境色（釋曰小乘十一謂無表色即今五中但是受所引色也大小攝
法寬狹可知）言不相應行有二十四者此有二釋一言
行者即行蘊行蘊有二一相應行即心所法二不
相應行即是得等今言不相應行揀異相應行也
二云具足應言非色不相應行即揀四聚（心王心所色及
無為）如理應思行即不相應持業釋也或揀四聚亦
相違釋一得（於一切法成就用故）二命根三眾同分（同類相似故依
諸有情相似分位眾同分人相似故名人同分天相似故名天同分也）四異生性五
無想定六滅盡定七無想異熟八名身九句身十
文身十一生十二老十三住十四無常（上十四同前此下加
前）十五流轉十六定異（因果各無雜故）十七相應十八勢
速（行轉疾速）十九次第二十時二十一方二十二數二
十三和合性二十四不和合性（有為諸行聚散緣別故）言無
為有六者略有四釋一不生不滅揀四相故二無
去無來非三世故三無彼無此皆離自他故四無
得無失不增減故即顯無為離此四種無造作故
名曰無為或揀有為名曰無為無為兩字即無六
釋一虗空無為（即五蘊身無處所顯真理無其障礙名曰虗空非取事空也）二
<pb n="320"/>
擇滅無為（有揀擇之能滅<bz>〔顯〕</bz>惱所知二障也言無為者即二障滅處所<bz>〔煩〕</bz>真理名曰無為
三非擇滅無為（不生滅本自有故不由擇智滅惑而有也其本滅即無為也）四
不動無為（即第四禪出八災患所顯之理名不動無為言八災者一憂二苦三喜四樂五
尋六伺七出息八入息此八動轉有情故自此以下三義加於前也）五滅受想無為
（言受想者即二心所也滅者不生也即無所有處天中麤想受不行名之為滅所<bz>〔煩〕</bz>真理名曰無為）六
真如無為（即真如理也今且略釋離見其如百鈔中廣釋也）。
鈔而皆如次對前等者即後七義但先後如次非
排次數同故云如次以合十為九故唯此第一唯
心生滅即當前十對中第三唯心真妄別中妄義
此第二一性五性當前第一對一乘三乘別中三
乘義及第二對一性五性別中五性義所以爾者
以第三心為所依欲對前小乘六識為所依故置
在初也。▲鈔說有八識為所依等者前六轉識隨
六根境種類異故名為眼識乃至意識是眼之識
等依主釋也前五與三十四心所相應頌云徧行
別境善十一中二大八貪瞋癡第六識總與五十
一種心所相應第七末那具足應云訖黎瑟吒耶
末那此云染污意與四惑俱名為染污恒審思量
名之為意與十八心所相應頌云徧行別境慧四
惑八大隨第八阿賴耶識此云藏識識能含藏諸
法種故又具能藏所藏執藏三藏義故由斯三義
得藏識名唯與徧行五所相應。▲鈔下文廣說者
問明品鈔云攝論釋云無始者無初際故界者因
義即種子也是誰因種謂一切法此唯雜染非是
清淨即有漏三性種子非無漏種彼一切法本等
所依者（第八識自證分）能任持故非因性義所依（無覆無記）能
依（三性）性各異故其本有無漏種子并習所成能資
無漏聞熏習種寄在異熟識中非阿賴耶自性是
彼阿賴耶無分別智種子故故第三論云此中聞
熏習謂是阿賴耶識自性為非阿賴耶識自性下
論答云此聞熏習隨在一種所依轉處寄在異熟
識中與彼和合俱轉猶如水乳然非阿賴耶自性
是彼賴耶對治無分別智種子性故下二句易知。
鈔三乘但是化法等者轉通難也恐有難云既乘
性相成何不但名三乘則有五性耶故為此通意
云一乘三乘是化法中總名今明別義故唯說五
性等也。▲鈔故瑜伽下以菩薩性例顯餘三成有
種性義也一本性住等者謂法爾時來本有大乘
種性住於藏識名本性住二習所成者謂於大乘
熏習所成名習所成餘如前釋。▲鈔顯揚論下通
證五性永別論具云云何種性差別五種道理答
一切界差別可得故無根有情不應理故同類譬
喻不應理故異類譬喻不相應故唯現在世非涅
槃法不應理故云何一切界差別可得故謂佛所
說諸有情界有種種非一有情界有下劣勝妙有
情界有聲聞乘等般涅槃種性有情界有不般涅
槃種性有情界等（餘四所以具如彼說）。
鈔現行第八名異熟識者有三義故一變異而熟
要因自體變異之時果方熟故二異類而熟謂因
通善惡果唯無記三異時而熟謂前世造業今世
果熟故。▲言由過去煩惱等者問明品鈔云謂第
六識人執無明迷真實義異熟理故名惑以善不
善相應思造罪等三行名業熏阿賴耶能感五趣
愛非愛等種種報相名苦即三雜染（但云第六者謂五識無執
不能發潤故非迷理無推度故不能造業雖造滿業亦不自能但由意引方能作故）。▲言酬
引業故等者唯識論云異熟增上緣感第八識酬
引業力恒相續故彼疏云勝業名引引餘業生故
報亦名引引餘果故成滿果事名滿因果皆有滿
義引業能招第八識名真異熟恒相續故名真因
通善惡果唯無記故名異熟滿業能招前六識中
極劣無記名異熟生有間斷故問明品鈔云能招
第八引異熟果故名引業能招第六滿異熟果名
為滿業然其引業能造之思要是第六意識所起
<pb n="321"/>
若其滿業能造之思從五識起故此引業亦名總
報業（如持五戒招得人身）滿業亦名別業又引業如畫師作
摸滿業如弟子填彩所以不言第七識業惑生者
以第七識非異熟故不從業招而今皆云業惑生
者以七八互依有第八時必有第七故或從多分故。
鈔故唯識論第八云下一段鈔文科分為二。
初引論釋文（二）
初引論（故唯）
二解釋（三）
初總科分（此中）
二別解釋（三）
初一偈遍計（二）
初總科分（初中）
二別解釋（三）
初能遍計（其能）
二所遍計（其所）
三所執性（二）
初安慧（若安）
二護法（若護）
次一句依他（二）
初正釋上句（二句）
後對顯下句（二）
初唯染分（頌言）
後兼染淨（或諸）
後二句圓成（二）
初釋圓成實三字（三）
初正釋（二）
初總標釋（二句）
二重配釋（釋曰）
二揀別（二）
初徵（若爾）
二釋（二）
初引論總答（故次）
後為釋論意（釋曰）
三總結（上來）
後釋於彼等七字（二）
初總顯大意（次釋）
二別解七字（說於）
三顯所依（上來）
二顯今疏意（今疏）
鈔其能徧計正義唯六七二識等者揀不正義故
論云有義八及諸心所有漏攝者皆能徧計虗妄
分別為自性故皆似所取能取現故說阿賴耶以
徧計所執自性妄執種為所緣故（上皆論文）然今說正
義乃義引彼論論具云有義第六第七心品執我
法者是能徧計唯說意識能徧計故意及意識名
意識故計度分別能徧計故執我法者必是意故
二執必與無明俱故不說無明有善性故癡無癡
等不相應故不見有執導空智故執有執無不俱
起故曾無有執非能熏故有漏心等不證實故一
切皆名虗妄分別唯似所取能取相現而非一切
能徧計攝勿無漏心亦有執故如來後得應有執
故經說佛智現身土等種種影像如鏡等故若無
緣用應非智等雖說藏識緣徧計種而不說唯故
非誠證由斯理趣唯第六第七心品有能徧計（此即
意云能執我法即得徧計若不能執我法者即不能徧計八識之中前五第八不執我法不能徧計六七
二識俱執我法皆能徧計）。▲言所計有多者釋成彼彼二字彼
論云識品雖二而有二三四五六七八九十等徧
計不同故言彼彼既所計有多故云彼彼者何故
前云初句能徧計答今以所計對顯能計有多種
故屬能計攝。▲其所徧計正唯依他下論具云是
依他起徧計心等所緣緣故圓成實性寧非彼境
真非妄執所緣境故依展轉說亦所徧計（以圓成與依他
<pb n="322"/>
為所依故親緣依他時亦疎緣圓成也）。
其所執性下論先徵云徧計所執其相云何與依
他起復有何別從此方說安慧所立也安慧立意
以一切有漏心王心所各唯一自證分是依他起
由無始熏習故各似見分相分生起但隨妄情而
有道理實無皆徧計所執言雖各體一者王所非
一故曰各各各唯立一自證分為依他故曰體一
也言其所依體下即前體一義也餘文可知。▲若
護法下意云一切心王心所各能變自證分及所
變見相二分俱從緣生故名依他起性依此見相
二分虗妄堅執決定真實是有是無亦有亦無非
有非無是一是異亦一亦異非一非異此二種四
句方名徧計所執彼破安慧云若依二分是徧計
所執應如兔角等非所緣緣徧計所執體非有故
又應二分不熏成種後識等生應無二分又諸習
氣是相分攝豈非有法能作因緣若緣所生之內
相見非依他起二所依體例亦應然無異因故（論中
便躡此釋依他性全同今鈔）。
鈔眾緣所生下此下唯依護法正義也論中云由
斯理趣（由破前之理趣）眾緣所生心心所體下全同鈔文。
▲鈔頌言分別下彼疏云雜染諸法名為分別依
他因緣之所生故或染依他為分別緣之所生故
唯雜染故名染分依他無漏諸法名淨分依他亦
名圓成實性屬無分別智不可言分別緣所生也
故知唯約染分為言。▲鈔或諸染淨下彼疏云或
諸漏無漏心心所法俱能緣慮故皆名分別若爾
染淨色不相應則非此中依他起攝不能緣慮非
分別故答不離心故唯識門故若爾論文何故置
能緣言答能緣心遍諸染淨皆名分別並能慮故
非緣慮言揀除色等不離心故亦此門攝。▲鈔二
句圓成下彼疏云依二空所顯真理一圓滿二成
就三法實性具此三義名圓成實。
鈔釋曰下重配釋也一體周遍故圓滿揀自相色
心等一切諸法自相局法體不通於餘故不圓遍
二體常住故成就揀共相共相苦空無常等雖遍
而非常住成就也三體非虗謬故云實性非虗空
非謬故揀妄我以小乘執虗空外道執實我亦體
是常是遍等字等取自性冥諦等也亦皆計為常
遍今以實字揀之言此一體言貫通三處者謂一
體遍二體常三體非虗謬如上可知。▲鈔若爾下
揀別前淨分依他也先假難徵起此難論文中無
乃鈔主義加也意云若依上三義釋圓成實則淨
分依他無上三義何以前云淨分依他亦圓成實
耶。▲鈔故次論云下彼疏云淨分亦具三義一離
倒體非染故謂離虗妄顛倒故名實二能斷諸惑
染是究竟故為成三殊勝作用周遍名圓。▲鈔上
來論文下結前已釋頌中圓成實三字。
鈔次釋餘文下能於能遠離即二空所顯真如性
所於即依他起性所遠離即徧計所執性。▲說於
彼言下彼疏云言於彼者顯此與依他不即不離
依他是所於真如是能於顯如與依他體非即故
若是即者真如應有滅依他應不生言不離者即
於依他上有真如故非不於彼不可言離若全離
者如應非彼依他之性應離依他別有如性云何
言於彼故於彼言顯不即離言理非常有者謂虗
妄徧計所執實為能取所取於道理中恒非是有
故言常遠離也言性顯二空非圓成實者彼疏云
此圓成實依他起上無徧計所執二我既空依此
空門所顯真如為其自性梵云瞬若此說為空云
瞬若多此名空性如名空性不名為空故依空門
而顯此性即圓成實是空所顯意言真如是空之
性非即是空真如離有離無豈以空義為真如耶
但以空為能顯如為所顯故此云性字也。▲鈔上
<pb n="323"/>
來所釋一依唯識者顯所依也並護法義若下鈔
亦不全依故下鈔云論意分前性字二義不同遠
離前言已空徧計故是離有而言性者自屬真如
故能離無是故結云真如離有離無義故（上順彼義釋）
設順彼宗離有離無遠離前性離徧計有又次偈
云此諸法勝義亦即是真如常如其性故即唯識
實性此則離無未失彼宗何須傷巧離前性字故
今結云一依唯識者顯下亦有不依者也。▲鈔言
影出圓成者以疏中但舉依他非即無性便是圓
成此意正揀法性宗依他無性即是圓成故疏中
不正說圓成乃是影帶其名耳言二性不空者以
依他似有圓成實有故也。
鈔守眾生界等者廣鈔第二云三分半眾生決不
成佛名不減始末而言具佛性者久近之間皆得
成佛名佛界無性之人畢竟不出生死名生界趣
寂種性久近之間皆入寂故非生界非佛界是故
生界佛界不增不減。
鈔四種勝義等者准法苑云初釋名後出體初釋
名復二初釋總名次釋別名釋總名者護法釋云
勝義者勝謂殊勝義有二種一境界名義二道理
名義第三勝義諸論多說即是勝義或四勝義皆
勝之義論說依他圓成二性隨其所應根本後得
二智境界故其無漏真智隨在何諦亦以勝為義
真如為境故通其有財釋第四勝義多依於道理
名義廢詮談旨非境界故前三勝義境界為義諦
者實義事如實事理如實理理事無謬名之為諦
勝義即諦勝義之諦二釋如次世俗者世謂隱覆
空理有相顯現如結巾為兔等物隱本之巾兔相
顯現此亦如是今隨古名世俗諦又復性隨起盡
名之為世體相麤顯目之為俗世即是俗名為世
俗或世之俗義亦相違諦者實義有如實有無如
實無有無不虗名之為諦世俗即諦世俗之諦二
釋如前次釋別名者一言世間勝義者事相麤顯
猶可破壞名曰世間亦聖所知過第一俗名為勝
義二道理勝義者智斷證修因果差別名為道理
無漏智境過第二俗名為勝義三證得勝義者聖
智依詮空門顯理名為證得凡愚不測過第三俗
名為勝義四勝義勝義者體妙難言逈超眾法名
為勝義聖智內證過第四俗復名勝義此中世間
即勝義諦乃至勝義即勝義諦皆持業釋或勝義
之諦依士無失四世俗中一世間世俗者隱覆真
理當世情有墮虗偽中名曰世間凡流皆謂為有
依情立名假言世俗二道理世俗者隨彼彼義立
蘊等法名為道理實相顯現差別易知名為世俗
三證得世俗者施設染淨因果差別令其趣入名
為證得有相可知名為世俗四勝義世俗者妙出
眾法聖者所知名為勝義假相安立非體離言名
為世俗此中世間即世俗乃至勝義即世俗皆持
業釋次出體者第一勝義體者成唯識說謂蘊處
等事涅槃亦云有名無實名第一義蘊處界等亦
是勝義第二勝義體者成唯識云謂四諦等因果
體事涅槃亦言苦集滅道名第一義諦第三勝義
體者成唯識說依詮門顯二空真如涅槃亦言無
八苦相名第一義總觀諸法為二無我故無苦等
八名勝義也第四勝義體者瑜伽論說謂非安立
一真法界涅槃亦言實諦者即是如來虗空佛性
又言無燒割等名第一義不依無我而顯真故前
三勝義有相故安立第四勝義無相故非安立第
一世俗體者顯揚論說謂所安立瓶軍林等（等於衣飲
食車兼嚴具城舍等一切物也）我有情等或無實體或體實無但
有假名都無體性然通有用無用二法瓶等有用
我等無用涅槃十三云有名無實如我眾生乃至
旋火之輪及名句等五種世法是名世諦眾生等
<pb n="324"/>
無用火輪等體無第二世俗體者瑜伽論說所安
立蘊處界等涅槃亦云諸陰界入名世俗即有為
諸法體事有別體用異於初俗第三世俗體者顯
揚論說謂所安立預流果等及所依處即諸聖果
四諦理等涅槃亦云有八苦相名世俗諦第四世
俗體者瑜伽說即所安立勝義諦性涅槃說言若
燒若割若死若壞名為世俗由可燒割等無有常
一我法等相即二無我名為世俗諦也第一世俗
體假安立後三世俗體有相安立也。
鈔又四重中下法苑又云初一世俗心外境無依
情立名遍計為體第二世俗心所變事後二世俗
心所變理施設差別即前三真皆依他為體其第
四真唯內智證非心變理圓成為體也。▲鈔意云
等者謂若前念能引者為因不滅與後念所引之
果相見則前念者為常今由因滅故非常若後念
所引之果不續即前因無所生則為斷今由果生
故不斷既非斷常故名中道言廣如唯識者論具
云問阿賴耶識為斷為常答非斷非常以恒轉故
恒謂此識無始時來一類相續常無間斷是界趣
生施設本故性堅持種令不失故轉謂此識無始
時來念念生滅前後變異因滅果生非常一故可
為轉識熏成種故恒言遮斷轉表非常猶如暴流
因果法爾如暴流水非斷非常相續長時有所漂
溺此識亦爾從無始來生滅相續非常非斷漂溺
有情令不出離又如暴流雖風等擊起諸波浪而
流不斷此識亦爾雖遇眾緣起眼識等而恒相續
又如瀑流漂水上下魚草等物隨流不舍此識亦
爾與內習氣外觸等法恒相續轉如是法喻意顯
此識無始因果非斷常義謂此識性無始時來剎
那剎那果生因滅果生故非斷因滅故非常非斷
非常是緣起理故說此識恒轉如流。
疏同時四相滅表後無者上句對舉終教下句顯彼
不同或可二句皆彼宗義唯識疏云相謂相狀標印
名相由此標法知是有為俱於現行法上立此四相
故云同時四相其滅一種法歸過去方始顯故若爾
何言滅表此法後是無答對生等相名後即現在法
於後無時名之為滅假言過去過去體無實非彼世。
鈔成唯識等者一段論文准今注及彼疏意科分
為三。
初標立相意（成唯）
二釋成四相（四）
初別說四相（本無）
二約世揀小（前三）
三釋通外難（如何）
四述相所表（生長）
三結成是假（故此）
鈔生位暫停等者論云生已相似相續名住即此
相續轉變名異彼疏云法暫停名住與前後念法
別名異生滅可知今以疏文為論文也。▲鈔注揀
異小乘等者（彼疏但科云約世辨）百法鈔云小乘說未來世
中所相彼生相遷流入現在名生等俱舍論云本
無今有生相續隨轉住前後別住異相續斷名滅
（此頌四相行相與大乘同但約時異）長行云四相雖許俱有用時別
故謂生作用在於未來現在已生不更生故諸法
生已正現在時住等三相作用方起非生用時有
餘三用故雖俱有而不相違（上皆論文）釋曰由此論故
唯識論中次今引論文之前先破有宗云若生等
相體俱有者應一切時齊興作用若相違故用不
頓興體亦相違如何俱有又住異滅用不應俱能
相所相體俱本有用亦應然無別性故若謂彼用
更待因緣所待因緣應非本有又執生等便為無
用所相恒有而生等合應無為法亦有生等彼此
因果不可得故又去來世非現非常應似空華非
<pb n="325"/>
實有性生名為有寧在未來滅名為無應非現在
滅若非無生應非有又滅違住寧執同時住不違
生何容異世故彼所執進退非理（此下連然有為法因緣力故同
此鈔引彼疏大段科云自下第二述自義也）。▲鈔如何無法等者彼疏
云此外人問滅若是無如何與現在有體法為相
表此後無下彼疏云此論主答不表法現有但表
法後無因明者說無得為無因故亦無過若爾即
龜毛等應立為相答此不同彼非後無故本無今
無故非是相。▲鈔別釋表義者彼疏云此文正述
說相所由及相所表意義可知。▲鈔依此剎那假
立四相者次後論云一期分位亦得假立初有名
生後無名滅生已相似相續名住即此相續轉變
名異是故四相皆是假立（此假破有宗四別皆實然有宗亦依一剎那立
但有實為異也）問一剎那中何得四相名義如是差別時
既極促理亦難知答古人有錐插紙喻如百番紙
用利錐一插插則同時而百番皆透其錐必次第
而透應有百重生住異滅皆同一時必見一剎那
中有四相前後理應然也故仁王說一剎那中有
九百生滅也問滅表後無應屬未來何云過去耶
答以滅位是無故云過去以現在落謝故也若望
次一剎那中生相等却在未來正當生時還屬現
在故異小乘思之。
鈔因明斷證復說緣境下口科分二。
初總標三義（因相）
二別釋三義（三）
初緣境別（二）
初汎明別照（根本）
後依疏具釋（二）
初雙觀（義說）
後別照（以其）
二斷惑別（二）
初正釋斷義（二）
初自宗斷惑（二）
初正釋斷別（二）
初有斷無釋（言斷）
後二俱有斷釋（二）
初成立後得有斷（護法）
後引論具證（二）
初引論（故瑜）
後釋義（相傳）
後結顯不斷（斷迷）
後揀異性宗（不同）
後顯疏文略（北中）
三證理別（二）
初別顯能證（二）
初正辨（言以）
後揀異（土明）
後雙釋能所（二）
初揀異（前緣）
後正釋（能證）
鈔了俗由於證真等者此暗用唯識論意正當四
智緣境中大圓鏡智緣境之文今當引之對文自
見論云大圓鏡智相應心品有義但緣真如為境
是無分別非後得智行相所緣不可知故有義此
品緣一切法莊嚴論說大圓鏡智於一切境不愚
迷故佛地經說如來智境諸處境識眾像現故又
此決定緣無漏種及身土等諸影像故行緣微細
說不可知如阿賴耶亦緣俗故緣真如故是無分
別緣餘境故後得智攝其體是一隨用分二了俗
由證真故說為後得（上皆論文）今正用此意謂既後得
智了俗由於證真即顯後得智有雙觀義由根本
智證真方能了俗即顯根本智有雙觀義故二智
皆雙觀也。▲鈔根本智斷迷理隨眠等者十地疏
<pb n="326"/>
云眠伏藏識隨逐纏繞故迷事理境故立二名體
即二障種子然雖亦斷現行約正斷時現行已伏
正斷種子故也然此段鈔文全依唯識第十釋能
斷道中文有二師義今當逐段具引論文初有斷
無斷者論云有義根本無分別智親證二空所顯
真理無境相故能斷隨眠後得不然故非所斷（唯此
今鈔應云根本智斷迷理隨眠後得不斷今不爾者應是後人隨意加之或別有所據今且依論科之）。
鈔護法云下即二智俱有斷也論云有義（即護法正義也）
後得有分別智雖不親證二空真理無力能斷迷
理隨眠而於安立非安立相明了現前無倒證故
亦能永斷迷事隨眠（成立後得有斷也）意云後得智不斷
者不能斷迷理隨眠不親證理故而於安立四諦
之理無顛倒證知體是依他故但斷迷事隨眠被
疏云迷理隨眠行相深遠要證彼理方能斷之迷
事隨眠行相淺近雖實有相觀亦能斷之准百法。
鈔問後得智能斷惑者未審能斷何惑答慈恩有
二解一云但約二乘後得智能斷俱生中迷事隨
眠不約菩薩說也即顯煩惱通本後二智能斷若
所知障唯根本智斷二云菩薩後得智亦能斷所
知障所知障中有迷理迷事迷理執故難斷唯根
本斷若迷事非執易斷後得亦能斷。
鈔故瑜伽說等者即護法引論為證也具云故瑜
伽說修道位中有出世斷道世出世斷道無純世
間道永害隨眠諸見所斷及修所斷迷理隨眠唯
有根本無分別智親證理故能正斷彼餘修所斷
迷事隨眠根本後得俱能正斷（上皆論文）釋曰此護法
引瑜伽出世斷道證根本智斷迷理隨（根本智名出世間者
唯識第九云是出世間無分別智斷世間故名出世間二取隨眠是世間本唯此能斷獨得出名或出世
間依二義立謂體無漏及證真如此智具斯二種義故獨得出世即十地中無分別智也今由此智斷迷
理故名出世斷道也）引世出世斷道雙證根本後得斷迷事
隨眠言世出世者揀純世間故意言是世之出世
故云世出世此約修道位中云迷事惑目之曰世
揀純世間復云出世此斷道既通二智故引為證
也或可此迷事是後得所斷道曰世亦是根本所
斷道故復云出世也。
鈔相傳釋云下正體者即根本智釋上可知。▲鈔
斷迷理時等者雖明緣境意顯斷惑不即也此明
所緣不即既言下明能斷不即亦顯所斷不即也。
鈔不同法性一斷一切斷者此言法性即是終教
終教理事相即二智雙融若根本既即後得正斷
迷理時亦能斷一切迷事即是一斷一切斷若後
得智亦即根本亦能證如正斷迷事時一切迷理
亦斷亦是一斷一切斷也此約理事無礙不約圓
宗事事無礙言通意別故又准教義說終教菩薩
於二障中不分俱生及分別但有正使（即是種子正所斷故
十地疏引十地論云隨順逐縛義故如世公使隨逐眾生得便繫縛又楞伽云如鼠毒發迴向鈔楞伽云
西方有鼠囓人甚毒在身中其瘡雖差忽遇雷聲其瘡還發正使亦爾忽遇境雷則還發動）及
習氣地前伏使現行初地斷使種子初地已上除
習氣佛地究竟淨（此上總明下別釋云）然三賢位中初既即
不墮二乘地故煩惱障自在能斷留故不斷為除
智障等故故梁攝論云十解（即十住位已去得出世淨心
又云十解已上名聖人不墮二乘地仁王經說地
前得人空而不取證等又起信云得少分見法身
作八相等皆此義也（此留惑義此法相宗較一增祇劫光也）以此菩
薩唯怖智障（即所知障）故修唯識真如等觀伏斷彼障
然於煩惱障非直不怖不脩對治亦乃故留助成
勝行是故二障不分見修（不同法相見道斷分別修道斷俱生）至初
地時正使俱盡名一斷一切斷彌勒所問經論云
菩薩見修道中一切煩惱能障利益眾生行故即
見道中一切俱斷地地之中但除習氣至佛果位
習氣俱盡准此則餘說四相等隨位別斷皆是寄
惑麤細顯位優劣。▲鈔唯約根本斷惑而說者出
能證體唯字揀非後得後得不證理故。▲鈔上明
<pb n="327"/>
下揀異也問根本斷惑上已辯明今何重耶故此
揀也。

華嚴懸談會玄記卷第二十五

音釋
謬（靡幼切誤也）。瞬（式閏切目動也）。錐（之惟切鍼也）。插（初洽切刺入也）。較（古教切兵
車也）。

<sarticle>華嚴懸談會玄記卷第二十六</sarticle>
蒼山再光寺比丘　普瑞集
疏四智心品者意云四智是識心相應品故所以論
云此轉有漏八七六五識相應品如次而得智雖非
識而依識轉識為主故說轉識得又有漏位中智劣
識強無漏位中智強識劣為勸有情依智捨識故說
轉八識而得此四智大圓鏡智相應心品解脫道時
初成佛故乃得初起盡未來際相續不斷持無漏種
令不失故平等性智相應心品菩薩見道初現前位
違二執故方得初起後十地中執未斷故有漏等位
或有間斷法雲地後與淨第八相依相續盡未來際
妙觀察智相應心品生空觀品二乘見位亦得初起
此後展轉至無學位或至菩薩解行地終或至上位
若非有漏生空或智果無心時皆容現起法空觀品
菩薩見位方得初起此後展轉乃至上位若非有漏
法空智果或無心時皆容現起成所作智相應心品
成佛方得初起而數間斷作意起故此四種性雖皆
本有而要熏發方得現行因位漸增佛果圓滿不增
不減盡未來際但從種生不熏成種。
鈔皆是真如體相差別者謂涅槃體上三德四德
等皆是真如體上無為功德之相差別不同也有
為功德四智所攝者有二義故四皆所攝一智用
強故二以智名顯故一切種心下約就實及麤相
二義以釋四智所攝也言及彼品類者即四念住
等是彼心心所家品類故。▲鈔四所轉得等者准
唯識修習位中分二一十地因二轉依果後文分
四一能轉道（此有二一能伏道當地前二能斷道即前科所引者是也）二所轉
依三所轉捨四所轉得今此當第四所轉得中所
生得義也言乃至者超過餘文具足應云云何四
智相應心品一大圓鏡智相應心品謂此心品離
諸分別所緣行相微細難知不忘不愚一切境相
性相清淨離諸雜染純淨圓德現種依持能現能
生身土智影無間無斷窮未來際如大圓鏡現眾
色像二平等性智相應心品謂此心品觀一切法
自他有情悉皆平等恒共相應隨諸有情所樂示
現受用身土影像差別妙觀察智不共所依無住
涅槃之所建立一味相續窮未來際三妙觀察智
相應心品謂此心品善觀諸法自相共相無礙而
轉攝觀無量諸法總持定門及所發心功德珍寶
於大眾會能現無邊作用差別皆得自在雨大法
雨斷一切疑令諸有情皆獲利樂四成所作智相
應心品為此心品為欲利樂諸有情故普於十方
示現種種變化三業成本願力所應作事如是四
智相應心品雖各定有二十二法能變所變種現
俱生（二十二法者謂徧行五別境五善十一并四智各隨一心王也）而智用增以
智名顯故此四品總攝佛地一切有為功德皆盡。
▲鈔況能生識下即無漏第八識體是生滅依識
生智（是增上緣）何非有為帶無漏種子為親因緣能生
於智故智有為也。▲鈔四智攝於三身者論云此
四心品雖皆徧能緣一切法而用有異謂鏡智品
現自受用身淨土相持無漏種平等智品現他受
用身淨土相成所智品能現變化身及土相觀察
智品觀察自他功德過失雨大法雨破諸疑網利
樂有情百法鈔云大圓鏡智攝自受用身以含持
<pb n="328"/>
種子親變根身為眾色心總所依故平等性智攝
他受用身返因立號觀自他平等現十平等身行
相勝故妙觀察智能觀諸法自共相故於淨穢二
土說法斷疑最為殊勝二身皆攝若成所作智攝
變化身謂即此智偏能成就昔時所作利他願故
現三種化身義為勝故今鈔但言自報不言餘二
者餘二非實報故或舉勝該劣故。
疏如是義類下問前正明立教中始教有破相立相
二義今約所詮辯異何以唯彰立相不說破相耶答
此約所說法相明異破相不明法相等異故不說之
問頓教中總不說法相唯辯真性何故前疏標云若
約所說法相者耶答頓教不說法相故異餘教亦是
約法相有無等以明教別耳問頓既不說法相猶廣
明不說之義唯辯真性破相始教何不然耶答今准
知故但頓教則辯真性破相則唯顯但空如圓覺疏
鈔廣有十門。
疏少說法相等者探玄記云不論百法名數又不同
小乘亦無多門料揀故云少說法相一切諸法皆是
真如隨緣建立故云多說法性所說法相別無自體
皆即法性宗意顯性故云性宗廣疏鈔云然大小乘
法相所詮法義則末廣本略如俱舍等明起業受果
三界六道依正之相甚廣唯識等說六識中二執二
障亦廣八識三細所依根本則略其本始二覺三大
及真如門乃至一真心源之義渾不分析行相若起
信等則於此開章廣辯其六麤障執之義皆略說之
起業受果但列名而已由此應成四句一終教即本
廣末略二小教及立相始教則末廣本略三頓教中
非本非末四圓教中全本全末。
如說五蘊等者即般若經只如心經已廣破之況
大部耶。▲鈔下文云等者即夜摩偈讚品文也彼
疏鈔云蘊是世間緣成寂滅即出世間一體說二
故云假名淨名不二品說那羅延菩薩曰世間出
世間為二世間性空即是出世間其中不入不出
不溢不散是為入不二法門是也。▲鈔又云有諍
下須彌偈讚品文如前真妄交徹中已釋此中意
取生死涅槃皆是從緣俱名法相俱不可得以即
法性故。▲鈔如說心等者即起信論說依如來藏
故有生滅心等言心體離念者論云謂心體離念
離念相者等虗空界無所不徧法界一相即是如
來平等法身彼疏云顯即性故離於妄念顯無不
覺法界一相謂在纏出纏恒無二故。▲鈔華藏世
界下即華藏品文彼疏云初句標名次句不壞分
量即同真性然上來所引當經皆是圓中同實教
一分之義所引他文正是終教能同所同不定殊
故所以雙引其文又圭峰圓覺鈔云故無諍論以
起信智度寶性等三論皆無諸師諍競之異。
鈔然法性宗下預出引文之體例也言同教中義
者以此教經同頓同實今此同實義故至下理事
無礙中引本文釋今終教中引他文釋也。▲鈔故
楞伽第一云下即是起信論中無明為因生三細
境界為緣長六麤中此經當其後義前偈喻明後
偈法合以巨海喻常住識海猛風喻於境界波浪
喻前七轉識此中引意者取藏識即是常住顯證
第八通如來藏不唯生滅以有常住言故。▲鈔即
起信論文等者本疏云不生不滅是如來藏清淨
心因無明風動作三細第八識生滅不相離故故
云和合非謂別有生滅來與真如合謂生滅之心
心之生滅無二相故真如全體動故心與生滅非
異而恒不變真性故與生滅非一則第八識中已
含動靜（三細即第八識內三分也）又依楞伽經七識染法為生
滅以如來藏淨法為不生滅此二和合為阿賴耶
識以和合故非一非異等。▲鈔廣如問明品辯者
散在此品上下之文說爾。
<pb n="329"/>
鈔廣如前說者即前十段引經諸論附出也然准
佛性論說除五失生五德故說一切眾生悉有佛
性一下劣心不發菩提心故知有佛性能起正懃
心故二慢心謂我有佛性他無佛性故知皆有佛
性能生敬慕心故三妄起二執迷二空故知有佛
性能生真般若故四由法執妄見真諦故知有佛
性能生俗智顯實智故五由我執妄見彼此故知
有佛性能生大悲心乃至故說一切眾生皆有佛
性是故唯以一佛乘化之。
鈔楞伽經云者即第四經具云大慧如來藏是善
不善因能徧興造一切趣生乃至云為無始惡習
所熏名為藏識等問明品鈔說如來藏性為無始
根本無明虗偽惡習所熏成第八藏識。▲鈔又云
如來藏下即第四經具云大慧七識不流轉不受
苦樂非涅槃因大慧如來藏受苦樂與因俱若生
若滅十忍品鈔云七識念念生滅無常當起即謝
如河流轉自體無成故不受苦樂既非染依亦非
無漏涅槃依矣其如來藏真常普徧而在六道迷
此能隨緣成事受苦樂果與七識俱名為因俱不
守自性而成故七識依此而得生滅云若生若滅
此明如來藏即是真如隨緣受苦樂等。▲鈔起信
亦云下彼疏云真隨妄轉也以淨心不能自動要
因無明之風動也。▲鈔而疏云但是下意明眾生
但是真如隨緣成立是故眾生皆有佛性則復成
一性之義。▲鈔對上始教下遮妄解也以法相說
法性宗中但有隨緣無不變義故此遮也教義問
云真如既云常法云何說得隨熏起滅如何復說
為凝然常答既云真如常固非如言所謂常也何
者聖說真如為凝然者此隨緣作諸法時不失自
體故說為常則不異之常名不思議常非謂不作
諸法如情所謂之凝然也乃離諸情執故經云難
可了知。▲鈔由不變下略釋何者下廣釋謂若乃
至真如隨緣釋由不變故始能隨緣若不乃至何
成不變釋由隨緣故方能不變是以下總結故勝
鬘下引證可知問真隨緣時為動不動若動應是
箇物復有方所故涅槃說常法無處住故又圓覺
經云岸實不移等若不動而不違他緣故名隨緣
則應如虗空頑凝不能隨轉海水金性等喻云何
似耶答動與不動猶兩頭語設雙存二義難免相
違或俱非兩邊寧逃戲論問畢竟如何答圓成真
理非凡境故玄極則名言不及見異則展轉無窮
故圓覺經云虗妄浮心多諸巧見不能成就圓覺
方便。
鈔三性空有等者依他徧計皆空不但空徧計即
空有不同言空即圓成者問法相真如離有離無
此何空即圓成耶答此依他無自性即第一義空
事即理故為無礙理更無二體是故相融則不異
緣生有之空非斷空也。▲鈔此中無性即無徧計
者別釋疏中無性二字能無即圓成空義所無即
徧計性由依他上有徧計性依他不空今依他上
無徧計性故依他即空矣不同法相但空徧計不
空依他也。▲鈔法性宗中等者攝論云阿毗達磨
修多羅中世尊說法有三種一染污分二清淨分
三染污清淨分依何義說此三分於依他性中分
別性為染污分真實性為清淨分依他性為染污
清淨分依此義說三分釋論云阿毗達磨修多羅
中說分別性以煩惱為性真實性以清淨分為性
依他性由具兩分以二性為性故說法有三種一
煩惱為分二清淨為分三二法為分依此義故作
此說也賢首釋云此上論文明真該妄末無不稱
真妄徹真源體無不寂真妄交徹二分雙融。▲鈔
故密嚴下引證名相二俱遣者證遍計依他皆無
性也名相妄境既遣分別妄情自息正智能遣還
<pb n="330"/>
冥第一圓成故云是為第一義空即圓成真性也。
▲鈔一因緣下如因緣所生一色法當情現故遍
計即空如幻故依他但有假名逈超空假故圓成
中道如略鈔第二說又空即假假即空空即中中
即空假即空空即假假即中中即假中即空空即
中中即假假即中空即假中假中即空假即空中
空中即假中即空假空假即中三一無礙存亡互
攝如一緣生色法如是甚深情執安寄故非妄想
洞然通解故非無記無念而知知而無念萬法皆
然三性圓融觀行可以留神。
疏一理齊平等者問既分生佛不同何名平等答不
分生佛言誰平等界者性義生佛同一性故問若云
性者何說生佛答離生佛外說有何性問何故不得
分義名界答假是分義名界亦無增減如東方虗空
為生界西方虗空為佛界雖分齊各別皆無邊際設
東方更行極多劫數亦不可言西方虗空增多也東
方虗空減少也假使無量勝神通者各無量劫飛行
虗空求空邊際終不可盡非以不盡不名遊行非以
遊行令其得際勝神通者如佛飛行如化生已過之
空如所化得作佛者未到之空如未作佛者雖不住
過虗空亦不說已過之空增多未到之空減少當知
此中道理亦爾若立一分無性有情守眾生界妨難
極多。
鈔不增不減經等者彼經云舍利弗問佛一切眾
生從無始來輪迴生死此眾生聚為有增減為無
增減此義甚深若人問我當云何答佛言大邪見
者所謂見眾生界增見眾生界減以是見故生盲
無目是故長夜妄行邪道於現在世墮諸惡趣舍
利弗大嶮難者所謂取眾生界增減堅著妄執於
未來世墮諸惡趣。▲言大般若經者通指八部般
若文殊般若云假使一佛住世如是無量諸佛各
度無量眾生皆入涅槃而眾生界亦不增減何以
故眾生定相不可得故而言等者等餘經也十行
品云菩薩不著多眾生捨一眾生不增眾生界不
減眾生界何以故菩薩深入眾生界如法界眾生
界無二無二法中無增無減何以故菩薩了一切
法法界無二故。
鈔疏第一義空下大科分二。
初束義總明（二）
初標科通難（疏第）
後引文釋義（二）
初引二文（二）
初仁王（二）
初俱有相即問（故仁）
後俱無相即答（佛言）
後涅槃（二）
初詳問略答（涅槃）
後問略答詳（佛言）
後對前辨異（三）
初標（以上）
二釋（三）
初所對八諦（前教）
二能對二經（今此）
三結斷其意（二）
初結斷（斯則）
後引文證（三）
初引昔人雙結二經意（故昔）
二引生公別成涅槃（生公）
三引梁論斥法相失意（梁論）
三會（然法）
後按文銷釋（二）
初四句明二諦（二）
初二句二諦不即（然疏）
<pb n="331"/>
後二句二諦不離（二）
初影略釋（真非）
後不壞相釋（而不）
後二句明中道（三）
初躡前標揀（疏雖）
二依文廣釋（五）
初指文所憑（此即）
二正銷疏文（二）
初難空不斷（二）
初正釋本義（且約）
後別揀法相（不同）
後雖有不常（雖有）
三引論為證（故中）
四結顯中道（非斷）
五揀別法相（若成）
三結顯文義（二）
初顯結（上則）
後反結（若其）
鈔仁王經等者羅什所譯第一義諦下乃至智不
應二者以智難諦既有真俗二智諦不應一次若
言有者智不應一者智既是一諦不應二一諦二
諦之義其事云何或可一智二智之義其事云何
以約二諦俱有故相違也。▲鈔佛言下以二諦俱
無故相即也謂汝我相分即有二諦二智第一義
中有世諦也說聽皆無即是一諦一智第一義中
無世諦也故云即為一義二義偈云下有四偈初
偈雙標真俗（初句標真無相為真故次句揀自他因緣以真本無相非因緣故三句標
俗因緣為俗是本有故四句揀非外道自性等及梵王等緣作也）第二偈釋成真
俗（上半釋成真諦本無上句釋成無自無他作下句釋成無相下半釋成俗諦本有言諸有者略唯三
有廣則二十五有又即一切有為諸法也此因緣自爾有故云本有法言三假者下踈云假有三種一因
成假二相續假三相待假因成有二一五蘊和合假名某甲則入生空二陰亦因緣而有則入法空言相
續者前陰滅後陰續生念念相續假而非實言相待假者待非眾生以說眾生等又或云三假者即名假
法假受假彼注云名假如響法假如幻受假如夢今意云但三假集故因緣本有俗諦之法非自性我作
亦非梵王等作即因緣假相自爾而有也）第三偈釋成一諦二諦義（初句
有相世俗無相第一義本自二故即約法說二次句約喻說二如牛二角相待而立第三句約智為一第
四句約境為二或第三句釋成一諦既相待立豈定二耶第四句釋成二諦常無二不礙常二故云二諦
常不即耶）第四偈結成一諦二諦之義（初句結成一諦約智為一故次
句結成二諦約境常二故第三句融於境智通達一諦二諦無二真入第一義也）。
鈔涅槃經下言所說世諦等者此牒總徵次前佛
說中智總知世諦上智別知無量（彼踈中知真實如來藏恒河沙
佛法）世尊下正申難也難意云如其相有即是一諦
何有二諦如其相無將非如來前文但虗妄說有
二諦耶佛言善男子世諦者即第一諦者彼疏云
以相即故互得相有言世尊若爾下總徵也既二
相即便無二諦佛言有善下總明有二也若隨言
說下別顯二相先標列二名善男子下廣釋二相
言五陰和合者謂凡夫隨名取相釋上世人所知
淺近即上世法是名世諦若解五陰法無某甲名
字又推一一陰中皆無某甲名字一陰若有某甲
名字餘四何無若皆有者應五箇某甲名字即如
其體性知解離五陰法亦無某甲名字假合強立
故此即如稱其性相而知之釋上出世人所知深
遠即上出世法名第一義諦矣言某甲者亦名字
也祖庭事苑云某如甘在木上指其實也然猶未
足以定其名甲次第之言故云某甲也言名字者
淨名集義鈔云俗說父母立名朋友立字名以定
體字以表德言陰者十藏鈔云陰者覆義圭峰云
覆真理故言第一義諦者即歎勝之名理法微妙
名為第一深有所以名之為義義實名諦。▲鈔對
前二論者即唯識喻伽二論也。▲鈔涅槃本唯一
諦者以上總答云世諦即第一義故唯一諦解惑
分二者出世人達解名第一義諦世人惑倒名為
世諦。▲鈔斯則二而不二者斷仁王意不二而二
<pb n="332"/>
者斷涅槃意一二自在為真二諦者雙斷二經結
成無礙也或可此中有四句義初二句可知言一
二自在者若亦一亦二為自在即第三句非一非
二為自在即第四句遮過具德四句融通可知。▲
鈔昔人云下證前雙斷二經之意也二諦並故二
非雙故不二證斷仁王經也未曾各故不二恒乖
故而二證斷涅槃意也。▲鈔是非相待下如前出
世人知解為是世人倒惑為非相待故有真諦俗
諦名生言一諦為真者以前云世諦即第一義諦
故一諦為真也言二言成權者是非相待非權而
何有本云四言成權即指法相四真四俗為權也
然今順涅槃意不及二字。
鈔梁論下斥法相失意也以彼宗八諦區分真俗
別執者皆由智障覆故論意云由所知障覆所知
境令智不生甚於盲瞑都無所識既其真俗別執
豈為識真俗耶。▲鈔然法相下會也問上引梁論
豈法相不見此文理准法苑亦云二諦不定同定
異此云何通故此會也意云法相專務分析使法
相昭彰故法性不無分析務在融通使不生局見
故又法相豈令生局見耶法性一向不分析耶乍
觀則文同水火審推乃義符膠漆何者如其不委
分析何以明法相不混然融通何以袪法執融則
融於分析析則析於融通非唯不互相違抑亦遞
相成立不爾聖人設化本欲利根豈所說法互為
矛盾此則各據一趣入之義門但冀通玄理應勿
生偏滯也。
鈔真妄俱空下以此科正辯二諦空有即離別今
初二句疏文正辯二諦空有別義也此中有三宗
之義不同此真妄俱空一句即性宗義釋疏二句
以為能別非獨下二句所別二宗義空宗則真空
妄有以上仁王及次下中論智論皆明俗有真空
故言妄空真有者法相宗義也以初俗則空後三
俗及四真皆有故今云真妄俱空則二諦空有與
餘宗別也。▲鈔真非俗外下釋疏中次二句文明
二諦即離別中即義也其中有二例釋初約義齊
故影略以明之二則下約義不齊不壞相以釋也
以妄必真無自性故即俗可言真也如說波即濕
亦有真非妄即真如不變也有濕非波即靜水故
佛已證故者上約法釋此約人說以佛所證之真
不可言即妄也但言下成前引證可知。
鈔由上二諦下躡前二諦略標法性宗中道以揀
法相中道亦應名中道別也。▲鈔且約空為真諦
下以二諦多門故云且約。▲鈔不同始教如龜毛
等者此揀法相妄空義以彼說徧計情執此一如
龜毛兔角是以為空依他似有此性不空今以依
他有法因緣無性即空空即圓成而不壞因緣故
雖空不斷為即俗之真故揀不同彼也言若有定
是有下更以境對心明之影取前段若空定謂是
空便墮斷見。▲鈔中論下引證雙證上即有之空
即空之有及以境對心之義也。▲鈔非斷非當下
結成中道可知（已上皆釋上標中不斷不常四字也。▲鈔若滅故下
揀別法相釋上標中中道妙旨不唯約事八字也。
▲鈔上則下順結也言不壞有無而離有無者即
結上釋中即有之空雖空而不斷即空之有此有
非常等文也言有之與無非一非異者結上非斷
非常即中道之文也餘文可知。
鈔以性滅為滅等者謂所相有為諸法體性當體
即滅非謂真如體性即滅也以有為法體性即滅
方歸真性揀別法相有為法前生後滅今以全性
隨緣成萬法時即生即滅以全無自性故言不為
愚者說者以滅義甚深故無智之人難生信解恐
謗法墮惡道故。▲鈔淨名云下即菩薩品彌勒章
文也言三世皆空下鈔詞明生等皆無定相會三
<pb n="333"/>
世相即歸性空也。▲鈔故起信論云下但取四相
俱時而有一句證成四相同時也彼疏云若至心
源得於無念則能遍知一切眾生一心動轉自相
差別以一切眾生皆同本自無念故又四相中各
即無念故云以無念等故所覺四相本來無起待
何而有始覺之異以四相一心所成無有前後離
淨心外無別自體無自體故本來平等同一本覺
然本覺者如夢四相唯一淨心無有體性可辯前
後說言俱有且為融其前後則同時亦假施設是
故不唯諸惑四相同時一剎那中四相皆爾。▲鈔
所相法體者一切有為法也此有為法無自性故
隨法性而融通也言能相之相者生住異滅此能
相於有為法上有生滅等相有為法既隨法性融
通故能相生滅之相亦即生即滅無礙也。
鈔疏緣境斷惑等者易處大科難處略科大分為
二。
初總出教意（疏緣）
二消釋疏文分（二）
初總科兩段（而疏）
二別釋分為（三）
初影出緣境（今初）
二依文斷惑分（二）
初不二而二（二）
初牒定能所（若約）
二方釋兩義（二）
初不二（今且）
後而二（無二）
後二而不二（二而）
三別明證理（二）
初順明（二）
初惑即能證（照惑）
後智即所證（言照）
後反顯（非智）
鈔故十地經云下以斷惑之義稱難故先出教意
也經文正顯證智唯據甚深緣性不可說義故皆
非三時也言此智漏盡下且就見道智斷惑分為
三時如燈焰非唯初唯中唯後燋炷一一推徵三
皆不斷已上經則約性故不斷如燈焰初中後總
取方能燋炷前中後取故三時總取方說能斷已
上論文則約相故斷大品云菩薩非初心得菩提
亦不離初心後心亦爾而得菩提譬如燃燈非初
焰燋炷亦不離初焰後焰亦爾而炷實燋龍樹判
云佛以甚深因緣答涅槃二十亦云五陰雖念念
滅而有修道如燈雖念念滅而有光明故上經論
皆顯性相無礙無斷之斷大意可知。▲鈔而疏有
二節下疏雖有一節約鈔釋中影出一義以對前
始教中三義故今科為三節也。▲鈔若約緣境下
真體無二故不二不礙能緣所緣故云而二又雙
照真俗無礙境復有即真即俗雙照中道之智及
非真非俗雙遮中道之智遮照亦復無礙故又總
上之心境不同云二其性無殊云不二如是緣境
即是名證如也。▲鈔若約斷惑不二而二下性不
礙相也。▲鈔二而不二說為內證下相不礙性也
寂照以此段屬證理者非也此正明斷惑故以性
宗斷惑有斷而不斷（當二而不二也）不斷而斷方名斷也
具兩句故故前引經論有三時斷三時不斷方名
為斷也問若是斷惑何有內證之言答以此中能
合所故惑即如故方為真斷若能不合所惑不即
如非真能斷故以內證釋真斷也何獨斷惑前緣
境中亦具內證若不內證非真緣境思之言能合
所故惑即如故者有二師釋寂照等云上句釋二
而字下句釋不二字若助正云二句合釋二而不
二也上句能及下句惑即名為二上句所及下句
<pb n="334"/>
如唯是一性故名不二二釋隨取若約惑智對說
後釋近宗。
鈔疏照惑本無下第三別明證理指玄以此段科
為別明二而不二非證理者對前相宗三義義不
足也問既明證理何言照惑無本耶答此中鈔說
智有二能一能斷惑二能證理上說斷惑今明證
理以上字為初節今字為後節明文若斯無勞異
執又照惑無本豈非證理耶然有本云二智各有二
能即真俗二智或權實二智也言尋此妄惑都無
根本者惑自無本故無住體上自有本智能知此
為能斷智之本體也言非內非外者即淨名優波
離章意也彼云罪性不在內不在外不在中間等
言三世推求下梵行品意彼云過去已滅未來未
至現在空寂無作業者無受報者等言從無住本
等者淨名經云善不善法孰為本曰身為本乃至
顛倒想孰為本曰無住為本又問無住孰為本曰
無住即無本文殊師利從無住本立一切法言惑
體智體無二體者惑既以無住為本無住即實相
異名故與能斷無分別智其體不異也。
鈔疏照體無自下能證即所證也言即此智體下
起信論意也論云依本覺故說有不覺依不覺故
說有始覺乃至云無復始本之異等言若以下揀
法相宗能證所證不即也能證有為所證無為既
分能所非證如矣。▲鈔即迴向經文者彼疏鈔云
自有三意一約如體性空智外無如智體性空如
外無智二如智一味同一真體安得智外有如耶
三約事事無礙舉一全收謂佛智稱真收法界盡
差別之事皆隨理在佛智中所證如寧在智外此
約相入門又佛智即一切一切即佛智相即門也
上二約理事無礙後一約事事無礙全約如理舉
一全收即第二如智一味同真體義也。▲言更有
文云下亦迴向品文彼疏云一約離相能證相離
不能證於佛境所證體空故無少法與能證智同
止冥契無二故故楞伽云遠離覺所覺二約體融
佛即法界不應以法界更證法界故文殊問經云
若以法界證法界則是諍競如智一體如外無少
智為能證智外無少如為所證故無可同止影公
中論疏云法性不並真賢聖無異道即斯意也。▲
言如斯斷證下總結揀也緣境之義亦應結揀但
言略爾又但能如前緣境即能如前斷惑若能如
前斷惑即能如斯證理上之三義鼎之三足不可
缺也。
鈔世出世智者有漏始覺地前名世間智無漏始
覺地上名出世智又根本智名出世智契真體故
後得智名世（智達俗諦故已上根後二智單就始覺說也。
▲鈔始謂始覺下雙就本始說本覺即上如來藏
始覺即上二智有以始覺為世智本覺為世出智
者非也本覺即所證故言始覺修生義同無常者
據其修生義邊且許同於無常其實豈是無常耶
故次云今以始同本等如鏡新明合舊明豈有能
以合之二體此中即義亦無能所但義分之遮彼
異解故復言即。▲鈔恐人謂言下遮法相釋也以
彼宗立三常義莊嚴論云常有三種一本性常（即凝
然常）謂自性身本來常住故二不斷常謂受用身恒
受法樂無間斷故三相續常謂變化身沒已復現
化無盡故今遮之也。▲鈔淨名經弟子品云佛身
無為不墮諸數者彼疏云有為之身四相所遷數
也兜率偈疏云數有二種一數量二色心有為皆
名為數佛身無生離生滅相常也言以訶阿難者
以阿難晨朝持鉢於婆羅門下立維摩問其故答
曰世尊身有小疾當用牛乳故來至此時維摩詰
言止止莫作是語如來身者金剛之體當有何疾
轉輪聖王以少福故尚得無病豈況如來無量福
<pb n="335"/>
會如來身者即是法身非思欲身佛身無漏諸漏
已盡佛身無為不墮諸數如此之身當有何疾默
往阿難勿謗如來莫使異人聞此麤言等天台云
無病言病增謗也德圓言減損謗也佛身無生應
物現生有身則有病小乘執實故言謗也大乘知
應故非謗也豈復離此現疾別有不謗法身哉。▲
鈔若體外有智下體謂法身真體智謂自報實智
鈔涅槃第二下彼疏云初勸愚人一切莫說良以
愚人心未見法言多謬失是故勸其一切莫說次
教莫著唯當自責我今愚癡勸捨解心如來正法
不可思議教生信心是故下結勸莫說是如來身
不可思議故不應定說有為無為若正見下勸智
者定說無為以理正勸何以故下先問後答由說
無為令人正解起修趣向名生善法佛身無為而
無不為雖現身雲而不墮諸數即無為義為遮是
有為云定無為無為之義甚深（若見無為是可得者中間相分亦是
有為）如斯果德堪趣向故名生善法不說有為令人
捨謗不墮三惡名生憐慜言如彼女人者以前經
有喻云譬如貧女無有居家救護之者加復病苦
飢渴所逼遊行乞丐止他客舍寄生一子是客主
馳逐令去其產未久携抱是兒欲至他國於其中
路遇惡風雨襄苦並至多為蚤虱蜂螫毒蟲之所
唼食經於恒河抱兒而渡其水漂溺而不放捨於
是母子遂共俱沒如是女人慈念功德命終之後
生於梵天即接今所引善男子欲護正法等文也
今此以法合於喻也先舉喻善男子下合言以說
如來下法說如彼下喻明何以下顯護法相如是
之人下得果自然前經云慈念功德命終之後生
於梵天（以慈悲喜捨名四梵行此當慈故）本無求梵天之心名曰
自然又心地觀經說是女人以慈善根力故生色
究竟作大梵王當知慈心功德廣大應善修學言
乃至云者中間經云文殊師利如人遠行中路疲
極寄止他舍臥寐之中其室忽然大火卒起即時
驚寐尋計思惟我於今者定死無疑具慚愧故以
衣纏身即便命終生忉利天從是已後滿八十返
作大梵王滿百千世生於人中為轉輪王是人不
復生三惡趣展轉常生安樂之處以是緣故文殊
師利若善男子有慚愧者不應觀佛同於諸行文
殊師利外道邪見下與鈔引同彼疏云此教勸文
有二對一邪正對（有慚愧者是正外道是邪故）二持犯對（持戒比丘
下是持若言如來乃至死入地獄如人自處於己舍宅犯也三止言對（如來真實是無
為不應言是有為也）經次後云汝從今日於生死中應捨無
知求於正智當知如來即是無為（踈云結勸令捨邪心）鈔諸
經皆有下無上依經云若計諸行無常是名斷見
若計涅槃常住是名常見勝鬘經云見諸行無常
是斷見非正見涅槃常是常見等言餘義至下當
明者常無常義具足兩重四句至下自明。
鈔但諸經中一向辯真性處者此賢首清涼正立
唯此義爾所以異天台等師而圓覺疏鈔多明不
落三時五時指圓覺等二十餘部經為頓教此約
化儀目化法乃圭山之意學者不可不審。▲鈔亦
無八識下則無如始教所說謂八識自性謂自證
分尚無差別況心所變現相分等豈當有耶相應
分位固不在言。▲鈔心生下起信論文也彼疏云
真心隨緣故生妄境亦生若無明滅境界隨滅諸
識分別皆滅無餘故云心滅則種種法滅此即無
如終教所說真妄和合八識及諸境界差別之相
也。▲鈔故起信論下彼疏云如依病眼妄說空華
若離下應疑云何以得知因妄念生釋云以諸聖
人離妄念故既無此境即驗此境定從妄生又若
此境非妄所作定實有者聖人不見應是迷倒凡
夫既見應是覺悟如不見空華誰是病眼是故下
結真離妄是所執本空故真心不動故由一切諸
<pb n="336"/>
法皆即真如非音聲之所說非如文句之所詮言
語路絕表非聞慧境也非意言分別故心行處滅
非思慧境畢竟下非修慧境體遍染淨而恒無二
所以得無二者以在緣時始終不改變所以在有
為中得不變異者以不同有為可破壞故此則在
染不破治道不壞唯是一心結歸法體唯正智相
應故上來離言說下離偽名真畢竟下離異相名
如故云故名真如也言以一切言說下明言教非
實不可如言取也言但隨下釋成無實所以上云
離名字相何故復立此真如名釋曰假無實也。

華嚴懸談會玄記卷第二十六

音釋
嶮（虗儉切嶮巇也）。膠（音交）。漆（音七）。析（音昔分也）。袪（去居切＆CB17497;却）。抑（於陟切損也按
也）。丐（音葢）。襄（音廂襄水也）。蚤（音早）。虱（音瑟）。螫（施隻切蟲行毒也）。

<sarticle>華嚴懸談會玄記卷第二十七</sarticle>
蒼山再光寺比丘　普瑞集
鈔次文即云下彼疏云良以名依相立但是徧計
所緣故楞伽云相名常相隨而生諸妄想故名相
雙遣言說之極下約名釋疑疑云若假立名何故
不立餘名而立真如名耶釋云真如者言說之極
此後更無有名故攝論謂真如為究竟名故云言
說之極立此極名為遣於名如以聲止聲若無此
名無以遣名若存此名亦不成遣名如能止之聲
不歇何名能止耶故云因言遣言言此真如體下
迴向鈔云今謂此即非安立真如若安立說遣妄
曰真顯理為如同唯識意今正拂此二無法非真
何妄可遣則真非真矣無法不如何理可顯故如
非如矣此則無遣無立為非安立真如也唯就遮
詮頓彰真理此上明一切法界分義名界皆即真
如故云唯是絕言今結云皆是絕言者皆字（疏中是唯
字也）即前疏中一切法界字此約義結也。
鈔界皆性義以一切法性皆離言者此更不待遣
之方始絕言以一切法本性離言故又前但總云
一切法此別開四法界名無得物下事法界絕言
也如色心等名無得彼物體之功能色心等物無
當在名言下為所召實（下鈔云如人雖聞名竟不識面召火不燒口說食不
飽等）故事法界本性絕言理本無言故理法界絕言
也事理交徹下理事無礙法界絕言也理既徹事
何言理耶事既徹理何名事耶故知理事圓融本
性絕言事事相即下事事無礙法界絕言也一既
即多不可名一多既即一不可名多故知事事無
礙本性絕言問此事事無礙既是圓教所詮法門
何為頓中說之答教義云於三乘中（始終頓三教為三乘以此
智為三乘人所得故意明未為不共但同教意也）亦有說因陀羅微細等
（如淨名不思議解脫納須彌於芥子等也）而主伴不具等此一乘乘於
三乘引攝成根欲性令入別教一乘故今此但取
絕言之義不明自餘深玄也言名名不盡等者重
釋前三法界絕言以第四法界不思議義顯不更
重釋也言名名不盡者且如一色或名所緣所造
所變所生所樂所厭所依所招所迷所悟若別對
漏無漏心心所或名所受所想等隨意立名名不
可盡若以一名目之為是餘應悉非故事法界離
名言也餘二可知。
鈔謂迷真如下由迷妄之心迷如如性以成能詮
名所詮相此謂所緣妄境即前迷心名為妄想還
緣此妄境覺智悟名相無體本即如如此為真境
即翻前妄想便稱正智則無名相之妄境及其妄
想唯如境智心智心因如境方立則智體亦空如
境假智心方明本來寂滅相待無性故名空矣問
疏云五法三自性俱空今鈔何不釋三自性空義
<pb n="337"/>
耶答由義異故疏別言之以體同五法故鈔更不
釋也言三自性者即遍計等三性也即三無性義
故云俱空即相無自性性生無自性性勝義無自
性性也今言體同五法者四卷楞伽第四云名相
是妄想自性妄想生心心法名緣起自性正智如
如不可壞名成自性又前三性相即中引密嚴經
云名為遍計性相是依他起名相二俱遣是為第
一義即圓成實也前楞伽意名義相屬為遍計今
密嚴意約所遍計為依他也皆開之則成五法如
前已明合之名為三性如今所用五法既空三性
何有。
鈔況八識約事等者舉勝況劣也如智二法是理
尚乃空寂況八識之事耶問前云亦無八識差別
之相今何重遣耶答以八識是自性唯識學法之
者其相難忘故重遣拂既許四緣辨生為何緣生
若一一能生何故唯生一法若各不能生果云何
有若和合能生當知無性故廣百論云如人執燈
入暗求暗性相世俗諸法眾緣所成不任思求求
即散滅相應所變分位等法准此知之。▲鈔因有
我法下謂因有妄執人我法教說二種無我我是
當情顯現於理推之尚不可得無我但是空詮豈
可得耶此中五法與三自性八識二無我皆楞伽
密嚴等文問何不說餘法而說五法等答楞伽云
五法乃至二無我一切佛法悉入其中令皆遣拂
也。
鈔以心傳心下即達麼祖師之言但以契之義名
為傳玄出文外云不在文字也此因可和尚諮問
此法何有文字教典習學達麼答云我法以心傳
心不立文字故也。▲鈔成上訶教者教說本令理
達而因聞教迺著言生解故訶執教也。▲鈔法雖
無量不出色心者如五蘊攝百法一蘊是色四蘊
是心也。▲鈔凡是有相下金剛經意也泯心下以
相待意明是心皆泯心境兩二下雙拂言心無心
相者即二祖求安心達麼曰將心來與汝安於是
推求竟不可得曰心無心相曰即是安心也故說
生心下合歸疏文言生心下覆疏上義非但生於
不出離心唯正念之餘故云餘心也縱生下拂其
細念有所得故。▲鈔故下經云下須彌偈讚品文
也疏鈔云一事無生緣生之相即無生故二圓成
無生實本不生故遍計亦無生既本無生故亦無
滅諸法如即是佛如無生滅佛體本當觀稱於如
則佛常現如自性不生解法契之名為如法心如
其法不生則了了常知而無分別了解行相非謂
空秪解於不生之義耳。
鈔為迷眾生乃至無佛無眾生明疏中無佛義也
執佛言無佛下明疏中無不佛義也又只詺下別
是一義顯無不佛前顯遣無若執無佛即有少法
可得故云無不佛乃以無不佛為能遣非取無不
佛也今云無佛為真佛即詺上無佛便為真佛故
云無不佛也。▲鈔性空即是佛下證後義也亦須
彌偈讚品文疏云心冥性佛故止絕思求故造心
皆妄絕念方真念本無自斯絕亦滅。
鈔若有生心下明疏中無生佛尚不有下明疏無
不生亦有二義初執無生為是故以無不生遣之
又一切法下二約表義法既不生則般若真生故
云無不生也言生與不生反覆相遣者以般若真
生遣一向無生以法無生遣妄心生言反覆相成
者以般若真生顯法無生以法無生顯般若真生
故。▲鈔唯亡言下乃什公悟玄敘文也具云夫玄
道不可以設功得聖智不可以有心知真諦不可
存我會至功不可以營事為唯亡言者可與道合
（同今所引）雖云道合無心於合合者合焉雖云聖同不
求於同同者同焉於無心於合即無合無散不求
<pb n="338"/>
於同即無同無異超非於百非之外非所不能非
焉忘是於萬是之內是所不能是焉非所不能非
則無非矣是所不能是則無是矣無異無同故怨
親無二無是無非故毀譽常一夫然則幾於道矣
問明鈔釋云亡言者捨筌蹄也道者虗通玄道雖
云道合無心於合合者合焉虗懷者離取著也理
揀於事冥心者不己見也真揀於俗遣智者泯能
證也聖揀於凡雖云同聖不求於同同者同焉怨
親無二毀譽常一夫然則幾於道道理真聖大同
小異然上三即法後一約人又禪經序云遇非其
人則幽關莫闢得意亡言則中途授與故云唯亡
言者可與合道等。
鈔然淨名第二等者彼疏問云亦有餘數云何獨
說不二答夫眾患者有待攸生故總云二兜率偈
讚疏云乃至百千亦名為二以皆相待故今乃以
不不之此法可軌所由稱門悟達云入維摩問眾
菩薩曰云何入不二法門法自在菩薩曰生滅為
二法本不生今則不滅得此無生法忍是為入不
二法門如是三十二菩薩所說不二之理大同皆
說已竟俱問文殊文殊下答也彼疏鈔云明真體
離言故不可說無物曉示故不可識是以離諸問
答言默然下一顯語默平等二恐執言是而默非
故歎曰善哉下肇公云默領者文殊其人也為眾
待言所以稱善生公云言跡盡於無言故歎其為
真也。
鈔然此經意下直就所顯宗同前後共顯不二中
道玄旨言若辯優劣者明迹有淺深一諸菩薩以
言顯實相法二文殊言既能遣言斯之為言言之
至也三維摩無言顯理肇公曰有言於無言（文殊言也）
未若無言於無言所以默然四文殊以言印可彼
默故又明能讚之言即所讚無言以稱無言為善
豈自言存耶乃是言皆無非要一向離言恒默也
若欲合者下除三十二菩薩故言但為一義者明
異跡同歸故初文殊以言顯無言令因言契實次
淨名以無言印文殊所顯無言後文殊以讚言印
可淨名所印無言初一所顯後二所印豈有異耶
斯則聖人悲深接物善巧但可蕭然無寄理自玄
會言後二大士下淨名可爾文殊雖言猶如打靜
止聲聲既止已靜豈打之故雖言亦名無言本不
在此言故言若無諸菩薩下反顯相成若無以言
遣二空有絕言深理何由以顯此亦三十二菩薩
於理之要故不除之故東坡有讚略云我觀三十
二菩薩各以意談不二門而維摩詰寂無言三十
二義一時墮我觀此義亦不墮維摩初不離是說
譬如油蠟所成燭不以火照終不明忽見默然無
語處三十二說皆光焰正同此義也言言與無言
雙亡者以相待故皆無自立本來平等故云皆真
入不二故言雖三節者從最初三重說故除後文
殊讚也文雖三節至理唯一今取最後淨名默住
為頓教義理極顯故。
疏五圓教唯是無盡法界此句總標次二句略出因
由初句約性後句約緣即法性融通門緣起相由門
意也相即下略提宗法即十玄門五門可以意得十
十下總結餘義義分下指廣可知。
鈔十十法門下總指經文十數十身乃至十通即
經所明十也十種玄門下即疏所立十也以順教
理表義無盡圓而復妙彰異餘宗顯別教故言多
皆十句者不必定爾故云多也但取表故一一更
以六相圓融詮說至此方顯圓教問法相宗中說
以昔諸師立教皆無聖言可憑故不依之深密三
時文明理正今判為五教依何聖典若無教可憑
還似昔人如其有教何者是耶答向來一一引教
證成何以言無問散說之教可有總依一典是何
<pb n="339"/>
答彼立唯識一宗尚引六本大乘經十一部大乘
論況今判一代聖言豈一經一論而能盡又彼亦
立頓漸二教復依別文故知採集眾典理彌宏遠。
疏總相會通等者探玄記并一乘教義皆正立教中
云然此五教有開有合亦有五重等與今疏同清涼
巧用賢首之義復頗改易會古諸師所立令不相違
是知五教亦不定五。▲言亦會取諸說者但會前順
不會上違只由此會故知諸師各窺一班今立五教
方得全豹也。▲言或總為一下廣疏鈔云圓教攝於
前四一一同圓如海中百川滴滴皆具十德及百川
味不同江河雖千萬里終無海之一德則唯是如來
一大善巧一音演說。
疏或開為二中探玄記唯一義今疏三義而第三用
探玄而復改易故探玄但云或開為二謂一乘三乘
前諸教中雖有存三泯二不同然皆通三乘趣入故
名三乘教後一直顯本法不通二乘唯是一乘即智
論中詔共教不共教此亦同上印公等立二教也評
曰探玄三一則前四皆三乘後一唯一乘今疏若第
二義立三一則約對權顯實前二是三乘後三是一
乘今第三義方同探玄然不曰三一乃謂平道屈曲
爾故彼疏云然皆通三乘趣入故名三乘教此改云
而對三顯一曲巧順機意三四二教雖泯二異前而
非三乘然曲巧對三顯一非是直顯本法故同屈曲
也而探玄意云通三乘趣入之一乘既通三入非是
直顯本法雖云泯二然通三乘故前四皆三乘教也
後一唯一乘故配印公二教也故此科兼下二科以
乘就教義多改易故上疏云今先用之後總相會通
有不安者頗為易改正指此等也。
鈔雖則泯二等者無聲聞緣覺之二乘以皆有佛
性咸歸一乘故言同前二教者以終頓之一乘同
前小始俱為屈曲皆對根曲巧說故。
疏三或分為三等者此科亦用探玄仍有改易故彼
文云三分為三謂小乘三乘一乘智論既將此經為
不與二乘共故名不共即是一乘大品等通為三乘
同觀得益故名為共即是三乘義准此四阿含經既
不共菩薩亦名不共即是小乘（餘會梁論等同此疏）評曰今疏
明言次一三乘後三一乘或於中後一是不共一乘
則顯三四亦破異一乘也而探玄記既以此經為不
共即是一乘故知唯後一教是一乘中間三教為三
乘此同教章顯法本末上開一乘下開愚法也故今
疏以乘就教已改探玄也又以今文驗知會梁論妙
智經部異記亦以乘就教文同意異也宜審詳之。
鈔即三乘中小乘者如臨門三車引諸子得出即
愚法二乘得出則共得此三車故云爾也。▲言後
三是一乘者疏有二意一通是一乘今取通意故
云後三是一乘也。▲言前會三乘一乘已引者有
本云二乘一乘悞也又疏云部異執疏前云部異
執記是知即部異執論疏第二卷說也。
疏四或分為四等者探玄云或分為四此有二義一
於上共教中約存三泯二開二教故為四（云云）評曰
今疏但改於上共教中約在三等云中間三教存三
等也所以改者亦由以乘就教與探玄不同故彼分
三中以中間三乘為共教三乘前未開三四二教亦
是一乘此方就上共教三乘中存三泯二別以深密
等存三為同教三乘法華等泯二為同教一乘故知
探玄唯此一科以三四二教為一乘也若教章直以
中間三教為一三乘教及分四教但有小漸頓圓無
此義也所以無者以教章正以深密後二時為始終
二教至探玄方自改深密後二時皆始教故探玄方
有同教三乘約深密也今疏不云共教而改云中
間三教者由前以三四二教是一乘不同探玄於三
乘中開出不可云共也却以三四二教與始教為中
間三教也於此約存三泯二分三一也。▲言同教三
<pb n="340"/>
乘者取三乘同得之義故第二第三皆名同教同教
三乘得三乘果同教一乘三乘人皆得一乘果同同
教一乘許二乘迴心皆入一乘故名同教別教一乘
豈不許二乘人迴心得入別教一乘耶既許得入亦
應名同答雖許得入欲顯不共乃稱別教故聲聞在
會如聾如盲又顯勝云別若爾別教小乘亦應有顯
勝義答彼唯小故云別則名同義異也。
疏二約歷位下探玄教義皆同教引楞伽云如菴摩
勒果漸熟非頓如鏡中像頓現非漸依此立名也。
鈔始終二教皆悉歷位者教義云始終二教所有
解行並在言說階位次第因果相乘從微至著通
名為漸。
鈔前立教中者即上分四教中以法華為一乘同
教等字等取深密為三乘同教阿含為別教小乘
也通意可知言容有多教者容許有多不必定多。
▲鈔上來開合下一段鈔文科分為三。
初結前生後（上來）
二立教分宗（二）
初立教（二）
初汎分二教（三）
初正立（若欲）
二引據（故法）
三指同（亦即）
後勒二門釋（二）
初總敘二門（二）
初對小顯大（然諸）
二對權顯實（若對）
後逆釋二門（二）
初對權顯實（二）
初方便教（則於）
二真實教（就真）
後對小顯大（二）
初方便教（又小）
二真實教（大乘）
二分宗（若就）
三謙讚從古（教如）
鈔上來開合徧收理無不盡者結前賢首所立或
開或合會昔諸師開合理盡依此亦可下生清涼
新明立教之大意也。▲鈔然諸經中下以前汎指
二教同於半滿或隨自他意或三乘一乘無定所
屬今勒定為二門釋也。▲鈔行布即始終之教者
此有二釋一云由始教望小乘為大乘屬方便中
收若望圓融與終教同是行布亦屬真實中攝亦
如半滿意也即一乘真實中兼大乘真實義也二
云始字誤書即終頓二教也即一乘真實義故貞
元疏亦云實教頓教並皆不融為同教一乘圓教
圓融具德名別教一乘故二教皆行布也問終教
可爾頓教何名行布答一理不融故亦行布也准
此則對權顯實中開二為四若列名者一小乘教
二大乘教三行布教四圓融教。
鈔大乘之中有多差別者開大乘為七例也一直
顯一乘者不對昔權故二開權顯實者開除方便
顯真實故三會權歸實者會昔有餘歸一實故四
斥權讚實者斥小權施讚大實故五權實雙明者
法實乘權二義齊立六帶權說實者本欲明實以
根猶劣仍帶權說七帶實明權者以是三乘權教
垂實中漸引攝故然五六七皆般若者以不同法
華等開會以明一實而般若既未破會故致權實
體例有三雖有三例皆具權實故言勝鬘小似法
華者彼經云若如來隨彼所欲而方便說（開權也）即
是一乘無有二乘（顯實也）又云決定了義入一乘道
以開權顯實故云似法華也而不明說十方國土
唯有一乘無二無三等故唯小似也言央崛經小
<pb n="341"/>
似涅槃者彼經偈云一切眾生命皆由飲食住則
是聲聞乘斯非摩訶衍離食常堅固云何名為一
謂一切眾生皆是如來藏畢竟恒安住乃至云
是故說一乘唯一究竟乘餘悉是方便釋曰總有
三十九頌具十一門一飲食門二眾生門三名色
四三受五四諦六五根七六入八七覺分九八聖
道十九部經十一十種力門門之內皆先明聲聞
之權後會入一乘之實最後結云唯一究竟乘餘
悉是方便然猶未顯說一切眾生皆有佛性凡所
有心定當作佛故但云小似也言於上七中下謂
上已略指自餘諸經等或有全似或小似等上之
七類者各以偏增類例攝之成異也上來約對小
顯大中開成八教小一大七列名可知。▲鈔若就
大乘下上約所詮立教此從所尚分宗即用起信
疏五宗義也彼云一隨相法執宗二真空無相宗
三唯識法相宗四如來藏緣起宗五圓融具德宗
今唯後四宗及空相二空遷其次耳問何不列第
一隨相法執宗耶答是小乘諸部故前鈔亦云小
乘居然易別故不列也唯就大乘分後四宗耳。▲
鈔如來聖教下聖人垂教理趣深遠廣無邊涯雖
如此分判不可局執為是即疏主謙讚從古判也。
疏第二化儀前後者然上總標云後會化儀前後貞
元疏云或謂初成說小或初說大後方漸次或初有次
空後中等異解不同故今會通一代時教且略啟十門。
疏本末同時者教義說別教一乘為諸教本末謂三
乘小乘從本所流故又大乘為本小乘為末此但義
言本末非先本後末等。
疏初度陳如等者大智度論二十六說佛語諸比丘
乃往過去無量阿僧祇劫有大林樹多諸禽獸野火
來燒三邊俱起唯有一邊而隔一水眾獸窮逼逃命
無地我爾時為大身多力鹿以前脚跨一岸以後脚
距一岸令眾獸蹈脊上而度皮肉盡壞以慈愍力忍
之至死窮後一兔來氣力已竭自強努力忍令得過
過已脊折墮水而死如是有久非但今也前得渡者
今諸弟子最後一兔須䟦陀羅是也。▲言如密跡經
等者探玄具云如密跡力士經佛初鹿苑說法之時
無量眾生得阿羅漢果無量眾生成辟支佛道無量
眾生發菩提心住初地等乃至廣說大品亦同此說
以此義故後時亦具說三乘以諸大乘經於中雖有
權實不同皆具三乘。▲言其中不通小乘者問圓教
語廣尚說無量乘豈獨無小乘耶答此但無局執之
小乘故經云但破彼執不破彼乘融通之者誰遮無
量言更無異說者顯深一乘廣無量乘圓融無礙是
此所說更無局執之異說也。
疏此有五類等者問人有五類法有幾種答十地品
云又知眾生正定邪定不定相等五種三聚十地論
中備釋下疏鈔云一三乘聖人定有性即正定聚外
凡及定無性（一期久遠非究竟無）即邪定聚內凡不定聚二正
見（即無癡也）定起善名正定聚邪見定起不善名邪定聚
涅槃經說邪見定起惡業無貪無瞋不定起善無正
慧決擇又不撥無因果率之則清昇任之則鄙替故
曰不定（下言不定准此知之）三五逆招惡道邪定信等五根招
善道正定非此二名不定四翻八正名八邪外道邪
位定聲聞正性離生正位定暖頂忍名不定五妬恡
惡行不轉邪定相修無上聖道正定相離此二不定
相今疏中四為善根眾生義當前正見定起善及信
等五根定招善道并修無上聖道名正定聚故出現
品云決定善根眾生能被之法通於五乘今疏中為
邪定者無種性名邪定能被之法即人天乘或通前
五種邪定能被之法亦通五乘故其不定聚通五乘
法被從在正定邪定故不言之是以日照高山喻中
經云乃至邪定即超此不定聚也若爾何故出現鈔
云會權歸實先棄人天非出離故如平地落照耶答
<pb n="342"/>
此且約顯相故作是說豈邪定聚人但堪聞人天之
法耶自淺之深且配人天乘法亦非尅定。▲言如出
現品日照高山喻者如前為教本第二鈔中已釋言
三千初成喻者經云譬如三千大千世界初成時先
成色界諸天宮殿次成欲界諸天宮殿次成人天及
餘眾生諸所住處如來出現亦復如是先起菩薩諸
行智慧次起緣覺諸行智慧次起聲聞諸行智慧次
起其餘眾生有為善根諸行智慧此明佛在世時以
大乘為本小乘為末言十八及本二下即文殊問經
也明佛滅後二十部亦以大乘為本也又於自小乘
中大眾上座二部却為本餘十八為末也。
鈔故攝末歸本等者因述所揀乘文便解次段疏
文言如四大聲聞者即須菩提迦旃延迦葉目連
也此人初從在佛會隨佛至法華方悟入故故云
備歷小大二者先稟小等者以先受小法此世未
迴心入大故若爾豈不濫本末同時中始終俱小
耶故鈔答云而聞後時說大等若始終俱小者不
聞後時說大也貞元疏云由此類故如來滅後學
小乘者不信大乘謂佛一代時唯說小故今非其
類也後稟受大乘人此世中未必從小乘來以有
今世頓悟入大乘根故問豈不濫前始終俱大義
耶鈔答可知。
疏依無量義等者經云初說四諦為求聲聞人八億
諸天來下聽法發菩提心（今正取為聲聞人也）中為處處演說
甚深十二因緣為求辟支佛人（即疏中次說中乘也）無量眾生
發菩提心（此頓悟人中稟大也）或住聲聞乘（此後時聞中乘聲聞性定者）次
說方等十二部經摩訶般若華嚴海空宣說菩薩歷
劫修行（即疏後時說大也）而百千比丘無量眾生發菩提心
（此通二類若歷中小大即是初類若今頓悟大乘即次類也）或住聲聞萬億人天
得須陀恒乃至辟支佛因緣法中（此即未必後時稟大以小性定故一
類也）。▲言深密妙智雖復二時三一不同者謂深密第
二時說一乘第二時說三乘妙智第二時說三乘第
三時說一乘而皆第一時說小後二時說大於中有
小乘為末大乘為本有小乘及三乘為末一乘為本
也探玄揀云此即無量義經合大開小深密等合小
開大謂為於大乘開於權實然於先小後大義則同
也。
鈔五眾之生滅者從疏云般遮塞建陀此云五蘊
具十一種義積聚義故名蘊（彼少引對法云過去已滅色二不來未至
色三現在生未滅色四云五根色五外五塵色六塵有對色七緬無對色八劣不可茛色九勝可意色十
近可見處色十一遠不可見處色色之蘊盡有此十一種色此十一雖不可總聚其體以俱是色故若名
若義略為一聚故名色蘊受想等蘊類此可知今名為眾眾是聚義依五
蘊法以辯四諦今說捨權就實難解之法言少能
信權實相違法深奧故則以一乘為本小乘為末
可知。
鈔所以此中等者問前標列十門何以纔釋四門
已竟乃總結之答以前四門義已略周藏和尚立
但有前四者即探玄記說今敘亦有改易下之六
門者即收教義等異說前四門之外更有別義明
十以顯玄奧亦不但此十為盡又前疏科云會化
儀前後此且會諸教所說及諸師立化儀如依本
起末等會前吉藏故前疏云此判全約化儀及光
統頓漸劉公頓漸印公曲平等不但如斯更傍收
異義如下具明。
疏或從小次入三乘後入一乘者此如梁論如來成
立正法中說此與攝末歸本門別者彼約先小後大
通相而言今約機不定小三一乘次第而入也言亦
有從小直入一乘者據賢首五為中轉為要從小轉
為共教菩薩方入一乘無從小直入一乘故下疏主
改為權為令小乘下見聞種直入一乘未必皆從三
直入一乘也言隨聞一句異解不同者如前一無常
為耶多種解者是也。
疏若異聞等者根解萬差五有多知小知全知望知
<pb n="343"/>
者為不定互不知者有少不知多不知全不知等望
不知為祕密顯密亦得同時。
鈔天台八教等者其頓漸二儀如第四門初根聞
頓後根從淺至深。
疏七上來諸門一時頓演者問如初門始末常定次
門異時常定等如何一時頓演答多劫尚不乖剎那
如前所說豈可礙耶以一念即多劫故不妨始終一
化及異時常定多劫即一念故一時頓演問前本末
同時門中始終一乘已攝九世該前後等此一時頓
演門如何攝耶答彼攝九世等義皆此一時頓演。
鈔淨名第一等者肇公云無說豈曰不言謂無其
所說亦無所詮示法終日說示而未曾說示無聞
豈曰不聞謂能無其所聞亦無所得之法故終日
聞而未甞聞終曰契法而未甞得法。▲鈔知諸語
言皆謂是邪者或唯攻言說或執言不捨皆失正
道非邪而何。▲鈔故第三云下即四卷楞伽第三
也如世尊所說下大慧菩薩牒先說言不說是為
佛說者不即無也言無說是佛說也大慧白佛下
徵其因由佛告大慧下為彼開釋言緣自得法者
緣即緣由義也此字貫二句謂緣自得法緣本住
法也謂因此二法故不說是佛說也言自得法者
謂如來自所獲得離言念之法性即是證道佛佛
證道皆等離言說垢顯實德故止觀云緣自得法
是證真諦性也言無增無減者法身體同故言離
言說妄想者不思議也離文字者離假名也離二
趣離說所說想所想名所名等二也言云何本住
法下本住法即諸法自性本自無說不礙聖說雖
不違法本自性即是教道言古聖道者即古聖所
行教道謂一切聖人皆從諸法自性本自無說教
之道也如金銀等性者喻教道恒常住世今古無
差若佛出世若不出世教道常住故言如趣下更
以喻顯雙喻前二也城喻自得證道法道喻本住
教道法喻則從道向城法則依教悟理。▲鈔有云
下通明無色聲所以上唯辯無說所以爾言十卷
楞伽下以墮文字法證上過患之色聲不墮文字
法證上無過患之色聲也佛既不說墮文字法受
法者執著文字豈聞深法耶言是妄語者以所說
不真正故。▲鈔三傳古下但傳述古佛之教故有
說非於古佛所說法門之外更有新說故不說。▲
鈔然即以此為他為自下上為自去聲呼之因也
將也下為字平聲呼之是也作也即此無盡三業
以悲願為因由他眾生感為緣而有應眾生之無
盡三業非是佛正所感之果即此無盡三業便是
作自佛之三業故云為他為自也下經文下兜率
偈文證上悲願所成也。▲鈔五本質影像者謂佛
平等三業為本質差別色聲為影像即此本質與
影像為增上緣眾生善感為親因而有差別影像
得起言無彼差別者即佛無彼眾生心上所現差
別影像色生故說非有即不說法也佛果大悲大
智而能與眾生差別見聞為增上緣故云因質言
有影者令彼所化根熟眾生心中現佛色聲說法
是故聖教唯是眾生心中影像問准教體中此名
唯影無本何故言因質有影耶答此言質者不同
法相妙觀察智相應淨識之所影現名本質教今
以佛果大悲大智為眾生所託義名為質故次鈔
云本質無者順自所證故其影像若屬眾生是眾
生境界若望於佛託佛為質方能得起是佛即體
之用故次鈔云影像有者順古聖人即體用故既
通兩向不同前影像但屬眾生。▲鈔所以疏不引
下難云既有五義疏何不說答以不出楞伽二因
故言宗通下雙證上緣自得法及本住二因也不
出此二下總結也問既不出二因疏何不說二因
答但引不說經文即知有向來不說之義若爾鈔
<pb n="344"/>
何故廣說答小有異相故今敘之問上言無說豈
一向無說耶答上雖解說默然因由皆兼帶有說
旨意也思益下引證兼有說也斯皆下總釋經意
貞元疏云約心智正說法時即常無說以佛無心
當此說故由此六義（彼立六義前五同刊定第六即此約心智也）故說
如來不說一字不說即真實說也如來教門示人
無諍法消者成甘露不消成毒藥等。
疏九此上諸門等者前八門但明一代興化為門今
盡通三際皆然。
疏十上之九門下以一念中攝重重無盡時中重重
無盡化儀一念既爾念念皆然一塵中攝重重無盡
處重重無盡化儀一塵既爾塵塵亦然又以時中具
處處中具時等則玄之又玄矣言融取前八下貞元
疏云若離前無可重重故。

華嚴懸談會玄記卷第二十七

音釋
緬（彌善切微絲也又思也遠也輕也）。茛（古恨切草也又居萬切）。

<sarticle>華嚴懸談會玄記卷第二十八</sarticle>
蒼山再光寺比丘　普瑞集
疏未知圓義等者問既云圓義豈有分齊既云分齊
豈得稱圓答下說四門皆隨其一門攝義無遺故各
立十門以顯無盡乃至一塵何所不具故迴向品云
得解義趣無盡藏善知諸法理趣分齊等。
鈔謂前教攝中不別明攝等者通妨也妨云如前
藏攝先明藏後明攝其教攝中唯明教不別明攝
何故今疏云已知此經總屬圓教故此答也然唯
約彼五教攝於此經若約此經攝彼五教者則此
經總攝五教以能包含無量乘故故此疏云乃至
人天總無不包如前藏攝中疏云若約此攝彼乃
至聲聞亦此經攝此能包含無量乘故。
疏然此教海等者教海之言二說有異若決擇玄鏡
等記即指上圓教也以上徵圓義此牒釋圓義故若
寂照等則指此經為教海也謂此部經教所詮法門
如海宏廣深玄故云包含無外若此指圓教者何以
鈔釋其義云即下四門之二等以四門是此經之分
齊故前文雖徵圓義亦徵此經之分齊故思之言橫
收者約深廣以分橫竪也言五教者總相而言也。
鈔初二句總標下一節鈔文釋九句法說之疏口
科分三。
初二句總標深廣（初二）
次五句別釋深廣（二）
初二句釋深（二）
初標牒（色空）
二正釋（二）
初一句具法喻明深（二）
初標具法喻（然言）
後別釋法喻（二）
初喻說（二）
初第二門義（如海）
後第三門義（空微）
後法說（二）
初第二門義（總攝）
後第三門義（疏事）
後一句別約法明深（總用）
後三句釋廣（疏諸）
後二句雙結深廣（總無）
鈔然上二句言含法喻者二字誤書應是一字言
含法喻者此段大意雖是法說然於此句言含法
喻也以前標中言教海故。▲鈔如海等者此喻諸
說不同若決擇及寂照記連天一色者色即海色
<pb n="345"/>
空即天空下海上天相連一色一際難分取疏中
空色二字喻第二門攝歸真實若集玄記色即天
色空即海空相連一色為喻可知若會解記雙取
上二色則雙取天色海色謂海中所現天之青色
與天上青色上下相映混同一色非唯約海色亦
非唯取天色而空字亦雙取海中空淨與天色空
淨同一虗明故云一色也非正目海空亦非但約
天空等為喻同前。▲鈔空徹海底者喻理不礙事
海映空天者喻事不礙理即疏中全取一句喻第
三門理事無礙。▲鈔德用重重下問上已標二句
釋深今又標即唯明深豈非重耶答此揀別前句
故言唯也廼有二意一前句兼喻顯之此深唯就
法說二前深兼通同教此唯就別教也通德相業
用二種十玄等故問下語深一乘中立四門何故
釋深但說後三門不言所依體事耶答理實圓教
事法界亦極深玄但於常情深義不顯故略不言
又初門是法後三是義義依法立明法不離義故
略不言故玄鏡云法界之相要唯有三而總具四
種其事法界歷別難陳一一事皆可成觀故略不
明總為三觀所依體事隨一一事皆為三觀之所
依止（此釋法界觀意已兼縱奪之義。▲鈔釋上廣也等者即此一
部經中全收五教之義問本以義分教不約部帙
而判今此經既有五教之義合分為五教中攝何
故只在圓教中收答以此經所說五教義與餘經
中五教義為本而皆混融無礙故總屬圓教言如
二地下指經說處經說十善戒法人天心受持名
人天乘戒聲聞緣覺菩薩如來准上言之但是一
戒隨心成五今唯取人天也等字等取初地明施
復顯人王即是人乘二地十善十善是欲天乘三
地八禪是色無色天乘明其最劣故疏云乃至人
天總無不包問人乘天乘五教何收若小乘中攝
既言全收五教何有人天教耶如其不攝五教何
能攝法盡耶答下宗趣中疏鈔說立教必須斷證
階位等殊位等無多故但有五人天乘既無斷證
等義故不別立為教以是漸入小乘方便從在小
乘中收今以世出世法異故於五教外特云乃至
人天等也思之。
疏其猶下正喻廣義然是即深之廣故異百川也。
疏前之四教不攝於圓圓必攝四教問上云教海即
指此經今法合中何故合於圓耶答雖舉圓教亦目
此經以此經總屬圓教故。
鈔以四教合於百川者問前法說中此經如海全
收五教之義為廣則應五教之義合於百川此經
合於大海云何不爾答若然則但能顯如前所說
一義今更彰異義故別合之意明此經所詮五教
義中有能同前四教義如海內百川之味所同前
四教義如海外百川圓教體無不備義無不周故
如大海。▲鈔雖有戒善等者但戒善名同而一一
戒具德無盡稱法戒故如持一不殺戒殺等一切
惡俱能防慈悲等萬善咸發以事事無礙故稱十
玄無礙觀心行起解絕之時何惡不防何善不發
以一防一切防一發一切發等言以彼不能事事
無礙故者終教唯說理事無礙頓教唯明言思斯
絕之理故彼但不得事事無礙尚不同之況小乘
不得始教之二空始教不得終頓之事理無礙等
耶言其猶下江喻頓河喻終溝喻小洫喻始溝洫
者論語包氏註云深廣四尺曰溝深廣八尺曰洫。
鈔約其所通等者通者同也能同同彼所同故又
復互通方是能同所同不爾即不名通因緣即十
二因緣十如謂一徧行真如（徧謂周徧行謂有為色心等為初地菩薩
達一切法無我證得二空真如此所證真如徧一切行無有一法不是真如者）二最勝真
如（二地菩薩無漏智以離破戒垢染性遮二戒最勝功德皆悉具足故）三勝流真如
（由證此真如故便能流出殊勝教法也）四無攝受真如（若四地已前有我執故即
<pb n="346"/>
有繫屬攝受若至四地斷彼我執所證真如非彼所依故五類無別真如（若四地中
未證此真如未得無相觀見生死涅槃自他情類皆有別異至五地內後得智中已得無相觀觀生死涅
槃等類而無差別所證真如從此彰名六無染淨真如（依辨中邊論菩薩因證此
真如於諸法上得無染淨所證真如從此彰名若唯識論即當體彰名真如隨障不染隨智不淨如玉性
潔泥不能染）七法無別真如（依唯識說法即能詮教法無別即所詮真如真如不
隨能詮教法而有差別故若辨中邊論菩薩證此真如已得妙無相道能達諸教法體差別故立名也
八不增不減真如（如諸聖人斷諸染法時真如亦不減又諸人修諸淨法時真如
亦不增）九智自在所依真如（智即能依真如即所依能依之智證此所依真
如已便於四無礙解而得自在故為名也十業自在真如（業即菩薩事業謂神通陀
羅尼及三摩地并身等三業謂此菩薩隨欲化作種種利樂有情之事皆悉無滯名謂自在也）如次
配於歡喜地等十地證得。
鈔如海有百川之水水義同也者謂海中百川之
水與海外百川之水水義同也海中所以有百川
水者由百川朝宗于海故也問此但收自圓教中
能同前四教義既不收所同何名全收答教義說
圓教具四教以攝方便故意以圓教中有同前四
教義欲引攝前四教根方便令入圓故根既入圓
教亦入圓如百川恒入於海依於本法恒流出前
四教末法漸化彼根如海恒流出百川恒出恒納
何有一滴非海水耶則無有一法而不收也故教
迹鈔云如海潛流四天下地有穿鑿者無不得水
則皆海水是知無有一法而不具德圓妙若不收
所同何以須言水義同也此言成無用故若擇決
記唯收能同此釋難依言無其所病下有本云局
字亦通無小乘唯證人空理唯行自利行之局病
無始教化五性之根說三乘法之局病無終教唯
明事理無礙不說德相業用該徹五收之局病無
頓教唯明絕待真理之局病如海外之百川不同
鹹味不具十德等可知。
疏語廣名無量乘者無量乘有二義一約一切法門
但有運載義者皆得稱乘故云無量乘二約事事無
礙一即無量等故云無量乘經云或有國土說一乘
或二或三或四五如是乃至無量乘今約初義此廣
義中從一至無量皆具故若語深玄唯顯一乘也問
教與乘何別答一由名義不同二則言教必是能詮
言乘乃是所詮但非所詮別義耳。
疏一乘有二等者然別教名義諸說義同同教名義
總有四說一若教章中謂同教一乘者要一乘三乘
和合不異若唯三名三乘教唯一乘即別教具三一
名同教也（此約三一具故名同）二若前總相會通分四教中第
三名同教一乘者要終頓二教同泯二故名同教一
乘也（此約終頓一教泯二是同非只合終頓為同也正約終頓同無二乘故云同教一乘也）三
此中同教要圓教與終頓二教義類相似故云同也
（此中圓覺同彼終頓故云同教不約終頓亦名同教若云終頓二教名同教者彼有其所病不能同此圓教以
此同中必有別義故若約終頓二教自相同者漸頓有異安得是同若約泯一是同自非今義亦不是合終頓
為同但約同泯二故同也所以辨此義決擇集玄所同二教亦得稱同教一乘是則江水應同海水現是江水
不鹹豈有同義故知海有江水可得稱同江無海水不得同也法中可知又知終頓二乘合為同教頓漸自殊
將何合耶此義甚顯宜得悉之）四此中全揀前四不攝於圓約別義
說若此中全收圓必攝四約同教義說故行願鈔作
此指也此約圓教收前四教同成一教故云同也故
下鈔亦云若同諸乘約融通說乃至以圓教如海包
含無不具故（此義亦同教章所詮差別中收前四教為同教也若以前四並是三乘亦是初
義以初義具三乘一乘故少異全收以全收必約如海具百川說收少異三一故以法華為同教也然大旨是
同故云少異）然上四義收攝同教體勢略盡有同此類以
義收之則無所濫涉矣又餘三義諸祖共有同頓同
實清涼新加唯約一乘深義說也又泯二是同目法
華等餘三皆華嚴義也。
鈔謂終頓二教雖說下若一性一相無二無三此
通二教（一性即因同一相即果同）若理事無礙唯是終教言思
斯絕唯是頓教此中雖舉所同意取能同為同教
一乘也。
疏以別該同皆圓教攝者以華嚴皆是不共之旨於
中約義類雖同終頓而能同之教常自具德也問既
<pb n="347"/>
於一圓教分同別者應成三教耶答而同別但教揀
收二門爾由別教故逈異餘宗由同教故普收一切
自在也（此約一乘深義且收終頓爾普收如前）。
鈔如事理無礙必有事事無礙者乃有一類一者
圓教中理事無礙必有事事無礙如海內之江河
必有海故二者實教中事理無礙無事事無礙如
海外之江河無有海故今當初類不爾豈事理無
礙深於事事無礙且如事即理門即是事事無礙
者是諸法相即自在門也以十對體事中有理事
一對故此即相即故成事事無礙也問何故貞元
疏云若理事一對明無礙即事理無礙餘九對明
無礙豈事事無礙耶答且依顯相一義說故不爾
相即玄門豈闕理事一對耶問能同終教義可爾
能同頓教義如何答且如頓教中理體絕安立如
性雙遣與終教無性理不相礙亦名事事無礙乃
至頓理與餘四教理皆有無礙義以五理各別名
事故下云理廣狹等文理昭然復何疑也。
疏今顯別教下問今顯別教一乘應唯周徧含容那
得四門皆別教耶答有二義一者今云顯別教一乘
有四門者初門為十玄體故次欲得前十對體事皆
為十玄體者須攝歸真實既皆歸實方於實體顯無
礙用故得第四門正顯十玄此則前三門顯別教一
乘之由第四一門正顯別教一乘故今標云今顯別
教一乘也二者言別必該於同令同皆別如海中論
百川皆具鹹味也故結云各有十門以顯無盡。
疏教即能詮即五教等者問此名義理分齊何故能
詮教在所詮中收答為門別故亦猶百法論論是能
詮一百法是所詮其百法中聲名句文亦是所詮中
收彼既得爾此何不然問當教可爾何言五教豈此
一經盡詮一代時教答如前聲名句文豈只局當論
則一切聲名句文皆在中收若爾百法論所詮聲名
句文則寬不揀何等聲等故此唯局五教故自餘世
俗聲等應非此經所詮此乃收法不盡答彼設通一
切但是從種生始教聲等今言五教尚約顯處言之
實則無所不收故出現品云一切眾生種種語言皆
悉不離如來法輪等況十重教體無所不該故下疏
云未有一法而非教體若爾既皆是教何有所詮義
耶答此宗以教徹源則無法非教由義深玄則前教
皆義今又以經為門則前教義等皆名所詮於十對
中若通達教之一字何所不具耶是謂一言無不略
周殊說更無異盈一字法門海墨書而不盡也問若
此盡理何待於餘答若礙於餘何名盡理若一向離
此傍求何名稱性法門。▲言理即生空等者問五教
之理何故皆名體事答約差別義則無法非事故貞
元疏云雖通於理取差別義又玄鏡云事法名界界
即分義無盡差別之分齊故問真理平等何名差別
答平等必對差別平等亦差別問頓教之理絕待豈
名差別答絕待亦對於對待何非差別故出現品鈔
云相待絕待尚是相待等是則以差別為門無法非
差別。
鈔十對法等者即前一乘三乘別一性五性別等。
▲鈔具五教理下若總相說但是五種理不收餘
法若盡理明且終頓教中理何有一法不是如耶
圓教理總融諸法無有障礙何有不收之法但是
以理為門亦不濫餘法。▲鈔事即色心等者亦從
顯說但是有為之法細論如心有五教所明之心
等身亦十身在內六道四聖等（聲聞緣覺菩薩如來）則何所
不攝也下八對例准可解。
鈔他心等十智者離世間品明智章中引華嚴孔
目第四云小乘十智苦智集智滅智道智法智比
智等智他心智盡智無生智前四智四諦知欲法
名法智知色無色法名比智知一切法名等智即
有漏智也知他心法名他心智知煩惱盡名盡智
<pb n="348"/>
知煩惱不生名無生智問何故前藏教中說十一
智此但明十智耶答彼說六度菩薩成佛亦有第
十一智如實智觀中道諦今以六度菩薩成佛屬
始教收故但言十智。▲鈔五教修行不同者小乘
四諦之行始教六度萬行終教亦然然皆理事無
礙頓教無行為行圓教一行一切行言得位差別
者小乘資加等五位始教亦然終教以三賢十聖
等六位為位頓教無位為位圓教一位一切位。
鈔如七方便下小教因果也七方便者一五停心
觀（如天台立教中已明二別相念觀（涅槃疏云一觀身色蘊不淨二觀受蘊是苦三
觀識蘊無常四觀想行二蘊為無我此四次第者初於身處貪次忻樂受次由心不調後由未斷惑法中
攝惑故次第如是又於想行計我強於色計淨強於心計常強於受計樂強故名別想念觀如天台止觀
等廣說）三總相念處觀（涅槃疏云總就五蘊或十二因緣為四一不淨二苦三無
常四無我法華玄義云前別想念慧別破四倒今深細觀慧總破四倒或境總觀總境別觀總境總觀別
或總二三四五蘊皆名總相觀已上皆外凡位四暖（以別相念觀故能發似解觀苦諦無常苦
空無我集諦集因生緣滅諦滅淨妙離道諦道如行出得佛法氣分如鑽火煙起以慧鑽境發相似解也）
五頂（十六行相觀成滿如登山頂觀矚一方悉皆明了故名為頂）六忍（於四諦中堪忍樂欲
下中一忍皆名忍位）七世第一（緣欲界苦諦一行相唯一剎那即是上忍於凡夫所得善根中
最勝名世第一已上內凡如俱舍二十三法華玄義第四說等言等取四向俱
為因也須陀洹此云預流初預入聖人之流類故
等字等後三果言等覺已下為因妙覺為果者始
終二教因果也二教皆以等覺已下為因妙覺為
果然有少異始教以圓明四智無漏五蘊為妙覺
果終教則以始本不二相盡理現體相二大不一
不異為妙覺果因則大同等字等取頓圓二教因
果也頓以非因為因寂照現前無果為果圓以徹
果六位為因該因十身為果。▲鈔依即國土下若
隨五教說者小乘以變化土為依丈六佛及三乘
六道身等為正始教以變化受用法性土為依以
自他受用佛及眾生等為正終教通前三土及方
便有餘土為依佛生等身為正頓教無依為依非
正為正圓教以依正無礙為依為正如前可知。
鈔體則法報下亦總相說也若別明五教者小教
以五分法身丈六報身為體隨形六道為用始教
以凝然法身四智報身為體十三類相分身為用
終教以體大法身相大報身為體以用大十類相
分身為用頓教以非體為體絕用為用圓教則全
體全用。▲鈔人即覺者下亦總相說也小教四聖
六道為人四諦理智等為法始終二教人即生佛
法即百法及九相染法三大淨法頓教以無人為
人非法為法圓教則全人全法也。
鈔九逆則婆須密下唯約圓教說也小乘以六羣
比丘為逆（二人善解陰陽算數論說法義而性多欲難陀䟦難陀是二人善於音樂種種
戲笑說法論議而性多瞋馬師滿宿是也二人深通射道善解毗曇而性多痴迦留陀夷藏陀是也）
十大聲聞等為順始終二教皆以大尼犍子為逆
（尼犍此云離繫是外道露形不耻名為無慚本師稱離繫是彼之子故名子也）諸菩薩等
為順頓教則非逆非順圓教如文言婆須者具云
婆須密多女此云世友亦云天友隨世人天方便
化故即善財第二十六善友也言無厭者即無厭
足王也如幻方便化無所著故無疲厭心即第十
七善友也等字等取第十善友勝熱婆羅門等也
或等取餘四教之逆也言觀音正趣者即二十八
二十九二善友也觀其音聲皆得解脫正法適趣
眾生故以智正趣真如相故等字等取文殊普賢
彌勒等也或等餘四故順者如上可知。
鈔十應即赴感下亦總相說應謂聖人六通赴緣
攝利難思等感謂根熟善芽生長等若隨五教辨
差別者小教化身佛菩薩為應聲聞緣覺人天等
為感始教以真佛悲願起報化身等為應三賢十
聖等為感終教亦以如來大定智悲起報化身等
為應亦以賢聖等為感頓教非應非感圓教以十
身諸善知識為應最上利根圓器為感。▲鈔各隨
五教以辨差別者由上別約五教唯釋前三對從
<pb n="349"/>
行位已下鈔文略之具如上指。
鈔又此十對初一為總下是分總略也言即性及
相無法不攝者問性相與理事何別答通玄記云
性相則竪而狹理事乃橫而寬理具四義謂體性
空寂所依曰體不易曰性無相曰空離念曰寂事
者萬差之總名該羅一切故橫而寬也性相狹者
但依正中且取一人五蘊乃至毛孔分齊曰相無
性為性斯乃竪而狹也義門雖異今就體同故云
即也言若依後後下復重釋也言如是相望下似
有展轉開義不必全爾下遮妨也恐有妨云既有
如是之義疏中何不作此釋耶故此遮也謂只有
初一為總後後漸略之異故。
鈔以為十玄所依體事者且約顯處而說既彰其
無礙中依理事一對明無礙亦兼與理事無礙為
所依亦與攝歸真實為所依依此方顯彼故故玄
鏡云總為三觀所依體事又隨一一事皆為三觀
之所依止是知初一門是法後三門是義也。▲鈔
如下勝音蓮華處說者即下現相品經云爾時佛
前有大蓮華忽然出現其華具有十種莊嚴一切
蓮華所不能及乃至此華生已一念之間於如來
白毫相中有菩薩摩訶薩名一切法勝音菩薩與
世界海微塵數菩薩眾俱時出現勝音菩薩坐蓮
華臺諸菩薩眾坐蓮華鬚等疏云通表所詮佛華
嚴故別表華藏佛所淨故故於佛前出此蓮華既
通表華嚴亦具同時等十玄及教義十對言故下
但約等者即十玄初云如下文中一蓮華葉或一
微塵則具教等十對也。
鈔杜順和尚法界觀中者觀鈔云自晉至唐將四
百年此經未興以理出常情言驚凡聽初心成佛
舉眾咸疑善財一生但謂權設和尚即文殊化身
歎曰大哉法界之經特設觀門以為開示清涼造
玄鏡解釋等言一真空絕相觀者玄鏡云非斷滅
空非離色空即有明空亦無空相故名真空最後
結云總成真空絕相觀也。▲鈔前二各四故為十
門者前二各四為八加第三第四故為十門鈔一
色不即空下揀斷空之情也言斷空者虗豁斷滅
也此有二種一謂離色明空空在色外如墻處不
空墻外是空二謂滅色明空如穿井除土出空須
要滅色此二皆為斷空也今正以下真空之法揀
之故中論云先有而後無是即為斷滅然外道二
乘皆有斷滅外道斷滅歸於太空二乘斷滅歸於
涅槃身滅智橃喪無餘若謂入滅同於太虗合
同外道故楞伽云若心體滅不異外道斷見戲論
今意謂諸經中言色即是空者不是即於此斷空
也以即真空故謂即於心體離念之真空也何者
謂諸色法本從真心所現故推之一一無體理合
還歸真心之空不歸斷空以本非斷空所現故也。
▲鈔二色不即空下揀實色之情也言實色者約
妄情計為確然實有自體故也不以形顯而非假
實約情計於形顯俱為實故今以下句青黃無體
幻色之法揀上句青黃實色之情謂諸經言色即
空者此色是真心所現虗幻之色非謂定有實色
可說空也（以情計者聞色空不知性空使執色相以為真空故須揀之也）由是真
心所現無體之色故下句云即是真空。▲鈔三色
不即空下雙揀以逆次揀也上句揀實色下句揀
斷空言空中無色等者真空中無實色可即故云
色不即空（揀實色也）以會色無體歸於真空故云以即
空故（揀斷空也）。▲鈔上三以法揀情者廣鈔云法是所
執之境情是能執之心由見有境故執計之但揀
諸境本無了悟法空自無情執故云以法揀情今
解法是能揀情是所揀如以真空揀斷空幻色揀
實色等以能揀之真法揀去妄計之情執故云以
法揀情也。▲鈔四色即是空下直顯理也下句出
<pb n="350"/>
其所以依他無性即圓成故。▲鈔如色既然萬法
皆爾者例結諸法也玄鏡云上之四門但明色空
色即法相之首五蘊之初故諸經論凡說一義皆
先約色如大般若等從色已上種智已還八十餘
科皆將色例若略收法不出十對體事無不即空
皆須以法揀情顯即事歸理也。▲鈔但翻云等者
玄鏡云但文勢相翻義則大同一空不即色下揀
斷空也以斷空不即幻色真空方即幻色故。▲鈔
二空不即色下揀實色也以真空不即實色真空
必不異幻色故。▲鈔三空不即色下雙揀也以真
空是幻色所依非與實色為所依故云空不即色
此句揀實色也以真空之理必與能依幻色為其
所依故云以即色故此句揀斷空也如鏡中之明
無實影像揀實而能現影揀斷思之可了問前云
空中無色可即空若翻彼應云色中無空可即色
今何不爾答空中無色有理（真空絕相故如水中現火相時水中必無
火故）有文（經云是故空中無色無受想行識等也）色中無空文理俱絕
（未曾見有此經文故真體徧法界未曾於一法中無真空故）故但約能所依持
而揀之也。▲鈔上三揀情者如前可知。▲鈔四空
即是色下直顯解（上會色歸空故云顯理今明空即色只云顯解）此下應
結例云如空色既爾一切法亦然鈔文略也。
鈔第三空色無礙觀下即般若云色不異空空不
異色言色舉體是真空者標無礙所以也色不盡
下出無礙之相以色不礙空故色不盡也即是色
之空故而現空也言空舉體不異色故者亦標無
礙所以也空即是色下出無礙之相以空不礙色
故空即色也而是盡色之空故空不隱也此中雖
有色空二字本意唯歸於空以色是虗名虗相無
纖毫之體故修此觀者意在於此故文中舉色為
首云空現舉空為首不言色現還云空不隱也故
雖有空色無礙但名真空觀也言不盡者准觀文
是色盡圭峰注云有本云不盡於理亦通。▲鈔第
四泯絕下大意但拂迹顯圓若別消文者謂此真
空者總標也不可言即色不即色者逆次拂前第
二觀也不可言即色者正拂第四句不可言不即
色者拂前三句也以空非空故無可言即色不即
色也又理本絕言故約觀心則心真真極故言即
空不即空者以上不可言三字貫之拂前初觀也
不可言即空正拂第四句不可言不即空亦拂前
三句亦由色非色故無可言即空不即空等也言
一切法皆不可者拂上二重結例也非獨色空萬
化皆然言不可亦不可者又拂上不可之迹上二
字所拂下三字能拂亦無四句可絕之義當情故
言此語亦不受者重拂上亦不可也能拂却為所
拂此語者指上亦不可之語也言逈絕無寄者二
邊既離中道不存心境兩亡亡絕無寄般若現前
非言解之能到也言語道斷故言不及心行處滅
故解不及也以生心下釋成也可知。▲鈔以前八
門下總結四門言揀情顯理者通玄記云雖言顯
理不及顯解辨心觀故言解終趣行者通玄記云
行是無分別正行然則解亦般若之行且約初二
句觀空未知有照有即違空初習未圓但名見解
至第三句空有齊照方明趣無分別之解言正成
行體者即正念圓成無寄對故然云前八門并前
總標中亦云四句十門皆句大門小今云第四門
亦應門句互通門大句小等。
鈔所以疏中不廣引下釋妨也妨云彼既如向廣
明何故疏不引之答有二意一恐濫故不引以于
疏第三空色無礙恐濫彼大門第二事理無礙觀
故問彼祖師所以立者彼所以下答也問准此疏
應但云泯絕無寄何言真空絕相耶今但取一門
下答也意云真空絕相亦即是泯絕無寄也二又
欲下為成四法界故不引可知。
<pb n="351"/>
疏然十對皆悉無礙等者此究竟實義今依排次且
約事理以顯無礙亦無法不攝故然前色空觀中亦
則事理無礙而不得此名者有四義故一雖有色名
事為成空理色空無礙為真空故二理但明空未顯
真如之妙有故三泯絕無寄亡事理故四不廣顯無
礙之相無為而為無相而相諸事法與理炳現無礙
雙融相故以上四義故不得名理事無礙至此獨受
其名。
鈔三行位無礙者應云三境智無礙四行位無礙
恐傳寫誤爾言是所詮法之中總故者即性及相
無法不攝故又諸教多明理事無礙今經亦多明
理事無礙為能同故又此并餘三為成四法界故。
鈔後會前義等者以能同同所同引劣根入勝故
會所同入能同究竟歸處故又明前所同十種之
義依此總門義別分之今會前十種別義入事理
無礙之總門故故此中重會也言或一門中會一
義者即事能顯理門中會三性相即以理奪事門
中會生佛不增減等或二門同會一義者如初二
門同會一性義兼一乘義以乘性相成合為一義
或一門會多義者如依理成事門中會具分唯識
直如隨緣等故云至文當知。
鈔謂理不可分下性空真理一相無相故不可分
即無分限事隨緣別下隨諸緣成分位差別而不
相離下釋成所以今明下正明遍義故經云法性
遍在一切處一切眾生及國土三世悉在無有餘
等。
鈔若不全遍下反顯非如浮雲遍空隨方可分言
事不全攝下以所遍望能遍反顯如遍一纖塵既
然諸塵等事亦爾。
鈔還如理故者謂前門理既遍事此門事還如理
若不全同下反顯極成之義法本真故至理應然
故彼此共許故言超情難見者以道理深故然難
字准觀文中是離字圭峰注云有本云難見似明
容有可見之分然不及離字何者下徵釋難見所
以今明下示正理若約事望理以非異即非一故
事全同理而不壞有分以非一即非異故雖不懷
有分而得全同真理約理望事反上可知二義同
時故得相徧言如海之波下借喻通玄以海喻理
以波喻事海雖寬廣猶存邊量豈能全喻法耶而
但以海喻理位喻寬廣故波指事位喻差別故非
全喻法但令識達者因小見大亡言領旨以海對
一波一波對海喻理對一事一事對理明大小無
礙文但舉喻略無法合若對說者一波何以全徧
大海以同海故一塵何以全徧於理以事同理故
事徧於理門也大海何以全在一波以海無二故
一理何以全在於事以理無二故理徧於事門也
大海何以全在一波亦全在諸波同一海故一理
何以全在一塵亦全在諸塵同一理故即前段正
徧此時不妨徧餘等。
鈔五性約事等者五性但依有情無漏種子有無
不同分為五類即事中別義理即乏爾總明說為
一佛性今理遍下釋相一性從緣新熏為五此五
豈有實性復令此五歸於一性故云互該徹也有
本手字應是互字。
疏故出現品等者疏鈔云同一性故故得現成既無
二性佛證一性而得成佛故生隨一性皆成佛矣又
妄性本虗生元是佛生自有妄見生非佛佛了妄虗
生何非佛又真性叵得非今始成若有可得令得成
佛證性叵得佛非始成佛非始成佛本是佛佛之本
佛何異生佛是故一成一切皆成以一性故一成一
切成亦不為當果之因性是果故明即此同中必有
別義。
鈔故證事理無礙等者佛依一性故得成佛今由
<pb n="352"/>
一切眾生隨能徧理俱在佛中理無二實故一切
皆成皆由理徧於事也。
鈔謂理無二實等者佛既證理至果云實由理體
徧該多事故說一切皆成故云理無二實而皆成
也理如虗空下約絕相義故無成。
鈔文云佛子下疏云體離虧盈虗空無生故（問楞嚴云
迷妄有虗空依空立世界何云虗空無生耶答一唯識云假施設有謂曾聞說虗空等名隨分別有虗空
等相數習立故心等生時似虗空現此所現相前後相似無有變易假說為常準此則隨世俗故言生也）
體無增減菩提無相成不寧殊無相無非相離二
邊故成遣之又遣之無一下不墮諸數故欲成下
但隨智說成與不成下唯成則壞以有成定壞故
唯不成無以仰求既不為二邊所縛故云自在無
礙。

華嚴懸談會玄記卷第二十八

音釋
溝（古侯切廣深各四尺曰溝）。洫（呼域切廣八尺曰洫）。豁（音活空也）。橃（補達切治也）。確
（口角切堅固也）。[牙-(必-心)+?]（音互義同）。

<sarticle>華嚴懸談會玄記卷第二十九</sarticle>
蒼山再光寺比丘　普瑞集
疏一性無性等者躡前出現品以明佛性上來展轉
三義皆於一性義分。
鈔十住菩薩者即十地菩薩也。▲鈔答中答第一
問等者以經中第一義空即是佛性之體名為智
慧即是佛性之相故有本前注云一問體相此為
正義也。▲鈔薦福釋云下薦福寺法寶大師疏釋
也言有自性遍照下即起信論文彼疏云心性不
起即是大智慧光明義故（既起念即是不覺無明故不起即是本覺智明）
若心起見則有不見之相（妄見不周）心性離見即是遍
照法界義故（真照圓明）鈔明修得性等者以經云不見
空與不空故釋為修得也離有無相故者即以所
觀雙遮辨中言空即遍計下所觀真俗能觀雙照
故名中道空不空等既爾常無常苦樂我無我准
上知之言亦有深理者明不全非之但者字約人
有少異耳。
鈔今正釋者下清涼更釋也言該通心境者釋上
雙標所以也問何不但名第一義空復名智慧耶
故此答也以性從緣情非情異為性亦殊今言智
慧揀異瓦礫非情無覺性故故智論云在非情為
法性在有情名佛性故。▲鈔以空有雙絕者釋義
故云不見空與不空此非性見修見但以不見空
有表絕空有名第一義空也（薦福為修得者非也）。▲鈔若具
應云者問經既不言何知應爾答釋前第一義空
牒云所言空者今例准應云所言智慧者牒前標
詞故言能見於空及與不空者問第一義空雙絕
空有今既是即空之智何故雙見空有答第一義
空約遮詮顯示云絕空有明非相違智慧雙見空
有明非戲論亦應非增益損減既離四句百非斯
遣方真佛性。
鈔若無本智下反顯釋成若無本智不見空不空
修生智何能知空不空即今雖義歸本有以修生
顯之亦猶鏡之本明能鑒青黃新明方能鑒青黃
耳則功歸於本也我無我等等取常無常苦樂等
亦爾。▲鈔今以即智明空下逐難重釋前佛性者
名第一義空即空之智釋前第一義空名為智慧
方是常恒智性下釋佛性常恒無有變易。▲鈔空
等二文者即前古德引云佛性云何為空等是一
處文下文云一切諸法等是一處文今觀却是證
空如來藏義以經言隨其滅處等故是空藏言云
何非空下即從前所引云何非空以其常故云何
非空非非空能與善法作種子故方是證名為智
<pb n="353"/>
慧即不空藏義言空智下雙具二藏方為真佛性
義則知下明二義相須。
鈔又言第一義空者下上約空有二諦釋成二藏
不相捨離空智相成故此約三諦復釋是第一義
諦上論空有故前明第一義即空此明第一義之
空既第一義貫通空有故空智相融無有二也言
故初言即是第一義空者引證也即前薦福引兩
段經於初段中文云一切諸法皆是虗假隨其滅
處即是第一義空等既云滅處是第一義空即顯
第一義是第一義諦虗假寂滅即是於空則證成
第一義諦上論空也。▲鈔又云見一切空不見不
空乃至名為佛性者因前薦福釋此段經中疏云
諸佛菩薩真俗雙觀有無齊照故名中道由是故
清涼牒經以難薦福也上即牒經若爾雙見下正
中難故知下申今正義如上可知上來所明多就
所同義釋欲會彼故若與前段勾鎻以唯一性故
說一成一切成即會同入別也。
疏又出現云等者疏云一明無一眾生不有則知無
性者非眾生數謂草木等過五性之見此即所會二
眾生在纏之因已具出纏之果故云有如來智慧非
但有性後方當成亦非理先智後是知涅槃對昔方
便且說有性後學尚謂談有藏無況聞有果智誰當
信者即能同中別義也三彼因中之果智即他佛之
果智以圓教宗自他因果無二體故非華嚴無有斯
理無不有者下即是疏詞由一性故成一乘也。
鈔以諸緣起等者由諸法既託緣方起明皆無自
性即以緣生無性成下無性緣生故中論等者但
證無性緣生義正所用故又離真心下別就真性
堅實靈明名心以催妄心也。
鈔以不生滅與生滅和合下即起信論文如立教
開宗終教所詮中已釋即是具分下即鈔詞釋成
會意也。▲鈔有云下敘異解揀具分之名也今以
真妄和合為具分不同法相以質影俱影為具分
也然法相質影義者若決擇云小乘宗中除正量
部餘十九部說以自相如鏡中影得名唯識本質
在於識外不名唯識取之不全故號其半大乘若
影若質皆從心變咸名唯識乃號具分若集玄及
纂玄云影即前七所變相分如明鏡上所現影故
虗而不實故名為影質目第八相見二分謂前六
識託第八識所變相分以為本質中間別變相分
影也其第七識託第八識所變見分以為本質亦
中間別變相分影也如是七識所變相分各從自
識之所變起名為唯識質非七變而在影外故半
非唯識名半頭唯識若第八識所變相分望前七
識以為本質望第八識頓緣變時亦名影像以此
質影同是第八識之所變俱得名影故云質影俱
影質非影外故云具分寂照又云第八識所變相
分望自識自證分亦名影像是故本質影像俱名
為影為具分唯識上來總是法相宗之具分故不
同此也。
鈔覺林偈者疏云照心本末名為覺林言先有喻
者即疏所引偈最先有此總喻之偈也彼疏云初
句總喻一心次句喻隨緣熏變成依他次句不了
依他故成遍計末句喻依他相盡體即圓成言初
句合譬如工畫師等者彼疏鈔云初句總相心也
含真含妄有能有所諸世間者即諸彩色此句為
總下出諸相即蘊界處故云無法不造言次引證
亦合分布諸彩色者彼疏云謂如世間五蘊從心
而造諸佛五蘊亦然如佛五蘊餘一切眾生亦然
皆從心造然心是總相悟之名佛成淨緣起迷作
眾生成染緣起緣起雖有染淨心起不殊然佛果
契心同真無盡妄法有極故不言之若晉經云心
佛與眾生是三無差別然應云心佛與眾生體性
<pb n="354"/>
皆無盡以妄體本真故亦無盡是以如來不斷性
惡亦猶闡提不斷性善若約一人心即總相佛即
本覺眾生即不覺乃本覺隨緣而成此二為生滅
門應知佛與心等此二體性無盡即真如門隨緣
不失自性故正合前文大種無差別若謂心佛眾
生三有異者即是虗妄取異色也准此即合下半
今鈔云亦合分布諸彩色者猶成前諸言故合分
布諸彩色復進義釋故致亦言言並如下向已略
明。
疏心性是一下彼疏云自性清淨心既一云何而有
五趣諸根總別報殊故云種種不同言即緣性相違
難者是疏釋詞也覺首答云下彼疏鈔云初句即上
心性是一是不變義次句答上云何見有種種差別
是隨緣義唯心變現全攬真性以離如來藏無有實
體為能所熏以生非實生故云示現謂既攬真生生
相即虗故云示生言即真如隨緣答者亦疏釋詞又
云下彼疏云言諸法者總該一切有為法也果從因
生果無自性因由果立因無體性因無體性何有感
果之用果無體性豈有酬因之能又互相待故無力
也以他為自故無體也言明隨緣不失下亦疏什詞
也。
鈔緣從真起者能成諸法之緣皆從真起故一切
法皆依理成此言依者如波依水離如來藏下釋
成上義如問明品下前已略明。
鈔明非但無徧計下揀法相宗也此有二義揀別
一彼但空徧計不空依他故二彼宗三性不相即
故。
鈔力林菩薩偈者彼疏云智了三種世間性相諸
邊不動故名力林三偈連綿者彼疏云初二句徵
蘊名體世以蘊為體蘊以何為體次二句標答上
句答體下句答名應名無生五蘊次偈釋成空故
不滅亦非事在不滅即染分依他無性即是圓成
則知本自不生是無生義後偈例出世間顯智正
覺世間亦應緣無自性應身淨分依他無性即圓
成也然世間有二義一約事地前為世間登地為
出世二約相名世約性名出世今當後義又證無
性之理為自體故真身無性也（此約真身論無性也）。▲言即
如響忍者彼疏云准晉經及大品喻一切法一谷
喻如來藏圓成也二聲喻無明習氣此二是緣三
響喻依他也即所起一切法四有而非真此彰無
性依他即圓成也故云而與法性而無相違五愚
小謂有徧計所執也既亦與法性無有相違則徧
計亦即圓成也。▲言即勝慧下彼疏云以解佛勝
智隨空心淨故以為名今有了因翻於外取謂了
一切法即心自性性亦非性此釋疏中二句了一
切法依他性也即心自性別無所有即圓成也下
半云下彼疏云情破理現則見舍那稱於法性無
內外也亦徧計妄情既破真理顯現令計所執即
圓成實名見舍那真法身也此前有一偈下彼疏
云取內蘊相不了蘊性故不見佛若緣取即依他
若執取即徧計不了蘊性即不了圓成則是三性
不即之失也亦是愚法小乘故名無知者其中深
旨下如上略明。
鈔佛子假使等者彼疏云明相無增減初舉喻問
答以化現無形喻成否莫異化多心者喻修多因
化成多佛喻證多果普賢下讚善以合。
鈔言雖小異文義多同者彼經云舍利弗大險難
者所謂取眾生增堅著妄執眾生減堅著妄執未
來世墜諸惡趣一切愚癡凡夫不如實知一法界
故不能實見一法界故起邪見心謂眾生界增眾
生界減等。
鈔即隨緣之中等者前依理成事正是隨緣義今
事望於理能隱真理兼有隨緣故名別義以隨緣
<pb n="355"/>
成事猶躡於前言此事遍於真理下法界觀云然
此事法既違於理遂令事顯理不顯也玄鏡云既
違於理故隱也有本云既匝於理然不及違字今
遍字與匝字義同以此是相害對故稱違也故事
彰顯隱於真理。
鈔即法身不增不減經下法身隨緣名曰眾生法
身眾生義一名異從本已來未曾動靜亦無隱顯
以名異故互有隱顯言即問明品者彼疏鈔云依
言論令尋思名等入如實觀謂了名義唯是意言
分別無別名等何緣意謂意識分別言即名言名
言既唯意之分別名下之義亦無別體故所言論
以兼名義既隨分別則意流妄計外塵皆是世論
尚未了唯心安入法性（上順經釋已今反顯入云若能如是自
覺通達不受外塵即非世論是入唯識之方便也
即復此心無相可得妄想不生便入法性上約心
乖體非不即又不入者妄想體虗無可入故釋曰
今約事能隱理正是約心乖義也鈔云體虗兼顯
別義故。
疏以是法無我理故者出所以也若是但空出於事
外則不即事今以即法為無我理離於事外何有理
耶故理虗無全將事法本來虗寂為真理故理即事
全為一耳空即色故般若經文理即事下體無別故。
鈔以事必依理者躡第三門理虗無體故者躡第
六門是故下方成此門也。
鈔具云等者彼疏云初對約所相之法體論性相
無違後對約能相四相辨無違略舉一生耳性不
違相真理即事也。
疏謂緣集等者無自性即顯理之詮與所顯理合故
云舉體即真故中論云若法從緣生是則無自性若
無自性者云何有是法無自性者即真理也故事即
理。
鈔即精進林者彼疏云勤觀理事無差離身心相
故名精進言諸法無差別下約法雙標能知所知
初句標所知心心所等五類之法皆無差別餘三
句對人以顯次句揀非餘境下半唯佛究盡如金
與金色下釋所知即體色無別喻上半喻下半法
言一善法下橫論異法相望即事事無差雖順標
中諸法之言非今所用二者下竪約事理交徹法
相為法軌生物解故法性為非法理絕行解故如
金之黃色與金體斤兩性無差別隨取互收故喻
二諦相即。
鈔故密嚴經下上半法說下半喻釋指鐶即約形
色名色其性無差別真妄和合故。
疏須彌偈云下正取初二句證成四相同時義餘句
皆因便引來言凡夫行者遷流名行取細四相莫不
速歸盡者顯四相同時也若依下疏釋云初偈正顯
盡即有為諸行無常速起滅故有為之性湛若虗空
便是無為體常徧故後偈拂跡入玄初二句拂前無
為謂既如虗空何有無為之相後二句拂前有為謂
既約自性論無盡則不壞於盡故曰難思盡也則同
時下疏詞釋成不待後無即揀法相。
鈔以事虗無體故者即正生便虗無體故滅故得
同時善慧菩薩者疏云成就般若慧鑒不動可謂
善矣。
鈔亦令究竟等者以盡理故名究竟然引十地下
證成離能所斷也如立教開宗中終教所詮中已
明言二時無斷者相即性故方能斷故者性即相
故言後一句是般若相者以初句斷惑通於二智
此句證理唯一無分別智此智正是證理之智兼
於斷惑故云亦為能斷故謂無分別智下釋論意
也言不同聲聞者揀劣顯勝也謂聲聞之人依於
聲教真智得起此則真智內發故不同也涅槃疏
第一云入佛法有三門一教二義三行教淺義深
<pb n="356"/>
行最勝聲聞根劣從教為名聲者是教飡聲悟解
故曰聲聞緣覺次勝從義立稱緣者是義於義悟
解故名緣覺菩薩故勝從行彰名以能成二利之
道故名菩薩也故優婆塞戒經云從聞思修立三
乘名既為下結歸能斷。▲鈔迴向品下言亦證斷
惑等者然觀疏意似引十地品證斷惑能所不二
引迴向品證證理能所不二今云亦者意云非但
只證證理亦證斷惑謂既能所證無礙為事理無
礙其能所斷無礙亦理事無礙也或可鈔本意者
只是二段引文皆證證斷不二故云亦爾也言義
如前說者前終教所詮中已明。
鈔謂即事之理等者此門明隨緣即不變非異處
辯非一也故玄鏡云此門即隨緣非有之法身恒
不異事而顯現後門即寂滅非無之眾生恒不異
真而成立又此門理望於事而有三對一是真二
是實三是所依則顯第十門是妄是虗是能依故
如即波之水下喻是則下合可知。
疏慚愧林偈者疏云拒妄崇真拒迷崇悟名為慚愧
一非色謂心緣慮質礙體性不同故借喻理事不同
二理事相反生死涅槃真妄相反雖同一體分別義
門不相是故。
鈔謂全理之事等者此門體空即成事即全不異
之異也性相異故者并前對二門應各有四對互
影略故是故下收結如全水喻合反前可知。
疏第四迴向云等者疏云若約相即為即無為無可
滅壞無為即為亦無可分別又事能即理而非理理
能即事而非事事理相即性相歷然故為無為非一
非異示謂顯示有為界分無為界性。
鈔用前四門等者為法性佛身有為且言無為若
約顯深則非有為非無為也若約具德何所不通
然大品下初善吉雙問言無高下者在聖不增故
無高在凡不減故無下後佛答雙融不合不散非
一非異。
疏上之十事同一緣起者以理事無礙要具十門苟
闕一門非真緣起如無理徧事門則真理不全徧事
中若無事徧理門則一塵不徧法界餘門例然故知
十事同一緣起無礙也問十門皆約理事何得但云
十事耶答以約義門通云十事或十門各別故云十
事又如所依體事中有理事一對亦通標體事皆斯
義也。
鈔理望於事等者皆先明理尊於理故。▲鈔上來
相參下以但約義相當不依十門次第故云相參
理望事有成事壞事一對即事離事一對事望理
有顯理隱理一對與是一是異一對故云四對八
義而初相徧二門下通妨也問前別釋中具說十
門今收束中何唯八義故此答也理事相望但言
其徧故云相似非如一理成事一理壞事義門相
翻等取即離隱顯一異皆義相翻故不顯相徧二
門問既不顯相徧應是但束八門以成八字何言
束十門耶又相徧下答也既由互相徧方有成壞
等八義文雖會後八門義已備於十門問若由相
徧互有關涉方有成壞等爾理不成事何能徧事
等耶若欲攝下答也有二義故攝相徧二門一事
理相即二義所收二不即二門所攝。▲鈔依理成
事下謂第三成第四即理順事也五奪九非理逆
事也四顯八即事順理也六隱十非事逆理也玄
鏡云其相徧言亦是順也隨一一對各別得俱故
云同時四對總無前後故云頓起。▲鈔上約義別
下總結也已上多約不齊義釋故有八字若統收
下不以義參但次第約義齊釋直成五對理義於
前二相成對者問前說事但顯理不許云成今何
故成耶答若但依前義何須重說此依相待相成
並立之意對事方能說理豈非成耶又由事方能
<pb n="357"/>
顯理何無成義三相害對者此不依本門之名問
前云真理常住故但云隱此中何與事齊言害答
此約相待顯空雙拂之意。
鈔五中前四下收歸不即不離為入理事無礙法
界之詮門故夜摩偈讚疏云然實事理若約相成
二門峙立若約相奪二相寂然雙照此二非即非
離若說一者離之令異若云異者合之令同善須
得意勿滯於言上來所說非一異等亦是假言又
玄鏡云不即不離成緣起相。▲鈔又五對之中下
收五對以成三義言成顯一對者依本門名若依
五對是相成對今為相作對（下皆准知）。▲鈔又由第二
下顯五對相由也准玄鏡云又由相徧故有相作
有相作故有相即由相違故有不即又若無不即
則無可即乃至相徧由相徧故相對皆成評曰生
起義順當以玄鏡為優以玄鏡作於縱心之歲後
自改也。▲鈔故說真空下承前起後理望於事以
理為己以事為他四自他俱泯義中問真理即事
理泯可然事云何泯由其即故下答也理既廢已
同他事對誰立故亦泯也問真空四義豈不收理
徧於事門耶又由初下答也由初廢己成他義及
第三自他俱存義中以真理自存故舉體成他是
故真理徧於事也。▲鈔後事望於理下以事為己
以理為他四自他俱泯義下問答如前又由初下
准前可知。▲鈔故說妙有下總結甚深有本是幻
字妙有約法幻有約喻但法喻之別爾有以幻有
劣於妙有者非也。
疏深思下玄鏡云祖師激勸令修成觀學而不思罔
無所得（即論語文意云學不尋思其義則<bz>〔冏〕</bz>然無所待體達於心即凡成聖
等。
疏第四周徧含容者此名帶因明宗故鈔云以理有
普徧廣容二義融於諸事皆能周徧含容所以法界
觀云事如理融徧攝無礙通玄記云前但明一真理
體有緣起用故與事法融通無礙此猶約理而談妙
用今則一一事法如理融通包徧自在此約差別事
法而論體用也若釋名者謂一一事法竪無不窮曰
周橫無不極曰徧外無不包曰含內無不攝曰容。
鈔然法界觀立十觀名者一理如事門二事如理
門（此二猶兼事理無礙有此二故有事事無礙故屬事事無礙攝）三事含理事門
四通局無礙門五廣狹無礙門六徧容無礙門七
攝入無礙門八交涉無礙門九相在無礙門十普
融無礙門故云與十玄不同然玄鏡中以十門指
配十玄云第十觀總融前九即同時具足相應門
九即因陀羅網境界門由第八交參互為能所有
隱顯門第七即即相入門六具相即廣狹二門五
即廣狹門四不離一處而徧有相容門即一多相
容不同門中一入多多攝一義三事含理故有微
細門前二總成謂理事相如故有純雜門隨一為
首故有主伴門現於時中有十世門以諸法皆爾
故有託事門是故十玄亦自於此出以十觀門文
隱義深後學難解故且依賢首十玄也。
鈔全依賢首者依探玄中也（亦恐全鈔新修略疏）而教章等
中尚從至相後方改易故也。▲鈔其第二廣狹自
在門同法界觀等者即當觀中第六徧容無礙義
然觀中第五雖云廣狹無礙門正明不壞一塵而
廣容法界唯廣容義耳今以不壞一塵廣容法界
為即廣之狹即此一塵普徧法界為即狹之廣故
云自在此但義同故云而名小異也（上會解義）若寂照
云同法界觀廣容普徧總義中一分之義問普徧
如廣可爾廣容同狹不然以玄鏡釋廣容義云一
一包含無外無有一法出纖塵故下釋狹義云華
葉不壞本位故狹豈得同耶答既由廣容普徧二
義乃有十門故是總義今者狹義但取廣容中不
壞本位義不取容他義但少分同也其普徧義亦
<pb n="358"/>
但分同以普徧義中有多義故評曰寂照分同其
總義會解則別同第六門各有所以二釋隨取。▲
鈔此門賢首新立者問法界觀以立第五廣狹無
礙門何言新立答以至相不立廣狹唯立純雜令
改純雜別立廣狹故云新立又今廣狹與法界觀
詮義不同觀中唯就廣容約不壞相立廣狹義今
具徧容二義亦新立也意云下出賢首以廣狹替
純雜之意也實不濫但恐有濫所以改之義如教
迹中說。▲鈔主伴一門下明賢首特立至相未立
而至相別立唯心迴轉善成門故教義中猶存此
門（彼下卷云九唯心[廷-壬+(同-(一/口)+巳)]轉善成門此上諸義唯是一如來藏自性清淨心轉也但性起具德故異
三乘耳一心亦具足十種德乃至此上諸義門悉是此心自在作用更無餘物故名唯心[廷-壬+(同-(一/口)+巳)]轉等）至
造探玄記乃為玄門所以也。
鈔彼云下至相十門次第也廣鈔第四云儼尊者
稟受於文殊化身杜順和尚既精通自制釋十玄
之文一卷云一如海一滴具百川十德二一中有
一切一切中復有一切重重無盡三約緣說此有
力不得與彼有力俱等四約相說一切法於一法
中炳然齊現六約萬行七約理（如一多緣起皆是法界實得法性也）
八約用（彼此全相作故）九從心十從智餘如廣鈔所引。▲
鈔今不依下明取捨之意一同時下出次第行相
言以是總故者同時明無前後具足明無所遺相
應顯不相違故下云具餘九門義等方成此門問
此既具下九門何故更說餘九門耶答若無下九
此具於何若不具下九云何名總冠者（音貫）其猶冠
冕必冠（音貫）束於首髮故喻置九門之初也。▲鈔是
別門之由者以具廣容普徧之義故為別門事事
無礙之由也言由上事理無礙中下舉例也既由
理事相徧得有下八門理事無礙例今廣狹門且
廣容普徧故得有後八門事事無礙且如下且約
普徧釋廣狹也若作廣容釋者且如事如理容故
廣不壞事相故狹具此二義故為別中之始。▲鈔
所徧有多下躡前徧義以能徧之一為己望所徧
處為多也以所徧是能容所容即能徧故成一多
相容門言相容則二體俱存下明相入約力用說
也問既云力用交徹何言二體俱存答為揀相即
門必須一有體一無體也今但力用交徹二體不
泯故云爾也。▲鈔四由此容彼等者第四躡第三
成也一容多故多即一多入一故一即多由相徧
故成相即也。▲鈔五由互相攝下五由四起也謂
攝他他可見者此非眼見但表不泯故云可見或
以智見名見也不爾業用可然德相豈待見之方
名顯耶以十對法俱可以智知豈皆眼見言攝他
他雖存而不可見者亦欲彰隱義非待不見方名
為隱故廣鈔云隱顯門約緣說豈佛證此有所不
見但約法體之德不可見故問既佛皆見何名為
隱答若但證顯而不知隱何名一切智耶言以為
門下即前三以為義門各別故雖汎言攝乍同於
義各異欲令三門不同故作是說非為定耳如下
緣起相由中云即顯入隱同顯異隱等豈待攝耶
無執一文以為定量也。▲鈔六由攝他下六因五
成此要一能齊攝一切彼所攝中隨一為能攝其
義亦然。▲鈔七由互攝下七因六起由六互攝乃
重現無盡八由下由重現故隨應依託一法即是
一切無盡之法九總由前八所依之法為門既融
通無礙次辨能依之時為門亦融也十由上諸法
皆融故隨舉其一有力為緣者名主連帶無力者
為起名伴。▲鈔此四互出下縱奪以明各互出其
所以故縱云其德相業用各有十門奪云若以德
用互歷同者合之異者開之便成十二何其增耶
有本云二十亦只縱也然不如十二問德用各立
十玄於義朗然何以不許今明下答也其猶百法
中唯立八識通漏無漏而不須立有漏八識無漏
<pb n="359"/>
八識也例此可知。
鈔德相亦有下問前說四門彼有德用互無所以
此云何通故此答也以入作不唯局業用依此下
縱統其下奪以體事無別德用互融故是知下總
結。▲鈔又德相不能入作下上正理量此下聖可
量也或可以果翻難於因也以德相之原不無入
作則能融真如之因應缺此德翻顯真如之因既
不缺此德則德相之果亦有作入也不應有三字
文雖在初義貫次一言普攝下正引真如相迴向
中經云真如普攝諸法即百門德中第四十三德
真如既本具普攝諸法之德故隨一事法稱性亦
普攝諸法即攝他入己也及字下經云真如徧在
一切處即第一德疏云顯在緣中無不徧故事亦
稱理舒己入他此證德相中有相入義言亦應下
以無有二字貫下三德能安立者經云真如有能
守立即第九德經云真如持諸世間即第五十五
德經云真如成就一切諸佛菩薩即第九十九德
安立成就作之異名持則作已不失事法稱理亦
本有作義此證德相有相作義故常入作下結也
或上句結聖言量下句結正理量。
鈔如有頌下重引聖教證德相常入又真如下通
指當經及餘經等證前作義。▲鈔其同體成即下
會彼德相中六七同此託事帝網等此託事等既
通德用彼何局在德相又若唯德相不應根者今
何知耶今既了知豈不應根又彼下明不依賢首
似依至相欲同至相而分德用以為二門言而彼
下刊定二種十玄皆無十世門彼用時為所依體
事不為玄門故彼下刊定亦立所依體事則攝下
總許其立今明時無別體故不別立為所依體事
以但依色心等法分位差別而立於時故入玄門
耳亦如下本門會之。
鈔以近初列故不標次者疏中以近初段列十門
故不標云一如下文等言此中正意下即一蓮葉
具前十對體事略而言之下以法性融通之因最
顯故。▲鈔然古德下敘異義也此中正意一華頓
具十對事法今但就一華上義有十對似但同體
而不收餘十對體事言表令生解者於此一華五
教之根生解各異小教生緣亦無我之解始教生
唯識所變之解終教生真如隨緣所成之解頓教
生相本自盡性本自現之解如世尊拈華迦葉破
顏等圓教生容攝等無礙及華嚴華藏之解言如
下勝音菩薩蓮華處說者現相品云爾時佛前有
大蓮華忽然而現疏錢示通表華嚴經有以此經
下展例釋也既可以內行之智為外事之境應以
所觀之境為能觀之智以色性智性無二性故又
知一切法即心自性故四是萬行華隨成位別故
如淨行品者經云若見華開當願眾生神通等法
如華開敷等五謂此華望後果為因望前因為果
故六如國土身下以國土身佛坐蓮華座故八全
攬為人下如依說人中引經云剎說眾生說及與
國土說等皆名說人故又國土身等亦人故集玄
云恒融作人不壞軌持故九逆等者集玄云生染
名逆（如將華莊嚴女人生欲染故名逆也）生淨名順（如將華嚴獻佛等生淨故名順
也）或約性同故或約緣起相由故融逆即名逆融
順即名順故言五熱者如勝熱婆羅門四面火炙
上有日炙華向日開故亦同也十度如下釋起中
華有十義同十度故十華為能應赴羣機戴獻等
事故華為能感感激眾生令生貪愛好樂等心故。
▲鈔如異自十對既爾等者謂如一華事具自義
說十對既爾彼華葉且前異體十對體事十門亦
然。▲鈔釋曰下清涼義斷也明一事華則具十箇
十對（於上十門體事十對上一一說於十對故也）亦有下縱今此疏意
下奪也明今但直具前異體十對體事已無不收
<pb n="360"/>
不須也華上約義說十對也。
鈔若唯具當門等者問前具當門已無不收今者
何以更具餘門答若約實義但具當門已無不收
今欲彰總義更以具餘方便顯之或可前無所不
收是收當門中義今收餘門中義方為總故後義
為勝。▲鈔然九門具教下法體雖同義門則別教
廣狹者一語言狹也演說無邊契經海廣也十地
品云於一一句法無量劫說不盡義廣狹也迴向
疏云正在一法取不可盡如芥子之空即理廣狹
等。
鈔即普智眼等者疏云即第四禪第三天於異生
善果此最廣故所有功德勝下三禪故長行云得
入普門觀察法界解脫門上半偈云一切法門等
即是普門一門普攝一切故如是法性佛所說即
觀法界末句義兼於入。
鈔華藏偈下疏云一一稱性故即同時具足相應
門也心塵准思今但引下釋疏只引上半偈意以
所所具教義等及能具廣狹等即總無彰礙法界
故問但言下恐為塵但含理法界即事理無礙非
事事無礙也下半云下疏云寶光現佛者次前經
云一切寶中放淨光於寶光中現也依正互融故
問寶光為依現佛為正互融無礙即事事無礙何
開塵含法界答但以寶光現佛事事無礙義釋塵
所含法界中一分之義故前鈔云教義等廣狹等
即法界故若直用文應是塵合事事無礙法界今
取差別義故云含事法界也。
鈔舉細況麤者塵細葉麤約分量言之上來消疏
已竟。▲鈔妙嚴品下復廣引經證明非臆說明文
甚廣故可依行疏但束為一門令頓曉其旨使隨
見經文即能解義下同此者皆可准知又晉經下
初二句舉時取法次根等名諸根上言心即心王
下言心法即心所有法次句別說難盡故云一切
揀上佛法云虗妄法次二句上皆現於佛身次句
承前說佛之心亦能現諸法以經言是故二字明
所現如前故菩提即佛心故次句近言佛智無量
遠亦通上佛身無邊亦約下鈔詞。▲鈔又普賢下
疏說普賢入如來藏身三昧內含因果智力外令
塵容法界法界之言亦無所不具由塵全依法界
藏現同真性故據能令下即由上入三昧力由深
定用故名業用總由德相者即上入依法界同真
性故法性融通名為德相此即定之業用依藏性
德相方起藏性本然名德相定令根見名業用言
下業用准之者同時門既爾下九門例然或隨門
所引經文雖有但似業用亦皆由德相本然以此
為例也。▲鈔第十行云下即真實行菩薩疏云身
中現剎等皆得性融故此明菩薩由證法性融彼
三世間於自身現同時具足故。▲鈔八十經云下
即義引法界品經文甚廣疏云觀見奇特即毛內
合三世間也言斯並下上來別引諸文皆歸一門
總意。
鈔出其所以等者法性融通因也即此分限事相
能如理故無分狹不礙廣也以前廣故名無分即
不壞相故名分廣不礙狹也此上皆是同體廣狹
以但一華葉上明廣狹無礙不望餘法故。

華嚴懸談會玄記卷第二十九

音釋
鐶（胡關切脂鐶也）。纖（息尖切微細小也）。冕（音免冠冕也）。激（公的切感激也）。峙（直里
切峻峙也）。縱（音從七十曰從也）。

<sarticle>華嚴懸談會玄記卷第三十</sarticle>
蒼山再光寺比丘　普瑞集
<pb n="361"/>
疏十定云有一蓮華盡十方際者證上狹不礙廣也
而不妨外有可見者證上廣不礙狹也。
鈔第十無礙輪等者疏云三輪攝化皆自在故又
得十無礙滿佛果故無盡大用一一無礙皆悉圓
滿能催伏故尋初後際不得邊故當第四十三卷
佛子下疏云等覺菩薩過前十地故窮十方際眾
生見者下疏云自內而觀量周法界自外而觀許
眾生見斯乃即大之小。▲鈔七十七下不動下狹
也普詣下廣也明此樓閣是具廣狹無礙德者之
所住處七十六下疏云令身難思謂不大而容十
方故形不喻本即量同空同體廣狹身容十方受
生宮殿即異體廣狹。
鈔是故或唯廣等者承前所說以明六句習觀行
人理應自淺之深初句事望於理即非異而非一
云事如理而廣二廣後不壞本相故狹不同直明
事為狹故深於廣三上二俱存四互奪雙亡以廣
即狹故非廣狹即廣故非狹五頓解前四前之四
句雖次第解解未造極不與解名六絕前五方為
真行若解不絕妄想未忘真行不起難逃無記然
須解成行行起解絕問十門無礙何但廣狹等四
門作句答雖皆無礙於義各別餘無可作句數行
相故不作之。
鈔以古十玄等者即至相所立賢首下出廢純雜
之意一行長行與餘行各別云單約事故昔賢首
廢之今欲下清涼會取言即事同理下如即此事
華同理而遍故不唯廣義亦可名純不壞相故不
唯狹義亦此一法與餘多法異故故得名雜則亦
下結也。▲鈔如以入門下則十對體事皆入名純
不壞十對等法名雜故純雜無礙。▲鈔如妙嚴下
引證也餘同生異生眾各得一解脫門唯普賢得
不思議解脫門故疏云數過圖度理絕思議故問
此既隨人所得復何相預名無礙耶答疏云諸眾
各一解脫猶如百川入海今普賢以總入總如海
入海同趣如來智海融無礙故況具十所以何有
不融之法。▲鈔慈行童女下疏云知眾生根令其
調伏慈為行故智中生悲便能處世無染故謂童
女六度之中一一具六故為三十六皆恒沙性德
本覺中來故云佛所求得般若普莊嚴者一由般
若照一切法依中有正一中有多故所得依報無
所不現般若中云了色是般若一切趣色即其義
矣二由能證般若已具諸度莊嚴故所證所成亦
莊嚴無盡故經云彼諸如來各以異門令我入此
總攝三十六恒沙之別歸於普門則一嚴一切嚴
故名普嚴即純雜無礙義或可各以異門雜也所
入普門純能所契合即無礙矣。▲鈔我唯知此下
各前友自謙知一謙德之柄故無不行者也推他
後友知多令善財勝進求學故能推所推云自他
雖異但示軌後徒實則諸友一多並曉故云然屬
一身有本云一義或通也如大願精進力夜神所
救獄囚即賢劫千佛等尚云我唯知此教化眾生
令生善根解脫門如諸菩薩（廣說眾德）乃至云我今云
何能知能說等次指嵐毗尼林神令善財進求等。
▲鈔又善財下善財一身為純普獲諸友解即十
住行即十行德謂十向證謂十地等雜也故純雜
無礙也。▲鈔並通單約事明者若約行如上純雜
無礙而說即事事無礙若約純雜各異而說便是
單事故云通也言然通德相者如上明業用皆由
德相本然故故通德相也。▲鈔若准下即第九迴
向疏鈔云一由離凡故不為生死所縛以出小乘
不著二乘二離六識取不縛外境離第七執不著
於內三離現惑縛無所見種子著四不取有縛不
執空著五無惑障縛無智障著皆縛麤著細由此
皆無即名解脫又作用自在名解脫於一門中示
<pb n="362"/>
現經劫無盡普現其身於一切佛前純也於種種
門中示現雜也皆無礙故迴向一行既爾萬行例
然。▲鈔萬行例然者即約行說等者由疏中會於
純雜約事華上說故此句例於萬行也以至相所
立此門唯約所說故次前鈔引數段經皆約行明
純雜也今雖會取然亦義通三意故正立廣狹門
也言如一施行下般若論偈云檀義攝於六資生
無畏法此中一二三是名修行住（謂六度中第一即資生施第二
第三即無畏施四五六度皆名法施故云爾也）。
疏是故鎔融者鎔者鎔冶即初銷之義融謂融和即
終成之義以理鎔事令事融和故約義料揀乃有四
句對心以明而有六句。
鈔即如理之徧等者即能如之事具廣容普徧二
義故言例上廣狹者大體同故。▲鈔一或唯入下
若對前廣狹廣狹則單廣單狹等此以一入於一
切則復也三即一入多時即一攝多俱存前二句
故四以一入多即一攝多故非一入多也以一攝
多即一入多故非一攝多也以雙奪前故五或具
下以解心具了前四為境故六或絕下心與境冥
智與神會冥心遣照方詣斯境明唯行能臻非解
境故又上真行行即是境行分齊故前解所緣名
境解之境故。
鈔以一佛土等者一入多也十方土盡入於一土
多入一也世界本相下明雖互入而歷然無比下
推歸佛德。▲鈔即當華藏偈云下疏云一多互入
入而無入入則壞緣起不入則壞性用又要不入
方能入耳又約體本空無入約相不壞如本無差
以性融相故得互入無等與前無比皆屬佛故。▲
鈔普賢行品下疏云事隨理融本來即入智了法
爾無境不通。▲鈔離世間品下十種無礙用者謂
眾生無礙用（一）國土（二）法（三）身（四）願（五）境界（六）智
（七）神通（八）神力（九）力（十）後九皆云無礙用上皆普
慧問也普賢皆答十義今即答身無礙十中文也
經云以一切眾生身入己身無礙用以己身入一
切眾生身無礙用等。▲鈔六十云下是通讚十方
菩薩德行中文上字應是十字。▲鈔入一切無諍
境界者經云以知諸法性無生無起即法性融通
之意自在無礙豈有違諍耶。▲鈔十行品下義引
上半下半各是一處之文也。▲鈔如是等文多約
業用者以前經文有能令等言云多約業用或通
下若非本然用豈能爾業用繁興豈離法性此則
實義或各下通釋如前無比功德故能爾者即局
德相無礙用下即局業用以汎消顯文可容爾故
至理實義可以意得。
鈔謂上來約一華葉下對前揀異也謂上作六句
攝入相間（一異）然謂是一葉望餘一切但有一入一
攝（二異）言多入多攝之義者此有三釋一云多入釋
上一攝（一攝即多入也）多攝釋上一入（一入即多攝故）二云前文
雖但說一重影取多入多攝亦有六句如前一入
一攝六句可知今方重料揀也三云但後來傳寫
脫一無字耳應云上來但有一入一攝無多入多
攝今欲顯多入多攝故分二種四句也言今更對
餘一多者謂上能攝入唯一所攝入唯多今能入
能攝亦具一多所入所攝亦具一多故云餘也或
可上約一華望一切說今更於一切中別取一佛
或一菩薩（名餘一也）多佛多菩薩等（名餘多也）。▲鈔如前初
句者即前六句中初句也此一切言但除一華葉
為能入餘法皆為所入少分一切也即交絡說第
二句但翻初句亦交絡說第三句即相梯說第四
句此兩箇一切亦少分一切復狹於前此第四句
既非後一多雙亡例下相即應第四句後加一入
一多多入一多一多入一一多入多為八句也次
互攝中准此加之例准亦應有解行境而但解攝
<pb n="363"/>
入絕攝入不解非攝非入不絕非攝非入乃文廣
而義狹也約智則容有此不但精通最初六句何
須廣明餘義。
鈔今攝亦四等者約己以攝他而說即是容義能
容即所入所容即能入故一與一切各有攝入二
能彰入時不彰攝明攝時不明入故攝入各有四
句也。▲鈔此二重四句下問初作六句前疏總指
但云思之此二重四句疏何別說故此答也。
鈔是相即義等者以一華葉廢己自體全是彼所
即一切法彼此為一是相即義言以上相入下對
上相入以顯相即異於相入也如兩鏡下喻也問
既但力用交徹體元不入何故前鈔云入門則一
切皆入答以用互入是先已許而喻諸法各別亦
互入故此則將其所易喻其所難如日以火珠為
體影現鏡中而能出火若但是影何能燒等諸法
體用何能思議故十定品山間山上日影喻中經
云但此日影更相照現體性非有亦復非無等。▲
鈔今此下正明相即已無體者全是他成離能成
外全無自體故言無是能成故名有體一切法皆
互有能成所成義即緣起門意彼此全一是相即
玄門義言亦如下舉例釋成法界觀云如波動相
舉體即水故無異也豈待波無然後即濕當知言
廢義極深玄。
鈔初句結前等者結前段所說即義含於四句之
義言亦由一多相即下通難也難云疏言一多相
即此上三句於中含之可爾何有第四非句耶故
此答也雖是俱非之句亦由一多相即互相奪故
方成此句。▲鈔然約同一類法下前則總該一切
是總意也已下或同類法相即異類法相即皆是
別義例此可知者例上總意四句六句可知言復
應下例前相入中重料揀也具足應云先相即四
句後相攝四句以此門所即者為有體能攝故准
此前相入門例亦應有同體異體攝入之義。▲鈔
以今下問既應有同異類義及例前相入二四句義
疏何不廣說耶故此答也疏但約一華葉望一切
法相即故略不言問鈔中何故却指例耶故下結
例下答也以下第三結例成益中云舉華既爾一
塵等事亦然故知具上同異類及四句等。▲鈔或
復有六下於前第四一切即一切或一切攝一切
後加單復相望四句亦應此後有解行境故為十
也雖具二種十句而義狹於總意六句謂但解即
絕即而不解非即不絕非即等思之可見故云並
不出前總意四句（䟽所作者）故疏不例也。▲鈔多一既
爾下別例一切法也問既大小相即豈不濫廣狹
門答此明相即無礙彼取廣狹無礙故不相濫。▲
鈔然刊定下彼將自所立相即德玄門揀異自所
立同體成即德相即德如異體成即德如同體若
爾下不取即義但難同託事也今疏下據其即義
却難歸相即門也故同體成即德但當相即門中
同體一分之義故於此門特分同異體耳。
鈔即十住品等者即第七不退住中文也故云為
不退人疏鈔云約事事無礙有同體異體義由文
成義則文全攝於義由義成文則義全攝於文既
言下總釋顯明異體密含同體。▲鈔初發心品下
亦義引疏云知心性故與佛平等即由唯心所現
故得然也。▲鈔七十八下疏云具云迷帝隷此云
慈即其姓也然有三緣一由過去值大慈如來因
立大願願得斯號故二由此得慈心三昧故三由
母懷時有慈心故餘如教跡解行在躬中釋。▲鈔
又如菩薩下文處蓋多總指一經上下如十忍品
云菩薩雖不往詣十方國土而能普現一切佛剎
等。
鈔若攝他他不盡不現等者總有四義一不盡不
<pb n="364"/>
同相即不現不同相入處兩中間方是隱顯門二
故至相下如第一錢為能即義顯二三至十雖各
有能即義隱不彰（然即字有二義一能即能攝義一之當體即是餘多之法更無
別餘之法一是能即能攝名顯二能即所攝義一即在餘多法之中一是能即所攝名隱今是初義後作
句中是後義也）三亦如下以見不見明隱顯義上皆異體
隱顯四亦如一人下即同體隱顯十地鈔云言六
親者即父母夫婦兄弟之親也若父母望之子顯
餘隱若兄望之弟顯餘隱餘亦如是由此隱顯下
結釋也顯俱則下遮非也然隱顯下顯正也並可
知。
鈔二句數料揀等者但依前段四義中初義作句
此有兩重六句一例前相入則一此一華攝多即
一顯二彼多攝此一華即一隱三一華即隱即顯
合上二故四非顯非隱具四絕故五二一華攝彼
即此顯彼隱二彼全攝此一華即彼顯此隱第三
句下謂此一葉正攝彼一切法時不妨彼一切法
攝此一葉故則一葉亦隱亦顯一切法亦隱亦顯
以合上二句故泯即第四句下文中但泯一顯多
隱足顯一多隱顯俱泯文巧略故若具釋者此攝
彼為顯時則此顯彼隱即是彼攝此故此顯則泯
也隱取彼攝此時則彼顯此隱即是此攝彼故則
彼顯泯也彼為此攝為隱則彼隱此顯即能攝此
故彼隱泯也影取此為彼攝為隱時則此隱彼顯
即能攝彼故此隱泯也故是一法與一切各非隱
非顯義以奪盡第三句故。
疏下云東方等者賢首品文云疏約菩薩身不分謂
在東之身即是西身所以爾者以所觀之法事隨理
融隱顯自在故。
鈔以此但見等者證前四義中第三義於眼根中
下亦賢首品文其即是顯即是隱古人釋詞言例
上可知者例上見入定為顯不見起為隱也。
鈔暗處為隱等者隱其明故為隱以喻彼為此攝
為隱又暗處有明下上但一重隱顯義今明處為
顯明義明下有暗隱而不彰暗處為顯暗義暗下
有明隱而不彰此喻亦以見不見明隱顯如東方
入定入顯起隱西方起定起顯入隱一半明如入
一半暗如起而俱有隱顯可知前法說中不說此
義隱略以明也。▲鈔亦如下引文則見下釋義此
則佛體非隱非顯能隱能顯應知言徧亦難思議。
▲鈔十定品云下亦引文則見下釋義如月輪者
阿含經云其城方正一千九百六十里高下亦然
等。▲鈔摩耶下義引亦隱顯下解釋言例有一顯
者於此一處為母顯也言若約智幻者摩耶證幻
智解脫門故極位則位寄等覺故。
鈔一所含微細猶如芥缾者雖舉於缾但取芥為
所含以稱性故云微細以毛孔下僧祇品文謂諸
剎若不微細應徧塞於毛孔今既諸剎不徧毛孔
顯所含微細也二約能含下亦以稱性故能含諸
剎故云微細三難知下亦稱性故難知也言法法
皆爾者釋相容字然此門唯一含多今云法法皆
爾者謂上一能容含多既爾餘之多法一一能含
多亦然也一多不壞下釋安立字。▲鈔初即晉經
者於一塵中等一段即晉經文也又於一毛端處
下義引唐經正文即第十迴向偈也言普禮下舉
世暗冥佛能明照故如燈也普禮之言菩薩正行。
▲鈔第九迴向云者牒疏第九迴向四字中所指
經也經正云以無著無縛解脫心成就普賢深心
方便於一念中現一切眾生不可說不可說劫念
心疏云以契理深心故於一心能現多心。▲鈔十
微細下牒疏微細二字中所說經文也（有以疏中第九回向
微細為一句讀而以疏文但指第九回向中十門微細容持甚深德一段之文者義雖稍通然詳鈔意是
兩處文故各別引當以鈔文為定也）即離世間品菩薩有十種甚深
微細趣謂在母胎中示現初發心乃至灌頂地（一）
<pb n="365"/>
在母胎中示現住兜率天（二）初生（三）童子地（四）處
王宮（五）出家（六）苦行往詣道場成等正覺（七）轉法
輪（八）般涅槃（九從三至九皆云在母胎中示現）在母胎中示現大
微細謂一切菩薩行一切如來自在神力無量差
別門（十具如教迹中說）言通德相業用者此十若法界緣
起實德即德相門若約對根而現即業用門。
鈔然刊定下彼開賢首所立微細門以成相在德
微細德言而自下刊定自揀此微細別於相在也
若爾下清涼難謂但當法上齊具一切名微細爾
者此一切法下雙問若是下雙關難之言德相之
中則無微細者謂汝刊定德相之中無微細也汝
何立微細耶言若是真者下假設縱彼為難也其
實一法之中豈有真實自一切法離法界法外耶
又同時門豈是一法之中別自有一切法耶故知
但且假縱彼為難也實唯以彼自釋微細門亦名
普門故成濫同時也七十七中下彼自引證既言
下結難濫也若言下逆遮彼救恐彼救云其微細
門但攝同類一切諸法不攝體外異類諸法豈得
同於具足門耶故此遮也如十微細下引教難也
言況一塵中下亦遮救也恐彼救云八相雖異同
是果德應現豈非同類故且置之況一塵中現一
切法豈非異類即上疏中所引晉經也問前引文
云一切國土與塵同是依報亦是同類答正報中
塵豈不能現耶言明知下結明知別體別體相望
相在即是微細是故古德下明微細相容則知異
體相望說之以彼立相在依此微細開之故此上
廢己從他難也設此下復縱設許此微細門不攝
彼相在即是相入門中所收如前列名中及釋相
入門中已會言設有小異下復縱其相在是異體
微細是同體有此小異奪云皆賢首本微細門中
收之以彼元依此門開故問此門何不立句數答
此但有一容多故不立也。
鈔第九因陀羅網等者妙嚴疏云具足應云釋迦
提桓因陀羅此云能仁天主又華藏疏云謂帝釋
殿網貫天珠成以大珠當心次以其次大珠貫穿
匝繞如是展轉遞繞經百千匝若上下四面四角
望之皆行伍相當喻諸法重重互現以為境界。▲
鈔一華一塵下總釋諸法皆能含攝故言何有一
法下既皆稱性何有一法而不為能攝耶何有一
法而不為所攝耶是故能攝所攝互攝重重言欲
令易見者謂盡理應以一塵稱性攝餘一切諸法
諸法亦須稱性復攝一切諸法以辨重重今不爾
者以塵對法散漫難見今欲令易見耳以一塵望
餘塵以辨重重耳言猶如鏡燈者如一方鏡一圓
鏡相對中置一燈方鏡中現圓鏡影重重無盡（及燈
影重重無盡圓鏡中現方鏡影）及燈影重重無盡此但況重重互
現之義也故下疏中以喻重喻以鏡燈喻帝網以
帝網喻玄門取己見邊況所未曉故。
鈔一珠現於多珠等者然此義未成重重今以對
前一珠現萬像只是一重此一珠更現一切珠及
一切珠中萬像故方成重重之義如文可見。
鈔即是初地等者疏鈔云願往諸佛土常見諸佛
恒敬事聽受故文云下明疏中但義引耳言又發
者初地菩薩發十大願此當第六故致又字願一
切世界者總也廣大下別別有三相一一切相於
中又三初明分量廣是小千界大是中千界無量
是大千界次明體質麤妙謂報應等殊論云細者
隨何等世界意識身故無色界為細麤者隨何等
世界意識色身故下二界為麤後亂住下安布不
同亂則不依行伍倒則覆剎正則仰剎入則攝他
入已去則為他所攝行則往來不住故如帝網正
喻於此一如帝網差別即真實義相土土同體不
守自性互相涉入如彼帝珠故名真實三十方下
<pb n="366"/>
無量相謂前二相周徧十方又上說不盡故結云
無量大菩薩藏經說虗空中世界重數多於大千
所有微塵但由業異不相障礙一處重重尚爾況
復橫周上皆所知智皆明了下辨能知若真實義
相唯智能知餘一切相可現眼見如帝網下論牒
經也即真實義相者論釋義也意明下鈔詞轉釋
真實義相是土體及性相相融世界實爾云真實
義。
鈔然刊定下彼於賢首所立帝網門中開出具足
無盡德謂一一下乃至非約解脫等業用者俱是
刊定記文然從謂一一下彼自揀具足無盡德不
同帝網不同微細妙嚴下彼自引證彼自釋云下
釋前所引可知古德下清涼出賢首等意也初以
因陀羅網門收之若微細下復以微細門收之彼
正揀此二門今却以二門收之縱云下遮救也恐
彼救云微細則一法頓現無盡具足是當法出生
無盡所以異也故此遮云具足縱是出生無盡亦
不出於微細頓現之法界也言若細分別下下縱
奪釋成以彼說具足無盡是入一重無盡及出生
無盡如前所引小器出生非約頓現帝網則重現
無盡微細但一法中一切齊現豈非三門之異奪
之則但取無盡義同復於帝網本門中收故今依
賢首不分二別也。
鈔以重現之理等者法既深玄未可直解故經以
海會大眾先所了者帝網之事為喻顯之對於我
等翻成未曉故以鏡燈與佛重重互現之近事用
況深玄之旨也。
鈔二揀濫等者以門名顯法二字似有表法顯之
與表如眼目殊稱故恐相濫也以事下總指也如
衣表忍辱下引法華經釋成等言等取餘教如此
例者皆是所揀言即人即法等者雖言即字不取
即義但取依託一事顯無盡法界差別之法生此
無礙寂照之解以斯為門通於玄趣從無盡因下
緣起相由因也。
疏下文云此華蓋等者但義引經正取多因生一果
如一華蓋從無生忍等多因生故。
鈔彼有三段文含四義者下疏云菩薩興供中先
明行成依報供二十七句文分三初十句多因成
多果之供次八句一因成一果供後九句一因成
多果供應有四句多因成一果攝在初段以多因
能一一成故又初段即一切中有一及一切中有
一切次段即一中一後段即一中一切也今初十
句一時併舉多因後通成諸供（以所生顯能生故句句皆云所生等
也）言出過諸天者勝故多故餘可知（以經前列諸天供具今指
勝彼也）。▲次八句下第二段引經皆因果相似疏云
一蓋以障塵度能除蔽二帳以庇廕若悲為佛境
華以開敷如覺解清淨三法忍和悅用嚴法身乃
至中超中間四句經云入金剛法無礙心所生一
切寶鈴解一切法如幻心所生一切堅固香周徧
一切佛境界如來座心所生一切佛眾寶妙座供
養佛不懈心所生一切寶幢解諸法如夢下同今
所引疏云四演教網則震金剛之妙音觀教網不
礙文而見理五香氣聞而不見見而不可攬從幻
法見而不可取取而不可得知幻無堅以成堅法
六周徧法空是佛智身所依之境座之義也七摧
懈慢幢樹法勝幢八諸法如夢是佛棲託之所也
既以下鈔釋也。▲後有九句下第三段引經言等
九雲故者經一切種色妙衣雲一切堅固香雲一
切無邊色華雲一切種種色妙衣雲一切無邊清
淨旃檀香雲一切妙莊嚴寶蓋雲一切燒香雲一
切妙鬘雲一切清淨莊嚴具雲皆徧法界出過諸
天供養之具供養於佛疏云第三無著下一因多
果供無著無生但一義無生約理無著約智此二
<pb n="367"/>
契合方成一因文中九句可知言應有下已上引
文准此義故應有多因成一果於四句義豈偏闕
此文不說者以攝在初段故今約多因下結歸緣
起相由義也況此下法性因也。
鈔金色世界即是本性者即目真如來覺自性名
號品疏云心性無染與緣成器為自體故言彌勒
樓閣等者經云善財入樓閣入已還閉見一樓閣
下百千樓閣彼百千樓中一一各現百千樓閣一
一樓閣前各有彌勒一一彌勒前各有善財疏云
見所證境此明樓閣全體即是理事依正主伴即
入無盡法門言勝熱等者疏云於五熱中成勝行
故體煩惱熱成勝德故不染煩惱成淨行故四面
火聚者四句般若皆燒惑薪故中有刀山者無分
別智最居中道無不割故高而無上難可登故投
身入火者從無分別智徧入四句皆無智故又釋
刀是斷德無不割故火是智德無不照故投身下
者障盡證理故即刀山為能證火聚為所證故此
火等即是法門不須別表現所用故稱性事故此
為甚深難解不可輕耳。
鈔故立具足無盡德不出於此者會解云據前總
指云其同體成即德乃此中托事顯法生解門但
名異耳乃至總結云並如下會若爾今合會同體
成即德而前標此結皆會具足無盡德者似與前
總指不同況具足德前第七門已會但恐後人悞
改之耳今詳鈔意前後意別前總指中以彼自釋
同體德云一一即是一諸法故同託事今以彼釋
具足德云但就當體即具無盡亦同此門一一事
法即是無盡之法故亦於此門會之故託事門會
其二德前雖結云並如下會未必所會與前同也
智者詳焉。
鈔三世區分等者即三箇三世區分各異與一念
復別云隔法上之十世而互相在無障礙故云異
成如九世之異因一念之異因九世成等互為緣
起相成故得互相在也言疏中但作下謂不說隔
法異成也。▲鈔即離世間品下義引經文疏鈔云
前九別後一總三世各三故成九世未來是續起
法故未來未來名為無盡過去已起故過去不名
無盡現在即事可見例過去之現在故云平等過
未之現在非可見但對前後立現在名已上略消
經文言不言一念下即此一念現在是過去家未
來是未來家過去則自具三世現在因過未現在
中有三過去因現未過去中有三未來因過現未
來中有三故為九世本之一念故為十耳以一融
九雖九而常一以九融一雖一而常九九一無礙
沒果絕言假十圓融為九門矣言然依下敘昔義
當下總指言正在第三日者具三世故過去家未
來現在家現在未來家過去前望取二日具三世
謂第一日唯是過去家過去第二日是過去家現
在現在家過去後望取二日具三世第四日是現
在家未來未來家現在第五日唯是未來家未來
故有下結也義似下釋也（下疏正云若依此釋進無九世之體退過三世
之數云何一念得具九世）。▲鈔今但下伸正義謂如因下釋成
三世互為緣起故言法從因出下引證釋成謂現
在果法從過未因出以現在之因則現在中已有
過未也本是中論之文具云異因異有異異離異
無異若法所因出是法不異因言餘二因二等者
謂餘過未二因過現及現未二例上現在可知也。
▲鈔即中論下解妨也妨云上所引者即是中論
破時果中有因因中有果皆成雜亂既不相有明
無定時今何將過以為德耶故此答也遣執成德
二義懸差若執三世定有性者尚不見無性之理
安知一中即具三耶今由無性方互相由成無盡
耳以病成藥豈不良哉其猶良醫以毒為藥。▲鈔
<pb n="368"/>
廣如離世間品者上已引之彼復有一義云具緣
九世緣起相由如用九日而為九世互為緣起望
於一念亦互為緣起故德互相無礙。▲鈔芳春等
者初學記云梁元帝纂要曰春曰青陽（氣清而溫陽）亦
曰發生芳春青春陽春三春九春等夏曰朱明（氣赤
而光明）亦曰長嬴（以征反）朱夏炎夏三夏九夏等秋曰
白藏（氣白而收藏萬物也）亦曰收成亦曰三秋九秋素秋素
商高商等冬曰玄英（氣黑而青英）亦曰安寧亦曰玄冬
三冬九冬等。
鈔非長亦非短等者過未各無量劫皆置現在中
故非長現在一念能容過未故非短離長短等分
別名解脫人智行斯境言此偈前文下亦是唐經
雖無量劫以通達故即是一念次句拂迹入玄末
句總結如十地下義引經文也。
鈔三揀濫者以刊定如時為所依體事雜濫疏家
以時為玄門故揀之也言斯亦有理者不違教理
故古意下出賢首等意然有二意一時是假法故
問十對事中位之一法亦是不相應行中次第一
義何為所依耶二又緣下恐濫外道可知。
鈔即主伴所由者緣起相由因也。
鈔其最後等者經說得百萬阿僧祇三昧此是最
後一三昧也疏云將說受職位分故一切智者佛
無分別智也墮在佛數如始出家墮在僧數而不
具戒不名大僧未具佛智仍名菩薩。▲鈔又現相
品下義引佛放眉間下出現品文也又法界修多
下毗盧遮那品文也故隨下總結。▲鈔若以下揀
辨此且約部帙以揀若餘經有詮圓教義處不遮
亦有主伴之義故教義釋法華云我有如是七寶
大車其數無量為主伴門今但為眷屬是此所流
故以隨根局不得却為主故即是伴類餘經准知
今言下互為主伴故然言眷屬者相親曰眷相順
曰屬即人眷屬法似於人亦得此名准集玄應作
四句一有唯主伴非眷屬如此方十住法門為主
餘方為伴以非附本相從故不名眷屬二有是眷
屬非主伴謂如餘經但與華嚴為勝方便故稱眷
屬不與華嚴俱時相帶圓融而起不稱為主伴三
亦主伴亦眷屬謂法界修多羅起時攝剎塵契經
同起與法界經為輔翼故名眷屬而主伴起復名
為主伴四非眷屬非主伴謂餘經相望或外典等。
鈔三重以例釋者前正釋中但明主伴不說見與
不見故此重例釋也謂此方法慧下若此方法慧
為主時必十方法慧為伴是故此方不得為伴無
主可對是誰伴耶此釋伴伴不相見言十方法慧
下十方法慧為伴時必此方法慧為主是故十方
法慧中有為主義不得與此方法慧相見此釋主
主不相見故此下覆釋此為主不與彼為主相見
彼為主下彼為主不與此為主相見影取此為伴
不得與彼為伴相見彼為伴不得與此為伴相見
然為主須一為伴容多言餘如教迹中說者上來
所引隨一一法皆有主伴明知教迹且約佛菩薩
說法儀式以明主伴也。
鈔謂上廣說等者若汎說時隨其一門總依十對
體事以明無礙今歷別以論乃唯約事華為總門
具餘體事為同時乃至主伴門又此事上有教義
別為門具餘體事為同時門乃至主伴門等乃至
百門皆以事為首問既言一切事同時具足則理
等諸法不在此中同何有十對具足圓滿答現相
品鈔云凡舉一事必具十玄凡一玄門必收十對
汎明一法一一圓收准此則一事法圓收一切教
義乃至感應皆圓收一切然為門各別故不相濫。
鈔第二以事所依等者已上於十對中唯說一事
不說其理餘之九對相合說之以理為門義沉隱
故且略不說。
<pb n="369"/>
鈔例能依玄門亦成千門者問前體事為首有一
千玄門今以玄門為首應有一千對體事何故亦
成一千玄門答前體事別別為首乃有一千玄門
今以別別玄門望十對體事則成千玄門且欲展
玄門至無盡故言具同時教義等者此以玄門為
首故與前別有本云教義同時等者傳寫誤耳或
順亦成千門之義思之言又前分總別下揀前後
不同也前約十門次第行布今約十門緣起圓融
各是一義故。
鈔言重重取者下有其二義重重取之一者如初
門中下約其玄門重重取之言初門中具十者如
同時門中具十箇同時（教義乃至感應也）十中取一同時
教義亦須具十對體事十各具十故成百門如同
時教義具百既爾餘九同時具百亦然故具千門
以緣起法互不相離故言如一既爾千門各十亦
然者上千字下十字彫寫者誤應上是十字下是
千字云十門各千亦然意云其同時一門具千既
爾其十門各千亦然例上可知言十千之中下盡
理總言也如一千錢下正喻總義上釋初義竟言
又重重下第二意約體事重重取之也以十對中
如事有多事一一各說十玄乃至感應各有多種
一一各說十玄彼復更相涉入以成無盡。
疏於此千門等者始終備曉曰圓窮微洞奧曰明顯
了之言但釋明義或究竟名了亦釋圓義則觸目對
境常入法界重重無盡之境。
鈔以是等者但隨一一各具德無盡此猶是入法
之門唯普眼下毗盧遮那品疏鈔云一眼即具十
眼融無障礙眼外無法方真普眼以諸緣發見即
緣各為眼因沒果中緣皆號眼故全色為眼恒見
色而無緣全眼為色恒稱見而非我非我離於情
想無緣絕於貪求收萬像於目前全十方於眼際
是以緣義無盡隨見見而不窮物性叵思應法法
而難准法普即眼普義通乃見通體之自隱隱照
之遂重重然言上智能入者問既上智能入則中
下無分答善財既見文殊令憶宿世善根則知前
已修習方成上智安得自欺恒守中下勝進不已
乃至極位矣。

華嚴懸談會玄記卷第三十

音釋
遞（音地互也）。麤（音粗不細也）。

<sarticle>華嚴懸談會玄記卷第三十一</sarticle>
蒼山再光寺比丘　普瑞集
疏第二明德用所因者所建十玄之義皆通德用今
能建立之因由從所建義以彰其名德用之所因依
主彰名於十因中自有德用乃德用即所因持業建
號。
疏因廣難陳等者探玄亦云亦彼列十云一緣起相
由故二法性融通故三各為心現故四如幻不實故
五大小無定故六無限因生故七果德圓極故八勝
通自在故九三昧大用故十難思解脫故旨歸云一
無定相故二唯心現故三如幻事故四如夢現故五
勝通力故六深定用故七解脫力故八因無限故九
緣起相故十法性融通故評曰旨歸合果德於因無
限中開如夢現故為十義探玄因果開成六七除去
如夢唯存如幻不實亦足十義今疏合取旨歸三四
為第五合取探玄八十為第十故名神通解脫以勝
通即神通自在即解脫其難思即由神通解脫自在
故難思爾故合為第十別開第六如影像以足十義
探玄所以去旨歸如夢者意唯約幻喻例餘喻故也
所以不別列兩科然別開於因果義如下會今疏却
<pb n="370"/>
約三喻分為二科以夢幻義意稍同故合為一影像
法喻稍別故別為一（如疏釋中自見）問如十忍品總有七喻
今何唯取三耶答有二意一既疏云因廣難陳略提
十類故唯取三以足十義二亦由此三為十玄所由
便故以如𦦨如響如化如空多喻諸法不實不順事
事無礙故略明三所以不取餘也。
疏十中前六等者若約圓融實則互通德用今約行
布顯相而說通局有異言通約法性者謂第四是法
性其第一唯心是法性上覺照義第二法無定性由
法性所成故無定性第三緣起豈離法性之外第五
第六皆喻諸法自性不實亦由法性所成故不實耳
所以前六通約法性故局德相也問應前六因同一
因耶答約其收攝不出法性若約別義何妨六因有
異定用神通待根方立故後二局業用言七約起修
等者若約起修學即是業用因若約一一因行性本
具故即德相因故得通也八以本法從於果人故局
德相。
鈔謂佛體上之用等者纂玄記云然此德用有法
有人初約法者真如具德名為德相神通等用名
為業用若據人者約佛名德相即德者相故約根
名業用令見即入故今此文意舉人顯法謂約佛
則全用為相如佛音聲詞辨之用即是德者本具
之相約根則全相為用為令眾生新新知佛本具
之相故相名用。
鈔今明在佛德相染淨二相皆盡而現染用者亦
如性起唯淨緣起通染而於性起說生佛交徹染
淨融通正同此也問既能現染何能染相盡耶答
舉用同體現而常虗故言師子座中下引證恐傳
寫悞准妙嚴品說乃佛宮殿中現一切眾生居處
屋宅疏云眾生是正屋宅是依妄無自體還依真
現故。▲鈔如十定品下經文具云佛子譬如日出
繞須彌山照七寶山及寶山間（山間即香水海）皆有光影
分明顯現其七寶山上所有日影莫不顯現山間
影中其七山間所有日影亦悉影現山上影中如
是展轉更相影現或說日影出七寶山或說日影
出七山間或說日影入七寶山或說日影入七山
間但此日影更相照現無有邊際體性非有亦復
非無不住於山不離於山不住於水不離於水疏
云七寶山間有香水海海現日影山以淨金亦能
現影謂水中本影現山上影時此所現影從山上
出來入山間若山上本影現水中影時此所現影
從山間出入七寶山上故正入時即名為出所喻
可知但此影下明重現無盡喻菩薩帝網身土（鈔云
古德立帝網義經有帝網之名而無廣說之處以昔未有此品經文故此一段文可誠證也）。
疏以一切法無非心故者即觸事皆心也言隨心迴
轉者即古隨心迴轉善成門今為所以也義如前指。
鈔心能變境下舉法相妄心現境之義以況真心
也准百鈔云如一人心上所變現木之與石則互
相礙如欲界一切有情同變山河大地木石等所
變之相隨心各異然更相涉入如眾燈光不相障
礙謂從諸有情共相種生業力相似處所無異而
互相攝入也故論云雖諸有情所變各別而相相
似處所無異如眾燈光各遍似一（言相相似者由共業力感相相
似也）問多人共變不相障礙一人第八所變木石却
有礙耶答由昔造業熏種而有同異故使然也如
第六識緣山河大地時不作彼此分別但熏其種
故後生果時互相攝入若木石等互相礙者由第
六識緣時定作木石等差別之解而熏成種後生
果時亦各有異然今但取不相礙者已上妄心所
現妄境尚得無礙況真心所現具德真法耶此有
兩重一法界真心能現萬境真法即前十對體事
二故能即入下既知此法自性唯心故立十玄混
融無礙（上辯法因此辯義因）。
<pb n="371"/>
疏二法無定性等者如色以質礙為性等今無此等
定性故云無定性也既唯心現下躡前起後言性相
俱離者集玄記云依他事法緣生虗假無實體性體
既本無形量相狀亦不可得故云俱離性相俱空故
大小不定也玄鏡記云無實定性謂熱非定熱濕非
定濕動非定動堅非定堅等亦無定相謂長非定長
短非定短大非定大小非定小等既緣生之法性相
無定彼此涉入無有障礙。
鈔一邊方中土者邊即中中即邊例同廣狹亦約
一法說無礙也言極輪圍邊者即一三千界大鐵
圍山名曰輪圍言二行不同者有云即真俗二行
偏事偏理故邊不同中道與邊相即約差別義亦
事事無礙若真不同俗名為差別相待立故名事
中道絕相故名理中邊相即亦通事理無礙今取
前義有云如出定入定二行別則為邊既不定此
二邊亦不定此二之中道故云事事無礙若以契
理為中不著定亂二行為邊即理事無礙二釋隨
取。
疏三緣起相由等者若果從因以得名是緣之起若
因從果以得名是起之緣名為緣起緣起即相由要
具此十下理足須然以十顯圓故。
鈔如外水土等者即非第八識執受謂諸非情名
外水土等為緣而芽等為起（等字如酵暖人功為緣而酪得起泥為輪
繩陶師等為緣而器得起等）此則外一事緣起有情識者名之
為內無明行等為緣識等名起此則內一事緣起
又此上皆染緣起三乘之因為緣三乘之果為起
名淨緣起今則下揀前上顯所揀今釋能揀有其
二義一總收下約緣起之法釋即前十對體事無
法不收故云大也更互相望同為緣起此辯法因
以揀之或多法同一緣也二又即下約緣起之義
釋即具十玄之義故云大也互為緣起具十玄門
此約建義因以揀也或一法具多緣也言不同下
重顯所揀由能揀有二所揀亦有二也前約緣起
法以揀內外等法此約緣起義以揀三乘緣生無
性之義若無性即假揀相教義若無性即空揀始
教義若無性即如揀終義也。
鈔所以有同異體等者十地品云攝諸波羅蜜淨
治諸地總相別相同相異相成相壞相疏鈔引十
地論并賢首教義釋云總者一含多德故別者多
德非一故同者多義不相違故異者多義不相似
故成者由此諸義緣起成故壞者諸緣各住自性
不移動故別異壞即此中不相由義諸緣各異故
總同成即此中二相由義互遍相資故言因中不
待緣者教章云正因待緣唯有三義一因有力不
待緣全體生故不離緣力故二因有力待緣相資
發故三因無力待緣全不作故因歸緣故今例因
中不待緣全體生不離緣力則自具德義也二相
由義例因中待緣相資發故言初即同體門後即
異體者有本云初即異體門後即同體門者其義
正同不須更徵釋也准今有徵釋應是初即同體
後即異體為正也（應是後人誤改之也）若爾下徵也徵意云
若初即同體者何以疏云諸緣各別不相雜亂若
第二即異體者何以疏云互相遍應方成緣起此
疏鈔相違妨也釋曰下答也意云要由諸緣各異
方得互相待緣故異體亦名同體故云初即同體
門要由互相徧應方自具德故同體亦名異體故
云後即異體門（或可此緣起具二義一相由二不相由此為異二更互為能資所資
疏約所資則諸緣各異體互徧相資為同體鈔約能資則不相由却為同體門相由却為異體門二義合
明其理方足纂玄記云疏據因說鈔約果說諸緣各異是異體因為因各異方得相由故名同體互徧相
資是同體因為因互徧方不相由故名異體互相違）所以諸緣各異中生三
者一互相為無力者名依依於他故有力者名持
持於他故二互為能成者名有體形對所成故互
為所成者為無體為他能成奪為無體故三初一
<pb n="372"/>
約用次一約體同時雙融故是知諸緣各異中亦
有互相徧應之義故名同體互徧相資中亦生三
義互為約用有力無力約體有體無體體用雙融
既諸法互相對望方能互相徧應故同體中亦有
異體。▲鈔即光明覺品下疏云即相成義則一多
俱立言然由相成下即異體中有互徧相資義方
各有體者即諸緣各異義明不相離也。
疏各與彼多等者如一應二則一不異二而不失本
相故仍名一乃至應十亦爾橫論則所應不異能應
則一全收一切竪說則名十箇一皆無別體故並稱
同體。
鈔如十錢等者問此十錢亦是緣起法何分能喻
所喻答以其所易喻其所難誰遮皆是緣起法即
晉經夜摩偈云譬如數法十增一至無量皆悉是
本數智慧故差別故此以十錢為喻也。▲鈔若無
十一者十箇一也謂若無十箇一此由本一遍應
不徧故令本一不具餘九一也。▲鈔故隨一下以
隨舉一法具法界差別法之頭數同體法也如阿
含經說鹿頭梵志善解諸聲知生死因緣佛與俱
至大畏林中取一人髑髏佛問云此是何人梵志
打令出聲答曰男子問何命終答眾病皆集肢節
酸痛故命終問何方治答呵棃勒和蜜治問生何
處答生三惡道又打一曰何故死食過差死何方
治三日絕食生何處生鬼中乃至最後香山南有
優陀延比丘入無餘依界打髑髏曰生何處曰無
本非男非女不見生處未審是誰佛言止止梵志
問佛佛具答之鹿頭歎曰此未曾有我觀蟻子尚
知來處觀此羅漢不見生處如來正法甚奇甚特
九十五外道我皆能知如來之法不能趣向廼投
佛出家等聲之一法既能如是餘可例然良由聲
中本具諸法故使外道得其少分冥依其本日用
不知。▲鈔真實慧者疏云心不顛倒是真實慧。
疏謂凡是一緣等者前二門說之前後法乃俱時謂
凡是一法為緣起者具前二義方成緣起以要下釋
具之意此上三門下後之七門不出同體異體故為
所生。
鈔三或俱存等者俱時存住自故異體及徧應故
同體亦俱存下前直指諸法此以數言之故致亦
言由俱存下即奪第三句成第四句也。
疏如論云因不生下即義引十地論文也論云非他
作自因作緣生故然具有四句下二句云不共生無
知者故作時不住故不無因生隨順有故對法亦云
自種有故不從他生待眾緣故非自生無作用故不
共生有功能故非無因生然下疏釋此四句有二意
一破邪二顯理理外計曰邪邪亡則理顯理顯則惑
亡反覆相順然自他等四是計是依不之一字是藥
是理窮生之理不出自等自等若無生將安寄故以
不不之則惑亡理顯然其所計略有三數一者外道
謂冥性為自梵天為他微塵和合為共自然為無因
又此四計亦是僧佉衛世若提子勒沙婆也二小乘
同類因為自異熟因為他俱有因為共計無明支託
虗而起亦曰無因上計亦通大乘執之者（同類者因果相似如
不善五蘊與善五蘊展轉相望為同類因異熟因者唯諸不善及有漏善相望故也俱有因者如四大種更互
相望為俱有因）三約大乘果法為自眾緣為他合此為共離
此為無因又以因為自以緣為他合此為共離此為
無因又從真起為自眾生為他合此為共離此為無
因所計雖眾但顯正理諸病計自亡（此有三義前二法相及無相宗
後一是法性宗皆執法成故俱為所破所計雖眾者但顯而為能破同一不故）言顯理者初
顯無生理有二解一約展轉釋從緣故不自生既無
有自對誰說他又一切法總為自故又他望於他亦
是自故既無有他故不他生自他不立合誰為共有
尚不生無因何生（憑公云以自破他凡有三種一總二即三相待今疏則全有此三初
云既無有自對誰說他即第三相待破無自可對待故如無長故無短次云又一切法總為自故即第一總義
<pb n="373"/>
萬法皆自如百人一處皆用已為自則他亦是自今破一自則他亦破矣次云又他望於他也是自故者即第
二義謂如二人兩立相望此言是自指彼為他他亦自言我即是自指此為他故其兩人皆有於自破此人自
他人之自亦已亡故從自他不立下即雙用自他破俱生義如二盲人離不見色合豈見耶從因尚不生者即
以三作破無因義此中非謂是無因不立有因舉況以釋因緣和合合是生義尚不得生豈用無因而立生義
故四句求生生不可得無生之理顯無不觀正理既顯計何由生二約因緣形奪釋
故對法云自種有故（云云如前引）論解同此若爾自種有
故是則自生豈曰無生此假自破他非立於自次句
他破自故中論云如諸法自性不在於緣中下二句
例然惟審詳之（即就前計以因為自以緣為他而顯理也若爾下釋妨揀濫古人多以非
無因是從因生故為此問答引中論證唯證他破自以破他等已如前說下二句者即以無作用破其非立無
作用生以具破無因非立因也此別顯無生義故令詳審使物莫濫也次顯無礙理但
因緣生果各有二義謂全有力全無力緣望於果若
有力則因全無力故云因不生緣生故云不自生二
因望於果全有力亦然故云緣不生自因生故云不
他生三二有力不俱故不俱生四二無力不俱故不
無因生（此明理事無礙無力故無生有力故不礙生則生不礙無生無生不礙生亦取對法偈明之而
用意則別亦同初門不自生非不自作等則上三句顯無生第四句不礙三作）此復有二義
一約力用交徹明相入二據體有空不空明相即（云云
全同今疏文也此約事事無礙評曰今踈引地論之文通前諸義若對法義通理事無礙文唯顯無生爾今正
用事事無礙意爾）。
鈔如中論云等者即觀因緣品第一中文如諸下
二句全是論文以字下鈔以義釋初反釋緣中求
下順明下句以自破緣下然中論下二句亦云以
無自性故他性亦復無今鈔謂若下反釋今假下
順明可知言今正用此意者若無生不礙生則理
事無礙今取力用交徹事事無礙耳。
鈔三反成上義者謂反成上全有力全無力義也
亦是解妨下是因前引證而起問也如糓子為因
等者此因緣為能生芽為所生則三法明義但取
有力無力以為證成。
鈔如無一下約數以明亦如無柱下約舍喻以說
也今法界中下此談本有法也。
鈔先明一持多依等者持為能持即有力依無能
依即無力下皆准知問一雖有力何生多果多既
有力何生一果又豈不違前有多果過一一各生
故答此無礙緣起不同於前何者由有一故一切
得成由有多故一方得立問何前釋託事有多因
生多果等四句今但說一多互成耶答彼亦別義
分之不出一多故。
鈔恐有難云下既一多俱有有力無力二義云何
偏一能攝多耶故此通云下意云由一有力與多
有力此二有力必不俱故一無力并多無力此二
無力必不俱故以皆無待故問云何建立有力無
力二義以能為下答也一多各有有力義邊為緣
要對一多各無力義邊為起。
疏反上思之者從是故已下一字改為多字多字改
為一字便是多持一依之義也。
鈔若總釋者下有二義釋初改字總釋亦但改前
疏從是故一能持多下乃至反上思之中間一字
改為多字多字改為一字二恐不曉下補疏具作
言反上思之者亦以今鈔多持一下多字改為一
字一字改為多字便是一持多依是則下總來前
義兩番迢別以釋疑也欲令義顯故。
鈔三結成句數謂上一攝多是第一句者是上一
望多也雖舉於一攝該取一入故多攝一是第二
句者即上多望一也雖舉多攝該取多入故唯一
四句也或可此中影略以顯據實應有三重句數
一謂上一攝多多攝一亦一攝多亦多攝一非一
攝多非多攝一二謂一入多多入一亦一入多亦
多入一非一入多非多入一三謂一攝一入多攝
多入即一攝一入即多攝多入非一攝一入非多
攝多入亦可下例前成六則有三重六句思之。
鈔今初為能起義邊等者立能成為緣故有體所
<pb n="374"/>
成為起故無體如云從緣生法下舉事理無礙緣
起為例釋成但取所生即空為無體義若一向空
何名緣生法耶若一向有何假緣生是知說法不
有亦不無故名緣生法也。
疏由一有體下以行文巧妙前後不同是故此中先
雙釋後是故下雙結也。
鈔由有無二義不得並故者謂由有體有體無體
無體不得並故問一不即多下文外反顯問答也
言空有二義等者空是所起無體義有是能起有
體義意云若緣起門中緣有起空二義不成立者
諸法便有自性有非緣起有故即無因常見過既
非緣有令法斷滅即斷見過或可便有自性斷過
非緣起中空義也亦有無因常過以非緣起中有
義也故致等言此上反顯順明可知。▲鈔即前無
有不一之多者以成上一有體故攝他多也有本
云即前無有不多之一者應舉一邊影一邊故或
即前無有不攝多之一此但義指不指前文下對
一無體准知。
鈔全同前門者同前相入門也言但改一為多等
者即前段疏從是故一緣是能起能成故有體乃
至反上思之中間一字改為多字多字改為一字
讀之便顯。
鈔第三結成句數等者此但一重四句或六句准
義應云一攝多多攝一亦一攝多亦多攝一非一
攝多非多攝一具四絕五又一即多多即一亦一
即多亦多即一非一即多非多即一具四絕五又
一攝一即多攝多即三合上二俱存四互奪雙泯
具四絕五皆可准知。
疏六體用雙融等者准已下疏則力無力體無體即
入等皆緣起門義玄門則直明即入無礙今己力無
力窮源出之故名所以唯心所現等但總相所以緣
起相由則委細明之一體無不用下舉一全收為單
句四全用之體下互奪雙亡也無得相濫。
鈔此有二義等者初是當科雙出所以故鈔云正
是今意後是次科正釋二門故鈔云次疏具之或
可初解亦取所應二等具為同體後義唯約本一
多一論同體故為二義也言其同體二等者問准
前段及次疏鈔說但似本一與多一互相即入名
同體即入義今何唯言同體二等耶答前後約本
一多一同體義顯故今約盡理總收故云二三等
謂今一應二之時名二一此一與本一同體既爾
其所應二與能應一不定異也能應全是所應所
應全是能應故名同體以是緣起互徧相資之法
不全異故所以上云直說者直就所應為同體也
即顯下約多一能應為由也餘三四等准此例知
二者下第二義可知具斯二義同體方足。
鈔言餘句者下應准前異體中三重六句下同體
相即亦應有三重六句並如前說但有同與前別
爾。
鈔以是總故等者但以十門緣起成前十對體事
隨缺下以圓滿融通方為緣起故。
鈔下之九門下例釋也且如由住一徧應故者是
先釋義有廣狹自在門者後結屬也餘皆例之問
前云廣狹十對皆廣狹今但云住一徧應何有十
對答住一徧應無所不收如前同體與所應不殊
故。▲鈔別取前等者以前通取同異體相入二門
為相入門故今唯別取一門為微細門也言入通
能所等者以相入門中能攝者為能容所攝者為
能入則有能入能容之二義今微細門於容入二
義中但取容義即一能容多名容故唯一半也問
即入並通同體異體微細云何唯異體耶又次云
異體相即具隱顯者則無同體隱顯之義耶答應
知此中具是一相之言。▲鈔即義如虗空者無相
<pb n="375"/>
可彰故為隱也言二義不壞者由上即泯入存恐
謂一向故此中云即入二義不壞故正即之時却
無入也同時俱存泯無礙難思也。▲鈔同體相入
一中已含於多者是本一中已含多一也言更入
異體者以本一更入異體二此異體二已攝餘異
體一餘異體一復帶於同體多一故有重重之義
思之可了。
疏菩薩善觀諸緣起下如幻忍中文也疏云此顯幻
相略有二解一約相類解謂解一無實則知一切皆
然並從緣故二約圓融解復有三義一以理從事故
說相即如馬頭之巾不異足巾說頭即足故一即多
二以理融事說一多相即如馬頭無別有即以巾為
頭以巾體圓融故令頭即足故云一中解多三約緣
起相由力則法界同一幻網故令一多相即如幻師
幻術力令多即一等（鈔云初即理事無礙二即理融事下兩門事事無礙義前二門
即法性融通門三即緣起相由門也）。▲言又云下經次前有偈云若見
佛及身平等而安住無住無所入當成難遇者疏釋
云末後一偈知法成前法會周徧所由上半標門即
十玄門中一多相容不同門也次一句釋所由即十
種所由中緣起相由門也並如義分齊中緣起法界
理數常爾稱斯而見何所畏哉（此中有破靜法義如前造疏十意中說）。
鈔一舉體等者隨舉一法全是異體具相入相即
體用俱融二舉體全是同體具相入相即體用俱
融三合上二句隨一法上具同體異體二義雙現
法體無二故。▲鈔故約智顯理下總結釋也智窮
諸法始末顯理各異故說十門不同廢智照亡顯
理之筌則一切叵說說與不說無礙難思猶是因
門沒同果海言思安寄唯亡言下即外亡言象內
絕思求庶幾下出現鈔引周易繫辭云顏氏之子
其殆庶幾乎有不善未嘗不知知之未嘗復行也
注云殆者危也庶幾近意言近道也今令後學亡
言遺照亞夫聖賢庶幾於緣起之玄趣耳。
疏第四法性融通門者略釋法性二義一法謂諸法
二軌持名法性謂真性依主持業二釋如次。
鈔謂真如下躡真如具德為因以釋門名也文中
下別科釋是知下結彈異釋。
疏謂不異理之一事等者發心功德品云欲知一毛
端中一切世界差別性一切世界中一毛端一體性
疏云以法性融通門釋前經說即入所由謂一切世
界差別性與一毛端體性無二故是故事隨性融此
彼相即事攬性起彼此相入各有同體異體准上思
之（云何異體一一剎等各有體故云何同體差別界體同一體故）准此今謂不異理
之一事具攝理性時即同體義令彼不異理之多事
隨所依理皆於一中現即異體隨同體也。
鈔今一事全攝於理故者一事為能攝理為所攝
言帶一切事入一事中者理為能帶能入一切事
為所帶一事却為所入也。
鈔今真理湛然下順明言若遮此過者遮此真理
可分之過也言過尤深矣者謂前雖分於真理不
落斷常今離事有理即事墮於常理墮於斷故過
莫大焉。
鈔十門之義下分一初是文前指德懸明言第八
迴向等者疏云真謂真實顯非虗妄如謂如常表
無變易此法相宗若法性宗云不變為真隨緣曰
如由不變故與有為法有非一義由隨緣故與有
為法有非異義而起信云無遣曰真無立曰如唯
約遮詮頓彰真理又圭峰云真者實也如者似也
色中如實似受中如此真實相似餘法不能實相
似故此經百門融通理事使重重無盡等言一譬
如真如下疏云然異從義別體本常融但契一如
自含眾德非由作意順差別如能同迴向亦融攝
無礙稱如起行體即是如但人信如德尚迷迴向
故以如德喻迴向德故云譬如真如與一切法等
<pb n="376"/>
即第三十八德及不相捨離者即第四十五德具
云譬如真如與一切法不相捨離真如既與一切
法相應且如前一蓮華葉既與理有不異義則亦
與一切法共相應等一切法具足也即下九門及
彼門中所具十對法等一一皆有相應之義云相
應也不相捨離具足相應皆非前後故曰同時以
此為門方便趣入（此疏中密用二德以成一門下皆准之）。▲二譬如
下具云譬如真如一切法中性常平等即第三十
九德普攝諸法即第四十三德融蓮華葉如常平
等故廣也純也普攝諸法在此華葉不壞相故狹
也雜也具云廣狹自在無礙門自其可在故云自
在斯言甚深廣狹純雜皆無礙也。▲三無所不在
下具云譬如真如無所不在即第六十一德疏云
隨一一法皆全在中融蓮葉亦無所不在入在無
殊故。▲四不離諸法下具云譬如真如不離諸法
即第四十德與一切法同其體性即第四十四德
融蓮葉不離諸法即同一切法體性一即多也不
離諸法故諸法隨如即遍一葉多即一也。▲五無
有分限者義引經云譬如真如遍一切處無有邊
際即第一德此中疏文只用此一德成隱顯門疏
云顯在緣中故無不遍在此在彼明隱顯故恒守
本性者即第三德疏云明隨緣即不遍云守本性
在緣故顯蓮華亦顯守本性故隱蓮葉亦隱諸法
皆然俱成祕密融無礙故。▲六普攝諸法即前廣
狹門中後德但義不同融蓮葉亦普攝諸法炳然
齊現故葉為能含微細諸法為所含微細蓮葉不
大諸法不小為難知微細。▲七畢竟無盡者具云
譬如真如一切法中畢竟無盡即第四十一德疏
云正在法中取不可盡如芥子之空故融蓮葉亦
無盡諸法皆然。▲八與一切等即前相即門中後
德亦但義別融此蓮葉同一切法體性託此一事
為法界法令生正解故。▲九遍在晝夜下具云譬
如真如遍在於晝即第六十三德譬如真如徧在
於夜即第六十二德疏中日字即是晝字為欲成
文故重言之疏云月者經云譬如真如遍在半月
一月即第六十四德言年者經云譬如真如徧在
年歲即第六十五德言劫者經云譬如真如遍成
壞劫即第六十六德疏云一念長劫各各收如故
得念劫互收互入鈔言二德者應是五字或依長
短二相故唯云二德也。▲十性常隨順下具云譬
如真如性常隨順即第十德及與一切法等者即
前同時門中初德經無恒字但是義引以無時不
然故亦義不同一為主時餘必為伴即隨順義亦
相應義然直數其數是十九德而有重用之者若
去其所重唯有十六德前鈔云十四德者應是後
來傳寫誤耳上皆懸明文中下第二正科釋也然
與前懸明對辨文易可知故但大科而已不更消
文也。
疏如幻師等者下疏云就法喻中各開五法如結一
巾幻作一馬一有所依之巾二幻師術法三所現幻
馬四馬生即是馬死五愚小謂有初巾喻法性二術
喻能起因緣謂業惑等三喻依他起法即依他等四
喻依他無性即是圓成五喻取為人法今菩薩返此
故云解了釋曰今云幻師能幻即第二義故合中即
約能起業緣也今云一物為種種等即第三義所幻
諸法故下合云一異無礙若約行人了此從業緣現
所現依他等法無性故令緣起無礙有此一異無礙
者即同前緣起相由門也若了此從緣無性以法性
融故無礙者即同法性融通門也若但了無性一異
不定故令無礙即同法無定性門也若了業幻無性
全真心作即同唯心所現門也故五六約喻前四約
法別爾故前疏云前六通約法性為德相因也。
鈔四十二經等者即十定品等言等取耳識所知
<pb n="377"/>
種種諸聲香味觸法准上言之十忍品云下疏云
一性無即體空義故結云非是一切種種之物二
種種非幻下明其相有相即差別義故云然由幻
故示現別事於中初二句結前生後種種非幻者
象等非術故幻非種種術非象等通喻為無為故
大品云設有一法過涅槃者我亦說言如幻涅槃
雖真從緣顯故遣著心故是破心中涅槃也。
鈔明知業即喻幻師者正合疏中業幻二字此約
能幻故屬幻師若約所幻即是幻法爾。▲鈔中論
偈云下問今云如幻為能幻之師如幻耶為所幻
之法如幻耶答二皆如幻謂業亦如幻果亦如幻
故下疏云然緣亦從緣故因果俱幻中論云譬如
幻化人（云云）鈔釋云謂有難云若以第二惑業為
緣令第三依他為無性者第二惑業應當是實不
從緣故故今釋云亦從緣起謂業從惑生惑由分
別卒至無住皆託因緣故引中論因果俱幻故論
合云如初幻化人是則名為業幻化人所作則名
為業果（舊雜譬喻經云昔有國王護持女急其正夫人語太子言我為汝母生來不見國中
欲暫出觀汝可白王如是至三太子白王王即聽可太子為御羣臣拜迎夫人出手開帳令人得見太子
見已詐稱腹痛而還尋自念言我母尚爾何況餘乎夜便委國入山遊觀道邊有泉泉上有樹太子上樹
而坐有一梵志入水洗浴出已飯食吐出一壺壺中有女與屏處室梵志得臥女人復吐壺壺中有男復
與共臥臥已吞壺梵志覺已納女壺中復吞壺而去太子見已歸國白王請於梵志作三人食著於坐邊
梵志既至言我獨一人何須三分之食太子曰當出汝婦共食梵志不得已吐壺出女太子語婦曰當出
汝後夫共食如是至三不得已而吐之食已各吞而出王問何因知之太子共答所以而白王言女人奸
不可絕放後宮人各令自在王如其言今言譬如幻化人者即如梵志所吐女人也復作幻化人者即如
後夫也。
鈔又十忍品下疏云從因緣起者彰幻所由由緣
生不實故後於一法下顯其幻相謂解無實則知
一切法皆然並從緣故故云一中解多等。▲鈔偈
中云下半因便引來言無依著者於境無依故心
無著也又偈云下皆十忍品前顯所造是幻此明
能造亦幻言斯則下由偈云業從心生則業亦是
所生若疏中業唯能生故今云爾也問偈云故說
心如幻此顯能生之心亦如幻爾何判云顯業自
如幻耶答此意由業從心生不同疏中業是能生
故判所生之業自如幻也若經意正由心能生業
此心自如幻耳此由約妄心因妄惑生業義也次
云有趣者即業所生果此三道輪轉皆如幻故故
云若離此分別普滅諸有趣既滅幻因即無幻果。
鈔又云下即以如幻法化如幻眾生上皆以幻法
虗無障礙故了幻則無幻之幻方是幻法絕見之
見方為見幻設融諸法亦皆方便上皆如幻故無
定實如周穆王隨于化人至經多年實唯瞬息（列子
云周穆王時西極之國有化人來入水火貫金石反山川移城邑乘虗不墮觸實不硋千變萬化不可窮
極既已變物之形又且易人之慮穆王敬之若神事之若君推露寢以居之引三牲以進之選女樂以娛
之化人以為王之宮室卑陋而不可處王之厨饌腥螻而不可饗王之嬪御膻惡而不可親穆王為之改
築土木之功赭堊之色無遺巧焉五府為虗而臺始成其高千仞臨終南之上號曰中天之臺簡鄭衛之
處子娥媌靡曼者施芳澤正娥眉設笄珥衣阿錫曳齊紈粉白黛黑珮玉環雜芷若以滿之奏承雲六瑩
九韶晨露以樂之月月獻玉衣旦旦薦玉食化人猶不舍然不得已而臨之居亡幾何謁王同遊王執化
人之袪騰而上者中天乃止洎及化人之宮化人之宮構以金銀絡以珠玉出雲雨之上而不知下之據
望之若屯雲焉耳目所觀聽鼻口所納甞皆非人間之有王實以為清都紫微鈞天廣樂帝之所居王府
而視之其宮榭如累塊積蘇焉王自以居數十年不思其國也化人復謁王同遊所及之處仰不見日月
俯不見河海光影所照王目眩不能得視音響所雜王耳亂不能得聽百骸六藏悖而不凝意迷精喪請
化人求還化人移之王若磒虗焉既寤所坐猶向者之處侍御猶向者之人視其前則酒未清肴未咈王
問所從來左右曰王默存耳由此穆王自失者三月而復更問化人化人曰吾與王神遊也形奚動哉廣
如彼注釋之無盡燈紀年圖云化人則文硃與目連耳。

華嚴懸談會玄記卷第三十一

音釋
纂（子緩切組類也）。硋（五溉切止也）。螻（落侯切螻蛄也）。赭（之也切赤土也）。堊（烏各切白
土也）。＆CB17491;（奴皓切亂心也）。笄（古奚切婦人之笄）。珥（仁志切珠在耳）。紈（胡端切累也結也）。
黛（音大）。磒（尤粉切落也）。咈（孚未切乾物也）。
<pb n="378"/>

<sarticle>華嚴懸談會玄記卷第三十二</sarticle>
蒼山再光寺比丘　普瑞集
疏言如夢者下十忍品疏云開此夢義亦有五法一
所依悟心以喻本識二所因謂睡蓋以喻無明習氣
三所見謂夢相差別以喻緣所起法四此夢事非有
而有但心變故非現前法故非有五令夢者取以為
實有鈔解云一所依者若無本識無所熏故則無無
明等亦可喻如來藏喻本識者諸宗共許故法相宗
明如來藏不受熏故二所因者智論云復次如夢中
無喜事而妄喜無瞋而瞋無怖而怖三界眾生亦復
如是無明力故不應瞋而瞋等四此夢事者智論云
夢有五種一若身中不調若熱氣多則夢見火見黃
赤二若冷氣多見水見白三若風氣多則見飛見黑
四又復所聞見事多思惟念故五或天與夢欲令知
未來事故是五種夢皆無實事而妄見世人亦復如
是五道之中眾生身力因緣故見四種我眾色是我
所我中有色色中有我如色受想行識亦復如是四
五二十得實智覺已知無實評曰上五法通明夢喻
今取喻體者正約第三所現夢相差別不離片時爾。
鈔夢遊天宮喻者即是第九本會中二乘不見不
聞故有此喻釋曰下出此中引義也昔人云者即
岑參春夢詩也上二句云洞房昨夜春風起遙憶
美人湘江水。▲鈔普賢行品等者鈔云初偈達眾
生及器此二世間假名無實即假觀次偈雙離分
別及無分別即空觀次偈解念無念即中道觀（又云
初偈觀次偈止後偈雙運止觀）次偈不動遊剎於器界自在故如
是自在下結上自在皆由知如夢故亦通喻為無
為大品云設有一法過涅槃者我亦說言如夢如
夢既爾下如影等准此知之以此文亦可證知如
影故問夢境可爾夢心豈無答亦從緣故何有真
實。
鈔引證便合者後二句合前二句故也言但言下
即攝論中引經頌耳案西域下鈔轉引夢事以證
也彼云婆羅痆斯國境有涸池周八十餘步一名
救命又謂烈士聞諸梵志曰數百年前有隱士於
此池側結廬屏跡等（云云同鈔）言築壇場者彼續云周
一丈餘命一烈士信勇昭著執長刀等言達明登
仙者續云所執之刀變為寶劒指麾所欲皆從無
衰無變不病不死是人既得仙方等言後得烈士
下具云後於城中偶見一人悲號逐路隱士覩其
相心甚慶悅即而慰問何至怨傷曰我以貧窶傭
力自濟其主見知特深信用期滿五歲當酬重償
於是忍勤苦忘艱辛五歲將終一旦違失既蒙笞
辱又無所得以此為怨悲悼誰恤隱士命等同此
言憤恚而死下續云免火灾難故云救命感息而
死又曰烈士。
疏六如影像下決擇記云影字疑錯應是鏡字尋鈔
自知以疏中二義釋之結云一切法互為鏡像此是
喻體喻一切法皆如鏡如像如鏡時為能現以一真
心全體成一切法故皆如鏡含明了性而為能現如
像時為所現謂彼復心心所法所變境故為所現也
既釋之與結皆約鏡像何得標名乃云影像耶故知
錯爾或可不錯標義狹釋義寬鈔自揀故。
鈔然約鏡像等者隨前錯不錯二釋亦別若約錯
字釋者此標揀非今所用言無鏡之能者鏡像既
別於一一法上唯有所現像虗之義無能現鏡實
之義以能現鏡喻真理故諸法唯有像義言今取
下正顯今之所用但一一法皆有鏡像二義故互
有能所現也若依不錯字釋者應有問云疏釋中
既有鏡像二義何以標名但云影像耶然約下答
也意云若約鏡像為喻法喻不齊喻中鏡不是像
像不是鏡鏡無虗無之義像無能現之功法中不
<pb n="379"/>
爾故標名中但取影像為喻以況性空虗無之義
也問何以釋中却具鏡像二義耶今取即入下答
也既一切法全真心成皆亦為能現有鏡之能現
而全為所現故約鏡像二義釋也二釋之中後釋
近宗。
鈔十忍品等者次前經云譬如日月男子女人舍
宅山林河泉等物於油於水於身於寶於明鏡等
清白物中而現其影然諸眾生下與鈔同彼疏云
由以有無為有無不知即影了不可取故成執著
於中先取有無為著後遠物下舉正義顯上為執
不知此影無遠近故如執鏡臨池池中月出而此
影不近天上之月去地四萬二千由旬影落潭中
而亦不遠以不可取故無遠近上皆是喻謂菩薩
下法合以自他無別之身合前現影於自國土合
前近物於他國土合前遠物謂能現國土雖自他
遠近之異菩薩所現之身豈有自他遠近之別也
上隨喻合以國為能現身為所現若唯約法說以
國為所現身為能現耳故彼鈔云以喻菩薩遠在
他方恒住此故雖在此處常在彼故安有遠近之
異相耶一切遠近皆類此知（今取經中明鏡現日月男女等以證前鏡
像之義取影不隨物而有遠近證前如鏡互照不壞本相也）。▲鈔偈中云下以
水喻於世間以影喻菩薩之身影於水中非內非
外菩薩於世不住不出由入此甚深之境能於無
邊之世普化羣生釋曰下不但菩薩如影亦了世
間皆如影也。
疏常修緣起下約其能等緣起觀無性觀大願迴向
即此三行能於外及餘無量殊勝因故若約所等緣
起無性等者一近等上四二等二觀之餘齊佛所知
一切因門也大願迴向等者亦等取法界諸因也問
與前等何以異耶答前等約因無限量此等約一一
稱同法界故二別也。
鈔如一慈門下妙嚴品云清淨慈門剎塵數共生
如來一妙相一一諸相莫不然是故見者無厭足。
▲鈔兼起下即緣起相由觀法無定性觀言是法
所攝者即十對體事皆用此觀門而貫通之既於
諸法中不生礙解則一切法皆得自在言如於昔
因下果似於因故佛名為果究竟為果菩薩名果
對前修因今得為果亦可徹果得名為果。
疏由冥真性得如性用者由佛無分別智冥契真性
體用證法在己法爾能令諸法混融無礙故。
疏無比功德等者具云以一國土滿十方十方入一
亦無餘世界本相亦不壞無比功德故能爾前鈔云
即約德相之文此晉經也然據旨歸此證在因無限
中彼解云無比德者出所因也意以無限善根為無
比功德以此為因即因由之因也若今疏第七即昔
勝因此亦探玄自改以分因果之殊今疏所用爾。
鈔無比功德即佛德也者揀別旨歸之意也以證
法在己超過人天為無比功德也。▲鈔普賢行品
云下舉劣況勝也世界名號尚不可盡況勝智佛
法耶此勝智佛法即佛無比功德言前即德相下
問前料揀云八唯德相今何通業用耶答有二意
一云前但約一相耳非盡理也盡理亦具相用二
云雖有業用約佛用亦稱德相德上用故。
疏而彼微塵亦不增等者此句與下相連不與上連
謂與鈔中相連云於一普現難思剎等。
疏十神通解脫者謂佛靈妙不測之神於境無擁之
通名為神通解脫者是作用解脫非離障解脫也言
十通者如造疏十意中已列由通力故令無障礙不
思議法下義引略證解脫疏引智論云菩薩有不思
議解脫（離障解脫）諸佛有無礙解脫（作用解脫）所作無障脫拘
礙故。
疏由上十因下令十對所依體事之法具上十玄之
義明知十因皆建立無礙義之因非辨法之因也。
<pb n="380"/>
鈔該取前三等者意明雖此疏文正結第四周徧
含容以上十因正是周徧含容之因故但正結第
四一門而意亦兼取前所依體事攝歸真實彰其
無礙皆別教一乘義理分齊以前標四門釋亦四
門今亦結四門則標釋結皆相應故。
疏教所被機者志延鈔云謂諸眾生性欲差別有如
草木種類不同則名根也若眾生扣發如來應會其
猶杼軸關牽交織故名機也又楞嚴搜微鈔云機是
弩牙機動則箭無不發機感則應無不往故謂機也。
疏若明能應等者是約能被身教之法揀定所被之
機也。
疏前五揀非器等者約其兼正前五俱是所揀約其
引權遠為前五皆為所被。
疏一無信非器等者此五即前劣後勝貞元疏云約
非正為皆成所揀。
疏二違真非器等者以行違真道故探玄記云不求
出離莊飾我人故離世間品云於甚深法深生慳悋
有堪化者而不為說若得財利恭敬供養雖非法器
而強為說是為魔業（且儒教宗意在道德仁義禮樂智信不在於馳騁名利所令揚
名後代者以道德孝義為名尚不以官祿才藝為名況釋教宗意在通達自心精修定慧具大悲智不在立身
業而却依傍此經以求名利非魔業而何也）大乘方等總持經說我滅度
後四眾弟子實非菩薩自謂菩薩是外道人曾於過
去供養諸佛發願力故於佛法律而得出家隨所至
處多求親友名聞利養恣行穢污成就惡行自不禁
制自不調伏於一切法門及出生堅固三昧皆悉遠
離實無所知為親屬故妄稱知解住於諂曲口說異
言身行異行無墮此類之中思之自省慎之勿為言
下經下即離世間品疏云由妄行本令所修善感生
死果不至菩提故是魔業。
鈔三乖實非器下既如文取義乖背實理也探玄
記云雖不巧為然隨自執見以取經文則超情理
不入於心止觀云如人久住城門（弘決志云正法所都為城通法
之教曰門）分別瓦木評薄精麤謂南是北非東巧西拙
自作稽留不肯前進非門過也著者亦爾分別名
相廣知煩惱多誦道品邀名聚眾媒衒求達打自
大皷豎我慢幢誇耀於他互生鬪諍八十八使真
愛浩然皆由著心於正法門而生邪見所起煩惱
與外道無異方等云種種問橋智者所呵（方等陀羅尼經
云我於往昔作一比丘時有居士設大施會請諸沙門婆羅門貧窮下賤須衣與衣須食與食須珍寶與
珍寶我時極大貧窮而無所有我時望得財賄往詣會所於其中路見一大橋於其橋上見眾多人怱怱
往來時諸人中有一智者我以愚意問此人言此橋何人所作此河從何而來今向何流問此木何林所
生何人所斫何象所載青乎白乎黑乎何日所斫此木松也栢也柳也曲也直也有節無節破此木鉄何
冶所出何匠所作此河鹹也苦也深也淺也何用作此橋也我於爾時作七千八百問已爾時智者便答
我言咄癡沙門居士請汝汝但涉路至於會所可得悅意後不生悔汝今設問如是等事於身何利何用
問為汝今速去還已語汝我時聞此語涉路而去便到會所所食蕩盡財寶無餘我時見已<bz>〔慎〕</bz>惱結恨還
到橋上時人問言汝何憔悴我時答言以貧窮故往諸會所欲求衣食所須之<bz>〔置〕</bz>於其中間以見於汝徒
問無益之言使我不值飲食所須財物以是因緣我心生惱爾時智者而便答言夫為比丘於身無利而
不應問何用問為乃至廣說故云種種問橋也言故下文云下即出現品
次文云唯除菩薩疏云明受非受有圓信手能受
眾行故為之權小於斯不盡能受是故不為集法
經云是經雖行閻浮提於能信深法者常住如是
眾生心手常於諸佛所護眾生中行於直心不諂
曲眾生中行等又探玄云若不發菩提心終日執
卷未曾入手起惑造業為名利講讀遍數雖多未
曾入手良以此經非是眾生流傳之緣故不入手。
鈔論云等者下疏云一不正信以隨言解不稱實
故二退勇猛不能忘相趣實理故此二違行三誑
他以己謬解為人說故喪他慧目自說魔法故四
者謗佛指己謬解是佛說故此二違人五者輕法
以淺近解解甚深故謂法如言不殷重故此一違
法應知豈但熟習文義便名解了耶。
疏四狹劣非器等者由無大悲不能下化故狹中無
大智不能上求故劣或可反此亦得五守權非器者
<pb n="381"/>
謂守執權教行於權行希於權果者非此經之器也
問若約五教當何教菩薩耶答會解云據下鈔唯圓
教因果但有實事前四因中則有至果皆無由修權
因若入地後即歸實故即總揀由聞三教也言隨宗
者即瑜伽瓔珞等宗中也探玄云謂三乘共教菩薩
隨自宗中修行未滿初僧祇亦非此器（以第二僧祇入地即入實
也故唯約三賢非器）下文云菩薩摩訶薩雖無量億那由他劫
行六度乃至猶為假名菩薩問瓔珞經等十千劫修
十信行滿何故此中無量億等不信此經答以彼但
於行布位中修行信等於此圓融普賢十信一攝一
切猶未聞信由此故知二宗差別若不爾者修行既
經爾許劫不信此經何名菩薩摩訶薩也。
疏後五顯所為中等者此五即先勝後劣為次唯為
大乘不思議乘菩薩者下疏云所謂圓根不揀凡聖
今云大乘者揀於小乘不思議者揀於權乘謂一運
一切運下釋上不思議乘也探玄記云乘者運轉為
義若依別門初運至十信次運至十住乃至佛果次
第相成以階彼岸名思議若依普門一位即一切位
故亦運一切運名不思議乘乘此乘者十信滿心即
得六位如普賢品等說又十住等位皆亦如是如下
文諸會處說又善財一生具五位等皆是普法相收
故也又舍那品云非餘境界之所知普賢行人方得
入又普賢誡眾生云普眼境界清淨身我今演說仁
諦聽如是可知問何故此法非餘境界答盧舍那周
徧塵方普應法界一切羣機稱自根器但各見己所
見聞自所聞皆不見他所見不聞他所聞此普賢機
乃見一切所見聞一切所聞此盡舍那能化分齊故
云普眼境界是故當知普別二機感普別二法各不
同也。
疏二乘為等者探玄記云謂遺法中見聞信向此無
盡法成金剛種等。
鈔約未悟入者決擇云謂地獄天子聞天皷說法
頓超十地乃是正為今約前身熏種之時故屬兼
為問彼時聞經不信謗經即墮地獄應屬遠為何
名為兼為兼之根已向信故答地獄天子而有二
義一或由謗經屬遠為攝二或由戒緩當兼為攝
故無失也大海劫火等者正是難不障聞故為兼
為。
疏三引為等者自下還收前所揀者貞元疏云慈雲
廣布若天無私不揀榮枯遐霏法雨言借其三乘行
布之名者以十地寄三乘名顯一乘圓融義也然約
無其所局義言借耳令不依名義取著故若約全收
三乘行布名義亦非圓教之外以是一乘所現故彼
謂同於我先所習之法故後因熏習方始信入圓融
之法貞元疏云其猶藥置乳中乳能愈病（如小兒愛乳而不愛
藥故將藥置乳中乳能愈病）以圓投相相自亡權探玄記云如前
權教菩薩於彼教中多時長養深解窮徹行布教源
即當此普法界既云無量億那由他劫不信此經即
知過此劫數必當信受以離此普法更無餘路得成
佛故經不可說過此劫數猶不信故問若彼地前過
彼劫數必信受者即知地上二宗不別豈彼所信無
十地耶答於教中具有行布十地漸次乃至佛果長
養彼根器務令成熟極遲之者至此劫定當信入如
其疾者即是不定。
鈔因果俱有實事等者因非曲徑果不虗指故前
四依教修行皆為入圓方便故因中則有至自乘
果但有教說無實證故此約證道真實非約教道
權施然此中暗用天台意也故下鈔云智者雖說
四教三教果處無有實事但就教中施設有果進
位後果即便虗無如別教說三賢十地修三賢則
有可修及證十地更無有別（此約證道）別教十地證位
即是圓教家住耳（此據教道廢別就圓）即由此義圓教初住
自在過地猶如下約喻前四入圓終歸處故唯此
<pb n="382"/>
則終頓之機亦引為中攝以依此法出彼教而引
攝故。
疏四權為等者約能為標所為也以實是菩薩權示
聲聞以化實聲聞也故貞元疏云或示在座如聾如
盲彰其絕分驚餘欣樂六千啟發悟心捨劣向勝令
實者知可迴心入大於己亦有分也此段本非化大
菩薩權作聲聞者但化實狹劣之聲聞故是知五百
六千於十類眾中即顯法眾是起教緣中收故前疏
云除當根眾於皆是緣其所化實者於十類眾中即
當機眾教起因中收仍通現未故前疏云諸會當機
即是現在今之聞者是未來機然此科是清涼新加
探玄本為轉為則華嚴正不為聲聞但約展轉為之
今聲聞於三乘中轉為菩薩方入華嚴一乘無從小
乘直入一乘者故彼文云四轉為者謂諸二乘以根
鈍故要先迴入共教大乘捨二乘名得菩薩稱然後
方入此普賢法故說此經唯為菩薩不攝二乘若不
爾者餘大乘經有聲聞眾為所被機亦引二乘令其
入大唯獨此經眾無聲聞之機文無迴小之說何成
了義深廣之典設第八會有聲聞者為寄對表法如
聾如盲非是所被其六千比丘非是羅漢故不相違
是故當知一切二乘總無頓入普賢法界依究竟說
無有二乘而不迴入共教菩薩無彼菩薩而不入此
普賢之法是故展轉無不皆是此法之器評曰據此
二類聲聞五百非所被之機六千雖是所被然非羅
漢之器顯是迴在共教中來也故教章云六千比丘
非是前所列眾此等皆是已在三乘中令迴向一乘
故作此說今清涼不取此說故改為權為謂合取二
類聲聞俱作能為也以此二類皆權聲聞而正為實
聲聞也故疏云二乘既其不聞何況受持（此實聲聞也）故
諸菩薩權示聲聞（此權聲聞五百六千為能為也）彰其絕分（抑也）知可
迴心（揚也）然但約五百不見聞者乃彰法深勝亦是抑
令聲聞修見聞種今合二類同為一道化事顯同別
分齊（彰聾盲顯別教在道悟顯同教）互相抑揚令其見聞後必趣入
也然則賢首不許聲聞直入一乘故名轉為清涼許
聲聞直入一乘故名權為故前隨機不定門許小乘
直入一乘也問華嚴當會有實聲聞否答但有能為
之權聲聞其實聲聞不在當會若是漸機次第至法
華會入今約不定之機或於佛世或在未來知今二
類聲聞其不見聞者由闕緣種得悟入者昔由圓因
故於聲聞之身以下圓頓之種故也以華嚴無實聲
聞二祖意同但展轉入與直入別爾展轉入者正在
聲聞時不許見聞轉為菩薩時方許見聞下種後入
一乘也二祖之意亦抑揚異也。
疏故出現品云下下疏云藥王生長喻喻佛窮劫利
樂智先揀非器無為正位一墮難出故喻深坑又無
悲水取斷故如彼地獄邪見撥無因果貪愛浸瀾
皆喻於水不容善根又闕土緣非生處故由前經云
如藥王樹能令一切樹生長唯於二處不能為作生
長利益所謂地獄深坑及水輪中後收言無厭捨者
上據現惡闕緣令生厭怖直進一乘故除二處而同
有佛性久久當成故不厭捨是知現惡明無則無惡
必有故涅槃云一闡提雖復斷善猶有佛性若能發
心非闡提也法華云決了聲聞法餘諸聲聞眾亦當
復如是有引向所揀證無佛性及定性義不觀次後
不捨之言況第十喻平等共有若言三分半眾生無
佛性者損減佛性恐毀謗一乘願諸後學當誠慎之
無滯權說決釋問云後之所為即前所揀五類非器
收揀相違其猶水火如何通會答下疏云其猶黎庶
以對於王貴賤懸隔以王收人則率土之內莫非王
人是以若約普收則一切眾生無不具有如來智慧
況於二乘無漏因果若校優劣則權教久行菩薩尚
不信聞況於二乘二乘上首尚如聾盲況凡夫外道
耶。
<pb n="383"/>
鈔二即彼品見聞利益中文者勘經是出現意業
中文若第十見聞利益是亦藥王遍益喻作六根
境界如前見聞益以釋恐傳寫之誤耳。
鈔然初一正是邪見下牒難也然邪見有二下釋
成而有二義一者輕重雖異俱是邪見故二者二
三本非邪見今欲以經總收攝合入邪見之數也。
鈔亦第十見聞利益者以出現品有十段一總辯
多緣以成正覺二正覺身三語業四智五境六行
七菩提八轉法輪九入涅槃十見聞利益今即第
十段中文也佛子等者疏云明不信益此顯益深
證初無信亦遠為故如來祕密藏經云罵藥服之
得力罵沉燒之還香罵佛猶勝敬諸外道等具如
前釋言地獄天子下以經不出墮地獄之因故今
兩楹而言故云或由也或者不定義纂玄記云地
獄天子有其二類一信向熏種由戒緩故即時未
悟故屬兼為如隨好品說二謗經熏種由不信故
非兼為收終醒悟故故屬遠為如出現品說故今
前後各一意也言法華等者彼經說昔謗常不輕
菩薩所說一乘妙法故無間地獄長受大苦經千
劫已方始受不輕教化即䟦陀婆羅菩薩等是也
故涅槃喻以毒塗之鼓欲聞不聞無不死者故菩
薩之名起自聞謗之口謗尚遠益況深信耶況解
行耶況證悟耶弘持之者勉思此文。
鈔經目歷耳者理實六根遇經皆能熏種即五十
八經下離世間品具云復有眾生慢心所覆諸佛
出世不能親近恭敬供養新善不起舊善消滅不
應說而說不應諍而諍未來必墮險難深坑於百
千劫尚不值佛何況聞法但以曾發菩提心故終
自醒悟疏云明非長沒亦但遠益耳此成前義不
別為一經前見聞利益中經及後身業中經為二
處經故前鈔云先引二經。▲鈔出現身業下疏云
無信眼為盲佛無生潛益身如日無信至惡猶有
佛性亦為饒益令離集苦故。
疏潛流喻者即義引也經正云佛智海水亦復如是
流入一切眾生心中若諸眾生觀察境界修習法門
則得智慧清淨明了而如來智平等無二釋曰此即
以佛智入眾生心中為具有如來智慧若取今所引
却是破塵喻中法說之文故經云無一眾生不具如
來智慧但以妄想執著而不證得是也故知前但義
引耳言若除妄想下經偈云佛智亦如是徧在眾生
心妄想之所纏不覺亦不知諸佛大慈悲令其除妄
想如是乃出現饒益諸菩薩。
鈔又如大海等者引二經亦二處經言前已引者
大海潛流喻潛入無礙中已釋破塵出經喻教迹
中已釋。
鈔言被非情等者迴向品疏鈔說謂精神化為土
木金石（如劫毗羅仙人化為石晉張華於燕昭王墓上斫華表化為狐此情變非情也）梟
鏡負塊以成為子（土梟附塊為兒破鏡鳥以毒樹果抱為其子子成父母皆遭其
食此非情變情也）情變非情非情變情思為邪見不異外
道眾生新生草木有命故不可也（鈔云此為遮妄執一切有情有
佛性義）若說無情同一有性故則稍近宗亦須得意
今顯正義謂性與相非一非異情與非情亦非一
非異一以性從緣則情非情異為性亦殊如涅槃
揀瓦礫無覺性智論明在非情為法性在有情為
佛性二泯緣從性則非覺不覺真性之中無心境
故本絕百非言忘四句三二性互融則無非覺悟
起信云所謂從本已來色心不二以色即是智性
故色體無形說名智身以智性即色性故說名法
身遍一切處今取二性相即融通之義說耳此上
一性義況心為總相則無所不攝即唯心義又融
攝重重即事事無礙義配今鈔文行相可知（又融攝下
配鈔初義三二性互融下配鈔第二義況心為下配鈔第二義也）。
疏體性難思者貞元疏云本自寂寥何深何淺言亡
<pb n="384"/>
戲論非一非多今以無言之言彰無體之體。
鈔前前淺後後深者以前望後別別十門有九箇
淺以後望前別別十門有九箇深言雖有下縱奪
釋成也問此教甚深理應唯深者為體何說淺耶
故縱云雖有淺深並融為教體問何須融淺答無
淺何以顯包含非融何以彰玄妙。
鈔料揀總有四重者指玄記云總別寬狹漸次為
理初重是總後三重別於後三重從寬向狹漸次
行文為理於第二重內大乘之中分出第三一乘
料揀於第三重內一乘之中分出第四同教別教
料揀此有深理助正未許此義者未之思也（若究此從
寬向狹後當詳其取捨）。▲鈔一體性料揀等者顯體通性局
也以體與性望性相及理事二對有通有局體者
性相之通稱又是理事之通稱性者唯局於理言
相舉於外下釋成體通性相性唯局性未必在外
但彰顯為相易了稱外言性主於內者不必在內
真理為性深隱名內若言下釋成體通理事及性
局理義言由後五中下釋成後五通性也是則約
性下結歸疏意明後五中有理名性亦即理體故
名體也言事但可稱體者前五事相但可稱體名
寬義狹別屬事故唯字顯不通理性故若從顯說
應云性相料揀也然疏云前五唯體者此但是一
相之言如下會聲等四法通至圓融顯義體中亦
云況華嚴性海雲臺寶網同演妙音等豈非通性
今但約總科故云唯體亦如唯心體中約同別四
句說聽等義豈未入實而第七會緣入實方云前
來六門同入一實此亦約總科意也。
鈔大小乘料揀可知者大小乘為能料揀十重體
為所料揀謂若以乘望體小乘唯得前四大乘通
得十體若以體望乘後六局大前四通小疏約後
義（後二重准知）問初三通小可然第四通小復有何文
答下疏云若不詮義教文何用小乘亦有此理故
亦通小。
鈔三乘一乘料揀者問若前七通三乘者大乘可
爾小乘云何通五六七耶以前大小乘料揀中小
乘唯得前四故答此有諸師不同若隨文說第三
重內以本收末故五六七之三門却有小乘返顯
第三重本末別分後六唯是本大不攝末小若指
玄者先難前云若爾不唯二三兩重有相例之難
亦應後重亦有小乘以有一乘之本攝三乘之末
故後自釋云約教約性故乃不唯第一重內是約
大小教說故不許通第三重內是約一乘三乘性
說故許通也今問若爾八九十之三門亦有性義
何不通於小耶今詳疏意言總意別有其二意一
云雖言前七通三乘意亦以前四通小後三唯大
以乘望體大乘有七小乘唯四是其本意以前有
大小乘料揀故此唯總指也二云雖言三乘意唯
取權教大乘與一乘為料揀以彼立三乘故以為
名也又此中後三重料揀皆從寬向狹此唯就大
乘中分三一故義如前指若此第三重中更有大
小者豈非重耶前已揀故此有深理學者細詳言
以會緣入實下此有二釋一云准次科云謂七八
雖一乘等似鈔家直以第七第八皆一乘但與九
十同七八別九十之異如此疏中合云前六通三
乘後四唯一乘方與今三處鈔家相應爾則疏文
七三兩字誤書耳二云若順今疏不誤作前七通
三乘釋者亦有二意一者實有二義實是空義即
屬破相始教故疏云前七通三實是理實即屬頓
教故此鈔云歸一實理即一乘也此疏鈔二文各
據一意也故二者若以鈔文就疏意不相違釋者
鈔意謂以乘望體三乘局前七一乘通十體則前
七皆有三一義也若四法與顯義體中約行布不
壞相皆有三一義故唯心通三一可知但此七中
<pb n="385"/>
約所會必通三乘顯義所歸一理即是一乘義難
見故此獨釋爾上釋皆有深理隨情去取。
鈔同教別教相對料揀於前一乘中又取終頓為
同教一乘圓教為別教一乘以料揀也言七八雖
是一乘者縱之同名一乘奪之是同教一乘也此
約深義乃一乘同也言前八皆同者約廣義以通
該前八也約終頓合為一同教具有前八門義故
寂照取前之四教皆名同教以此前八皆同為證
者然鈔不言小始只言終頓故又失從寬向狹之
理故義難依准思之。▲鈔於後三重料揀下又料
揀也謂若小乘無後六門大乘必兼具前四門三
乘無後三門一乘兼具前七門同教無後二門別
教必兼具前八門問何故不說初重耶答初重是
通相之意且如體性名深寬通不取前無後有故
以體性之義通於大小三一等之義故故鈔略之。
鈔謂佛語言者弘決志云直言曰言詮義曰語唱
號言詞者即屈曲聲中詮名字之言也言評量論
說者對說是非好惡曰評量於義猶豫不決即名
論說也言宮商下即五音也謂依五行辨別木聲
壅其音角火聲熾其音徵上聲寬其音宮金聲清
其音商水聲濁其音羽。▲鈔十四音者興善三藏
金剛瑜伽字母云一阿（上）二阿（長）三伊（上）四伊（長）
五塢六污七𠴊𠴊（二合）八力盧（二合引）九噎十愛十一
污十二奧十三暗十四惡西域字母有三十四字
此十四字即翻字之聲勢也有云言十四音者是
曇無讖依龜茲國文字若依中國唯十二音（除此十八
二音）今且依古也。▲鈔增與是名等者語但有聲若
云名者不唯有聲亦詮表得法故云增勝於語。▲
鈔梵行品云等者疏云音聲是語體吐納等四辨
語相此五語音風息等五語緣即語路吻者音義
云脣兩頭邊也若語業下直釋記云由前語體對
緣別施起居者所問尊位動靜之謂也問訊即入
問之詞也高者起居平交問訊於總持者則為略
說於委細者則為廣說於難曉者則為喻說於易
曉者則為直說於諸功德精進柔和等者則為讚
說於諸過惡懈怠剛硬等者則為毀說於諸法門
次第得入而解脫者則安立說於諸淺近難信難
解難通達者則隨俗說於彼一類信根深遠智慧
圓通者則顯了說等。▲鈔表亦是業者業寬表狹
又業即取語上功能事事表取表顯令他生解之
義於義亦異也言然業有表無表別者表謂表示
自他知故無表謂不能表示他知唯自知故言二
識所取者謂語表耳識與同時意識所取無表唯
一意識所取故又三無數劫下謂三無數劫修行
求此巧妙語表為生說法故。▲鈔而云佛教者下
牒難而釋也有此三難一難云但言教體便了何
約人舉云佛教耶答依根本故教是佛聲故云佛
教二問今所見聞之教乃在物機何名佛教答依
相似故意謂今所見聞似佛昔所說之聲故三問
既是佛聲何名為教以教具名句文三故答依隨
順故鈔中自釋言佛依如是等者意云佛依名等
欲詮顯義方有所說今聲亦同佛隨彼名等故云
佛教也。
鈔中是教體等者以名句文身為教體也如言子
是某父之子雖語其父意在子體合意雖言聲教
意在名等親能顯義故。
疏評家意取下齊此合自為一科以前正明名等為
體此下對前明取捨不同應分初正辨當門二對前
取捨以評家意唯取聲正理論唯取名等而俱舍雙
存二說皆得故云對前取捨也。
鈔如是說者等評家雙牒前二取聲為正佛音所
說他耳所聞故由此二義聲為教體言婆沙是羅
漢同集等俱舍疏第一云因脇尊者答迦膩色迦
<pb n="386"/>
王（云云如前）是故依之修行無不皆成聖果王因問曰
諸部立範孰最善乎我欲修行願尊者說尊者答
曰諸部懿典莫越有宗王欲修行宜尊此矣王曰
向承嘉旨示以有宗此部三藏今應結集須召有
德共詳議之於是萬里星馳四方雲集英賢備萃
凡聖及眾既多繁亂不可總為遂簡凡僧唯留聖
眾聖眾尚繁簡去有學唯留無學無學復多不可
總集於無學內定滿六通知圓四辯內閑三藏外
達五明方堪結集故以簡留所簡聖眾四百九十
有九王曰此國暑濕不堪結集應往王舍城中迦葉
結集之處不亦宜乎脇尊者曰王舍城中多諸外
道酬答無暇何功造論迦濕彌國林木[鬱-山+止]茂泉石
清閑聖賢所居靈仙遊止復山有四面城唯一門
樞堅固矣可結集焉於是國王及諸聖眾自彼而
至迦濕彌國到彼國已緣少一人未滿五百欲召
世友然世友識雖明敏未成無學眾欲不取世友
顧聖眾曰我見羅漢視之如唾久捨不取以何尊
此而棄我乎我欲證之須臾便獲遂於僧眾便立
誓言我擲縷丸至空縷下至地願我便證阿羅漢
果縷未至空諸天接住謂世友曰大士方期佛果
次補彌勒三界特尊四生攸賴一何為此小緣而
欲捨棄大事於是聖眾聞此空言頂禮世友推為
上座於是五百聖眾初集十萬頌釋素怛纜藏次
造十萬頌釋毗奈耶藏後造十萬頌釋阿毗達磨
藏即大婆沙是也世友商確馬鳴援翰備釋三藏
五百羅漢既結集已刻石立誓唯聽自國不許外
傳敕夜叉神守護城門不令散出等昔南海濱枯
樹中有五百蝙蝠商人至宿時寒燃火延及枯樹
商人誦論蝙蝠樂聞至死不去因是為人出家多
智即今五百聖者是也言一世友等者俱舍鈔梵
云代蘇多羅（唐言世友）印士天祠之名以菩薩初生父
母責之恐為鬼神所嬈故取彼為名冀無惱害言
妙音者梵語窶沙（唐言能鳴）西域敷演令皆號窶沙謂
彼尊者久沉生死今得聖智對者沉默故號能鳴
或能宣唱故言法救者梵云達磨恒羅（唐言法救）謂以
法救人故言覺天者梵云部陀提婆（唐言覺天）謂以佛
為天立此號也應知此之四師皆非聊爾之人以
評量決定為正義故。

華嚴懸談會玄記卷第三十二

音釋
痆（女⿱⿰里吉灬切瘡病也）。杼（持呂切機持緯也）。騁（丑領切直驅也）。縷（力主切絲縷也）。纜（力暫
切維舟也）。窶（其矩切貧無禮也）。

<sarticle>華嚴懸談會玄記卷第三十三</sarticle>
蒼山再光寺比丘　普瑞集
疏牟尼說法蘊等者蘊是藏義具有八萬四千今云
八十千者唯有八萬舉其大數耳。
鈔長行釋云下有二義初色攝八萬法陰言法陰
者陰亦是藏義此正同評家二有說下行陰攝八
萬法藏若雙取二義正同俱舍故下結云與俱舍
同又戒下釋偈下二句也謂戒是無表色故色陰
攝定慧等者約五蘊攝法七十三俱為行蘊故定
慧行陰攝也。▲鈔何以當下徵釋所引也問義云
此段以名等為體何以通用四法為體證以其下
答也用聲為體證初義用名等為體證次義離之
則雙證前二合之則乃復為第三義。
疏顯宗即第三等者即小乘顯宗論第三卷亦同此
正理論說。
鈔以正理論總釋俱舍六百行頌等者俱舍論乃
世親菩薩所造梵語婆蘇盤豆此云世親或云天
親先習有宗後學經部屢破有宗遂講毗婆沙論
<pb n="387"/>
若一日講便造一頌如是次第乃成六百行頌於
毗婆沙論其義周盡又造釋文凡八千頌頻破有
宗時有悟入尊者之門人梵語僧伽䟦陀此云眾
賢聰敏博達宗於有部知天親菩薩破於己宗遂
造俱舍雹論二萬五千頌凡八十萬言欲與天親
論義因而有疾不能前往遂使門人持書悔過至
世親所而致辭曰我師眾賢已梒壽命遺書責躬
謝咎不墜其名非敢望也世親菩薩覽書閱論改
俱舍雹為順正理論故云以正理論等。
疏三者然俱舍下有科云唯聲為體此非也此有三
失一對前後以此當總科第三通取四法又前鈔云
第三通取四法又前鈔云第三取此為四法之體又
復大乘第三亦總取四法為體何得此中唯聲二失
科前段謂但見次前文云經部意亦唯取聲故作此
科次前取俱舍四法如何收得三失經部意亦以疏
主引經部唯聲為體者非獨取聲故引正理能破云
不應立名句文即聲為體是經部以聲實名假舉聲
攝名等假故曰唯聲此不同婆沙評家但取語業不
爾此中自明總取四法何得却引經部唯聲為體故
知經部以聲即名句文以離聲無此三故下云義參
大乘也應科云四法為體若欲易見復分二科初依
俱舍雙取四法二依經部名句即聲有云或可此中
經部取聲正理破彼不應即聲為體顯名等為體二
文合正俱舍通取四法體二釋之中前解為正。
鈔引此為成上來等者引此正理論中破經部師
不應說名等即聲為之文為成上來俱舍論中通
取四法之義也或引能破顯所破中名即聲之義
也。▲鈔論云下口科分二。
初經部立論（論云）
後正理牒破（三）
初總非（此責）
二別釋（四）
初徵起二量（所以）
二牒釋二量（二）
初聖言量（教謂）
二現量（理謂）
三引論釋成（論下）
四引例別釋（二）
初能例（又次）
後所例（如是）
三總結（此為）
鈔豈不此三下經部師問正理師云豈不此名句
文三聲為體性耶既此三法聲為性故但用聲為
體色自性攝妙僧汝順正理論乃說心不相應行
中名句文三為教體耶故法苑云其經部說名等
假聲體實雖彼不立不相應行仍不單取聲無詮
表故取有漏聲（小乘以佛前十五界是有漏故）上假屈曲能詮以
為體性然聲處收。▲鈔大造合下謂地等四大為
能造樹等體是四微色香味觸為所造也故樹等
合能造四大種而成此則四大種為能造樹等四
微為所造影從樹生樹復為能生也言影由假發
者假者藉也謂托於樹緣而發於影而影自有體
是實非假上即能例之喻。▲鈔如是諸文下諸文
即文身連合多字而成故曰諸文文即字故此合
樹等大造合成言別生名句等者此合別生影等
也言雖由下合影由假發而體非假也玄鏡記云
若依正理論薩婆多說名句文三是實有離聲之
外別有自體非即聲也問何以知非假耶答從文
生故依文顯故如眼根生眼識非假故依文生名
句名句亦非假也。▲鈔此為下總結三段可知釋
曰上來一段鈔文雖引正理能破之文即顯經部
立名句文三唯假即聲實體故經部雖但舉聲為
體即攝名句文三故引此於今合四法體中用也。
<pb n="388"/>
鈔三本母者即對法異名故前疏云亦名磨怛理
迦此云本母謂以教與理為本為母故言下廣釋
相者是深密中次廣釋爾。▲鈔四大種所造者法
苑云瑜伽第三說由此大種其性大故為種生故
立大種名大有四義一所依故（一切所造皆依能造有故）二體
廣故（遍一切所造中有故）三形相大故（眼所見地等遍一切處故）四起大
用故（地界能持所造水界能長所造火界能熱所造風界能攝所造）種者因義此
四為因起眾色故虗空雖大不能為因餘能為因
體性非大此四亦大亦種持業釋也雖色等各從
自種辨體而生即親因緣依彼大種為增上緣故
名為造言若可意下准百法疏釋云情所樂欲名
可意聲情不樂欲名不可意非樂非不樂名俱相
違餘如次釋言相者謂耳根所取義下即聲者可
聞義或義之言即耳所聞之境也此第一因總建
立聲也言說差別謂世所共成等者此第四因立
第七八九三種聲也言餘三如所應者論文逐難
但釋二因餘之三因順其所起之聲相應而配也
謂第二損益故立第一聞可意聲順益第二聞不
可意聲損惱第三聞中容聲不損不益即俱相違
故此立三種聲也第二因差別亦立三種聲謂因
執受不執受因俱也第五言差別立二種聲謂聖
言非聖言也言因執受大種下別釋後九種聲也
以前二易故不釋百法疏云因謂因由假藉之義
因彼賴耶之所執受地等四大所發之聲即有情
等聲是也因不執受大種者不因賴耶執受大種
所發之聲即風鈴等聲是也因俱大種者因執受
四大不執受四大共發一聲即擊皷吹螺等聲是
也世所共成者謂世俗間共立言教等所發之聲
成所引者謂諸聖人成立教理引發之聲或成所
作智所引言教之聲也遍計所執者謂外道執心
安立言教之聲即法華經揚聲大叫等聲是也（決擇
云上三如次依他圓成遍計三性所發之聲也）聖言非聖如下鈔釋。▲鈔
今疏但引下皆論文此下鈔主略釋也言思可知
者如上已指言八種聖言者聖猶正也以聖言不
虗若不虗妄是聖之類相似立名故或既不虗即
是正故非聖反此見不見約眼說聞不聞約耳說
覺不覺約鼻舌身說知不知約意說眼耳意三明
利用多故開鼻舌身三鈍及用少故合又前三離
遠能取境故開之後三合方了境故總說。
疏二云以體從用者若探玄初名攝假從實二名分
假異實今故改云以體從用也體即是實用即是假
即以實從假方能詮義故取名等為體聲未詮義故
從用也無性攝論既不許語為自性（自性即體）反顯取名
等為體也引成唯識亦反顯上義此依探玄引故文
反顯若成唯識正文却是順明如鈔中引者是也今
云亦破彼者是破經部師據鈔所引唯識疏乃通破
正理師亦破經部師至鈔中自見（若名等不即是聲不同經部若名等
是假不同順正今取別義故但云破彼經部師也）言唯識下此亦成唯識文
却在前段文上自不應云唯識云應合云又云也今
既加唯識云三字似別是一本論文今詳疏主意以
前文依賢首引乃是反顯此復自引順顯欲彰彼此
所引不同故加唯識云字隔之也所以鈔中但引成
唯識疏總相釋之而結大意云今疏總略以論對疏
於義分明此意謂若了鈔文自見疏中（有本疏移唯識云下在前
以成唯識第二破云下在後此又不審由前引攝論破經部師故次云亦破彼也若唯識云下在前既隔此段
文不應却云亦破等也當如今疏為正）。
鈔義引論文者即疏云能詮諸法自性差別二所
依故即義引論中顯三用殊中文也。▲鈔然唯識
下引文稍廣當以義勒口科分二。
初引彼論疏委曲而釋（二）
初引論文（二）
初破他不正義（二）
初問答總非（故彼）
<pb n="389"/>
二結成愚智（下廣）
二顯自正義（四）
初顯假差別（下申）
二顯三用殊（名詮）
三明不即不離（此三）
四會其相違（由此）
二引疏釋（二）
初釋破他不正義（四）
初破薩婆多（准彼）
二順正理救（正理）
三顯論中破（故上）
四疏正結破（故彼）
後釋顯自正義（二）
初假外問（既聲）
後引論答（四）
初顯假義別（二）
初牒論
二疏釋
二顯三用殊分（二）
初牒論
二疏釋
三明不即不離
四會其相違（二）
初正會相違（二）
初牒論（論由）
後䟽釋（述曰）
二躡迹會違（四）
初躡迹為難（問曰）
二正引論釋（故論）
三疏釋論文（述曰）
四別會華梵（又梵）
二對今疏文總結大（今疏）
鈔唯識第二等者即成唯識論有十卷護法等所
造也此中麤書即論文注字即鈔主注也言佛得
希有等者彼疏云謂成佛時得未曾有名身等故。
▲鈔下廣破竟者論次前云若名句文異聲實有
應如色等非實能詮謂聲能生名句文者此聲必
有音韻屈曲此足能詮何用名等若謂聲上音韻
屈曲即名句文異聲實有所見色上形量屈曲應
異色處別有實體若謂聲上音韻屈曲如絃管聲
非能詮者此應如彼聲不別生名等又誰說彼定
不能詮（上破正理師此下雙破經部正理云）聲若能詮風鈴等聲應
有詮用此應如彼不別生實名句文身若唯語聲
能生名等如何不許唯語能詮何理定知能詮即
語寧知異語別有能詮（即連云語不異能詮等文也）言語不異
能詮下語即能詮若人若天皆共了達（以經部與大乘皆了
故）共知聲知能詮故執能詮之名體異於語唯汝
天愛（唯汝正理師故）非餘智者言天愛者以其愚癡無可
錄念唯天所愛方得自存如言此人天憐汝爾故
名天愛有本云天受則言稟受其義也樞要云世
間之勝莫過於天世間之劣莫過於愚喚愚為天
調之故也問疏中引論云若名句文不異聲者法
詞無礙境應無別是破彼小乘不異義自立異義
今云若異義唯愚者如何却反破自義耶答疏中
引論明不即以破經部今所引論明不離以破正
理以此中具不即不離二義雙破二宗故無違也。
鈔下申正義云者鈔主欲令知今正義故加此云
爾若論即連次也從然依語聲下至亦各有異即
下唯識疏所牒釋四段之文此但列之爾。▲鈔言
由聲顯生二義者謂彼立名句文在未來藏中雖
皆有體須籍因緣而得生起喉吻等為緣聲為因
由此因緣名等生起今論主下彼疏云今論取生
破顯類破之今鈔於顯字下闕類破之三字以所
<pb n="390"/>
釋論云謂聲能生名句文者此聲必有音韻屈曲
此是能詮何用名等彼疏意云今論主取薩婆多
計名等由聲生之義破之其由聲顯之義類例破
之以皆離聲別有名等實體故俱破也。▲鈔無始
慣習者由無始時來聞他語言慣熟熏習謂聞名
言前語之聲分位力故者謂前聲唱起如言菩提
若但前言菩即是字分位雙云菩提即是名分位
以詮覺故若言阿耨菩提是句分位以詮無上覺
故所以分位之言自名句文也此中意謂先聞聲
有名等分位後意識依此而解若耳識但剎那則
謝故唯取聲不取文等。▲鈔次假外問云者亦即
彼疏文也問意云我宗聲不即能詮故立名等三
種差別汝大乘宗既聲即能詮何有名等分位差
別耶。▲鈔一從初下即次第牒上四節論文也此
下麤書是論注字皆疏也。▲鈔依聲假立名句文
身者疏科云一顯假差別言依一切位者意云此
上分位立名句字依凡夫位以入地已去智用自
在不必如是安立故或揀一切因位果中方自在
故。▲鈔外人難言下有本云外又問曰即文前問
也論文如前可知。
鈔述曰下疏釋言二顯三用殊者科名也有本云
二用者謂名詮自性句詮差別二用殊也以字不
詮義故無用今以字為二所依亦有用故為三用
也言文者彰義下與名句二為依彰表名句二故
又文者顯義與名句二為所依能顯義故而字體
非彰非顯字者無改轉義此是字體如單言斫言
蒭未有屬目何所轉耶言字為初首下顯生起次
第也雜集下引多論證成三用殊也言字即語故
者以多剎那聲集成一字不離言說故說字為言
言廣會自共相義者問下論云名詮諸法但得共
相不得自相何故今言名詮自性答此有密意謂
諸法中自相共相體非是徧有是自相非共相如
青色等相有是共相非自相如苦空無我等其自
性差別體即徧通自相共相皆有自性自相共相
皆有差別今言詮自性者即是共相之自性自性
者體義差別者體上差別義即自相共相皆有體
性及差別義故問何名自相共相答若法自體唯
證智知言說不及是自相若法體性言說所及假
智所緣是為共相問一切法皆言不及云何言說
及者是共相答共相是法自體上義更無別體又
如言火遮非火等此義即通一切火上故言共相
得其義也非苦空等之共相理若爾一切法不可
言言不稱理遮可言故言不可言非不可言即稱
法體法體亦非是不可言故何言名得共相之自
性耶答但遮得自相故言名詮共相理實自共皆
不及故（百法鈔總此答意云下論說名詮諸法但得共相不得自相者以假名詮但於共相
轉不得離言之自性今言名詮自性者是共相中自性非是離言自性是不相違）。▲鈔聲是
實有者就世俗言實也。▲鈔論曰此法詞二無礙
下亦牒前第四段論文也有本加百字云百論者
悞也。
鈔述曰下疏釋也然准彼疏此通後段皆科云四
會相違今以通在後段指故今分為二此正會違
外人問者顯其違也小乘意云若我離聲有名等
是實有則二境可別今既名等即聲二境何別故
此會也（疏中反顯故難小乘今從順釋是通小難）言雖二自性下釋難
也問名等與聲無二自性云何說二境差別耶故
此答也言法對所詮下法對所詮自性差別故但
取名等詞多對根他所聞故但說於聲以所對顯
能對故二境有異也耳聞聲下取意敘之。▲鈔問
曰下即疏家文前問答顯次下論文通躡迹難也
二問可知。▲鈔故論復云下答也即連前蘊界處
攝亦各有異之文也。▲鈔所引即淨名經者即上
云諸餘佛土亦依光明等是也如諸法顯義體中
<pb n="391"/>
鈔文具引言等取觸思數者以前經文中光明是
色香味如名故等觸思二塵顯餘五塵皆得立教
也（思即法塵故也）言以眾生機欲對待故假者意言隨機
心樂欲不同對彼機緣於六塵境皆能顯義即色
乃至思上有此名等是假屬不相應攝也然假有
三一因成故假二相續故假三相待故假具如前
引。▲鈔又梵云下別會文句之華梵也初會文即
是味故淨名等經詺曰文句味故味即文也此便
繕那一名四實總是顯義如扇顯生涼障塵相好
顯尊貴根形顯丈夫味是鹽顯諸物味今以文義
有意味者目文為味此揀顯得名也言古德說名
為味者意云古德說文之名目為味也對法下證
文能顯義惡剎那下會文之梵語別也此約文字
無改轉如對法論中說也由是或云字梵云惡剎
那或云文梵云便繕那言鉢陀是跡等者此顯句
之梵語於義可知。▲鈔今疏總略以論對下意謂
但尋鈔中所引自知疏義不必別別對疏以鈔釋
之問准法苑中四重出體無以體從用名句文為
教體答既許攝假歸實以聲為體理應亦有以體
從用名等為體故略鈔云唯識既云此三離聲雖
無別體而假實異亦不相即聲即知名等能詮非
聲能詮也。
疏皆有教理者前攝假從實以體從用理也二段引
證之文教也。
鈔亦是第三香積品文者以前段依光明妙香等
已引故云亦也然是菩薩行品言香積者誤書也
至下顯義體同自見言義如下釋者十地經云如
空中彩畫如空中風相牟尼智如是分別不可得
疏云舉二喻者喻旨別故論云畫者喻名字依相
說故謂畫有相狀如名句之屈曲能顯地相風者
以喻音聲聲無屈曲如風一相假實既殊故雙舉
之又假實相依闕一不可等。
疏正就佛說容為教體等者意謂但在佛正說時有
聲之實得為教體此只在說時唯得於近也若流傳
後代既無佛聲可聞應無教體故疏主意取名等為
體遠近皆得謂正在佛說時取其詮義以名等為體
此得近也又傳末代書之竹帛（以古未有紙時用竹帛書故）亦依
書以顯名等詮義亦是名等為體此得遠也此是疏
主新意妙出古今。
疏亦與名等為所依者謂聲既與名等為所依今書
翰之色亦與名等為所依也故結云故亦色蘊攝意
謂聲是色蘊攝書亦色蘊攝也故有二亦字。
鈔顯無方理者有二一以是通方之教不但局此
土故二妙理無方不取常規。
鈔會通前文者亦是通妨恐有難云既前引淨名
十地通取四法今何唯取名等耶故此通也言但
言所用者謂當時佛說法所用用此四法流傳後
代何必用四。
鈔大王是經等者經云百佛千佛百千萬佛說名
句味於恒河沙三千大千國土中盛無量七寶等
有本云億及成字恐後人筆誤耳七賢即七方便
也不如於此下以此一念於大乘法起淨信心當
成佛果普令一切得無上覺是故超過令他得小
果也一念信德尚爾何況解一句義云何解耶隨
說何句而不可得云非句恐謂為非句故云非非
句於是不取明解現前德轉深妙故彼經次云般
若非句句非般若今但下出疏略引之意可知。
鈔聲是心變者即心自證分為能變聲是所變相
分於世俗諦說之為實依勝義諦故亦無實雖從
種生依他如幻何有實耶。▲鈔一空為初門下但
佛聲等緣生無性即但空意破相始教義二頓寂
聲等諸相顯真體故即絕待真空意。▲鈔以其被
呵者以須菩提捨貧從富（鏡幽記引開玄鈔云須菩提過去生中作貧人
<pb n="392"/>
時世飢饉不施辟支佛飯聖者強化乃起瞋心恠辟支佛佛現神通騰身而上虗空而住便生悔心為此
因緣九十一劫墮剝皮地獄從地獄出承懺悔力得值遇佛乃至出家修道證阿羅漢果即前生所為譏
嫌聖者獲大苦果我今身是羅漢若向貧人乞恐嬈貧故如我前生所以捨貧從富也）就淨
名舍乞食淨名盛滿鉢飯手擎未與（生公曰恐有悋惜之嫌故
盛滿鉢恐不盡言論故未授與也）而呵之有四義故一法食等（言於
一切法等者於食亦等若能如是方可取食）二染淨等（不斷婬怒癡亦不與俱等）三
邪正等（外道六師是汝之師彼之所墮汝亦隨墮）四損益等（入諸邪見不到彼岸
同於煩惱離清淨法）乃至若能如是乃可取食世尊我聞是
茫然不識是何言不知以何答便置鉢欲出其舍
（此下便連鈔文）言不著文字者肇公云夫文字之作生於
惑取法無可取則文字相離虗妄假名智者不著
解脫謂無為真解脫也言通圓頓意者即言亡言
頓寂諸相頓教意也即言全收亡言亡言全收於
言無盡難思圓教意也。▲鈔以風畫合空等者下
疏云於空中風畫以喻阿含所依之空以喻地智
然空中風畫不可言無謂若依樹壁則可見故亦
不可言有依空不住故非有非無故不可說。▲鈔
經云下標告反明真空深理舍利弗諸法實空下
覆明玄妙如來以是下如證而說先標念處次舍
利弗下釋成念處名為下所念無處恐謂非處無
念無念體也無念業無業用也相應時一聚無想
無分別無意具無意業無思體無思用無法體無
法相此上皆無和合有尚無合說何離散是故下
結歸悟者是名下結上多義總名念處經但總說
諸法聲等四法義必應然故證頓寂諸相故言何
等名為者有本作多字應是名字言是名念佛下
結歸正行也。
疏文是所依等者謂由依六文方顯十義故總名一
切聖說能詮之教詮理則無法不盡矣問次諸法顯
義體豈出於此何別說耶答此以所詮不離能詮故
兼收之彼以諸法為體復建名等別有所詮耳。
鈔六文十義者瑜伽云一名者名詮諸法自性此
復略有十二種一假名（謂於內假立我及有情命者等名於外假立瓶衣等
名）二實名（謂眼等色等諸根義中立眼等名）三同類相應名（謂有情色
受大種等名）四異類相應名（諸佛受德及青黃等名）五隨德名（謂變
愛故名色領納故名受發光故名<bz>〔曰〕</bz>等六假說名（謂捨貧為富若餘所有不觀待義安
立其名）七同所了名八非同所了名（謂共所解相與此相違是非同
所了名）九顯名（謂其義易了故）十不顯名（謂其義難了故如達羅彌荼明呪等）
十一略名（謂一字名）十二廣名（謂多字名）二句者詮諸法差
別隨義不同此復六種一不圓滿句（謂文義不究竟故如言諸
則文不圓滿若言諸惡者則義不圓滿也）二圓滿句（如加莫作方得圓滿也）三所
成句四能成句（如說諸行無常有起盡法此中為成諸行無常故次說言有起盡法
則前是所成句後是能成句）五標句六釋句（如言善性標句也謂正趣善士此釋
句也）三字者前名句所依（謂若究竟若不究竟名句所依）四語者謂
說真正法令樂聞解如說行證故略具八分一先
首語（謂趣涅槃宮為先首故）二美妙語（其聲清美如羯羅頻伽音故）三顯
了語（謂詞句文皆善巧故）四易解語（巧辯說故）五樂聞語（引法義故）六
無依語（不依希望他信己故七不違逆語（如量說故）八無邊語（廣大
善巧故）五行相者（謂諸蘊相應諸界相應諸處相應緣起相應處非處相應念住相應
如是等相應語或聲聞說或如來說或菩薩說是名行相）六機請者（謂因機請問方起言
說故）如是六文總有四相說名為文一所說相謂名
句字及行相以所為相謂機請攝二十七種補特
伽羅三能說相謂語四說者相謂聲聞菩薩及如
來如是六種皆由能顯於義是故名文問六文之
中何有說者答機請中所請為說者或語之能說
或在行相之中故。▲十義者一地義略有五一資
糧地二加行地三見地四修地五究竟地二相者
有五相一自相二共相三假立相四因相五果相
三作意者有七種作意一相作意二勝解作意三
遠離作意四攝樂作意五觀察作意六加行究竟
作意七加行究竟果作意四依處者略有三種一
者事依處（此復有三一者根本事依處有六一善二惡三退墮四升進五生死六涅槃二
者方便事依處有十二行一欲二離欲三善四不善五苦六非苦七順退分八順進分九雜染十清淨十
<pb n="393"/>
一自義十二他義已上皆有行字三者悲愍他事依處有五一離欲二宗現三教導四讚厲五慶喜二
者依時處（略有三一過去言事二未來言事三現在言事）三者補特伽羅
依處（謂頓根等二十七種補特伽羅）五過患者以要言之於應毀
厭義而起毀厭或法或人六勝利者謂應稱讚義
而起稱讚或法或人七所治者謂一切雜染行八
能治者謂一切清淨行如貪是所治不淨為能治
瞋是所治慈悲能治等是九略者謂名義俱略十
廣者謂名義俱廣。
疏又瑜伽云下即上所引六文總有四相是也。
鈔此中有二義者以前三義中正取中間第二義
為主向下取第三義向上取第一義以一三兩義
在第二義之上下故故纂玄記云總此有三初能
說佛次聲名句文後所詮義謂聲等四法正在其
中一通所詮則向下取義二通說者則向上取佛
故云二義也。
鈔六塵者色聲香味觸法此六名塵者數廣故如
塵坌污淨心故如塵過累雜沓故如塵難防故如
塵故昔人云看即微微不可防埋金翳玉漸無光
體達用斯皆能入法故悉為教體。
疏淨名第三云下證餘之五塵皆為教體此段有三
光明等是色塵衣服臥具等是觸塵八萬四千諸塵
勞門等是法塵餘之二塵影在結例文中也而云佛
事者佛所事業名佛事也佛以此法為利生事業故
名佛事下皆准此下引楞伽但證色塵耳。
鈔因阿難聞香等淨名舍內大眾飡香飯已皆詣
菴園佛法會所之時阿難白佛今所聞香自昔未
有是為何香佛為說言淨名取眾香國香積佛飯
飡飯者身毛孔中出是香也因是阿難問淨名曰
此飯久如當消言佛為廣說者具云此飯勢力至
於七日然後乃消又阿難若聲聞人未入正位食
此食者得入正位然後乃消已入正位食此飯者
得心解脫然後乃消若未發大乘意食此飯者發
大乘意然後乃消已發大乘意食此飯者得無生
忍然後乃消已得無生忍食此飯者至一生補處
然後乃消譬如有藥名曰上味其有服者身諸毒
滅然後乃消此飯如是滅除一切（云云同鈔）言未曾有
也者肇公云飯本充體乃除結縛未曾聞見也世
尊如此下彼疏云小乘唯知娑婆一化音聲為佛
事未知十方佛化六塵皆為佛事故有此歎佛言
如是者世尊印可或有下阿難見香飯所益謂佛
事理極於此故廣示其事令悟佛道之無方也以
佛下釋見佛妙光自入道檢有佛默然居宗以菩
薩為化主智論云須扇多佛晨朝成佛日暮涅槃
唯留化佛度生等名佛所化人菩提樹光香形色
及出法音遇者悟道故昔閻浮提王得佛大衣時
世疾疫以衣置高表上示於國人歸命者病除信
敬益深因之悟道飯食如眾香國園林如極樂國
林樹說法等好嚴飾者示之以相好好有者存身
以示有樂空者滅身以示無自有不悟正言因喻
得解者音聲等如此界者有其淨土純法身菩薩
外無言說內無妄識寂寞無為而超悟事表非是
言思所能稱量如是下以歷別難盡故總舉也法
身無為應物而為故進止威儀皆佛事也言阿難
此下猶良醫以毒為藥四魔即貪瞋癡及等分也
能生八萬四千煩惱故肇公云眾生以煩惱為病
而諸佛即之以為藥如婬女以欲為患更極其情
欲然後悟道（觀佛三昧經云波羅奈國有一婬女名曰妙意佛將難陀往彼舍乞食此
女於佛不生恭敬但於難陀偏生愛著已經七日女心念言若佛遣阿難陀從我所願我當種種供養佛
告二人從今日後莫往彼村世尊獨至女樓一日至三日放金色光化諸人天此女不悟後日世尊復將
阿難陀在樓下行此女愛二比丘故遙以華散佛及此二比丘上阿難告汝可禮佛女愛阿難應時作禮
佛化作三童子年皆十五面貌端正女見歡喜白化少年言丈夫我今此舍如功德天富力自在我今以
身及以奴婢奉上丈夫可備灑掃若隨我願一切供給無所愛惜化人坐床未及食頃女前親近言願遂
我意化人不違一日一夜心不疲厭至二日時愛心漸息至三日時言丈夫可起飲食化人即起纏綿不
<pb n="394"/>
<bz>〔以〕</bz>女生厭悔白言丈夫異人乃爾化人告言我先世法凡與女通經十二日爾乃休息女聞此語如人食
曀既不得吐又不得嚥身體苦痛如被杵擣至四日時如被車轢至五日如鐵丸入體至六日時支節悉
痛如箭入心女念言我聞淨飯王子救濟苦人今日何故不來救我作是念已懊惱自責我從今日乃至
命終不貪色欲寧與虎狼獅子惡獸同處一室終不貪欲復起飲食行坐共俱無柰之何化人瞋唾云弊
惡女廢我事業我今共汝合體一處不如早死父母親族若來見我我於何藏寧自縊死不堪受恥女言
弊物我不用汝欲死隨意化人取刀刺頸血污女身亦不能免死經二日青瘀三日膖脹四日爛潰至七
日時唯存臰骨如膠如漆粘著女身時女發誓願若有能免我此苦者我持此舍一切珍寶以用給施時
佛將阿難陀人天大<bz>〔聚〕</bz>詣此女樓女見佛來心懷慚愧取諸白㲲無量眾香裹其臰骨即為佛作禮以慚
愧故身映骨上獸骨忽然在女背上女流淚而言如來功德慈悲無量若能令我離此苦者願為弟子心
終不退佛神力故臰骨不現女人出家得須陀洹果毒龍以瞋為患更增其
瞋然後受化（佛初成道摩竭陀國降伏毒龍入於龍室跏趺而坐龍即口吐烟焰猛火
害佛佛入火光三昧亦以火燒龍遂乃降伏此以瞋治瞋也）斯佛事之無方也
言不以為喜下以深入實相於淨土初見不喜往
生不貪處之不高於不淨土初見不憂往生不礙
處之不沉沒等。
鈔然生公下釋前有此四魔已下經文也言投藥
失所者如失意之者因法起見堅執尤增非唯舊
惑不除抑亦更增新過此非器之咎也言苟曰下
猶善財遇三毒而三德圓等佛如耆婆善醫是草
悉藥苟達下釋前是名入一切下經也當器者會
之何患不除何德不具菩薩既入下釋前菩薩入
此下經文天台疏云自有逼迫妨道則淨國安之
或嬌奢妨道則穢土調伏非謂以穢令生苦惱亦
非以淨縱樂不修應審自惑病如有嬌奢妨道之
情何須求淨土當生此勤修以理言之此土亦非
劣爾既嬌奢妨道淨國何定勝耶或有逼迫妨道
之患宜修淨土之因境淨緣勝而能長道出離何
疑所貴下結歎在佛雖則無異而普應無方故奇
妙耳。
鈔大慧白佛言下是舉佛已說為問非言說有性
等者非字貫下讀之非言說有自性者能詮無性
也非有一切性耶者所詮無性也耶字問詞雙問
二皆無性耶世尊若無性下陳相違言說不生者
舉能該所也是故下結成能詮言說有性所詮諸
法有性佛告下先答所詮無性或可是答能詮無
性亦舉能該所故又云下舉例顯能詮無性以隨
界發解之緣各異方便引攝何有自性耶是故下
雙結能所詮無性大慧見此下舉近況之當知無
性釋曰下歸此中引意然楞伽下顯楞伽意如前
可知。
鈔又與前文影略者義如前指欲令下結歸總意
故經下引經屬當什公云有因通教功同說耳其
土非都無言但以香為通道之本如此國內因言
通道亦有因餘事而得悟者也此三昧力生諸功
德故名為藏疏中應云聞妙香而三昧顯又前文
云下經說淨名入定以神通力現上方過四十二
恒河沙佛土有國名眾香時香積如來與諸菩薩
方共坐食等釋疏中食香飯言疏中應飡云香飯
而發道意以為文綺互故爾故下緒云合一處經
文言未入正定下謂聲聞未入見道食已入見道
方消十信菩薩食已至七地初得無生法忍後方
消。▲鈔經文云舍利弗下微風吹動諸寶行樹枝
柯相觸出聲等故云風柯念三寶為正念成也。
鈔漏月傳意於秦王者後語云燕太子名丹入質
於秦秦不禮而亡歸遂有怨於秦後燕王病太子
請歸侍奉秦王不聽謂曰馬生角乃放還太子志
感馬遂生角秦乃放還太子怨心求勇士以報之
謀於太傅鞠之武武乃進田光光謂太子曰騏驥
壯時日馳千里及其老也駑馬先之光既老邁慮
不濟事然光晚所善衛人荊軻志勇可使願為召
之太子悅許謂光曰向者所言國之大事願勿泄
之光乃辭行入衛見荊軻具以太子事告荊軻踴
躍從命光謂軻曰吾聞長者所行不為人疑今太
<pb n="395"/>
子見囑勿泄言此疑我也願足下速報太子道光
已死明不泄爾遂投輪而死荊軻乃往見太子告
曰光已死太子悲感流淚不能自止乃以情告荊
軻軻曰今行無信秦不可圖欲為太子計有秦將
軍樊於期願得其首及燕國地圖以獻秦王乃可
得行事爾太子曰今樊將軍事窮而來投丹丹不
忍殺之願更慮之軻乃私見樊於期說之曰將軍
背秦亡燕妻子宗族皆已歿也今秦王以千金萬
餘戶求慕將軍之首奈何於期悲欷流淚歎曰吾
念此事病徹骨髓逃亡失志計無方出軻曰今有
一計可以雪燕國之讐報將軍之辱將軍豈有意
焉於期曰於計何為軻曰願得將軍首以獻秦王
必喜而賜見得近而殺之於期驚喜告祖執劒曰
吾晝夜切齒今忽聞命乃自刎其首而與荊軻太
子聞之奔往伏屍哭不自勝遂封其首并燕國地
圖以授荊軻乃入秦以武陽為副勇士十人從之
太子及賓客送於易水之上荊軻令素所善高漸
離擊筑荊軻歌而和之為壯之聲曰風瀟瀟兮易
水寒壯士一去兮不復還皆流涕慷慨髮上衝冠
於是至秦秦王聞送於期首及燕國圖乃賜軻上
殿軻令武陽捧於期首函後武陽戰懼不敢前進
軻恐事變乃自下取函而進之因發函抽左手擒
得秦王問之曰寧為秦地鬼願作燕國囚秦王懼
死曰願作燕國之囚軻乃不殺秦王謂軻曰欲請
與別後宮軻乃許之遂置酒與軻食宮人漏月皷
琴送酒琴中歌曰荊軻大醉酒王掣御袖越屏走
軻不會琴音秦王會意遂掣袖而走軻以左手擊
銅柱出火秦王左右遂殺荊軻在於秦王之宮故
云爾也言相如寄聲於卓氏等者昔司馬相如字
犬子少喪父母年九歲與人牧猪聞人傳說藺相
如為卿相乃改名曰相如村中有學每日講書相
如棄猪主往求覓乃見學菴前而坐猪主責之先
生問曰汝何與人牧猪而在此戲相如答曰今聽
書擬欲達身為相先生知是賢人留於門下遺令
讀書經十年先生無書與讀漢書說卓文君乃蜀
郡臨邛富人卓王孫之女因司馬相如以琴調之
而奔相如與馳歸成都家徒壁立文君久之不樂
曰長卿盍歸如臨邛從昆弟假貸猶足為生相如
至臨邛盡賣車馬置一酒舍令文君當壚相如著
犢鼻裩於保傭雜作滌器於市中王孫耻之杜門
不出諸公更謂王孫曰長卿才足依何辱之如此
王孫乃與文君僮僕百人錢百萬歸成都後著子
虗賦達於武帝帝召拜為侍中郎將累遷文園令
相故云爾也言帝釋有法樂之臣者下疏云緊那
羅唐三藏譯云歌神以能歌詠即帝釋執法樂神
謂能樂中演法故也言馬鳴有和羅之伎者付法
藏傳云馬鳴於華氏城遊行教化作妙伎樂名𡃤
吒和羅（纂玄云此云撫琴）其音清雅哀婉調暢宣說苦空
無我之法所謂有為如幻如化三界獄縛一無可
樂王位高顯勢力自在無常既至誰得存者如空
中雲須臾散滅此身虗偽猶如芭蕉乃至廣說令
諸樂人演暢斯言時諸伎人不能解了曲調音節
皆悉乖錯爾時馬鳴著白氎衣入眾伎中自擊鐘
皷調和琴瑟音節哀雅曲調成就演宣諸法苦空
無常無我時城五百王子同時出家王恐國空止
勿復作等。
鈔結成說聽等者語默結淨名中音聲語言文字
及寂寞無言等視瞬結楞伽瞻視顯法此但略結
實具六塵眼見耳聞鼻舌身覺意知皆根識等和
合緣之悟解總名為聽言但能得法者無所依據
卓異象繫而暗與理會矣。
鈔從眉間出者疏云表將說中正之道也清淨下
正明體用遮那放光遍照十方各於十方法會之
<pb n="396"/>
上空中城臺說偈請加等言又亦照此下是十方
佛放光各各普照十方竟又照娑婆世界佛及大
眾等言佛無等者疏云一自在勝所作無礙故即
經初句由離二障解脫自在不染如空十地已還
皆無等故重言等者唯與佛等故欲顯佛佛等正
覺故二力勝即經十力能伏邪智之怨敵故三眷
屬勝即經無量勝功德及人間最勝謂具功德故
堪為無量眾首故云人間最勝四種姓勝即經釋
師子法一釋師子是生處勝謂應生釋姓輪王貴
胄故諸佛同加偏語釋者以現見故是主佛故二
法之一字是法家勝謂諸佛皆同真如法中住故
由上四義故稱法王名世中上加於彼金剛藏令
說十地法故及加聽者令堪能聽受故。▲鈔第一
經下疏云一座臺摩尼即處中正可依處摩尼隨
映有差法空隨緣成異中道妙理正是可依二周
座華網即外相無染交映本空故即寶座華網也
言復以下佛加廣演佛境如空故云廣大顯教皆
從法空所流非智不顯故云佛力。▲鈔第六經初
下即現相品初前妙嚴品末後諸菩薩等各興香
華等供養具雲妙嚴疏云色相顯然智攬無性從
法性空無生法起能現所現逈無所依應用而來
來無所從用謝而去去無所至而能含慈潤霔法
雨益萬物重重無礙有雲像焉上下諸文雲義皆
爾言自然出聲者現相疏云前既為法興供今乃
以供宣心不因撫擊故曰自然非無因緣由菩薩
力。▲鈔又第九地下無漏智用以冥真性居法師
位得如性用說法無礙故。▲鈔又現相品下即佛
口光所照十方菩薩身毛孔中各出光明所說偈
文易了。▲鈔出說一切下疏云前眾海念請今示
相答初一句通顯所隨眾生言音次句答方便海
應顯趣求一切智心故。
鈔第二明即事等者前則諸法出音聲等說法此
即不但六塵而隨一一法即是無盡法界玄妙法
門即十對體事皆爾以有下釋成問此既是託事
門與下事事門何別答為門不同今取法皆顯義
不取事事無礙也。
鈔第三明即事是能說人者此中不取十身佛為
教主之義但明一切法尚皆是能說人況不為教
體耶言以二是劣者國土身是非情眾生身是凡
類比餘身為劣故此約分相言之故十地論說此
二身名為染分聲聞身等說為淨分虗空身為不
二分故云況餘勝者。
鈔初引普賢品等者第六依說人處正引經文今
但義引文云佛說眾生說及以國土說三世如是
說也。

華嚴懸談會玄記卷第三十三

音釋
梒（火含切水桃也）。瘀（於豫切積血也）。膖（普江切）。騏（巨基切馬文也）。驥（居宜切良馬也）。
駑（乃乎切最下馬也）。邁（莫介切）。欷（欣衣切悲泣餘聲也）。筑（張六切樂器也）。邛（音窮
臨邛地名）。壚（力居切黑土也）。裩（古魂切或作㡓）。氏（音支華氏城）。婉（於遠切媚也順也）。

<sarticle>華嚴懸談會玄記卷第三十四</sarticle>
蒼山再光寺比丘　普瑞集
鈔前之五體等者即前五種體皆是心所變相分
不離能變心體言心外無法者一切唯識故此上
總標如聲下別釋聲為教體是第一音聲語言體
即十一種色中之一是心王心所二所現影像相
故此句是百法論文彼疏云謂此色法不能自起
要藉前二（鈔云是心王心所也）所變現故（自證雖變不能親緣）故置影
言言依聲假立者所依聲體尚不離心況依聲上
假立名句文耶即第二名句文身體是分位唯識
<pb n="397"/>
也（百法疏云謂此名等不能自起藉前二位差別假立）并前二義即是第三
通取四法體言其教所詮即攝第四及諸法下即
攝第五並離心無體者總歸今第六也。
鈔唯遮外境等者論云唯言但遮愚夫所執定離
諸識實有色等又云唯言為遮離識我法彼疏云
唯謂簡別遮無外境識表內心下論云識言總顯
一切有情皆有八識六位心所（徧行等也）所變見相分
位差別及彼空理所顯真如識自相故識相應故
二所變故三分位故四實性故此上五位皆名為
識如是諸法皆不離識總立識名彼疏云識謂能
了詮有內心法苑云遣虗存實識觀遍計所執唯
虗妄起都無體用應正遣空情有理無故觀依他
圓成諸法體實二智境界應正存有理有情無故
已上釋唯識二字。▲鈔彼引多教成立唯識者釋
成字也以經及本論俱稱唯識明唯識理故末論
解釋名成安教理立故言引多教者彼論第三問
云云何應知此第八識離眼等識有別自體聖教
正理為定量故謂有大乘阿毗達磨契經中說無
始時來界一切法等依由此有諸趣及涅槃證得
由攝藏諸法一切種子識故名阿賴耶勝者我開
示解深密經亦作此說阿陀那識甚微細一切種
子如暴流我於凡愚不開演恐彼分別執為我入
楞伽經亦作是說如海遇風緣起種種波浪現前
作用轉無有間斷時藏識海亦然境界風所擊恒
起諸識浪現前作用轉（上引三經論中皆有長行解釋乃至結云）已引
聖教當顯正理（云云如彼）言亦引華嚴者即無性攝論
引也如下可知唯識無有引文言廣如彼論者已
略如上所指。
鈔論曰下即無著本論也言未得真智覺者未入
見道人也。▲鈔釋論下即無性菩薩釋本論故言
謂彼聖者金剛藏者即能說人謂金剛藏所變文
義影像聞者託之變似彼故佛滅已後結集如先
所聞書之貝葉乃至東流譯梵從華如是展轉傳
來今所聞見故知各各不離自識問本論云薄伽
梵說釋論言金剛藏其故何耶答佛加令說與佛
說同故不相違言故論中下問既論皆引華嚴成
立唯識應非屬始教耶答彼但順己宗釋也故一
卷唯識論云又復有義大乘經說三界唯心者但
有內心無色香等外諸境界此云何知如十地經
說三界虗妄但是一心作故心意與識及了別等
如是四法義一名異此依相應說非不相應心說
心有二種一相應心所謂一切煩惱結使受想行
等皆心相應以是故言心意與識及了別義一名
異故二不相應心所謂第一義諦常住不變自性
清淨心故今三界虗妄但一心作者是相應心釋
曰由此是知雖引華嚴亦成始教義耳。
鈔所引之經下問此文若作此宗釋曰者其義云
何答下疏鈔說有十種一心一假說一心實有外
法由心變轉非是一心二八識王所相見俱存故
說一心如攝論唯識等說即二分師義三王所所
變相分無別種生能見識生帶彼影起故說一心
如深密觀所緣能論二十唯識說四攝所歸王故
說一心如莊嚴論說五攝七唯歸第八故說一心
如楞伽說六攝八識相歸如來藏性故說一心亦
如楞伽七性相俱融故說一心如勝鬘等說八融
事相入故說一心由心性圓融無礙以性成事事
亦無礙九令事相即故說一心謂依心性之事心
性既無彼此之異事亦相即十帝網無礙故說一
心以心性無盡事亦如之初一小乘教次三涉始
教次三就終頓上七同前四教後三別教上約分
相門十門無礙方是圓教此與次梵行品義合之
皆圓教唯心義也問下引當經中何不引此經文
今由下答也。
<pb n="398"/>
鈔二又此等者楞伽經云不壞相有八無相亦無
相十地疏云雖謂此八識皆無自體唯如來藏平
等顯現餘相皆盡（即前第六一心是也）經云一切眾生即涅
槃相等以如如言而說唯識略鈔第二云禪門先
祖有言心即是經者良因曉會言教展轉真實之
體極至於真心今有後學棄却經教不說但指於
心云是經教實為帶累禪宗。▲鈔摩訶衍者下彼
疏云法者出大乘法體通於染淨大位在因云眾
生心義者具三大名之為大有二運載名乘具攝
真生二門大位在果故唯取於淨故云明唯心義
訖言今取解釋分顯心性相者意謂立義分中已
明唯識義含終頓即同教分齊今正取二門交徹
為終教也心真如門即是心性是真心生滅門即
是心相是妄同是一心所成理事無礙終教義也。
▲鈔知一切法即心自性者下疏云夫佛智非深
迷情謂遠情亡智現則一體非遙既言知一切法
即心自性則知此心即一切法性今理現自心即
心之性已備無邊之德矣言非但相宗心變而已
者理實應亦揀終教云非但性相無礙之唯心揀
頓教亦非但體絕諸相之唯心謂是具德唯心之
義耳。
疏一唯本無影至不知唯識故者問既不知唯識何
以前唯心門中名假說一心耶答圓教必亦融彼故
得說之以根猶劣且未明唯識之義漸漸成熟方為
說之故下疏云自淺之深攝眾生故義須說四顯包
含故。
疏亦本亦影等者問作句體式應先單後複此何相
間而作答此依從淺至深以為次第故下疏結云自
淺之深攝眾生故。
疏故佛地論第一下謂若約本質教佛利佗善根為
因聞者善根為緣如來第六意識上文義相生為果
名本質教若約影象教聞者善根為因佛利他善根
為緣聞者第六意識上文義相生為果名影象教而
云佛說者就佛利他善根強緣故名佛說耳。
鈔以果位中智強識劣者百法鈔云有漏位中智
劣識強無漏位中智強識劣問何因如是耶答因
中識強者為境強故以識為了別境而生故問因
何境強答為煩惱強煩惱強者為智慧劣因此生
死輪迴果中智強識劣者為境劣故境劣者為煩
惱無故煩惱無者為智強故因此智強能捨生死
得涅槃等。▲鈔即真無漏者揀異等覺位中尚有
餘有漏劣無漏在（十地中二障餘有漏善法名餘有漏十地中所生現有無漏法
名劣無漏）今明佛果位中故曰即真無漏也既是真無
漏心所現文義故名本質教也而對下文機心有
漏故所變文義不真名影象也。▲鈔有漏心變者
有漏名義法相當途諸論皆云煩惱現行令心連
注流散不絕名之為漏如漏器漏舍深可厭惡損
污處廣毀責過失立以漏名一欲漏二有漏三無
明漏即以根隨三界煩惱為體雖三界煩惱應名
漏漏於三有之漏故然下界煩惱多緣欲地從勝
為名說為欲漏上界但名有漏不以餘法彰自行
相名無明漏上皆慈恩釋名若約性宗出體則根
本不覺三細六麤不分三界種現差殊以迷則全
染悟則全淨無體性故圓教迷則盡法界一切情
非情等皆是有漏悟則如上皆是無漏故華嚴緣
起平等章云約眾生門中生佛皆是生滅有無善
惡境界良以情謂不破故所見佛亦同情謂未曾
見一佛清淨是故識倒佛亦倒情迷佛亦迷約佛
門眾生佛皆本空寂良以情謂都盡名相已忘所
見空寂同諸佛故未曾見一切眾生流轉佛心淨
故眾生亦淨唯心迴轉也評曰據此則不應言此
是漏此是無漏也。
鈔唯識諸師者即所等難陀德慧安慧火辯淨月
<pb n="399"/>
等諸師也言然此論主者即十師也無不說法者
無不說是法也。
疏聚集顯現者涉鈔云有兩解一云謂聞法時五心
前後相續多字相起名曰聚集分明解悟名為顯現
二云熏成種子在本識中名聚聞後字時帶前所聞
字相集居現在名集所詮之義於識上現令第六識
生正解心故名顯現。
疏連帶解生者涉鈔云前心能引後心後心續前心
起名連後心能憶前心帶起前相名帶分明悟理名
解生即此解心挾所聞名等相熏成種子以為教體
又解聞諸字時已熏成種今聞行字時帶前諸字相
生起現行合後字相一剎那間挾行兩字相復熏成
種乃至聞常字時帶前三字相生起現行合後常字
相令第六識生正解故名連帶解生此則聞後字時
帶起前相生起現行連合後字相生得自性差別之
解名連帶解生熏成種子以為教體也。
鈔別有三師者第一師十二心若取率爾耳識為
一同時意識為二尋求為三決定為四則四字皆
有四心應有十六今言十二者應以率爾耳識同
時意識合為一心以同時意識即率爾意識通名
心故也（已知大意次逐難釋言說諸字時等者率爾耳識與
同時率爾意識同是現量故唯緣聲故合為一心
問尋求意識是比量何不緣名耶尋求心中下答
也意云第二念意識推究此聲雖多剎那未知諸
字所目故不緣字名也言此之二心者率爾及尋
求二心也有本云三心者誤書也若此有三心並
決定為四四字各四應有十六今唯經十二心故
知合率爾及同時意識為一心也二字為正此亦
通外難故謂有問言此之二心所變聲上已有字
名何故不緣之耶故此答爾言如生等相者舉例
釋成如眼等識緣色等時色等之上雖有生住異
滅四相而不緣之今亦如是所變聲雖有字名亦
不緣之但緣聲也。▲鈔一云率爾耳識同時意識
下第二師意也此開率爾耳識及同時意識為二
除決定心故亦經十二心有十四相於此不散方
起決定心也言尋求下出亦緣字名之所以也是
比量故言三六九十四相現者謂聞諸字時有聲
字名三相聞行字時亦有三相并前成六聞無字
時亦有三相并前為九聞常字時亦有三相共前
為十二并一句及義有十四相也下皆准知。▲鈔
一云率爾耳識但緣於聲下第三師義也於中曲
有二解初解亦取尋求為數故有十二心故與後
解異然同時意亦緣字名與前第二師不同問既
同時意識得緣字名何要四尋求耶以緣常聲下
答也意云雖緣字名不能連帶是現量故至尋求
心以是比量方能連帶得圓滿故第二解者不取
尋求為數故但八心以同時意識許通比量得緣
過去之法既緣過去之法豈不許有連帶義耶故
唯八心問同時下約初解為問答也問意云意識
既是現量其時極速何得緣字名耶答意可知如
理門下會相違也言不緣名義相繫屬故者謂不
緣名與義相繫屬之名等得緣名自相故而云相
繫屬者且如諸名一切為義是相繫屬以其時速
而不能緣與義繫屬之名等也然上所敘總別四
解從鈍向利慚次為理與唯識意燈鈔敘西域釋
同而非皆取為正。
鈔則具一百五相者鈔文隱略今依法苑具釋言
唱諸字時則有二相者法苑云說諸字時餘惡等
字並在未來唯有一字及依一字所成之名於心
上現此則一字成名之義亦有一字不成名者非
此所明（此諸字二相謂一箇諸字一箇諸名棲翫記云此且依作法而說字字皆名此初一
字未有聚集未知後後所說字故或亦聚集說一字多剎那故）次唱惡字時有七
相者法苑云言惡時餘者等字並在未來其前諸
<pb n="400"/>
字雖入過去現無本質由熏習力唯識變力仍於
此念說惡字時心上顯現（已下准知即有二箇一字（一箇
諸字一箇惡字）一箇字身（一箇諸惡字身以二字已上方為字身故下皆准知兩箇
一字所成名（一箇諸名一箇惡名）一箇一字所成名身（合前諸惡
二名成一名身下鈔云二名已去即得名身身者聚義下皆准知一箇二字所成
名（合前諸惡二字所成一名）次言者字時有十六相者法苑云
又言者字時有三箇一字（諸字惡字者字）兩箇字身一謂
諸惡二謂惡者以二合說下應准知不可隔越合
成故無諸者合名字身（已上五相一箇三字多字身（謂諸
惡者三字合為多字身以一字已上方為多字故成六相三箇一字所成名（諸字
名惡字名者字名三名也為九相）二箇一字所成名名身如前字
身亦二二合說（諸惡二名為一名身惡者二名為一名身并上為十一相）一箇
一字所成名多名身（合前諸字名惡字名者字名三名為一多名身計十二相）
論雖二說今取三字名名多名身不取四字者下
應准知（棲翫記云婆沙論中有二師說一云三名已上名多名身一云四名已上名多名身
其三名者但名身攝今依前解兩箇二字所成名亦二二合說（謂諸
惡二字為一名惡者二字為一名成十四相棲翫問云與身何別答此約但詮一自性也身約論二字性
相合問名身與句有何差別答句約只論一箇差別名身自性尚是兩箇）一箇二字所
成名名身（合前二諸惡及惡者二名成一名身為十五）一箇三字所成
名（諸惡者三字所成一名也故為十六）次唱莫字時有三十相者法
苑云復言莫時有四箇一字（諸字惡字者字莫字為四相也）三箇
字身亦二二合說准前應知（謂諸惡字身惡者字身者莫字身成七相）
兩箇三字多字身三三合說更互除初後一字（謂諸
惡者名字身及惡者莫多字身並上為九相也）一箇四字多字身（謂諸惡者莫四
字為一多字身成十相）四箇一字所成名（謂諸名惡名者名莫名為十四相也）
三箇一字所成名名身謂二二合說（謂諸惡名身惡者名身者
莫名身為十七相）二箇一字所成名三名多名身謂三三
合說更互除初後一字（謂諸惡者三名多名身惡者莫三名多名身兼上為
十九相）一箇一字所成名四名多名身（謂諸惡者莫四名多名身
為二十相）三箇二字所成名謂二二合說（謂諸惡二字名惡者二字
名者莫二字名為二十三相）二箇二字所成名名身（謂一合諸惡及惡者
二名為一名身二合前惡者及者莫二名為一名身成二十五相）一箇二字所成
多名身（謂合前諸惡二字名及惡者二字名并者莫二字名為一箇三名多名身成二十六相）
二箇三字所成名更互除初後一字（謂諸惡者三字所成名惡
者莫三字所成名并上為二十八相也）一箇三字所成名名身（合前三字
所成之二名為一名身成二十九相）一箇四字所成名（謂諸惡者莫四字所成一
名也總為三十相）後唱作字時有五十相者法苑云又言
作字時有五箇一字（諸字惡字者字莫字作字為五相也）四箇字身
謂二二合說（謂諸惡字身惡者字身者莫字身莫作字身兼前為九相也）三箇
三字多字身（諸惡者三字多字身惡者莫三字多字身者莫作三字多字身成十二相）
二箇四字多字身（謂諸惡者莫四字多字身惡者莫作四字多字身為十四相也）
一箇五字多字身（謂諸惡者莫作五字為一多字身已上字及字身并多字身有
十五相五箇一字所成名（謂諸字名惡字名者字名莫字名作字名為二十相）
四箇一字所成名名身謂二二合說（謂諸惡名身惡者名身者
莫名身莫作名身成二十四相）三箇一字所成名三名多名身謂
三三合說（謂諸惡者三名多名身惡者莫三名多名身者莫作三名多名身為二十七相）
二箇一字所成名四名多名身更互除初後一字
（謂諸惡者莫四名多名身及惡者莫作四名多名身為二十九相）一箇一字所成
名五名多名身（謂諸惡者莫作五名所成一多名身為三十相）四箇二字
所成名謂二二合說（如諸惡名惡者名者莫名莫作名為三十四相）三箇
二字所成名名身（一合前諸惡二字名及惡者二字名為一名身二合惡者二字
名及者莫二字名為一名身三合者莫二字名及莫作二字名為一名身為三十七相）二箇
二字所成名三名多名身（一合前諸惡二字名及惡者二字名并者莫二
字名為一三名多名身二合前惡者二字名及者莫二字名并莫作二字名為一三名多名身成三十九
相）一箇二字所成名四名多名身（謂合前諸惡二字名及惡者二
字名并者莫二字名與莫作二字名為一四名多名身計四十相）三箇三字所成
名謂三三合說（諸惡者三字所成名惡者莫三字所成名者莫作三字所成名為四
十三相）二箇三字所成名名身（一合諸惡者三字所成名及惡者莫三字
所成名為一名身二合惡者莫三字所成名及者莫作三字所成名為一名身計四十五相）一
箇三字所成名多名身（謂合前諸惡者三字所成名及惡者莫三字所成名
并者莫作三字所成名為一三名多名身有四十六相）二箇四字所成名更
互除初後一字（謂一箇諸惡者莫四字所成名一箇惡者莫作四字所成名為四十
八相）一箇四字所成名名身（謂合前諸惡者莫四字所成名并惡者莫作四
<pb n="401"/>
字所成名為一名身成四十九相）一箇五字所成名（謂諸惡者莫作五字為一
名也已上名及名身并多名身有三十五并字等一十五故總有五十相通前總合成
一百五相問准法苑云此依一句事究竟說字名
句聲都合總有五十一聚集何有一百五相答就
實聞五字竟時除一句但有五十相此中且依倍
倍增長而作其法兼於重者故有一百五相然上
云諸行無常及今諸惡者莫作此二全偈如婆沙
中具云諸行無常有起盡法生必滅故彼寂為樂
次偈云諸惡者莫作諸善者奉行善調伏自心是
諸佛聖教。
鈔言其五心下料揀差別也准法苑云一率爾心
緣不慣習境生無欲俱故二尋求心與欲俱轉希
望境故三決定心印解於境勝解俱故四染淨心
與信等俱名善為淨與瞋等俱名惡為染中容非
染淨故五等流心後似於前平等流類故言初後
下約諸識有無料揀也率爾心名初等流心名後
通六識皆有尋求決定染淨名中三心唯第六意
識有也此依瑜伽顯揚說實則六識皆具五心七
八唯四無尋求心無欲俱故仍通漏無漏位說之
又前三下三性料揀此但依有漏位說若無漏位
一切名善又率爾五識下起心不定料揀又意識
下揀別意識二種率爾皆可知言餘義廣如別章
者如法苑第一卷五心章中廣以十二門解釋不
能繁引問何故須辯如是五心答為令了知心之
分位入法無我唯識相故。
疏三唯影無本等者起信論云謂諸佛如來唯是法
身智相之身第一義諦無有世諦境界離於施作彼
疏云若廢根感論如來唯是妙理本智更無應化世
諦生滅等相論又云但隨眾生見聞得益等言夜摩
偈云下疏云此偈釋疑疑云為是有法不可聞耶為
是無法無可說耶上半順後句疑以答之次疑云若
爾何以現聞教法下半釋云但自心變非佛證也又
大法炬陀羅尼經云眾生有著法想是故如來為其
說法其實如來亦無所說。▲疏龍軍堅慧者龍軍未
詳堅慧者梵云婆囉末底此云堅固慧西域相傳此
是地藏菩薩於佛滅後七百年時出中天竺大剎利
種後造究竟一乘寶性論及法界無差別論等。
疏非直外心等者是對終教釋也直猶祇也不秪是
眾生心外無佛色聲明前終教單無外質是故前說
但有眾生自心內影象今亦空之言性本離故者釋
成上義正說聽時本影之教性本離故強云非本非
影實則言思無寄故云無教以絕待教故云之教故
須彌偈下引證上半證無影象下半證無本質或可
無取證無外無見證無內法性本空寂證性本自離
不可得思量證亡言絕慮淨名下易知。
鈔等取頓教般若者以智論中論等釋般若經義
今等其中頓教義也言此但明空之義者問若但
取空一義合當始教何云頓教耶答以是三觀融
通中取空之一義是即中之空非但空故是頓教
也然上等字兼等始教之空不爾攝義不盡。
疏此前四說等者若約即行布之圓融總合為一若
約即圓融之行布自淺之深耳鈔融為一味方順圓
宗者此全收前四探玄記云此四皆不相妨以隨一
門通餘三故夜摩偈讚疏鈔云若依此宗四句皆用
知一切法即心自性故質亦自心此但融前四即是
圓教故前疏二通就諸教以成四句若約下不礙如
前從淺至深四門別辯攝化眾生令彼隨門皆可入
圓故。
疏一約同教以成四句者上約諸乘此唯約一乘故
云同也又上約廣義收前諸乘此約深義唯理事無
礙同頓同實故云同也言唯說無聽者問前終教中
唯影無本今則唯說無聽豈不相違答為成四句之
義前後各說一邊理實言之終教有無色聲無礙方
<pb n="402"/>
為盡理。
鈔所以成三四句等者由探玄記但作一重四句
而有二義即具今疏二重四句故今徵起以真心
融二下釋以真心隨淨緣相盡性顯成佛故名理
真心隨染緣成眾生故名事不離一心故得生佛
說聽全收或可生佛皆事同一真心故理由有此
義則似理事無礙故須分之也。
鈔亦可前是相即門者則以真心為唯心所現因
則佛亦約相差之義名事即初四句含同別二義
後四句唯別教義。
鈔此以佛果稱性故者法性融通因也明與性非
異言全性為佛者顯非分成既全是真性所成之
佛能成真性攝法無遺則所成之佛亦攝法無遺
也。
疏故出現品云下問既普見眾生成佛如來何故說
法眾生既已成佛何名果攝於因復名聽耶答此見
眾生本性令聽斯法未實尅證故名為因良以不如
是知故佛為說此總證佛心攝法別取收聽之義言
一切眾生悉在如來智內下正釋以如如智下出所
以也問此引佛性論應非別教答此有二義若所稱
如如為所以眾生不出此如如者亦通理事無礙今
由稱此如如故如來為能攝眾生為所攝即事事無
礙義但餘經論有別教義即入圓教也故教章云又
前三乘等諸門斷惑若一障一切障一斷一切斷即
入此教若隨門前後即是三乘故今引他論證成別
教也。
鈔並不倒故名如如者臻疏第四云如有二義一
不顛倒故由妄想故名為顛倒如如境智遠離妄
想故名為如二現常住義雖被煩惱所覆功德莊
嚴體無變異故名為如今鈔略敘初一義耳。▲鈔
言如來下牒釋如來二字言約從自性來至得果
等者即本覺名如始覺名來問性本是一何有本
始及如來之別言性雖下答也意云本覺在因名
應得始覺至果名至得故分如來之名也言但由
清濁有異下彼論續云立名不同言在因位時下
別釋二名也譬如下喻顯應得下法合所言藏者
下牒釋藏字與疏全同。▲鈔復次藏有三種下復
釋能攝如來有其三種此中語略應云復次如來
藏有三種也言由此果能攝一切眾生者是如來
之藏眾生為體言今疏下出疏略引意也意云疏
中但引中間之文而不引前一所攝名藏等文及
後復次藏有三種等文即略却初後也或可疏中
唯引中間之文今鈔却略引其初後文也二釋隨
取上來總釋一所攝藏義。▲鈔下更略引上鈔家
更略引後二藏文也二隱覆為藏者此中應得至
得俱名如來（不同前段應得名如至得名來）彼論云從住自性來
至至得如體不變異故名如來（上釋如來）無漏道前彼
煩惱所隱覆眾生不見故名藏（此釋藏字）是如來之藏
煩惱為體又所隱覆如來即藏彼論云如來自隱
不現故名為藏三能攝為藏者彼論云至得果地
一切功德名如來應得之性名為藏是如來之藏
以因中應得之性為體問應得在因何能攝果答
彼論云若至果時方言得性者此性便是無常何
以故非始得故故知本有是故言常言今取果攝
下亦出疏意也。
鈔經云如來下出現品疏云用該動寂初舉所依
三昧覺不滯寂故名善覺覺彼一相故用為方便
二入已下顯一身之用既以一相為方便則物皆
一相故即現多三如一成正覺下類顯餘身如來
成正覺時羅身雲於法界一一皆是廣大之身並
如一身之現言此一尚字下意謂劫剎等尚一身
頓現況一類聽法之人非一身頓現耶有本云一
顯法人者顯字悞也。▲鈔正取大智下以佛智同
<pb n="403"/>
空何所不攝況一總身而不攝諸法耶鈔眾生即
因等者因稱理法界故與法性非異眾生亦攝法
無遺。
鈔後此明佛證下解釋者是正解出現品云諸佛
如來不離此心成正覺故之文也言若爾下徵也
意云若眾生心中真如是佛所證爾者生佛皆一
真如法相亦有此義何足為玄故復次下以疏次
文答也意云性含真識生佛本覺同故若爾下復
徵也意云自性法身可同出纏法身眾生未證與
佛何相關耶意云出纏法身亦體同故下皆展轉
通難可知言三大攸同者攸者所也眾生及佛為
能同三大為所同或可彼雖明三大猶是所同終
教分齊只屬自心各各修證不說生佛二無礙故
則有其所局也今約事事無礙生佛全收則有其
所通也問上引佛性論便成別教之義今特揀起
信者何耶答前佛性義則少分通別教大途亦實
教爾故引而證之而不揀別今由起信所宗二門
三大於中顯體用處節節有之是一論大旨多分
所說若不揀者應大分是別教故須揀之況佛性
是明文今但義取故亦須揀也問何不但依當經
顯示而用起信文耶答以起信所明隣於事事無
礙今欲方便引彼教之根令入圓教亦攝生之善
巧也故今歎為至妙上來文迹後淺至深於義皆
是別教。
鈔並實非虗等者此遮而實生佛不互全收但是
義說也謂初下別釋也鈔在文似隱者由文中說
法之佛在眾生之心中聽法眾生在佛心中故似
隱也言義極分明者由以一心貫之雖生佛之殊
心體未嘗有異由同一心故生佛說聽雖互在而
得一時則說聽互相宛然也次舉二喻在義尤分
明也然師弟鏡喻則有三法以鏡融於師第在法
以心融於生佛也而水乳喻則有二法直約生佛
說聽互在也言相徧相攝思以准之者謂乳中之
水是乳攝水水徧乳內言水中之乳是水攝乳乳
徧水中等言下對反上等者疏云故眾生心中乃
至說法也即上對明說下對明聽故云異爾。
疏兩相形奪中引證三文初二當經第三他經皆證
兩相形奪生同佛故非生佛同生故非佛故說聽斯
寂也然若約因緣無性故非生法身體寂故非佛一
理平等故不說不度緣本所住故不說不聞即頓教
義今取生佛各全形奪為所因令非聽非說即是生
全在佛佛全在生故方得雙非為別教義也故知今
引證文皆是非說非聽似濫頓教而為因不同故非
頓義又四句圓融故尤非頓教。
鈔下半云等者經云又放光明法清淨疏云外清
法境則法境咸空故云以說其義光如是言大般
若經文前以釋者第八寂寞無言門中已釋正說
聽時皆不可得故證雙泯之義。
疏是故此四下科云第三總結融通然既在說聽全
收下分之而第一總標（既雙標二四句）第二別釋亦釋同別
各四句今第三融通應融前二四句而疏云是故此
四指別教四也若兼融通同教合云是故此二四句
則少箇二字也或可科錯應於說聽全收下分二初
總標二別釋於別釋中分二初同教二別教於別教
中分三初總標二別釋三融通方順疏鈔正文之意也。
鈔隨舉一句等者四句中隨舉一句則須具四不
相離故仍為別門互不相濫故隨下即一切聖教
隨應一文等必具四句言若大若小者以包含無
量乘故此約全收之義何教不明近結必具此四
句通該於前同教四句并本影四句舉一全收方
為究竟甚深唯識道理也。
疏一以本收末者以內收外也會前六門之內小乘
破相始教立相始教所明淺近皆名為末同入一實
<pb n="404"/>
本體即凝然真如也二會相顯性者會外即內也會
前六門小始終所明淺近皆入絕待一實（初義通權後義唯實
然初義所入之如雖非是權但以所收之教未說即如故通權耳）此上且依同教義
釋若約圓別之義則前六門中乃至圓融具德聲名
句文等皆攝歸無障礙真性又下說十門融通是知
上下之文出沒始末究竟方為善說。
鈔彼疏釋云等者即唯識疏彼釋有二意初約所
流教釋言由此地中者即第三地名發光地也論
云成就勝定大法總持能發無邊妙慧光故云三
慧照大乘法也言觀此教法根本名勝流真如者
約三慧觀教法根本名為勝流真如此逆推本也
言或證此如下二約所說法釋以此地菩薩證此
真如得說法勝由本勝故末亦勝也勝流之真如
皆依主釋初約所流教法以彰名後約所說勝法
以彰名也。
疏彼宗雖不立下文含縱奪若約彼宗為言則奪彼
不立隨緣則無真流義若約義縱之以本收末亦名
如流所以約宗則揀約義則收者以疏主許彼論有
隨緣義但弘宗者執真如不變爾故下疏云唯識等
亦說真如是識實性但後釋者定言不變失於隨緣
過歸後輩耳如彼論云此諸法勝義亦即是真如常
如其性故即諸法實性既真如為識實性明知天親
亦用如來藏而成識體但後釋論之人唯取不變故
云過歸後輩也故知此有通實之義非一向權不爾
何得此科云會權入實耶思之。
鈔故疏通云等者以根本智依真如展轉引生於
後得乃至有十二分教義名為流此即生起次第
言此大悲下問前云四法此何說五答前約悲智
合說故四此約悲智開二故五即於後得智中開
出故也。
鈔下引仁王等者證前疏二義中前教法從緣無
性即是真如之義也法本即契經長行是也不誦
偈者即伽陀孤起頌也餘如前釋言大王如如下
一切文字皆即如如之性修學契順如如能生佛
智故此如如文字名諸佛智母言乃因緣經中一
義者以十二分皆有二義此因緣亦有二義一因
請方說為重法故二因事方說知本末故今言因
事制戒者乃因緣二義中第二義也言界即因義
者以本生經說昔受身一說如來因中受身二說
弟子因中受身故云因義也。
疏第八理事無礙體者前科會教即如即是非異不
離義然要具不即不離非一非異義味方備故今明
也又例前六七二門此應收前七門中事理而明無
礙謂一切下雖教全即如事不礙理也而十二分等
宛然理不礙事也雖理全即為一切教法理不礙事
也而真理湛然事不礙理也由真理既即性即相而
無礙佛之聲教亦順性而融通以所施教法皆與能
施如智而相應故具斯無礙如前下廣說應立事徧
理門等十門如義分齊已明但彼歸所詮為門此約
能詮為門自不相濫問前聲名句文等中已明事理
無礙與此何殊答彼聲名句文四法上明事理無礙
此通明前七門皆令事理無礙問前料揀中此屬同
教何能令前七門中事事無礙等義皆歸理事無礙
耶答既名同教何有事事無礙之義明知且是一相
之言今約具德門明事理無礙則無所不該。
鈔揀義取文者會解云以疏云文義皆圓即揀前
義如前說聽全收等即是義圓今雙標文義皆圓
故揀前唯義圓也今解此經文義俱圓若所詮義
圓如義理分齊今以能詮為門故揀義圓取文圓
耳。
疏即圓音等者以能詮聲名句文為門故則無法不
攝故云法雨皆充徧文義各不同於一法中解眾多
等普入一切文義相隨分別諸法不可說等觸事即
<pb n="405"/>
法一念頓演故云皆圓也言即眷屬教等者餘隨機
之教是此主教之眷屬故雖不同此方說十住等為
主十方說十住等為伴亦却得為主此眷屬教亦是
伴教之類俱伴中收欲顯攝法無遺故。
鈔二者既言等者如前合教二師處已明言若一
直聲昔義非正者出現品疏鈔云圓音亦名一音
有三一敘昔二辯違三會通今初敘昔有三義一
云諸佛唯是第一義身永絕萬像無形無聲直隨
機現無量色聲猶空谷無聲隨呼發響然則就佛
言之無音是一約機言之眾音非一而言一音圓
音者良由一時一會異類等解隨其根性各得一
音不聞餘聲不亂不沓顯是奇特故名一音音徧
十方隨機熟處無不聞故名為圓音非謂如空徧
滿無別韻曲經云隨其類音普告眾生斯之謂也
二云就佛言之實有色聲其音徧滿無所不徧但
無五音四聲等異無異曲故名為一音無不徧故
名為圓音但是圓音作增上緣隨根差別現眾多
聲猶如滿月唯一圓形隨器差別而現多影亦如
長風隨其眾竅聲有多種經言佛以一音演說法
眾生隨類各得解三云如來於一語業之中演說
一切眾生言音是故令彼眾生各聞己語非是如
來唯發一言但以語業同故名為一音所發多故
名為圓音如舍支聲尚多音聲齊發況如來耶二
辯違者上來三解偏取皆失初第一義無形無聲
非音義故但隨他音非自音故第二唯是一語無
多音故一不即多豈為圓音有則多亦應有無則
一亦須無何得一有而多無耶第三雖但是多又
無一故若語業同一切眾生豈一音耶故並非也
三會通者上但責偏不謂全失合上三義方是圓
音之義耳謂多即一若多不即一則非一音一復
即多若一不即多非圓音二即是空空即是二若
二不即空是所執故不無性故非圓非一空不即
二非空非圓故鎔融無礙即是圓音十中三義（即圓
音十義中三義）謂初是無生滅義次一是無邪曲義後一
是普至義是知得正義則傍收無遺不得正意並
為乖理釋曰今鈔所非即第二師義也。▲鈔下引諸
經者即當部中諸處經文。▲鈔三法雨下隨一一
音說徧無盡之法故又隨一一法門稱性故皆充
法界即徧充義別也故下云三節已含四義以第
三節含上二義故一則展一普徧下別顯四句也
有本云三展一普徧者三字悞書下三句可知。▲
鈔譬如下疏云遍入無住喻言法喻之中亦自影
略者喻中亦應言普入一切處乃至一切報中法
中亦應云普入一切事乃至出世間處故一切眾
生種種語言下攝他入己亦應攝所詮皆文影略
何以下徵釋法性融通因也如書字無事不錄（釋名
云書者庶也糺庶物故亦曰著著萬物故）則無所不入尋之豈有住耶
喻雖互入而無住可謂玄矣。▲鈔隨義名異下即
容入義異立容入名容入體同即義一也。▲鈔譬
如自在天王下即他化自在天王之婇女也。▲鈔
已有數重者於前一一佛法中但取一法出妙音
聲不可說此是一重音聲轉法輪是兩重法輪復
演修多羅是三重修多羅又分別法門為四重法
門又說諸法為五重故云已有數重但說一法也。
疏若類通諸法等者上說十玄但依聲名句文四法
為門以明若以諸法顯義體例同聲等則何法不是
能詮皆具十玄之義仍能詮為門即次此能詮而為
所詮亦具十玄之義如義分齊說皆為教體。
疏第十海印炳現等者以前九別說此一門總明也
則三乘一乘等皆定中炳現耳言此約果位者經云
譬如大海普能印現四天下一切眾生色相形像是
故共說以為大海諸佛菩提亦復如是普現一切眾
生心念根性欲樂而無所現是故說名諸佛菩提此
<pb n="406"/>
是約佛海印定也言若約因位下圓滿信心位至初
住時亦得印現或可圓教信位亦得印現言賢首品
下具如前辯。
疏語之所尚等者圭峯云就賓主談論時言之云語
之所尚曰宗趣謂意趣趣向即心意所歸趣之處以
所宗尚必有意之所趣。
鈔主也等者隨其所宗之義為主餘但兼故又多
分明其所尚之義餘少說故。
鈔本二者即上座部大眾部者南山戒疏云根本
二部如四分中初結集時選五百人即是窟內迦
葉上座部也餘不在數名為大眾即窟外部也所
謂上座大眾創分結集之初故文殊問經云根本
二部即此是也後百餘年摩竭提國王號無憂統
攝贍部即化洽人神時有大天者其未出家時犯
三逆罪謂殺父殺母殺阿羅漢造已深生憂悔欲
求滅罪遂逢窟外大眾部僧既不知其犯逆便與
出家受具以聰明故為無憂王之所宗敬後與上
座部乖諍（以大天說五事偈云無學漏失因魔嬈無知疑惑由他度聖道不起假聲呼是
謂如來真淨教）時大天謂戒經中若滅諍者當依多人語
時上座部耆德雖多人數甚少大眾部黨內耆德
雖少人數極多王因以大天為是是以二部抗行
若慈恩瑜伽略纂云佛涅槃後第一百年因彼大
天諍於五事大天名高德大果證年卑王貴欽風
僧徒仰道既而卓犖無侶遂為時俗所嫉謗之以
造三逆加之以增五事競名角利今古所同虗中
槅架是凡共有由此紛紜故諸小乘因分別部黃
金數段白㲲片分佛懸記之從斯始矣（准此一百年後方分
根本二部）又宗輪論說於大眾部流出八部於上座部
流出十部兼本二部共二十部也故彼云第二百
年大眾部中流出三部一一說部二說出世部三
雞胤部次二百年從大眾部復出一部名多聞部
次第二百年大眾部中復出一部名假說部次第
二百年滿有一外道出家捨邪歸正名曰大天（非前
造逆之大天也）於大眾部出家受具多聞精進居制多山
與彼部僧重詳五事五事偈云餘所誘無知猶豫
他令入道因聲故起無慈真佛教因此乖諍遂分
為三部一制多山部二西山住部三北山住部本
末合成九部也二上座部從三百年初（大眾部耆德小二百
年後便分上座部耆德多三百年後方分也）迦多衛尼子於上座部出
家盛弘一味論少說經律既乖部旨遂分為兩部
一說一切有部亦名說因部謂此部立義廣出因
故也二上座部轉名雪山部上座部弟子本弘經
教說因部起多弘對法既閑義理故伏上座上座
部弱於後移雪山避之故依處而為名也次三百
年從一切有部出一部名犢子部次三百年從犢
子部流出四部一法上部二賢胄部三正量部四
密林山部次第三百年從一切有部復出一部名
化地部次第三百年從化地部流出一部名法藏
部次第三百年末從說一切有部流出一部名飲
光部次第四百年從一切有部復出一部名經量
部亦名說轉部本末成十一部并前大眾共二十
部皆以二部為本故云本二也。▲鈔無是亦無非
等者先長行經云能令法住並得四果三藏平等
如海無異味如有人二十子真實如來所說上約
佛說以隨情執故無是四諦等更無異說故無非
或但各言自是豈名實是故云無是各互非他豈
名實非故云無非又既皆從大乘出何有是非或
可依之修行無不獲益故云無是亦無非也言未
來起者對說經時名為未來如來滅度一百年後
方起也具如上說。▲鈔以義相從者下謂小乘異
計有多十八本二已是合之今將二十部以義相
從更復合之為其六宗兼諸大乘故有十宗也。
鈔早欲參涉大乘者以彼假名無定實之義似參
<pb n="407"/>
大乘復以經為定量不依律論故云經部言但除
下即但空之意也言妙有真性者謂後不空而為
妙有真性非是即空之有而為妙有也。
疏今總收一代時教以為十宗者且前四宗外護身
寺自軌法師於前四內加第五法界宗即華嚴經又
耆闍寺凜法師復為六宗如前鈔敘皆非今所用今
此十宗即於大乘法師八宗內全收前六以彼第七
勝義俱空宗今為第八真空絕相宗以彼第八應理
圓實宗為第七三性空有宗其第九第十二宗是疏
主於大乘法師外新加故有十宗以收一代時教也。

華嚴懸談會玄記卷第三十四

音釋
挾（胡頰切懷持也藏護也）。犖（呂角切卓犖也）。槅（古伯切大車軛也）。胄（直祐切裔也）。

<sarticle>華嚴懸談會玄記卷第三十五</sarticle>
蒼山再光寺比丘　普瑞集
疏第一我法俱有宗等者探玄記云謂人天位及小
乘中犢子部等今不言人天者以文略故又人天不
立有我以為宗故不言之言三聚等者聚是積聚義
藏是含藏義五中開有為聚為三世成三第四名同
第五即非二聚謂非有為聚非無為聚即是不可說
為有為無為也既非有為無為法乃是我也言然此
部下迴向疏云內外道自以聰明讀佛經書而生一
見附佛法起故得此名犢子讀舍利弗毗曇自別制
言我在四句外（三世及無為法為四句也）第五不可說藏中佛說
此人不異外道諸論皆推不受名外道也。
鈔一犢子部等者宗輪論疏云即律主名也上古
仙人居山靜處貪欲已起不知所云近有母牛因
染生子自後仙種皆言犢子即婆羅門姓也佛在
世日有犢子外道歸佛出家如涅槃經說此後門
徒相傳不絕至此分部從遠襲為名言犢子也二
法上者律主名也有法可上名為法上或有法出
眾人之上涉鈔云此部弘持律藏自許所弘之法
在眾部之上也三賢胄者纂玄及宗輪疏云賢者
部主之名胄者苗裔之義是賢阿羅漢之苗裔故
從所襲部主以為名也四正量者權衡刊定名之
為量量無錯謬名之為正此部所立甚深之義刊
定無邪自稱正量從所立法以彰名五密林山者
部主所居山林蓊[鬱-山+止]繁密從所居以為名。
疏謂薩婆多等者此云說一切有言不離色心者謂
一蘊之色四蘊之心即五蘊攝一切法也言或立三
世無為者除上不可說我故也言或分五類者即前
小乘五類七十五法謂心法有一心所有四十六色
法有十一不相應行有十四無為有三故云五類也
此中唯無有我而諸法皆有故云一切有部。
鈔二雪山部等者義如上釋以一切有部元從中
分出故云多同但弘對法及經律有少異耳三多
聞部者以部主學通三藏深悟佛旨故云多聞言
化地部者部主昔作國王化治地上人庶後捨位
出家修道從本為名曰化地部言亦有中有者此
有二解一云言中有者是生死二有中間之中有也
然准法苑化地部說定無中有應是末計今由義
異乃名末計故云亦有中有故於鈔外別作問答
問中有身為實有無答涅槃經云有中陰無中陰
如是諍誦是佛境界非是二乘分別所知若人如
是生疑心者猶能摧壞無量煩惱如須彌山若於
是決定者是名執著二云言中有者是過未之中
間現在法亦有也然有本鈔文加一於字具云亦
於有中有一切法則是於時有中現法亦有不必
作異解也。
疏立正因緣者云何名正因緣由三毒因緣起福等
<pb n="408"/>
三業三業因緣起三界法由此因緣有一切法等。
鈔今初九十五種如第六迴向等者疏云諸處多
說九十五別有九十五種邪論薩婆多律說外道
六師各有十六種法一法自學餘十五各教一弟
子師徒合論有九十六貞元疏云別有九十五種
外道邪論經則九十六中一是佛道然至妙下即
正理名道小乘雖未徹源亦少分見故出分段生
死不爾云何有是力用自此已往皆名外道。
鈔自然四德等者一法（金七十論云法以何為相夜摩尼尼夜摩夜摩尼者
有五一無瞋恚二恭敬師尊三內外清淨四減損飲食五不放逸尼夜摩亦五一不殺二不盜三實語四
梵行五無諂曲也）二智慧（彼論云何者名為智智有二種一外智二內智外智者六皮陀分一
式叉論二毗伽羅論三劫波論四樹提論五闡陀論六尼祿多論此六智名為外內智者謂三德及我是
二中間智由外智得世間由內智得解脫）三離欲（亦二種一外二內外者於諸財物已見三時苦
惱謂覔時守時失時又見相著殺害二種過失因此見故離欲出家如是離欲未得解脫此離欲因外智
得成內離欲者已識人與三德異故求出家先得內智次得離欲因此離欲故得解脫因外離欲猶徑生
死因內離欲能得解脫四自在（有八種一微細極隣虗二軌妙極心神三徧滿極虗空四至得
如所意得五世間之本主一切處勝他故六隨欲塵一時能用七不繫屬他能令三世間眾生隨我運役
八隨意住謂隨時處隨心得住此等四法是薩埵相若薩埵增長能伏羅闍及多摩是時我多喜樂故得
法等四德是名薩埵相）言得此智已依大悲說等者論具云
迦毗羅見此世間沉沒盲闇起悲心咄哉生死在
盲闇中徧觀世間見一婆羅門姓阿修利（有本云阿修和
和字恐錯也）千年祀大隱身往彼說如是言阿修利汝
戲在家之法說是言竟即便還去滿千歲已而復
重來說上言是婆羅門即答仙曰世尊我實戲樂
在家之法是時仙人聞已復去其後更來又說上
言婆羅門答之亦如是說仙人問曰汝能清淨住
梵行否婆羅門言如是能住即捨家法修出家行
為迦毗羅弟子迦毗羅為阿修利略說如此最初
唯闇生此闇中有智田智田即是人有人未有智
故稱為田次迴轉變異此第一轉生乃至解脫阿
修利仙人為般尸訶略說亦如是是般尸訶廣說
此智有六十千偈傳與褐伽褐伽傳與優樓佉優
樓佉傳與䟦婆利（鈔云和字亦錯）䟦婆利傳與婆羅門姓
拘式名自在黑得此智已見大論難可受持故略
抄七十偈等。
鈔因諍世界等者謂與東天竺僧論議彼立世界
是常僧難云必今有滅以世界壞時世界必滅故
證知今滅彼云必不滅如今山等僧不能復言彼
王朋外道令僧乘驢受辱王重外道以七十斤金
遺（去聲贈也）之言令譽者令字去聲美也（准唯識疏後世天親出世
乃造第一義諦論亦名勝義七十論以對數論而破彼外道言彼非能破宗因喻過我僧並無故又汝所
立因有隨一過誰言今無滅故後亦無滅我僧但言大地等法前必有轉變滅後有此故如燈焰等汝不
解量乃非我僧其時國王遂將世親此論徧諸方域宣令流布無人當者遂起昔時王及僧佉外道證義
者等骸或縛草為人擬彼時眾而加撻之如天親傳中說）。
鈔如十八部者彼疏具云數論及與勝論各有十
八部異執言雨時生故者西域記說彼土一歲立
為三時從正月十六日（彼土一月分為黑白各十五日以前半月為白後半
月為黑以黑為首故）至五月十五日為熱時從五月十六日
至九月十五日為雨時從九月十六日至正月十
五日為寒時今此外道當雨時生也言梵音不同
者會唯識疏言伐理沙與金七十論䟦婆和同是
一人也數（去聲）度（人聲）。
鈔本源即是迦毗羅造者以金七十論標能造人
云迦毗羅仙人造此據本源也實即自在黑造言
長行即天親菩薩解釋者謂欲破彼宗先造長行
釋七十頌既善佗宗復造破論故天親傳云造真
實七十論破數論宗首尾瓦解無一句得立故諸
外道憂苦如害己命。
鈔神我為主等者即百論破神品文具云神為主
常覺相處中常住不壞不散攝受諸法（鈔云根字錯也）能
知此二十五諦即解脫不知此者不離生死外曰
實有初如僧佉經（即數論也）中說覺相是神內曰神覺
為一耶為異耶外曰神覺一也內曰覺若神相神
<pb n="409"/>
無常若覺是神相者覺無常故神應無常譬如熱
是火相熱無常火亦無常今覺實無常所以者何
相各異故屬因緣故本無今有故已有還無故外
曰不生故常生相法無常神非生相故常內曰若
爾覺非神相覺是無常汝說神常應與覺異若神
覺不異者覺無常故神亦應無常乃至廣破（下指百論
破故因引釋也）言斯則五大亦為能生者准此百論所說
五大與金七十論不同金七十論五大不為能生
餘悉皆同下例此知。▲鈔自性是第一義諦下有
三異名未生下釋自性若生下釋勝性智論下釋
冥然不知謂為冥諦等者如前迦毗羅為阿修利
略說最初唯闇生等（云云如上）。▲鈔言我知者百法明
鈔云我知者謂神我神我有知能思慮故名我知
者。▲鈔慢生五唯下彼論云慢從大生故變異能
生五唯故稱本五唯從慢生故變異能生五大五
根故名本。▲鈔如熱氣散空等者論正云自性實
有微細故不見譬如烟等於空中散細故不可見
自性亦如是不如第二頭第三手畢竟無故不可
見（云云）。
鈔薩埵剌闍答摩等者此依唯識若金七十論梵
云薩埵剌闍多摩言舊云新云者義景鈔云或約
此方今古所翻立名各異故言新舊或約西方數
論宗計今古各異亦無妨也。
鈔是其色德等者金七十論云輕光微照名之為
喜若喜增長一切諸根輕無羸弱能執諸塵是時
應知喜樂增長心高不計他人如醉象欲鬬故是
真增長若憂增長者是人恒欲鬬其心恒躁動不
能安一處暗德若增長一切身併重諸根被覆故
不能執諸塵百法鈔云由三德隨順於我轉變起
餘二十三諦成諸世間及眾生等初之轉變至五
唯法成微細身故此細身但有五唯此微細身生
入胎中赤白和合增益細身以成麤身細身為內
麤身為外由與法行相應喜德增故即生天中喜
德增故隱伏餘德雖有不現喜者輕光相故諸天
中輕光自在多樂多貪或憂德增故即生人中多
憂多苦多瞋若與非法相應即暗德增逼伏餘二
即生獸中暗者重覆相故獸多癡暗若法非法行
有差別此之三德二二雙增或生乾闥婆中夜叉
羅剎乃至不行眾生若後後時先所法非法滅滅
時捨此身身內有地大還外地相應乃至內空大
亦還外空大五知根還五唯乃至心根亦還五唯
五唯細身復往餘處如是不絕是謂輪轉。
鈔偈答云下初二句法第三句喻第四句合長行
具云我求見三德者我有如此意我今當見三德
自性故我與自性和合為獨存者（今鈔全牒偈句者恐誤）我
是困苦人（頌中說人即是我義故論中多云人我也）唯有能見知今當
為彼令得獨存以是義故自性與我和合譬如國
王與人和合我應使是人亦與王和合王應施我
生活故是王人和合由是義故得成自性和合義
亦如是我為見故自性為他獨存故如跛盲人合
者此中有譬昔有商侶往優禪尼為劫所破各分
散走有一生盲及一生跛眾人棄擲盲人謾走跛
者坐看跛者問言汝是何人盲者答曰我是生盲
不識道故所以謾走汝復何人跛者答曰我生跛
人唯能見道不能走行故汝今當安我肩上我能
導路汝負我行如是二人以共和合遂至所在此
之和合即如自性與我合生世間至所在已二人
各相離如我見自性時即得解脫是自性諦亦令
我獨存等。
鈔自性先生大等者唯識疏云由我思境從自性
生大然釋大之別名如鈔彼論問云大者何為相
偈答云決智名為大法智慧離欲自在薩埵相翻
此是多摩長行云決智名為大者謂是物名礙是
<pb n="410"/>
物名人如此知覺是名決智名大是大有八分四
分為喜四分為闇癡喜四分者一法二智慧三離
欲四自在（並如前釋）此四法是薩埵相翻此是多摩相
翻法等四相一非法二非智三愛欲四不自在此
四是多摩相。
鈔大次生我執者論云我慢有何相謂我聲我觸
我色我味我香我福德可愛如是我所執名為我
慢言亦名五大初及轉異炎熾者偈云十一薩埵
種變異我慢生大初生闇唯炎熾生二種初二句
謂若大中喜增長（即薩埵增長也）則生我慢能伏通憂癡
此我慢是喜種（即薩埵種）聖說名轉異是轉異我慢能
生十一根以樂善及輕光清淨故能執於自塵故
說十一名薩埵種第三句者若大中闇增長則生
我慢能伏通喜憂此我慢是癡種故聖說名大初
（即五大初也）此我慢生五唯故五唯及五大悉闇癡種
第四句者若大中苦增長則生我慢能伏通喜闇
此我慢是憂種故聖立名炎熾此我慢生兩種能
生十一根亦生五唯等由變異我慢生諸根時取
炎熾我慢為伴侶故大初我慢生五唯五大時亦
取炎熾我慢為伴侶故炎熾生二種也釋曰由此
義故鈔云此意總明皆從慢生也若別說者變異
我慢生十一根若大初我慢生五唯五大炎熾通
生二種此約義別生若取次第如鈔云應先生五
唯五唯生十六等此意會金七十論與百論總別
雖殊次第同也故金七十論云十六內有五從此
生五大者十六內有五唯五唯能生五大也。
鈔五唯無差別以微細寂靜故等者論偈云五唯
無差別從此生五大大塵有差別謂寂靜畏癡長
行云五唯無差別者從我慢生五唯微細寂靜以
喜樂為相此即諸天塵無有差別天無憂癡故從
此生五大大塵有差別者從聲唯生空乃至從香
唯生地是五大有差別是差別有何相一者寂靜
二者令怖（即偈畏字）三者闇癡此五大是人塵空大三
相如何如大富人入內密室受五欲樂或上高樓
遠觀空大由空受樂故空寂靜或在空中冷風所
觸空則生苦或復有人行在曠野唯見有空不見
聚落無所止泊則生暗癡餘大亦復如是如是諸
天以五唯為塵一向寂靜故無差別人取五大為
塵大有三德故有差別釋曰以論對鈔鈔應云五
唯無差別即是天塵天無憂癡唯以喜樂故今云
大者悞書也問前云一一三德合成何故天塵五
唯無憂癡耶答雖有餘德隱伏不現故云無也義
如前說。
鈔有說藉塵有多少等者即智論指僧伽經說（彼第
七十八云所謂從聲微塵生虗空大從聲觸生風大從色聲觸生火大從色聲觸味生水大從色聲觸味
香生地大從空生耳根從風生身根從火生眼根從水生舌根從地生鼻根如是等漸漸從細至麤乃至
如是如僧伽經廣說）然言五大者論云體用大故通三世間
謂地空天及三眾生謂獸人天徧皆有故故名為
大。▲鈔聲唯生空大空大成耳等者此約智論百
論等五大亦為能生說也。▲鈔而金七十論但云
等者五大不為能生也而論正云耳根從聲唯生
今多一唯字然云但云者一對前參智論等意釋
也二對次後徧造義釋故云但也而論中一一釋
五唯別生五知根乃至云鼻根從香唯生與地大
同類是故唯取香等。
鈔若優樓迦仙人者即鵂鶹仙人是也言那求者
集玄云有云此云功德而百論多說求那而不翻
即是色家功能也若涅槃疏及音義云此云依論
諦以火依色而為其主方得立故義用偏增故眼
唯見色。▲鈔總用五大成者大字應是唯字以金
七十論五大非能生故論云五作根有五事是舌
根（即語具）與知根相應能說名句味乃至大遺根與
知根相應能棄於糞穢釋曰語手足等一一與五
<pb n="411"/>
知根相應此知根雖五唯別造而作業根皆與知
根相應故云總用五唯成也言彼謂身根為皮根
者彼論偈云耳皮眼舌鼻此五名知根（長行云各取自塵為
五知眼耳遠取鼻舌到知皮通內外能知至觸等）舌手足人根（即小便處亦曰男女根）
大唯五作根（舌能說名句手能執捉足能行步男能戲樂大遺能除棄故名根也）。
鈔分別為體者論云能分別為心根說有兩種分
別是其體此心根若與知根相應即名知根若與
作根相應即名作根是心根能分別知根事及分
別作根事譬如一人或名工巧或為能說言論云
分別為心相有是相即心事此二句是論長行中
解三自相為事之文次當具引自見其義言亦具
五唯成通緣諸境故者此二句是疏主義說言又
論云大我慢心事（此句是長行標說之文具云次當說大我慢心境事）三自
相為事者此一句即偈文具云三自相為事十三
不共境諸根共同事波那等五風長行釋初句云
大事計我為慢相此相即慢事分別為心相是相
即心事（餘三句非今所用如論釋）言心能徧取差無差別境故
者此亦是吾祖義說也。
鈔唯識因明皆云等者一句全是唯識論云彼疏
云神我以思為體故因明說執我是思若因明論
云數論說我是思彼疏云數論立神我諦體為受
者由我思用五塵諸境自性便變二十三諦故我
是思。
鈔如人依身下我如能依之人二十四諦如所依
之身今取能依之人名為依故。▲鈔五獨離故者
離身等者論云五獨離故者若唯有身聖人所說
解脫方便即無所用故知離身別自有我若無別
我唯有身者則父母師尊死後遺身若燒沒等如
是供養則應得罪應無福德以是義故知別有我
釋曰此說離身別有我獨存故云獨離。▲鈔九不
似等者今鈔約自性異變異釋然彼論約變異異
自性如頌云不似有九種總標有因（一）無常（二）多
（三）不徧（四）有事（五）沒（六）有分（七）依（八）屬佗（九）變異
異自性也結也今順此鈔釋之一無因者謂二十
三諦皆有因如自性為大因我慢大為因等自性
無有因生二常者大等從性生生故是無常自性
不如是故常三多人共一者謂大等則為多人人
不同故自性唯是一多人所共故四徧一切者自
性及我徧一切處謂地空水火等則不徧五無事
者謂大等諸物欲起生死時依此十三具能使細
微身輪轉於生死伸縮往還自性不如是無伸縮
故六不沒者大等諸物轉末還本則不可見是名
為沒如五大等轉沒五唯中不復見五大等乃至
大沒自性中大等亦不可見自性不如是無有轉
沒故七無分者大等皆有分分分不同故自性不
如是常無分故八不依佗者謂大等依自性我慢
依於大等自性不依他生故九不屬佗者大等從
本生末不自在故譬如父母存時兒不得自在自
性不如是無本為佗故。▲鈔人人各有我故者論
云我者何相多身共一我身身各一我答我多隨
身各有我偈云生死根別故作事不共故三德別
異故各我義立成初生死根別故者若我是一一
人生時則一切皆生今不俱生故知多我又若我
一者若一人死時一切皆死故知不一又諸根各
異故若我一者一人聾盲時一切悉應聾盲等既
不如是故知多我餘三句如論釋。
鈔自性有六義似變異等者偈云三德（一）不相離
（二）塵（三）平等（四）無知（五）能生本未似（六）我翻似不
似相似有六種一同有三德如黑衣從黑縷出大
等末自性本皆有三德故二不相離變異與三德
不可分離三德與自性亦然三大等是我受用塵
自性亦是我受用塵上約人人說四大等一切我
所受用如一婢相似名一也自性亦一切我所受
<pb n="412"/>
用故五大等不能分別三德自性亦爾六本末皆
能生故同也。▲鈔故總云我翻似不似者彼論云
變異與自性有六種相似我無此相似是故翻於
似變異與自性九種不相似我翻於八種故名翻
不似言餘義可知者謂上釋我有八德二德餘之
自性變異亦具德有異准上可知故云餘義可知。
▲鈔有云由三德等者此應智論意縛脫者約我
說也言金七十論下縛脫約自性說也言人無縛
無脫無輪轉生死此二句即偈文以無三德故等
三種所以即長行釋所以也若爾下徵答輪轉及
繫縛解脫唯自性此二句即偈文與前二句即全
偈也餘即長行釋意也。
鈔廣破如唯識中百等論者百論如上引唯識論
云數論執我是思受用薩埵剌闍答摩所成大等
二十三法然大等法三事合成是實非假現量所
成彼執非理所以者何大等諸法多事成故如軍
林等應假非實如何可說現量得耶又大等法若
是實有應如本事非三合成薩埵等三即大等故
應如大等亦三合成轉變非常為例亦爾又三本
事各多功能體亦應多能體一故三體既徧一處
變時餘亦應爾體無別故許此三事體相各別如
何和合共成一相不相應合時變為一相與和合
時體無別故若謂三事體異相同便違己宗體相
是一相應如相冥然是一相應如體顯然有三故
不應言三合成一又三是別大等是總總別一故
應非一三此三變時若不和合成一相者應知未
變如何現見是一色等若三和合成一相者應失
本別相體亦應隨失不可說三各有二相一總二
別總即別故總亦應三如何現一若謂三體各有
三相和雜難知故見一者既有三相寧見為一復
如何知三事有異若彼一一皆具三相應一一事
能成色等何用闕少待三和合體亦應各三以體
相即故又大等法皆三合成展轉相望應無差別
是則因果唯量諸大諸根差別皆不得成若爾一
根應得一切境或應一境一切根所得世間現見
情與非情淨穢等物現比量等皆應無異便為大
失故彼所執實法不成但是妄情計度為有等言
下疏總略破者從自性諦生一切法但是隨情虗
妄計度名為邪因也。
鈔立六句義最為勝故者唯識云自計所造六句
之論諸論罕匹故云勝論。
鈔多年修道者修六事觀（厭下苦麤障欣上淨妙離）伏下地惑
得色界等定依定發有漏五通妄謂證得菩提。
鈔既染妻孥者起世因本經云初生忉利天天子
若未見天女之時前世業果生此業熟明見宿世
事遂作是念願我此天死却生人間修三業善後
還生此以見天女色故違失正念著現世欲唯唱
言天玉女耶天玉女耶如是名為愛欲之縛以此
過微而難除故云卒難化導。▲鈔德業不依有性
等故者不依大有等性表知但依實也。
鈔實有九種等者唯識疏云九實體者若有色味
香觸名地以得地也若有色味觸及液名水若有
色觸名火若唯觸名風若唯有聲名空（依此空大方乃起聲
故說此聲空之德也）別有空大非空無為亦非空界色若是
彼此俱不俱遲速能詮之因及此能緣之因名時
（過未名彼現在為此兩相遇名俱兩不相遇名不俱有滯名遲無滯名速以時體是實故以能詮名及能
緣心而為其因餘皆准此）若是東南西北等能詮之因及能緣
之因名方若是覺樂苦欲瞋勤勇行法非法九德
和合因緣能起智相名我意云由我與合句作因
緣其合句方令覺等九德與我和合起於智相故
舉和合及所起智以顯我體故因明云勝論執我
以為和合因緣即斯義也若是覺樂苦等九德不
和合因緣能起智相名意意云意實不能如我作
<pb n="413"/>
親和合九德之因名不和合起智非謂九德全不
和合而能起智名意闕和合之因緣非我也上皆
以德顯體。
鈔一色等者唯識疏云諸德體者眼所取一依名
色鼻所取一依名香乃至皮所取一依名觸（謂依色等
故眼等方生色是所依故名一依或德是能依實是所依今此色等是能依之一數等故云一依）一
實非一實詮緣之因名數（謂一極微名一實二三四等名非一實或但是
極微名一實子微已上名非一實子微具三數一父二母三子也量有五種一微
性唯二微果上有（二微之果名二微果即子微也）二大性三微果
上有三短性唯二微果上有四長性唯（前二橫後二竪）三
微果上有五圓性空時方我四實上有一實非一
實等差別詮緣之因名別性二先不至物今至時
名合此合有三一隨一業生以手打鼓手有動作
所生之合業是動作也二俱合生兩手相合俱動
作故三合生如芽等生無有動作與空等實合時
所生之合也二先至物今不至時名離此亦有三
初二翻合如前可解三離生先造實果由有他緣
來別離之果實便壞與空等離所生之離故名離
性依一二等數時方等實遠覺所待名彼性近覺
所待名此性現比二量名覺（五根取境時名現見煙知火等名比）適
悅名樂逼惱名苦希求色等名欲損害色等名瞋
欲作事時先生策勵此名勤勇地水和合墜墮之
因名為重性地水火和合流注之因名液性地水
等和合攝因名潤念作二因（現比名念鑽擲名作）所生數習
勢用名行生可愛身因名法（人天出世）生不可愛身因
名非法（邪智等也）耳所取一依名聲。
鈔業有五種者唯識疏云若上下虗空等處極微
等先合後離之因名取捨業翻此（謂先離後合也）遠處先
離近處今合之因屈業伸業翻此（謂先合後離也）有質礙
實先合後離之因名行業（如人足等各有質礙先與地合後與地離故名
行）。▲鈔大有唯一者唯識疏云諸實德業體性非
能詮能緣之因名大有性諸法同有故。▲鈔同異
亦一者唯識疏云即實德業三種上同異性地等
色等別同異性互於彼不轉一切根所取。▲鈔和
合句者唯識疏云能令實等不相離而相屬此能
詮緣因名和合義。
鈔並如唯識及疏者上即疏文今更引論破彼論
云勝論所執實句義多實有性現量所得彼執非
理所以者何諸句義中且常住者若能生果應是
無常有作用故如所生果應非離識實有自性如
兔角等諸無常者若有質礙便有方分應可分㭊
如軍林等非實有性若無質礙如心心所應非離
此有實自性又彼所執地水火風應非有礙實句
義攝身根所觸故如堅濕暖動即彼所執堅實暖
等應非無礙德句義攝身根所觸故如地水火風
地水火三對青色等俱眼所見準此應責故知無
實地水火風與堅濕等各別有性亦非眼見實地
水火又彼所執實句義中有礙常者皆有礙故如
麤地等應是無常諸句義中色根所取無質礙法
應皆有礙許色根取故如地水火風又彼所執非
實德等應非離識有別自性非實攝故如石女兒
非有實等應非離識有別自性非有攝故如空華
等彼所執有應離實等無別自性許非無故如實
德等若離實等應非有性許異實等故如畢竟無
等如有非無無別自性如何實等有別自性若離
有法有別自性應離無法有別無性彼既不然此
云何爾故彼有性唯妄計度又彼所執實德業性
異實德業理定不然據此亦非實德業性異實等
故如德業等又應實等非實等攝異實等性故如
德業實等地等諸性對地等體更相徵詰準此應
知如實性等無別實等業性實等亦無別實性等
若離實等有實等性應離非實等有非實等性彼
既不爾此云何然故同異性唯假他施設又彼所
<pb n="414"/>
執和合句義定非實有非有實等諸法攝故如畢
竟無彼許實等現量所得以理推徵尚非實有況
彼自許和合句義非現量得而可實有設執和合
是現量境由前理故亦非實有然彼實等非緣離
識實有自體現量所得許共知故如龜毛等又緣
實智非緣離識實句自體現量智攝假合生故如
德智等廣說乃至緣和合智非緣離識和合自體
現量智攝假合生故如實智等故勝論者實德句
義亦是隨情妄所施設。
鈔塗外道者央掘經云無量阿僧祇劫有佛號
拘孫陀羅䟦陀羅法欲滅時有一蘭若比丘名佛
慧檀越施無價衣因賊劫打破其身裸形懸手繫
于樹而去採華婆羅門見之起妄執云沙門必知
袈裟非解脫因拔髮裸形外道因是而起其比丘
後得脫取樹皮赤石塗以自障結草作拂用拂蚊
虫出家外道從見是而起比丘暮入水浴以牧牛
人所棄弊衣障身即弊衣三日浴外道從見是起
比丘以身瘡蠅等唼食以塗身塗外道因見
此起比丘以火炙瘡瘡痛難忍遂投巖而死因此
事火投巖外道起也如是九十六種外道皆因是
比丘種種形相而起妄想乃鈔唯識第一云有執
大自在天體實常徧能生諸法（止此是論文從謂彼下非論文也）
彼疏云一體實有二徧一切三是常住四能生一
切法如此類計西方極多。
鈔復計彼天有二住處者即彼外道經教中說也
言二在南海末剌耶山者義景鈔云二在南海末
剌耶山（即補陀羅山也此云小白華山）山頂有天所居宮殿遶彼
宮殿有大泉水入大海時有外道名曰塗事自
在天賷斷穀藥尋水而上遂至山頂見有大城色
如赤銅門有夜叉大神守護遂問彼神我聞此處
是自在天所都宮殿我欲親見頗能為通夜叉答
曰非自在天所都之宮是觀自在菩薩宮殿復問
菩薩在宮殿否夜叉答曰我但守門不知在否但
聞空中音樂嘹喨將謂菩薩來至宮中我竟不見
時彼外道既聞此事遂即還國捨邪歸正投僧出
家。
鈔瑜伽第七等者論中次前文云或一沙門或婆
羅門由既見於因果中世間有情不隨欲轉故作
此計所以者何現是世間有情於彼因時欲修淨
業不遂本欲反更為惡於彼果時願生善趣樂世
界中不遂本欲墮惡道等意謂受樂不遂所欲反
受諸苦由見此故彼作是思（云云同鈔）。▲鈔如論廣破
者若瑜伽論連前文破云今當問彼如何所欲嗢
陀南曰功能無體性攝不攝相違有用及無用為
因成過失長行云自在天等變化功能為用業方
便為因為無因耶若用業方便為因者唯此功能
用業方便為因非餘世間不應道理若無因者唯
此功能無因而有非世間物不應道理又汝何所
欲此大自在天為墮世間攝為不攝耶若言攝者
此大自在天則同世法而能徧生世間不應道理
若不攝者則是解脫而言能生世間不應道理又
汝何所欲為有用故變生世間為無用耶若有用
者則於彼用無有自在而於世間有自在者不應
道理若無用者無有所須而生世間不應道理又
汝何所欲此所出生為唯大自在為因為亦取餘
為因耶若唯大自在為因者是則若時有大自在
是時則有出生若時有出生是時則有大自在而
言出生用大自在為因者不應道理若言亦取餘
為因者此唯取樂欲為因為除樂欲更有餘為因
若唯取樂欲為因者此樂欲為唯取大自在為因
為亦取餘為因耶若唯取大自在為因者若時有
大自在是時則有樂欲若時有樂欲是時則有大
自在便應無始常有出生此亦不應道理若言亦
<pb n="415"/>
取餘為因者此因不可得故不應道理又於彼欲
無有自在而言於世間有自在者不應道理如是
由功能故攝不攝故有用無用故為因性故皆不
應道理是故此論非如理說顯揚論等皆同上破
若唯識中破云彼執非理所以者何若法能生必
非常故諸非常者必不徧故諸不徧者非真實故
體既常有具諸功能應一切處時頓生一切法待
欲或緣方能生者違一因論或欲及緣亦應頓起
因常有故。
鈔圍陀云明者甘露疏古翻云智一明事火懺法
二明布施祠祀法三明一切鬬戰法四明異國鬬
戰法西域記云一曰壽謂養生繕性二曰祠謂烹
宰祈禱三曰平謂禮義占卜兵法軍陣四曰術謂
異能技數禁呪醫方弘決志云昔梵天造圍陀論
後白淨仙人造四圍陀一讚誦二祭祀三歌詠四
禳災各四萬偈然不知孰是。▲鈔那羅延天者一
切經音義云那羅此云為人延那此云生本謂為
人生本即是梵天王也言生大蓮華等者法華疏
云劫初一人二十四手千頭化生水中臍中有千
葉蓮華華中有光如萬日照梵王因此華下生生
已作是念言何故空無眾生作是念時他方世界
眾生應生此者有八天子忽然化生八天子是眾
生之父母梵王是八天子之父母故計能生萬物
言生婆羅門者西域記云婆羅門淨行也守道居
貞潔白其操剎利王種也奕世君臨仁恕為志毗
舍商賈也貿遷有無逐利遠近首陀農人也肆力
疇壠勤身稼穡言兩脚生首陀下彼論續云一切
大地是修福場諸華果為供養具化作禽獸驢馬
猪羊令諸世人以時烹殺於戒場內供養梵王得
生彼處明證涅槃故圍陀說梵王名常是涅槃因。
鈔婆羅門是白淨色類者婆羅門法七歲已上出
家學四圍陀十五已去受婆羅門法遊方學問三
十恐絕嗣娶妻五十入山修道世俗之中可謂白
淨言廣破如彼者彼論云謂鬬諍劫諸婆羅門作
如是計何因故作此計以是見世間真婆羅門姓
具戒故貪名利及恭敬故作如是計今應問彼唯
餘種類從父母生為婆羅門亦爾耶世間現見諸
婆羅門從母產生汝謗現事不應道理若爾汝言
諸婆羅門是勝種剎帝利等是下種非也如是造
不善業造作善業造身語意妙行於現法中受愛
不愛果便於後世生諸惡趣或生善趣若三處現
前是彼是此由此入於母胎從之而生若世間之
巧處若作業處若善不善若王若臣乃至若修梵
世已生於梵世若復下爾等又汝何所欲為從勝
種類生此名為勝為由戒聞等耶若由從勝種類
生者汝論中說於祠祀中若戒聞等勝取之為量
如此之言不應中理若由戒聞等者汝言婆羅門
是勝種餘類是下類不應道理是故妄計最勝者
非如理說。▲鈔安茶師計本際下問鈔中何不指
其破耶答以問答前計梵王生故故同前破不別
指也故唯識中次前破大自在天生論後續云餘
執有一大梵時方本際自在虗空我等常住實有
具諸功能生一切法皆同此破。
鈔混沌未分等者然此方妄計亦西天相傳之說
案五帝歷云天地混沌盤古生其中一日九變神
於天聖於地天日高一丈地日厚一丈盤古亦長
一丈如此萬八千歲然後天地開闢盤古龍身人
首首極東足極西左手極南右手極北開目成曙
合目成夜呼為暑吸為寒吹氣成風雲叱聲為雷
電盤古死頭為甲喉為乙肩為丙心為丁膽為戊
脾為己脇為庚肺為辛腎為壬足為癸目為日月
髭為星辰眉為斗樞九竅為九州乳為崑崙膝為
南嶽股為泰山尻為魚鼈手為飛鳥爪為龜龍骨
<pb n="416"/>
為金銀髮為草木毫毛為鳧鴨齒為玉石汗為雨
水大腸為江海小腸為准泗膀胱而百川面輪為
洞庭韋昭記曰世俗相傳為盤古一日七十化覆
為天偃為地八萬歲乃死然盤古事迹正為虗妄
既無史籍難可依憑但是古來相傳詭妄耳。
鈔廣百論云下此論即聖天菩薩造護法解釋言
廣破如彼者論次鈔中所引更有能立之文云時
所待因都不可見不見因故所以無生以無生故
即知無滅無生無滅故復言常為破彼執故說頌
曰若有體實有卷舒用可得此定從他生故成取
生果論云時用卷舒待他方立故此時用隨緣而
轉體相若無取捨差別諸有作用興廢不成又時
作用依他而轉如地色等定是無常即以此事為
其同法用所依時何容常住故善時者作如是言
業風所引天種差別自類為因展轉相續循環遞
代終而復始隨緣不同冷暖觸異分位差別說名
為時時雖具有因緣生滅相似相續隱覆難知豈
以不知言無因等言百論亦云下即提婆菩薩造
天親解釋言此則見果知因者次論云復次以一
時不一時久近等相故可知有時無不有時是故
是常內曰過去未來中無是故無未來如泥團現
在土時過去瓶時未來此時相常故過去時不作
未來時汝經言時是一法是故過去時終不作未
來時亦不作現在時若過去作未來者則有雜過
又過去中無未來時是故無未來現在亦如是破
乃至廣說。
鈔百論云外曰實有方常相日合處是方相等者
（有本日字作曰字非也）論續次云如我經說若過去若未來
若現在日初合處是名東方如是餘方隨日而名
內曰不然東方無初故日行四天下繞須彌山[鬱-山+止]
單越日中弗于逮日出弗于逮人以為東方弗于
逮日中閻浮提日出閻浮提人以為東方閻浮提
日中拘耶尼日出拘耶尼人以為東方拘耶尼日
中[鬱-山+止]單越日出[鬱-山+止]單越人以為東方如是悉是東
方南方西方北方復次日不合處是中無方以無
相故復次不定故此以東方彼以為西方是故無
實乃之廣破。
鈔不越父母者所生子微不越能生父母微之分
量故唯識云其量只與所依父母本許大如第三
子微如一父母許大乃至大地與所一本父母許
大極微是常子等無常言亦廣如彼破者彼論云
此亦非理所以者何所執極微若有方分如蟻行
等體應非實若方無分如心心所應不共聚生麤
果色既能生果如彼所生如何可說極微常住又
所生果不越因量應如極微不名麤色則此果色
應非眼等色根所取便違自執若謂果量德合故
非麤以麤色根能取所執果色既同因量應如極
微無麤德合或應極微亦麤德合如麤果色處無
別故若謂果色徧在自因因非一故何名麤者則
此果色體應非一如所在因處各別故既爾此果
還不成麤由此亦非色根所取若果多分合故成
麤多因極微合應非細足成根境何用果為既多
分成應非實有則汝所執前後相違又果與因俱
有質礙應不同處如二極微若謂因果體相受入
如沙受水藥入融銅誰許沙銅體受水藥或應離
變非一非常又麤色果體若是一得一分時應得
一切彼此一故彼應如此不許違理許便違事故
彼所執進退不成但是隨情虗妄計度。
鈔顯揚第九云等者彼論第十中破云復次計諸
極微常住論者我今問汝隨汝意答汝為觀察已
計極微常為不觀察計彼常耶若不觀察者離慧
觀察而定計常不應道理若言已觀察者違諸量
故不應道理又汝何所欲諸極微性為由細故計
<pb n="417"/>
彼是常為由與麤果物其相異故計彼常耶若由
細者離散損減其性羸劣而言是常不應道理若
言由相異故者是則極微超過地水火風之相不
同種類相故而言能生彼果不應道理又彼極微
亦無異相可得故不中理乃至廣破言瑜伽同此
者第六卷中全同顯揚也。
鈔百論亦云乃至信有故等廣如彼破者其等字
等餘能立之文次云世人信一切處有虗空是故
徧信過去現在未來一切時有虗空是故常內曰
分中分合故分不異若瓶中向中虗空是中虗空
為都有耶為分有耶若都有者則不徧若是為徧
瓶亦應徧若分有者虗空但是分無有有分名為
虗空是故虗空非徧亦非常外曰定有虗空徧相
亦常作故若無虗空者則無舉無下無去來等所
以者何無容受處故今實有所作是以有虗空亦
徧亦常內曰不然虗空處虗空若有虗空法應有
住處若無住處是則無法若虗空孔穴空住者是
則虗空住虗空中有容受處故而不然是故虗空
不住孔穴中亦不實中住何以故實無空故是實
不名空若無空別無住處以無容受處故復次汝
言作處是虗空者實中無作處故則無虗空是故
虗空亦非徧亦非常復次無相故無虗空諸法各
各有相以有相故知有法如地堅相水濕相火熱
相風動相識知相而虗空無相故是無外曰虗空
有相汝不知故無無色相是虗空相內曰不然無
色名破色非更有法猶如斷樹更無有法是故無
有虗空相復次虗空無相何以故汝說無色是虗
空相者若色未生時先虗空相復次色是無常法
虗空是有常法若色未有時應先有虗空法若未
有色無所滅虗空則無相若無相則無法是故非
無色者虗空相但有名而無實諸徧常等亦如是
總破。
鈔瑜伽論云何因緣故乃至立如是論者彼論次
後云今應問彼汝何所欲現法方便所招之苦為
用宿作為因為用現法方便為因為用宿作為因
者汝先所說由勤精進吐舊業故現在新業由宿
作因之所害故如是於後不復有漏乃至廣說不
應道理若用現法方便為因者汝先所說凡諸世
間所有士夫補特伽羅所受皆由宿作為因不應
道理是故此論非如理說問彼既說苦樂由於宿
作與內教同何不許之答廣鈔引佛名經懺悔文
說凡夫於業報中好生疑惑業有三種謂順現順
生順後復有四句一報定時不定二時定報不定
三時報俱定四時報俱不定彼但定有宿作不許
餘故不許也。
鈔涅槃經三十五廣破此見者即南經也若北經
當四十經云須䟦陀至佛所已問佛言有諸沙門
婆羅門等作如是言一切眾生受苦樂報皆隨往
日本業因緣是故若有持戒精進受身心苦能壞
本業本業既盡眾苦盡滅即得涅槃是義云何佛
言彼若作是說我當問之仁者實作是說否彼若
見答實爾我見眾生習行諸惡多饒財寶身得自
在又見修善貧窮多乏不得自在又見有人慈心
不殺反更中夭又見喜殺終保年壽又見有人身
修梵行精進持戒有得解脫有不得者是故我說
一切眾生受苦樂報皆有往日本業因緣佛言實
見過去業否若有是業為多少耶現在苦樂能破
多少耶能知是業已盡不盡耶是業既盡一切盡
耶彼答言我實不知我即引喻如有人身被毒箭
其家為請醫師令拔是箭身得安穩其後千年是
人猶憶了了分明是醫為我出箭得安仁既不知
過去本業云何能知現在苦行定能破壞過去業
耶彼若言瞿曇經中作如是說若見有人豪富自
<pb n="418"/>
在當知是人先世好施如是不名過去業耶佛言
如是知者名為比知不名真知我佛法中或由因
知果或從果知因我佛法中有過去業有現在業
汝法不從方便斷業我法不爾從方便斷汝業盡
已則得苦盡我則不然煩惱盡已業苦則盡故我
責汝過去之業若知現在苦行能壞過去業現在
苦行復以何破如其不破苦則是常苦若是常云
何說言得苦解脫若更有行壞苦行者過去已盡
云何有苦當知一切眾生有過去業有現在因眾
生雖有過去壽命要賴現在飲食因緣仁者若說
眾生受苦受樂定由過去本業因緣是事不然譬
如有人為王除怨多得財寶因是財寶受現在樂
是人現作樂因現受樂報譬如有人殺王愛子以
是因緣喪身失命是人現作苦因現受苦報仁者
一切眾生現在因於四大時節土地人民苦樂是
故我說一切眾生不必盡因過去本業受苦樂也
仁者若以斷業因緣力故得解脫者一切聖人不
得解脫何以故一切眾生過去本業無始終故是
故我說修聖道時是道能遮無始終業仁者若受
苦行便得道者一切畜生悉應得道是故先當調
伏其心不調伏身是故我經中說斫伐此林莫斫
伐樹何以故從林生怖不從樹生欲調伏身先當
調心心喻於林身喻於樹（上皆取要引之具如經中廣說）。
鈔大乘法師下即唯識疏文是有因自然也瑜伽第
七下即無因自然也然彼論次文破云今應問彼
汝何所欲一切世間內外諸物種種生起或歘然
生起為無因耶為有因耶若無因者種種生起歘
然而起有時不生不應道理若有因者我及世間
無因而起不應道理乃至云是故此論非如理說
言此則無因為自然非別有物者彈大乘法師也。
鈔若廣分別下指在諸論如前一一引釋者是問
鈔中何故不廣引耶答圭峯云緣是偏僻屈曲之
義却難於深法枉無限心力此方既無不煩廣敘
破之若迴彼功夫學大乘深經自合通其玄妙故
今指如別說知與不知無乖弘闡然恐學者欲知
始末故前略引爾。

華嚴懸談會玄記卷第三十五

音釋
襲（似入切合也入也）。蓊（烏孔切蓊[鬱-山+止]也）。[鬱-山+止]（紆勿切木叢生者）。褐（何葛切袍也）。鵂
（音休）。鶹（音留休留鳥名）。孥（乃都切書傳云孥子也）。鑽（子亂子尤二切所以穿也）。詰（溪吉
切治也問罪也）。嗢（烏沒切咽也）。壠（立蹱切丘壠也）。股（公戶切）。歘（許勿切暴起也）。

<sarticle>華嚴懸談會玄記卷第三十六</sarticle>
蒼山再光寺比丘　普瑞集
疏統收所計不出四見等者亦即唯識意彼論云然
諸外道品類雖多所執有法不過四種一執有法與
有等性其體定一如數論等彼執非理所以者何勿
一切法即有性故皆如有性體無差別又若色等即
色等性色等應無青黃等異二執有法與有等性其
體定異如勝論等彼執非理所以者何勿一切法非
有性故如已滅無體不可得便違實等自體非無亦
違世間現見有物又若色等非色等性應如聲等非
眼等境三執有法與有等性亦一亦異如無慚等（應等
勒沙婆也此云苦行或是無慚梵語）彼執非理所以者何一異同前一
異過故二相違體應別故一異體同俱不成故勿一
切法皆同一體或應一異是假非實而執為實理定
不成四執有法與有等性非一非異如邪見等（疏云若提
子此是六師之數具云尼犍陀若提子據此即尼犍也故偏云邪見爾）彼執非理所以
者何非一異執同一異故非一異言為遮為表若唯
是表應不雙非若但是遮應無所執亦遮亦表應互
相違非遮非表應成戲論又非一異違世共知有一
<pb n="419"/>
異物亦違己宗色等有法決定實有是故彼言唯矯
避過諸有智者勿謬許之。
疏則因中有果者數論計自性諦中有二十三諦即
因中有果也勝論計大有離實德業外別有一法即
因中無果也。
鈔皆廣如百論者以彼論有破因中有果品破因
中無果品此二品廣申立破故也其略去若因中
先有果先無果二俱無生何以故若因中無果者
何以但泥中有瓶縷中有布若其俱無泥應是布
縷應是瓶若因中先有果者是因中是果生是事
不然何以故是因即是果汝法因果不異故因中
若先有果若先無果是皆不生復次若因中先有
果者乳中有酪酥若果中先有因者酥中有酪乳
等若乳中有酪酥等則一因多果若酥有酪乳等
則一果中多因如是先後因果一時俱有過若因
中無果亦如是過是故因中有果無果是皆無生
又云若瓶與泥團不異者瓶生時泥團不應滅泥
團亦不應為瓶因若泥團與瓶異者瓶不應生瓶
亦不應為泥團果是故若因中有果若因中無果
物不應生物（以上無生破彼執也）又云外曰若諸法空無相
者世間人盡不信受內曰是因緣法世人信受所
以者何因緣生法則是無相汝謂乳中有酪酥等
童女已妊諸子食中已有糞又除梁椽等別有屋
除縷別有布或言因中有果或言因中無果或言
離因緣諸法生其實空不應言說世事是人所執
誰當信受我法不爾與世人同故一切信受。
疏從虗空生即是無因者問前十一計所等之中自
有無因何故此中指虗空為無因耶答前約所等自
有無因此約能等十計相望虗空對餘眾情所見共
云無體故指虗空為無因也。
鈔無而忽有下有二初略釋二因得如乳生酪下
逆次廣明二因先釋邪因後一切諸法下釋無因
配屬可見者指於疏文離佛法外總結釋也。
鈔有物混成先天地生者唐明皇注云將欲明道
立名之由故云有物言有物混然而成含孕一切
尋其生化乃在天地之先寂兮寥兮至為天下母
者注云有物之體寂寥虗靜妙體湛然常寂故獨
立而不移改應用徧於群有故周行而不危殆而
萬物資以生成被其茂姜之德故可以為天下母
言不知其名至遠曰返故者注云吾見有物生成
隱無名氏故通生表其德字之曰道以包含目其
體強名曰大妙用無方強名不得故自大而求之
則逝而往矣自往而求之則遠不及矣若能了悟
則返在於身心而證之。▲鈔注云因其所大下即
釋上道大天大地大王亦大之文也。
鈔域中者八極之內也言人謂王也等者廣鈔第
七云由前所說人從天地生天地從道生故為人
王者還法於本也言意在道法自然者謂鈔中由
文相攝雖委細引之然疏本意唯在道法自然耳
故上雖廣說以自然為極也鈔道動下釋道生一
也於生物下增一名二釋上一生二也陽氣不能
下釋二生三也積冲和下覆釋上義以歸經文言
萬物負陰而抱陽下注云萬物得陰陽冲氣生成
之故負抱陰陽含養冲氣以為柔和也。
鈔大宗師篇者彼第三篇也注云雖天地之大萬
物之富其所宗而師者無心也言有情有信等者
彼疏云明鑒洞照有情也赴機若響有信也恬淡
寂寞無為也視之不見無形也。▲鈔可傳而不可
受者彼疏云寄言詮理可傳也體非數量不可受
也方寸獨悟可得也離於形色不可見也。▲鈔自
古以固存下彼疏云自從也存有也虗通至道無
始無終從本已來未有天地五氣未兆吾道存焉。
▲鈔神鬼神帝下彼疏云言大道能神於鬼靈神
<pb n="420"/>
於天帝開明三景生立二儀至無之力有茲功用
斯乃不神而神不生而生非神而神非生而生者
也故老經云天得一以清神得一以靈也。▲鈔在
太極之先下彼疏云太極五氣也六極六合也且
道在五氣之上不為高遠在六合之下不為深邃
先天地生不為長久長於萬古不為耆艾言道非
高非深非久非老故道無不在所在皆無也。
鈔狶韋氏下彼疏云狶韋氏文字已前遠古帝王
號也得靈通之道故能驅馭羣品提挈二儀又作
契字者契合也言能混同萬物符合二儀者也伏
犧三皇也能伏牛乘馬伏犧牲故謂之伏犧也襲
合也氣母者元氣之母應道也為得至道故能畫
八卦演六爻調陰陽合六氣也維斗北斗也為眾
星綱維故謂之維斗忒差也古始得於至道故歷
於終始維持天地必無差忒日月光證於一道故
得始終照臨竟無休息者也崑崙山名也在北海
之北堪杯崑崙山神名也襲入也堪杯人面獸身
得道入崑崙山為神姓馮名夷弘農華陰潼鄉提
首里人也服八石神丹得水仙大川黃河也天帝
錫馮夷為河伯故遊處孟津大山之中也肩吾神
名（司馬云山神不死至孔子時亦有）得道故處東嶽為大川之神
黃帝軒轅也採首山之銅鑄鼎於荊山之下鼎成
有龍垂胡髯以迎帝帝遂將羣臣及後宮七十二
人白日乘雲駕龍以登上天仙化而去。▲鈔又云
知天之所為等者彼疏云天者自然之謂至者造
極之名天之所為者謂三景晦明四時生殺風雲
舒卷雷雨寒溫也人之所為者謂手捉脚行目視
耳聽心知巧拙凡心施為知天之所為悉皆自爾
非關造作豈由智力是以內放其身外冥於物浩
然大觀與眾玄同窮理盡性故稱為至也。
鈔即莊子文者具云夫鵠（有本又作[鴳-女+隹]同胡各切）不日浴而
白烏不日黔（其金切黑也）而黑（自然各已是也彼疏云夫鵠白
烏黑稟之自然豈須日日浴染方得如是以言物
性其義例然言亦涅槃經者即第四十云納衣梵
志說如刺生自然尖飛鳥自然色別毒蛇生已自
然食土魚見鈎餌自然吞食龜陸生已自能入水
犢子生已自能飲乳誰有教者佛言善男子是義
不然若言入水非因緣者何不入火若言飲乳非
因緣者何不唼角等。
鈔二引周易等者下等者二字剩也言繫者繫屬
也下彼疏云謂繫詞者凡有二義論字取繫屬之
義聖人繫屬此辭於爻卦之下故又音為系者取
綱系之義卦之與爻各有其辭以釋其義則卦之
與爻各有綱系所以音為系也夫子本作十翼申
說上下二篇經文繫辭條貫義理別自為卷總曰
繫辭言此上應加是故二字者以本文中有是故
二字故彼文云是故易有太極等。▲鈔注云者即
韓康伯注也言孔云者即孔頴達疏也謂混元下
問老子一生二前謂冲氣之一生第二陽氣何故
今云太極生兩儀即老子一生二也答廣鈔第七
云謂道動出冲元之氣道生一也於物之理未足
又生陰陽二氣一生二陰氣下凝為地陽氣上騰
為天和氣中為人倫二生三也三才成八卦萬物
生焉三生萬物也文通二意引證家取意有異故
不相違。▲鈔彼注云質性也又釋太易指周易太
極者即漢張湛注也今具書其注文庶見其始末
列子云有太易太初太始太素（注云此明物之自微至著變化之相
因襲也）太易者未有氣也（易者無凝滯之稱凝寂於虗之域將何所見即如易
繫之太極老氏之混成也）太初者氣之始也（陰陽未判即下說所謂渾淪也渾淪
者言萬物相渾淪而未相離也）太始者形之始也（陰陽既判則品物流形也）太
素者質之始也（質性也既為物矣則方圓剛柔靜躁浮沉各有其性故也）。▲鈔
此則太初非太易等者會孔疏意謂張湛既指太
易是太極則孔謂太初者非也（以太初是第二名既同太易則非第
<pb n="421"/>
二名也）然鈔文少倒應云此則太易（意云是太易也）非太初
便成太極在初文理方順智者詳之。▲鈔若准易
鈎命下會太極却在後也然易謂太極乃取有之
所極處即是無也勾命決謂之太極取其形質圓
具極處說也一是有初之極（故上同太易）一是有終之
極（故在四運之後）故名同義異也而圭山原人論注云彼
始有太易五重運轉乃至太極（即勾命第五重）太極生兩
儀評曰清涼兩存故鈔云雖小異同皆是元氣生
天地耳圭山直以易之太極同勾命決之太極似
不順今文然勾命決以一氣有五運則一氣同耳
於理無妨。▲鈔謂震木離火等者四方四時也又
巽同下四維也說卦云乾為天為圓為君為父為
玉為金等故同兌金也巽為木為風為長女等故
同震木也言八卦既立者從西北為首乾坎艮震
巽離坤兌若約卦象<img n="X/X08p0367_01.png"/><rubynote t="【圖】"/>乾三長<img n="X/X08p0367_02.png"/><rubynote t="【圖】"/>坤六短<img n="X/X08p0367_03.png"/><rubynote t="【圖】"/>離中
虗<img n="X/X08p0367_04.png"/><rubynote t="【圖】"/>坎中滿<img n="X/X08p0367_05.png"/><rubynote t="【圖】"/>震仰盂<img n="X/X08p0367_06.png"/><rubynote t="【圖】"/>艮覆椀<img n="X/X08p0367_07.png"/><rubynote t="【圖】"/>兌上缺<img n="X/X08p0367_08.png"/><rubynote t="【圖】"/>巽
下短又乾為天坤為地離為火坎為水艮為山兌
為澤震為雷巽為風此為八卦也爻象相推者一
卦有八重八有六十四卦每一卦有六爻總計有
三百八十四爻如此相推有吉凶故。
鈔一陽一陰之謂道陰陽不測謂之神此二句非
連次之文故鈔重牒初句引注釋之也其陰陽不
測謂之神者注云神也者變化之極妙萬物而為
言不可以形詰者也故曰陰陽不測。
疏然無因邪因乃成大過等者圭山原人論云儒道
二教說人畜等皆是虗無大道生成養育謂道法自
然生於元氣元氣生天地天地生萬物故愚智貴賤
貧富苦樂皆稟於天由於時命故死後却歸天地復
其虗無者今略舉而詰之所言萬物皆從虗無大道
而生者大道即是生死賢愚之本吉凶禍福之基基
本既其常存則禍亂凶愚不可除也福慶賢善不可
益也何用莊老之教耶又道育虎狼胎桀紂夭顏冉
禍夷齊何名尊乎又言萬物皆是自然化生非因緣
者則一切無因緣處悉應生化謂石應生草草或生
人人生畜等又應生無前後起無早晚神仙不籍丹
藥太平不籍賢良仁義不籍教習莊老周孔何用立
教為軌則乎又言皆從元氣而生者則歘生之神未
曾習慮豈得嬰孩便能愛惡驕恣焉若言歘有自然
便能隨念愛惡等者則五德六藝悉能隨念而解何
待因緣學習而成又若生是稟氣而歘有死是氣散
而歘無則誰為鬼神乎且世有鑒達前生追憶往事
則知生前相續非稟氣而歘有又驗鬼神靈知不斷
則知死後非氣散而歘無故祭祀求禱典籍有文況
死而蘇者說幽途事或死後感動妻子讐報怨恩今
古皆有耶且天地之氣本無知也人稟無知之氣安
得歘起而有知乎草木亦皆稟氣何不知乎又言貧
富貴賤賢愚善惡吉凶禍福皆由天命者則天之賦
命奚有貧多富少賤多貴少乃至禍多福少苟多少
之分在天天何不平乎況有無行而貴守行而賤無
德而富有德而貧逆吉義凶仁夭暴壽乃至有道者
喪無道者興既皆由天天乃興不道而喪有道何有
福善益謙之賞禍淫害盈之罰焉又既禍亂返逆皆
由天命則聖人設教責人不責天罪物不罪命是不
當也然則詩刺亂政書贊王道禮稱安上樂號移風
豈是奉上天之意順造化之心乎故知專此教者未
能原人。
鈔即唯大乘者問今以小乘因緣破彼彼應迷小
乘因緣何故此中亦迷大乘因緣耶答若約彼迷
何分大小若約破時但用小乘因緣是破於彼何
用大耶言十地有文者經云三界所有唯是一心
如來於此分別演說十二有支皆依一心而得成
立。▲鈔謂心法剎那等者謂第八識心為諸識本
剎那剎那前滅後生各各自類相續故無始時界
<pb n="422"/>
者界者因義即種子識展轉傳來前滅故不常後
生故不斷此等心法依憑因緣對待而有非稟氣
而成唯是識心為緣為對故豈同下顯異於彼也
至耶字文勢稍長而義易知。▲鈔即淨名經者上
句全是經文下句義引言從癡有愛者痴即無明
有愛謂三有之愛也此二為本生死無窮故言一
無明發業等者（此明大乘二世一重因果也謂無明乃至愛取有十支為現在因生
老死二支為未來果）言無明發業者謂能發雖通三毒無明
為正故唯識云此中無明唯取能發正感後世善
惡業者以為其體即分別全俱生一分言愛能潤
業者能潤雖該三毒三有之愛偏增唯識云於潤
業位愛力偏增說愛如水能沃潤故要數溉灌方
生有芽言二過去下（若大乘義三世一重因果若小乘義三世二重因果）大
乘義者唯識云此十二支十因二果定不同世（彼疏
云以異熟自非造業身即受果故約身死生為同世十因二果定不同世）因中前七與
愛取有或異或同（若順生受業愛初生時其世必同第二生已去乃至後報業等
世不同也今身造業後二世將受果時方起愛取故評曰若同世即前二世義若異世即今三世義
若二三七各定同世（生老死二愛取有三無明等七各定同世由痴發業熏發
報種即識等五故前七支必定同世起愛取水潤先行識等六種轉名為有亦非異時非異時非起能潤
隔世異時方成所潤生及老死同世可知若前七在過去愛取有三在現在生老死二在未來即十二支
通三世有）言小乘唯後義者說有三世現在愛取之義
雖同却有二重因果謂過去無明行二支為因現
在識等五支為果現在愛取有三支為因未來生
死二支為果也言雖由三毒下釋疑可知涅槃下
引證。▲鈔小乘立三毒下由貪嗔癡發身口意造
非福業感三塗總報惡業及人天別報苦業若造
福業感欲界人天此上皆在欲界若造不動業中
修四靜慮感色界報修四空定感四無色界報也。
▲鈔眾生癡所覆下復說無明為生死本已上三
節一癡愛言發潤也二三毒言因之造業受果也
三無明言為本勝也。▲鈔然外道下釋疑疑云數
論立薩埵等三德亦翻貪嗔癡和合能成諸法與
佛教何殊答意云彼不知三毒是心王所有相應
之心所能令造業等乃有諸法又計三德從冥諦
而起用故是邪推求耳。▲鈔若大乘說下唯心親
種為因癡愛發潤為緣也若小乘以癡愛是根本
故為因能招業等為緣言亦以者意顯或可業種
為因癡愛為緣也大乘或以業種為緣名言種子
為因言亦以者或通業種為因故。
鈔性空通初頓終教者若因緣生法無性故空即
破相始教義若因緣所生諸法自性本空真理挺
然露現即頓教義若因緣無別自體即真如隨緣
而有今推無性即理故云性空即終教義言妙有
即是實教者此不同前性通權通實故云即實教
也若以性空融於妙有交徹具德即是圓教。
鈔三揀濫顯邪等者總揀此土西方外道言相濫
同釋教蓋隨己邪思安立全乖正理謂易云下繫
辭文也注云至神者寂然而無不應斯蓋功用之
母此濫佛教真如不變隨緣也。▲鈔禮云下注云
言性不見物則無欲亦濫隨緣之義。▲鈔老子云
下即道經窈冥不測生成之用精妙甚存窈冥之
精本無假雜物感必應亦濫真如之義也莊子下
注云任之而自爾非偽也有濫一心之義。▲鈔如
今時成英尊師者奘三藏傳云道士蔡晃成英等
競引釋論中百之意用通道經奘曰佛道兩教其
致天殊安用佛言用通道義窮覈言跡本出無從
晃歸情曰自昔相傳祖憑佛教至於三論晃所師
遵唯義幽通無不同會故引解也如僧肇著論咸
引莊老狷白申明不相為怪佛言似道何爽論言
奘曰佛教初開深文尚擁老談玄理微附佛言肇
論所傳引為連類豈以喻詞而成通極今經繁富
各有司南老子但五千言論無文解自餘千卷多
是鑿方至如此土賢明何晏王弼周顒蕭懌顧顗
<pb n="423"/>
之徒初數十家注解老子何不引用乃復旁通釋
氏不乃推步逸蹤乎（故知當時亦不許彼引用也）。▲鈔即涅槃
經第三下先依彼疏科條後逐難解釋。
科文分二。
初問（二）
初問佛差別（爾時）
二難使無別（二）
初舉邪正二常（如佛）
後就其設難（二）
初難佛常同世常（若言）
後徵世常同佛佛常
後答（三）
初明邪異正（二）
初喻（七）
初過佛說經喻（佛告）
二外道＆CB17492;法喻（長者）
三無師自攝喻（賊得）
四學佛求常喻（爾時）
五求常不得喻（我等）
六妄加己情喻（爾時）
七加情損失喻（以水）
二合分（二）
初正合前五喻（五）
一合第二喻（凡夫）
二合第三喻（諸凡）
三合第五喻（以是）
四合第六喻（如彼）
五合第七喻（寶亦）
後重顯加水之相（是諸）
二辨正異邪（三）
初法（是故）
二喻（六）
一如來出現喻（如轉法輪）
二外道退散喻（福德）
三正法無損喻（牛無）
四付人脩學喻（時轉）
五脩學得常喻（是人）
六得常廣益喻（以醍）
三合（六）
一如來出現喻（如轉法輪）
二外道退散喻（諸凡）
三正法無損喻（爾時）
四付人脩學喻（為眾）
五脩學得常喻（菩薩）
六得常廣益喻（復合）
三結勸脩學（二）
初結（以是）
後勸（迦葉）
鈔性常者即數論師自性諦常也後徵中言世性
者弘決云謂世間由冥諦而有即冥諦為世間本
性也。▲鈔譬如長者下長者喻過佛牛喻行法行
門差別名色種種同顯一詮名共一羣委修行者
隨緣修習名牧放人隨逐水草為得涅槃不期餘
報名但為醍醐不求乳酪菩薩如牧牛者依法思
量說之為搆得義充神名為自食。▲鈔長者命終
下過佛示滅名為命終諸外道等盜佛正法安置
己典名為羣賊之所抄掠（上楚孝切奪也下力約切取也劫也）。▲鈔
賊得牛下彼無善巧解釋之師名為婦女出情圖
度名自搆捋憶想作解以用充神名得已食。▲鈔
彼大長者下遠尋聖意我等下學佛求常夫醍醐
下歎其所求。▲鈔我等無器下外道自忖身無道
機名無器依法修善名為得乳無有道機錄彼善
行名無妄處外道唯有世俗善機收錄彼善故唯
<pb n="424"/>
有皮囊不能觀察破相求實不知攢搖（正觀名攢旁推名搖）
世善頗生名漿猶難得道果絕分名況生酥。▲鈔
以醍醐故下欲得常果於生死中妄相建立宣說
自在天等以為常樂。▲鈔以水多下由加妄情失
於世善名為失乳失於賢聖所修道行名為失酪
不得涅槃名失醍醐此等應得不得故名失也。▲
鈔凡夫亦爾下但合五喻略不合第一第四合第
二喻中先正合何以下釋如彼下舉喻以帖。▲鈔
凡夫雖得戒定慧者即說三學文也合賊得牛無
有方便不能解說者合無婦女。▲鈔以是義下合
漿猶難得況復生酥如彼下舉喻以帖。▲鈔如彼
羣賊下先牒舉前喻凡夫下舉法以合。▲鈔實亦
不得下合乳酪等一切俱失如彼下舉喻以帖。▲
鈔是諸凡夫下人天少善如所加乳妄說常等名
為加水。▲鈔如轉輪王者輪王喻佛出現世間名
出現於世言以諸牛下喻佛以正法附諸菩薩言
是人方便即得醍醐下喻菩薩巧修證會常法以
己所得化佗同證令出生死名無患苦。▲鈔所謂
如來常樂我淨者喻中云無患苦合中言得常樂
言左右耳。▲鈔抨驢乳等者抨字二切若披耕切
訓彈也若補耕切訓使也從也二訓皆通若訓彈
則彈捋之義若訓使即用謂故用驢乳不成酥酪
又從驢出乳安成酥酪。▲鈔依外教修行但招苦
果者不能出生死故如西域記第二說人壽百歲
時波你尼仙造千頌聲明論盛行於世後五百年
有大羅漢見梵志為小童誦其聲明不及乃打之
羅漢因而大哭梵志問其所以羅漢曰聞昔波你
尼仙人否彼答曰曾聞今誦聲明即所造也羅漢
曰今小童即彼仙人後身也但以強識翫習世典
不究真理神智唐捐流轉未息是知習世俗之典
展轉愚暗無所成益。
鈔然西方下已上正消疏文自下文外別敘以對
外宗之異先舉西方外道之勝尚去佛道懸遠言
真源小差者由不了自心何知正道從顛倒慧增
長諸惡是故訶為邪說況此方下以全迷三世因
果故又不及西方外道之多云何三教得同也。▲
鈔善止一身者謂行善只在現在一身雖禮記云
父母亡歿君子有終身之憂小人有三年持孝而
不慮父母他世之何如。▲鈔齊死生一榮枯者莊
子云古之真人不知悅生不知惡死又云其有旦
夜之常天之道也窮達貧富命也言聚散氣為生
死者莊子云人之生也氣之聚也散則為死言歸
無物者道經云繩繩不可名復歸於無物（注云繩繩者運
動不息之意妙本湛然故云復歸於無物也）此上之說彼皆為至極之
道若方之釋教如以十歲之童望百歲之老不合
言其同年也。
鈔棄智者亦即道經注云棄凡夫智詐之用淳朴
淳朴則巧偽不作絕聰者莊子云黜聰明注云內
不覺有一身外不覺有天地然後曠然與變化為
體而無不通也言萬行會本者性本清淨由無明
顛倒故生死長往能知真淨法身靈鑒真心即不
妄認四大緣慮身心無邊煩惱秪為此身既不認
此身即貪嗔自息貪嗔既息則不造業無業則無
六道之報念念離過念念稱性修行而顯恒沙性
德契會本性矣。▲鈔以聚氣下繫辭云精氣為物
遊魂為變注云精氣氤𣱦聚而成物聚極則散而
遊魂為變也遊魂言其遊散也言死則歸天天地
等者上天字誤書應是夫字禮記云魂氣歸乎天
形魄歸乎地。▲鈔縱言慎其所習也如云修身慎
行子張學干祿子曰多聞闕疑慎言其餘則寡尤
多見闕殆慎行其餘則寡悔等此雖言身慎德秪
在此身豈知習解脫之因而出生死等也。▲鈔蠕
飛者音輭又音喘皆虫動之貌也即虫類也飛即
<pb n="425"/>
羽族也。▲鈔四相遷流者生住異滅也言皆由緣
力者由心生滅等緣萬法豈能常住又緣聚則生
緣離則滅非由日月令遷也言力負自爾者即莊
子云藏舟於壑藏山於澤謂之固矣然而夜半有
力者負之而走昧者不知也（彼䟽云夜半暗冥以譬之理玄遠也有力
者造化也夫藏舟於海壑正合其冥隱山於澤中謂之得所然而造化之力相負而趨夔故曰新驟如遊
水凡惑之徒心靈愚昧而不知也）。
鈔故謀未兆下德經云其安易持其未兆易謀（言人
正性安靜之時將欲執持令不散亂次雖欲起心尚未形兆謀度絕之使令不起並甚易爾）其
脆易破其微易散（欲心初染尚自危脆能絕之者則易破禍患初起形兆尚微將
欲防之則易散）言故受而喜之者莊子云受而喜之（不問所受
者何物過之而無不適也）忘而復之（復之不由於識）疏云上句喜所遇
下句反未生也言絕於聖下即道經具云絕聖棄
智注云絕聖人言教之跡則化無為言不住不染
者若心不住著不染污道諦也逈超生死之外體
性離斷離常滅諦也高出空有之巔又滅諦無在
云不住性靜故不染逈超生死之外道諦離斷常
之見高出空有之巔又道於諸境無住云無住滅
本無其方所云無住道能除漏云不染滅性本寂
云不染言因心下依心造業集也三界輪迴苦也
較言下明二宗逈異比較其言無一可得同也。
鈔染非染下老以等者道經云絕仁民復孝慈失
道而有兼愛之仁絕兼愛之仁則復於大孝慈言
欲害下道經云常有欲以見其徼常無欲以觀其
妙言利累於下道經云絕巧棄利盜賊無有注云
人矜偏能巧必有爭利之心故絕巧則人不爭棄
利則人自足則不為盜賊矣言禮出於亂下德經
云夫禮者忠信之薄而亂之首（注云制禮者為忠信衰薄而以禮為
救亂之首爾）又莊子云禮者道之華而亂之首言理由
於道下德經云不出戶知天下不窺牖見天道（注云
垂拱無為不出教令於戶外是知理天下之道人事知則天象順故不煩窺牖而天道可知也）其
出彌遠其智彌少（若不能無為假使出入彌遠其智理天下之道彌少）不為
而成（不為言教而天下化成）為者敗之（凡情不能因任營為分外為者求遂理必
敗之）言得在於時下道經云將欲取天下而為之吾
見其不得已（天下者大寶之位也有道之者必待曆數在躬若暴亂之人將欲以力取而為
之主者故或云吾見其不得矣）言不在於爭也者有本云不在於
事然爭字為正言欲為生死下圓覺云一切眾生
從無始際由有種種恩愛貪欲故有輪迴既能絕
之故超生死言教方既別者方者法也二教所詮
之法既別二教全異之理易知。
鈔歸非歸異者有本云歸異歸別有本云歸別歸
異然皆約所歸辯異也言可搴可拔者搴音褰又
音蹇皆訓取也言控御下已上皆始末信解自下
並如理修行言逈登下尅證菩提妙智無所不達
如登高臺而遠鑒故仁王經云如登高臺普觀一
切無不明了涅槃具德聖靈遊集謂之園苑湛然
下覆釋二依妙果存泯無礙嶷（魚力切高也）。
鈔生與死命也下莊子云死生存亡賢與不肖命
也捍（音旱抵也）則能安處下莊子云是遁天倍情亡其
所受（天性所受各有本分不可逃亦不可加）安時而處順哀樂所不
入也（夫哀樂生於得失也今玄通合變之士無時而不安無順而不處冥然與造化為一則無住而
所我矣將何得何失孰為生哉故任其所受而哀樂無所措其間矣）言孤劭者一音
翹二音邵若翹音即精意之意若劭音即勉也即
孤然得精意於寰中亦自勉於寰中也言澹然下
莊子云澹然無極而眾美從之平易恬澹則憂患
不能入邪氣不能襲（泯然與正理俱住）故無天災（災生於逆天故）
無物累（累生於逆物故）泊音怕也言所歸既異下總結以
所歸究竟既異能歸發迹亦殊其一人東行一人
西往相去渺然何限千里。
鈔此上之十異即冀審思慎之深衷等者似勸勉
於學者思之然有本云李思慎之深衷姓李名思
慎故准弘決云自古先賢久判真偽近代名德仍
因是非不如儒俗猶分清濁如李思慎十異等文
<pb n="426"/>
故知姓李名思慎也不須異釋言衷者正也是此
人甚深中正之理故言多以小乘等者鈔主斷詞
顯少用大乘故有本云多用大乘者非也況乎下
方是大乘故五教可知。▲鈔無得下遮過習邪下
明損圓。▲覺疏云宿遇邪宗既熏其心積習成種
故於聖道難起信心傳授之人下更偏誡說法之
人於上邪正不善揀擇為人演說聞者信順如指
引盲故圓覺經云若諸眾生雖求善友遇邪見者
未得正悟是則名為外道種性邪師過謬非眾生
咎也。

華嚴懸談會玄記卷第三十六

音釋
狶（音喜又弋枝切）。挈（苦結切提挈也）。忒（他得切差也更也）。杯（布回切）。髯（汝＆CB17500;切頰
須也）。窈（深鳥切於遠也）。[狁-儿+月]（古縣切急也）。顒（牛凶切仰也）。顗（牛豈切靜也）。夒（奴刀
切猴也）。

<sarticle>華嚴懸談會玄記卷第三十七</sarticle>
蒼山再光寺比丘　普瑞集
鈔三法無去來宗中言都有八全一少分者一大
眾部即窟外結集之大眾也或大天分部時凡僧
多者為大眾部二說轉部有本云雪轉部者非也
以上座部轉居雪山云雪山轉部此部在前法有
我無宗中收今正是說轉部也此師說有唯一種
子現在相續轉至後世故言說轉此部本名經量
部唯依經為比量不依律及對法凡所解義以經
為證名為經量亦說轉也（然有本鈔都有七全一少分無此說轉部以根
本經部在第一宗中已收則無者為正或約別義此宗又攝亦無妨也三鷄胤部者
上古有仙貪欲所逼遂染一鷄而生子從所生族
因名鷄胤即婆羅門中仙人種姓今部主其族也
故以為名文殊問經云是律主姓也四制多山部
者制多此云靈廟此多有制多因以立名纂玄記
云佛於一世初生成道轉法輪般涅槃四處皆有
靈廟此即一處山有制多人依山住從山立名即
後大天所居處也（餘如上說）五六二部者制多山西稱
曰西山既與大天不和因此別住北山亦爾制多
山北之一山也此上三部並從所住立名九法藏
部者或名法密部部主名也即目連弟子目連滅
後習師所說故也然密與藏義意大同此師含容
正法如藏之密故亦名為法護護亦防護即密藏
義也八飲光部者上古有仙身光明盛飲蔽餘光
令不現故今此部主是其苗裔故以為名言化地
者如上已釋言敘雪轉云者非也應云說轉言四
分律法藏部義者梵云曇無德此云法藏即四分
律主名也言僧祇大眾部義者具云摩訶僧祇此
云大眾此部是總以行解虗通不生偏執順五部
所見故或云摩訶僧祇云大眾者此與大眾部不
同僧祇大眾即上座窟內大眾故不同窟外大部
也今詳既云僧祇律大眾部者是大眾部同於僧
祇律也如上四分律同曇無德法藏部故。
鈔說假部者此部所說世出世法皆通假名及真
實故言成實論先是數論弟子等者此論是訶梨
䟦摩造在僧法中已造此論言以所造為能造者
彼宗以五塵為能造五大為所造即與我宗能所
造倒故後入佛法此論屬經部攝也言三藏云下
證成經部師是此宗攝也言細實而麤假者唯識
疏云經部十處（十二處中除意法也）麤假細實（極微為實麤色等為假聚
細為麤故假）大乘世俗麤實細假（一切色等皆從種生由識變故相分收故
麤實極微但是觀心假想分析而有故細名假）薩婆多等麤細俱實（極微隨色
等處攝即和集色等細從麤攝故）一說部等麤細俱假今當初句
與說假部義稍同故合為一宗言此說假下揀之
三部異別後二家所宗之論以釋說假名也此從
<pb n="427"/>
俗諦中皆有假實故不同一說部不同真俗一切
皆假不同說出世部真諦唯實俗諦皆假故此揀
之言蘊門中下釋成俗諦中有假實也若法在五
蘊門中攝時是實若分五蘊為十二處十八界（謂開
色合心為十二處心色俱開為十八界）既開五蘊色心為界處故是
假說也（謂既開五蘊積聚為界處故界處名假積聚也）。
疏世俗是假等者此部明世間法從顛倒生智是虗
妄故非實有悉是假名出世之法不從顛倒起有道
果故二空境是真實一空智亦真實真實境能生真
實智真實智能通真實境故是實有名出世也此約
所立為名此分通大乘故鈔云少似中論等鈔少似
中論等者謂少似中論前一半也以中論四諦品前
以空破有四諦品中以空立有今以二空為真實似
前一半義也或可世俗是妄少似因緣所生法出世
為真少似我說即是空不得全偈故云前半然此言
少似即有少分通於大乘破相始教之義或可以彼
世俗是妄出世為實望中論前半偈者亦不全同故
但云少似以中論前二句緣生之法即空者即世出
世法皆盡空也今第五宗唯空世間故世俗是妄不
空出世間故出世為實故中論前半偈中唯似其空
世間之一分故云少似及向前也若既全似則與大
乘何別思之疏一說部者名即是說名為一說說一
假名爾從所立為名前則出世是真今則出世亦假
名爾。
鈔既無世間者撿論應云既無有世間探玄記云
此亦通於初教之始即破相始教中初入方便。
鈔應理圓實宗者金光明經鈔云應者合也應正
道理圓滿成實非方便說顯了義故故名應理圓
實宗也今以彼雖自為圓實妄後三宗義非圓滿
故改名三性空有宗也。
疏謂心境兩亡者通但空破相之意及頓教絕相之
意言直顯體故者唯是頓義今以深從淺故為此次
若探玄記不立三性空有宗第七名一切皆空宗謂
大乘初教八名真德不空宗九名相想俱絕宗今以
第九合其第七為第八真空絕相加第七三性空有
以當相教移彼第八為今第九收義方足。
疏九空有無礙宗者然約大乘宗中第七是有雖云
徧計空此約情執空爾然依他似有圓成實有故為
有也故下立為二諦俱有宗第八即是空今第九融
取空有令無礙也。
鈔不壞相故等者前互融明空有不異次雙絕拂
空有之相今正雙拂時而不壞空有之相即遮其
斷滅也言真如隨緣下以疏中真如二字揀空宗
意謂既上言互融雙絕而不礙兩存足顯終教之
宗何必更言真如耶故今云前說空有無礙直據
空有而言若不更說真如則揀濫不盡以空有無
礙尚濫但空故故說真如即空空即真如問就言
真如已揀第八宗何必更云隨緣二字耶答為揀
法相故又云隨緣問真如既唯隨緣何成真如之
義又異但凝然下答也唯以隨緣揀但凝然第七
宗也非無不變二義雙足方得無礙言具恒沙下
復揀空宗故圭山立空性十門之異然西域立性
宗以今空頓實圓皆名性宗今則以義分之淺深
有異。
鈔今迴第七為第八等者正明立意以賢首探玄
所立多順於彼以第七名一切皆空第八名真德
不空九名相想俱絕雖七始八終九頓有異七八
二宗皆依彼次但名有異以釋第八義云約奘師
持法輪中說三性及真如不空理等以此為終教
然與彼應理圓實之義有濫故今欲反彼所立故
以彼七為第八彼八為第七却加第九融彼七八
方順法性故問賢首順彼八宗何有玄妙答但以
後二宗超之爾今有三宗超勝以第八中有頓義
<pb n="428"/>
故言如前西域者前鈔云說假有故為第二時即
此第七宗顯理至空會緣相盡為第三時即此第
八宗等言符法性者如前四不了皆歸法相四了
皆歸法性故迴彼七八也。
鈔然五六立在小乘等者第五宗立在說出世部
第六宗立在一說部前鈔釋此二宗皆引中論明
通大乘故探玄記第一并教義云此通初教之始
問若云此立在小乘義通大小者第三宗中亦應
通大乘以大乘亦說過未是無現在是有故第四
宗中亦應通大乘現在色心等為實從自種子而
生起故不相應行為假依色心分位假建立故何
獨五六二宗耶答第三宗現在為有第四宗現在
之實皆離識實有故不通大乘疏約此義故不說
之或可與五六義齊疏舉一隅令准知之。
疏七即法相等者然准起信疏有五宗一隨相法執
宗即小乘諸師依阿含等經立造諸部小乘等論二
真空無相宗即龍樹提婆依般若等經立造中觀等
論三唯識法相宗即無著天親依解深密等經立造
唯識等論四如來藏緣起宗即馬鳴堅慧等依楞伽
等經立造起信等論五圓融具德宗即華嚴經天親
菩薩造十地論立六相圓融義初一即此前六宗二
三即此八七二宗四五即此後二宗也然法相猶存
假名故定是權無相有二若緣生即空平等一味故
是頓實若但明空不顯不空故是破相之權起信疏
以頓實從在破相權中故居唯識相宗前唯識明中
道故今清涼以破相權從在頓實之中會緣相盡故
居法相之後故次科云八即頓教者隱破相之義不
言也。
鈔以五教料揀者此約宗教相當之處配之不必
全取教之次第也問若爾應頓教淺於終教以前
云前前淺後後深故答真空絕相雖是頓教然亦
通始教但從多分及隱始義此配為頓也故清涼
云況復宗者從多分說今亦多分故配於頓前淺
後深未爽通理。
鈔即清辯菩薩所造者西域記云清辯論師外示
僧佉之服內弘龍猛之宗欲與護法論議清辯誓
不空見菩提樹見當作佛護法無暇離菩提樹故
不能相見論議乃云非慈氏成佛誰決我疑於觀
音像前誦隨心陀羅尼絕食飲水三歲菩薩現曰
何志曰留身待見慈氏（云云如前已述其掌珍論有二卷
唯釋此二量故言謂立云等者百法慈恩疏云彼
勝義諦中有為無為二俱是空第一量云諸有為
真性故空從緣故如幻事（明鈔云為遮犯世間相違過故以諸有為學者
世間非學世間皆許有故諸無為法學者世間許是有故若不揀之故成此過今言真性依勝義諦不依
世間故無此過初量應云真性有為前揀定是空後說前陳後說互相差別不相離性合以為宗因云緣
生如幻事等喻問真性是勝義者世俗勝義其相如何答真性義諦一切都空世俗諦中可有色心修證
等法如金剛經凡所有相皆是虗妄是世俗諦諸相非相則見如來是勝義相問此應有自教相違過以
違諸教不空義故如善戒經等云有為無為名之為有我及我所名之為無等答我亦有教如前所引又
問應有自語相違過謂吾宗言真性表依勝義汝宗勝義諸法都無復言有為乃是有義雖因明法似宗
之中無此有法自語相違之過於理既乖亦是過也答應知真性之言為防過故該通二量但遠指初過
總示非正是宗有法意先指云我依真性立有為是有法定空故宗或欲顯示無過道理故無違也故應
立量云有為是有法依真性皆空故宗便無過也故掌珍論云且如眼處一種有為就勝義其體空等）。
▲言此中因喻前却者三支次第先宗次因後喻今
頌中先宗次喻後因故云前却（却猶後也）或是譯者迴
文不盡故言二無為比量下百法疏云諸無為法
真性故非實以不起故猶如空華明鈔云揀過如
上又此後量元依勝義諦立不同前量或准前量
理亦無違因云不起故謂本不生起諸不起者皆
定無有實喻如空華掌珍論云不說遮止即不立
異喻（然准明鈔二量皆有自教相違失今以自亦有教故不為失也彼雖以此宗之教為非了而此
宗亦以彼教為非了故如前西域四不了皆歸法相宗也故二量皆真能立亦真能破況頓是楞嚴經文
豈為似量耶故護法菩薩所造廣百論第七中亦云諸有為法隨緣生故猶如幻事非實有體諸無為法
亦非實有以不生故譬似龜毛明知造論之師情無去取者也）鈔即般若三論中
<pb n="429"/>
一分之義下此言般若乃指諸部般若經爾三即
中百門也對前深密瑜伽爾言故有言下彈責他
人之言也此是法相宗破學龍猛（依奘法師傳云正名龍猛舊云
龍樹）宗失意之者非破龍猛宗不爾何用更加學字
今清涼言斯言可怖者亦遮學法相宗恐執此言
破龍猛宗也。▲鈔即真不礙俗下如性相對辨中
已釋然必融於前下如圓教具前四教故其第十
一宗即第十圓融具德之宗非是諸宗所競故疏
不言圭峰云十宗皆佛滅後弘顯佛經承習各異
遂各為一宗。
疏教則一經容有多教下若圭山大疏云謂一宗容
有多教一數容有多宗故又教約佛意權實有殊宗
約人心所尚差別然此二義料揀與今不同初則直
以宗教對論寬狹不同今疏以宗教就經說寬狹也
次約佛意人心亦不同今次段約位所尚也言若局
判下正是吾宗判教之意唯此義故勝於餘師今有
指於一經一部以為此是始此是終等者所失多矣。
鈔如一維摩等者明一部經通有五教云通然疏
中容有多者不必多或故一經有四教三教二教
等般若等亦具五者學者多云般若但名空教應
審此文具覽彼經方知不唯空義恐招謗法之[億-音+(天*天)]
而影出宗局者如維摩經多明理事無礙以斯為
主是所尚故但名理事無礙宗言顯明宗通下以
一宗通多經故通而影出教局者一經之中所有
五教等義各互不相通故局也問餘經可爾華嚴
一經具五教之義為互通不互通通則違此文不
通則違前疏云斯則有其所通無其所局答此且
論餘宗不說華嚴若說華嚴約遮詮則非通非局
約表詮則通局無礙故云圓融具德也前云無其
所局且約遮他。
疏八輩者四果四向也。
鈔難云等者躡跡難也言宗不約此者宗不約此
斷證以論斷證無多故教但有五問若斷證無多
故但有五教者聲聞緣覺斷證階位各別何不分
為教答斷煩惱障證生空理大同雖有位次小異
相從合為一教又緣覺出無佛世以無教故不別
分也問破相始教說三乘同有十地與立相始教
明資糧加行等五位及斷證等亦別何不分為二
教答同許定性無性皆不成佛亦許三乘斷證階
位大同故合為一教問終教所立時位等亦同法
相何故別為一教答伏斷惑障證理起行等多異
故別為一教問頓教何有斷證階位而別為一教
答以無位之位為此教之位不同漸次不同圓融
故別為一教此上且為成五教故作如是說若如
前於大乘分為七類等乃至如來聖教意趣無邊
何須局執宗尚義別故有十宗前六宗所尚不同
而疏但言前五者疏約第六一切我法但有假名
而無實體通大乘義稍顯故言五鈔約前立在小
乘故故云六宗而據斷惑證理等義六宗不離四
果四向故合為一小教則教與宗互不相違。
鈔雖互有兼通者問法華豈無佛性等涅槃豈非
一乘等既是互通何故各別局定耶故此答也文
含縱奪可知。
鈔宗通自修行等者經云三世如來有二種法通
謂說通及自宗通說通者隨眾生心之所應為說
眾經自宗通者謂修行者離自心現種種妄想謂
不墮一異俱不俱品以超度一切心意意識自覺
聖境離因成見相一切外道聲聞緣覺墮二邊者
所不能知我說是名自通法通清涼釋云初了唯
心謂不墮下境界則滅超度一切下能所亦無自
覺下證悟自心不由他悟離三量成故離因成一
切外道下對他顯勝。
疏二裕法師者傳云靈裕姓趙氏定州鉅鹿曲陽人
<pb n="430"/>
年居童幻異行感人每見儀像沙門必形心隨教後
專華嚴涅槃地論律部有華嚴疏指歸合九卷十地
疏四卷廣有著述齊后染患願開華嚴諸統舉裕當
之時有雄鷄常隨眾聽逮于講散乃大鳴高飛西南
樹上經夕而終俄而齊后疾愈斯感通之應也齊安
東王婁叡致敬諸僧次至裕前不覺怖而流汗退問
知其異度即奉為戒師其潛德感人如此至大業元
年正月二十二日三更忽覺異香滿室奄終于演空
寺春秋八十有四然彼意初既以法界為所成法身
後復以法界為所證之境界故法界為宗爾。
疏五敏印等者釋法敏姓孫氏丹陽人也八歲出家
事英禪師為弟子後貞觀十九年會稽士俗請住靜
林講華嚴經六月未正講有蛇懸在敏頂上長七尺
許作黃金色吐五色光講終方隱至夏訖還一音寺
有赤衣二人禮敏曰法師講四部大經功德難量須
往他方教化故從東方來迎法師弟子數十人同見
八月十七日卒前三日三夜無故闇冥恰至將逝忽
放大光夜明如晝因爾遷化春秋六十有七身長七
尺六寸停喪七日異香不滅造華嚴疏七卷印師即
同判宗者遠師光統如前立教中已敘。
疏笈多三藏者具云達磨笈多隨言法密本南賢豆
囉囉（力加切）國人剎帝利種姓獘耶伽羅此云虎氏開
皇十年冬十月至京城翻經論七部三十三卷即起
世緣生藥師本願攝大乘菩提資糧是也。
疏故賢首意取下探玄記云五依光統律師以因果
理實為宗即因果是所成行德理實是所依法界此
雖義具然猶未顯露今總尋名按義以因果緣起理
實法界為宗即大方廣為理實法界佛華嚴為因果
緣起因果緣起必無自性故即理實法界理實法界
必無定性無定性故即成因果緣起是故此二無二
唯一無礙自在法門故以為宗。
疏以事法界有事理等者謂事法界理法界事理無
礙法界事事無礙法界緣起體上之用故者依四法
界為體緣起是用即依總體起總用故。
鈔緣起是總下一者緣起是總該本有修生之別
但言因果即當緣起中修成緣起之一分如大方
廣者是總指也正取方廣業用為本有緣起非取
其體也或可大即本有之體方廣即本有之用以
業用本有之義不彰釋以稱體周徧故亦是本有
問本有可然緣起云何答體用互為緣起故若唯
約業用則一多大小等互為緣起也若修成則因
果一多互為緣起二者緣起即是義門總該萬法
故總因果但是位之一法故別。
鈔不應復存因果理實之言等者正改賢首意也
言若取次第等者以順一題次第也或可法界即
總體理實即別體緣起是總體之總用因果但緣
起中別義但就位說故以先總後別為次復以不
思議貫前四重口欲辯而詞喪心將緣而慮忘故。
疏觀其總題已知別義者謂因前宗中差別之法攝
總題所以觀其總題却已知一題差別之義或是已
知一部差別之義前義為勝耳。
鈔故云法界總該前二者因上大方即法界體故
方廣即法界用故所以疏中云法界總該前理實
緣起二也。
疏所以龍樹指此下即疏主依龍樹立華嚴宗也既
不加不思議則濫於餘經故知成華嚴德用自在因
果法界皆不思議者出於龍樹而已又賢首等師依
龍樹判華嚴為不共般若立為別教逈異餘宗則若
教若宗皆出於龍樹又始於龍樹於龍宮誦出流布
仍造大論於西竺故於西域建立華嚴以龍樹為初
祖天親為二祖以至相於大藏前立誓抽得華嚴第
一志欲弘通後遇異僧來謂曰汝欲解一乘義者其
十地中六相之義是也慎勿輕之可一兩月間攝靜
<pb n="431"/>
思之當自知爾言訖忽然不見因即淘研不盈累朔
於焉大悟遂立教開宗製此經疏時年二十七也廣
如傳說既立宗教由悟六相而地經唯有六相之名
而天親論中廣申義釋則天親為二祖矣後至此方
帝心雲華賢首清涼圭峯相承而來則華嚴之祖皆
有自也。
疏淨名但明等者天台補注破此義云清涼觀師云
淨名但顯作用不思議解脫蓋是一分之義未顯法
界融通不思議故不同華嚴經也天台學者敢謂清
涼此義不然請以教義判經方知法門有異淨名但
顯不思議用華嚴亦彰法界融通彼此圓妙皆不思
議復何優劣於其間哉別圓大乘法門正等但即不
即及具不具而分兩殊作此所判自然無滯不明斯
旨任運抑揚大乘經矣思之後昆慎之會解評曰義
師何謬至於此耶一不知他宗旨歸二又失本宗言
教不識他宗者且華嚴具二分義一者法界融通（此是
德相）二者作用解脫（此是業用）以淨名闕前義故云一分但
得華嚴業用一分義未顯法界融通故云爾也況真
諦謂西域記說此華嚴大不思議解脫經三本下本
十萬偈又波羅頗密多三藏云龍樹造大不思議論
釋亦十萬頌此方十住毗婆沙論十六卷即後秦耶
舍誦出什師譯文亦言是大不思議論中一分文也
既云大不思議明知形對淨名等為言如鈔說者是
也而謂法門正等者豈可得耶二失本宗言教者既
言但即不即具不具殊者由不即故不具故得一分
業用義失於融通斯亦見矣豈有教殊而法門正等
豈不法門隨教有異耶以不思議法門名同故云等
而具不具義異故教不同如汝宗中凡釋一法門皆
約四教義解豈以法門名同令教亦同耶故知法門
隨教有異故云一分爾思之後昆慎之又如涅槃玄
義解不思議以須彌內芥中義云小不自小亦不由
大故小大不自大亦不由小故大因緣故小大亦不
離小大在內外兩中間亦不常自有不可思議大亦
如是通達此理故即事而真唯應度者見不思議須
彌之高廣入於不思議芥中之微小是名不思議之
大入不思議之小住首楞嚴能建大義如經廣說若
一往明不思議用在於道後其理亦通評曰設作此
解亦未免一分之義何者彼先作三觀三諦即事而
真故大小不思議此是吾宗理事無礙故不思議即
同教一分義爾亦未至法界自在融通無盡德相故
以吾宗圓教有二分義一事事無礙別教義二理無
礙同教義又有二分一德相二業用彼涅槃玄義有
二義一即事而真二道後作用若即事是真即同教
一分義若道後作用即業用一分義豈得與華嚴同
日而語耶並名小不思議爾義師既不審他宗亦不
體自宗妄申破斥愚之甚也可不哀哉。
鈔有解脫等者作用解脫約法名業用菩薩住故
即入業用真如具德即約法稱德相佛身不分下
就人名德相故龍樹下如向所指若爾應更加大
字答彼淨名但彰業用不思議狹故為小今明法
界等皆不思議德用俱備則已有大義故不假言
之。
疏若就題中等者大方則理實為體方廣即緣起為
用佛華嚴是因果為宗尋因果之宗令趣證理實體
故法界總攝體宗用三法界為總理實緣起因果皆
別舉一全收所以數配歸題者題為大部綱領宗要
不出一題故。
鈔若准天台下以天台玄義有其五重一釋名二
辯體三明宗四論用五判教故彼云尋名識體體
非宗不會會體自行已圓從體起用利道含識今
是中三義也彼宗玄義十卷專明此五約通別以
釋經題於中釋體云體者一部之指歸眾議之都
會也今取佛所見為實相正體又云即一實相印
<pb n="432"/>
也引證序品云今佛放光明助發實相義又云諸
法實相義已為汝等說（乃至廣引云云）二明宗者修行之
喉衿顯體之要路如梁柱持屋結網綱維提維則
目動梁安則柱存宗者要也所謂自行因果以為
宗也云何為要無量眾善言因則攝無量證得言
果則攝如提網維無目而不動牽衣一角無縷而
不來故言宗要然宗之與體不異而異約非因非
果而論因果故有宗體之別耳普賢觀云大乘因
者諸法實相大乘果者亦諸法實相即其義也（云云
如彼）三明用者用是如來之妙能此經之勝用秪二
智能斷疑生信生信斷疑由於二智約人約法左
右互論耳前明宗就宗體分別使宗體不濫今論
於用就宗用分別使宗用不濫何者宗亦有用用
亦有宗宗用非用用用用非宗用用宗非宗宗宗
宗非用宗言宗用者因果是宗因果各有斷伏為
用言用宗者慈悲為用宗斷疑生信為用用若論
於宗且置斷伏但論因果今明於用但論斷疑生
信且置慈悲若得此意則知權實二智皆斷疑生
信是今經之大用其義明矣乃至廣說評曰實相
即理實因果明同彼但以斷疑生信為用此中緣
起為用斯不同爾然次疏明理實因果緣起之義
對彼之義自然見皂白也。
疏今釋前義等者今釋前宗中十一字義也所以釋
名但釋法界者以法界名義差別故偏釋之或是略
故問釋名且爾二顯義中何故不具釋耶答實則理
實該於法界因果該於緣起今且約以理實法界之
性對因果之相以明無礙先顯性相無礙後因其性
相無礙起事事無礙故以無障礙法界而為宗趣故
不具釋也言法界名體廣如本品者如前第一卷中
已明。
疏別開法界以成因果等者問法界何不對緣起以
明而對因果明耶答從文顯故或可體中舉總用中
舉別互影略故言謂普賢法界為因等者成就品疏
云發普賢心修普賢行信等諸位皆名普賢全依法
界分成此因明知此因體是法界還稱法界方名普
賢法界為因其果例然因果雖異不離理實及四法
界。
疏下當指文者即下疏云三以文從義科於初會中
先顯遮那果德後遮那一品明彼本因名所信因果
二從第二會至第七會隨好品名差別因果謂先二
十六品辨因後三品明果亦名生解因果三普賢行
品辨因出現品明果名平等因果非差別顯故亦名
出現因果四第八會初明五位因後顯八相果名出
世因果亦名成行因果五第九會中初明佛果大用
後顯菩薩起用修因名證入因果一一皆證入故。
鈔一者五周等者如修所信因為宗得所信果為
趣舉所信果為宗令修所信因為趣所信因果既
爾餘四因果亦然此即各自因果別別互為二番
宗趣總成十番宗趣乃至總修五周因為宗總得
五周果為趣總舉五周果為宗令修五周因為趣
此為盡理若能達此最後兩番前諸宗趣番番盡
理而復五門不同互不相濫前互為宗趣之處皆
可例知若於前數中取一番具餘等則無窮盡以
互為緣起不相離故又前一一因中有多因故一
一果中有多果故復互相望以成宗趣亦至無盡。
▲二者所信因果等者即五周因果各合互為宗
趣復應以所信因果為宗令得差別平等因果為
趣舉差別平等因果為宗令修成行所信因果為
趣乃至以所信因果為宗令得餘四因果為趣舉
餘四因果為宗令成所信因果為趣等以是具德
無盡法門故經云欲具演說一句法阿僧祇劫無
有盡而令文義各不同菩薩以此初發心等。
疏以辨義深等者由識辨義理深玄為宗令知言教
<pb n="433"/>
殊勝為趣言舉人為宗下法界品疏說即舉諸善知
識佛菩薩等為宗令知解脫等法為趣舉法為宗令
當根得作佛菩薩為趣言五對別明是宗之趣者約
行布說故五對相即為宗即趣者約圓融說故雖六
釋名同於法相而義全異爾。
鈔收前衍裕等者前疏云一衍法師以無障礙法
界為宗二裕法師以甚深法界心境為宗總為一
真無礙法界別悟性相即事理法界若失總義即
不能收此二師所立法界況因果無性既因果收
前四對今因果歸於理法界即前四對皆歸理法
界矣。
鈔餘四例知者後四對各以初一為宗後一為趣
問前何互為宗趣至此唯一往耶答但可以淺為
宗令至深為趣不可以深為宗令至淺為趣如以
出纏為宗不可却令在纏為趣或可舉出纏清淨
為宗令信在纏為趣乃至舉修顯果為宗令得修
生果為趣疏欲顯有一往之義不但互為顯前亦
應有一往之義義門無邊不應一准。
鈔由雙融故俱離者由因果之相與法界之性互
相不異云雙融俱離性相即下十門中初二門等
第五門但總別之異耳此有兩重理事無礙（初二門一
重第五門一重）由雙融故性相混然俱現即三四二門并
第六門亦總別之異此亦有兩重理事無礙（三四中一
重第六門一重）離不礙存下即七八二門總為第三重理
事無礙總由上理事無礙成後二門事事無礙則
後二門通由性相俱離性相混然存離自在無礙
故標章云爾法界雖通下釋妨可知。
疏一由離相故者行願鈔云此標所以也相是因
果此舉緣起如幻之因果非妄計定性之因果也
言因果不異法界等者正顯法界相也二由離性
故者舉其所以此明法界非因果外定空之法界
也言法界不異因果等者正顯因果相也三由離
性不泯性故者出所以也以第二門離性收第一
門不泯性言法界即因果時法界宛然者第二門
即第一門也言則以非下意取緣起無性之法界
非取因果外定空之法界也四由離相不壞相故
者出所以也此舉第一門離相收第二門不壞相
故言因果即法界時因果歷然者正顯法界時不
失因果言非因果下非取法界外定相之因果也
五離相不異離性故者出所以也即收一二兩門
同時故因果法界雙泯離相者即第一門中離相
故不異離性者即第二門明由離性故是以雙泯
又亦由三四兩門既不相失隨一泯時一切即泯
六由不壞不異不泯故者出所以也即收三四兩
門同時故因果法界雙存不壞者即第四門不壞
相不異不泯者即第三門中不泯性既不壞相不
泯性即隨一存時二皆存也七由五六存泯復不
異故者此標所以也第六明存第五明泯此二門
既其同時故無障礙也亦遠收三四及一二門言
超視聽及絕思議者即指離性離相也言通見聞
及未嘗礙於言念者即指不壞不泯也（後三門如鈔中可知）。
鈔性則叵壞等者通妨也問何以性言不泯相言
不壞而不性云不壞相言不泯又何不俱言不泯
俱言不壞耶答性不可壞今取存義故翻云不泯
相則可壞今取存義故翻言不壞言二對皆不相
異下及次相字皆平聲呼言正存即泯故復不異
者行願鈔說展轉有三重理事無礙一初二門由
相即故性相俱離次第明無礙二第五門合初二
門同時故性相俱絕明無礙又一三四兩門由相
即故不礙兩存次第明無礙二第六門合三四兩
門同時故性相俱存明無礙三以第七門收第二
重俱泯次第明無礙合正存即泯同時故存泯無
礙入躡前事理無礙以為後二門事事無礙之所
<pb n="434"/>
以九躡事理無礙總以因果互攝十以前因果各
自有多差別若分若全乃至微細亦各具攝重重
無盡（此與行願䟽鈔少異可對詳之）。▲鈔舉相意欲令亡下以初
心行人未能亡相造極故舉因果之相為宗誘令
契入離相為趣舉者意欲令亡相故得不異法界
明本不在相故於正說因果相處勿昧此意（此上初對）
後對合上離相下准此釋詞疏中應云舉相離相
為宗則合上宗趣並為宗故言令亡因果者下准
此牒詞疏少一令字也言前離於相下揀前對後
對二趣之意別也或揀後對宗趣義別意云前言
離相明非遣之方離明因果之相本離此上約境
今令離取相之心故然其言猶略若具應云令離
取相心及取離相之心何者以宗中離相並為其
宗故或可但離取因果相之心也以上約離境為
宗今約離心為趣故異也（下九准知）。
鈔二中應云等者鈔為補而續之舉法界性為宗
意欲令亡不在於性故得不異因果明法界之性
本離為趣即初對也離性下後對准前應云舉性
離性則合上宗趣為宗此上約境令離取著法界
性之心為趣也。▲鈔三即離性為宗下法界即因
果故離性為宗正即因果時不泯性為趣以性本
自離故得即因果不待泯故法界宛然非斷無也
此上初對又離性下後對合上宗趣為宗此上約
境令離取亡法界不礙法界之心為趣。▲鈔四以
離相為宗下因果即法界故離相為宗正即法界
時不壞因果相為趣相本自離故得即法界不待
壞故因果歷然非定有也此上初對又離相不壞
相下後對合上宗趣為宗此約境也令離取亡因
果不壞因果之心為趣。▲鈔五離相為宗下以初
門離相為宗不異第二門離性為趣由性相下順
文釋成若異下反成可知此上初對又離相不異
離性下後對合上宗趣為宗此約境也今逈超取
說雙融性相俱不俱泯之心言為趣（以此例前遣心亦遣於言
也）。▲鈔六不壞相為宗下以第四門不壞相為宗
即此不壞不異第三門不泯性為趣若離下但反
釋成此初對又不壞下後對合上宗趣為宗約境
說也令離取俱存現前之心為趣。▲鈔七雙存為
宗下以第六門不壞相不泯性故雙存為宗即此
雙存不異第五門離性離相故雙泯為趣以即泯
下釋成此上初對又雙存下後對合上宗趣為宗
此約境也令超常情眼視耳聽心思口議以雙泯
故通配離性離相不礙無念眼見耳聞口言心念
為趣由雙存故通配不壞不泯言然超視聽下更
別配之超視聽之妙法約離相說絕思議之深義
約離性說不礙見聞約不壞相說不礙言念約不
泯性說此上具依一相不爾豈相但超視聽不絕
思議等耶。▲鈔八法界性融下以法界性為宗性
融不可分為趣此上初對後對合上宗趣為宗此
約境也理應令絕念知因果各攝法界為趣上皆
理事無礙。▲九因果各全下合上第八後對宗趣
為宗即理事無礙為所以故也令因果下正明事
事無礙為趣此上初對後應合上宗趣為宗此約
境也行起解絕為趣。▲鈔十二位下因果二位差
別之法皆各總攝法界為宗亦事事無礙之所以
也一一正明事事無礙為趣此上初對復應合上
宗趣為宗此約境也亦行起解絕為趣已上三門
准鈔顯文雖各唯一重宗趣據理亦合具二重也
以前云下九准思故但文略爾思之可知。
疏又初一等者初以別因果全總緣起次別理實全
總法界已上前後明三以前二同時後一總貫前三
皆不思議既以下明第四門中說因果法界融通之
義復深於前則融三門所說因果法界始末通明方
顯玄妙隨義說之似異一一通徹故皆一揆。
<pb n="435"/>
鈔會歸心觀下既以第四門融前故但會第四門
中十義歸心成觀也則顯前三門各十義皆亦成
觀言在法為離下對境釋心也在所觀境法因果
法界為離性本離故在能觀心冥符本離之性為
遮在所觀境法因果法界為不壞（此是通相之意不同前約性相
分不壞不泯之異）在能觀心照徹無謬為照已上總明遮
即初之二門下別配釋也然有二義釋初約十門
別別配釋後又十門下總望十門釋今初遮即初
之二門者初門遮相次門遮性照即三四二門者
三門照性四門照相已上四門單照單遮然字已
下單遮單照互即融通五即合初二門為雙遮六
即合三四二門為雙照七即雙照雙遮互融八即
四門一揆等者以法界性融不可分故遮照雙遮
照之四門（有以四門為四大門者非也即疏中即照之遮即遮之照雙遮照為四門）一
揆互通即事理無礙圓明一觀也九因果總句各
全攝法界具遮照雙遮雙照之四門為一事事無
礙觀十因果別法各各為一句全攝法界亦具攝
遮照雙遮雙照之四門為一事事無礙觀也。▲鈔
又十門齊鑒下二總望十門釋也謂十門齊鑒非
無記曰照無心於十非妄想曰遮此遮照亦互融
即此釋疏中初二句雙照下謂雙照即照前十門
齊鑒無心於十雙遮即遮前無心於十十門齊鑒
即釋疏中雙照雙遮也言亡慮絕者即定之極了
了分明者即慧之極定慧既其玄極則為一總無
德不圓無法不照之觀能與如是觀行相應方契
十門之旨合上四大門之宗希諸學者領受於文
外之意趣也問既領於文外之趣何須廣說答本
圖領旨不為文字事業問既曰無心於十何須齊
鑒答非齊鑒無以增智慧非無心無以造玄極也。
鈔三慧齊備者餘說一向多聞猶涉方便言纂靈
記說者以華嚴傳記五卷本賢首集文有十章一
部類二隱顯三傳譯四支流五論釋六講解七⿰言奉
誦八轉讀九書寫十雜述此賢首初集後經修飾
至清涼時有二家並賢首弟子一靜法寺慧苑法
師修五卷名纂靈記二經行寺慧英法師修兩卷
名華嚴感應傳又近四明居士胡幽貞纂成一卷
今所引即靜法五卷者若賢首華嚴傳但云依智
度論諸大乘經多是文殊師利之所結集此經則
是文殊師利所集佛初去世賢聖隨隱異道競興
乏大乘器攝此經在海龍王宮六百餘年未能傳
於世龍樹菩薩入龍宮因見此經淵府誦之在心
遂出傳授因茲流布（上傳記文）但纂靈記經靜法修飾
故有增加也言未見其文者應是論本有其具闕
言金剛仙論者廣鈔第四云金剛仙菩薩造釋金
剛般若經既如其說驗必然也。
鈔纂靈記引真諦三藏西域記說者即傳第一部
類中說也彼乃云如真諦三藏云西域中傳記說
等非謂真諦自有西域記也言亦說入龍宮之緣
廣如別說者此傳即什師所譯今既指廣當略引
之傳云龍樹菩薩南天竺梵志種也天聰奇悟事
不再告在乳哺之中聞諸梵志誦四圍陀典各四
萬偈偈有三十二字皆誦其文而領其義弱冠馳
名獨步諸國天文地理圍緯祕讖及諸道術無不
悉綜後結友三人以隱身術入王宮事三人遭害
因悟欲為苦本眾禍之根敗德危身皆由此起即
入山詣一佛塔出家受戒九十日誦三藏盡更求
異經都無處得遂入雪山山中有塔塔有一老比
丘以摩訶衍典與之誦受愛樂雖知實義未得通
利周遊諸國更求餘經於閻浮提中徧求不得外
道諸師沙門義宗咸皆摧伏外道弟子白之言師
為一切智人今為佛弟子弟子之道咨承不足將
未足耶未足一事非一切智也辭窮情屈即起邪
慢心自念言世界法中律塗甚多佛經雖妙以理
<pb n="436"/>
推之故未盡未盡之中可推而演之以悟後學於
事不失斯有何咎思此事已即欲行之立師教誡
更造衣服而有小異欲以除眾人情示不受學擇
日選時當與弟子授新戒著新衣獨坐靜處水精
房中（已上即是入龍宮之緣也大龍菩薩見其如是惜而憫之
即接之入海於宮殿中發七寶華函以諸方等深
奧深典無量妙法授之龍樹受讀九十日中通解
甚多其心深入體得實利龍知其心而問之曰看
經遍否答言汝諸函中經多無量不可盡也我可
讀者已十倍閻浮提龍言如我宮中所有經典諸
處比此復不可數龍樹既得諸經一箱深入無生
法忍具足龍還送出（天台學者疑上品華嚴大多龍宮無著處觀此傳一處函
中之經已勝閻浮提十倍之多尚未得盡又云諸處比之不可數記而以情記惻龍宮不可思議事者亦
可笑矣於南天竺國大弘佛法摧伏外道乃至廣造
諸論等評曰此傳但有入海見經通說所誦并得
經而出雖不具說三部華嚴既見經無量亦可知
矣此但傳略故爾。▲鈔能破有無宗者既佛記為
能破有無宗而法相學者以學龍樹宗為著空者
未之審也言唐三藏西域記者大意皆如前傳。
鈔案隋開皇三寶錄者即翻經學士費長房撰長
房城都人也房本出家周廢僧侶反俗隋及興復
仍習白衣時預參傳筆受詞義以歷代羣錄名唯
編經至於佛僧紀述蓋寡乃撰三寶履歷帝年始
自周莊魯莊至於開皇末歲首列甲子傍列眾經
翻譯時代准見綸綜號為開皇三寶錄今鈔依纂
靈記引也言都薩羅者此云喜出生言支法領等
者開元錄云秦晉以前出家者多隨師姓後彌天
道安云剃髮染衣紹釋迦種即無殊姓尊莫尊於
釋迦乃以釋命姓後增一阿含經至果云四河入
海無復河名四姓出家皆稱釋種又沙彌塞律云
汝等比丘雜類出家皆捨本姓同稱釋子既符經
律遂為永式今此領法師當晉代人則從師為姓
云支也捐棄也言即東晉朝所譯是也者始因法
領請至爾後因秦沙門智儼至罽賓國請覺賢至
此土至東晉安帝義熈十四年方於道場寺譯之
也。
鈔然而龍樹下以入海宮誦具本十萬偈法從於
人上昇天竺流布蓋聖人已證妙窮梵音故獲全
寶法領所得其猶半珠遂行東土由凡夫未證不
善梵音邊遠之劣器未任故猶獲半珠淪沒也湑
（相居切）切韻云露貌即隱顯之間纔得其少半僅猶
纔也少也又案今于闐下西域記云唐言地乳無
憂王太子至此建國齒耆云暮未有胤嗣乃祈禱
毗沙門天神之廟像額上剖出嬰孩神前之地忽
然隆起其狀如乳神童飲吮遂至嗣位因為國號
言即上略本者此雖正釋下本兼明略本從此出
故。
疏四上本經等者探玄記說於可結集經分下中上
以此品偈廣多故前鈔引金剛仙論說召集羅漢八
十億那由他菩薩無量無邊恒河沙等結集此等經
也。
疏五普眼經等者謂能詮之經如眼照了普法故或
法如眼經詮普眼故故彼疏云詮普法故普詮諸法
故得此法者一法之中見一切法故言海雲所持者
彼疏云觀海為法門以普眼法雲潤一切故。
鈔如六十二經說者謂我住此海門國十有二年
常以大海為其境界乃至觀大海出寶蓮華佛坐
其上身至有頂為說此普眼法門於日日中以種
種陀羅尼力領受趣入分別開演等各無數品如
是千二百歲故知品偈尤多。
疏同說經者謂約同一類世界同以音聲所說之經
名同說經如不思議下引證可知。
疏七異說經謂約異類世界異類六塵所顯之經名
<pb n="437"/>
異說經。
疏故下云普眼等者毗盧遮那品云波羅蜜善眼莊
嚴王如來為威光說普眼修多羅世界海微塵數修
多羅以為眷屬此言佛剎微塵數者如一華藏為一
佛剎則別教所明非如前所引權實同許一三千界
為一佛剎然猶義引此且依揀義眷屬但是伴類非
即是伴以不能却為主故。
疏十圓滿經等者此約收義如海一滴具百川味等。
鈔晉經但名等者今經云以圓滿音說修多羅名
普照因輪既言普照即圓滿義或圓滿音說得名
圓滿言大願精進力下疏云無功用道任大願風
普救護故言善伏太子者即人壽一萬歲時勝光
王之太子應是潛蘊宿善遇緣當成太子悲救獄
囚王臣大怒母請半月行施纔畢就戮時至法輪
音虗空燈王如來入彼施會為說此經。
疏以晉經等者以晉經十地品後便至十通品則無
說經處會既連十地品便謂俱是他化天說已下十
品經文由闕唐經第七會初十定品今經十定品云
於普光明殿說明是重會故別為一會則成九會彼
以離世間品為第七會法界品為第八會故。
鈔將欲命乎微言者命猶說也或請命也言舉其
問端者初海會舉四十問端也言口光遠召菩薩
來儀者第六經中如來即於面門眾齒之間放佛
剎微塵數光於十方一切菩薩眾會之前說偈爾
時十方世界一切眾蒙佛光明所開覺已各共化
現諸供養雲來詣佛所作禮供養等言毫光普爥
等者經云放眉間光（下疏云即光體也）名一切菩薩智光
明普照曜十方藏（辯光明也）其狀猶如寶色燈雲（顯光相也）
徧照十方一切佛剎（光業用中所照分齊）其中國土及與眾
生悉令顯現（光所現）乃至顯示十方世界中普賢菩
薩道場眾會（將說普法令知法王大願普周剎塵內故）言震動剎網者
經云普震動諸世界網（疏云光業用中動剎網也以諸世界重疊影現交互
相當如網孔故）言佛前現華下經云爾時佛前有大蓮華
忽然出現其華具有十種莊嚴一切蓮華所不能
及等言白毫出眾者經云此華生已一念之間於
如來白毫相中有菩薩名一切法勝音與世界海
微塵數菩薩俱時出現等（䟽云表教從所證淨法界流為眾教源如白為
色本）言端倪者端緒也倪者自然之分也今言端倪
取其由緒義耳。
鈔方舉依果者方者纔也於所信中分二上明所
信依報果下三品明正報果即下十類科中第四
前後襵疊科（從後例襵總有十重其後二重云九就前亦二初明所信佛果法後問明
品下三品明能依能信號薩行十就前中復二初會明佛依報果後名菩等三品明正報果）言
四百億十千之名者准下疏云今一四天下一諦
有十千名四諦歷於百億故有四百億箇十千之
名也言故授之以光明覺品者光明體也覺者用
也此二各二謂光有身智二光覺有覺知覺悟又
光有能照所照覺有能覺所覺如來放身光照事
法界令菩薩覺知見事無礙文殊演智光雙照事
理令眾覺悟法之性相由事理俱融唯一無礙境
故得一事即徧無邊而不壞本相身智無二唯一
無礙光涅槃經琉璃光菩薩處云光明者名為智
慧知悟不殊唯一平等覺悟之心知無事非理故
又此二光不異覺境謂能照之光所照之境所成
之覺此三圓融唯一無礙之法界雖平等絕相不
壞光明之覺品中辯此故以名也言上之三品下
結歸前後襵疊科中第十重意也。
鈔謂十甚深者一覺首菩薩明緣起甚深二財首
菩薩明教化甚深三寶首明業果甚深四德首明
說法甚深五目首明福田甚深六勤首明正教甚
深七法首明正行甚深八智首明正助甚深九賢
首明一道甚深十文殊明佛境甚深互相激揚者
問者激發答者顯揚言賢首說此者賢首菩薩說
<pb n="438"/>
此一品從能說人以為名下疏云體性至順調善
曰賢吉祥勝德超絕名首賢即是首賢首之品以
當賢位之初攝諸德故偏舉賢名。
鈔體用無方等者以體無在無不在用無應無不
應不離覺樹故非動而昇釋天故非靜言顯住體
深玄者疏云體即佛智故將演住門先陳體性以
住性即佛智光讚如來是以三賢十地等皆依佛
智有差別故言信滿入位者十信位滿方入三祇
五位之數故言得正定心者依仁王經及起信論
即十千劫來修信行滿入位不退等十住名正定
聚故言別行不同者隨一住之行各各不同如前
十住品若欲通修復須皆修淨行言觀十種境者
所謂身身業語語業意意業佛法僧戒也疏云梵
是西域之音具正應云勃藍摩此翻為淨離染中
極故名為梵即梵為行故名梵行若爾何殊淨行
品答前信中之行隨事造修悲智兼導至此純熟
了心自性悲智無二故小不同言說於明門者疏
云明是智用法是理行及果又所修行法體離無
明等。
鈔夜摩天宮者下疏云夜摩此云時分論云隨時
受樂故名時分准大集經此天用蓮華開合以為
晝夜又云赤蓮華開為晝白蓮華開為夜故云時
分即空居之首以表十行涉有化物宜適其時時
而後言聞者悅伏時而後動見者敬從涉有依空
即事入玄記此而說也。▲鈔兜率天宮者疏云此
云知足亦名喜足論云後身於彼教化多修喜足
之行故得少意悅為喜更不求餘為足處此說者
表位超勝是次第故又上下放逸此天知足表世
間行滿故居喜足之天又彼有一生補處表菩提
之心功行滿故又積功累勳知階未足迴勳授子
乃知有餘菩薩亦爾勤苦積行未見有餘迴向眾
生乃知自足又欲界六天此居其中表悲智均平
處於中故等。
鈔若四河入海下一兢伽河二信度河三縛蒭河
四私陀河經疏皆有法喻合今引其合文略示經
云佛子菩薩亦爾從菩提心流出善根大願之水
以四攝法充滿眾生無有窮盡復更增長乃至入
於一切智海令其充滿疏云菩提心合池流出善
根等合四河依菩提心修四攝行自善增長同入
如來一切智海言寶珠十德者經云譬如大摩尼
珠有十種性出過眾寶一者從大海出二者巧匠
治理三者圓滿無缺四者清淨離垢五者內外明
徹六者善巧鑽穿七者貫以寶縷八者置在琉璃
高幢之上九者普放一切種種光明十者能隨王
意兩眾寶物如眾生心充滿其願佛子菩薩當知
亦爾有十種事出過眾聖一者發一切智心二者
持戒頭陀正行明淨三者諸禪三昧圓滿無缺四
者道行清白離諸垢穢五者方便神通內外明徹
六者緣起智慧善巧鑽穿七者貫以種種方便智
縷八者置於自在高幢之上九者觀眾生行放聞
持光十者受佛智職墮在佛數能為眾生廣作佛
事（次第喻十地漸漸增廣修至第十地）言大地十山者經云譬如十
大山王因地而有菩薩十地因佛智故而有差別
言嶷然高出者十定品文音義云嶷者宜力切山
峯貌也（佛智如大地十山如十地之智山從地出十地之智皆從佛智而有故）言大
海十德德德該通者經云譬如大海以十種相得
大海定果可移奪一次第漸深二不受死屍三餘
水入中皆失本名四普同一味五無量珍寶六無
能至底七廣大無量八大身所居九潮不過限十
普受大雨無有盈溢菩薩行亦復如是以十相故
名菩薩行不可移奪所謂歡喜地出生大願漸次
深故離垢地不受一切破戒屍故發光地捨離世
間假名字故𦦨慧地與佛功德同一味故難勝地
<pb n="439"/>
出生無量方便神通世間所作眾珍寶故現前地
觀察緣生甚深理故遠行地廣大覺慧善觀察故
不動地示現廣大莊嚴事故善慧地得深解脫行
於世間如實而知不過限故法雲地能受諸佛如
來大法明雨無厭足故（海喻全一佛智之體而十德不同德非別物故云智
業又互相徧不同於山其乃無差別之差別差而無差）已上四喻皆從果品
地影像分中文初池喻修行功德二山喻勝功德
三海喻大果功德四珠喻堅固功德故下疏云四
喻喻四功德以顯圓融初一圓家漸次喻圓中漸
珠喻即是漸圓海喻即圓圓也四喻圓融（鈔云此言自天
台生而小不同彼處漸圓是漸教家圓今亦圓教行布之極耳圓圓亦與彼不同乃是初後圓融名圓圓
非是圓教圓滿名圓圓也）。
鈔十定品者瑜伽五十云名無礙智三摩地是其
菩薩學道所攝金剛喻定彼疏云此明因滿菩薩
位中最後位也此位亦名等覺今經欲顯開合無
礙故存其義不彰其名第十定經說此菩薩同三
世佛明是等覺言非數（去聲）能數（上聲）者始從一百洛
叉為一俱胝是中等數洛叉是萬俱胝是億已下
皆上等數法倍倍變之為俱胝俱胝為一阿庾多
乃至不可說即長行意言又積不可說以至十重校
量等者即偈中意一積不可說至不可說（偈云不可言說
不可說）二不可說劫中說不盡（充滿一切不可說不可言說諸劫中說不
可說不可盡）三上不可說一一是一剎皆碎為塵（不可言說
諸佛剎皆悉碎末為微塵）四前一一塵皆有不可說剎（一塵中剎不可
說如一一切皆如是）五將前諸塵中剎一念遍碎為塵（此不可說
諸佛剎一念碎塵不可說）六念念碎塵復盡多劫（念念碎塵亦復然盡不可
說劫恒爾）七前所碎塵復有多剎（此塵有剎不可說）八即此多
剎復碎為塵（此剎為塵說更難）九以多算數經於多劫數
上諸塵（以不可說算數法不可說劫如是數）十以是諸塵數劫一一
劫復各有十萬箇不可說劫（以此諸塵數諸劫一塵十萬不可說）言
校量下經偈云爾劫稱讚一普賢無能盡其功德
量於一微細毛端處有不說諸普賢一切毛端悉
亦爾如是乃至遍法界疏云略舉三重一將上諸
劫讚一普賢之德不盡二況一塵中有多普賢三
況遍法界塵皆有多矣若不以稱性之心思之心
或狂亂等覺尚爾況佛德耶言阿僧祇為大數之
首者阿僧祇此云無數為十大數之首所謂無數
無量無邊無等不可數不可稱不可思不可量不
可說不可說不可說言念劫圓融下即是僧祇所
數之法上二句約時即當後壽量品下二句約處
即當後住處品言以劫為日者謂經中以前剎之
劫為後剎之日故後後倍前也言上就實說下即
指上塵剎該攝等也。
鈔即十門出現者一總明出現之法二身業三語
業四意業五境界六所行行七成菩提八轉法輪
九般涅槃十見聞親近此上皆有出現二字十門
皆從性起舉一全收故云圓融。▲鈔近望上文者
即上第八會托法進修成行分也言遠取諸會者
信即第一會舉果勸樂生信分也解即第二會至
第七會修因契果生解分行即第八會托法進修
成行分言依人證入者即第四依人證入成德分
也此但總科一經始末大意以為四分若就行人
隨其品會皆容信解行證具缺隨根固難詳議。▲
鈔頓漸該羅者在文則本會唯頓末會則漸圓根
尅證頓漸混融亦不礙頓漸殊分披文之次無迷
玄旨使即心修證頓漸無在故法界品疏云夫圓
滿教海攝法無遺頓漸該羅本末交映人法融會
貴在弘通故非頓無以顯圓非漸無以階進非本
無以垂末非末無以顯本非人無以證法非法無
以成人故前明不異漸之頓多門而眾人同契後
明不異頓之漸一人而歷位圓修前則不異末之
本雖卷而恒舒後則不異本之末雖舒而恒卷本
末無礙同入法界又略以束云末會歸菩提場則
<pb n="440"/>
十會圓明言自此略畢者良以具本既末流於東
夏故且云略畢也。

華嚴懸談會玄記卷第三十七

音釋
內（音南入聲）。衿（居吟切衣小帶也叉巨金切衣結）。揆（求癸切度也）。僅（渠鎮切餘也纔
也劣也少也）。襵（之涉切曲也）。吮（徂兗切欶也）。

<sarticle>華嚴懸談會玄記卷第三十八</sarticle>
蒼山再光寺比丘　普瑞集
疏兜沙經一卷是名號品者後漢中平年月支國沙
門支讖於洛陽譯菩薩本業經一卷是淨行品者以
一名淨行品經吳黃帝年月支國優婆塞支謙譯只
有長行無偈小十住經一卷是十住品者然此經并
下大十住經四卷備撿諸家藏目并華嚴傳記皆無
大小之言唯探玄記作大小之別今清涼依之此是
賢首欲揀地住之別故加之大小之言非譯經本題
有也何則如小十住經諸譯不同一西晉沙門竺法
護譯一卷名菩薩十住經此師又譯一卷名大方廣
菩薩十地經亦云菩薩十地經（即十住品）二元魏延興沙
門吉伽夜譯一卷名大方廣菩薩十地經三東晉安
帝世北天竺三藏佛䭾䟦陀羅譯一卷名菩薩十住
經（上皆依大周刊定目錄）華嚴傳文云東晉西域沙門祇多密
譯一卷名菩薩十住經已上諸譯並不云小也開元
目錄唯收二譯一名菩薩十住行道品經一卷一名
菩薩十住經一卷其大十住經四卷即後秦羅什共
罽賓三藏佛陀耶舍秦言覺明譯名十住經亦不云
大也漸備一切智德經四卷者諸目錄皆云五卷今
藏中依開元錄亦五卷纂靈記亦云五卷此依探玄
故云四卷也是西晉元康七年月支國沙門曇摩羅
晉言法護譯言等目菩薩所問三昧經即空法護譯
無邊功德經一卷具云顯無邊佛土功德經唐奘三
藏譯如來性起微密藏經有譯云大方廣如來性起
經今名上亦有大方廣字此略也即西晉元康年譯
二譯並不出譯人名度世經六卷即西晉竺法護譯
摩伽經三卷即西秦沙門堅公譯（或云西晉沙門）又云曹魏
安法賢譯又北涼曇無讖譯又北涼曇無讖譯一卷
與法賢譯本廣略有異皆法界品不足也然一疏所
列會釋本經並依探玄說也大周目錄總有三十六
經皆是支流開元目錄只收二十四經此支流相兼
故有三十六二十四爾。
鈔支即支流下釋總章名支類二字先釋支字為
分流字屬支為派亦即分流名流支即是流名為
支流言類即流類下釋類字流字屬類即相似義
亦流亦類名為流類言小十住下即比觀之慧住
於深理大即契證無住住故具依止出生等義或
復名地。
鈔故地影像中者以十地品有十分一序分二三
昧分三加分四起分五本分六請分七說分八地
影像分九地利益分十重顯分今即第八地影像
分也中有四喻今鈔略於山喻並如前可知。
疏修慈經等者三本皆有大方廣佛華嚴字下有分
字此中略也並是于闐國三藏提雲般若譯探玄記
云近於神都共于闐三藏翻華嚴修慈分一卷不思
議境界分一卷金剛鬘分十卷翻未成三藏亡沒（今藏
中只收上二分其金剛鬘分翻未足故諸目錄及纂靈記皆不收入也）今現於神都更
得于闐國所進華嚴五萬頌本并三藏至神都現譯
（此是實叉難陀）其慈恩寺梵本與舊本並同無異新來梵本
品會及文句有小不同明此大經數本故也此並大
經支流隨品分說（據此則古德既謂大經支流則知探玄不將為流類也）。
疏餘如纂靈記者傳云大方廣華嚴入如來不思議
境界經一卷（或無大方廣字是隋北天竺三藏闍那崛多隋言智德譯）度諸佛境
<pb n="441"/>
界智嚴經一卷（梁扶南沙門僧伽婆羅此云僧鎧譯）度諸佛境界智光
嚴經一卷（失譯）大方廣入如來不思議境界經二卷（大周
實叉難陀譯）上四經同本異譯並云普光法堂說大方廣
佛華嚴佛境界分一卷（唐載初年于闐三藏提雲般若譯）大方廣佛
境界經一卷（大周于闐三藏實叉難陀譯）上二經同本異譯並是
樹下說大方廣普賢所說經一卷（說佛身內不可說世界事大周三藏
實叉難陀譯）大方廣佛華嚴修慈分經一卷（唐載初年提雲般若譯）
右已上不思議境界等經現本華嚴內雖無此等品
然梵本並皆具固是此經別行品會為梵本不題品
次不編入大部（上皆傳記文）。
鈔古德見今經所無等者出古意也然古德不分
支流支類如前探玄及傳記之中皆唯支流義故
此或依新修略疏判為流類也或依前傳記中云
為梵品不題品次不編入大部是亦將為流類也
言本部下清涼意云全部經本來此既其未盡修
慈分等或是此經分流別行本部來未盡者復何
可定判為流類具本到此有之如何和會有判為
別行具本到此或無云何成立故疏遂致或言多
聞缺疑者論語為政篇云多聞缺疑慎言其餘則
寡尤彼疏云雖博學多聞疑則缺之猶須慎其餘
不疑者則少過也今用上句之意意云此既未決
應缺之而不言也無定斷之詞為不言耳。
疏一龍樹既得下華嚴傳具云波羅頗多三藏云西
國相傳龍樹從龍宮將經出已遂造大不思議論亦
十萬頌以釋此經既冥機未啟不測其指歸也十住
毗婆沙論一十六卷龍樹所造釋十地品義後秦耶
舍三藏口誦其文共羅什法師譯出釋十地品內第
二地餘文以耶舍不誦遂闕解釋相傳其論是大不
思議論中一分也（又有十住論十卷亦龍樹造後秦弘始年中羅什法師<bz>〔釋〕</bz>。
疏二世親下華嚴傳云婆藪槃豆菩薩此云天親於
山中釋十地品疊本經文依次消釋菩薩初造論成
（云云如下地震光流）至後魏有北天竺三藏菩提流支魏云覽
希來此翻譯初譯之日宣武皇帝親自筆授一日又
云中天竺三藏勒那摩提魏云寶意來此共流支於
洛水南北各譯一本其後僧統慧光請二賢對詳校
同異參成一本又別傳云天親造華嚴經論既未獲
具本此十地或曰隨得翻之又云無著菩薩往兜率
彌勒菩薩教以華嚴等經自彼宣流亦其力也仍問
西來三藏梵僧皆云金剛軍菩薩十地釋論有一萬
二千頌翻前可成三十餘卷又堅慧菩薩亦造略釋
並未傳此土于闐國現有其本實叉難陀曰以附信
索如得亦擬翻出又瑜伽菩薩地中住品內廣寫此
經十地品文次第兼釋良以此經三賢十聖位分最
廣既為諸部之龜鏡是以造釋者非一耳（天台以瑜伽論謂釋
華嚴經因此也）。
鈔並如纂靈記者劉謙之本是閹官但三七日精
誠感應造論六百卷華嚴傳引事判云隨淨影寺
慧遠法師晚年造此經疏至迴向品忽覺心痛視
之乃見當心毛孔流血外見又夢持鎌登山次第
芟剪至半山力竭不能復起覺已謂門人曰吾夢
此疏必不成於是乃止又拍州休法師聽華嚴五
十餘遍研諷文理轉加昏漠乃自諭曰斯聞上聖
至言豈下凡所憶度哉詳二賢博贍宏富振古罕
儔於此陶挺莫能窮照而謙之尋閱未盡數旬注
茲鴻論何其恠也蓋是大聖冥傳不足多恠。▲鈔
不言清涼下多分是隨太原一方之人欲美其自
處故取太原懸瓮山而明之況傳中所明經歷數
處者謂清涼寺懸甕山高巖寺并洛陽東栢堂徽
音殿式軌殿樓上首尾五年方足百卷。
疏第八傳譯感通者賢首華嚴三昧觀云一自有眾
生無識懸捨聖言師自愚心復隨邪友違教修行巧
偽誑惑此為惡人也二有亦背聖教以質直心謂為
出要勤苦修行竟無所益此上二人俱捨聖教不依
<pb n="442"/>
義理三唯誦聖言不解義意依傍聖教惟求名利違
自所誦亦為惡人四唯逐文句不知義理但以真心
讀誦雖無巧偽亦無所益此上二人俱不捨教不得
義理上四皆不可依五讀誦聖教分知解行多讀文
句少有修行六廣尋聖教遍知解行漸略聖言取義
專修七受持得意唯在修行不復尋言八尋教得旨
知一切法無不稱性是故於教亦不待捨即此言教
稱性約教修行九常持稱性之言不捨不著恒觀絕
言之理不棄不滯此上五門猶未究竟十尋教得實
教理無礙常觀理而不礙持教常持教而不礙觀空
此則教理俱融合為一觀方名究竟又得旨忘詮故
不可守忘詮由教故不可捨依法修學感應實繁。
鈔迦維摩羅衛國人者問即中天竺國也何故疏
中言北天竺耶答准纂靈記云本迦維羅國人祖
父達磨提婆（此云法天）商旅於北天竺國因以居焉父
名達磨修耶利（此云法日）賢三歲而孤等鈔言本處疏
云現居故無違也言甘露飯王之苗裔者是佛叔
父之苗裔也少而無父曰孤外氏即母家從祖者
或伯叔也聰敏者事無再告無幽不徹也沙彌此
云求寂言同學下纂靈記云年十七與同學數人
俱以誦習為業眾皆用功一月賢以一日當之其
師嘆曰賢一日敵三十夫矣言及受具下速解窮
微絲交曰綜即文義綺互咸通達故少小之時習
禪明律之聲名已播言甞與同學下記具云甞與
同學僧伽達多共遊罽賓國同處積年達多雖伏
其才敏而不惻其深至達多甞密室中閑戶坐禪
忽見賢來驚問何來答云蹔欲兜率致敬彌勒故
來奉辭言終便失所在爾後達多屢見神變深加
誠敬秪問所證知其已證等探玄記云大乘三果
菩薩禪師（莊嚴論云初地預流八地一來十地不還佛地羅漢菩薩四果希有諸大乘師
言得果者多是此果也）會遇也罽賓梵語或云惡名國或云
毳布國或云阿誰入（昔此國為大龍池人莫敢近後有一羅漢從龍乞一容膝
之地時龍許之而羅漢變身漸大膝滿龍池龍以言信便捨而去其後水乾遂令百姓建國眾人咸言非
聖人力阿誰得入故為名也）言交趾者山海經云交脛國人脚
脛曲戾相交則以謂交趾言附舶（音白海中大舡）海行等
者傳云經一島下賢以手指山曰可止於此舶主
曰客行惜日謂風難遇不可停也行二百餘里忽
風轉吹舶還向島下眾人方悟其神咸師事之聽
其進止後遇便風同侶皆發賢曰不可動舶主乃
止既而有先發者一時覆敗後於闇夜之中忽令
眾舶俱發無肯從者賢自起收纜一舶獨發俄爾
賊至留者悉被抄害頃之至青州東萊郡（上即備經危險）
聞什師在長安即往從之秦弘始十年四月也什
大欣悅共論法相振發玄微多所悟益因謂什曰
君所釋不出人意而致高名何耶什曰吾年老故
爾何必能稱美談什每有疑義必共咨决秦太子
泓欲聞賢說法乃要命羣僧集論東宮羅什與賢
數番往復（若華嚴傳云文多不載今當具引之）什問曰法云何空答
眾微成色色無自性故雖色常空又問既以極微
破色空復云何破微答曰羣師或破折一微我意
謂不爾又問微是常耶答以一微故眾微空以眾
微故一微空時寶雲譯出此語不解其意道俗咸
謂賢之所計微塵是常餘日長安學僧復請更釋
賢曰夫法不自生緣會故生一微故有眾微微無
自性則為空矣寧可言不破一微而不空乎此是
問答之大意也秦主姚興專志求佛供養三千餘
僧並往來宮闕盛修人事唯賢守靜不與眾同後
語弟子云我昨見本鄉有五舶俱發而弟子傳告
外人關中僧咸以為顯異惑眾又賢在長安大弘
禪業四方樂靜者並聞風而至但染學有淺深得
有濃淡澆偽之徒因而詭猾有一子因少觀行自
言得阿那含果賢未即驗問遂致流言大被謗黷
將有不測之禍於是徒眾咸藏名潛去或踰墻夜
<pb n="443"/>
走半日之中眾散殆盡賢乃夷然不以介意時舊
僧僧䂮道恒等謂賢曰佛尚不聽己所得先言五
舶將至虗而無實又門徒誰惑互起同異既於律
有違理不同止宜可時去勿得停留賢曰我身若
流萍去留甚易但懷抱未伸以為慨然耳於是與
弟子慧觀四十餘人俱發神志從容初無異色識
真之眾咸共歎惜黑白送者千有餘人姚興聞去
悵恨乃謂道恒曰佛賢沙門脇道來遊欲宣遺教
緘言未吐良用深慨豈可以一言之咎令萬夫無
道因敕令追之賢乃報使曰誠知恩旨無預聞命
（胡幽貞傳云集京城僧眾作法羯磨而擯棄三藏即攝衣鉢昇虗空現諸神變騰身坐飛南往如鳥翔空
舉眾諤悔不可復追又敘前論義云姚興與三藏於東宮持論座下學士有三千餘人釋有生肇融獻等
儒有謝靈運費長房等皆莫敢舉問什公乃抗聲問曰云云今謂以費長房與靈運為同時非也長房本
是隋朝隔宋齊梁陳等數代故不同時又靈運是晉人不在秦國也故以賢首傳說為正也）於
是率侶霄征南詣廬岳沙門慧遠久服風名聞至
忻喜若舊遠以賢之被擯過由門人若懸記五舶
上說在同意亦律無犯乃遠弟子曇邕致書姚主
及關中僧眾解其擯事遠乃請出禪教諸經賢志
在遊化居無求安停止歲許復西適江陵遇外國
舶至既而訊訪果是天竺五舶先所見有傾境士
庶竟來禮事其有奉施悉皆不受持鉢分衛不問
豪賤陳郡袁豹為宋武帝太尉長史宋武南討劉
毅隨府屆于江陵賢將弟子慧觀詣豹乞食豹素
不敬信待之甚薄未飽辭退豹曰似未足且復少
留賢曰檀越施心有限故令所設已罄豹即呼左
右益飯飯果盡豹太慚即問慧觀曰此沙門何如
人觀曰德量高邈非凡所測豹深嘆異以啟太尉
請與相見甚崇敬之資供備至俄而太尉還都便
請俱歸安止道場寺先是沙門支法領於于闐（前鈔
云遮拘盤國者即于闐之小國已得華嚴前分三萬六千偈未有
宣譯義熈十四年（云云如鈔）然鈔既云謝司空寺即道
場寺從檀越呼之驗知寺名正名道場寺以時人
從檀越呼皆云謝司空寺疏順俗易見故云爾也
又探玄記云有晉沙門支法領從于闐國得三萬
六千偈經并請得北天竺大乘三果菩薩僧名佛
陀䟦羅等胡幽貞傳亦作此說據今鈔并僧傳與
賢首華嚴傳等皆云智嚴請得佛賢先是支法領
請經歸國則法領先請經於于闐後智儼請佛賢
於罽賓佛賢出關後方譯耳應以今鈔與僧傳為
正探玄雖云并請佛賢應是不欲繁敘因帶而言
胡幽貞本此是而說因致失緒以諸僧史并釋教
錄皆同今鈔故可知也言餘廣如傳者具如上指
而智嚴者開元釋教錄云智嚴西涼州人入西域
從佛陀先受禪法請佛賢歸止長安橫為秦僧所
擯嚴與西來徒眾分散出關而嚴未出家時甞受
五戒有所虧犯後入道受具常疑不得戒每以為
懼積年禪觀而不能自了遂便泛海重到天竺咨
諸明達值羅漢比丘具以事問羅漢不敢判決乃
為入定往兜率啟彌勒曰得戒嚴大喜步歸至罽
賓無疾而卒時年七十八彼國凡聖燒身各處欲
移屍向凡墓地而屍重不起改向聖墓飄然自輕
嚴弟子智明智遠故從西域來報此徵俱還外國
以此推嚴信是得道人也。
鈔業公未詳下以首製旨歸創意弘藏故兼敘之
風格秀整者風彩格式秀發齊整言學無常師者
論語云夫子焉不學而亦何常師之有司者主也
南方為明正之義[鬱-山+止]者盛也遑及也淹滯也以其
草創未即及其盡美或歲月淹久少見其本。
鈔八俊之二者八俊即道生僧肇道融慧叡景影
慧嚴慧觀道憑也言備於僧史者僧史云慧嚴姓
范氏豫州人年十二為生博曉詩書十六出家又
精鍊佛理迄甫立年學洞羣藉風聲四遠化洽殊
[邱-丘+(看-目)]聞什公在關復從受學訪正音義多所異聞後
<pb n="444"/>
還京師止東安寺宋高祖素所知重高祖伐長安
遂請同行後著無生滅論及老子略注等東海何
承天以博物著名乃問嚴佛國將用何曆嚴曰天
竺夏至之日方中無影所以天中於五行土德色
尚黃數尚五八寸為一尺十兩當此十二兩建辰
之月為歲首及討覈分至推校薄蝕顧步光影其
法甚詳宿度年紀咸有條例承天無所措難後婆
利國人來果同嚴說後與謝靈運等治涅槃南本
經（如前已說春秋八十有一即宋元嘉二十年卒於東
安寺帝詔曰嚴法師器識淵遠學道之匠奄爾遷
昇痛悼于懷可給錢五萬帛五十疋為文帝見重
如此言慧觀者姓崔氏清河人十歲便以博見馳
名弱年出家遊方受業晚適廬山又咨稟慧遠聞
什公入關乃自南徂北方訪覈異同詳辯新舊風
神秀雅思入玄微時人稱之曰通情則生融上首
精難則觀肇第一著法華宗要序以簡什什曰善
男子所著論甚快君小却當遊江漢之間善以弘
通為務什亡後乃南適荊州州將司馬休之甚相
敬重於彼立高理寺使夫荊楚之民迴邪歸正者
十有半宋武南休之至江陵與觀相遇傾心待接
依然若舊因敕與西中郎遊即文帝也俄而遷亦
至道場寺觀妙善佛理深究老莊又精通十誦博
採諸部故求法問道日不空筵春秋七十有一著
辯宗論論頓漸修義及十喻序讚諸經序等皆傳
於世。▲鈔從檀越呼之者辨正論云檀者西域之
音此翻為施越者度也若能行檀當得越度生死
故云檀越。
疏大德道成律師薄塵法師者（應檢傳續入）大乘基法師
者傳云釋窺基字洪道姓蔚遲氏長安人也考諸宗
唐金吾將軍松州都督江由縣開國公鄂公則諸父
也基母裴氏夢掌月輪吞之寤而有孕及為兒時奘
師始因陌上見其眉目曰將家之種不謬哉或度為
弟子則吾法有寄矣復念在印土時計迴程吹就尼
犍子邊占得卦甚吉云師但東歸哲資生矣遂造北
門將軍微⿰言奉之出家父曰伊類麤悍那勝教詔奘曰
此之器度非將軍不生非某不識父雖然諾基亦強
拒激免再三拜以從命奮然抗聲聽我三事方誓出
家謂不斷情慾葷血過中食也奘先以欲勾牽後令
入佛智佯而肯焉行駕累載前之所欲故關輔語曰
三車和尚即貞元二十二年也然基自序云九歲丁
艱漸疎浮俗若然者三車之說乃原誣也年至十七
遂預緇林奉敕為奘師弟子學五竺語凡百犍度䟦
渠一覽無差年二十五應詔譯經造疏計可百本甞
謁道宣律師宣常有諸天侍者執事或告雜務彌日
基去方來宣恠之遲暮對曰適大乘菩薩在此善神
翼從者多我曹神道為他所制故爾春秋五十一卒
基齒有四十根不斷如玉是佛之一相凡今天下佛
寺圖形號曰百本疏主其符彩則項負玉枕面部宏
偉交手十指若印契焉復禮法師京兆人姓皇甫氏
少出家住興善寺性虗靜寡嗜慾遊心內典兼博儒
籍尤工賦詠善於著述佛流名士皆慕仰之。
鈔風儀溫雅下謂風彩形儀溫和清雅心神機巧
明朗疾逸負者擔也笈者（奇急切）風土記云笈謂學
士所以負書如冠箱而卑者也屬遇也占者視也
言龍象者中阿含云佛告鄔陀夷若沙門等從人
至天不以身語意害我說者是名龍象言賢首遂
與下將支法領梵本與日照梵本比對校勘果獲
所未有之文遂請譯新文以補舊闕言善知識者
離世間疏云未知善令知未識惡令識故益我為
友人皆友焉言復譯密嚴等經者纂靈記云更譯
密嚴等經論有十餘部合二十四卷見行於代垂
拱年中忽告門人曰吾當逝矣遂右脇而臥等武
三思者則天親屬封為梁王伽藍者具云僧伽羅
<pb n="445"/>
摩此云眾園。
疏實叉難陀等者開元釋教錄第九云沙門實叉難
陀唐云喜學于闐國人智度弘曠利物為心善大小
乘兼異學論天后明揚佛日敬重大乘以華嚴舊經
處會未備遠聞于闐有新梵本發使求訪并請譯人
實叉與經同臻帝闕以天后證聖元年乙未於東都
大內大徧空寺譯華嚴經天后親臨法座煥發序文
自運仙毫首題名品南印土沙門菩提留志沙門義
淨同宣梵本後付沙門復禮法藏等於佛授記寺譯
至聖曆二年己亥功畢又至久視元年庚子於三陽
宮內譯大乘入楞伽經及於西京清禪寺東都授記
寺譯文殊授記經前後總譯一十九部沙門波崙玄
軌等筆授沙門復禮等綴文沙門法寶弘景等證義
太子中舍賈膺福監護至長安四年實叉緣母老請
歸覲省表書再上方蒙允許敕御史霍嗣光送至于
闐後和帝龍興重輝佛日敕再徵召方屆帝城以景
龍二年造于茲土帝屈萬乘之尊親迎於開遠門外
景城緇侶備諸幢幡逆路導引仍裝飾青象令乘入
城敕於大薦福寺安置未遑翻譯遘疾淹留以景龍
九年十月十二日右脇疊足終于大薦福寺春秋五
十有九緇徒悲哽有詔聽依外國塟以十一月二日
於開遠門古外燃燈臺焚之薪盡火滅其舌猶存斯
是弘法之嘉瑞也至十二月二十三日本國門人悲
智敕使哥舒道元送其餘骸及斯靈舌還歸于闐起
塔供養後人復於焚屍之所起七層塔焉故鈔云具
如開元釋教錄第九者即上所引是也言四萬五千
頌者不問長行與偈但滿三十二字即為一頌言義
三藏者傳云義淨字文明姓張氏范陽人髫齓之時
落髮年十五萌志欲遊西域勤無棄時手不釋卷咸
亨二年三十有七方遂發足諸有聖迹畢得追尋經
二十五年歷三十餘國以天后證聖元年乙未仲夏
還至河洛得梵本經律論近四百部合五十萬頌金
剛座真容一軸舍利三百粒自天后久視迄于景雲
都翻出五十六部二百三十卷雖翻三藏而徧攻律
部先天二年卒春秋七十九法臘五十九然其傳度
經律與師抗衡比其著述淨多文性傳密呪最盡其
妙二三合聲爾時方曉言弘景禪師者傳云荊州玉
泉寺僧姓文氏當陽人也貞觀二年敕度聽習三藏
一聞能誦如說而行撰了順義論二卷攝正法論七
卷佛性論二卷先天元年九月二十五日卒于所住
寺春秋七十九言圓測法師者住西明寺稟性俊朗
奘三藏初譯唯識論基法師後隨撰義疏將成無何
西明寺測法師隔於閽者潛形密聽亦綴疏釋通奘
猶敷座方畢測於西明寺鳴椎集僧稱講斯論基聞
之慚居其後奘勉之曰測公雖造疏未達因明乃為
講陳那之論基大善三支縱橫立破述義命章前無
與比又請奘師為己講瑜伽還被測公私聽先講其
神悟類多如此言神英法師者（續檢傳入）法寶法師者即
奘三藏弟子奘譯婆沙論畢有疑情以非想見惑請
益之奘別加十六字入乎論中以遮難辭寶曰此二
句四句為梵本有無奘曰吾以義意酌情作耳寶曰
師豈以凡語增於聖言量乎奘曰斯言不行我知之
矣其慧辯若此其賢首如下復禮如上。
鈔證義譯文僧一十三人俗官五人者此不指釋
教錄也如前可知未詳何處說故言弘景有表者
其文在玄宗文類第一卷言帝於大徧空寺等者
序云[(奧-釆+米)-大+ㄎ]以證聖元年歲次乙未月律姑洗朔維戊
申以其十四日辛酉於徧空寺親授筆削敬譯斯
經等然如上引釋教錄云先於大徧空寺宣梵次
附復禮等於授記寺譯故也言七曜者即題七字
親題如七星垂象麗於日月星三光之明也言八
體者即書有八體一曰大篆二曰小篆三曰刻符
四曰蟲書五曰摹書六曰署書七曰父書八曰隷
<pb n="446"/>
書亦恐是書字有八法即八法成體如永字八畫
備於八法之體也一點為側二橫為勒三竪為弩
四挑為趯五左上為策六下為掠七右上為啄八
下為磔（陟格切）此為側者側也不得平直其筆一此
為勒勒如錐戞石不得臥筆亅此為竪竪牽為弩
不得太直直則無力丶此為挑為趯須存鋒勢而
出[孑-了]此為策斫筆背發而仰收丿此為掠筆鋒左
出而須和[白-日]此為啄次疾為之[乂-(必-心)]此為磔不得疾
而不得遲此八勢皆通一切字也以今云八體成
文若取前八體豈題篇字中有此多體故復存八
法成體也五義者即雜心經之五義或五教之義
及九會百城之旨序中皆彰矣。▲鈔先來擬往者
前云彼大功德尊願速還瞻覲故言令後見普賢
亦無因起者普賢表所證法界即出纏如來藏善
財再見文殊後方見普賢顯有智力證理故言故
今有之諸過皆離者一彌勒記言不虗二善財依
彌勒教三先來擬往今成昔願四具智照無二相
義五後見普賢亦有由矣。
鈔冥衛昭然下成上二譯等者冥衛謂幽冥之神
衛護也紆勞也曲也言然事即因講下釋難也問
親紆御筆應於講時感應何故入譯經之感耶答
有二義一則天云初譯之日等故云是講新譯之
經故署書也省（星字上聲）具狀云者后具解了狀說之
事故云省狀具云言斯乃如來下顯其徵瑞是如
來降迹以證此經之契符真理也豈朕庸常無德
之人敢當六種震動之應哉。
鈔三端妙聳者一文筆二武鋒三辯舌星劒者七
星之劒也西京雜記云高祖斬白蛇劒劒上有七
星珠九華玉以為飾雜廁五色琉璃為匣劒在室
中光影猶照於外又崔豹古今注云流星劒名也
魏文帝典論曰選茲良金命彼國工精而鍊之至
于百遍焠以清漳光似流星名曰飛景今唯取其
利義言廣說病源者世親別傳云天親執小乘故
不信大乘謂摩訶衍非是佛說無著恐第造論破
大乘故無著住丈夫國遣人往阿踰闍國（時世親在彼造
俱舍論等）報天親云我今疾篤汝可急來即還本國問
兄疾源兄曰我今心有重病病由汝生汝不信大
乘恒生毀謗以此惡業必永淪惡道我今愁苦命
將不全天親聞已驚懼即請兄解說兄即略說大
乘要義天親聰明即得悟知大乘理應過小即就
兄徧學大乘義如兄所解悉得通達始知小乘為
失若不信大乘無三乘果（云云斷舌等事）兄云汝欲滅此
罪當善巧解說大乘無著死後天親方造諸大乘
論等異部及外道論師聞法師名莫不畏伏於阿
踰闍國捨命年八十雖居凡地理實難思（上皆傳文）言
而得地動者纂靈記續云國王曰欲取聖果得否
答曰菩薩之心誓度一切吾嫌小果不取若欲取
者如將一塊土擲向虗空未落之間即得其主不
信世親捻土欲擲空中時有諸天空中現身頂禮
菩薩齊唱言菩薩發心為救一切豈為一人取於
小果唯願聖者哀愍我等不退大心其主聞已五
體投地禮拜辭退。▲鈔閹官者弘決志云閹者揜
也揜閉門也亦曰黃門黃者主中中謂聖人居天
下中而通理萬民主黃家之門亦黃昏閇門故曰
黃門言自歎刑餘者有本云形殘即殘缺。
鈔歲次大梁者一切經音義云大梁者爾雅云昴
（音卯西方星名）也案歲星臨昴則乙酉歲也言餘具如傳
者傳云至二年初徙居懸瓮山嵩巖寺時孝明帝
靈太后胡氏重道欽人指請就闕法師辭疾未赴
至夏首重命固請既辭不獲免延入東栢堂尋遷
式軌殿後居徽音殿緝論無輟至神龜元年夏詔
曰大法弘廣敷演待人修論法師靈辯德器淵雅
早傳令聞可延屈赴宣光殿講大品般若於是四
<pb n="447"/>
部交歡十方延慶講訖敕侍中太傅清河王元擇
安置　師式軌殿樓上准前修論夏則講華嚴冬
則講大品法師與弟子靈源候時緝綴忘寢與食
至神龜三年秋九月其功乃畢略經廣論凡一百
卷首尾五年成就十帙（故前云數處是也）後屬時舋法音
中歇法師息講全真避時養道以正光年正月八
日在融覺寺遷化年三十有六於是孝明皇帝敕
曰其論是此土菩薩所造付一切經藏即上目錄
分布流行弟子道泉靈源曇顯等慨先師之速逝
痛玄籍之將掩乃與清信君子敬寫淨本流布道
俗此論雖盛傳汾晉末流京洛長安碩德每有延
望永淳二年有至相寺沙門道賢及居士王玄爽
房玄齡等並業此經留心鑽仰遂結志同遊詣清
涼山祈禮文殊因至并州童子寺見此論本殷勤
同請方蒙傳授流布京洛等。
鈔後魏安豐郡等者纂靈記云元延明也准此二
人皆姓元王字誤書以二人並是祖宗英俊靈辯
之室家非謂王家宗室也言五香者攝瓶儀云栴
檀[鬱-山+止]金龍腦麝香香白芷也。▲鈔僧德圓餘如傳
說者傳云楮生三載香氣氛馥別造淨屋香泥壁
地結壇淨器浴具新衣匠人齋戒易服出入必與
漸熏香剝楮取皮浸以沉水護淨造紙畢歲方成
別築淨基更造新室乃至柱梁椽瓦並濯以香湯
每事嚴潔堂中別施方栢牙座周布香華上懸寶
葢垂諸玲珮雜以旒蘇白檀紫沉以為經按并充
筆管書生日受齋戒香湯三浴華冠淨服狀類天
人將入經室必夾路焚香唄先引之圓亦形服嚴
淨執爐恭導散華供養方乃書寫圓胡跪運想注
目傾心纔寫數行每字皆放光明照於一院舉眾
同見莫不思感久之方歇復有神人執戟現形警
衛圓與書生同見餘人則不覩焉又有青衣梵童
無何而至手執天華忽伸供養前後靈感雜沓相
仍迄經二歲書寫方畢盛以香函置諸寶帳安彼
淨堂每伸頂謁後因轉讀函發異光至於嚴潔敬
絕今古此經遞授於今五代有清淨轉讀者時亦
靈應昭然其經今在西大原賢首法師處守護供
養又復有修德禪師亦種楮等事與此相類如傳
云唐定州中山修德者不知氏族苦節成性守道
山林以華嚴起信安心結業於永徽四年發心抄
寫故別為淨院植楮樹凡歷三年兼之華嚴灌以
香水潔淨造紙復別築淨臺於上起屋召善書人
溈州王恭別院齋戒洗浴淨衣焚香布華懸諸幡
蓋禮經懺悔方昇座焉下筆含香舉筆吐氣每日
恒然然禪師猶日入淨室運想每寫一卷施縑十
疋一部總六百縑而盡竭志誠並皆不受纔寫經
畢俄從募化德以經成設齋慶之大眾集已德於
眾前燒香散華發弘誓願纔開經藏放大光明周
七十餘里照定州城城中士女普皆同見中山齋
眾投身宛轉悲哽懺悔准上二傳須知若造經像
理應淨潔若能精至如此感應實繁佛在金棺敬
福經像主若云顧匠真是天魔若喫酒肉五辛雖
造經像數如塵沙其福甚少劫燒不入龍宮不敬
之罪死入死獄不如不造。
鈔鄧元爽者更有雍州萬年縣人康阿（姓也）祿山（名也）
以調露二年五月一日（高宗年代）入冥見東市賣藥人
何容師為在生煑雞子故與七百人入鑊湯地獄
容師遂囑祿山曰吾弟四子行證稍有仁慈君為
語之令寫華嚴經一部若寫此經七百人皆得解
脫矣祿山既放還往東市賣藥何家以容師之言
具告行證證大悲感遂於西太原寺賢首法師處
請華嚴經令人書寫初寫之夕合家夢其父來喜
暢無已至永隆元年八月莊嚴周畢請僧齋慶會
中乃見容師等七百鬼從並來齋處禮敬三寶周
<pb n="448"/>
跪僧前懺悔受戒事畢而去。
鈔僧法誠等者傳具云姓樊氏雍州萬年縣人也
幼年出家以誦華嚴經為業因遇慧超禪師隱居
藍谷高山遂屏囂煩披誠請益後於寺南嶺造華
嚴堂（云云如鈔）鈔悟乃隨往等者纂靈記云悟乃嚴整
衣鉢相與而去悟問所之答云弟子是山神宅居
巖壑請師勿恠遂與躡跡而進神曰師受持華嚴
得神通未答曰未神即捧僧以騰空俄至所居忽
見綺宇華堂廣博嚴麗庭羅珍饌擬供千人將至
齋時處悟高座悟曰更有餘僧否神曰大有須臾
當至悟曰貧道夏臘既卑不應此座神曰師受持
華嚴理宜尊勝俄見異僧執錫持鉢飛空降趾數
過五百不知何從悟驚起欲禮眾僧止之曰請勿
起動師既受持華嚴即是我等所尊敬處各自默
然食訖飛空而去莫測所之悟告神曰幸願檀越
垂示來途其神庭中有十餘小兒狀可三歲露形
遊戲神語童曰汝等一人供侍法師諸童相推踟
蹰未進神厲聲呼之一童便即依命謂悟曰請師
開口既視口中乃云師大有病童遂取手爪上垢
投僧口內須臾復云更開口見已言曰師病略盡
即躍身飛入口中童果是藥精悟遂獲神通神曰
勞師降重更無厚供以此輕酬幸無見責悟曰慚
愧於是執別飛騰雲際經三舊處跏坐空中遙語
同侶曰余華嚴經力蒙致仙藥神仙位別不可同
居共住多時幸施歡喜當來之世相見佛前於是
凌空渺然遠逝其所誦本亦隨同往莫知所在。
鈔煥如臨鏡下傳正云夢普賢指授因忽誦得其
文始終如鏡然更有汾州抱腹嵓一沙門名慧永
於塔中頂戴此經三年之後文義俱曉時即號此
塔為華嚴塔也。▲鈔樊玄智下言弱歲者集玄云
十五已下謂之弱歲言前後數百粒者傳云舍利
數百粒隨身供養或分施諸人名山勝地無遠必
造後因遊止坊州赤沙鄉村北谷有山去村三里
於中有石窟覺道者所智止其中二十四載晝誦
華嚴夜修禪觀優游卒歲以此為恒誦經之際每
有雜類鳥獸咸萃林中寂然無聲以聽音響豹虎
猛獸時亦馴伏甞為惡人劫奪推墜岩下雖懸嵓
百仞宛然無損至永淳元年人見龕內光恠往觀
之乃居士之從遷化眾共出之光乃隨滅焚屍起
塔時年七十六。▲鈔逆旅者顯用記云逆迎也關
東呼逆關西呼迎旅謂覉旅客之別名即客店也
勃者卒也抱者持也。▲鈔昇天止修羅下屢者數
也䘏者挫也屈者勞也勍者強也言須臾送歸者
傳中止修羅陣竟諸天咸曰任師所願我當與之
沙彌云我不求餘願唯求無上菩提諸天謝曰如
師大願誠非我力未審法師更求何事答云餘非
所願也凡經少時遂即送歸衣染天香終身不絕
其數載右脇而臥無疾而終自云得生淨佛國土
永昌元年二月四日于闐三藏因陀羅波若在神
都魏國東寺親與賢首說之。
鈔即解脫和尚下言詢求定捨者詢問求學禪定
所捨之心謂昏沉掉舉等也未幾者非久也言請
證此心者祈請諸佛證盟此悟心也言餘廣如傳
及或是大聖化身等者傳具云聞空中焚香偈已
彌加勇猛自爾之後證入愈深高山景行是焉攸
屬於是遠近輻輳請益如流咨承教誨乃盈三百
既而大樹爰集有待成勞仍策茲四眾俱令一食
其房宇匾隘露坐者多遂使瓶鉢繩床映滿山谷
脫循循善誘隨事指揮務改其所滯略無常准故
遊門之伍莫不窺其庭奧也然足不出寺五十年
學成禪業者將逾八百自後希風景賴波瀾復過
乎數倍矣又恒岳之西清涼東南俗名之大黑山
有清信女先來目盲常獨在山中坐禪恒州道俗
<pb n="449"/>
每六齋日齎香華珍味來就供養文殊師利於正
食時忽聞空中曰五臺佛光山內文殊師利菩薩
在此教化汝可往彼必得悟道眾並聞莫不傾駭
則依空告馳往佛光其間險阻二百餘里盲女抗
手先登初無引示脫見之驚起即授深宗據斯言
說或大聖之權耳及將命終知己諸德經宵疑別
夜有大蟲至脫恒以飲泉悲號良久別明日中如
常剃落禮拜眾僧訖還本禪房端然坐化時年八
十一貞觀十六年也道俗哀慟若喪所天即於寺
內鑿龕而處龕面西南向咫尺雙扉至今觀之儼
如生也。
鈔道英其行跡多亦廣如傳說者於栢梯寺修止
觀已後在京師住勝光寺從曇遷法師聽採攝論
遷特賞異之聽講之暇常供僧役因事呈理既以
調心常云余瞑目坐禪如有所詣及開目後還合
常識故於事務遊觀役心使空有無滯耳然其常
坐開目如線動逾信宿初無頓𥇒後入禪定稍程
異跡常任直歲與人爭地忽現廛尸氣絕色變俄
欲胮脹歸心啟悔乃言笑如常又坐池六宿臥雪
三夕唯言火炙土坌誠難測也一日講起信論至
真如門奄然不語恠近觀之氣絕身冷眾知滅想
即而任之經于累宿方從定起又曾亢旱（云云如鈔）及
將終索求剃髮還坐披以大衣告門人曰無常至
也不可自欺即令誦此經賢首偈至于屬纊令侍
人稱佛奄然神逝貞觀十年九月也春秋八十初
將終感羣鳥數萬悲鳴房宇青衣二童執華而入
紫色如光從英身出騰𦦨數丈及明霧結周二十
里人物失色三日方歇晉州行化之侶聞變頓赴
如喪重親又感所乘之牛吼鳴淚流不息斷絕水
草經于七日將欲藏殮纔下一钁地忽大震周十
五里皆大駭怖又感白蟻兩道遠屬龕柩白鳥二
頭翔鳴隨送至于龕所詳英道開物悟慧解人神
故得靈相氛氳存亡總萃不負身世誠斯人乎。
鈔靈幹等者傳後云大業三年置大禪定寺有敕
擢為道場上坐僧徒一盛匡救有功至八年正月
二十九日卒於寺春秋七十有八及塟於終南之
陰。
鈔求那䟦陀下五明者一聲明二醫方明三工巧
明四呪明五因明此唯世間法故後崇佛法下方
學佛法也言餘如傳說者傳復云元嘉末譙王屢
有恠夢䟦陀答曰京師將有禍亂未及一年元凶
搆逆至若丞相陰謀預陳三諫之略世祖遙望懸
知一在其中策杖江中神童忽至焚香樓下山鬼
自移登御座而齊高居釣臺而極物若斯盛德未
暇詳舉而自幼以來恒執香爐未甞輟手每食輟
分施飛鳥烏或馴之集手而食至太始四年正月
覺體不愈使與太宗及公卿等告別臨終之日延
佇而望之見天華聖像滿中遂卒春秋七十有五
太宗深加痛惜慰贈甚厚公卿會塟榮哀備焉。
鈔此云寶意下言持笏者一名手板品官所執釋
名笏忽也有事書其上以備忽忘也都講者僧史
云敷宣之士擊發之由非旁人而啟端難在座而
孤起昔支遁講維摩許詢為都講許一問眾謂支
無以答一義眾許無以難如是問答連環不盡是
知都講實難其人今之都講乃是舉唱經文蓋是
像古之都講耳言焚香者應侍者之職也維那者
具正應云羯摩陀那此云授事意以眾事指授於
人也亦云知事亦云悅眾謂知其事而悅其眾也
言梵唄者具云梵唄梵摩此云靜止具云匿唄正
云婆師此翻讚嘆十誦律云億耳（人名）作三契聲以
讚佛雖哀不傷雖樂不淫和故為法樂也。
鈔杜順事迹頗多者准傳記云姓杜氏雍州（即西京京
兆府）萬年縣人也（西京郭下兩縣謂萬年長安今和尚本住啟夏門外數里杜光村屬
<pb n="450"/>
萬年縣界杜光村即杜陵也）和尚纔生三日有一嬭母自來求
乳養滿三月其母騰空而去孩童之時常於宅後
塚上為眾說法聞者皆悟大乘至今說法塚見在
十五代兄行營十萬軍眾柴水無備請獨知柴水
取水一擔三軍備足取柴一擔眾使有餘於一夜
中潛取十萬人垢膩衣服洗濯悉徧不令眾知乃
不舉鋒刃獨降賊軍便退將士不傷不樂官榮請
歸養親至年十八於魏禪師處而求出家（即因聖寺彌禪
師也彌俗姓魏故云魏禪師）時感地動禪師親與落髮忽有地
神捧盤承之禪師嘆曰釋迦如此豈非聖人乎後
行化慶州使君闇請須臾便去復有五百貧人相
隨赴會使君慮供不備和尚曰但心平等無有不
辦及齋了其五百貧人化為菩薩羅漢空中而去
有張弘暢者家畜牛馬性極弊惡人皆患之賣無
僦者和尚示語慈善如有聞從是已後更為觝齧
甞引眾驪山夏中棲靜地多蟲蟻無因種菜和尚
恐有損害就地指示令蟲移徙不久就視如其分
齊恰無蟲焉和尚時患腫膿潰外流人皆有敬而
吮者或有以帛拭者尋即瘥愈餘膿發香流氣難
比拭帛猶在香氣不歇三原縣人曰薩埵者生來
患聾又張蘇者亦患生瘂和尚來與共語遂如常
人永即痊復武功縣僧毒龍所魅眾請和尚救之
即端對坐龍遂託病僧言禪師既來義無久住極
相勞撓尋即釋然故使遠近瘴癘淫邪所惱者無
不投造和尚不施餘術坐而對之無不差者由是
神樹龍廟見即焚除巫覡所事躬為屏當和尚因
行南野將度黃渠其水泛漲至而流斷纔及上岸
宛爾如初甞赴齋請齋主抱一孩兒欲乞長命云
前後數子皆不宜育今特修齋和尚加持乞與長
壽和尚熟視曰此汝冤家也齋了與汝懺悔齋餘
令抱孩子至於河邊和尚遂拋子入水夫妻啼泣
尤滯和尚曰汝子不失即時以手一指其孩子化
為六尺丈夫立於波間責之曰汝前生殺我取我
金帛推我溺水不因和尚與我解冤誓不相赦和
尚甞將鞋履一䩫置於市門三日不失人問其故
和尚曰吾從無量劫來不盜他人一錢報應如此
於是為盜者悉悔過易心於終南山集華嚴所詮
之義作法界觀文既已成就聚火焚燒契合聖心
一字無損時感海會菩薩現身讚歎同伸供養和
同篤性綿密情兼慈愛道俗貴賤皆事邀請於毀
讚二途未甞採錄所以感通幽顯聲聞朝野太宗
皇帝仰其神異請師入內皇帝親迎帝問師曰朕
甞寒熱所苦久而不愈聞師神力何以蠲徐師曰
聖德御宇妖何能為但平治蒼生普伸大赦聖體
必愈帝納師言擇日御按大赦天下帝疾遂愈於
賜大師號為帝心禪師王族及以懿臣歸心請戒
以貞觀十四年無疾坐脫於南郊義善寺春秋八
十有四又重立[石*((白-日+田)/廾)]文云其年於十月二十五日入
內辭太宗皇帝昇太階殿隱化於御床留大內供
養七日同座送于樊川北原鑿埪處之即今會聖
院京邑同嗟製服亘野面色不變經月愈鮮安坐
三周身體不散至今骨鎻猶在靈異時聞皇帝歸
心王臣敬奉每年十月二十五日埪所設會即華
嚴埪是也又無盡燈記云有一門人師未終前告
假師問將何往僧曰欲暫往五峯禮文殊去師微
笑曰汝必欲去吾有一偈可助汝行色當消息之
偈曰遊子漫波波臺山禮土坡文殊秪者是何處
覓彌陀僧不喻旨遂去至臺山遇老士問子何來
僧曰禮文殊來士曰文殊今不在山子來何益僧
曰文殊今在何所士曰在長安教化眾生去也僧
曰某是長安人今長安誰為文殊士曰杜順和尚
乃文殊耳僧聞聳然失聲曰杜順是我師也奄忽
中老士乃失僧審所告不妄兼道而迴至滻水水
<pb n="451"/>
忽瀑漲凡三日方濟到寺和尚昨日已化矣以此
方知是文殊應身也。
鈔即藏和尚下愈者悅也能竭其力者論語曰事
父母能竭其力自是伏膺下自從也是此也伏俯
也膺[(曷-曰)/月]也意云從此之後申弟子之禮乃深入華
嚴無盡之玄旨言餘如別傳者若崔志遠傳甚詳
未見其本若纂靈記即今鈔引三度光者是其餘
云及儼將去世賢首尚居俗服儼語諸德曰此賢
者蓋無師自悟願假餘光共成佛事大興華嚴其
唯此人至咸亨中諸德連狀以聞因之削染未進
具戒奉敕於太原寺講華嚴經名價日高道俗雲
集前後講三十餘徧聖曆中奉敕於東都佛授記
寺講華嚴時感佛殿忽然震動天子嘉之命編國
史宋高僧傳云釋法藏字賢首（此與今鈔同纂靈即曰則天賜號賢
首圓覺鈔乃云帝諡號賢首風度奇正利智絕倫薄遊京師微
露鋒頴屬奘師譯經藏應名僧義學之選始預其
間後因筆授正義潤文見識不同而出譯場（據纂靈記
儼師死時尚居俗至咸亨中方削染奘師譯經在貞觀間與咸亨相去二十有餘年賢首為僧奘已化去
久矣而云應名僧選與奘同譯經足見宋傳悞也而說記事多不親不知本何處說至天后
朝實叉難陀賷華嚴梵夾至藏與義淨復禮再登
其職尋於義淨譯場又與勝莊大儀充證義（次敘傳法
界觀則天說金師子章并置鏡燈喻與講經感地動等餘名不錄）然據諸鈔記每
說祖師行迹多指在別卷少有詳者以年紀浸遠
傳記互有出沒學者又不編錄恐祖師行迹後人
闕聞故上來備編首末唯此一傳半得崔氏廣本
為恨耳願諸達識見者補之。
鈔纂靈記云京兆人姓王名明幹等者若華嚴傳
但云文明元年京師人姓王失其名（云云）事同今
鈔若胡幽貞傳乃云垂拱二年四月中賢首於大
慈恩寺講華嚴後散講謁大德成塵二律師報賢
首云今夏賢安坊郭神亮身死七日後蘇入寺禮
拜薄塵自云入冥有僧令誦偈云若人欲了知（云
云）時賢首答塵曰此偈乃華嚴第四會中偈文塵
初不記是華嚴猶未全信賢首乃索十行品撿看
果是十行偈中最後偈也塵公歎曰纔聞一偈則
千萬人一時脫苦況受全部講通深義耶評曰賢
首自敘乃云亡其名苑師修纂靈記乃云王明幹
而胡幽貞纂慧英所記乃云郭神亮今據華嚴傳
云永隆年中雍州長安縣人郭神亮梵行清淨因
忽暴終諸天引至兜率天宮禮敬彌勒有一菩薩
謂亮云何不受持華嚴對曰為無人講菩薩曰有
人現講何以言無亮後蘇具向薄塵法師敘其事
以此而詳賢首之弘轉法輪亞迹叅聖徵矣上傳
文據此乃塵公為賢首說乃郭神亮入天宮之事
而胡幽貞敘作入冥之事敘事不實此可見矣應
是苑師於賢首後詢得其名故今敘依纂靈為正
故云王明幹也。▲鈔長耳婆羅門等者據華嚴傳
乃云師子國長年婆羅門彌多羅第三果人也此
云能友麟德之初來儀震旦高宗天后甚所尊重
請蓬萊宮與長手皆傳寫之悞以僧傳并華嚴傳
皆云長年沙門耳。▲鈔即十地經下疏鈔云然聞
有二義一汎爾聞為遠益故二不取聞相故涅槃
經云若有聞經不作聞相不作說相不作句相不
作字相是一切乃作聞經當此宗旨前後圓融真
實聞故言等佛者此經說佛智慧觀境今能正聞
如彼真觀故言何況下問聞已等佛何更況耶答
況能等也以讀誦等豈不等於佛耶或可若更讀
誦修行等多佛故一多無礙方為真極經下釋妨
問經中但顯於聞疏中何故云讀誦思修耶釋竟
可知。
鈔餘諸感通下今有略舉一二僧眺姓莊氏少出
家以小乘為業馳譽江漢有象王哲公在龍泉講
三論心生不忍曰三論明空講者著空言訖舌出
<pb n="452"/>
三尺鼻眼兩耳並皆血流七日不語有伏律師聞
之曰汝太癡也一言毀經罪過五逆可信大乘方
得免爾乃令懺悔舌還入如故便轝往哲所唯聽
大乘哲之亡為建七處八會方廣齋百日既滿即
往香山神足寺足不踰閫常習大乘四時每講華
嚴經用陳懺謝貞觀十一年四月三日在松林坐
禪見有三人形服都雅赤衣禮拜請授菩薩戒授
訖白曰禪師太利根若不改心必不信大乘者千
佛出世猶在地獄聞此重勵涕泣交流大哭還寺
繞佛懺悔又勸化士俗造華嚴大品法華維摩思
益佛藏三論等各一百部至十二年三月九日佛
前禮懺安然坐化春秋八十餘矣終後七日林樹
白色大泉渾濁過此方復焉又日照說天竺近占
波城有伽藍名毗瑟奴（人名也）於中有諸頭陀僧並
小乘學忽有大乘法師持華嚴經一夾來至其所
諸僧不敬彼師留經夾而去諸僧不信大乘遂持
經夾投之井內後數見井上光明上衝同於烈火
即復勾取之其經夾不濕雖因信大乘是佛說猶
謂不及小乘遂置小乘經下至明旦輙在其上疑
人移之復取在下明旦亦然若數番諸師方信投
誠懺悔華嚴一經盛行諸國又日照說甞遊南天
竺止一伽藍名爰居此鳥名也見彼諸僧受持華
嚴因問此伽藍何因取於鳥名彼僧對曰昔有一
比丘飲噉同俗每誦華嚴以為己業命終之後由
破戒故生於南海作一鳥身大可三丈猶作人語
誦經不輟時有一清信士從海採寶值惡風飄船
覆沒唯執片板過止一洲衣糧俱絕懷憂而住忽
聞樹上有誦經聲即便候聽乃見一鳥誦華嚴經
恠歎良久遂讚言善誦善誦鳥聞讚聲即下樹語
人曰汝能為我造一伽藍否答曰我身命不終何
能造寺鳥曰汝若能作當附貴寶送汝還鄉人曰
如言甚善鳥遂負人於背飛至寶山此人識寶乃
多取諸珍因附鳥背飛空越海送於天竺至岸而
下鳥曰君為我造寺還用我名以題寺號信士既
深思含悲而別奉其珍物以事啟王王乃封邑五
百戶令為造寺由是此寺以鳥為名也已上略舉
數條此經感應實則難思。

華嚴懸談會玄記卷第三十八

音釋
芟（所巖切除草也音山）。挺（音定拔也）。＆CB17501;（音略利也）。悍（胡旦切勇也）。趯（他歷切跳躍也）。
戞（古扎切措也）。舋（許靳切罪也）。僦（音就賃也）。䩫（音亮鞋也）。埪（苦公切土埪也）。

<sarticle>華嚴懸談會玄記卷第三十九</sarticle>
蒼山再光寺比丘　普瑞集
疏第九總釋名題等者總字二釋一所釋題為總故
次疏云今初總題包於別義則一總題包眾多之別
義此對所詮名總又疏序云大方廣佛華嚴經即無
盡修多羅之總名以雖展至無盡皆名大方廣佛華
嚴經故名總題此對能詮名總今且約對所詮故云
包於別義即所釋之題名總也二云能釋疏文為總
故謂十門疏文總解釋經之題目然總有二義一總
者略也對下別解文義此釋題目但總略也二總者
廣也對上疏序略釋名題字各二義今各以十義釋
之故即廣也若約所釋題目為總者有所對望自在
下文二釋之中後釋近宗以疏不云釋總名題其總
字在上故知後解為正言後明品稱者以連總題因
便釋之故貞元疏云第九釋經名題中先解經題後
解品稱既言釋經名題明知品稱因便釋之。
疏今初總題包於別義下上總釋名題總屬於疏文
此中總題者對於別義總目於題也故與上之義不
同言該難思之法門者即所包之別義何義不在題
<pb n="453"/>
中而一一皆為入法之詮門故云法門問法既難思
何假經疏名義答不因名義豈知難思非知難思何
能入法故十忍品云了法不在言善入無言際而能
示言說如響徧世間佛經安立既爾故今疏釋應然
故經於無名之中強立七字之名疏於無言之內強
說十門之義蓋文影略耳或可中字誤書蓋是名字
不勞異釋。
疏一通顯得名者此有多義解釋不同一云謂通顯
諸經得名之異對彰此經得名不同則通在諸經二
云廣明他經得名不同比對此經得名通局之異則
通在正題以理盡圓故三云疏文通顯一題七字總
從四複八單之義以得其名意謂今疏不約七字各
別從一法得名故云通顯則通即是顯通顯之得名
則通在疏文疏中雖舉諸經得名但是對顯體式故
鈔云並非正要三解之中後一近宗。
鈔以人為名約明法之所由者如思益梵天所問
經雖舉能問之人意明所問之法佛皆為說所問
法故即人為明法之因由也餘可例知言以法為
目下如般若經雖文詞浩博大意皆在般若正體
餘亦例知上為人法立名之總意下皆別顯得名
也。▲鈔須達挐者下疏云亦云須達多正云賑無
依義云給孤獨即長者之稱仁而聰敏積而能散
拯乏濟貧哀孤恤老時美其德故立斯稱優填梵
語此云出愛。▲鈔如般若經者般若是實相體故
神足是神通用故體是其定定能發通如足能行
步故云神足十住是體斷結是用漸備即十地之
因一切智德即是妙覺之果。▲鈔如時非時經者
彼經說冬春夏各四月每季分為八箇十五日總
為二十四箇半月（與今俗法二十四氣相似謂一年四時每一時中分成兩節謂
立春春至立夏夏至立秋秋至立冬冬至一節二氣有四十五日八節總二十四氣今准脚影出身法為
度）以辨時非時經云冬初十五日七脚為時四脚
半為非時（律鈔說隨人脚影量身影仍須午前七脚影名為時午後四脚半者即非時餘
可准知又准毗羅三昧經早起諸天食時中日諸佛食時晚畜生食時暮鬼神食時佛令斷六趣因今同
三世佛故論時非時也）第二箇十五日八脚為時六脚八指
為非時第三箇十五日九脚為時七脚六指為非
時第四箇十五日十脚為時八脚三指為非時第
五箇十五日十一脚為時九脚四指為非時第六
箇十五日十二脚為時十一脚六指為非時第七
箇十五日十一脚半為時十脚三指為非時第八
箇十五日十一脚為時九脚四指為非時（冬四月竟下取
意引之）春初半月以十脚及八脚少三指第二半月
以九脚半及七脚少三指第三半月以九脚及六
脚少三指第四半月以八脚及五脚少三指第五
半月以七脚及三脚少三指第六半月以六脚及
三脚少三指第七半月以五脚及三脚少三指第
八半月以四脚及二脚少一指（上皆有時非時之言下皆准知春四
月竟）夏初半月以三脚及二脚少四指第二半月以
二脚及一脚少五指第三半月以二脚半及一脚
少三指第四半月以三脚及二脚少二指第五半
月以四脚半及二脚半第六半月以五脚及三脚
第七半月以五脚半及三脚半第八半月以六脚
及四脚半（夏四月竟已上冬初半月從九月十六日至三十日已下如次准之若是時量
午前向西影若非時量午後向東影乃至如是諸比丘我已說十二
月時非時為聲聞之所應作憐憫利益故（上皆經文恐學
者欲知故備錄也勿厭繁文）然今鈔意但取依所說時立經名
也言如密嚴經者上卷云如是我聞一時佛住出
過欲色無色無想於一切法自在無礙神足力通
密嚴之國非諸外道二乘行處等故並非正要下
應有問云既是其類繁廣疏何不廣敘耶答意可
知。
疏如智論等即彼論大般若經囑累品處詺目此經
為不思議解脫經故智論第一百卷云有不思議解
脫經十萬偈問淨名經題下異名亦云不可思議解
<pb n="454"/>
脫經寧知非是彼經耶答以彼論云十萬偈明是華
嚴也問彼淨名經或有廣本寧知非彼耶答彼論又
云佛說不思議解脫經時有五百羅漢雖在佛邊而
不得聞或時得聞而不能用故知即是華嚴也。
鈔論曰下謂大乘教法有十種義相殊勝而重言
殊勝者有二義一能說主及所說法皆殊勝故二
或所詮殊勝故能詮亦殊勝也上殊勝是所詮下
殊勝語是能詮此總標也下十准知一所依相者
謂阿賴耶是染淨諸法所依故殊勝以其殊勝故
如來言說亦殊勝也二所知相者體即徧計依他
圓成是菩薩所知故殊勝如來依此言說亦殊勝
也（下皆准知）三入所知相者體即唯識性謂聞思修三
慧通漏無漏為能入所知相為所入今所入中唯
識性故故彼本論釋第三入勝相云多聞所熏習
依止非阿賴耶識所攝如阿賴耶識成種子正思
惟所攝等四彼入因果者體即六波羅蜜彼論釋
曰六波羅蜜雖是世法能引出世法能生唯識道
故（意云修世間六度為因出世為果即此因果入彼唯識性故）五彼因果修差
別者體即菩薩十地彼論云出世十種菩薩地名
入因果修差別也（意謂即彼因果中取十地為修差別也）六增上戒
者體即菩薩律儀論云菩薩所受持護禁戒名於
修差別戒學相七增上心者體即諸定論云首楞
伽摩虗空蘊等定說名心學相（上生鈔云彥曰梵語首楞嚴此云一
切事究竟或云究竟堅固國西曰此是舊梵語若正應云首楞嚴摩三摩地此云虗空蘊等持等持即定
也破蘊如虗空唯有法實性名虗空蘊之定從境彰名即是大乘證法空之定也）八增上慧
者體即無分別名無分別相九彼果斷者體即無
住涅槃十彼果智者體即三身論云如此三身是
無分別智果若離自性身法身不成譬如眼根若
離法身應身不成譬如眼識離根不成應知此二
由所依能依故得相應若離應身已入大地菩薩
無受用法樂若無受用法樂菩提資糧不應具足
譬如見色若離應身化身不成若無化身諸菩薩
在願樂位中聲聞瘦澁願樂初法修行皆不得成
是故決應有三身言由此所說下對小乘未信大
者故作是說今疏所引當第十勝相中論文也。
鈔離世間品十名下准下疏云初一約能詮依此
生行故名為處餘九約所詮功能立稱二決彼行
義定能感果故三證所證故四能證分明故五有
智超勝故六悲興萬行故七一一圓融故八軌則
具足故九即理涉事故十即事而真故故應尊重
下勸學可知言出現品十名者下准下疏中立為
五對一內深外絕對謂內證三德祕密藏故外則
凡小不能測故二證寂開智對三現果成因對謂
性淨萬德即是佛種今十門出現即示現義四越
世順佛對世尚不知安能破壞此十通是佛分齊
境五淨根演實對知生佛同源則能淨故隨緣不
變之性諸佛本故而性相無礙因果圓融為不思
議過此更無為究竟法前九別義後一總該。
疏依今梵本者因明鈔云問彼土之言何名梵語答
具云梵摩此云清淨謂諸梵天遠離諸欲光潔自在
故云清淨昔時世界初成立時光音天下降閻浮因
食地肥等飛騰不起尋便住此展轉染生以為人種
本是梵胤故云梵也又印土人與梵天等言音無異
故云梵也本是文本即貝多之經也。
鈔毗佛略云方廣者問梵云佛陀此云覺者此既
有佛字何不翻有覺義耶答精微鈔云神變經說
一切梵字有界有緣隨緣變生不定故為佛字是
界餘字是緣以毗略助之譯為方廣以陀字助之
譯為覺者有如此方言字是界若以人者助之便
為儲字若但以青字助之便為請字有此所以不
應致詰問勃陀云覺者存略應云勃何故云即佛
字耶答此但梵音輕重以隨此方先已聞佛字生
善故譯者順古但存佛字不云勃也既屬果人則
<pb n="455"/>
已有者義華字汎言已含雜華嚴亦帶其飾義故
皆存略而義無遺或可華嚴是體雜飾是用略用
存體以順唐人言好略故言修多羅云經者問修
多羅何不翻為契經但譯為經耶答今就敵體翻
名但譯為經良以梵本無欲底之言故不譯為契
若爾藏攝中疏亦無欲底何故譯為契耶答彼為
單經字恐濫席經故加契言助以揀之今言華嚴
經而無濫涉故不言契問何不敵體翻為聖教答
兼順此方聖教亦為經故。
疏前三異名等者梁論但語其數涅槃等大略呼之
智論言其總法一與三傍呼異名云總第二不具云
略或三名皆總相少略也不須總略別分二品十目
多分從別義立名不能總該一切義理也。
鈔不得總該等者此有三節相躡而起顯不得為
經總名一二品十目各從別義立名一一別名不
得總該一部義理故不可立為經名應有問云若
十目皆取得為經名否第二意答云不可具舉故
亦不可為經名也意云不可十種別目皆舉共為
一名也問若不可具舉准前十名疏中釋出現十
目云前九別義第十總該前九皆為不思議究竟
法也釋離世間品十目云初一能詮具下九故為
具後九所詮一一別義故今若舉世間品之第一
或出現品之第十已得其總何須備舉十名方為
總耶故第三意答云雖各得其總唯局當品不通
一部之總名出現十名總別局於出現一品離世
十名總別唯局離世一品豈得下總結也。
疏故今譯等者以立名本欲呼召一部能詮文言云
經何故復言大方廣佛華嚴今由經詮彼義故以所
詮六字而為經名一法即大方廣人即佛華嚴二法
即大方廣佛喻即華嚴三具體即大方具用即方廣
四有果即佛有因即華嚴復單悉周故云理盡義圓
又理盡四復義圓八單故標經首。
鈔而具前四對之復者對前諸經四對之義皆具
故設有時處等雖顯文似闕而約義以含謂時無
別體依法假立時隨於法遍六字中處有四種大
即法性土方即自受用土廣即他受用及變化土
則何所不具問餘經立名皆依經說今此題目下
經而無說處為依何立答以今經闕立名之文具
本之中應具建立或如楞伽等經結集者立名未
可詳定已上但汎論得名。
疏二對辨開合者下謂此疏中以七字相對辨於開
合於五對中有五重開合皆前合後開也一合則一
題開為教義能詮教依所詮義設教義互相關涉（已下
作對皆立關涉准此明之問若依七字皆是能詮何以唯經字是
教若各就所詮應皆是義何成一對答經字直呼一
部能詮故是教也大等六字語一部下所詮即是義
也又六字雖亦能詮別對經字是所詮故經義雖通
所詮對上六字能詮義顯故成一對也二合則但是
義故開則分為法喻又此中若約教迹鈔說有總別
一對嚴字為總上五字皆別綱要云嚴字通能所人
法等故三合則但是所喻之法開則分能所證言亦
名境智一對者問梵言佛陀此云覺者即有覺之者
為能證人可爾何亦名智答前約結歸其主為能證
人今約克性唯智能證故亦名境智一對亦猶菩薩
證得初地豈是假者證耶實即智能克證亦得說言
菩薩證得或取人中別法為能證也四合則唯所證
之法開則分為揀持以方廣名言遍轉故以大字揀
之云大之方廣也言大之一字下探玄記云謂大字
是能揀方廣為所揀此是揀義理應方廣是能持持
於大義大字所持言揀大異小者謂此言方廣於大
小中是大非小故大字為能揀方廣上持此大義言
簡實異權者謂此言方廣於權實中是實非權故大
字為能揀於表是實以經說廣大甚深法非權宗所
<pb n="456"/>
明故此含六重權實一破相始教方廣為權立相始
教方廣為實以彼但明空此說中道故二或立相為
權破相為實彼但遍計為空此明依他亦空故三始
為權終為實四終為權頓為實五漸為權頓為實六
偏為權圓為實大字揀上諸權方廣持上諸實言簡
果異因者謂此言方廣於因果中是果非因以是佛
所證故大字為能揀既是果所證大非因位法餘方
廣無此大故不名為果問下經正法廣陳豈不說因
答雖說於因屬下華字今言方廣故為果所證也言
亦是體用一對者或為體用一對開合如前然准教
迹方者是相大字是性亦性相一對合亦所證開為
真俗故五合則唯人開則分為因果謂以上四對於
一題中從下向上七字已畢今第五對於前次第之
外別取第三對中人為果而獨不成對又借下華字
以喻其因即成因果一對也而云借者華字以屬前
喻今又取華為喻因故云借也是以單用下結釋華
字單合有異今具對佛字為果單以華字喻因也若
合華嚴二字為喻體通喻上四字互嚴謂以人嚴法
以法嚴人以體嚴用以用嚴體以性嚴相以相嚴性
等皆曰華嚴也又單用華字及單用嚴字亦有互嚴
義皆可通喻上四字如綱要云以德行之華嚴大方
廣之法界成十身之佛果等如彼廣說又准教迹鈔
亦以華為能嚴上四字是所嚴即能所一對已上前
後總有十對（今疏七對一教義二法喻三人法四境智五揀持六體用七因果依教迹揀出三對
一總別二性相三能所故總為十對）若約次第說者一經字是教上六
是義即教義對二嚴字是總上五是別即總別對三
華字為能嚴上四所嚴即能所對四華嚴是喻上四
是法即法喻對五華字是因佛字是果即因果對六
佛是能證人上三所證法即人法對七佛是能證智
上三所證境即境智對八廣字是用上二是體即體
用對九大字是揀方廣是持即揀持對一方字是相
大字是性即性相對故此十對前能具後後不具前
皆先汎明為合隨義分異為開開則教義等不同合
則為教義一對等上來十對依於圓數且示方隅但
理可通隨應作之故玄鏡云大方廣所證法也佛華
嚴能證人也等。
鈔上德若谷等者明皇注云上德若谷者虗㳂而
容物大白若辱者純潔而含垢廣德若不足者大
成而執謙建德若偷者立功而不衒質真若渝者
淳一而和光大方無隅者不立小圭角大器晚成
者且無近功大音希聲者不飾小言說大象無形
者能應萬類道隱無名者功用不彰無名氏也夫
唯道善貸且成者雖隱無名氏而實善以冲和妙
用資貸萬物且成熟之意云下鈔主釋也餘但因
便引之正用大方無隅之一句故唯釋此一句也
言借其言用者意顯不取其義彼謂大道體無方
隅故學道者不立小圭角今大方下明今意也。▲
鈔以嚴通能所下總標華為能嚴下別釋若約三
大互嚴亦華為能嚴故言佛是嚴成之果者此有
二義一望上三大之法以三大法嚴成佛果之人
故以佛為所嚴三大為能嚴此亦應有以人嚴法
影在上華為能嚴大方廣為所嚴之中二望下二
句又以因望果佛亦所嚴此中影略以果嚴因以
互嚴故故云華嚴二字合則亦喻上之四字也即
釋嚴中者即下具彰義類釋嚴字中但互嚴義以
為喻體至下具明。
疏並略以十義釋之者問既是具彰義類又復云略
其義何耶答一字法門海墨書而不盡雖各具彰十
義以表無盡而云略者不亦宜乎然雖各以十義釋
之而體式非一且分五節一大方廣三字各約義用
類同釋故大則十皆常徧義同方則十皆軌持義同
廣則十皆繁多義同二佛字約體全同釋以七字配
於十義其體全同非是義同故三華字法喻相似釋
<pb n="457"/>
以十佛義似於十華四嚴字能所互嚴釋字是體同
故五經字局於當字釋然次下鈔云七字互釋而云
經字十義不互釋者言總意別故體勢非一故顯義
無定故或可雖不以餘六字釋經字然以經字釋餘
六字故如教大等亦互釋也。
疏一體大下即總融萬有無障礙理為體其相用等
皆同真性一一具常徧之義言即是大字者意顯雖
舉相用等常徧唯釋題中大字也。
鈔古人亦各十義等者探玄記云一境大二心大
三行大四位大五因大六果大七體大八用大九
教大十義大今明下清涼意以具德之法一文即
具一切如海一滴具百川味亦復此滴非彼滴等
今且於一題明之一部等文例可知也應從義顯
且依緣起相由一門消文今用大字為緣餘六字
為起所起不離能起所起全在能起之中故大字
具餘六字皆是大字中六字故云則七字皆大非
謂全失餘六字作大字以常徧為緣則軌持等義
皆常徧互不相濫故玄鏡云具十無盡故稱大也
若以體大為緣何法非體下皆准知故行願鈔云
於七字中一一字皆有七字義。
鈔涅槃云所言大者下證上二義等者問經題汎
云大字何知是體大耶答當經文闕取涅槃文為
例以彼經佛自釋大涅槃經之名其釋大字既云
常徧明是真如故知大字即體大也以起信釋體
大即真如為體故是則用涅槃起信之文成華嚴
之義妙之至也言先證常義即涅槃第三等者彼
疏云佛告下歎教善隨其經文初中後別為上中
下合法稱根能生行心故名為善第二句中義味
深者名義為味不同餘處名字為味義能津心令
人愛樂如世美味故名為味第三句中其文善者
言詞才巧不增不減故曰文善第四句中純具梵
行明其行圓寶藏無闕彰其理圓亦可純備彰其
因圓寶藏無闕明其果滿經有此勝故勸奉持自
下第二辨經名德令人樂持先總敕聽許為宣說
下正說中有八復次初一正出經功德大者名之
為常依於大名辨其大德此經具有六義釋大已
如上辨（指彼第一疏也）今且以常義顯之如八大河下依
涅槃名辨涅槃德先喻（其第三卷命品云一名恒河二名閻摩羅三名薩羅
四名阿梨羅跋提五名摩訶六名辛頭七名博叉八名悉陀是八大河及諸小河悉入大海然此八大河
謂阿耨達池四面各出一河為四大河四河流出去四十里各分出四通為二十河今唯言八者准勝鬘
經東之五河人皆具見餘三大河名稱普聞十二小河不見不聞故但言八大河也）後合此經
如是下破相趣寂此經所辨同前八河故云如是
降伏煩惱離煩惱魔及諸魔性滅餘三魔然後下
證實捨相以證實際除妄無妄可在云捨以相難
捨如身命故或可安放身命如大涅槃中取契合
義是故下總結之。
鈔故生公序云者引證也正取末文既云大矣所
以稱常證上大具常義也故鈔云正順今意若釋
彼文者謂自然真理以智證悟之時亦宜合符契
所證之真理未證之時真則無差悟證之後所證
真理豈容改易不易之體湛然寂而常照既其真
理悟及未悟無有差別但從我迷情則乖背於真
理所以真理之境事不在於我誠能涉入修求便
返迷歸於極理雖歸極得本實無始起若實有初
始則必有終盡若實有始終真常之理以之暗昧
若尋其旨趣乃是我初會之非寂照之體在於今
有寂照之體出於上古即是莫先於大也所以稱
常既其常矣必滅於生死之累故云般泥洹也般
泥洹即涅槃梵音之輕重也。
鈔涅槃第二十五下明深故名大今以深義成前
常義故言以體絕常境者以雖曰常而出於念何
可為常境而緣之耶或可絕於尋常之境總相顯
其深義也言如人最長者即顯勝故名大今亦以
<pb n="458"/>
勝義成前常義故言無有一法等者略鈔第三云
是義勢之先後非時分之先後由是最先故稱大
也如人最長以生在先故稱為大不約身量說大
小也故老子云下引證也有物混成先天地生證
其先義強名之曰大名也即大名之下有先義故
釋曰下彼以虗無為道故名大先於天地而生故
今不取彼義但以其大及之言可證此真理為諸
法之本為大為先之義故引之也。
鈔四相品文下泥洹經云佛告迦葉菩薩具四德
能為人說大泥洹經一自行非邪二能正他人三
隨問而答四善因緣達識根性盡一卷經唯廣徵
釋此四種法故云四相品也。▲鈔故遠公下涅槃
疏第二云先解大義釋之初言大者其性廣博以
廣釋大二如人下以常釋大但喻無合與上文中
所言大者名之為常其義相似三以勝釋大勝有
二種初言是人若住正法名人中勝住正故勝後
備德故勝。▲鈔彼更有多下涅槃疏第一初云大
義有六一常故名大故下文言大名為常二勝故
名大如世勝人名為大人故下文言是人若能安
住正法名人中勝勝故大涅槃如是三廣故名大
故下文言大名廣博體窮法界名性廣博四多故
名大故下文言譬如大藏多諸珍異涅槃如是多
有種種妙法珍寶故名為大五高故名大故下文
言譬如大山人不能上故名大山涅槃如是凡夫
二乘乃至十住不能到故名之為大六深故名大
如海淵深名為大海故下文言大者名不可思議
淵深難測名不思議。▲鈔今以多即約用下通妨
也應有問云彼經既有多高等六義名大何故但
引常徧耶故此釋也言多即約用者即三用大中
收也此釋體大故不言多言高即約果者即四果
大中收也此釋體大故不言高其餘深勝二義於
常義中已含之也故唯遍常二義以釋體大。▲鈔
復是別文者以疏云其性廣博猶如虗空有似一
處經文故揀別之上句其性廣博是一處文下句
猶如虗空別是一處文也以虗空周徧喻理體周
徧證成徧故名大也然准彼經合文言解脫亦爾
似以虗空性無逼迫喻涅槃無逼迫之義今借其
文但喻遍義思之可見。
疏二者相大下但釋同別之相而大具常徧准前釋
之。
鈔然遠公下揀濫也應有問云遠公約三種涅槃
亦是體相用三與此何異耶於此揀云遠公三大
通於因果以性淨涅槃凡聖皆有故今明佛所證
法中有三大即唯果有也。
疏謂業用普周等者行願疏云如體包徧故彼鈔云
即前無邊之相以遍於體一一如體故成大用一一
能包能徧一入一切為遍一切入一為包交參涉入
互相無礙重重無盡也今周即周徧普即普包也。
鈔南經四相品下彼彼云迦葉復問下牒佛已說
為問也若佛已度下執迹為難耶輸陀羅者此云
持譽以是因緣下執迹疑實唯願已下請佛通釋
下佛答之先呵難詞能建下釋釋意如何明納妃
生子之事是大涅槃所起德用非實煩惱釋相如
何汎舉涅槃所起德用類以釋之大般涅槃能建
大義者總舉類答義猶用也建猶起也大般涅槃
能起大用用相非一名建大義下廣辨之於中先
敕聽勸說誡莫生疑下為說之文別有四一舉菩
薩位大涅槃能建大義仰類如來二我已久住是
大涅槃下正就如來能建大義初中有二初明菩
薩證實起化乃至言菩薩住涅槃者於大涅槃隨
分克證故名為住所入涅槃性是緣起作用之法
是故入中無心化現乃至第二明佛能建義中初
明如來住大涅槃種種化現已後經文廣說化現
<pb n="459"/>
二十五有等（今缺引第四節也）。▲鈔彼經即約果用下約
彼此以揀別也言今意明即體之用者顯此經三
大相即故此以廣字釋大字故言下佛果有下會
釋也此有二釋一問彼經既約果用云何證此即
體之用耶釋云下文佛果有相用者皆由本自有
故故佛相用即是本有相用所以將果用證上即
體之用也二或可問曰既七字互釋下文釋佛字
十義佛果亦有相用即與彼經何別答此問佛果
雖有相用皆本有故與彼別也二釋隨通。
疏四果大謂智斷依正等者智即菩提斷即涅槃依
即國土正即佛身普周法界者以徧釋大略其常義
疏謂大智為主下餘行如盲智猶有目以智運行能
到彼岸故智度論云說前五度譬如盲人第六般若
事同有目若不得般若開導前五便墮惡道不成出
世。
疏七者教大下有二意一行願鈔云每說一會或一
位義終皆結通云十方亦如是說故二精微鈔云謂
此經中一文一句盡是通方之說故遍十方亦是稱
性之談故通三際遍十方中十方通三際故云重重。
疏八者義大十行願鈔云重重無盡固不在言隨相
門中亦淺深備說二地中廣明十惡十善即該人天
乘也四諦品及五地十重四諦即該聲聞乘也六地
十重十二因緣即該緣覺乘也八部般若不出三天
偈文涅槃法華出現品中一兩門說盡如斯事類不
可具陳。
疏九者境大下以所化眾生為境大故十者業大者
即前能所文義化生為境能化之業常徧故。
鈔而言等者下科此鈔文大分為二初敘四論大
性後今疏體大下以疏十大配彼七大性故言等
取雜集者本論無著造釋論師子覺造而各別行
後安慧菩薩雜糅合為一本名雜集論般若即無
著所造金剛般若論也。▲鈔不廣說之者此句是
鈔詞也以彼以中但總相釋相大字云與七種大
性共相應故而不別別廣說之耳。▲鈔了知廣大
等者梵言補特伽羅此云數取趣謂數數造業取
於諸趣即目於人法目一切諸法即了人法二無
我理故。▲鈔此與瑜伽大同者一法全同二心即
瑜伽發心三信解者謂信及勝解瑜伽唯勝解無
信此小異也四淨心與瑜伽增上意樂名異義同
精純唯善故是淨心此心無退進之不息即增上
意樂也五六二名全同七果者即瑜伽圓證也。
鈔若與對法會者謂將般若論七大會上雜集七
大性也一緣大教法即法性然若而為境故名境
大性雜集二般若論心即雜集行大性發心為眾
行之本故言即由淨心者淨字誤書應是發字或
可發心離垢故曰淨心以發心中有大悲故無沉
寂之垢行利他行有大智故無愛見等垢行自利
行不錯無妨三般若論信解即雜集智大性於境
印決即是勝解瑜伽於境決斷即名為智雜集理
實則異無謬大同信亦澄清於境何謬略不言之
不爾既言信解豈但勝解一法或信是勝解之果
以因顯果故不言之四般若論淨心無惡雜故即
雜集論精進大性瑜伽論增上意樂亦進之無退
故此與前行二利淨心不同五般若論資糧即雜
集論方便善巧由大悲故不住涅槃由大智故不
住生死而為善巧方便與當所證無住涅槃為資
糧故六般若時即雜集第七業大性窮生死際盡
未來時故云時般若於是時中建立佛事而為作
業故云業雜集七般若果即雜集第六證得大性
（瑜伽謂圓證也）謂證佛功德云證得此即為果故雜集云
果言雜集依體下揀別二論六七次第也問二論
六七云何不次答雜集約依自證得之體起用無
窮又雖得果而不捨因故證得居先業在於後般
<pb n="460"/>
若論約時通因因時已能建立佛事至果極成乃
至窮未來際即從其因義在前果義居後餘五大
性雜集般若二論意同言依教起行下此總論七
類大性從因至果之次第也一依教法為境二起
大行心三智及信解於甚深理善通達故四以純
淨心精進長時五由悲智為無住涅槃資糧善巧
方便不滯生死涅槃二邊證大下還依雜集之次
且從一義結故雜集即是對法者但名異爾前後
互舉勿謂是兩論也以未雜糅時名對法已糅後
名雜集也已上攝論但總標七大性餘三論雖各
別明七大性義而雜集論兼廣釋之皆大同小異
此上皆是他文。
鈔今疏總會下以疏十大配彼七大性故一體大
即彼雜集第三智大中彼取能知曰智今取所知
二無我理曰體也二相大者有二一或亦智大所
知攝不離理體故恒河性德相即相入亦智所知
故二亦般若論一法大性攝即教所詮亦為境故
三用大即雜集第五方便善巧積集資糧而是即
真體之用為教法之所詮亦境攝故四果大全同
雜集證得及般若果故五因大已上疏中釋因大
之文總攝彼五大性故一前疏云發菩提心鈔云
即十信發心故即般若論心大性瑜伽論發心大
性亦是雜集論行大性及本故非即行也二前疏
云起解鈔云即十住位即攝瑜伽勝解大性雜集
智大性般若信解大性以十住位智住真性故二
前疏云行願證鈔云行是十行願是十向證是十
地即攝雜集行大性雖有三位通望果證皆名行
故是十地因下揀濫也問既云是證何非雜集證
得大性故此答也四前疏云精勤匪懈鈔云通策
於前即般若論第四淨心大性及雜集論精進大
性五前疏云成就諸位即攝瑜伽及般若資糧大
性及雜集方便善巧大性以前鈔指云次文當知
故今對以明也六智大全同雜集第三智名而義
小異以彼論釋但了二無我性此通了性相等故
故前相大亦為所知七教大即雜集境大性瑜伽
般若法大性八義大通前諸論所說六種大性但
除雜集境大瑜伽般若法大性皆是教故九境大
名同雜集初一境大性而義同般若論時大性及
雜集方便善巧皆化生為境故十業大同般若論
第六時大性而具含般若雜集二論時業二名言
為對題中下謂題中七字十大為能攝今略十大
二字三論七大性為所攝而云說十者為對能攝
有十所攝七大亦開為十故也開合如上可知故
云下結歸疏文也言或相大一種下問向明七大
性義何有恒沙等相大耶故此答也此有二義一
云彼既不說三大故相大一種般若雜集二論略
無（瑜伽既大同般若故略不損也）上但依義且為是配二又通約
十大唯是當宗彼明七大隨教各殊故無相大亦
無失也問既教旨殊何得引彼釋此答而彼不離
此是所流故以末顯本故今會他文明本末交映
也。
疏用多繁興等者約當字釋即是用多繁興若約前
十皆多者但取廣多名多則前十皆多問體大何得
復名用耶真性豈是多耶答約用為門則無法非用
無障礙理豈礙多耶謂直談真體理實是一今望能
依事法有多故所依體性隨事局故亦有多也即明
一徧一切下以廣大二字相濫故此揀也大約徧義
廣約攝義以分二字亦可反此者謂大攝廣徧亦得
問大之與廣既皆有徧攝二義二字云何差別答大
則徧攝皆體廣則徧攝皆用乃成天隔故精微鈔云
以皆業用一稱體徧二稱體攝能稱徧攝俱名為廣
所稱徧攝俱名為大。
疏一廣依義者廣在能詮二廣說義者廣在所詮三
<pb n="461"/>
廣破義者廣在所破故四廣超義者亦廣在所超以
真如理無有諸法能比類故五廣治義者廣在能治
諸行故六廣攝義者約所攝名廣故七廣德義者廣
在所攝德勝故八廣生義者廣在所生之果故九廣
絕義者廣在所絕心識等故十廣知義者亦於所知
立名廣故。
鈔言前四即雜集下一節鈔文科分為三。
初具引二論以配䟽文（二）
初引雜集（二）
初引論（言前）
二配疏（釋曰）
二引入大乘（二）
初引論（言後）
二配疏（釋曰）
二廣會二論顯其同異（三）
初就顯會相似（然其）
二破古失論意（而刊）
三正顯其同異（二）
初約大同以四攝六（若欲）
後約小異並開為十（今取）
三釋疑歸題以彰互釋（二）
初釋疑（然為）
後歸題（若欲）
鈔一切有情等者謂一切言教繁廣為所依處一
切有情當得利益大乘即是能詮故疏云為生依
故則廣在能詮為所依也二宣說是能說廣大甚
深法即是所說之義故廣在所依三廣破諸障廣
在所破故鈔云集論約所破此約能破以能破顯
所破故四無法不超即廣在所超又所明法理雖
廣皆有無比之義即廣在能超故行願鈔云言廣
超者有二義一德相於世間法法法超過為廣二
德相之法法法皆超世間為廣（上云法法是所超之世法下云法法
是能超之德相）言此方廣等者結顯也意云此方廣廣破
無比三名四義皆是大乘由義差別故立三名也
准此雖只言方廣已能持大義可證前揀持一對
中持義謂今既名無大字得屬大乘前揀實異權
揀果異因等雖名無實果等字明依義判也。▲鈔
故對疏四次第無差者即前後次第也但今疏加
一二等言次之耳。▲鈔毗佛略者此云方廣是摩
訶衍者起信鈔云具足應云摩訶衍那此云大乘
但總揀小乘故此與前集論結顯意同雖有六種
方廣皆是大乘差別名也言為諸眾生下即五廣
治義此約能破能治前諸障故集論第三約所破
故或所治唯是煩惱障故次鈔云一治煩惱言亦
有眾多下即六廣攝義廣攝三乘五乘故言眾多
乘也疏云通攝無邊異類法者即攝無量乘准別
教說故所攝名廣言亦以多下即七廣德義福慧
二嚴各具多德故云多嚴亦廣在所攝之德故言
亦能出生下即八廣生義能生無量廣大果報故
疏云果海者沒同果海故即廣在所生言非是下
即九廣絕義非是一切分別言念所稱說度量故
即廣在所絕故次鈔云體絕眾相不思議故行願
鈔云以本性照體獨立不可以智知不可以識識
故擬心即差言斷除下即十廣知義問論但云斷
除邪見疏何立名為廣知耶答由斷智障故無所
不知即廣在所知知即能知或可二論十義中三
廣破五廣治十廣知皆通能所但第三總治二障
第五別治煩惱第十別治所知以為異耳。▲鈔釋
曰下亦但前後次第全同但疏加五六等言次之
耳。▲鈔然其下就顯會其相似其字即指入論以
近前引故不引名但云其也入論第一約所破集
論第三約能破故同（應更有集論總入論別如上可知）集論第四
約法為無比入論第五約心不能知故異也此上
<pb n="462"/>
四義唯約名顯相似故揀也。▲鈔而刊定下彼以
入論第一同集論第三不分能所及總別故一失
意也又以總揀之言為釋名之義二失意也。▲鈔
若欲下以大同故合也可知。▲鈔今取小異下由
小異故開也言入論二約所攝者約所說三五諸
乘為所攝也言集論二約通辨下顯二論通別有
異也以集論通明德果入論別開三四三約二嚴
言通因者因亦有故言四約能生唯果者能字或
錯疑是所字即約所生唯果若約能生不唯是果
應是唯因也或可不錯以鈔中顯此能生通其二
義若約能生唯因若約所生唯果互影略故故下
歸題亦以廣生為因故學者細思言三約下顯總
別有異集論總該二障入論別分二障言已如前
會者即前鈔云集論約法不可比類此約心不能
知故並不同。▲鈔然為順下為有問云上廣十義
何不如大方等各十義皆順一題之次第耶故此
答也可知。▲鈔若欲下即依題及義為次故字義
開合不同言十廣說是義者說即詮說此有二義
一若約所詮義為廣說即是上六字二若通能所
詮為廣說即通上七字。
疏解佛十義者下即用一題望於十佛約體全同配
歸十佛以釋佛字即是七字皆佛也。
鈔十佛即是十身者准離世間品疏云然佛就內
覺身多就相故立名不同耳言三昧佛即福德身
者三昧福嚴中勝故餘義如前依主中辯。▲鈔大
即法界佛者行願鈔云若心若境法法皆佛名法
界佛言方是本性下以方是稱性之德相智是本
性之智德故全同也行願鈔云玄鑒深遠故即眾
生本覺智慧心性之佛言廣即涅槃佛下以涅槃
化身周徧法界故廣也行願鈔云即是化身化用
自在故化畢歸寂故名涅槃佛謂應化涅槃也言
亦隨樂等者隨佛大悲意樂及他見佛善根意樂
無不現生故若貞元疏廣字亦即威勢身威勢亦
是用故言佛是梵音下唐梵正相當故言華即願
佛下以華喻因願及三昧正是其因故攝因屬果
即是佛故言嚴即業報佛下取華字萬行因上總
有能嚴之義成相好莊嚴身也言教法住持下以
法住則佛住故教即住持佛也言心伏勝故者謂
雖威勢能伏於他以心降伏最為殊勝如慈心降
魔等行願鈔云萬法由心迴轉故心為威勢總攝
七字若玄鏡中又配佛字以初成正覺威光赫奕
映菩薩故應義通無執一文以為定也又前十身
配於十佛亦但依義文不具說貞元疏云心佛即
是化身隨心化故明知義無方也又圭峯圓覺鈔
云十佛中初五及十局於果位餘該凡聖八簡散
心九簡虗妄六七俱攝謂法界佛若心若境若性
若相無非佛故其心者萬法雖眾不出一心唯心
知覺故。
鈔然此五對一一相屬者謂以一切智斷煩惱障
證一切法性能自開覺如睡夢覺以一切種智斷
所知障達一切法相亦能開覺一切有情如蓮華
開故五對一一相屬也或可初對了俗由於證真
果位之中任運得俱不同因地有俱不俱故五對
皆俱故云相屬。▲鈔是根本智者以所證法性是
諸法之根本乃是一切之智名一切智亦根本之
智名根本智或此智與後得為根本了俗由證真
故是根本即智言一切種智是後得智者由於所
證俗諦有諸種類悉無謬故亦依主立名言後得
智者以初入聖起無漏智必先起真智後起俗智
亦後得即智問五地已去真俗雙運何名後得答
既了俗由於證真依義次第名後得智。▲鈔二所
斷障中下非如二乘單斷不同因中未究竟斷煩
惱障障理所知障障事煩惱障依我執起通於根
<pb n="463"/>
隨煩惱即障所知障依法執起與根隨類同然依
法起所知不是障被障障所知若據敵體而障正
障其智今於所緣事境不能明了應名智障今從
境立名云所知障是所知之障也。▲鈔三所證理
下謂所證理即是境故亦猶義之言境故知所證
之理不唯真理謂一切法性即真法性遠離虗幻
名諦一切法種類之相易知云俗此義不謬故亦
名諦不同二乘及因位菩薩有未究竟故以所證
二諦為佛也以一切智下對能證釋所證由所證
彰所斷明上之三對復互相屬也。▲鈔四所成益
下自既能爾令他皆然不同二乘獨善及因中未
能必然言上之下總揀上三對六法也此有二義
一通二別初通者上三對六法俱通自利利他此
盡理言之以能證所斷所證之中皆有二利故又
自利本欲利他利他即是自利故後別義者從顯
別配以一切智由斷煩惱證法性即自利上三皆
能自開覺以一切種智斷所知障覺法相為利他
上三皆是亦能開覺一切有情即前三對別別相
屬此一對總相屬也。▲鈔五顯覺相下顯自他開
覺之相也近顯第四對之相既四包前三即通以
喻顯前四對覺之行相也謂以覺字合一切智及
所覺諸法之性以睡夢合所斷煩惱即是能自開
覺之相也以華開合種智斷所知障以蓮子合所
證法門即是亦能開覺一切有情之相也言前即
覺察察深理故後即覺悟者悟諸法故亦可前是
覺悟證悟徹源故後為覺察無非審的故。▲鈔離
覺覺者所謂離於能覺及於所覺雖無能所而雙
非而無所不覺不礙兩存故云盡覺或雙泯能所
沒同果海而盡覺故。
鈔七事記中者即六成就中開聞及我謂二故言
今並起之者先總釋勝義也一能覺下別明勝相
天皷但能驚覺忉利天眾令知修羅賊軍來去安
危佛令驚覺一切眾生種現習氣三種煩惱生滅
有無二天皷能護自天眾破他修羅故息苦佛能
救一切眾生苦苦壞苦行苦之三苦能破蘊魔天
魔煩惱魔死魔之四魔也三天皷令天眾受色聲
香味觸五欲之樂佛令一切眾生受涅槃樂四天
鼓令天眾生貪愛縛著之心佛令眾生起無漏智
或上四佛令眾生如次悟苦集滅道欲令知斷證
修故勝天鼓也具此下總結。▲鈔二不由他悟下
以真智內發不從他得故云無師梵行品云成就
慧身不由他悟疏云若見有他安稱為悟既曰心
悟自亦不存寂而能知豈唯定之方寸不取況於
人乎。▲鈔三斷二無知下由二障故於真俗諦無
由證知唯佛能盡斷故四已過下凡夫二障所覆
故唯睡二乘所知障在故亦睡得單身空智實非
究竟以為究竟是妄智故亦夢佛二障盡故不睡
情謂斯絕故不夢五猶如下涅槃第九說如赤蓮
華為日所照無不開敷即十地無漏行成如日照
佛智自發如華開。▲鈔六性淨無染下本性清淨
不能染故應得之性因時雖有煩惱有五義故不
染一離一切相故名為佛二性是能對治故意在
能治故三佛性非是惑障安足處故非惑所住處
故四性不變故涅即黑泥緇謂綵黑如白玉投於
黑泥而不轉為黑色佛性在惑而不被染五妄惑
熾然不能染實性如幻刀雖利不能斫石言因時
下舉劣況勝前應得性時有惑尚不能染況至得
果時惑盡無餘豈當有染耶。▲鈔七具足三義即
是三佛者三身也以化報法次第配之或就一佛
身具三義故。▲鈔八具足三德者永嘉大師云法
身不痴即般若般若無著即解脫解脫寂滅即法
身三德圓融舉一全收。▲鈔同體三寶者謂具覺
照義為佛具軌持義為法具和合義為僧也。▲鈔
<pb n="464"/>
釋曰下釋疏略指之意一覺勝天皷即一切種智
二不由他悟即一切智三斷二無知即離煩惱障
及所知障等以有同佛地論故疏略指然有少別
相故鈔具出也。

華嚴懸談會玄記卷第三十九

音釋
賑（音軫富也）。填（徒堅切塞滿也）。瘦澁（上所以切損也下音色）。

<sarticle>華嚴懸談會玄記卷第四十</sarticle>
蒼山再光寺比丘　普瑞集
疏五釋華十義者謂世間之華有含實等十義具其
二意一似於十佛十佛即是一題故七字皆華也此
非約華以喻於因二似於十度之因感前十佛之果
則十義皆配於因也鈔中具斯二意故今應皆約二
意意以疏文一含實義者華為能含實謂子實以為
所含今取能含是實之含依主釋也以此即喻清淨
法界含恒沙性德即法界佛當題中大字又取所證
目能證配般若度證法界故二光淨義者喻本有大
智明即自相不昧如華光義顯則離染清淨如華淨
義即本性佛當題中方字又配智度於文明顯三微
妙義者喻萬行之用一一稱法界體如華微妙稱其
體故舉因顯果即涅槃佛當題中廣字又既是稱體
之行配於方便度也四適悅義者喻於化用順物根
宜如華適悅他故即隨樂佛亦當題中廣字（已上二佛俱是
應用皆當廣故又配尸羅順物機故五引果義者喻眾行為
因生正覺之佛果如華引果故舉因顯果即成正覺
佛當題中佛字又配忍辱引生佛果故六端正義者
喻行願相符俱無所缺如華端正無缺漏故即是願
佛又配願度如名易知七無染義者喻萬行契寂動
靜離過如華無染故即三昧佛又配禪定如名可知
已上二佛俱是其因當題中華字而言佛者舉因顯
果故八巧成義者喻所修功德作業善巧作業善巧
成就如華安布巧相集成故即業報佛當題中嚴字
又配施度善巧故九芬馥義者喻眾德住持法眼常
全故流馨彌遠遍益塵方故如華恒郁烈馨香遠騰
故即住持佛當題中經字三寶住持故又配力度即
力持身故名同可知十開敷義者喻眾行敷榮本欲
令心開覺如敷華令心開故即是心佛總當七字不
離心故又配精進敷榮練磨心地故。
鈔此意亦如下意云以此十華配十度之意能感
前十佛之果正如下經以十度因成十身果故故
彼下引經屬當為欲下正引經文即成下鈔詞指
屬（下皆准知）若配一題此即嚴字布施能嚴自他故施
滿他心故相好悅物自心嘉施果體莊嚴故二尸
羅及七方便皆廣字戒遍止惡故淨身遍至亦發
一切善故隨自他意無不生也其無邊善巧之用
廣周遍故化身之色不可覩也三忍即佛字諦察
諸法深證無生非佛菩提何能深證又法界品疏
鈔云忍兼忍理故不思議獲威勢身以忍德內充
而威勢外彰今具從一理故唯配菩提身四精進
即總七字教理益根無懈息故威勢彌深又法界
品疏鈔云進策萬行故故能勝成菩提身今亦又
是一理為威勢身也五禪八願二度皆華字並是
因故禪唯一心故是福度之最福德之果無等故
故云無與等身也願窮來際住劫無窮故住一切
劫六般若度即大字照實性故九力度即經字持
令不滅故力不可搖悉過一切也十智度即方字
智為性德故智窮事法隨物成身上依義配十字
故不次第仍照前十佛十身理皆可見。▲鈔末云
下上約行布以十度因別成十身此下約圓融總
名多因成於佛身則圓融行布之異也言即圓淨
<pb n="465"/>
下無行不具萬德頓具無果不克言上約相顯下
指上鈔文以十華義配配於十度約其法喻相顯
行布義說若約圓融則隨一一度一一行皆圓具
十華之義融通無礙無勞文說可以意得。
鈔其引果華亦喻下以疏中引果華喻萬行嚴身
華喻功德鈔中不但如疏亦德喻二因也華字喻
因故言生因者如種生現等了因者如燈了物故
此二無礙則逈異餘宗為圓宗因也。▲鈔淨行品
下但證神通等如華不約草木華為證然神通下
釋疑四前果上用故與果俱故疑云神通豈不通
因耶故此釋也且就金玉之華下如金玉華與身
俱故神通等相與佛體俱也。
疏即上十華同嚴一佛等者謂能嚴之華十華總取
所嚴之佛十中唯一仍為嚴不同故成十義行願鈔
云十華即是十度十度同嚴一佛。
鈔言為嚴不同下是約喻明也如以十寶嚴一金
佛次以十寶嚴一銀佛等能嚴十寶雖同望於所
嚴以分能嚴之異以嚴金佛之十寶但屬金佛之
能嚴十寶非銀佛之能嚴十寶等法中亦爾以十
華之因同嚴一法界佛次以十華之因同嚴一本
性佛等則十華之因望其所嚴十佛以分能嚴十
華之因有異嚴法界佛之十華非嚴本性佛之十
華等故疏云為嚴不同亦有十義即是總將十華
歷徧十佛故成十義也此但取莊嚴之義不取嚴
字為大智也。▲鈔第二別釋者又以十種華義次
第嚴前離世間品中十佛如一含實義嚴法界佛
二光淨義嚴本性佛乃至十開敷義嚴心佛言義
同一度成一佛者同前所引法界品普眼長者處
說之義也上之總別二種十義既即以華義轉成
嚴義配題七字彰其互釋不異於前思之可了。
疏更有十義等者前但以華嚴佛即華字能嚴佛字
為所嚴今以因果等皆有互嚴故逈異於前言一用
因嚴果等者因為能嚴果為所嚴此正顯所嚴故下
句云以成人也下九例知然言是佛華嚴者是總指
故故鈔云用因嚴果是華嚴之佛故。
鈔然亦是下謂此十義正取互嚴義兼是下文別
釋得名之中合釋之義疏恐其繁故鈔補之問若
與下同與下何別答下取釋名此取互嚴故不同
也言若約下顯作釋體式也以此中持業依主二
釋名同法相而義全異持業即約圓融依主即約
行布五對可知言如第一用因嚴果下以華為能
嚴佛為所嚴以佛妙果由因得故此是嚴義故佛
果從華因以彰名是華之佛名佛華嚴作釋之後
目於佛故下皆准知二佛之華嚴有本鈔文少一
嚴字貞元疏云是佛之華嚴故即以果嚴因也三
即以人嚴法謂昔修殊因今得果佛方能嚴顯法
之體用故四即以法嚴人謂以大方廣體用之法
門嚴彼因圓令果妙故五即以體嚴用六即以用
嚴體若貞元疏云五即大之廣六即廣之大以方
廣之言義通開合單言廣者用也合云方廣亦是
用也以對上大字為體故亦應准前鈔云大方為
體廣字為用令准知故文雖出沒義理無違七即
以體嚴相八即以相嚴體九即以義嚴教疏中由
所詮難思者影取難議也能詮離言者影取離念
也以互彰故上皆如疏可知故鈔不釋十諸因互
嚴者以有多義故略釋也疏舉禪智互嚴等取前
之四度鈔舉前後各二度等中間二六度既爾萬
行例然各有名字既相關涉亦可作釋故云多義
然此諸因互嚴准貞元疏云合在華嚴二字之中。
▲鈔前四成對下釋疑疑云五對十義以顯互嚴
何故前四成對後一非對耶故此牒疑情而釋之
此有二意一不可以能詮之言說彼所詮方令所
詮微妙難思故不可以教嚴義疑者難云不以言
<pb n="466"/>
教詮顯何能令義全彰故亦有教嚴義故第二意
釋云舉其一邊義應准知故疏不言更為欲顯諸
因互嚴故別說之。
鈔禪非智下已上汎釋大意此下別消疏文問因
有六度萬行疏中何偏舉禪智為體式耶答修行
之要常所行用故偏舉之謂禪無智下反成以智
嚴禪也智不得禪下反成以禪嚴智也言施不得
戒下反成以戒嚴施智論云菩薩布施時應分別
知不持戒人若鞭打拷掠閇繫枉法得財而作布
施當墮馬牛中雖受畜生形負重鞭策覊絆乘綺
而常得好屋好食為人所重以人供給又如惡人
多懷嗔恚心曲不端而行布施當墮龍中得七寶
宮殿妙食好色又如憍人多慢嗔心布施墮金翅
鳥中常得自在有如意珠以為纓絡種種所須皆
得自恣無不如意變化萬端無事不辦又如宰官
人枉濫人民不順治法而取財物以用布施墮鬼
神中作鳩盤茶鬼能種種變化五塵自娛又如多
嗔狠戾嗜好酒肉之人而行布施墮地行夜叉鬼
中常得種種歡樂音樂飲食又如人剛愎強梁而
能布施車馬代步墮虗空夜叉中而有大力所至
如風又如有人妬心好諍而能以好房舍臥具衣
服飲食布施故生宮觀飛行夜义中有種種娛樂
便身之物如是種種能分別知（上皆無戒故不嚴於施也）言戒
不得施下反成施嚴戒也言不捨財法者梵網經
云乃至不捨一針一草有求法者不為說一句一
偈即犯慳重即以施嚴戒也。
疏又上來等者謂因果互嚴等皆有力用交徹相資
四句有體無體相即四句也言今更約理行互嚴者
理行二釋一即於前五對之外以華嚴二字對上大
方廣三字為理行互嚴一對也以非前之五對數故
疏云更約也二或行即前人法一對也大方廣為理
佛華嚴名行問華嚴名行可爾佛字何名為行又下
作句皆言因行何以佛字亦是行耶答出現品云應
知無礙行是如來行應知真如行是如來行故佛亦
有行也又佛權實無礙智望所證真俗融通理亦名
為因非是因位之因以因智證理故名因也問前有
五對何故唯就人法互嚴一對說二四句耶答以就
顯勝故行通該因果理兼體相用故問教義最寬何
不依之答以能所詮非是行人行用之要又缺教嚴
義故不依之二釋隨取。
疏一理由修顯等者謂行為有力能嚴理為無力所
嚴則以萬行之華嚴於理故即無不還證此法身攝
末歸本故二理為有力能嚴行為無力所嚴則以性
起華嚴修成行故即無不從此法界流從本起末故。
鈔一此上正釋等者如珠光徹於珠體珠體徹於
珠光以交徹互融故云不二本末不壞理行歷然
故云而二。▲鈔上句即反成行融理者謂若不從
真所流之行無以契真體無關涉故有作之修終
體各別故成上第一句行融歸理即無不還證此
法身也次非起行下謂若不是發行之真不從行
方顯不相關故不是行體故不許隨緣故成上第
二句理融其行即無不從此法界流也具斯二句
為第三句故。▲鈔三正成前義者成第三句義也
以萬行從真流故一一稱真真體故令因行悉皆
圓滿正成上理融行也行該真體故令果滿正成
上行融理也問題中六字何故疏但結云佛華嚴
耶答乘前因圓果滿言故或可理果自然行由人
致故偏言之又人不得法何名佛華嚴耶。
鈔然上互融等者第三句力用交徹故不二不壞
兩相故而二今奪不壞兩相令雙泯故云二而不
二是知不二而二二而不二之言但存泯異耳問
泯行可然理云何泯答設言理是本有亦但對根
安立故疏云超情絕想以雙泯故非嚴法本離因
<pb n="467"/>
故恐謂是非嚴云非不嚴則遣之又遣上互嚴之
跡云非嚴不壞嚴義云非不嚴嚴與非嚴兩義俱
超也。
鈔以華嚴像等者探玄記云日照三藏說西域有
一供養具名為驃訶其狀具有六重下濶上狹飾
以華寶一一重內皆安佛像雜華嚴飾此是喻依
互嚴義是喻體以喻映法者以喻中但有能嚴之
華則無所嚴之像影取法中大方廣佛之四字為
喻之所嚴也以法映喻者法中但有大方廣佛四
字為所嚴則無能嚴之因影取喻中華字為法之
能嚴也故云法喻交映言以因行嚴佛者其言猶
略若約互嚴應更云以果嚴因等也已上但依理
行作兩重四句盡理言之五對皆然思之可了。
鈔謂一出生等者前疏云一曰湧泉二曰出生三
曰顯示前鈔引雜心論云一出生二曰湧泉三顯
示等前鈔云疏中依義次第故云一湧泉二出生
等問今鈔何不依論次第又不依前疏次第耶答
今不取義之次第但汎引之貞元疏云一湧泉注
而無竭故二出生展轉滋多故三顯示顯示理事
故四繩墨楷定邪正故五貫穿貫穿所說故六攝
持攝持所化眾生使歸本源不令攀染六塵輪迴
六道故七常萬古常規故八法千葉真軌故九典
正理無邪故十徑出生死之徑路故問上六字十
義皆隨義以配一題彰其互釋唯經字十義未見
配於七字答此有多義一者經之十義皆唯能詮
上六字皆所詮其義全異不可配也二者但以前
配屬類例亦可配之一湧泉即大字稱性無竭故
九典即方字正法之理無邪謬故二出生即廣字
展轉廣多故三顯示五貫穿即佛字如所證法顯
事理貫性相故六攝持即華字所化是因故四繩
墨即嚴字邪正區別莊嚴正法故七常八法十徑
皆經法眼常全真可軌則依斯捷徑速出生死故
或七八十皆通七字教（題中經字）理（上之六字）常法（七八）為所
履故（十也）三者經無別體全攬六字聲名句文連合
成經故上六字皆具經之十義總名為經而為門
亦無相濫謂大經方經等不同大等十義之中各
別配也良以義類而有二種一別義類謂上六字
隨一字中各以二義而為流類如常徧稱大七字
之上具常徧義皆名為大等二總義類唯是經字
總以十義而為義類謂餘六字具十義故皆名經
也大具十義名為體經方具十義名為法經等此
上三意隨取皆得。
疏第四別釋得名者謂疏文別別解釋七字各各得
名也或可別為解釋七字得名別也或可此科總以
六釋鉗定一題前得名即離釋後釋名即合釋梵云
殺貸三摩娑此云六合以義加之應云六離合釋先
離後合離之解義合以結名故若一義為名理同自
體即不作釋以不能離合故故十住鈔云西方釋名
有其六種一依主二持業三有財四相違五帶數六
隣近以此六種皆有離合若一字名即非六釋以不
得成離合相故言大以當體得名者若相若用等皆
歸於體常徧更無可待故云常體等方則體相等法
皆軌持故廣即以相皆包博佛即究盡諸法實相云
朗萬法幽邃悟徹二死處究時長難破之暗云悟大
夜之重昏華以萬行既圓能感佛果證窮法界故身
嚴德備嚴即以華功用資發體用令顯是飾法也莊
真應身頓超羣像即成人也經則無法不詮無生不
化此上離來解義。
鈔此中得名各取前七字別義者即具彰義類中
體大常遍二義等為七字別義也言類前可知者
類前具彰義類中義可知或類前總敘名意中略
釋名題之義可知也。
疏後釋名者下即合以結名也一就法中下謂大方
<pb n="468"/>
廣一名為所稱量六釋為能稱量言體用相對者總
指離解大字為體方廣為用大之方廣謂方廣相用
是自名依於大體有相關涉從大得名合釋之後自
於方廣名大方廣作依主釋依謂能依即方廣主謂
所依即大也依他主法以彰自名故鈔云此約行布
以能所依等各別也下皆准此（鈔釋指同前對辨開合者而文互出不同
前疏云大方是體大方無隅故即以相歸體皆名為體廣即是用依此作釋合云大方之廣今不云者影顯示
故今以大為體方廣為用前作五對中不說亦影略以明）言有體之相用故者即
於方廣相用自體外說於大體有無順行布義故也
問上言體用相對今云有體之相用者其故何耶答
以相用總對於體俱得稱用故上云體用相對而於
用中相用不同故別言之言若相即下十住鈔云用
能顯體體能持用名持業釋故鈔云此約圓融以體
用一對是所依體事釋中即言與相即理同故云圓
融問法相持業體用俱存彼此極成今既同相即門
者能即廢己名為無體如大即方廣既廢大體則唯
有方廣之用相即之義可然何成持業釋也答此言
能即無體但以緣起之法不能自立由方廣是能成
故名有體大是所成離能成外無自體故名無體豈
同斷無又若一向無體緣起何法今為能成奪之故
云廢己同他故成相即以為一體大即方廣以體就
用持業釋也或可方廣體上持此大用名持業釋問
大為體方廣為用離持解義為所依體事今何方廣
名體大為用耶答體用之言不局礙故如十對體事
體用一對在有力無力緣起中則名為用在無體有
體緣人中皆名體即臨時分其體用也今以方廣能
成義為所即故名體大是所成義為能即故名用即
攝用歸體持業釋也二釋之中若約三大名義前解
為勝若約法無定相後釋近宗（上皆約緣起相由因釋若唯心等因如前
可知）二就人中下問佛之華華自體應是因位之行何
言非因位之行耶答此是念念得果之因非是解脫
道後所棄捨因位之行故或可是佛果之因華非餘
果之因華故云佛之華今疏且從一理也言華之佛
下即依前因位所得之佛非餘不得佛行家之佛故
依主持業准上可知三以人法相對下今疏望前對
辨開合亦互出不同前以大方廣為法佛名為人即
人法一對今疏以大方廣名法佛華嚴為人亦互影
略作釋皆通言非權小下以佛華嚴從大方廣得名
故非小權乘之佛華嚴也又大方廣從佛華嚴得名
故非因位所證得之法也上皆揀別依主問既云華
嚴何故非因位答以佛字該之故欲顯勝故。
鈔即前對辨開合之中下以此中所辨法體即前
對辨開合而前但散明法體今欲離解其義合以
結名為異耳但除下彰其具缺以法喻下顯缺所
以以對辨開合之中用華嚴二字通喻大等四字
今於前法喻一對之中但取佛字為果華字喻行
與前異也所以除之言四對之中下對前開合體
式有異此有二義初約寬狹辨異二約上下辨異
（更有異義如向疏中具辨）言而前五對下通難也難云若前五
對從寬向狹從下釋上何故第五分明因果對耶
非最狹故又非最上故故此答謂從寬向狹至簡
持對中義已盡故復借華字對人中佛字為因果
一對故在後明也。
鈔應云大方廣下此由離解能所詮別則單言經
時為是何經故今經得大方廣佛華嚴之名即合
釋後方揀餘經故又但言大方廣佛華嚴為何教
所詮耶今大方廣佛華嚴得經之名即合釋後揀
非論中所詮皆揀別依主也行布圓融如前可知
言經中有下謂經是自名上六字是義本是他名
今取以為經名即分取他名有財釋也十住鈔云
有財釋者謂從所有以得名如佛陀此云覺者即
有覺之者名為覺者此即分取他名如世有財者
故言如對藏論下舉例也此即全有財釋勾連前
<pb n="469"/>
文鈔置兩箇故字隔成二義明是兩意也不爾經
中有大方廣佛華嚴即分有財何有全有財義耶
故十住鈔云如俱舍非對法藏論對法藏論者是
婆沙論名世親依彼造俱舍論故此亦名對法藏
論此全取他名有財也准此以目經名之經字即
誤書也應是自字或舉例無妨如准以上六字為
名故言佛華嚴有大方廣者即人從所有法以彰
名亦分有財釋也若但云大方廣即全財也。
疏第五展演無窮者謂始從最清淨法界舒展流演
以至無盡也最清淨者以自性無染非除障方淨故
淨中之極云最清淨然下卷文云乃至一字無字今
亦應從無字展出一字一字展為清淨法界等文彰
略故或具在清淨之中廣鈔云清淨者絕相義也言
開為理智者開是展演義故佛為能開法界是所開
處理智為所開或法界等待前望後當體自為能開
理智等為所開二義皆通下准此知。
鈔然此下四門下指文所出也一展法界等者此
第一重展法界為上六字也言雖有六字下謂上
以理智配於六字而不取六字但取理智二法問
大方廣為理則可爾佛華嚴三字何皆為智耶答
華能嚴大方廣嚴能顯大方廣佛能窮證大方廣
故皆佛智也。
鈔即大是體性包含等者大舉包含影兼周徧方
廣周徧影取包含若爾何分體用答但體性包徧
與業用包徧以成異耳此中疏言總連合等者即
總連合上六字以詮體用果此所詮之能詮總云
經也問貞元疏云總連合成詮即題中七字今疏
何云總連合成詮即題中經字耶答此有兩重能
所詮一上六字為能詮體用因果為所詮二經字
為能詮上六字為所詮貞元疏總就兩重能詮今
疏但就後重能詮各據一理亦不相違。
疏初會總故者根本會故言大威光大子者即毗盧
遮那品也。
鈔一但世界品下即世界成就品初牒前現相品
今問許答說中已具題目明於題中展成初會言
十海者下以深廣故並稱為海。▲鈔而名小開合
者此中二約合明前中二五別開此中九十別說
前中七約合說故云小開合也故下鈔云第一智
觀第一海第二智觀第二海及第五海第三觀第
四第四觀第三第五觀第六第六觀第八第七觀
第九第八觀第十第九第十並觀第七但看前例
次第可知言清淨智者下疏云離所知障次斷分
明故貫下九句皆應置清淨言然皆以多故深故
細故重疊難知逈超言念皆云不思議也二眾生
即報類差別業即善惡等殊故十海中開為第二
一切眾生海及第五一切眾生業海而因果雖殊
同是所化眾生故合為一三即法界都稱或化眾
生法謂安立施設方便軌則等四能化諸佛數量
無邊五即所化根欲差別難知六即所應之時前
就所觀但云三世今就佛智故云一念普知七稱
性大願為現身說法遍化之因八應根作用神變
無方九轉稱性大法輪海十謂隨方施設言音差
別若約所觀攝演說海在法輪中今此開二言唯
一願海是因等者此約能知之智如是料揀若約
所知如文可見問若約所知以願為因可爾若約
能知經既云諸佛世尊知一切世界等智何名因
耶答疏云稱性大願為現身說法遍化之因故以
此智為因也言三世通因果者因中果中皆有三
世也。
鈔則題目該於一會者以依一會能詮所詮立於
一題復以一題開成一會故却該一會也言遮那
遍中者下顯疏中遮那遍中之言該其二品一遍
華藏世界即華藏品二遍法界中一切世界即世
<pb n="470"/>
界成就品也彼偈云下成就品文也無邊剎海既
皆遮那嚴淨故亦遍一切世界海也況第六經下
即現相品文第五經下即妙嚴品文下疏云前半
嚴淨佛土後半調伏眾生兼顯人法為嚴之義為
大菩薩從大法喜正所生故最妙法者揀非權小
昔以妙法淨所化心故所感土亦有清淨佛子來
生其國還雨妙法言皆普徧義者謂上說依報法
界重重正報必遍故並是果德即佛子也言故遮
那遍中之言下結法所屬謂上雖引四品五段經
文皆證遍中之言該成就品也問初會具有六品
何故疏中唯約三品以示一題耶答以世界成就
華藏世界毗盧遮那此之三品是初會正陳所說
前之三品但其由序故不言也或可疏雖不言鈔
文影出以遍中之言該現相妙嚴二品文也如鈔
可知普賢三昧顯雖無文理亦合具應云普賢三
昧亦佛華嚴經云入一切諸佛毗盧遮那如來藏
身菩薩三昧疏云此雖果定菩薩問入故云菩薩
三昧故即佛華嚴也言果證法界下就圓證說不
遮因中亦分證也。
疏又展此會等者展總成別復有四周因果之異及
廣明大方廣體用之法望因為所修望果為所證也
四周皆爾。
鈔總有二十六節放光者一照此一三千界二照
十方隣次各十世界三百世界四千五十千六百
千七百萬八一億（千萬為億也）九十億十百億十一千
億十二百千億十三那由他億十四百那由他億
十五千那由他億十六百千那由他億十七無數
十八無量十九無邊二十無等二十一不可數二
十二不可稱二十三不可思二十四不可量二十
五不可說（此上皆有世界之言）二十六盡法界虗空界已上
所照分齊其能照者即世尊兩足輪所放百億光
也故下疏云唯放一光同時頓照盡虗空界但謂
言不並彰說有前後隨根心現節節各見則如來
光節節而照金色文殊節節而至乃至法界各見
亦爾在佛文殊節節皆遍如月普遍百川各見言
悉皆明現者謂其一一世界中所有諸法於光明
中悉皆明現也。
鈔此云例上等者主經為能例伴經為所例以上
光明覺品主經已盡法界虗空界故為其能例所
例伴經應知亦爾。
鈔皆悉重重等者第九雖說塵中有剎等但是一
重今說重重無盡第六雖遍法界之會各有重重
主伴但是同類界中說之故亦不同也。
鈔明從一法界下應有問云此中正明於展何故
有舉題總收舉本總收之義耶故此答也意云雖
言其收意明展至無盡皆從一法界無明無相中
展成無盡令知其本。
疏第六卷攝相盡者謂法體自能卷攝非由於他也
卷則以後望前攝則以前望後乃至法界之相亦不
存故言相盡也。
鈔不出九會是第四節者若約卷中當第六節此
指展中故云是第四節耳或是六字甚妙。
鈔而有二意等者初意當疏中非理不智等二者
下當疏中亦攝智從理等言初攝二為一等者於
第二意中復有其二初義可知。▲後理體性離一
亦不存者當疏中體性自離已下文耳又准前展
等者疏外以前展為例釋成卷也言若從七字倒
收等者別明一理而有二意初攝歸大字先正釋
後引證二大體性離下大亦不存也准此例前展
中亦應爾也謂從離言絕思展為大字又從體展
用為大方廣從法展人為佛華嚴從義展教以為
經等妙義無方不應一准。
疏上來諸門者即指上七門也言如前已辨者如前
<pb n="471"/>
展中已辨也。
鈔先以法攝等者謂人法中隨應舉之以義而言
無不圓收先指前不出總題者即前展中疏云皆
不出大方廣佛華嚴故今疏云或以七字攝盡如
前已辨但前明從一題展至無盡今以一題收攝
無盡故異也。
鈔謂或於無字中者謂於無名字中假立一字以
攝盡也或可無字與一字分為二義初無字攝盡
如前疏云無字皆攝華嚴性海既以義圓收何待
言其一字後一字攝盡中或教如教體中何所不
收或義如義理分齊亦圓收也開則萬法合則一
性一切唯心亦義圓收也問此何異於第九攝歸
一心答此但汎明隨舉一字圓收第九門中以前
八門皆歸一心則總別異耳若爾何名以義圓收
但是別故答無有不收之法故名圓收以人法中
但是法為門故況唯是法中一義尤顯成別為門
別故理各有歸互不相違。▲鈔疏有三節者一教
義二理智三人法問疏云或人法攝盡此中人攝
與次人攝何殊答此以法為門則無非法者故人
亦在中彼以人為門則無非人者故法亦在內雖
各舉一全收而為門自異故言亦更應言或法界
字攝者疏外補出也一部所詮不離法界故。▲鈔
順於後表三聖故者華即普賢普賢行故嚴即文
殊文殊以解起行故佛即圓解行之普賢文殊證
法界體用之普賢文殊成毗盧遮那光明遍照以
行解證三字攝盡也亦應云下此下皆疏外補出
也。▲言從所詮故者通指入法界及理行果也。▲
鈔教即經字下前疏七字攝盡總舉題為能攝今
以教理行果配歸一題欲顯四字攝盡既即總題
總無不攝或教義成處下汎言四字該攝一切言
故總卷之下謂上釋約其總相此下於四字中各
卷成一法以攝無盡也或信解行證下問但收一
部何名圓收答教雖無邊豈出四義文且配歸一
部實則無不該收言如下當知者指下別釋文義
中當知也。▲鈔謂加一理字者或可加一教字開
能詮故復詮上四。▲鈔理即所信等者等取所解
所行所願所證所信即十信也。▲鈔或七字下問
前疏已指七字今何重說答前但總指此約增數
至此復言一題通目無盡法者乃至十類之經皆
名大方廣佛華嚴經故此猶約部類言之既以義
收何法不攝。▲鈔或八字下以是宗中八字故義
如前說既是經宗無不貫故即攝盡也或九字下
先舉總體言無障礙法界前法界言雖亦是總此
更表具德加無障礙言又不開理實故既約增數
以明故且略其不思議言又前宗中已說義在其
中故或十字下即前大字十義順文對故少不次
也十表無盡至此略畢又舉此為式餘准知故。
鈔然有二重先約人法對辨二聖者謂理智為法
普賢文殊名人或可人即華嚴法即大方廣將此
人法對辨普賢文殊二聖人也一釋之中後解為
勝若依前解人及二聖皆是普賢文殊云何分別
能所對辨耶應但言約法辨二聖何言約人法對
辨二聖耶問疏中既有三聖何言二聖耶答佛無
別法合前二成具理智之人法故。▲鈔後於人法
中各有二聖下即華嚴名人大方廣名法各有二
聖如疏中配言佛字當中下疏云佛即圓解行之
普賢文殊者此以佛字向下取華嚴二字收人中
二聖第一重也證法界體用之普賢文殊者此以
佛字向上取大方廣三字收法中二聖第二重也
成毗盧等通上兩重又唐梵雙言逐便釋故以成
文故或可佛字當中等言即通就前二科中釋也
以佛字皆於前二科內皆在大方廣法下華嚴人
上故云佛字當中兩重總收前科疏云佛即遮那
<pb n="472"/>
具能所故後科疏云佛即圓解行等此即但說兩
科以為兩重故前鈔標兩科云然有兩重不爾鈔
文何不解前科佛字耶二釋隨取以後科中亦有
兩重故。
鈔謂心體離念等下正是起信論顯示正義中釋
覺義之文也彼疏云心體離念者離於妄念顯無
不覺虗空有二義以況於本覺一周遍義謂橫遍
三際竪通凡聖故二無差別義謂在纏出纏性恒
無二故言豈非大耶者即是鈔詞指屬言一心六
度萬行皆起者前中心體相用者心是所觀真心
此中一心六度者心是能觀觀心則能所有異言
覺心性相等者覺者即上觀心也在因名觀在果
名覺即是能覺心性相者心是能具真心體相是
所具三大等即是所覺言一念相應覺者謂覺心
初起心無初相始覺合於本覺無復始本之異故
云相應故經云下即離世間品文也言覺性無覺
下絕能所故覺相歷然下不壞能所故此二不二
下存泯無礙故此皆修生之智。▲鈔覺非外來下
明全依本智全同所覺全同本智則新本冥符全
同寂體則能所一味言一亦不為一者法句經文
也具云一亦不為一為欲破諸數如斯下總結謂
始則因文悟理終則觀成契入如其能爾雖觀文
字心無取捨豈但棄於文字便為真正故得逢文
義俱能發暢對根宜悉善調伏故云未曾一念不
契華嚴問何故但契華嚴不言大方廣等答華嚴
是能觀之止觀若能止觀雙運證體相時即大方
廣由證此故即是佛也故雖只言華嚴便以義具
上之四字或可成文便略故不言之然疏中更有
性海二字即是歸極之所。
疏第十泯同平等者謂泯心境二法同一真如則舉
心即境舉境即心平等無有障礙也言為未了等者
先釋泯異歸同平等之義為未了自心者令了自心
云何了耶若知下釋既觸物皆心誰為能了能了不
立所了安在故梵行下如彰地位中已釋言然今學
法下敘此門之來意也言多棄內而外求者以棄自
內心而外求他境故言好亡緣下好亡外緣而內照
自心執心執境故並為偏執今既心境如如故平等
無礙。
鈔前八法師所知等者此釋疏然今法學下文也
謂或有依前八門所說秪尋文解義而已即法學
之者棄自心而外求但名解法與他而為軌範自
乏正行故若依第九修習禪定好樂亡緣內照自
心為所崇尚此是失前九門正意故疏會為偏執
俱滯二邊故。▲鈔即借帝網下喻家喻也謂鏡燈
是能喻帝網為所喻帝網為能喻重現無盡為所
喻今云借者以彼喻重現無盡此喻平等無礙故
云借也或可彼總喻一切法此別喻心境故云借
也。
疏見夫心境互照者若了上喻之者則解見心境而
互相照現實由本覺之智入心入境故既本智雙入
是謂境即心故心中悟境心即境故境上了心故心
境重重互現而本覺智性常在於心境也。
鈔但取明了之義者以燈為喻但取燈上明了之
義喻於本智或可兩鏡一燈皆明了故明了即是
喻體心境本智唯一真心隨義別故皆有明了之
義言智性色性下即起信論文以智性證上入心
以色性證上入境本無二者證雙入也此文或可
亦證心境俱有明了義也知一切法下梵行品文
由本智入心入境故一切法即心自性也則雙證
二義可知故此下釋成雙入義。
鈔尊容喻真佛等者性本是佛名真佛故言今人
只解下遮非或舉淺解以顯深義也今明下顯正
也雖但言如為總融萬有即是一心之理故名如
<pb n="473"/>
也言作佛者如鏡新明合於本明義言作故亦無
能合所合言心佛重重者境中見重重心佛心中
見重重境佛疏文語略但言心佛又欲成文義已
說故而本覺性一下即真佛唯一也今以像喻真
云即尊容之雙入。
疏皆取之不可得下謂上心境二法皆以心取之不
可得其形相即成止也以心照於心境而不可窮盡
即成觀也。
鈔雙融前二者兩鏡互照雖重重遞現一燈尊容
雙入亦影現重重皆以手取之不可得法准應然
上來心境二法重重互現名為心境今取之不可
得名為兩亡故成止也而照前互現不可窮心境
交徹故名觀也。
疏境境互望者以此境對彼境本覺之智雙入彼此
二境故此境悟彼境之佛彼境了此境如來一一同
前心心等例知。
鈔境有多境等者染淨等境一一互望本智真佛
皆入等迴向品云阿僧祇淨光寶常放無礙大智
光明普照法界等言心有多心下善惡等心一一
互望本智真佛雙入等亦爾雙泯雙融皆成止觀
與前不別故疏云皆一致也言唯證相應下上皆
因分假此為門故若諸行者能與如是觀行相應
冥同果海故。
疏三智正覺世間等者以眾生世間即所化根謂等
覺已還故智正覺世間即能化主此不同汎言智正
覺世間也若汎言智正覺世間者亦通等覺已下十
地菩薩以六七識已轉成無漏智正覺性故今以能
化主言揀之故唯目佛也言主則為二者以器世間
主謂水神火神等及眾生世間主謂天王龍王等俱
名諸王故唯二也佛非世間下通妨也問佛非世間
生滅之法何名智正覺世間耶故此答也既佛之自
體非世間從所統器及眾生受世間稱者世間之智
正覺名智正覺世間智正覺世間即主名智正覺世
間主依主持業二釋如次例前諸王各分器界及眾
生故是器即世間眾生即世間器世間之主眾生世
間之主持業依主二釋如次。
疏妙謂法門等者問前會梵音中翻就此方而無妙
字何以此言妙耶答具云法門威德乃有妙義由法
門威德令三世間體用深廣難思故名為妙此則言
簡理周譯者善巧言即主之所得者即是三世間主
之所得故言其地堅固并於一切法成最正覺者皆
妙嚴品文言三業周普者上成最正覺即意業周普
其身充滿一切世間即身業周普其音普順十方國
土即語業普周也所以長行下總指第二卷已下至
第五卷經文皆長行中說諸王各得法門為嚴偈讚
中以讚佛德皆顯嚴佛上皆明智正覺世間嚴也。
疏眾生不嚴下反顯也若順釋者眾者有法門威德
莊嚴力方感佛興佛以三業周普眾德莊嚴故方能
為主就佛所變事理相融重重無礙方為真佛依處
也。
疏顯遇有德者佛嚴眾生也眾生得法莊嚴微妙輔
翼如來顯佛超絕勝過一切即眾生嚴佛也亦應更
有器界莊嚴顯化主真極海會大眾堪為法器義不
異前遇者有德顯佛超勝故疏略不言有科云三嚴
相成故知應爾也。
疏今明序已兼正等即序分中所明深理已兼正宗
之義故廣讚下却歸序意。
疏謂所得法等者謂由得深法智眼方開能淨三世
間故又所得法可重如眼亦法本淨如眼不唯自淨
復能淨於世間故又淨即嚴義但名異耳故今新譯
為妙嚴也。
鈔即今法門威德者兼和會三處也謂梵本具譯
云法門威德晉譯云淨眼今譯云妙嚴名殊義一
<pb n="474"/>
也以法門威德即法眼清淨故既能法眼清淨即
能妙嚴世間故。

華嚴懸談會玄記卷第四十（終）

音釋
愎（音必恨也）。鉗（音乾束物也）。

<article id="n237">華嚴經文義要決問答</article>

No. 237
<sarticle>華嚴經文義要決問答卷第一（五科入）</sarticle>

皇龍寺釋　表員集
<other>○七處九會義</other>三門分別。第一釋名。第二出體。第
三問答分別。
第一釋名者。七九數名。（帶數釋也）處者居也。謂止居之處。
會者遇也。又大計也。（佳苑云四方郡國錄一代之事總而計之。名曰會也。）今案
無盡法界大眾。集會無邊法界處中。故名會也。
第二出體者。法藏師云。若小乘者。色等四塵并能造
四大實色為體。若三乘中。初教者。凡小地前。俱以賴
耶識為體。地上二義報主亦同賴耶為體。若二智所
現。即以唯識智為體。若依終教。但以如來藏真如為
體。若一乘以無盡法界通三世間人法理事等諸法
為體。（案今正以後也前小三乘等案為眼自出後門中略也）。
第三問答分別。問云何七處。何者九會耶。答人中三。
天上四（是七處也）第二第七第八。重會普光明殿。為九會。
（晉經八會欠第七重會准也）然將欲料簡此義。略作三門。一辨教
義事相。二長科本分。三辨生起次第。初中二義。先總
後別。總者。問此經何處說耶。答蓮華染淨圓融處說。
（此義後當別出）。問何時說耶。答佛初成道。第二七日說。謂即
此時中。攝一切九世十世故。是故一時說即一切時
說。（此義亦當後別出）。問此經是誰說耶。答是十佛盧舍那說。
謂此佛即攝一切佛故。是故。一說即一切說也。（此義亦當
後出之）。問為何機說耶。答為普賢等海會諸菩薩說。以
此一海會眾即攝一切海會眾故。是故為一海會眾
說即為一切海會眾說。（如下文云云）。問此經依何定耶。答
謂依海印三昧。以此海印三昧即攝一切三昧故。是
故。依一三昧即是依一切三昧。（如下文云云）。問此經說何
法耶。答謂說華嚴無盡法門海。以此華嚴一一皆攝
一切法門故。說一法即說一切。（如下文云云此義下當別述也）。問說
幾許經耶。答有二種。一此界說。二十方說。此界之中
即有三本。上本。有十三千大千世界微塵數偈四天
下微塵數品。中本。有四十九萬八千八百偈一千二
百品。（此上二本。隱在龍宮不出。）下本。有十萬偈三十八品。舊（常說如此
也。更後說<bz>〔三〕</bz>十八品。又云三十九品也。准之又眼普眼經。以須彌山聚筆
四大海水墨。書一品修多羅。猶不能窮盡。如是等品。
後過塵數。此亦但是大菩薩等。陀羅尼力之所受持
亦非貝葉所能書記。以此界所說為總。必攝十方所
說為眷屬故。是故一部即攝一切部。即攝一切部。今
此所有。即是十萬偈中。唯有四萬五千偈。（晉經三萬六千偈）
三十九品八十卷。（晉經三十四品六十卷亦是五十卷）流傳於此。（上來七問
答辨其總竟）。
自下明其別說。第一會。佛在蓮華藏莊嚴世界海摩
竭提國菩提場中。與海會菩薩眾俱。普賢菩薩。承佛
神力。入一切諸佛毗盧舍那如來藏身三昧。（晉經如來淨藏
三昧）說華藏依果威光正因也。合六品一十一卷。世主
妙嚴品第一。（五卷從第一至第五晉經世間淨眼品。）明其序分。（次明正宗）如
來現相品第二。（一卷第六）普賢三昧品第三。世界成就品
第四。（已上兩品共一卷第七華藏世界品第五。（三卷從第八至第十）毗盧
遮那品第六。（一卷第十一晉經此上五品。分名盧舍那佛品。）此五品中。初四
品。明毗盧舍那依果。最後一品。明佛往因。即大威光
童子也。第二會。佛在普光明殿。與海會菩薩眾俱。文
<pb n="475"/>
殊師利。承佛神力。說如來三業及信位法門。於中六
品。（四卷）佛名號品第七。四聖諦品第八。（已上二品<bz>〔於〕</bz>一卷第十二。
明覺品第九。菩薩問明品第十。（已上二品共一卷第十三淨行品
第十一。賢首品第十二（已上二品共二卷第十四第十五。此六品中。
初三品。明佛三業。（身語意如次准之）後三品辨信行法。（解行德如
次准之又釋初行。次願。後德。）第三會。佛在忉利天宮妙勝殿上。與
海會菩薩眾俱。法慧菩薩。承佛神力。入菩薩無量方
便三昧。說十住等法門。於中。合六品。昇須彌頂品第
十三。須彌頂上偈讚品第十四。十住品第十五。（已上三品。
共一卷。第十六。梵行品第十六。初發心功德品第十七。（已上二品。
共一卷。第十七明法品第十八。（一卷第十八）此六品。初二品。是當
會序。（嚴處集眾）後四品中。初三品。明自分。（解行德如次准之）後一
是其勝進。趣後方便也。第四會。佛在夜摩天宮寶莊
嚴殿。與海會菩薩眾俱。功德林菩薩承佛神力。入菩
薩善思惟三昧。（晉經菩薩善伏三昧）說十行法門。於中合四品。
（三卷）昇夜摩天宮品第十九。夜摩天宮中偈讚品第二
十。十行品第二十一。（已上三品共二卷第十九第二十十無盡藏品
第二十二。（一卷第二十一）此四品中。初二品序。（同前會）後二品
是當會正宗。（初一品正位。後一品蘊行成就。生起後位。）第五會。佛在兜率
天宮一切寶莊嚴殿。與海會菩薩眾俱。金剛幢菩薩。
承佛神力。入菩薩智光三昧。（晉經菩薩明智三昧）說十迴向法
門。於中合三品。（一十二卷）昇兜率天宮品第二十三。（一卷第二
十二）兜率宮中偈讚品第二十四。十迴向品第二十五。
（并前品合一十一卷從第二十三至三十三）此三品中。初二品序。（同前）後一
品辨其正宗。第六會。佛在他化自在天宮摩尼寶藏
殿。與海會菩薩俱。金剛藏菩薩。承佛神力。入大智慧
光明三昧。（晉論經菩薩大乘光明三昧）說十地法門。一品六卷。十
地品第二十六。（六卷從第三十四至第三十九）第七會。佛重會在普
光明殿。與海會菩薩俱。普賢菩薩。承佛神力。入剎那
際諸佛三昧。說十定等修生本有因果法門。於中合
一十一品。（一十三卷）十定品第二十七。四卷。（從第四十至第四十三晉
經欠此品也）十通品第二十八。（晉經十明品）十忍品第二十九。
（已上二品共一卷第四十四阿僧祇品第三十。壽量品第三十一。
（晉經壽命品）菩薩住處品第三十二。（已上三品共一卷。第四十五。佛不
思議法品第三十三。（二卷。第四十六第四十七）如來十身相海品
第三十四。隨好光明功德品第三十五。（晉經小相光明功德品。已
上二品共一卷。第四十八。此九品。明差別因果。亦是修生因果。（云
云）普賢行品第三十六。（一卷第四十五）如來出現品第三十
七。（晉經寶王如來性起品。三卷。從第五十至第五十二）此二品。明平等因果。亦
名本有因果。（云云）第八會。普光明殿。與海會菩薩眾
俱。普賢菩薩承佛神力。入佛華莊嚴三昧。（晉經脫莊嚴也）普
慧菩薩二百句問。普賢菩薩二千句答。說六位行德
法門。於中一品。（七卷）謂離世間品第三十八。（七卷從第五十三至
第五十九）第九會。佛在室羅筏國逝多林給孤獨園大莊
嚴重閣。與海會菩薩眾俱。佛自入師子頻申三昧。（晉經
舍衛國祇恒林中乃至奮迅三昧）說頓漸入法界法門。於中說一品。
（二十一卷）入法界品第三十九。（二十一卷從第六十至第八十）。
問說此經處。為淨為穢耶。若設爾何失。問二俱有過。
謂若是穢不現寶池寶樹。亦不應言爾時華藏世界
六種振動。若是淨者。說九會處。何故皆在娑婆人天。
答慧苑師云。華藏娑婆就相說異。以相從說性無礙
圓融也。（雖有此說。無分明也。）法藏師云。有數四句。一染淨四句。
或染。謂摩竭提國七處九會等覆淨相故。或淨。謂華
藏海。其地金剛等。染相盡故。或俱。謂華藏內娑婆界。
染淨存泯。隱顯無礙。或俱非。謂染淨相盡。同一法界。
各相形奪。二相盡故。二通局四句。或局。謂此一界。或
通。謂該於十方。或俱。謂要具前二。或俱非。謂相盡歸
性。或局。謂此處攝一切剎。又此處一一塵等。皆攝一
切無邊剎海。或通。謂此界入一切剎。又此塵等。皆通
一切諸剎塵等。或俱。謂攝入俱現。或俱非。謂形奪雙
泯。三依正四句。或正在依。謂佛在坐等。又佛即剎故。
或依在正。謂剎居佛內。又剎即佛身故。或俱或非。（並准
思之）。問若如上說。則七處九會皆悉雜亂。如忉利天說
<pb n="476"/>
十住時。既遍虗空。周側毛道。未知夜摩等處亦說住
不。若設爾何失。問二俱有過。謂若彼不說。則說處不
遍。若彼亦說。何故經中唯云忉利說十住法夜摩等
處說十行等。答此說十住。忉利天處既遍十方一切
塵道。是故夜摩等處皆有忉利。即於如是遍夜摩等
忉利天處。說十住法。是故忉利天不普遍。仍非夜摩。
夜摩等處說十行等。皆亦遍於忉利等處。仍非忉利。
當知亦爾。若約十住與十行等。全位相攝。則彼此互
無。各遍法界。若約諸位相資。則此彼互有。同遍法界。
餘一一品。一一處。皆亦如是。問餘佛說處與舍那說。
為相見不。答設爾何失。問二俱有過。謂若相見。即應
相遍。若不相見。不成主伴。答互為主伴。通有四句。謂
主主不相見。伴伴亦爾。各遍法界。彼此互無。故無相
見。主之與伴。其必相見。伴主亦爾。共遍法界。此彼互
有。故無不見。如舍那為主證處為伴。無有主而不俱
伴故。舍那與證處。同遍法界。設於東方。證法東處。彼
有舍那。還有東方而來作證。如是一一。遍周法界。一
切塵道。無障無礙。思之可見。問以何文證。知乎一處
即一切處等耶。答經云。一一微塵中。佛國海安住。佛
雲遍護念。彌綸覆一切。又云。一毛孔中無量佛剎。莊
嚴清淨。曠然安住。彼一切處。盧舍那佛。於眾海中。演
說正法。況七處九會處而不該攝十方法界耶。問既
在摩竭說。彼國眾生。有預會不。答慧苑師云。設爾何
失。問二俱有過。若有預者。經何不言耶。若無預者。何
須此說耶。答此有二義。一為表法。二為應機。言表法
者。謂摩竭國。是諸國之上道。第一會為九會之最初。
故此說也。言應機者。會中菩薩。除十方新來。餘皆隨
願。生於此國。斯即應機。何必要列凡俗方是所化之
眾。（云云後二門如別說記）。
<other>○說經時義</other>三門同前。
第一釋名者。說者談說。謂能說者。得陀羅尼。於一字
中一剎那。須能持能說一切法門。況一切時中一切
字中。經者。貫穿所說。攝持所化。（如常說也）時者。說聽究竟
之時。謂始成正覺時。一剎那或無量劫。融通無礙。具
攝一切。無不皆攝。（云云）。
第二出體者。慧苑師云。若三乘者。不相應行蘊所攝。
若一乘者。理事無礙法界。以為其性。謂一時攝一切。
前後際盡。為時體。
第三問答分別。問此經何時說耶。答始成正覺時。問
始成正覺時。未而定說。成道已後。幾日說耶。答別行
十地經云。成道未久第二七日。故知第二七日時也。
問若爾。何故。菩提流支云。前之五會。是佛成道初七
日說。第六會後。是第二七日說耶。答法藏師云。此解
不可。十地論云。何故不初七日說。思惟行因緣行故。
既云思惟。明知非說法。問有人說。下文中有鶖子等
五百聲聞。並後時度。故知是後時說耶。答此所判。恐
不順文。第八會者。亦非後時。何得於一部經。前已說
半。中說餘經。後方更續。豈令佛無陀羅尼力。不能一
念說一切法。祇園鶖子。並是九世。相入相即。文云過。
去一切劫。安置未來今。未來一劫迴置過去世。又云。
於一念中。建立三世一切佛事。（如是等文處處皆有）豈可鶖子
等而非此類。問於此二七之時。即攝八九會者。是同
時耶。有前後耶。答同時而說有前後也。問以何得知。
是如此耶。答如印文。讀時前後。印紙同時。問若爾云
何重會得成。答重亦同時。以無礙故。如燈光相入等。
餘不動昇天等。（准釋可知）。問若爾。諸時相望。相攝力齊。何
要在此。不在餘時。答此即是餘不時說。餘又亦不礙
表初之說。以不壞相故。又非但此二七之時即攝八
九會。亦為攝彼前後各無量劫。無不皆盡。以是不思
議時故。亦攝於重重無量念知。如因陀羅網重收攝
故。問依普耀經。第二七日。於麤野園。為彼五人。三轉
四諦（此小乘）依密迹力士經。第二七日。鹿園。為於無量
大眾。轉法輪時。有得羅漢辟支菩薩等。（是三乘）依此經。
<pb n="477"/>
第二七日。於樹王下。為海會菩薩。轉無盡法輪。（此一乘）
何故時同而大小殊耶。答上三同時者。約法表本末
同時。約人顯機感各異。問若爾者。何故依法華三七
日。四分律六七日。興起行經七七日。依五分律八七
日。智度論五十七日。十二遊經一年方說耶。答此並
末教機異。宜聞各別。故致不同。本教機定。故唯二七。
問表何義故。定二七日耶。答十地論云。時處等校量
顯示勝故。此法勝故。在於初時及勝處說。豈初二會。
及七八九會所說佛果。不如十地。苑云。世親且依一
相故作是說。謂四十心中。十地為勝。六欲天中。他化
自在為勝。非謂一切也。藏云。此有三義。一此經初時
表本法勝故。二末教亦同。表末不離本故。三顯本非
末故。末時不定本時定故。問上言。如因陀羅網重重
無盡。時劫常說此經者。說華嚴會總天了時。何容有
此一部經教。答有二義。一義者。為下劣眾生。於無盡
說中。略取此等。結集流通。故有此部。令其見聞。方便
引入無際限中。如觀牖隙見無際虗空。當知此中道
理亦爾。觀此一部。見無邊法海。二義者。又復即此一
部。是無邊劫海之說。以結通文無分齊故。一說即是
一切說故。問若此多劫常恒說者。何故。如來有涅槃
耶。答說此經佛。本不涅槃。入法界品中。開旃檀塔。見
三世佛無涅槃者。又復以此初時既攝多劫。是故示
現涅槃。亦在此中。以攝化威儀之中涅槃。亦是說法
攝生與成道說法。無差別故。是故。說法總無休時。復
舍那佛。常在華嚴。恒時說法。無涅槃故。已入大地諸
菩薩眾。不見如來初說。於一切時處。恒見如來常說
純說。如不思議品。（云云）。問智論第二云。不說迦羅時。
說三摩耶時。其義云何。答一迦羅時。（此云別相時如說或時在眾不
得聞等）二三摩耶時。（此云破耶見時。不簡白黑。一切得聞。）今言二七之時。
是後所攝。問若爾者。二夜經云初成道夜般涅槃夜。
二夜中間。轉正梵輪。答由此文義故。五臺零辨法師
云。從初七日。至於極終。常說恒說（云云）。
<other>○說經佛義</other>三門同前。
一釋名者（說經二字義如上說）佛者。慧苑師。（三說）一佛者。具言佛
陀（此翻為覺）即圓滿大智照用者也。所照是何。謂菩提法。
即真俗無二。無障礙法界境也。二若依佛地論第一
云。具一切智一切種智。離煩惱障及所知障。於一切
法一切種相。能自開覺。亦能開覺一切有情。如睡夢
覺。如蓮華開。故名為佛。三依此經宗。本始無異之智。
照法界法。無有差別。名之為佛。經云。於一切法。成最
正覺。謂普照境界。同一法住。始本冥會。境智一如。名
之為佛。法藏師云。佛陀此云覺者。覺有二種。一是覺
悟義。謂理智照真故。二是覺察義。謂量智鑒俗故。者
是假人。即有覺之者。名為覺者。有財釋也。
第二出體者。慧苑師云。依佛地論。五法攝大覺地。謂
四智及清淨法界。若依此經宗。具攝無邊無礙法界
一切諸法。乃至三種世間。總攝為體。法藏師云。若依
一乘二種十佛。既通三世間。即知用一切理事教義
因果人法解行等。總佛為體。若約所依。以海印三昧
為體。
第三問答。問說此經。佛三身之中。是何等身耶。答法
藏師云。三說。一有人釋云。是化身佛。以菩提樹下八
相成道。是化身故。不離昇天是重化故。以釋迦異名
名盧舍那。非別報身故。二有釋云。說此經佛。是實報
身。以是盧舍那法界身故。居蓮華藏淨土中故。下第
八會初歎佛具彼二十一種殊勝功德。是實報也。但
以不離化故。該此樹下。非是化身。三釋。此佛是十佛
之身。通三世間。以說十信及三賢等地前所見非實
報故。然居華藏。非局化故。國土身等。非前二故。具攝
前二。性融通故。具足主伴。如帝網故。是故。唯是同遍
法界十佛之身。（後說合於經意元曉師又多同說唯一圓滿法身無上如來耳）。問何
故通三世間依正無礙為能說者也。答法藏師云。有
二義。一直攝一切三世間盡。以具此三事。方為佛故。
<pb n="478"/>
三身二身。但是三中智正覺攝。妙淨土同生之身。無
不皆是此中所攝。二亦正報毛孔依報塵中。各重重
具攝三世間等一切諸法。如帝網現。（准思之）。問此佛既
在如前無盡時處。其佛為是一身。為是多身。答設爾
何失。問二俱有過。謂若是一。何故一切剎中各令現
耶。若是多身。何故經云而不分身耶。答此盧舍那法
界身雲無障礙故。常在此處即他處故。遠在他方恒
住此故。又分圓無礙。即此遍法界身。一一支分。一一
毛孔。皆亦有自舍那全身。是故。分處即是圓滿也。法
界品云。如來一毛孔中。出一切佛剎微塵等化身雲。
充滿一切世界不可思議故。又此佛身。即理即事。即
一即多。即依即正。即人即法。即此即彼。即情即非情。
即因即果。三身即十身。無礙自在。法界身雲。於前時
處。常說華嚴。無休無息。又依正無礙。謂此身雲。即作
一切器世間。經云。或作日月遊虗空。或作河池井泉
等。一切世界海。如上說國土身等。又潛入無礙。於眾
生世間。無礙自在。謂此佛身。遍入一切眾生界中。如
如來藏。雖作眾生。而不失自性。又總攝一切眾生。悉
在如來一毛孔內。一切毛孔亦皆如是。經云。觀見如
來一毛孔。一切眾生悉入中。普賢亦云。一切諸佛及
剎土。在我身內無障礙。我於一切毛孔中。現佛境界
諦觀察。又云。佛身充滿諸法界。普賢一切眾生前等。
（云云）又此一釋迦身隨應群機。差別多種。或同凡而
非聖。如見三尺黑象脚身及樹神身等。（此在人天位）或是
聖而非凡。以同羅漢聖人身故。或亦凡亦聖。以是父
母所生實報身故。四大成故。同凡身也。具五分法身。
諸漏盡故是聖。（以表說小乘法故）或非凡非聖。以是大乘三
身攝故。非同小乘羅漢聖故。或是化非法報。以具八
相在閻浮故。色頂別立彼實報故。如梵網經等說。（此約
初教）或是報非法化。即此身具二十一種殊勝功德。如
佛地經說。（此約終教）或是法非報化。以色即如故。經云。吾
今此身即是法身。（此約頓教。上來約三乘說）或亦法報化。如前三
說故。（此約同教）或非法非報化。以是十佛故。通三世間故。
具足主伴。如是經下上文說。（此約圓教）是故。此佛身圓融
無礙極難思也。問慧苑云。說此經者。或佛自說。或菩
薩說。或佛菩薩光明中說。或神天等種種類說。何故。
今此唯稱佛耶。答說雖多類。莫不皆承佛力。佛為主
故。但標佛也。故智度論云。若不推從佛聞。則諍論起
故。問大師具有十號。何故。經首唯標佛稱。答依真實
論。佛具十義餘。號不爾。謂如真諦三藏七事記中引
真實論。佛具十義。謂一覺勝天皷。二不由他悟。三離
二無智。四已過睡眠。五譬如蓮華。六自性無染。七具
足三義。（一假名佛。謂六神通。二寂靜佛。謂或不生。三真實佛。謂即真也）八具足三德。
（般若解脫法身）九具三寶性。十自知令他知。（謂自覺覺他也）此中餘
義。如別章廣說。
<other>○六相義</other>三門分別。
第一釋名者。六者數名。諸法體狀。目之為相。謂總相
別相。同相異相。成相壞相。法藏師云。總相者。一含多
德故。別相者。多德非一故。別依止總。滿彼總故。同相
者。多義不相違。同成一總故。異相者。多義相望。各各
異故。成相者。由此諸義緣起成故。壞相者。諸義各住
自法。不移動故。
第二出體者。懍法師云。通則法界緣起為體。別則總
相以中道為體。別相以二諦為體。同相以如如為體。
異相以萬法為體。成相以緣集為體。壞相以緣起為
體。
第三問答分別。問以何意故。辨六相耶。答法藏師云。
破定報見。以顯緣起圓融之法。此理現前。一切惑障
一斷一切斷。行德一成一切成。始終皆齊。因果同時
等。（廣說如經）。問其四句八不等有何差別耶。答不自生不
他生等四句。及不有不無等四句。并不生等八不十
不等。皆悉會事入理。以順一寂。今此入理圓融彼事。
使相即相入。成普賢法。有斯左右耳。問何故。唯六。不
<pb n="479"/>
多不小耶。答汎諸緣起法。要有三門。一末依於本。有
起不起。（謂論云別依本者。明依總開別。滿彼本者。還能成總也）二彼所起末。既
帶於本。是故。相望有同有異。三彼帶本之末。既為本
收。是故當體有存有壞。若不具此三。不成緣起。三中
各二故。但唯六。
問緣起法。一切處通。難窮其趣。冀礭陳其相也。答法
藏師。今且略就緣成舍辨。問何者是總相。答舍是。問
此但椽等諸緣。何者是舍耶。答椽即是舍。何以故。為
椽令獨能作舍。若離椽。舍即令不成故。若得椽時。即
得舍耶。問若椽全自獨作舍者。未有瓦等。亦應作舍。
答未有瓦等時。不是椽故不作。非謂是椽而不能作。
今言能作者。但論椽能作。不說非椽作。何以故。椽是
因緣。由未成舍時無因緣故。非是椽也。若是椽者。其
畢令成。若不令作。不名為椽。問若椽等諸緣。各出小
力作。不令作者有何過失。答有斷常過。若不令成。但
小力者。諸緣各少力。此多箇少不成一令舍。故是斷
也。諸緣並少力。皆無有令執有令舍者無因有。故是
常也。又若不令成者。去却一椽時。舍應猶成在。舍既
令不成。故知非小力並令成故。問無一椽時。豈非舍
耶。答但是破舍無好舍也。故知好舍令屬一椽。既屬
一椽。故知椽即是舍也。問既舍即是椽者。餘栰瓦等。
應即是椽耶。答總並是椽。何以故。却椽即無故。所以
然者。若無椽即舍不成。舍不成故。不名栰瓦等。是故。
栰瓦等即是椽也。若不即者。舍即不成。栰瓦等並皆
不成。今既並成故。故知相即耳。一椽既爾。餘椽例然。
是故。一切緣起法不成即已。成則相容融。無礙自在。
圓極難思。出過情外。法性緣起。一切處准知。
問第二別相者何耶。答椽等諸緣。別於總故。若不別
者。總義不成。由無別時即無總故。此義云何。本以別
成總。由無別故。總不成也。是故。別者。即以總為別也。
問若總即別者。應不成總耶。答由總即別故。是故得
成總。如椽即是舍。故名總相。即是椽故。名別相。若不
即舍。不是椽。若不即椽。不是舍。總別相即。可准思之。
問若相即者。云何說別。答只由相即。是故成別。若不
相即者。總在別外。故非總也。別在總外。故非別也。（思之
可解）。問若不別者。有何過失耶。答有斷常過。若無別椽
瓦。無別椽瓦故。不成總舍。故是斷也。若無別椽瓦等。
而有總舍者。無因有舍。故是常也。
問第三同相者何耶。答椽等諸緣。和同作舍。不相違
故。皆名舍緣。非作餘物故。名同相也。問此與總相何
別耶。答總相唯望一舍說。今此同相約椽等諸緣。雖
體各別。成舍力義齊故。名同相也。問若不同者有何
過耶。答若不同者。有斷常過也。何者。若不同者。椽等
諸緣。互相違背。不得作舍。舍不得有。故是斷也。若相
違不作舍。而執有舍者。無因有舍。故是常也。
問第四異相者何耶。答椽等諸緣。隨自形類。相差別
故。問若異者。應不同耶。答只由異故。所以同耳。若不
異者。椽既丈二。瓦應亦爾。懷本緣法故。即失前齊同
成舍義也。今既舍成。同名緣者。當知異也。問此與別
相何異耶。答前別相者。但椽等諸緣。迭互相望。各各
異故。問若不異者何失。答有斷常失也。何者。若不異
者。瓦即同椽。丈二壞本緣法不成舍。故是斷也。若壞
緣不成舍。而執有舍者。無因有。故是常也。
問第五成相者何耶。答由此諸緣。舍義成故。由成舍
故。椽等名緣。若不爾者。二俱不成。今現得成。故知成
相耳。問現見椽等諸緣。各住自法。本不作舍。何因得有
舍義成耶。答只由椽等諸緣不作故。舍義得成。所以
然。若椽作舍去。即失本椽法故。舍義不得成。今由不
作故。椽等諸緣現在前。由此現前故。舍義得成矣。又
若不作舍。椽等不名緣。今既得緣名。明知定作舍也。
問若不成者何失。答有斷常過。何者舍本作椽等諸
緣成。今既並不得有舍。故是斷也。本以成舍名為椽。
今既不作舍。故即無椽亦是斷。若不成者。舍無因有。
<pb n="480"/>
故是常也。又椽不作舍。得椽名者。亦是常也。
問第六壞相者何耶。答椽等諸緣。各住自法。本不作
故。問現見椽等諸緣。作舍成就。何故。乃說本不作耶。
答只由不作。舍法得成。若作舍者。不住自法者。舍義
即不成。何以故。作者失法。舍不成故。今既舍成。明知
不作也。問若作者。有何失。答有斷常二失。若言椽作
者。即失椽法。失椽法故。舍即無緣。不得有。故是斷也。
若失椽法。而有舍者。無椽有。故是常也。
問約何道理。明六相耶。答元曉師云。此中總別二相。
標其法界緣起道理。以其別緣。而起總德。同異二相。
明其緣起相應道理。（以別無同相不成總故。同無異相不成滿故。以有別中有同異
相。乃得相應成一總滿。）成壞二相。顯此緣起。離邊道理。（以成故非無。以
壞故非有。若但成非壞隨增益<bz>〔是〕</bz>。唯壞無成。隨損減邊。今有成壞。故離二邊。二邊離故。即是中道有成有壞亦
非一中。是謂甚深緣起道理。問論云除事事。謂陰界入等何耶。答
藏師云。此辨定具義。謂約道理說融通。非是陰等事
相中辨。故除簡之。上言言說解釋者。是定故。謂於此
中。安此六相之言說。為欲釋經文。應知此意。又釋此
中釋六相。非是此處。經文但是論主解釋之意。應知。
（謂此文出在下經第四大願初中。經家自說。非是論主率意而作）又此中同相異相
者晉經有相無相者。以此前類。名帶於總。名有是同。
然名互無。名無是異。故不相違。問論云如世界成壞
者何義耶。答曉云。以易顯難。如三千界成一世界。即
成即壞。易可了知。又說此句舉事喻理。謂如世界成
時風輪等法。次第聚集。則有世界。世界壞時。山海等
物次第散滅。則無世界。十句總別。其義相似。攬別成
總。似世界成。不可說無。開散總作別。似世界壞。不可
說有。但世界成壞。是事成壞故。成時非壞。壞時非成。
六相成壞。是理成壞故。成即是壞。壞即是成。但取小
分相似為喻。別藏師云。如百億四天下令成一裟婆
界。略言標顯為成。若分別廣說。百億差別。令一娑婆
無所依住。故為壞。隋慧遠法師云。除事事。謂陰界入
等。彼此相望。事別隔礙。不具斯六。所以除之。若攝事
相。以從體義。陰界入等一一之中。皆具無量。今且就
一色陰之中。同體具有恒沙佛法。謂苦無常空無我
等一切佛法。是等諸法。義別別體同。其相緣集。以成
一色。色名為總。就此總中。開出諸色。所謂苦色。乃至
真實緣起之色。如是無量差別之色。是名為別。苦等
法上。皆有色義。名之為同。色義雖同。然彼色苦。異色
無常。是名為異。義門雖殊。其體不別。色攝為一。是故
□成。成猶□也。然雖□別。義門恒異。得為多。若色目
之為壞。壞猶廣也。拷實論之。說前四門。辨義應足。為
約同異。成前二門。故有六也。此乃大乘之淵＆CB17493;。圓通
之妙門。（懍法師諸門廣述。繁言故略之）藏法師乃為頌曰。
 一即具多名總相  多即非一是別相 
 多類自同成於總  各體別異顯於同 
 一多緣起理妙成  壞性自法常不作 
 唯智境界非事識  以此方便會一乘 
<other>○數十錢喻義</other>三門分別。
第一釋名者。數者數量也。以一名十等也。一者數名。
依一周圓類。以表十也。欲表無盡故。錢者財也。謂開
元寶等也。喻者比也。類也。况法相似。是喻義也。
第二出體者。以無障無礙緣起法界為體。
第三問答。問欲顯何義。以數錢喻耶。答法藏師云。欲
表大緣起陀羅尼法故。義相師云。欲示緣起實相陀
羅尼法。元曉師云。詮普法義故。此中有二。一者異體。
二同體。就初中有二。一相入。二相即。所以有此二門
者。以諸緣起皆有二義故。一有力無力義。此望力用。
二有體無體義。望此自體。由初義故得相入。由後義
故得相即。初中自有全力。所以能攝他。他全無力故。
所以能入。他有力自無力。反上可知。不據自體。故非
相即。力用交徹。故成相入。又由二力二無力各不俱
故。無彼不相入。有力無力無力有力無二故。是故常
相入。二空有中。由自若有時他必無。故他即自。何以
<pb n="481"/>
故。由他無性以自作故。二由自若空時他必是有。故
自即他。何以故。由自無性用他作故。（一云。若<bz>〔鬪〕</bz>一緣。餘不成起。起不
成故緣義則壞。得此一緣。全一切成起。一起成故。緣義方立。是故一緣是能起。多緣及果俱是所起。是即多為
一成。多是無體。一能作多一是有體。然此義後更說也以二有二空各不俱故。
無彼不相即。有無無有無二故。是故常相即。又以體
収用。無別用故。唯是相即。若不爾者。緣起不成。有自
性等過。見之可思。於中光明相入。此中有二門。一向
上去。二向下來。向上去中。亦有十門。一者一是本數。
何以故。緣成故。乃至十者一中十。何以故。若無一即
十不成故。則一有全力故。攝於十也。仍十非一。辨餘
九門。亦如是。一一皆有十。准例可知。（義相師云。中門中。向上來。向下
去。即門中。向上去。向下來。前後言錯。故不用也）向十數中。亦十門。一者十。何
以故。緣成故。乃至十者十中一。謂若無十。則一不成
故。則一無全力。歸於十也。仍一非十矣。餘例然。如是
本末二門中。具足十門。餘一一錢中。准以思之。（此中數數
法者。一者十。二者十中九。乃至十者十中一）此約異門相望說耳。問既言
一者。何得一中有十耶。答大緣起陀羅尼法。若無一
即一切不成故。定知如是。此義云何。所言一者。非自
性一緣成故。是故。一中有十者。是緣成一。若不爾者。
自性無緣。不得名一也。是故。一切緣起。皆非自性。何
以故。隨去一緣。即一切成。是故。一中則具多。方名緣
起一耳。問若去一緣而不成者。此即無性。無自性者。
云何得成一多緣起。答由只無性得成一多緣起。何
以故。由此緣起。是法界家實德故。普賢境界具德自
在無障礙故。華嚴云菩薩善觀緣起法。於一法中解
眾多。眾多法中解一法。是故。當知一中十十中一。相
容無礙。仍不相是。一門中既具足十義。故知一門中
皆有無盡義。餘門亦如是。問一門中。攝十盡不盡。答
盡不盡。何以故。一中十故盡。十中一故不盡。四句護
過去。非顯德等。准之可解耳。別別諸門中。准例如是。
緣起妙理。應如是知。（第一門竟）。
初異體門中。第二即義者。此中有二門。一者向上去。
二者向下來。初門中有十門。一者一。何以故。緣成故。
乃至十者一即十。何以故。若無一。即無十故。由一有
體。餘皆空故。此一即是十矣。如是向上。乃至第十。皆
各如前。准可知耳。言向下者。亦有十門。一者十。何以
故。緣成故。乃至十者十即一。何以故。若無十。即無一
故。由一無體是餘有故。是故。此十即是一矣。如是向
下。乃至第一。皆各如前。准可知耳。以此義故。當知一
一錢即是多錢耳。問若一不即十者。有何過失。答若
不即。有二失。一不成十錢過。何以故。若一不即十者。
多一亦不成十。何以故。一一皆非十故。今既得成十。
明知一即是十也。二一不成過。何以故。若一不即十。
十即不得成。由十不成故。一義亦不成。何以故。若無
十。是誰一故。今既得一。明知一即十。又若不相即。緣
起門中。空有二義。即不現前。便成大過。謂自性等。思
之可知。問若一即十者。應當非是一。若十即一者。應
當非是十。答只為一即是十故。是故。名為一。何以故。
所言一者。非是所謂一緣成無性一。為此一即多者。
是名一。若不爾者。不名一。何以故。由無自性故。無緣
不成一也。十即一者。准前例取。勿妄執矣。應准知之。
問上一多義門。為一時俱圓耶。為前後不同耶。答即
圓即前後。何以故。由此法性緣起。具足逆順同體。不
違德用。自在無障礙故。皆得如是。問如上所說去來
義。其相云何。答自位不動。而恒去來。何以故。去來不
動。即一物故。但為生智顯理故。說去來等義耳。若廢
智。一切不可說。如上果分者。即其事也。問若由智者。
即非先有。云何說言舊來如此。答若廢智。即不論緣
起。由約智故。即說舊來如此。何以故。不成即已。成即
離始終故。智及與法。舊來成故。問為由智耶。為法如
是耶。答為由智耶。為法如是耶。何以故。同時具足故。
餘義准以思之。大段異體門說。
第二同體門中。亦有二義。一者一中多。多中一。二者
<pb n="482"/>
一即多。多即一。初門中二。一者一中多。二者多中一。
初一中多者。十門不同。一者一。何以故。緣成故。是本
數一中具十。何以故。由此二錢自體是一。復與二作
一故。即為二一。乃至與十作一故。一切即為十一。是
故。此一之中。即自具有十箇一耳。仍一非十也。以未
是即門故。初一錢既爾。餘二三四已上九門中。皆各
如是。准例可知耳。二者多中一。亦有十門。一者十。何
以故。緣成故。十中一。何以故。由此一與十作一故。即
彼初一。在十一之中。以離十一即無初一故。是故。此
一即十之中一也。仍十非一矣。餘下九八七乃至於
一。皆各如是。准例思之。問此與前異體。何別耶。答前
異體者。初一望後異門說也。二者即義中。一即十。十
即一。亦有二門。一者一即十。亦有十門。不同一者一。
何以故。緣成故。一即十。何以故。由此十即是初一故。
無別自體故。是故。此十即是一也。餘九門皆亦如是。
准之可知。二者十即一者。亦十門。不同一者十。何以
故。緣成故。十即一。何以故。以彼初一即是十故。更無
自一故。是故。初一即是十也。餘九門准例知之。問此
同體中。一即十等者。為只攝此十耶。為攝無人盡耶。
答此並隨智而成。須十即十。須無盡即無盡。如是增
減。隨智取矣。即十如前釋。言無盡者。一門中既有十。
然此十。復自迭相即入重重成無盡也。然此無盡重
重。皆悉攝在初門中也。問但攝自一門中無盡重重。
皆悉亦攝餘異門無盡耶。答或俱攝。或但攝自無盡。
何以故。若無自一門中無盡。餘一切門中無盡。皆悉
不成故。是故。初門同體。即攝同異二門中無盡無餘。
（乃至十重）窮其圓極法界。無不攝盡耳。或但攝自同體一
門中無盡。何以故。由餘異門如虗空故。不相知故。自
具足故。更無可攝。此但隨智而取一。不差失也。如此
一門。既具足無窮令無盡。及相即相入等。成無盡者。
餘一一門中。皆悉如是。各無盡無盡成。宜准知之。此
且約現事錢中。况彼一乘緣起無盡陀羅尼法。非謂
其法只如此也。應可去情如理思之。如夜摩天宮精
進林菩薩偈云。
 譬如算數法  增一至無量  數法無體性 
 智慧故差別 

<other>華嚴經文義要決問答卷第一</other>

<sarticle>華嚴經文義要決問答卷第二（六科入）</sarticle>
皇龍寺釋　表員集
<other>○緣起義</other>三門同前。
第一釋名者。懍法師云。更互相由。名之為緣。緣無住
著。一多從緣。名之為起。大般若經云。平等不起。故名
緣起。
第二出體者。藏曉二師。以無礙法界為體。懍師云。為
二為緣起體。一不自一。緣二故起一。二一為一。一二
為二。為緣起體。所言一者。無有無無。一相無相。非一
為一。所言二者。非有之有非無之無。非有之有。以破
兔角之無。非無之無。以破虗空之有。破有說無。此無
非無。破無說有。此有非有。以非有故有而是無。以非
無故無而是有。是有是無。名之為二。二無二相。無二
而二也。
第三問答分別。問緣起者。其義云何。答有數師說。一
義相師云。緣起者。隨性無分別。即是相即相融。顯平
等義。正順第一義諦體也。因緣者。隨俗差別。即是因
緣相望。顯無自性義。正俗諦體也。
二隋慧遠師云。因緣之義。亦名緣起。亦名緣集。謂假
因託緣。而有諸法。故曰因緣。法起藉緣。故稱緣起。法
從緣集。故名緣集。分別有三。一是有為。二是無為。三
是自體。言有為者。生死之法。體有無常生滅所為。故
名有為。從業煩惱因緣而有。故名因緣。言無為者。所
謂涅槃。體非生滅。名曰無為。藉道而有。故曰因緣。此
<pb n="483"/>
之二法。皆從前因。集起後果。是事緣起。言自體者。即
前生死涅槃之法。當法自性。皆是緣起。其相云何。如
說生死本性即是如來之藏。如來藏中。具足一切恒
沙佛法。而此諸法。同一體性。互相緣集。無有一法獨
守自性。雖是一性。而無不性。無一性故。諸法皆如。無
不性故。法界門別。生死既然。涅槃亦爾。同體諸法。互
相集成。故曰因緣。亦名緣起及與緣起集。此自體中
復有三種。一者有為如來之藏。（隨妄為染）二者無為如來
之藏。（離妄名淨）三者自體。（癈緣論實）。
三懍師云。緣起體無二。開用為四種。一有為緣起。二
無為緣起。三自體緣起。四法界緣起。謂有不自有。緣
無起有。名有為緣起也。無不自無。緣有起無。名無為
緣起也。有為無為為二用。非有為非無為不二。為本
體也。不二非自不二。緣起二不二。又自不自自。緣他
起自。又體不自體。緣用起體。故名自體緣起也。無二
無不二為平等。亦二亦不二為差別。差別不自差別。
緣平等起差別。平等不自平等。緣差別平等。平等不
平等皆悉平等。名法界緣起。問何文為證。答離世間
品。一中有無量。無量中有一。無障無礙。總結云。悉是
緣起。若有一法非緣起者。非佛法也。又維摩云。深入
緣起。斷諸耶見。有無二邊。無復習故。知不緣起。未勉
耶見（云云）。
四法藏師云。問有何因緣。令此諸法得有如是混融
無礙。答因緣無量。難可具陳。略提十類。釋此無礙。一
緣起相由故。二法性融通故。三各唯心現故。四如幻
不實故。五大少無定故。六無限因生故。七果德圓極
故。八勝通自在故。九三昧大用故。十難思解脫故。初
言緣起相由故者。（餘後九門別處說云云）曲有三門。一諸緣各
異義。（亦名諸緣互異門。即異體也）二互遍相資義（亦名諸緣互應門。即同體也）
三俱存無礙義（亦名應異無礙門即雙辨同異也）言諸緣合異義者。
謂諸緣相望。要須體用各別。不相和雜。方成緣起。若
不爾者。諸緣雜亂。失本緣法。緣起不成。此則諸緣。各
各守自一也。二互遍相資義者。謂諸此緣。要互相遍。
應方成緣起。且如一緣遍應多緣。各與彼多。全為一
故。此一則具多箇一也。若此一緣不具多一。則資應
不遍。不成緣起。此則一一各具一切一也。三俱存無
礙義者。謂凡是一緣。要具前二。方成緣起。以要住自
一方能遍。應遍多緣。方是一故。是故。唯一多一。自在
無礙。此上三門。總明緣起本法。
問既聞緣起本法名也。未知其義何耶。答此上三門
中。各有三義。互相依持。初有力無力義。由此得相入
也。二互相形奪有體義。由此得相即也。三體用融有
無義。由此即入同時自在也。初異門相入者。謂諸緣
力用遞相依持。互形奪故。各有全力全無力義。緣起
方成。如十地論云。不生緣不生。自因生故。若各唯有
力。無無力。則有多果過。一一各生故。若各唯無力。無
有力。如闕一緣。一切不成。餘亦如是。是故。一能持多。
一是有力能攝多。多依於一。多是無力潛入一。由一
有力。必不得與多有力俱。是故無有一而不攝多也。
由多無力。必不得與一無力俱。故無有多而不入一
也。如一持多依既爾。多持一依亦然。反上思之。入多
者也。如一望多有持依。令力無力常含多在己中。潛
己在多中。同時無礙。多望於一。當知亦爾。俱存雙泯
二句無礙。亦准思之。二異體相即義者。謂諸緣相望。
全體形奪。有有體無體義。緣起方成。以若闕一緣。餘
不成起。起不成故。緣義則壞。得此一緣。全一切成起。
一起成故。緣義方立。是故一緣是能起。多緣及果。俱
是所起。是即多為一成。多是無體。一能作多。一是有
體。（別章云由自若有時他必無故。他即是自何<bz>〔以〕</bz>。由他無性以自作故。由自若空時他必有故自即是他。何
以故。由自無性用他作故。又別章云。多緣無性。為一所成。是故。多即一一無性為多。故成多有一空。又疏下文
云。有一即有一切。却一即却一切。此即一切是空義故。泯自即他。以一是有義。有義故。攝他即自反。上來即一
是空義故。亦泯自即他。多是有義故。攝他即自來。上來四處說文。有同有異。准思之。由一有體。
必不得與多有體俱。多無體。必不得與一無體俱。（一云
<pb n="484"/>
由一有體能攝多。由多無性潛同一故）是故。無有不多之一。無有不一
之多。一多既爾。多一亦然。（反上思之）如一望多。有體無體
故。能攝他同己。癈己同他。同時無礙。多望於一。有無
體有體。亦能癈己同他。攝他同己。亦無鄣礙。亦同他
己。亦同己他。非同他己。非同己他。二句無礙圓融自
在。思之可見。三體用雙融有無義。謂諸緣法。要力交
出。全體融合。方成緣起。是故。圓通亦有六句。一以體
無不用故。舉體全用。即唯用而無體。但有相入。無相
即故。二以無不用體故。全用歸體。唯體而無用。但有
相即。無相入也。三歸體之用。不礙其用。全用之體。不
失其體。是故。體用不礙雙存。即亦入亦即。無有鄣礙。
鎔融自在。四全用之體體泯。全體之用用三。是則體
用交徹。形奪兩非即非入。同源圓融一味。五合前四
句。同一緣起。無礙俱存。六泯前五句。絕待離言。冥同
性海。應可去情。如理思攝。異體門竟。
第二同體相入義者。謂眾緣之中。以於一緣應多緣
故。各與彼多。全為其一。是故。此一具多箇一。然此多
一。雖由本一。應多緣故。有此多一。然與本一體無差
別。是故。名為同體門也。又由此一緣應多緣故。有此
多一。所應多緣。既相入即。令此多一亦有即入也。先
明相入。謂此本一有力能持彼多箇一。故本一中容
彼多一。多一無力。依本一故。是故。多一入本一中故。
是即無不容多之本一。亦無不入本之多一。如本一
有力為持。多一無力為依。容入既爾。多一有力為持。
本一無力無依。（容入亦爾）是即無不容本一之多一。無不
入多一之本一。是即由本一望多一。有持有依有力
無力故。故能容能入。無有障礙。多一望本一。有依有
持無力有力故。能入能容。亦無障礙。俱存雙泯。二句
無礙。亦准思之。問此與前異體何別。答前異體者。初
一望後九。異門相入耳。今此同體一中。自具十。非望
前後異門說也。（同體入門竟）二同體相即義者。謂前一緣
所具多一。亦有體無體義故。亦相即。以多一無體。由
本成多即一也。由本一有體能作一。全一攝多。（如一多有
多空既爾多有一空亦爾）別章云。多一無性為本一成多一。舉體
即是本一。為有體攝多一。多一無體融同本一故。無
不攝多之本一。亦無不即本之多一。如本一有體多
一無體。攝即既爾。多一有體本一無體。攝即亦然。是
故。亦無不攝本一之多。亦無不即多之本一。是即本
一望多一。有有體無體故。能攝他同己。癈己同他。無
有障礙。多一望本一。亦體無體攝即可知。亦攝不攝。
亦即無即。非攝不攝。非即不即。二句無礙。思之可見。
（同體相即竟）三體用俱融。即入無礙者。亦六句無礙。准前
思之。（同體門竟）。
第三同異圓俗義者。以此二門同一緣起不相離故。
若無異體。即諸緣雜亂。非緣起故。若無同體。緣不相
資。亦非緣起故。要由不雜。方有相資。是故。若非同體。
無相異故。若非異體。無同體故。是故。通辨亦有四句。
一或舉體全異。具入即俱。二或全體是同。亦具入即
俱。以法融通。亦全攝故。三或俱。以同異無礙雙現故。
四或俱非。以相奪俱盡故。雙非也。又以前諸門。總令
為一大緣起故。致令多種義門同時具足也。由住一
遍應故。有廣狹自在也。由就體就用故。有相即相入
也。由一攝多時為顯。全一入多為隱。（多攝亦爾）又就用相
入為顯。全就體相即為隱。（即顯入隱亦爾）又異門相入為顯。
全同體為隱。（同顯異隱亦爾）又由以異門攝同體中相入義
故現微細門也。由異體相入帶同體相入故。有重重
無盡帝網門也。
別章云。異體相容。具微細義。異體相是具隱顯義。同
相入故。有一多無礙。同體相即故。有廣狹無礙。又由
異體攝同故。有帝網無礙義。（上二行注也）由此大緣起法。
即無礙法界法門故。有託事顯法門也。由此融通自
在。令依此法上所辨時亦隨法無礙自在。故有十世
門也。由此法門同一緣起相帶起故。隨有一門。同一
<pb n="485"/>
緣起相帶起故隨有一門必具一切。故主伴門。（上來總是
緣起相由門竟）。
<other>○探玄義</other>三門同前。
第一釋名者。義海究深。超過情表。不可思議。故名為
玄。推欖顯意。故名為探。有深所以。故名為義。
第二出體者。以無礙法界為體。慧苑師云。二種體事。
一純淨無漏。是德相所依體事。二通漏無漏。是業用
所依體事。謂色心時處身方教義行位。舉十法。通辨
前二（云云）。
第三問答分別。問既言超情。豈得可知耶。答法藏師
云。略舉十門。攝其綱要。謂一同時具足相應門。二廣
狹自在無礙門。三一多相容不同門。四諸法相即自
在門。五隱密顯了俱成門。六微細相容安立門。七因
陀羅網法界門。八託事顯法生解門。九十世隔法異
成門。十主伴圓明具德門。然此十門。同一緣起。無礙
圓融。隨有一門。即具一切。應可思之。就初門中。有十
義具足。一教義具足。二理事。三境智。四行位。五因異。
六依正。七體用。八人法。九逆順。十應感。具足此上十
法。同時相應。成一緣起。無有前後如終等別。隨一各
具餘一切義。參而不雜。成緣起際。慧苑師云。此門為
總。後九是別。
二廣狹無礙者。以分即無分。無分即分。無礙自在也。
如一微塵。普周法界。而不壞本位也。是故。或唯廣無
礙際。或分限歷然。或即廣即狹。或俱廣狹泯。或具前
四。以是解境故。或絕前四。以是行境故。（下皆准此）。
三一多相容門者。則此一法舒已。遍入一切法中。即
攝一切。令入己內。舒攝同時。既無障礙。此經偈云。以
一佛土滿十方。十方入一亦無餘。世界本相亦不壞。
無比功德故能爾。（慧苑師云。一多相望六句。謂一中有一。多中有多。一中有多。多中有
一。一中有多。一多中有一多餘大少等准之）。
四諸法相即門者。謂此一事。廢己同他。舉體全是彼
一切法。而恒攝他同己。全彼一切法。即是己體。一多
相即。混無障礙。經云。初發心菩薩即是佛故。由此緣
起。妙理始終。皆齊得如。即得終窮。終方原始。又云。在
於一地。普攝一切諸地功德也。是故。得一即得一切。
又云。知一即多。多即一故也。十信終心即作佛者者。
即其事也。如同體一門中即攝一切無盡者。為一時
俱現耶。為前後也。答於一門中。一時炳然。現一切者。
屬微細門攝。隱暎互現重重。屬因陀羅攝者。餘義即
因即異即多即少即有即無即始即終。如是自在具
足一切無盡法門。仍隨舉為首。餘即為伴。道理一不
差失。舊來如是。問若一門中即具足一切者。餘門何
用。答餘門如虗空。何以故。同體一門中。並攝一切。無
不盡故。問此同體中所攝一切者。但應自門中一切。
豈可攝餘門中一切耶。答既攝自一切。後攝餘一一
門中。無餘一切。何以故。法界緣起無一一切。並不成
故。此但論法界家實德故。不可說其邊量。此經偈云。
不可言說諸劫中。演說一切不可說。不可說劫猶可
盡。說不可說不可盡。又偈云。一切眾生心悉可分別
知。一切剎塵微尚可算其數。十方虗空界一毛猶可
量。菩薩初發心究竟不可測。良由一乘法門得一即
得一切故。因果俱齊。無先後別故。地論云。以信地菩
薩。乃至與不可思議佛法。為一緣起。以六相總別等
義而用括之。明知因果俱時。相容相即。各攝一切。互
為主伴。深須思之。此事不疑。又云。初發心時便成正
覺。具足慧身。不由他悟。（云云無量）。問此等歎因中德耳。豈
可即果德耶。答此一乘義。因果同體。成一緣起。得此
即得彼。由彼此相即故。若果不得者。因即不成因。何
以故。不得果故。非因也。問處處果分不可說。但說因
分者。何故。十信終心。即辨作佛得果法也。答令言作
佛者。但初從見聞已去。至第二生。即成佛行。終心因
位窮滿者。於第三生。即得彼究竟自在圓融果矣。由
是因體依果成故。但因滿者。即沒於果海中也。為是
<pb n="486"/>
證境界故。不可說耳。此如龍女及普莊嚴童子善財
童子兜率天子等。於三生中。即尅彼果義等。廣如經
辨。問上云。一念即作佛者。三乘之中。已有此義。與此
何別。答三乘望理為一念即作佛。今此一乘。一念即
得具足一切教義理事因果人法等。皆悉同時。同時
（十重）作佛。然此一念與百千劫。無有異也。宜須思之
五隱密顯了門者。謂一能攝多。則一顯多隱。一切攝
一。則一隱多顯。多顯不俱。隱隱不並。隱顯顯隱。同時
無礙。經云。於此方入正受。他方三昧起。眼根入正受。
色塵三昧起。如第一錢中十錢名為顯了。第二錢望
第一錢中。十即為隱密。何以故。見此不見彼故。不相
知故。雖不相見。然此成即彼成故。名俱成也。
六微細相容門者。此上諸義。始終同別。前後逆順等
一切法門。於一念中。炳然同時。齊頭顯現。無不明了。
猶如來箭齊頭現了故。經云。菩薩於一念中。從兜率
天。降神入胎。乃至流通舍利。皆悉顯現。又云。於一塵
中。微細國土。莊嚴清淨。曠然安住。（宜如理思）。
七因陀羅網門者。謂此一一微塵之中。各皆普現無
邊剎海。剎海之中。復有微塵。彼諸塵內。復有剎海。如
是重重不可窮盡。非是心識思量所及。如帝釋網天
珠明徹互相影復現影而無窮盡。經云。如因陀羅網
世界等。又云。於一微塵中。各示那由他無數億諸佛。
於中而說法。（智正覺世間）於一微塵中。現無量佛國須彌
金剛圍山。世間不迫迮。（器世間）於一微塵中。現有三惡
道天人阿修羅。各各受業報。（眾生世間）又云。一切佛剎微
塵等爾所佛。坐一毛孔。皆有無量菩薩眾。各為具說
普賢行。無量剎海處一毛。皆坐菩提蓮華座。遍滿一
切諸法界。一切毛孔自在現。又云。如一微塵所示現。
一切微塵亦如是（云云）此等並是實義。非變作成。此
是如理智中。如量境也。其餘變作等者。不入此例。何
以故。此是法性實德。法爾如是。非分別情謂境界也。
（可去情思之）。問上云。於一塵中現無量剎等者。此是一重
現而已。何成重耶。答此方說華嚴時。一切塵中亦如
是。彼微塵中。說華嚴時。亦云一切塵中亦是說如是。
展轉重重。無盡無盡。問若據此文。重重無盡。有何分
齊。云何辨其始終等也。答隨其智取。舉一為首。餘即
為伴。據其首者。即名當中。餘即眷屬。盡窮法界因陀
羅成也。問此義與上微細。云何別耶。答齊頭炳然現
者。微細攝重重隱暎互現因陀羅攝。此等諸義。並別
不同。宜細思之。
八託事顯法門者。謂見此事。即是見於無盡法界。非
是託此別有所表。經云。此華蓋等從無生法忍所起
等。問三乘之中。以有此義。與此何別。答三乘託異事
相。表顯異現。今此一乘所託之事相。即是彼所顯道
理。更無異也。具足一切理事教義。無不攝盡者也。
九十世隔法門者。此上諸義。遍一切法。復該一切時。
謂三世各三。攝為一念。故為十世也。以時無別體。依
法以立。法既無礙。時亦如是。經云。過去一切劫。安置
未來今。未來劫。迴置過去世。又云。無量劫即一念。一
念即無量劫等。又云。或以長劫入短劫。短劫入長劫。
有佛劫入無佛劫。無佛劫入有佛劫等。（云云）此上諸
義。悉於十世。自在顯現。成緣起故。得即入也。
十主伴圓明門者。此圓教法。理無孤起。必主伴隨生。
經云。此大蓮華。有世界海塵數華。以為眷屬。又云。大
威光太子。（晉經普莊嚴童子）聞佛說一切法界無垢莊嚴經。
有世界微塵數修多羅。以為眷屬。又如一方為主。十
方為伴。餘方亦爾。是故。主主伴伴各不相見。主伴伴
主。圓明具德。然此有二義。一同類。二異類。初同類者。
如說十住。十方各有十剎塵數菩薩來證。同名法慧。
我我等佛所。亦說十住。大眾眷屬。名味句身。等無有
異。是故當知。一十住經。十方各有十剎塵數修多羅
等。以為眷屬。如一十住。餘一切處所說十住。皆攝爾
許塵數眷屬。十住既爾。餘十行等。一一品會。皆有證
<pb n="487"/>
法數量。准釋可知。二異類者。謂隨一方一界為一類
機。說一會法。既結通十方等說。故非主經。然亦與主
為勝方便。故為眷屬。是故。主經必十方塵道同時同
說。伴經不爾。隨方各別。是故。一一主經。各有塵數眷
屬。亦古章疏中。說諸藏純雜具德門。唯心迴轉善成
門。義門無量。不可具陳耳。
上來所明十門義等者。同一緣起。無礙圓融。隨有一
門。即具一切。應可思之。如初既爾。餘廣狹等九門。皆
各具前十時。但隨門異耳。是故。一一門中。各有百千
等。思之可見。（謂如一事法帶自十義。具此十門。則為一百。餘教義等。亦各准之。故成千門。如
教義等望自類十義。及同時十門有此千門。彼同時等亦望自類十門及教義等亦成千門准思可見）。
<other>○普法義</other>三門同前。
第一釋名者。普者溥也。謂遍義是普也。法自體義。軌
則義。（如常說也）謂一切法相入相是。言相入者。曉云。謂一
切世界。入一微塵。一微塵入一切世界。（如一微塵一切亦爾）三
世諸劫。入一剎那。一剎那入三世謂劫。（如一剎那。一切亦爾）如諸
大少促相入。餘一切門相入亦爾。如說相是亦爾。謂
一切法及一切門。一是一切。是一如是廣蕩。名為普
法。
第二出體者。以無礙法界為體。
第三問答分別。問以何因緣故。令此諸法得有如是
混融無礙。答法藏師云。因緣無量難可具。提十類。釋
此無礙。一大少無定故。二各唯心現故。三如幻不實
故。四無限因生故。五勝通自在故。六三昧大用故。七
難思解說故。八果德圓極故。九緣起相由故。十法性
融通故。元曉師云。略而言之。有十種因。一者。一與一
切。互為鏡影。如帝網故。二者。一與一切。更互緣集。如
錢數故。三者。皆唯是識。如夢境故。四者。皆非實有。如
幻事故。五者同相異。通一切故。六者。至大至少。齊一
量故。七者。法性緣起。離性故。八者。一心法體。非一異
故。九者。無礙法界。無邊無中故。十者。法界法爾。無障
無礙故。上來二師。各有十門。雖繁廣述。今取藏師初
門曉公第六。示其綱要。法藏師云。謂大非定大。故能
入少。少非定少。故能容大。十經品云。金剛圍山數無
量。悉能安置一毛端。欲知至大有少相。菩薩因此初
發心。解云。此中明大非大故有少相也。
問世界入微塵。須彌入芥時。既有大少之形。而不增
少。不減大。如何得相容耶。答空理義云。世俗虗假。勝
義本空。迷虗假以礙心。小大由隔。悟幻化而通意。何
不相容。況乎大少懸著由迷執有。達空勝義。何礙不
通。（此清辨宗也）應理義云。略有八釋。一執有所執。大小懸
殊。知所執空。何少何大。二不達依他。謂真大少。體之
虗偽。何理不通。三事成大少。或不能容。圓成融通。何
不相納。四執法有用。大少乃乖。知法因緣。同虗豈融。
五迷心執境。實境誰容。悟境皆識。何誰不得。六法真
有相。大小不容。無相為真。何大何小。七未契真如。愚
心杳隔。知真達偽。智洞能通。八下位庸心不能通含。
上人威力何事不能。（此護法宗也）元曉師云。一南方說言。
既稱不思議。唯聖境界。二乘不測。凡豈能解。故且置
而不釋耳。二此主師云。大無大相故。大得入少。少無
小相故。小得容大。三師云。大不自大。由少故大。少不
自小。由大故小。由小故大。大名少大。由大故少。少名
大小。以少是大少。故得容大。大是少大。故得入少。則
破第二師立義。言既無大相。是即無大。誰大入小耶。
小無小相。是即無少。誰容大耶。若言有無相之大無
相之小故得容入者。今重考之。無相之大。猶有大而
無大耶。若言有大。即猶有相。如其無相。即無有大。無
相有大。不應理故。四破第三師義。言所言小大。為大
於大小耶。為不大於大小耶。若言不大者。即不名小
大。以小大同於大小故。若言大者。即不得入大小於
小大。以大少少於少大故。若言雖大少。少於少大。大
於大少。而以不入入故得入者。以入不入。故不能入。
以不入入異於入不入故。如大小異於少大故。大少
<pb n="488"/>
於少大。以不入入故。得入少大。於大少以入不入故。
不得入。若言以不入入故小大亦入大小者。以不大
大故。小大亦是大少。若此不許。彼亦不許。若皆許者。
大少雜亂。是故。當知第三師義。亦不得成相入義也。
既不相入。何得相是。故今便明相入相是。相入之由。
非一眾多。今且出一。所謂至大至小。齊一量故。所有
大小。皆得相入。如華嚴經言。欲知至大有小相。菩薩
因此初發心。是義云何。言至大者。所謂無外。如其外。
非至大故。至小亦爾。所謂無內。設有內者。非至小故。
無外之大。所謂大虗。無內之小。所謂隣虗。無內故亦
無外。外與內。必相待故。是即至小。齊於至大。大虗無
外故。亦無內。是即至大同於至小。故云至大有小相
也。若能知如是大少同量。即於一切大小。皆得無所
障礙。即是不可思識解脫。故言因是初發心也。何者。
須彌雖大。而猶小於無外。芥子雖小。而猶大於無內。
當知大虗無外。入芥子而無遺。同於至小故。隣虗無
內。含須彌而有餘。同於至大故。況乎高座入於方丈。
須彌入於芥子。芥子雖小。而猶巨於大虗。須彌雖大。
而猶細於極微。今將細極微之須彌。入寬大虗之芥
子。如是相入。有何所難。但以芥子雖巨大虗。而不增
其細量。須彌雖細極微。而不成其高形。由是道理不
可思議耳。是謂大少相入之由。相是之緣。亦出一種。
所謂同相異相不相離故。何謂異相。諸法自相各異
故。言同相者。所謂諸法一相智門。謂一切法皆是有。
有自相故。亦皆無。無他相故。同是是同非皆法皆一
等。如是同異不相捨離。以異不離同故。一切是一也。
同不離異故。一是一切也。由是道理。一與一切。無障
無礙。故能以七日作一劫。以一劫作七日。（云云）又說。
諸法無所障礙。如維摩云。若須菩提。不見佛。不聞法。
彼外道六師。是汝之師。因其出家。彼師所墮。汝亦隨
墮。乃可取食。汝得無諍三昧。一切眾生。亦得是定。其
施汝者。不名福田。供養汝者。隨三惡道。為與眾魔共
一手作諸勞侶。汝與眾魔及諸塵勞。等無有異。於一
切眾生。而有怨心。謗諸佛。毀於法。不入眾數。終不得
滅度。汝若如是。乃取食。案云。此就同相異相不相離
門一與一切更互相是。故作如是無障礙說。非約諦
法空無二門。所以然者。對法空門。若告所達。不應聞
彼懼故。（餘義如別說也。此上諸師義。取捨任情。）。
<other>○發菩提心義</other>三門同前。
第一釋名者。菩提胡語。此翻名道。果德圓通。故曰菩
提。於大菩提。起意趣求。名發心也。然此發心。經名為
願。要大菩提令來屬己。故為願。
第二出體者。懍云。緣起之道。是菩提心體耳。
第三問答分別。問云。何名為發菩提心。答遠公云。略
有三義。一者相發心。二息相發。三者真發。初相發者。
行者。深見生死之過涅槃勝利。棄捨生死。趣向涅槃。
隨相厭求。名相發心。言息相者。行者。深悟諸法平等。
知其生死本性寂滅涅槃亦如。生死寂故。無相可厭。
涅槃如故。無相可求。返背前相。歸心正道。故名為發。
言真發者。菩提真性。由來己體。妄想覆心。在之不覺。
謂之在外。向外推求。後息妄想。契窮自實。知菩提性
由來己體。無異趣求。捨彼異求。歸心自實。故名發心。
（遠公體相如是也）又如起信論。有三種心。一者直心。正念真
如法故。二者深心。樂修一切諸善行故。三者大悲心。
救度一切苦眾生故。（如論廣說）。問此心因起次第何耶。答
先就相發。以明因起。問彼相發心。因何而生。答遠公
云。因大悲生。問悲因何生。答由依信慧。問信慧因何。
答由聞正法。問聞法因何。答由近善友。是故。菩薩先
近善友。由近友故。得聞正法。問聞何等法。答謂聞生
死無常大苦涅槃至樂。因聞生信。信生死苦涅槃大
樂。因聞生慧。知生死苦涅槃大樂。由信慧故。便發慈
悲。信知生死是大苦故。念生未出故。起大悲。信知涅
槃是至樂故。念生未得故。起大悲。由慈悲故。起菩提
<pb n="489"/>
心。悲念眾生。於苦未出。欲為濟拔。自我不出。無由化
他令出生死。是故。發心願出生死。慈念眾生。未得涅
槃。欲為授與。自我不得。無由化他令得涅槃。是故。發
心願得涅槃。故由慈悲起菩提心。△次就息相。以明
因起息相發。是修慧攝。彼依何生。由思慧生。思因何
生。由於聞慧。聞慧因何。由聞正法。聞法因何。由近善
友。是故。菩薩先近善友故。得聞正法。聞何等法。謂聞
生死涅槃法空。（如大品等）既聞是已。便知生死本性寂滅。
涅槃亦如。成就聞慧。依聞起思。思惟生死涅槃法空。
依思起修。觀諸法空故。捨彼相空。安心如道。名息相
發。△次明真發因起次第。真發即是證行所攝。彼由
何至。由於修慧。修因何生。因思而發。思依何起。依於
聞慧。聞由何生。由聞正法。聞法因何。由近善友。是故。
菩薩先近善友。由近友故。得聞正法。聞何等法。聞知
真實如來藏性是己自體。（如勝鬘經楞伽經說也）既聞是已。便
成聞慧。由聞起思。思量真實如來藏性是己自體。因
思起修。觀察修捨妄。便證自實。以證實故。名真發心。
（因起如是）。
問就位論何耶。答隨義通論該於始終。約位以分別。
非無差降。略要有三。廣開為六。言要三者。如馬鳴說。
一信發心。位在種性。此即是前相發心也。二解行發
心。位在解行。此即是前息相發也。三者證發。位在地
上。此猶前真發心也。言廣六者。始從外凡。終至法雲。
攝以為六。一者外凡。隨相趣求。名為相發。二十信位
中。真信已成。以信趣順。名為信發。三習種位中。真解
成就。以解趣順。名為解發。四性種位中。真行成就。以
行趣向。名為行發。五解行位中。以觀道立。觀心趣順。
名為觀發。（亦名道發）六初地已上。證行成就。證心趣順。名
為證發。
懍云。問願求無常佛是菩提心不。答不也。無常到佛
地。即顛倒迷本。不知歸宗也。又是謗佛。豈開發心耶。
問作常住果意而求。是發心不。答非也。此求斷無常
而得於常。便不免著。豈成發心耶。問云何願成常住
佛。答常與無常。（乃至）非常非無常。寄言為常。虗壞如
此。乃名發心。問見生受苦而發心度。是發心不。答非
也。但觀生空寂而起悲也。問若不見生。亦不見可度
耶。答只無眾生相。故可度耳。問病情怖可度不。答不
也。病本無法。亦無可斷。但眾生妄見為有。今知妄無
一相可得。便為還本。寄言為度也。又有四發心。一緣
發心。（仰緣菩提。而發心求。名緣心。未位前也）二解發心。（若解一切法。悉是菩提名解發
心。十解位也。）三行發心。（行一切行皆合菩提。名行發心。十行十向位也）四體發心。
亦名證發心。（證一切法即是菩提自體顯發名為體發也。初地以上。至金剛心）又智
論五種菩提。一發心菩提。（初住位也）二伏心菩提。（從第二住以上）
三明菩提。（從初至七地）四出到菩提。（八地至金剛）五無上菩提。
（妙覺地也）。
問出體門中。緣起之道。其義云何。答中道圓通心。是
菩提心體。謂不著空。不著有。不著空有二。不著空有
不二。乃是圓通無礙。為無上道心耳。問若爾者只上
地人能發耳也。答凡夫學友。中道圓通心。乃名發心。
若不爾。非發無等等心也。涅槃經云。發心畢竟二不
別。如是二心先心難。自未得度先度他。是故我禮初
發心。（謂同體本性清淨心也）華嚴經云。捨離生死。出三界等。（此謂
真心體也）。問行願兩門。此心為何耶。答大判是願。然明出
到。豈非慧行耶。問功德智慧。為是何門。答他云一向
屬功德。今判以慧為體。而發心功德多故。屬功德耳。
如受持般若。為他解說。實是智慧。而言功德甚多也。
問此心能伏惑耶。亦能斷惑耶。答彌勒知識處云。此
心能斷惑。（乃至）破無明。發真明。（例如金剛定）。問此心能動
無邊生死不耶。答此心徹過生死之外。即與生死相
違。已能移之。可謂已動。（例如來出已出家動魔宮。問緣力他力何
異。答緣者。值苦樂境。他者近師善友。問因力自力何
異。答因力者。過去習因。自力者。現在習果。（云云）。
<other>○實際義</other>三門同前。
<pb n="490"/>
第一釋名者。妙絕虗偽。名之為實。實理本源。名之為
際。故曰實際。
第二出體者。懍云。實際以無住為體。
第三問答。問本際先際後際實際。此四名何異。答隱
時名本際。顯時名先後二際。無隱無顯。隱顯不二。名
實際。問本際者。但得論隱。亦得通顯。又得非隱非顯
不。答亦得通名本際。問隱時。但得為生死作本際。亦
得為涅槃作本際。答皆得作本。本無二也。問生死虗
偽依實而起。本義可爾。涅槃未顯。若為作本耶。答涅
槃之性。本隱於生死。今顯則顯本。故知亦為涅槃作
本。問為涅槃作本義。則可解。生死虗偽。云何以實為
本。答生死無源。正依如來藏而起。經云。以如來藏故。
說生說死。云死本際。問若異體相依。則異非偽本也。
若同體相依。則生死之體是異耶。答非一非異。如波
依水起。水為波本。不可說波異水。問生死滅去。而本
際自留。即去留不同。云何不異。答患息滅。法無去留。
問正以寄患稱本。若論法也。何本之有。答患依法起。
所以生死之法。依實際為本。（本際八問答竟）。
問云何為先際。答生死際滅。本隱今顯。但始現之初。
故為先際。問為當理有先際。為當道理無有耶。答道
理非隱非顯。但據情有。本隱而今顯。問先際之名。若
出自情有。得道非實隱不。答雖名隨情立。體即實際。
問先際之名。隨情而立。得道先際之心。是情不。答亦
得是真情。問真復云何名情。答凡真偽隱顯。皆非理
語。問何處入是先際。答若據先際而論。十信為先際。
三十心為中際。初地至佛地。皆後際也。若據中際。而辨
習種。初發心為先際。從種性至七地。為中際。從八地
至佛地。為後際也。若據後際而言。地前併屬先際可
攝。唯十地是中際。乃至佛地。方是後際也。問若爾要
須三際。何得但云先後二際耶。答二三皆得。亦如前
安居後安居。亦可說中安居也。又經中。多明三際。即
是三世。先際無始。後際無終。中間可知也。問一闡提
人。創入恒河。七種眾生。是第一人。又言三世諸佛。皆
從恒河第一人來。乃至佛果。登涅槃山。今何故不取
闡提作先際也。答初分淨心未現故。沒其先際之名。
問若闡提。淨心未現。不得先際者。十信之位。一分義
未足。亦應不得名先際也。答一分中之分故。得為先
際也。（先際九問答竟）。
問後際云何。答本隱今顯。顯之窮極。說為後際。問為
取金剛以後說名為後。為當自體是後。答據時始修。
生死終盡。至金剛後。故經說。金剛之終為後邊身。如
來過邊。得無邊身也。但今明自體終顯。名為後際耳。
問自體無先後。但據生死終盡。得稱後顯。今何故云
自體為後耶。答乃可由障盡之後而我躬顯然。我體
有始現之義。有終顯之義故。以自體後顯。為後際也。
問生死盡處。至金剛後。可以稱際。自體圓顯。以何為
際。答為是生死邊表。則是有際失。有際則有邊。豈得
稱常也。涅槃圓寂。體非彼此。而稱彼岸。今云後際。亦
復如是。體無前後。而說後際。問涅槃彼岸。亦是時生
死之此岸。若度生死。到涅槃彼岸。今亦可謂生死滅
後稱為後際。答經云。以如來不般乃名般。所謂非滅
度也。正是自體畢竟圓寂彼岸涅槃耳。問若是圓寂。
何際之有。答正以涅槃之樂果。窮極無岸。說之為際。
非有際之際也。（後際六問答竟）。
問實際有為當形虗稱實。為當自體是實。答自體是
實也。非形待也。問若不待生死之虗。云何名實。答經
云。非實非虗。非如非異。此所謂理非形待。而得自實
之名。故中論云。若法因待成。是法還成待。諸法實相
中。無待無非待。故知絕待之名。問一切眾生。一切諸
法。皆本之實際。未審實際。體為是一。為有眾多。答實
際之體。非一非二。若一定是一。若二定是二。此非實
際也。問不定之法是實際者。不定之旨何得云實。答
亦非不定。亦非定定。正以無定之定。定無所定。名之
<pb n="491"/>
為實。問若答此何有際之可言耶。答正以無際為際
耳。問實際與本際何殊耶。答前已云。本義通。但本唯
在本。今實際通本末。同異成依。一切皆實。問先際後
際與實際何異耶。答若二際不二。乃稱於實。二際無
際。乃名為際。問未審前云涅槃是生死際生死是涅
槃際。若為是際。答有生有滅。是生死義。不生不滅。是
涅槃義。夫生滅之源。不生不滅。是其本際也。不生不
滅。亦不定處。推其源極。唯息生滅。是不生不滅之際
畔矣。然非生滅。非不生滅。生與不生無二乃為本際。
無際為際耳。問六七識有實際不。答六七正以藏識
為實際。更無實際也。問三乘教所明之理。亦得是實
際不。答若局論三乘權教。不得有實際。但得有空耳。
問空豈非實耶。若此是挊虗之空。非真如理實也。問
欲窮佛法之大海。盡其源底者。義最深耶。答實際義
最深。問前云生死是涅槃際。此豈深耶。答涅槃是生
死際。則深而非遠。生死是涅槃際。則淺而不近。此之
生死。甚深甚深。諸凡二乘。所不能達也。問若如此實
際不定不定非實也。答非空非有。不離空有。亦非中
道。不離中道。亦非生死。不離生死。亦非涅槃。不離涅
槃。亦非緣起。夫實際者。無在不在也。（實際十四問答竟）。
問實際與實性實相法性法位無生無相空如空如
若為異耶。答實際不變實性。性實性不壞諸法名實
相。實相無相名法性。法性理分名法位。法位無源名
無生。無生無所有名無相。無相無有無無名空。無名
空不二不異名如。融一切。不見同異。不見異同也。
<other>○如如義</other>三門同前。
第一釋名者。懍師云。如如者。諸法之玄宗。無二之通
旨也。如以不異為義。萬如一如一如萬如。故曰如如。
夫萬法不異萬如。萬如不異萬法。一如也。萬法不異
一如。一如不異萬法。一如也。一非一。一不異二。二非
二二。二不異一。故曰如如也。
第二出體門。如以不二為體。四絕之外絕。然後寄假
名字。目之為無。目之為有。無有異無。無無異有。有無
不二。為如之體。有不異無。一如也。無不異有。二如也。
二如無二。為如如體。
第三問答分別。問不二者為遣病耶。為顯德耶。答遣
著即自顯德。顯德即自病已。問遣何等病耶。答有無
之病。凡夫著有。謂有異無。聲聞著無。謂無異有。所以
有亦不如。無亦不如。有之與無。悉須遣蕩。菩薩如實
知有。則無有異無。如實知無。則無有異有也。無有異
無。故不著有也。無無異有。故不著無也。不著有無。不
異有無。有無不異。故體如如。若假名菩薩。謂二異不
二。異二謂如異不如。謂不如異如。斯亦不如。悉須遣
蕩。若實義菩薩。無二異不二。無不二異二。亦無如異
不如。無不如異如。是則如如矣。若復謂假名異實義。
謂實義異假名。此亦不如。悉須遣蕩。若無假名異實
義。無實義異假名。假實無二者。體如如矣。若復謂此
如如為理。謂此如如為非理。若理異非理。若非理異
理。此故不如。悉須遣蕩。無所不遣也。
問真如法門中道法界緣起理教等諸名何名耶。答
不變曰真。隨緣稱如。不二而二。名為法門。二而不二。
名為中道。無二不二。名為教。又總此四句虗通無礙
為法門。四句無二為中道。四句皆絕為理旨。無四而
四為教詮。四不異無四。無四無異四。為如如。此如如
皆實相。為法界。此諸句皆無障礙。為緣起。若不二而
二。是有是無。是境是智。若二而不二。無有無無二也。
無境無智無二也。若無二無無二。理則絕言。何所名
哉。若無名而名。何所而非假名乎。若無而亦無有無。
亦無無有無。所以無有無而有無。有無而無有無。無
障無礙故。境智等一切法。皆亦例此。若謂眾生異佛。
佛異眾生。則不如也。今反此故。曰如如也。七八真俗
大小經律內外道俗等。互相貫通。不二不異。悉入如
如。
<pb n="492"/>
問不善等法。為如用耶不。答法藏師云。二說。一云由
違真。非如用。由違真故。不離真如。如起信云。用大者。
能成一切世間出世間善因果故。問若非如用。應離
如體。答以違真故。不得離真。如人顛倒帶靴為帽。倒
即是靴。故不離靴。首帶為帽。非靴所用。（云云）。問經說
如來藏興造一切世間。猶如伎兒作種種伎雨等。准
此染法亦是所造。何言非耶。答理實染淨俱是所持。
而得建立。但以違順異。故不同也。如觀施行三事空。
令施福大。等於虗空。若觀罪體空。則令罪體空。則令
罪體空。則令罪除滅。何以不亦令罪廣大。是知罪違
於如。入如則滅。善順於真。入如則廣。故不齊也。（此上約始
終教說）一云若隨緣。通一切法。總是真用具。帝網微細。
重重無盡。自在圓融。即相不待會。即性不待隨。（此約圓教
顯耳）。

<other>華嚴經文義要決問答卷第二</other>

<sarticle>華嚴經文義要決問答卷第三（二科入）</sarticle>
皇龍寺釋　表員集
<other>○法界義</other>三門同前。
第一釋名者。法藏師云。法有三義。一是持自性義。二
是軌則義。三對意義。界亦三義。一是因義。依生聖道
故。二是性義。三是分齊義。懍云。自體如實。名之為法。
該羅都城。名之為界。
第二出體者。懍云。以如如為體。慧苑師云。權小二教
中。事法以心法及心。并不相應。能所造色。以為其性。
小乘教。理法界。以生空所顯無為性。權教大乘。理法
界。以二空所顯不變真如而為其性。實教大乘。理事
無礙法界。以為無為無二。鎔融法界。而為其性。事事
無礙法界。以為無為無二。常蘊為性。（若兼顯辨用所依則通有漏五
蘊為性）元曉師云。通論法界。不出四句。一有為法界。二
者無為法界。三者有為無為法界。四者非有為非無
為法界。法藏師云。法界有二。先所入法界義有五門。
初四法界。同曉所列。（釋義不同有耳）五無障礙法界。二明能
入。亦有五門。一淨信。二正解。三修行。四證得。五圓滿
（云云）。
第三問答分別。問懍云。凡論體異。濫於虗實。何耶。答
以四種簡體。一者隨緣法界。二對緣法界。三忘緣法
界。四緣起法界。前三門中。法界體者。法界非境智。隨
緣說境智。法界非色心。隨緣說色心。此隨流處有種
種味。然種種味。皆非本味。隨緣有差別。差別非法界。
但有名字下無法。隨情而說。情非法界故。第一隨緣
法界中。無法界體。二對緣者。夫著有之病。說無以治。
著無之病。說有以治。著無之病說有以治（常無常等一切例此）
所對病。非是法界。能治之藥。假名為法。若復執此法。
還復成病。病治藥去。俱時說淨。非但遣治。亦復遣遣。
故對緣中。無法界體。三忘緣者。忘緣忘對故。曰忘緣
法界也。忘有所得。忘無所得。忘二。忘不二。亦復忘於
忘。非但忘名。亦忘法界體。忘法界用。故不立法界體
也。夫不立者。亦法界中一故。四緣起法界者。前忘緣
既無所依著。今復忘此緣。謂之忘緣。忘緣也然後乃
立緣起法界義耳。一切法如如。實相本不生。今亦無
滅。無增無滅。無有無無。而有而無也。有是無有也。無
是有無也。無有無二。是不二二也。無有無無。是二不
二也。亦二亦不二也。無二不二也。（常無常等一切例也）今緣起
法界中。無體而體。以如如為法界體也。緣起無礙。為
法界用也。無體無用。用體體用。如如緣起。緣起如如。
問境智節中。何故非法界。答境之與智。亦出妄語之
情。病情無法。問斷得及遣得節中。亦究竟被除。何名
法界。答帶病須破之。除病不除法。問中道節中。忘緣
既無病。何故非法界體。答若離虗妄。未明緣起法者。
非法界體。體必有用。既未論用。亦未明體。問既非緣
起。不應入緣起法界中。答經云。汝應知一切法界。莫
<pb n="493"/>
捨此無分別法。（此中五節更准鏡論也）。
又緣法界中。開為四種。一者有為緣集法界。二者無
為緣起法界。三者自體緣集法界。四者平等緣集法
界。若明有則一切有。所謂有生有滅。有因有果。有生
死。有涅槃。有中非中。有一相無相。有無所有。夫有待
有對。有謂有為法也。不生而生。不滅而滅。滅而非生。
生義不成。今只生滅成。故為集也。因果相成。乃至待
對相成。為有為緣集無集之集也。若明無則一切無。
所謂無生無滅。無因無果。無生死無涅槃。無中無非
中。無一相無相。乃至無無所有待無對者。謂無為法
也。夫無礙無所有。而歷法明無。故多體無。即為無為
法也。無無互相成。皆入無二法數。為無為緣集也。若
非有為非無為。為不二者。謂之自體。經云。法名自體。
又云。自體本來空有不二不盡。若歷法明不二。則有
眾多不二而集。為自體緣起也。有為無為為二用。非
有非無。即為有無之本體也。體不從緣造。名為自法。
自法本來空也。若見自體無二。不見有為。不見無為。
不無無二。謂平等法界。只二成無二。只無二成二。只
平等成不平等。只不平等成為平等。緣集法界中。又
就平等緣集法界中。復開為三種。一者法界緣集。二
者法界無障礙。三者法界解脫。若此平等。無理無教。
而理而教。教理故理集也。理教故教集也。理教不二
故。法集也。無法無人。而法而人。人法故。法集也。法人
故。人集也。人法不二。故行集也。無行異人法。無人法
異行。故大乘也。是為大法界緣集也。若無集無散。而
集而散。散集集散。乃至生死涅槃。涅槃生死。有無無
有。一切無障無礙者。法界無障礙也。若集不可得。散
不可得。乃至生死不可得。涅槃不可得。有不可得。二
不二。亦二亦無二。無二無無二。亦亦不可得。無障礙
不可得。解脫不解脫。亦不可得。如此絕言。只言絕亦
不可得。不可得謂法界解脫也。問夫法有四種。謂理
法。實相法。行法。教法。今云法異者。為是何法。答夫法
異者。覩總之名。該羅四法也。（謂理法者。無相之空。實相者。諸法皆如。是即諸
法相也）。
問經云。虗空無相出謂界外法界所不攝。以此而言
界。得云無有一法出於法界。答蓋是以相相法為法
界以虗空非法相故。言出法界外。亦非體離法界。（此總
問答）。問有為緣集攝幾種法。答攝四種。一色法。二心法。
三無作法。四空法。問大虗空及三無為。既非生苦。何
故攝屬有為法。答三無為者。正是事無。無必得有。相
待之假。斯名世諦。故屬有為攝也。問若以假故。屬有
為法。不必有生有滅是有為緣集。答若有若無。二邊
不實。若體常住。有無理滅。離生死滅。而是可盡。又亦
可離故。終屬生滅法攝也。問性空相空。屬何法。答亦
有為緣集攝。問此二是理空中無生滅。又非相待假。
何故。屬有為攝。答此是無常苦空之空。非常住空。若
有無常法。則有此空。無常法滅盡。空亦隨盡。金剛心
謝。空有俱忘。經然空得空。此空可斷。是以終歸有滅。
故屬有為法攝也。問正取此可斷之法。作有為緣集
者。此法終歸散滅。無集為有義。答但除其病。而不除
法故。即攝成有為緣集也。問有為法皆如之。而此人
無我空。為屬有為。為屬無為。答屬有為之無為。問應
身生滅。為屬有為。為屬無為。答此是無生之生。無滅
之滅。屬無為之有為。（有為八問答例一切竟）。
問何故名無為。答不為三相之所為。故名無為。問常
樂我淨。法身般若。皆是妙有。何以故。不為為有乃名
為無。答體無三相故。名無為。眾德而成故。緣集也。問
既有眾義緣集。何謂得稱為無相。答皆是不生滅相
故。名無相故。問若攬眾法集成。便是假名。若是假名。
即是有為。答不生之體。體備眾義。非假合共成。故非
假名也。問若體備眾義。復以誰為而言緣集。答正以
眾義非一。即是眾緣而集也。（無為五問答竟）。
問自體者。若為有為無為作體。即是為他作體。何故
<pb n="494"/>
名自體。答雖是有為無為依持之本。然本有自實。故
名自體。問實之體。既非有為。復非無為。為是何法。答
是中道一實自性清淨心。問染是有為攝。淨是無為
攝。今何故非無為而為淨耶。若非無為而得名淨。亦
得名染不。答染淨不攝故。得名自性。不得名染也。問
體非染淨。不得名染。名染者。體非有無。而得名妙有。
亦應不得名妙無耶。答非有非無。不可都無。故名妙
有。非有非無。不同無無。故名妙無。夫染即是著。不得
名染。問有為無為為二。自體為一。今癈二以顯一為
二自亦一自一耶。答二而不二不一一是乃名一非
形二以論一。問此一而無二。更有何義。得名緣集。答
一切諸法。皆是不二故。得名自體緣集。經云。凡夫謂
二。智者了達其性無二。無二之性即是實性。如此眾
多。皆歸不二法門也。（自體中六問答竟）。
問法界緣集者。為總前三法即是法界。為三法之外
更有法名法界耶。答正總前三法。名為法界。然總別
之殊。得言更有法界法起也。問據法界而言。為猶有
前三之別。為平等沒三之名。答三而常一。一而常三。
亦不存三。亦不沒三。一三所不易者。法界之法也。問
何故名法。答實相故名如。論云。法名自體。問何故名
界。答有二種。一總。二別。總者。該羅都城。名之為界。（如前
所說）別者。諸法各有自相分齊。不相和雜。如色之與心
法。自有分齊。（常無常等亦爾）。問法界若是總者。何故地論云。
眾生界是總。法界等是別耶。答眾生與法界。各有總
別義。問何者。是眾生總別。答攬一切法。成大眾生。名
之為總。若言眾生是有情。石木等是無情之法。此眾
生攝法不盡。故別也。問何者是法界總別。答不聞有
情無情一切法皆是法界攝。名之為總。若言法寶非
佛僧義。此法則別也。問十八界攝法界盡不。答小乘
十八。攝分段法界盡。攝大乘法界不盡。唯有六識界。
無七八識。大乘十八。攝法界盡也。問諸法界別。各不
相成。何故名緣集。答攬諸法。總成一大法界。故名緣
集。問緣集與緣起。若為取異。答集成是緣集義。殊能
是緣起義。問何等人。能入法界。答入道種入十地證
入等覺果入妙覺入體入法界。（此隨分半等入也）別入者。十
信入始顯於先際。未有修入。名為等入位也。習種入
有為界。性種入無為界。道種入自體界。初地已上。入
平等法界。滿足即是佛。問何故名入。答入者證也。得
證法相應。名之為入。問七識緣智能入。八識真智能
入。答緣智起不能入。真智乃能入。問真智心境不二。
若為云入。答法是本有。智是今照。照法相應。名之為
入。問若爾。境智有二。答即法之照義是智與法相應
照。問若爾。只應得道顯於法界。不得言入於法界。答
據觀智。言入法界。實亦無入相。經云。一切眾生入真
實無所入也。據自體。正得言顯法界。問入義可爾。從
佛智慧出。其義云何。答緣起而寂名入。寂而緣起名
出。據法界圓通。無出入之異也。（平等法界緣集十七問答竟上來法鏡論
師述之）。
問曉與藏二師。四乃五法界。同異云何。答初有為法
界。（二師同云）有二門。一本識。能持諸法種子。名為法界。如
論云。無始時來界等。（此約同義）二三世諸法差別邊際。名
為法界。經云。一切諸佛。知過去一切法界。悉無有餘。
知未來一切法界。悉無有餘。知現在一切法界。悉無
有餘故。二無為法界。（二師同云）亦有二。問一性淨門。謂在
几位。性恒淨故。真空一味。無差別故。（此義出智度論等）二離
垢門。謂由對治。方顯淨故。隨行淺深。分十種故。如遍
滿等十種法界。（此義出中邊論等）三亦有為亦無為法界者。
（法藏云師）亦有二門。一隨相門。謂受想行蘊。及五種色。并
八無為。此十六法。唯意識所知故。十八界中名法界
也。十二處門。亦名法處。（此義出對法論也曉公此為第三門）二無礙門。
謂一心法界。含有真如生滅二。通作有為無為所依。
於真俗法。無所偏黨。於一切門。無所不通。是故。說名
無礙。其猶攝水之波非靜攝波之水非動。故經云。於
<pb n="495"/>
無為界。出有為界。而亦不壞無為之性。於有為界。出
無為界。而亦不壞有為之性。起信論云。不達一法界。
故心不相應。忽然念起。名為無明。（曉公此為第四門。此經宗正在此中。
兼有三前不出此故）四非有為非無為者。亦有二門。（自此以後共法藏師
述之）一形奪門。謂緣無不理之緣故。非有為。理無不緣
之理故。非無為。法體平等。形奪雙泯。大品三十九云。
須菩提白佛言。是法平等。為是有為。是無為法。佛言。
非有為法。非無為法。何以故。離有為法無為法不可。
離無為法有為法不可得。須菩提。是有為性無為性。
是二法。不合不散。（此之謂也）二無寄門。謂此法界。離相離
性故非。此二由離相故非有為。離性故非無為。又由
是真諦故非有為。由非安立故非無為。又非二名言
所能至故。是故俱非。解深密經第一云。一切法者。略
有二種。所謂有為無為。是中有為。非有為。非無為。非
無為。非有為。（乃至廣說）五無障礙法界者。亦有二門。一普
攝門。謂於上四門。隨一即攝餘一切故。是故。善財。或
覩山海。或見堂宇。皆名入法界。二者圓融門。謂以理
融事故。全事無分齊。謂微塵非少。能容十剎。剎海非
大。潛入塵也。以事融理故。全理非無分。謂一多無礙。
或云一法界。或云諸法界。性起品云。譬如諸法界。分
齊不可得。一切非一切。非見不可取。此明諸也。舍那
品云。於此蓮華藏世界之內。一一微塵中。見一切法
界。此明一即非一也。是故。善財或暫時執手。遂經多
劫。或入樓觀。普見三千。皆此類也。上來五門十義。總
明所入法界。應以總別圓融六相准之。二能入五門。
（如前已列此五。於前所入法界五門之內。有其二門。一隨
一能入。通五所入。隨一所入。遍五能入。二此五能入。
如其次第。各入所入。五中之一。此上心境。二義十門。
無礙圓融。總為一圓無障礙法界。（亦以六相。准思之。餘門云云）
慧苑師云。（廣列眾名云云）。問前門眾名為為假為實耶。答一
切皆假法。異自體。離名言故。或此眾名。無非是實。能
成解行。有實用故。問前明事事無礙法界中。何故但
依法性融通及三昧等業用以辨。而不得緣起相由
顯耶。答法性融通。以理會事。事是理事。緣起相由。從
事會理。理是事理。理事事理。唯是一門。若離法性融
通。別說緣起相由。當知。彼是權小等說。何以故。無有
緣起離法性故。問若不許法性融通分別說緣起相
由者。何故。舊云有力無力故有相入義。由有體故有
相即義耶。答此說正是會歸法性。謂因緣生法。有能
所生互望推徵。彼此相待。力互有無。舉體空有。（云云准之）。
問依異體相即等者。色心相望。色應緣慮。心應質礙。
以相即故。（乃至餘法望相皆爾）。答皆從無生智起。淨法界生。是
故自在。還同真性。謂全即他而不失自。問一即多者。
其一在不。設爾何失。二俱有過。謂一若在。不得有多。
互相違故。一若不在。誰即多耶。答在。何以故。一是多。
一多法體鎔融。言即不並。故單云一即多。當知已說
多即一也。不爾不是法多一故。是故。一是多一故。即
多之時。不失一故。云在也。一是多一。更無別一故。云
不也。問相在義中。此在彼時。此猶在不。設爾何失。二
俱有過。謂若不在相義不成彼無此法所以在故。若
猶在者。應有二體。在自他故。此在彼既爾。彼在此亦
然。答在不。所以者何。此一切法。一恒在一。一切恒在
一。同時互遍而不失本位。是故。正在他時。不失自故。
在也。不失自時。自在他故。不在也。兩義同時俱成故。
亦在亦不在也。互望在不。各全收盡。翻第三句故。非
在非不在也。問理事無礙中。無分限理。全在一塵時。
隨塵少不。設爾何失。二俱有過。謂理若同塵少。則理
有分限。若不同塵少。應不全在。答理事相望。非一非
異。非一故理在限。事全理而非理。非異故無限理而
全在限。有限事而遍無限。問無限理性。全在一塵時。
餘塵之內。亦在此理不。設爾何失。二俱有過。若餘塵
亦有。則有多箇理性。若言非多總共一理者。顯此一
中理。應非是全。若一不全。則理可分割。若餘塵中無
<pb n="496"/>
者。則理性應不遍。彼塵應在法性之外。答理性自體。
非合非散。此塵彼塵。各無自性。即體同理隨而融。融
相如何。謂一塵即是一切塵故。理全在一塵時。即是
全在一切塵中。以一切塵即是一塵故。理在一切時。
即是全在一塵之中。是故。在一在多。非合非散。一全
多全。皆無障礙。（上來八問答顯一義後二法界義也）。
<other>○一乘義</other>三門同前。
第一釋名者。一者無他之義。因無異趣。果無別酬。因
果相成。其體不成。名之為一。乘者運載之義。行能運
人。所乘故名為乘。又一道一切聖人所遊之路。更無
別岐。故名一道。道以能通為義。乘以能運為功。乘動
而出。出到菩提。道靜而通。通入涅槃。若依此義。理非
遷動。但道無乘。行有進趣。唯乘乖道。又如經說。即此
法界。流轉五道。名為眾生。返流盡源。說名為佛。若依
此意。理非生滅。故能隨緣而有運動。正當乘義。行是
生滅。無去無來。故無遷動。直當道名。通而言之。理中
具有道乘之義。就離相門。本來靜故。約離性門。隨緣
動故。行中亦具道乘二義。依生滅門。無遷動故。依相
續門。有遷動故。若依是名。如言取義。是謂智障。諸有
所得非乘。是即若理若行。皆無所得。方為聖人所遊
所乘。聖人所乘。無行非理。聖人所遊。無理非行。所以
無理無行。方為理行。無道無乘。乃為道乘。當知非釋
名之為難。得意之不易耳。設使直爾依名辨義。不還
破折其名義者。是謂結名。非釋名也。（上來元曉師言宜審記知之）。
第二出體。略說有三。謂性行行果。性有二義。謂常無
常性。言性者。如來藏理。具恒沙性德。能與行果而作
正因。（如佛性論說）無常常者。有二義。謂性種性及習種性。
（如瑜伽論說）行體者。發心已去。等覺以還。所修萬行。以為
其體。果體者。妙覺地中。三身菩提。以為其體。曉云。且
依法門。應作是說。盡理而說。未必然也。何者。若理若
事。若染若淨。一切諸法。皆是乘體。何處有法而非乘
耶。
第三問答。問以何得知一切諸法皆是乘體。答曉公
云。如耆婆醫。常作是說。天下所有莫非是藥。菩薩亦
爾。說一切法莫非菩提。又經云。婬欲即是道。恚癡亦
復然。如是三事中。無量諸佛道。若有人分別婬怒癡
及道。是人去佛遠。猶如天與地。依此等文。故知諸法
莫不是道。然此等文。略有數意。一者自性淨心。名道
諦。一切諸法。無不性空。性空亦是性淨菩提。故說諸
法莫非菩提。二者戒定慧等。是名為道。戒定慧如。婬
怒癡如。唯一如無二無別。故說婬等即是道也。三者
無分別智是道。正體無分別智。證真如時。三世諸法。
並現一心。無有一法離覺心。故說生死與道合也。四
者法界法爾一切諸法更相涉入。如十方三世皆入
一塵。一塵亦入十方世界。一念入無量。無量入一念。
如是諸佛智慧入貪心。一念貪心入諸佛慧。故說生
死與道合。五者依無障礙法界法門。非但一與一切
更相涉入。亦乃一法是一切。諸法即是一。故說婬等
即是道也。六者至入無自心。一切以心為心。如來無
自身。一切身為身。所以然者。長時無間。修無我觀。故
能得至無自身心。三無數劫集無量福。故能感得一
切自心。若存一相為自體者。我執不除。非謂聖人。設
有一相不自備者。即藥不具。不作醫王。良由無所得
故。無所不得。乃名圓滿無上正等菩提。依此義故。說
一切法莫非菩提。如耆婆說。由此聖教及諸道理。當
知諸法皆是乘體。
法藏師云。一乘為二門。一別教。二同教。初中亦二。一
是性海果分。是當不可說義。不與教相應。即十佛境
界。二緣起因分。即普賢境界也。此二無二。全體遍收。
猶水波。思之。普賢門中復作二門。一分相門。二該攝
門。初中是別教一乘。別於三乘。如法藏師云。門與三
車引子得出。是三乘教。界外露地牛車是一乘也。然
此一三差別。略有十說。一權實差別。二權一實。（如常說也）。
<pb n="497"/>
問臨門三車。為實為不實耶。答實不實。是方便引故
非是實。由是方便引子得出。非不實耶。△二教義別。
臨門三車。但有其名。經云。以佛教門出三界苦故。（准
之）。△三所期別。以彼一乘非是界內。先許三。諸子皆
云非本所望故。（云云）。△四德量別。三中牛車但云牛。
不言餘德。露地牛車。鈴網眾寶而莊嚴等。白牛肥壯
大力。其疾如風。儐從侍衛其數無量。非適一。（准之）。△
五寄位別。以初二三地。寄在世間。四地至七地。寄出
世間。八地已上。寄出出世間。於出世中。四五寄聲聞。
第六寄緣覺。七地寄菩薩。八地以上寄一乘。問若爾。
何故梁攝論云。二乘善名出世。不言三乘是出世耶。
答四五六地。是聲聞緣覺。八地以去。為出出世。彼第
七是何人也。是故當知。彼云二乘。即大小二乘也。
以聲聞緣覺俱名小故。二乘名通大。△六付屬別。如
法華云。若善男子善女人。信如來智慧者。為令得佛
慧。若不信受者。當餘深法中示教利喜。謂餘深法者。
即是大乘。非即一乘稱之為餘。然非小乘。是故稱深。
亦不可說以彼小乘為餘法。法華破小乘。豈可歎深
耶。△七根緣受別者。如此經云。佛子。菩薩摩訶薩。無
量億那由他劫。行六波羅蜜。修習道品善根。未聞此
經。雖聞不信受持隨順。是等猶為假名菩薩。解云。此
明三乘菩薩根未熟故。雖如是經爾許劫修行。不聞
不信此一乘經者。（新經云。設有菩薩。於無量百千億那由他劫。行六波羅蜜。修習種種
菩提分法。若未聞此如來不思議大威德法。或時聞已。不信不解。不順不入。不得名為真實菩薩。。問
瓔珞經等。十千劫修十信滿。何故。此中無量億等不
信此經。答以彼但於行布位中修行等。於此圓融普
賢十信攝一切。猶未聞信。由此故知二宗差別。若不
爾者。修行既經爾許時劫。不信此經。何名菩薩摩訶
薩也。問此等不信。是何位菩薩。答文無正斷。准其劫
數。十千已過。僧祇未滿。應是三賢位也。問更至何位。
能信此法。答極至此位。必定位信入此一乘法。終無
證地而不信此。問何故二乘。縱得羅漢。亦未信入。三
乘菩薩。不至地上而能信也。答以三乘勝故。是近方
便故。不同二乘故也。問爾許劫行。猶未能信。今諸凡
夫云何得信。答宿有種性。聞便信受。若不爾者。多劫
難入。今時有人多不信者。不足恠也。問若彼地前。過
彼劫數必信受者。則知地上二宗不別。豈無所信十
地耶。答於彼教中。具有行布。十地漸次。乃至佛果。養
彼根器。務令成就。極遲之者。至此劫數當得信入。如
其疾者則不定。（可准）。△八難信易信別。如賢首品云。
一切世界群生類。尠有欲求聲聞道。求緣覺者轉復
小。求大乘者甚希有。求大乘者猶為易。能信是法甚
為難。解云。以此品正明信位終心。則攝一切位及成
佛等事。既超三乘。恐難信受。故對以決之。△九約機
顯理別。如此經第九地初偈云。若有眾生下劣。其心
厭沒者。亦以聲聞道。令出於眾苦。若復有眾生。諸根
小明利。樂於因緣法。為說辟支佛。若人根明利。有大
慈悲心。饒益於眾生。為說菩薩道。若有無上心。決定
樂大事。為示於佛身。說無盡佛法。（引晉經文。新經准之。）解云。此
明一乘法門。主伴具故。云無盡佛法。不同三乘。一相
一寂等法也。是故。若入此法。則於信滿心。具一切位。
同時而得也。問既一位中有一切位。及信滿心即得
佛者。何須更說後諸位耶。答後說諸位。即是初中一
切位也。如初後亦爾。問若初即具後。得初即得後。亦
可後亦具初故。既不得後不得初。答實爾。但以得初
時無不得後故。是故。無有未得後而不得初也。問若
等是初門即一切者。何不信位心即得而說滿心等
耶。答若自別教。則不依位成。今寄三乘終教位相說。
以彼教中信滿不退方得入位。今即寄彼得位之處。
一時得此一切前後諸位相。是故。不於信初心說。以
未得不退故。不成位相。但是行故。問若爾。應云住位
成佛。何名信滿。答由信成故。是行佛非位佛也。問若
爾。豈說諸位階降次第相耶。答以此經中。安立諸位。
<pb n="498"/>
有二善巧。一約相。就分位前後。寄同三乘。引彼便故。
是同教也。二約體。就法前後相入。圓融自在。異彼三
乘。是別教故。以不移門而恒相即。不壞即為恒前後
也。是故。二義融通不相違也。（如後緣攝門說）上來約行作如
是說。若約位說。十住以去。（云云斷得亦爾）若約實。一切眾生
無不成佛。（如性起品菩提章說）。問此中所現眾生成佛。為是約
理。為是約事。若是約事。何故下云。皆悉一性以無性
故等。若是約理。何故云有發心修行等。答此是別教
中義。若不約諸宗分別。無由得解。何者。然諸眾生。若
於人天位看。具足人法二我實物。若小乘教中看此
眾生。唯是一聚五蘊實法。本來無人。若大乘初教。唯
識所現。如幻以有。當相即空。無人無法。若約終教。亦
是如來藏緣起。舉體即如。具恒沙德。乃是眾生。故不
增不減經云。眾生即法身。法身即眾生。眾生法身義
一名異。解云。此宗約眾生即是佛。若約頓教。眾生相
本來盡理。性本來顯迸然自露。更無所得。故不可說
即佛等。（如淨名杜嘿之意等）若圓教。即一切眾生。並悉舊來發
心亦竟。修行亦竟。成佛亦竟。更無新成。具足理事因
果等十對。（如此經文）。問若爾。何故理有眾生不即佛耶。答
汝今就初人天位中人。見彼眾生。當相即空。猶亦不
得。況復得見圓教中事。是汝見現有眾生我不。約彼
說此成佛。但今情見。若彼法界圓現。一切眾生無不
成佛。問若爾。何故諸佛更化眾生。答教化眾生。亦有
淺深。今即此菩提身中。現眾生成佛者。名究竟教化。
不同餘宗。故下云。如來無極大悲。度脫眾生也。問既
總成佛。何故亦有發心等耶。答若成佛門中總成。若
修行門總修行。若發心門總發心。問佛地果德菩提。
遍在菩薩及諸眾生身心中。非是菩薩有菩提果耶。
答以菩薩心既無自性。無自性法即佛菩提。故云離
等。問若爾。無自性理。即性淨菩提。何必要是佛果位
法。答以佛果大智。內契真源。融同一性。是故。如理普
遍眾生。眾生心中。菩提性與果法。無有差別。則眾生
身中。有果德菩提。非唯因性。亦諸教不同。若小乘宗。
總不辨佛性。若三乘宗。一切眾生位中。俱有因性。如
涅槃云。佛性是因而非果。若一乘宗。亦具果法。（如此經文）。
問此菩薩心。不離如來菩提者。似是發菩提心緣菩
提為境故云不離。何必即是心之自性。答若爾。眾生
既未發心。未緣菩提為境。不應例觀。彼亦有菩提故。
不約所緣也。△十本末開合別。如大乘同性經云。所
有聲聞法。辟支佛法。菩薩法。佛法。如是一切諸法。悉
皆流入毗盧舍那智藏大海。（此文約本末分異。仍會末歸本。明一乘三乘差
別耳。）此上十證。足為龜鏡。其別教所明。行位因果等相。
與彼三乘施設分齊。全別不同。縱無教證。依彼義異。
當須分宗。況聖教雲披。像蘭滿目矣。
二該攝門者。一切三乘等。本來悉是彼一乘法。何以
故。三乘望一乘。有二門故。謂不異不一。初不異中亦
二。一以三即一故不異。二以一乘則三乘故不異。問
若初門三則一者。未知彼三若存若壞。若存。云何唯
一。若壞。彼三乘機。更依何法而得進修。答有四句。一
由即一故不待壞。二由即一故不礙存。三由即一故
無不壞。四由即一故無可存。由初二義。三乘機得在
所依。由後三義。三乘機得入一乘。由四句俱即一故。
是故唯一乘。更無餘故。二以一乘即三明不異者。隱
顯四句。反上思之。是故。唯有三乘。更無一。（此如同教中辨）二
不一者。此即一之三。與即三之一。是非一門也。是即
不壞不一而明不異。又此中不一是上分相門。此中
不異是此該攝門也。
三同教者。於中二。初分諸乘。後融本末。初中有六重。
一明一乘中曲有七。初約法相交參。以明一乘。謂如
三乘中。亦有說因陀羅等。而主伴不具。亦說華藏而
不說十等。或一乘中。亦有三乘法相。謂如十眼中有
五眼。十通中有六通等。而義理皆別。此即一乘垂於
三乘。三乘參於一。二約攝方便。經云。諸有所住皆為
<pb n="499"/>
一大事故等。三約所歸辨。謂汝等所行是菩薩道等。
四就勝界門。則以三中大乘為一乘。以望別教。雖權
實有異。同是菩薩所乘。經云。唯此一事實。餘二即非
真。又云。止息故說二等。此文有二意。一若望上別教。
餘二者。即大小二乘也。（如前引也）若望同教。即聲聞等為
二也。五約教事深細。如經云。我在靈山等。六約八義
意趣。（依攝論如問答中辨）七約十義方便。（如孔目中說）依諸義即三
乘等。並名一乘。以隨本宗定故。主伴不具故。是同非
別也。二明二乘有三種。一者一乘二乘。名為二乘。（云云）
二者大乘小乘。名為二乘。三者聲聞緣覺為二。（初約一乘。
次約三乘。後約小乘）三者明三乘。亦有三種。一者一乘三乘小
乘名而三乘。二者大乘中乘小乘為三乘。三者大乘
小乘中。各有三乘。（准之）四或為四乘。（一一乘三乘為四。二一乘三乘
小乘人天為四）五或為五乘。六無量乘。（云云）。
二融本末者。有其二門。一泯權歸實門。（即一乘也）二攬實
成權門。（即三乘也）初即不壞權而即泯故。三乘即一。而不
礙三。後即不異實而即權故。一乘即三。而無礙一。是
故。一三融攝。體無二也。問若爾。二共齊。如何復說有
權實耶。答義門別故。權實恒在殊。理遍通故。全體無
二何。者謂權起必一向賴於實。是故。攬實不失實實
顯未必一向藉於權故。泯權權不立。是故。三乘即一。
雖具存壞。竟必有盡。一乘即三。雖具隱顯。終恒無盡。
由此鎔融。有其四句。一或唯一乘。（謂別教也）或唯一或唯
三乘。（如三乘等。以不知一故）亦一亦三。（如同教）或非一非三。如果
海。又別說者。三乘一乘各有二種三乘者。一異時三
乘。如深密經。初時唯小。第二時大乘。二同時三乘。如
第三時。一乘二者。一破異明一。如法華經。二始同終
別。如般若說。三近異遠同。如法華說。一乘三者。一存
三之一。如深密說。二遮三之一。如法華等。三表體之
一。如華嚴等。上來法藏師述。懍師說如法鏡論。（云云）。
元曉師云。所言乘者。略說有二。謂能乘人及所乘法。
謂三乘行人。四種聲聞。乃至元性有情。並是能乘人。
以皆有佛性故。教理因果。是所乘法。問理教及因。共
運眾生。到薩般若。此事可爾。果理既到究竟之處。云
何與共運眾生耶。答此有數義。一者未來世。有佛
果身。冥資眾生。令生善心。如是展轉。重至佛地。如涅
槃經云以。現在世煩惱因緣。能斷善根。未來佛性力
因緣故。還生善根故。二者當果報佛。現諸應化。化今
眾生令得增進。如本業經云。自見己身當果。諸佛
摩頂說法故。說眾生乘於果乘。果乘能運因地眾生
也。
問開方便門。示真實相。其義云何。答一開示中。含有
四種義。一者用三為一前三乘之教。即為一乘教故。
二者將三致一。將彼三乘之人。同致一乘果故。三者
會三歸一。會昔所說三乘因果。還歸於本一乘理故。
四者破三立一。破彼所執三乘別趣。以立同歸一乘
義故。問用三為一。將三致一。是二未聞。以何為證。答
法華方便品。佛以無數方便。演說諸法。是法皆為一
佛乘故。此義正是用三為一之證也。又言。是諸眾生
從佛聞法。究竟皆得一切種智。此言正是將三致一
之證也。問會三因果歸本一者。為當三皆非異故歸
於一實耶。為當唯二非實以歸於一實耶。若如後者。
何故。經云。我有方便力。開示三乘法。若如前者。云何
復言唯是事實。餘二即非真。答或有說者。三皆非實。
如前文說。而言一實二非真實者。三中之一。與無三
之一。俱是佛乘通說。是實餘二不開別言非實。由是
義故。二文不違。或有說者。唯二非實。如後文故。說三
乘皆方便者。於一實中如非實。合說為三是非實。如
人手內實有一菓。方便言三。三非是實。無三菓故。考
而論之。一菓是實。二是方便。有一菓故。如智度論云。
於一佛乘。開為三分。如人分一斗米。以為三聚。亦得
言合三聚歸一。亦得言會三聚有異。意不可一會。所
以然者。三乘之教。有其二種。一者別教。二者通教。別
<pb n="500"/>
教三乘三皆非實。皆是方便。以彼教說。三僧祇劫唯
修四度。百劫之中修相好業。最後身中修於定慧。菩
提樹下成無上覺。如是因果。以為佛乘。是故佛乘亦
是方便。若論通教所說三乘。佛乘是實。餘二非真。以
彼教說。於十地中具修六度。萬行圓滿。到薩波若果。
不與三世合。如是因果究竟真實。此為佛乘。豈是方
便。是故當知。二文意異。我有方便力開示三乘法者。
是顯別教所說三乘也。唯是一事實餘二即非真者。
是對通教所說三乘。其餘諸文。皆作是通。問若說別
教三乘因果。皆是方便故歸一者。為歸一果。答二並
亦得。經云。聲聞緣覺若智若斷。皆是菩薩無生法忍。
皆歸一。一因故終到一果。彼中說佛乘因果分別佛
地。化身小分。望樹下佛。教發心修行故。通而言之。應
作四句。一以方便因。歸真實因。謂菩薩因及二乘因。
二以方便果。歸真實果。謂於樹下成無上覺。三以方
便因。歸真實果。謂樹下佛前菩薩行。四以方便果。歸
真實因。謂二乘人之無學果。（准之）。問會三歸一。其義
已顯。破三立一。云何可知。答略而言之。破四種三。一
執三教定非方便。二執三人定是別趣。三執三因別
感。四執三果別趣。極破此四種所執之相。遣其四種
能執之見。立一真實。謂立一教。破三教。立一人故。別
破三人。立一因故。別破三因。立一果故。別破三果。立
一理性。通破四三。以四一皆同一乘理故。凡如前說
一乘人法。法相常住。道理究竟。天魔及外道。所不能
破。三世諸佛。所不能易。以是義故。名真實相。
問非三非一。無人無法。都無所得。如是正觀。乃為真
實究竟一乘。所以然者。諸有所得。無道無果。無動不
出故。故知前非三是一。能乘所乘人法之相。不出四
句。是有所得。云何說此為真實相。答此說不然。所以
然者。若言非三是一不一不出四句故。是所得非究
竟者。是則有所得。為非無得。為是亦入四句故。是有
所得。亦非正觀。若言寄言說無所得。而非如言取於
無得。是故無得不入四句者。他亦寄言。假說一乘。而
非如言取於一乘。所以一乘亦出四句。是故當知遂
言俱非。不亦應是實。問若不取言皆為實者。彼三乘
教。亦應是實。答通義皆許。而有別義。以三言下都無
三理。一乘教下不無一理。故三是權。一乘是實。雖不
無一。而非有一。是故。亦非有所得也。上來開方便門。
示真實相。其如是。

<other>華嚴經文義要決問答卷第三</other>

<sarticle>華嚴經文義要決問答卷第四（五科入）</sarticle>
皇龍寺釋　表員集
<other>○分教義</other>三門同前。
第一釋名者。言分者分齊。亦分判義。教者教法。謂所
詮義隨淺深。能詮之教亦有差別。法藏師云。教類有
五。此就義分。非約時事。一小乘教。二大乘始教。（亦名初教）
三終教。（亦名就教）四頓教。五圓教。（亦名至說教。同此之別教）初小乘可
知。二始教者。以深密經中第二第三時教同許定性
二乘俱不成佛故。故令合之。總為一教。此既未盡大
法理。是故立為大乘始教。三終教者。定性二乘無性
闡提。悉當成佛。方盡大乘至極之說。立為終教。然上
二教。並依化位漸次修成。俱名漸教。故法皷經中。以
空門為始。以不空門為終。故彼經云。迦葉白佛言。諸
摩訶衍經。多說空義。佛告迦葉。一切空經是有餘說。
唯有此經是無上說。非有餘說。（此即約空理有餘名始教。約如來藏常住
無上。名為終教。）四頓教者。但一念不生。即名為佛。不依位地漸
次而說。故立為頓。如思益云。得諸法正性者。不定一
地。至於一切地。楞伽云。初地即八地。乃至無所有何
次。又云漸者。如掩摩勒菓漸熟非頓。頓者。如鏡中像
頓現非漸。（此之謂也）五圓教者。明一位即一切。一切位即
一位。是故。十信滿心即攝五位。成正覺等。依普賢法
<pb n="501"/>
界帝網重重主伴具足。故名圓故。如此經等說。
第二出體者。通論教體。從淺至深。略有十門。一言詮
辨體門。二通攝所詮門。三遍該諸法門。四緣起唯心
門。五會緣入實門。六理事無礙門。七事融相攝門。八
帝網重重門。九海印炳現門。十主伴圓備門。初中有
二。先小乘。（三說云云）後大乘中。有四句。初攝假依實。唯聲
為體。二分假異實。以名等為性。三假實合辨。亦聲亦
名等。十地論云。說者以二事說。聽者以二事聞。謂音
聲名字。四假實雙泯。非聲非名。以即空故。維摩云。文
字性離。是即解脫。此上四句。為一教體。是故。空有無
礙。名大乘法。謂空不異有。有是幻有。幻有完然舉體
是空。有不異空。空是真空。真空湛然舉體是有。是故。
空有無毫差別。二通攝所詮門者。非但能詮。亦通所
詮。如瑜伽八十一云。諸契經體。略有二種。一文。二義。
（解云。以義依文句得顯故）三遍該諸法門者。謂一切諸法悉為教
體。謂有為無為法。以無不能全生開覺故。如下文。
華鬘寶地香樹雲閣。法界法門。無非佛事。如勝音菩
薩及所坐蓮華。即通人法教義行位因果理事。（總能發生
勝解行故。並為教體）四緣起唯心門者。此上一切差別教法。無
不皆是唯心所現。是故。俱以唯識為體。此上有二義。
一本影相對。二說聽全攝。初中四句。一唯本無影。（小乘）
二亦本亦影。如大乘始教。眾生心外佛有微妙色聲
等（如護法論師等）三唯影無本。如大乘終教。離眾生心。佛果
無有色聲事相功德。（如龍軍堅慧師等）四非本非影。如頓教
中。非直心外無佛色等。眾生心內所現之佛。亦當相
空（如龍樹等）此前四說。總為一教體。圓融無礙。皆無相妨。
（以各聖教從淺至深攝眾生故）二說聽全攝者。亦有四句。一離心以
外。無所化眾生。況所說教。（謂諸眾生。無別自體攬如來藏。以成於眾生。然此如
來藏。即是佛智證為自體。離佛心智。無一法可得）二總在眾生心中。以離眾
生心無別佛德故。（謂佛證於眾生心中真如成佛）三隨一聖教。全唯
二心。以前二說不相離故。（謂眾生心內佛。為佛心中眾生說法。佛心中眾生聽眾生
心中佛法。如是全收說聽無礙是謂甚深道理）四或彼聖教。俱非二心。以兩
俱形奪不並現故。雙融二位。無不泯故。五會緣入實
門者。亦有二義。一以本収末。以諸聖教皆從真流。（如海起潮
不失醎味）二會相顯性。謂彼一切差別教法。悉從緣起。從
緣起故必無自性。無自性故即是真如。是故。虗相本
盡。真性本現。六理事無礙門者。亦有二義。一謂一切
教法舉體真如。不礙事相歷然差別。二真如舉體。為
一切法。不礙一味湛然平等。前則如波即水。不礙動
相。後則如水即波。不失濕體。七事融相攝門者。亦有
二義。一相在。二相是。（此二門者如常說也）八帝網重重門者。（如常
說也）九海印炳現門者。如前無盡教法。皆是如來海印
定中。同時炳然顯現。設所化機。亦同緣起。是故。唯以
此三昧海。為斯教體（如下文云。一切示現無有餘。海印三昧勢力故）十主伴
圓備門者。謂此普法教不孤起。必主伴隨生。（如普莊嚴童子
聞佛說一切法界無垢莊嚴經有世界微塵一修多羅以為眷屬也）。
第三問答料簡。問此五教中。所說法相。如何差別耶。
答初小乘法。有七十五。有識唯六。所說義理。不盡法
源。多趣異諍。（如小乘諸部經論說）二始教中。廣說法相。少說真
性。所立百法。決擇分明。故無違諍。所說八識。唯是生
滅。法相名數多同小乘。同非究竟位玄之說（如瑜伽雜集等
說）三終教中。小說法相。廣說真性。以會事從理故。所
立八識。通如來藏隨緣成立。具生滅不生滅。亦論百法
名數不廣。又不同小。亦無多門。（如楞伽等經寶性等論說）四頓教
中。不說法相。唯辨真性。亦無八識差別之相。一切所
有唯是妄想。一切法實唯是絕言。呵教勸離。毀相泯心。
生心即妄。不生即佛。亦無佛不無佛。無生無不生。（如淨
名嘿住顯不二等。是其意也）五圓教中所說。唯是無盡法界。性海
圓融。緣起無礙。相即相入。如因陀羅網重重無際。微
細相容。主伴無盡。十十法門各稱法界。（如華嚴經說）此上
五教。非局分判經論部帙。但隨多分。以義而說。（如上所指。
通諸經論）。問立教差別。可有無量。何故。但五不增減耶。答
約實以論。立教多端。難以具論。且令准理依教。務會
<pb n="502"/>
聖說。聊顯其五耳。問若有多說者。可得聞不。答述古
今說中。略敘二十家。勒為六門。（多依慧苑師四捃餘說）第一立
一音教。自有二家。一後魏菩提留支云。如來一代說
法。不離一音故。如來一音。同時報萬。大小並陳。是故。
聖教雖多差別。不離一音也。△二東晉羅什三藏云。
佛一圓音。平等無二。無思自應。機間自殊。非謂言音
本陳大小（安云兩師俱依本質教說。若就影像。則非唯一音。隨聞者識聚集異故若依無礙法
界。則說聽圓融。合身相攝。一多無礙）。
第二立二種教門。自有四家。一晉朝武兵隱士。鄧虬
立漸頓二教。謂如來一化所說。無出漸頓。華嚴經等。
是其頓教。餘名為漸。漸約五時。以顯其相。（此中妨難煩言多也）。
△二隋朝誕法師等。亦立漸頓二教。與前稍異。若約
頓機。大不由小。則名為頓。若約漸機。大由小起。則名
為漸。教既有憑。義復無失。若漸降法雨。如摩那斯。若
頓說大法。如莊嚴龍。△三西秦曇牟讖。立半滿二教。
（文義全涅槃教義無過）。△四唐初江南印法師等。亦立二教。一
屈曲教。（謂釋迦經。如涅槃等）二平道教。（謂舍那經。如華嚴經）又此二教。略
有四異。一主異。（謂釋迦化身。與舍那十身異故）二處異。（謂娑婆木樹華藏寶樹異
故）三眾異。（謂地前菩薩二乘凡夫十地菩薩眾異故）四說異。（謂局處之說。與通方之說
異故。慧苑師云義寬斷狹。多所違犯。然今更准之）。
第三立三種教。亦有四家。一後魏光統律師。立漸頓
圓三種教。謂初為根未熟者。先說無常。後方說常。先
為說空。後說不空。如是漸次。故名為漸。二為根已熟
者。於一法門。具足演說一切佛法。常與無常空不空
等。更無由漸。故名為頓。三為於上達分階佛境者。說
於如來無礙解脫究竟果德圓極祕密自在法門。故
名為圓。（其門人遵統亦同此說。汎論此說。若漸根生熟俱漸。頓根生熟俱頓。既云未熟名漸。已熟
名頓。此則於一漸根。但生熟為異無頓義也又圓機。既是分階佛境則地前無有堪聞此經故。△二
玄奘三藏。依解深密經。立三時法輪教。初為發起聲
聞乘者。於波羅奈國施鹿林中。創開生死涅槃因果。
此即第一四諦法輪。次為發趣菩薩乘者。鷲峯山等
十六會中。說諸般若。此則第二無相法輪。後為發趣
一切乘者。蓮華藏等淨穢土中。說深密等。此即第三
了義法輪。此如測法師解深密記。若述此說。祇可是
漸。不可為判一切佛法。則眾生界中。無頓機故。若救
言三時約義不據時節者。不說初昔今故。彼經第二
云。世尊初於一時。在于波羅痆斯國仙人墮處施鹿
林中。唯為發趣聲聞乘者。以四諦相。轉正法輪。乃至
云。世尊在昔第二時中。唯為發趣修大乘者。以隱密
相。轉正法輪。（又重重云）世尊於今第三時中。普為發起一
切乘者。以顯了相。轉正法輪。△三真諦三藏。依金光
明經。立轉照持三法輪教。謂佛成道。波羅奈鹿野苑
中。為聲聞眾。轉四諦法輪。又於成道第七年中。在舍
衛國。去祇薗五里。智慧江邊。為諸菩薩及二乘眾。說
般若等經。又於成道三十年後。在毗舍離國鬼王法
堂。為真常菩薩。說解節等經。（此中妨難同前。且略言也。藏師云。真諦立漸頓
二教者。其違謬也測法師唯識疏中。引真諦四教而亦甚謬舛也）。△四唐初吉藏法
師。立三法輪教。一根本法輪教。即華嚴經。初成道說
故。二枝末法輪教。謂成道五七日後。轉四諦法輪故。
三攝末歸本法輪教。謂法華經。如來成道三十年後
說。（此說亦違密跡提謂等經。第二七日說三乘故。是故約時尅教皆不可也）。
第四立四種教門。於中。自有六家。一齊朝大衍法師。
立四宗教。一因緣宗。（謂經部教）三不真宗。（謂般若教）四真宗。（謂華
嚴涅槃若論此說者因緣假名。有名濫失。何之教內不說此名）。△二陳朝智顗禪師。
立四教云。一三藏教。（亦名小乘教法華經云。不得親近小乘三藏學者）二名
通教。（亦名漸教。如大品乾慧等十地。通三乘者是）三名別教。（亦名頓教。聲聞在坐。如聾
如瘂）四圓教。（亦名祕密教。此中亦名相濫失。與前同之）。△三梁朝光宅寺雲
法師。立四乘教。彼依法華說。以臨門三車為三乘權
教。四衢所授大白牛車。為第四實教。以臨門三車亦
同羊鹿俱不得故。若不爾者。諸子出宅。各應得車。無
宜更索。又三中牛若實者。正當元志。何說非本所望。
又不應言。初以三車引誘諸子然後但與大車。如來
亦爾。初說三乘引道眾生。然以大乘而度脫之。（依乘立教。
<pb n="503"/>
理極成也）。△四隋朝笈多三藏。立四教。一四諦教。謂四阿
含等。無相教。謂諸部般若。三法相教。（謂楞伽經等）四觀行
教。（謂華嚴經。測師引此四教。為真諦述。舛謬失甚。恐無順也）案此說異。四諦之名
大乘亦有。無相之理。楞伽不無。雖有法相。豈存乎相
也。何獨華嚴唯明觀行耶。△五唐新羅元曉法師。亦
立四教。一三乘別教。（如四諦教緣起經等）二三乘通教。（如般若教深密
經等）三一乘分教。（如瓔珞及梵網經等）四一乘滿教。（謂華嚴經普賢教）
乘共學。名三乘教。於中。未明法空。名別相教。通說法
空。是為通教。不共二乘。名一乘教。於中。未顯普法。名
隨分教。窮明普法。名圓滿教。（具顯如華嚴疏中）。△六靜法寺
慧苑師。立為四教。初迷真異執教。（當異生位）二真一分半
教。（當二乘人）三真一分滿教。（當初心菩薩）四真具分滿教。（當識如來
藏之根器）如寶性第四云。有四種眾生。不識如來藏。如生
盲人。一者凡夫。二者聲聞。三者辟支佛。四者初心菩
薩。謂有全隱全顯分隱分顯。依此以立四教故也。案
此說者。雖依教理。猶非別判漸頓二教。不可必全依
耳。
第五立五種教門中。自有三家。一齊朝護身法師。立
五宗教。一因緣宗。二假名宗。三不真宗。（此上三教同衍師說）四
真宗。（謂涅槃經說佛性常住故）五法界宗。（謂華嚴經說法界門故。案此說法者。四五兩說。
但是部別之。非通宗之故）。△二唐初波頗三藏。亦立五教。一四諦
教。二無相教。三觀行教。（此上三教同笈多說）四安樂教。謂涅槃
經說常樂故。五宗護教。謂大集經說守護正法事故。
（後之三教。亦但可言一部宗也。）。△三至相寺舊德。亦立五教。令正所
立也（更准之）。
第六立六種教門。唯有一家。謂耆闍法師云。教有六
種。一因緣宗。二假名宗。（此二同衍說）三不真宗。（謂通說諸法如幻故）
四真宗。（謂說諸法真理）五常宗。（謂說恒沙德義）六圓宗。（謂說法界無礙德用故）
案第三第四二宗。但喻法耳。法望於喻。豈二門也。後
之二宗。亦無過。問此上諸說誰是誰非。答此上諸德。
當時法將。階位叵測。並各依教。豈判是非耶。是故。成
實論云。佛說內外中間之言。遂即入定時。五百羅漢。
各釋是言。佛言並非我意。諸人問佛。既不當佛意。將
無得罪。佛言雖非我意。各順正理。堪為聖教。有福無
罪。況此諸說。各有少多聖教為證。是故。不可全非棄
耳。然其中間。非無可不知。故令略顯違順之相。
<other>○十住義</other>三門分別。
第一釋名者。遠法師云。十者數分二五。稱之為十。行
成不退。名之為住。又復自德相應處所。亦名為住。即
通諸位。莫不是住。如地持瑜伽中。說十三住別。則習
種初入住分。離退之首偏名為住。故地持云。善起之
人數退。種性菩薩。決定堅固無有退轉。住義不同。一
門說十。十名是何。一初發心住。二治地。三修行。四生
貴。五方便具足住。（新經具足方便住）六正心。七不退。八童真。
九法王子住。（新經無法字）十灌頂住。住分始之。於大菩提。
起意趣求。名初發心住。善修自利利他之道。淨治住
處。名治地住。修護煩惱。離小乘行。名修行住。聖法中
生。種性尊貴住。具足善巧度眾生行。名方便具足住。
得決定智。於佛法中。雖聞邪說。正見不動。名正心住。
雖聞異說。正願不動。名不退位。所行真實。離過清淨。
如世童子無欲無染。名童真住。於佛法王所行住處。
出生正智。堪住究竟無上菩提。名法王子。行修上順。
佛智現前。名灌頂住。法藏師云。若依圓教。此灌頂滿。
即成佛果。更無十行等。如下海幢比丘處說。若三乘
教。則不如此。但是解相未證真故。得名有三。謂第四
八九十從喻為名。第七約離過受稱。餘並約當體為
目。
第二出體者。法藏師云。有三義。一約所依。即以無量
方便三昧為體。論云。此三昧者是法體故。二約本。即
以前種性甚深等為體。（新經住處廣大）三尅性。約所緣。以真
俗二體。約能緣。以悲智二行。又真俗境俱融。悲智唯
一。此二復圓。俱融法界。無障無礙。具德自在。是其體
也（此約圓教辨）。
<pb n="504"/>
第三諸門。問遠公云。住有二分。一是修分。二是成分。
其義云何。答於諸地前方便造修名為修分。德成證
實廣大不動。名為成分。故經說言。菩薩種性。甚深廣
大。與法界虗空等。成則證實。分非可言。造修在緣。可
以言顯。故地持云。種性麤相我已略說。諸餘實義。唯
佛世尊能決定知。藏師云。住有二分。一果分。圓融不
可說。二因分。隨說有二分。一約普賢自體行。二約普
賢位相。此有二分。一阿含位。如此品說。二證位。如十
地說。令此正說阿含位。問遠公云。修分不同。略有二
種。一者同相。二別相。其義云何。答於佛所說一切法
中。解觀成就。名為同相。故經中云。菩薩隨所聞法。即
自開解。不由他悟。一一住中。所修各別。名為別相。發
心住中。相別有三。一發心相。緣佛法僧。及緣眾生。起
菩提心。二所成相。因前發心。得十力分。（從處非處至乃漏盡）三
所學相。十種法。令菩提心轉勝堅固。成無上道。如經
廣說。治地住中。相別有二。一利他。利於諸眾生。發十
種心。（如經廣說）二自利。行學十種法。始從多聞。乃至安住。
（亦如經說）修行住中。相別有二。一護煩惱行。於一切法。十
種觀察。謂苦無常空無我等。二護小乘行。於眾生界
法界等。十種分別。生貴住中。相別有二。一聖法中出
生具足行。如彼經說。聖教中生。修十種法。一信佛不
壞。二究竟於法。三寂然定意。四分別眾生。五分別佛
剎。六分別世界。七分別諸業。八分別果報。九分別生
死。十分別涅槃。十中初一。是同教智。第二一句。是自
住處畢竟智。第三一句。是真如智。後七是其分別所
說智。二上佛法無有厭。是學十種法。謂於三世諸佛
法中。能解能修。堪能具足。即以為九。等觀諸佛。以為
第十。方便具足住中。相別有二。一化眾生行。廣有十
種。謂救眾生。饒益安樂一切生等。如經廣說。有二一
生行修學十種知眾生法。備如經說。正心住中。相別
有二。一決定信。雖聞異說。於佛法中。正信不動。二決
定知。學十種智。觀一切法。無相無性。不可修等。不退
住中。相別有二。一不退願。雖聞異說。於佛法中。求心
不退。廣有十種。備如經說。二不退智。有具十種。知一
切法。亦如經說。童真住中。相別有二。一得勝行。於十
種法。心得安住。謂身行淨。口行淨。意行淨。隨物受生。
知眾生等。二淨佛國土。於一切佛剎。皆悉能知。能動。
能轉。能觀。能詣。能遍至等。法王子住中。相別有二。一
化眾生行。善解十種化眾生法。二求菩提行。於法王
處。學十種智。灌頂住中。相別有三。一度眾生。堪能修
行成種智。能度眾生。二得甚深所入境界。一切眾生
乃至第九法王子菩薩。不能測量。三者所知。廣學十
智。知一切法。十住位中。曠備法界一切行德。略舉斯
耳。體相如是。問住在何處。答有人釋言。菩薩十住。即
是十地所行。與彼十地同故。問答此十地者。何故。經
言。此菩薩種性甚深廣大。與法界虗空等。經言種性。
明非十地。答今正論之。在於習種。以習種離退之始。
故說為住。問曰。若爾。何故所行與十地同。答曰。地法
上下同依。依之生信。說為賢首。依之生解。說為十住。
依之起行。說為十行。依之以起如實正觀。說為迴向。
依之得證。說為十地。故地經言。譬如一切書字數說。
皆初章為本地如是。是一切佛之根本行。是能得一
切佛法。是以所學雖是地法。行有習種。問此中得十
力分等者。今既習種。豈得漏盡耶。答法藏師云。分宗
可准之。一分是因義。謂由初發心。得成十力果法之
因故。（此約始教辨）二分是未圓義。謂由入住不退。始生佛
家。得佛體分故。謂於十力。隨分而得。（此約終教辨）三分圓無
礙故。得分即得圓。但以就普賢門中。辨是因而非果。
故。云分也。此中。於漏盡智亦分得者。准教知之。又此
十力。小乘中。至佛果始得。三乘中。地上始分得。一乘
入位即得故也。問此十住。何時說耶。答經雖不論。准
依地經。應在第二七日宣說。問在何處說耶。答在忉
利天妙勝殿上。問何名人說耶。答法慧菩薩之所宣
<pb n="505"/>
說。又。問入何三昧說耶。答法慧菩薩。承佛神力。入菩
薩無量方便三昧。問何人加令說住耶。答十方各千
佛世界外。各有千佛世界塵數以同名法慧。相與加
被。問何人證耶。答十方各萬佛世界外。有十佛世界
塵數菩薩同名法慧。雲集作證。（十住之義辨之云爾）。
<other>○十行義</other>三門同前。
第一釋名者。十者數名。數分二五。稱之為十。修起名
行。行別不同。一門說十。十名是何。一歡喜行。二饒益
行。三（晉經）無恚恨行。（新經無違逆行）四（晉經）無盡。行（新經無屈撓行）五
離癡亂行。六善現行。七無著行。八（晉經）尊重行。（新經難得行）
九善法行。十真實行。遠公云。喜心行施。亦令他喜。名
歡喜行。以持淨戒。饒益自他。名饒益行。修忍離瞋。名
無恚恨行。（順違皆忍故。名無違逆也。本業經無瞋恨行也）勤修精進。廣攝善
法。名無盡行。（懃勇離怯。故名無屈屈者曲也弱也）常修定意。遠離愚癡。
虗妄分別。名離癡亂行。知法實相。般若現前。名善現
行。以無著心。起諸所行。名無著行。成就種種殊勝善
根。名尊重行。（深廣行願非易得。故名難得也）成就種種化他善法行。
成就第一誠實之語。如說能行。如行能說。名真實行。
藏師云。此十中。得名有三。謂第八從德立名。第三第
五第七。約離過受稱。餘並從能而為目。可知。
第二出體有二。先總後別。初中。藏師三說。一約所依。
以菩薩善思惟三昧為體。（晉經善伏三昧）以依此定。證十行
體。然後說故。（地論准之）二約本行業不可思議等為性。三
統収。約境二諦雙融。約行悲智無礙。復心境圓融。無
礙法界。具無邊德。以為體性。二別辨體性。各如下文
處辨。
第三問答分別。問遠公云。行體有二。其義云何。答一
者修分。隨緣造習。二者成分。證實平等。廣大不動。故
經說言。是菩薩業。廣大如法界。究竟如虗空。成分即
實。難以言論。修分在緣。易以言曉。今依修分。次第辨
釋。（如下釋之）法藏師云。行有二分。一果分圓。性海平等不
可說故。此中不論。二因分。約緣隨說。有其四重。一唯
約此位行。如仁王經及本業經等說。二唯明自體普
賢行。如下普賢行品說。此不依位。三以自體行。從位
而說。即如此中長行所說。四會攝位相。從於自體圓
融之行。（如下偈中說今即後三）。
歡喜行者。遠公云。布施為體。故經說言。行歡喜時。為
大施主。悉捨所有。等施眾生。但行施時。生喜有二。一
生自喜故。經說言。施已無悔。不以煩重而生憂惱。倍
復歡喜。我得善利。二生他喜故。經說言。修歡喜時。一
切眾生。歡喜愛敬。藏師云。有三。一隨相亦三。一以無
貪善根。二彼俱思。三兼取三業無表假實。通論此三
為體。（此約初教）二約性。或以真如為性故。起信論云。知法
性體無慳貪。隨順修行檀波羅蜜。（此約終教）三約實。於施
門中所攝無盡圓融法界為性。（此約圓教。餘義如十勝行廣說）。
饒益行者。遠公云。以戒為體。故經說言。持戒清淨。於
色聲等。心無染著。設有諸魔。將諸天女及餘樂具。不
起惡念。但持戒時。所益有二。一者自益故。經說言。我
持淨戒。離一切纏憂悲苦惱。成就菩提。二者益他故。
經說言。一切眾生。未度者度。未解者解。如是一切。藏
師云。體性三門。一隨相門。謂於思上。假立無表。亦有
三事。一思。二無表。三身語表業。故論云。菩薩戒以三
業善為體。二約本。亦以真如為性。（准之）三約實。以無
盡法界為體。餘義（云云）。
無瞋根行者。遠公云。以忍為體。故經說言。常修忍辱。
設有無量無數眾生。一一各以無數舌無數手。毀辱
菩薩。不生瞋惱。藏師云。忍有三種。一耐怨害忍。以無
恚善根相應慧數為體。（緣眾生為境）二安受苦忍。以精進
相應慧數為體。（緣法為境）三法思勝解忍。以定慧二數為
體。（緣無法為境）以正智入觀境智同如故。又通論。四法為
體。初無瞋。次勤。後慧并思。（餘門准之）若修忍方便者。莊嚴
論云。由三思五想即能忍受。三思者。一思。他毀我。是
我自業。若報即重自造苦。不由於他。二思。彼我俱行
<pb n="506"/>
苦。以彼無知。於苦加苦。我今有智。云何復爾。三思。聲
聞自利。尚不以苦加人。菩薩利他。豈得以苦加物。五
想者。一修本親想。一切眾生。久來無非親屬故。二修
法想。打罵者不可得故。三修無常想。眾生性是死法。
尚不應瞋。況加害故。四修苦想。眾生不離三苦。止應
令離。不應加故。五修攝取想。本願令樂。不令苦故。又
智論云。若彼毀害。俱思對治法。不應起瞋。如遭風雨。
但求遮法。而不瞋之。
無盡行者。遠公云。精進為體。故經說言。勤修精進。最
勝第一大精進等。藏師云。以懃思二法為體。（餘門云云）。
離癡亂行者。二師共以定為體。故經說云。第一正念。
未曾散亂。於一切行一切法中。皆無癡亂。
善現行者。遠公云。智慧為體。於中分別。有其二種。一
順空行。成就寂靜身口意業。知一切法皆無所有。故
經說言。知一切眾生無性為性。一切諸法無為為體。
一切佛剎無相為相。究竟三世。皆悉無性。如是一切。
二隨有行。故彼經說云。亦復不捨菩提之心。不捨教
化一切眾生。增長悲慈。如是一切。藏師云。以別境中
慧法為體。又唯識論。生空慧。法空慧。俱空慧。瑜伽加
行正體後得（准之）。
無著行者。遠公云。大方便慧。發起勝行。以之為體。故
彼經說。以無著心。起諸所行。無著心者。是方便智。於
有不染。於空不住。故能起行。所起諸行。是發起殊勝
行也。藏師云。以後得智悲為體。
尊重行者。遠公云。以一切種成就善根為體。故經說
言。菩薩成就尊重善根。不壞善根。最勝善根。不可思
議。無盡無退。無比寂靜。乃至一切佛法善根。於中分
別。略有二種。一報行成。先修令就。發起勝曠。二集眾
行。趣向菩提。藏師云。以大願為行體。然是後得智。又
以信形欲勝解三法為性（云云）。
善法行者。遠公云。以一切種化眾生行為體。故經說
言。為天人等一切眾生。作清涼池。具一切種陀羅尼
門。無礙辯才。種種音聲。種種身等。藏師云以後得智
大悲無邊智能為體（如攝論說）。
真實行者。遠公云。以所修習諸佛如來一切種德為
體。故經說言。學三世諸佛真實語。入三世諸佛性。與
三世諸佛善根等。具佛十力四無畏等。如是一切。藏
師云。以後得智用為性。兼以大悲等。（體相差別略述如是）。問欲
何所為耶。答遠公云。所為有四。一為厭有為故修諸
行。二為求菩提滿足佛德故修諸行。三為益眾生。欲
於現在及未來世救度眾生。故修諸行。四為求實際。
為證法如。故修諸行。故彼經言。欲知清淨平等法故。
修行精進實理諸行。皆具此四。但經文中。有說不說。
隱現故爾。四中前三為求世法。後一求理所為如是。
問何為所依耶。答所依有二。一依世諦修習諸行。二
依真諦修習諸行。如歡喜中依於施者受者財物。修
行布施。是依世諦。不見施者受者財物若業若果。如
是一切。名依真諦。歡喜既然。諸行復爾。問此十行位。
在何處耶。答有人釋云。在初地上所行即是十地法
也。問曰。若此是十地者。何故經言。欲令菩薩種性清
淨願種不轉行種不斷。以偈頌乎。經中既云種性清。
明非十地。答今正論之。位在性種。以性種中行種建
立。故名十行。問曰。經中直云。欲令種性清淨。云何得
知偏在性種。答曰。文中雖無此判。准說因緣。過前十
住。劣後迴向及與十地。明在性種。問曰。若此是性種
者。何故。所行與十地同。答曰。此義前十住中。已廣分
別。十地之法上下同依。故此所學。雖是地法。不妨成
行。在於性種。位分如是。問在何時說耶。答文雖不辨。
唯依地經。當應亦在第二七日。問在何處說耶。答在
炎摩天宮寶莊嚴殿。問何名人說耶。答功德林菩薩
之所宣說。問入何三昧說耶。答入菩薩善伏三昧。（新經
菩薩善思惟三昧）。問何名人加耶。答十方各過萬佛世界塵
數界外。各有萬佛世界塵數諸佛。同名功德林。相與
<pb n="507"/>
加被。問何人證耶。答十方各過十萬佛剎塵數界外。
各有十萬佛剎塵數菩薩。同名功德林。雲集作證。（十行
義如是）。
<other>○十迴向義</other>三門同前。
第一釋名。迴己善法。有所起向。故名迴向。迴向不同。
一門說十。十名是何。一救護一切眾生離眾生相迴
向。二不壞迴向。三等一切佛迴向。（新經等一切諸佛迴向）四至
一切處迴向。五無盡功德藏迴向。六（晉經）隨順一切堅
固善根迴向。（新經二處文不同也。本分中云入一切平等善根迴向。釋文中云隨順堅固善
根迴向。）七等心隨順一切眾生迴向。（新經無心字）八如相迴
向。（新經真如相）九無縛無著解脫迴向。十法界無量迴向。
（新經入法界無量）。
救護眾生離眾生相者。遠公。就所迴以名。菩薩修行
六波羅蜜。攝取眾生。令離一切煩惱業苦。安住菩提。
名救眾生。等心救濟。不簡怨親善惡等別。名離眾生
相。迴此善根。有所起向。名救眾生相迴向。
不壞者。亦就所迴以名。如經中說。於佛菩薩及一切
法。得不壞信。名為不壞。等一切佛迴向者。就所覺為
名。經言。菩薩學過去未來現在諸佛所作迴向。名等
一切佛迴向。至一切處迴向者。其所成行益為名。如
經中說。菩薩所修一切善根。用心迴向力。令此善根
至一切處。譬如實際無所不至。名至一切處迴向也。
無盡功德藏迴向者。就所迴向者為名。經中說。迴己
所修無盡功德。有所趣向。名無盡功德藏迴向。亦得
從於所求成以立其名。求佛菩薩無盡功德。能成無
盡功德善根。名無盡功德藏迴向。隨順一切堅固善
根迴向者。從所成彰名。迴己所修施等善根。有所趣
向。為佛守護法成一切堅固善根。名隨順一切等也。
等心隨順一切眾生迴向者。就所益彰名。菩薩增長
一切善根。迴以等益一切眾生。名等心隨順等也。如
相迴向者。就所依彰名。菩薩所成種種善根。同證一
切。故曰如相。亦可此就譬況為名。隨一切法。以辨真
如。如義無邊。如經廣說。所謂性如。相如。法如等。無縛
無著解脫迴向者。就迴向心以立名也。於一切法。心
無取執。名縛無著。於法自在。稱曰解脫。菩薩不輕一
切善法。以無縛無著解脫之心。迴彼善法。求普賢行。
能具普賢一切種德。名無縛無著解脫迴向。法界無
量迴向者。就所求彰名。菩薩修習無盡善根。迴之願
求法界差別無量功德。名為法界無量迴向。藏師云。
一周圓數依。則說十迴向有三。初約理者。捨相曰迴。
入理名向。二約利生者。得利不證曰迴。大悲隨有救
生名向。三約菩提者。所修善根不願三有二乘名迴。
正趣無上菩提曰向。別名中。初從所迴立名。（同遠說）二
約能迴行體為名。（與遠異之）三從所學立名。通能所迴向。
四通能所說立名。（亦同亦異）五從能迴行為名。（異）六亦是
能迴之行。（亦同亦異）七能所立名。（亦同亦別）八所依為名。（同）九
亦能所合目。（亦同亦異）十當法立名。（異）。
第二出體。遠云。此十迴向。大例有三。一迴向眾生。所
修善根迴施眾生。願令出離一切煩惱業苦。二迴向
菩提。所修善根求一切智。三迴向實際。所修善根願
證實際。於一切法不取不捨。迴向雖眾。要不出此。藏
師云。總有三。一約所依以明。智三昧為體。（新經智光三昧）二
以本分中大願為體。三具論有六法為性。一定。二智。
三願。四悲。五所依法界。六并通慧作用不思解脫等
為性。（別別辨體了隨位顯之）。
第三問答。問此十中。幾事行。幾理行耶。答法藏師云。
有二。先別。後通。別中。前七隨事行。後三稱理行。前中。
初一悲智不住。明行悲本。次四明行相。（於中。初一起行心堅。二約
佛辨廣三約法顯遍四約德顯多）下二明行成。（一智行成二悲行成）後三中。一
正與理合。顯體深廣。二明依體起無方大用。三顯體
用無礙圓明自在。二通論。一一中皆有三種迴向。謂
以善根。迴向眾生。迴向菩提。迴向實際。此各二義。故
迴向成。且眾生二者。一由菩薩善根必依眾生成。是
<pb n="508"/>
眾生之分。是故。法爾還向眾生。二汎既是菩薩必度
生。是救生具故。理須向彼。不爾即同二乘自度。非是
菩薩。二菩提二者。一菩薩善根。依大菩提成。從彼流
故。是彼分故。法爾歸彼二。汎是菩薩意。必為求無上
菩提。是故。善法向大菩提。三實際二者。一菩薩善根。
緣成無性。依真而成。從彼流故。是真之物。法爾向彼。
二汎是菩薩。必為證真背無明故。照二空故。問何故
須此迴向耶。答藏師云。此三有多義。略論十種。一約
菩提心。有三心故。起信論云。菩提心有三。一直心。正
念真如法故。二深心。樂修一切諸善行故。三大悲心。
救拔一切苦眾生故。二約成菩薩三聚戒故。謂律儀
離過向實際也。攝善廣修向菩提也。攝生大悲向眾
生也。是故。法集經云。若菩薩。捨於三聚迴向之心。菩
薩不應共住。三約成二行。實際向護煩惱行。餘二護
二乘行。四成二利行。向實自利。向眾生利他。向菩提
通二利。又釋。菩提自利。眾生利他。實際俱非。五為成
三德三身。由因位三行。果成三德。向實際成斷德。向
菩提成智德。向眾生成恩德。三身如次可知。六約成
悲智。智中照理。顯悲分二。故有三也。七唯約悲。謂何
故向菩提。為眾生故。何故為生。以彼即真而不知故。
八約智。謂見眾生染相盡故。即是實際。染相不壞是
故為生。授以佛智。故向菩提。九約無礙。謂菩提智證
同理性。眾生染相即真不異。是故。向一即向三也。十
約圓明。謂三法圓融。各攝法界。具德自在。一切法門。
相即相入無礙也。問此十迴向當何位耶。答遠公。隨
義通論。迴向之心無處不有。今此何辨在於解行。過
前種性。劣於十地。以此例尋。明在解行。以解行中隣
於出道。故修迴向隨順趣入。法藏師云。此當解行位
終第一僧祇滿。依佛性論。至此位滿。方名不退之位。
瑜伽。此中猶自墮地獄中。有說。此猶屬資糧位。以於
迴向後。別說四善根為加行故。有說。此通二位。以於
第十迴向之中攝加行故。有說。此總加行。以住心已
還屬前二善根位。滿心已還。屬後二善根位故也。上
總約初教說。有說。十住初即位不退。況至於此。又三
賢菩薩。能遊生佛國。況墮惡道。又三賢總為趣聖方
便。不分資糧加行近遠。（此約終教）頓教。一切行位俱不可
說。又准此下文。於此位中。攝一切具普賢行。是故。位
滿即是因圓。（此約圓教普賢位說）又大迴向位有二分。一果分。
當不可說。非此所論。二因分。隨說有四。一唯約位相。
如始終教說。瓔珞本業經等辨。二唯約自體。如普賢
大迴向行不依諸位。三以行體從位門階差說。如此
下文分迴向為十門者是。四以位門隨行體圓融說。
如一一位中攝一切位。第十即至究竟法界因圓滿
者是。今此文中正辨。後兼攝前二。（亦因攝果分准思）。問何時
說耶。答遠云。文中不辨。准依地經。當應亦在第二七
日。問在何處說耶。答在兜率天寶莊嚴殿。問何人說
耶。答金剛幢菩薩之所宣說。問入何定說耶。答入菩
薩明智三昧。問何人加耶。答十方各過百萬佛剎塵
數世界外。各有百萬佛剎塵數諸佛。同名金剛幢。相
與加被。（新經十萬准思）。問何人證耶。答十方各過百萬佛剎
塵數界外。各有百萬佛剎塵數菩薩。同名金剛幢。雲
集作證。迴向廣。難以具論。今隨宗要。辨之略爾。
<other>○十地義</other>三門分別。
第一釋名者。十者數名。數分二五。稱之為十。地者。雖
諸論釋不同。且依地論。四義辨釋。一生。二成。三住。四
持。故彼論言。生成佛智住持名地。遠公云。生之與成。
望於佛果。始起名生。終滿曰成。亦可望佛為因名生。
為緣稱成。地之一法云何為因。而復稱緣。據令因時
果全未有。辨可令有。故名為因。據彼當果。果是可有。
可有之法。地能令現。目之為緣。亦可地可有證教之
別。果有性淨方便之果。望性淨果。證道為因緣。望方
便果。教道為因。證道為緣。故復就地因說緣。所言住
者。住者當分為言。德成之所。名之為住。所言持者。通
<pb n="509"/>
望因果。如以初地望二持地說。乃至望佛地。望諸後
地。次第例然。地法不同。一門說十。十名是何。一歡喜
地。二離垢地。三發光地。（晉經論經同名明地）四𦦨慧地。（晉經論經同名
炎地）五難勝地。六現前地。七遠行地。八不動地。九善慧
地。十法雲地。一論云成就無上自利利他行。初證聖
處。多生歡喜故。名歡喜地。法藏師云。有三義。一二利
創成故。二真理初證故。三聖住新得故。遂本期心。多
生歡喜。遠云。經中亦名淨心地也。住此地時。於真如
中。證心清淨。名淨心地。又於三寶。得清淨信。亦名淨
心。然此初地。對前凡位。應名聖地。對彼凡夫取我之
障。應名無我地。對前信位。應名證地。對後修道。應名
見地。如是多義不可並陳。且就利益。名為歡喜。二離
能起悞心犯戒煩惱垢。清淨戒具足故。名離垢地。藏
師云。亦有三義。一離煩惱。即因離。謂能起悞心等。二
離惡業。即果行離。謂犯戒等。三對治離。謂清戒具足
也。三隨聞思修等照法顯現。故名明地。解云。明即所
發光也。藏師。亦有三義。一以此地得四地智慧光明
相故。如明得定等。故下說云。彼無行無生慧。此名光
明。二依此地禪。發起後地慧光明故。大乘光明三昧
等。三得三慧照法。故名明地。此約當地加行等釋。地
論唯就此門。四不忘煩惱薪智火能燒故。名焰地。藏
師云。此有二義。一內證之智。焚燒惑薪。故名為𦦨。即
前地聞持明為不忘。恃此起慢。名為煩惱。為是所燒。
從喻名薪。即是解法慢障。能燒之智。就喻名焰。二就
後智起用。故下論云。彼證智法明摩尼寶光中。放阿
含光明。故名炎地（遠公亦同此說）懍師云。不忘煩惱者。他云
應作忘字。謂不忘相也。今解不勞治。論亦作妄字。然
有二種。一者妄情。二妄用。何者名妄情。若有若無。皆
是妄相。若執為實。謂之不妄。即詺此不妄。為煩惱薪
也。若知是妄。則智能斷之。今判此解。（可在地前也）二者除
妄情而顯真實用。爾時見妄異真。見真異妄。便以執
真不妄。為煩惱薪。若知非真非妄能真能妄。此真如
爾炎緣起之智。能除執真乖妄之惑故。云智火能燒
也。（取捨任情）五得出世間智方便善功德。能度難度。（度者至也）
故名難勝地。藏云。得出世等釋勝義。能度等釋難勝。
又對前三地。得出世難。故下論言。十平等甚難得故。
故云得出世間智也。對前四地。能隨世間難故。下論
云。又現世間最難得故。故云方便善巧也。即下五地
中。十平等心。及五明處等。是後義也。此二相違。難以
相到。於此地中。能令相到。故以為難。故云能度難度。
（遠云得出世等也釋其難也能度難度解其勝也）六般若波羅蜜有間大智
現前故。名現前地。藏師云。此有二義。一對後彰劣。謂
證空實慧。名為般若。七地已上。念念常現。今此未能。
故名有間。二對前顯勝。自前般若名為大智。此智現
故名為現前。此地就後義立名。從前義應名有間地。
七善修無相行。功用究竟。能過世間二乘出世間故。
名遠行地。藏師云。此亦有二義。一此位之中。善修行
離有相離無相行。故云善修無相行。此釋行字也。二
功用究竟等釋遠也。於中有三義。一有功用行。至窮
盡。最為後邊。故云究竟。二望前三地。隨有之行相同
世間。今此望彼。已為懸遠。云能過世間也。三望四五
六地。修習道品。諦觀緣起相。同二乘出世間位。今此
過彼故。云能過二乘出世間道。故名遠行地。八報行
純熟無間故。云不動地。藏師云。此亦二義。一報行純
熟故。不為功用所動。以由修起名為報行成就。在此
無功任運成諸勝行。故云純熟。下經釋名中。無功用
地善起先道等也。無相者。不為相所動也。無間者。以
無相觀常現前故。不為煩惱所動也。下經釋名如地
不他動故。九無礙力說法成就利他行故。名善慧地。
藏師云。此亦二義。一得四十無礙辯。名無礙力。此釋
慧。二功說益生名說法成利他等。此釋善。此義如下
文辨。十得大法身具足自在故。名法雲地。藏師云。此
亦二義。一為法器之身。名曰法身。然能普周法界。故
<pb n="510"/>
名為大。能受諸佛雲雨說法。名具足自在。二為出法之
身。名曰法。普遍一切。名之為大。能降注法雨。滅塵生善。
故云自在。下釋名分中。具廣分釋。故云法雲地。（名義如是）。
第二出體者。遠公。十地之位無有別體。攬行以成。成
位位之行開合不定。或總為一。所謂菩薩願善決定。
以願行主。故偏論之。或分為二。所謂菩薩證教二行。
或離為三。同相三道。一證。二助。三是不住。又戒定慧
亦得分三。或別為四。謂聞思修證。或說為五。謂聞思
修執生。謂知及與證行。又五方便亦得分五。謂觀得
增上不退盡至。或分為六。謂六決定。又六波羅蜜亦
得分六。或說為八。（如彼相續解說經說）或說為十。（信等十行。又十度也）或
分為三十七品。復得離為八萬四千諸度法門。藏師
云。十門。（與遠多同）大乘光明三昧為性。亦唯約所證真如
為性。（出離真如）又唯約能證之智為性。（法無我智分位）亦如如
及智為性又一切有為無為功德為性。（如成唯識論說）又約
因果。如海十相。（十相喻地。一海喻佛。）大空況果。盡喻因分。（餘門如遠
公說）懍云二義。一出體體。二出行體。行體復二。一是通
體。二是別體。言通體者。以三緣三緣緣智為地體。
其體。非一非二。亦非不二。寄言無十為通體。無十而
十別體。謂初地證智非二地證智。地地各有證智。言
行體。所謂證教二道（云云）。
第三問答料簡。問得名同異何耶。答法藏師云。有四
對。一約法喻者。或唯就法立名。如歡喜等。或唯約喻。
如焰地。或法喻合目。如法雲地。二約體用者。如歡喜
善慧。約體立名。所餘就用為目。三約無他自義者。如
離垢不動。約無他立名。所餘約自義為稱。四約當位
相形者。難勝遠行。相形為號。所餘約常位立名。懍云。
喜明炎雲。借譬為名。離垢不動。就對治為名。難勝遠
行。功能為名。現前善慧。就行用為名。又歡喜得樂。離
垢離患。（此得離為雙）明地內明。炎地外照。（此內外雙）難勝就勝。
能行現前。無勞易見。（此難易雙）遠行動極。不動靜至。（此動靜雙）
善慧行力。法雲法力。（此行法雙）。
問歡喜有三種。一情喜。二定喜。三慧喜。此是何喜耶。
答合即慧喜也。情中意識所得名喜。五識所得名樂。
定等心內悅名喜。喜充遍身為樂。今慧中因名喜。果
名樂。緣修則喜樂各體。今真修則喜樂同體。而推常
樂之在佛。初心名喜。後心名樂。四心而言。情定之喜。
在受心中。今慧喜者。在行心中。恬惔無為。寄言名喜
也。八識而言。非六七心中。正是八心喜也。歡喜外。發
喜悅內怡。又喜以對五怖之憂。樂以對三苦之總令。
忘憂喜待寄言名為喜也。樂雙忘絕待之樂。問論有
三種喜。一心喜。二體喜。三根喜。其義云何耶。答藏師
云。一心喜者。入觀之心。心則適悅故。二體喜者。出觀
喜受相應故。三根喜者。由前心體喜故。令所依身色
相調暢輕安適悅故。問前說慧喜非受。何故今說受
相應耶。答前約入觀。今約出觀。有何妨。中又約實。非
受而似受耳。
問二地離垢與等覺無始無明之垢何異耶。答二地
離十惡破戒垢。等覺無無始無明之垢。問諸地無不
燒惑。何故第四獨稱焰耶。答藏師二說。一就寄位言。
此地寄當出世間無漏故。二以三學寄此地。當慧初
得故也。
問懍云。本體通體與行體。何別耶。答行位之本。名之
為體。體不行區分。名之為行體。問何故。以智為地體。
答論云。令入智慧地故。（處處文非一）。問何故一真智之體。
通於十地乃至佛地。答經云。得十地始終故。論云。初
地入即佛盡入。然此之通體。一體一切體。一地一切
地。一法門一切法門。一行一切行。一用一切用。故經
云。住於一地。普攝一切諸地功德。又海水是一。因十
山故有十海名。菩薩十地。同一佛智。十障隔故有十
地名。言別體者。地地各有證智。初地不知二地境界。
此顯照用不同明昧有異也。如空中跡。初跡非後跡。
跡喻別體。空喻通體。（云云）言行體者。通而言之。證教
<pb n="511"/>
二道總為地體。別而言之。證道為體。教道為用。問同
相三道是體不。答亦得。但論中多明證教以結成故
也。問別相三道是體不。答別相三道。是位非體。義應
（云云如法鏡論說）。
問此盡風喻。與下鳥跡喻。何別。答藏師云。此中文意。
以言即不言之教。乘彼有即不有之義。是故。難說難
聞。況之於說。下文鳥跡處直辨。所詮十地不可宣示。
況之於證。有此不同也。此中唯事有三重。一太空喻。
以所依平等果分。二盡風喻。以能詮言說之教。三盡
風位處喻。以所說十地因分。然此三義。有其四句。一
如空雖平等。約風盡遊履。非無住處。雖有住處。以空
為體。故離相難見。此則約風盡而不無。就空而不有。
然此不無。即是不有。故難說難見也。（此約十地因分辨耳）二就
平等果分。亦離有無。謂如虗空體淨故不無。隨風盡
有住處故不有也。然就此不無。即是不有。故不可見。
三約風盡動作故不無。不能自現相故不有。然就此
不無。是不有故。亦不可見。四混前三句。謂淨空不有。
即是風盡及處不無故。無說無示。不異說示。風盡及
處不有。即是淨空不無故。雖如幻說示。即是無說無
示處。空跡喻與前別者。太空喻果海。（與前同也）跡處喻地
體。跡相喻地相。鳥足喻言教。意不同者。前喻地法難
說難聞。成嘿不說。今喻地法難說難聞。誡眾捨著。許
為宣說。此中顯義意者。如鳥行空。鳥身過後。跡處不
可說。相狀亦不可見。然有鳥行。不可言無。非以有鳥
行故。令有跡相可取。非以無跡相故總無鳥行。鳥行
喻言教。跡相喻地法。尋鳥求跡。跡不可得。尋言求地。
地不可得。但約鳥行十。說有十跡。實無十跡之異。約
言分十地。實無十地異相。是故十地如虗空中十跡。
豈有差別。問如空中鳥。已行未行及正行處。但無有
跡。豈可十地言下無所詮義。答有所行空處故。有所
詮義。問鳥足空中不能現跡。言下既不能顯理。何用
斯言。答鳥行沙土中。如足現跡。鳥行空中。足現無跡。
小乘言教。顯如言義。大乘言教。顯離言義。若無鳥行。
無以得知虗空無跡。故知鳥行能顯無跡。非無能詮。
所況可知。
問因分可說。果分可說。果分不可說。何義耶。答此二
分義。諸說不同。有說。能詮之教為因分。所詮之義為
果分。（此說甚疎）有說。地前因行為因分。地上證知為果分。
此品豈說地前法耶。故知不然。若約諸地加行等為
因。正證為果。亦少分得。有說。十地有二種門。一若約
漸增之門。名因分十地。是則可說。有分齊故。如月漸
增可說差別。二若就圓滿時門。名果分十地。是不可
說。無分齊故。如月滿時無差別故。此二十地。其體無
別。但隨分滿。假立二分。此之未然。豈可未至法雲。則
歡喜可說。待十圓滿。方不可說。若前能起後為因。後
依前起為果。亦少分可然。猶非文處。有說。十地有二
種義。一者教所安立。十地法門。在聞者識上。似義顯
現。名為因分。此表彼離言義故。二者三詮證入十地
正行。離諸言教所安立相。說名果分。由彼因分之所
表故。是故。因分可說。果分不可說。此說少順文意。猶
非正當。今釋有二重。一此十地有二分。一就實十地。
唯佛所知。佛智所知。名為果分。論云。此智是誰證。偈
云佛所知故。又云。智起佛境界故。又如分中不思議
佛法。又如鳥跡所依大空為果海等。二隨相十地。菩
薩所地。菩薩所知。名為因分。是則果分。云玄絕。當不
可說。因分隨機。是則可說。（此義通一部經中大意）。
問若爾。菩薩證智。豈可說耶。答教說修中滿足修等
是也。二云十地有二分。一約妙智。正證智如鏡故。離
相言故。名果分。則不可說。如彼鳥跡同於虗空。不可
說也。二約方便寄法。顯地差別。如下文。初二三地寄
同世間。四五六地同二乘等。又寄禪支道品諸諦緣
生。以顯地別。令眾因此表解地義。故名因分。如空中
跡。約鳥說異。名為因分。同空無別。名為果分。一跡通
<pb n="512"/>
二。故為二分。
問約鳥約空。跡皆離相。云何有說有不可說。答跡雖
離相。就鳥就鳥得說得說。所說常離也。跡同虗空。理
不可說。所況地智准此可知。（此釋局其地）遠公云。地位開
合不定。或一或二。（乃至說十。亦可品類無量。別章可見）今據一門。且論
十種。此十難分。故經與論。十門階別。其十是何。一者
趣地地方便不同。如地持說。菩薩。先於解行地中。依
世俗禪。修習一切菩提分法。廣興大願。轉惡趣報。入
歡喜地。餘方便。如地經說。修十直心。入離垢地。修習
十種深念之心。入第三地。起十思量。入第四地。修十
平等深淨之心。入第五地。修十平等法。入第六地。十
方便慧發起勝行。入第七地。總前諸地。以為方便。及
修十種無生忍行。入第八地。修十自利利他之行。入
第九地。總明方便。為滿地分。入第十地。二初住有異。
歡喜地中。菩提心生以為初住。第二地中。律儀戒淨
以為初住。第三地中。修護煩惱。護小乘心。方便攝行。
行以為初住。第四地中。十種法智教化成就以為初
住。第五地中。成就十種順如道行。以為初住。第六地
中。大悲為首。大悲增上。大悲滿足。觀世生滅。以為初
住。第七地中。修無量種無功用行。以為初住。第八地
中。無生忍淨及得勝行。以為初住。第九地中。得智成
就以為初住。第十地中。三昧滿足以為初住。三正住
有殊。歡喜地中。修信精進迴向善根。以為正住。第二
地中。攝善戒淨。及攝眾生方便之行。以為正住。第三
地中。修世八禪以為正住。第四地中。道品行觀以
為正住。第五地中。修不住道以為正住。第六地中。廣
觀因緣以為正住。第七地中。二行無間以為正住。第
八地中。修淨佛土及十自在。以為正住。第九地中。善
知十一稠林之行。以為正住。第十地中。受佛智職以
為正住。四地果有別。歡喜地中。起十大願。修行十行。
以為地滿。第二地中。攝生戒成以為地滿。第三地中。
得四無量五神通等。以為地滿。第四地中。離煩惱業。
起增上欲。報恩精進。本心界滿。以為地滿。第五地中。
攝德起修。化生隨世。以為地滿。第六地中。對治惑鄣。
修三昧不壞自在。以為地滿。第七地中。業淨三昧。過
地勝行。以為地滿。第八地中。大勝之行以為地滿。第
九地中。智成口成法師自在。以為地滿。第十地中。智
慧解脫三昧總持神通行等。以為地滿。（廣如經說）五據修
以分。初地修願。二地修戒。三地習定。四地修習道品
之慧。五地修行諦相應慧。六地修習緣起之慧。第七
地中。修無量種及功用。第八地中。修淨佛土。第九地
中。修習說法智行。第十地中。修習微細智行。六就行以
別。行謂擅等十波羅蜜。（准之可知）七就報顯異。初地多作
閻浮提王。二地作轉輪聖王。（乃至）十地多作摩醯首
羅天王。八寄數彰別。初地得百三昧。知佛神力等。（乃
至）十地得十不可說百千佛國土微塵三昧等。九就
喻論差。喻別有六。謂胎藏練金山地海珠。胎藏一喻。
論家為說。後之五。經家為譬。十對鄣以彰異。鄣有十
種。始從凡夫我相。乃至第十於諸法中不得自在鄣。
（廣如論說）。問何時說耶。答佛成道已。第二七日。即便宣說。
問在何處說耶。答在他化天自在王宮摩尼寶藏殿。
問何人說耶。答是金剛藏菩薩宣說。問何人說主耶。
答謂解脫月菩薩。問入何三昧說耶。答入大智慧光
明三昧。亦名大乘光明三昧。問何人加耶。答十方各
過十億佛土微塵數界。有十億佛土微塵數佛。同名
金剛藏。相與加被。問證人為誰耶。答十方各過十億
佛土微塵數界。有十億佛土微塵數菩薩。同名金剛
藏。雲集作證。（十地之義辨之云爾）。

<other>華嚴經文義要決問答卷第四</other>

<article id="n238">華嚴經要解</article>

<pb n="513"/>
<other>賢首時儀教觀圖</other>
<img n="X/X08p0449_01.png"/><rubynote t="【圖】"/>

<other>法界觀境普融無盡圖</other>
<img n="X/X08p0450_01.png"/><rubynote t="【圖】"/>

No. 238
<sarticle>大方廣佛華嚴經要解</sarticle>

宋溫陵白蓮寺比丘戒環集
戒環嚮以華嚴海藏汗漫難究。遂三復方山長者
疏論。述總要敘。疏條經旨。稍辨端倪。繼沿綴緝清
果明禪師所集修證儀。略解聖號表法。屢為賢達
下詢。願盡九會之奧。因取清涼國師綱要。與論校
讐。別為斯解。以方山為正。清涼為助。洞究全藏纔
萬八千言。庶幾覽者。無異剖大經於一塵。覩法界
於彈指也。建炎戊申上元日
<other>初懸敘</other>
大方廣佛華嚴經者。直示諸佛眾生平等佛性本真
德用也。三世諸佛所同證。十方菩薩所同修。大千
聖眾所同尊。法界眾生所同具也。釋迦如來初成
正覺。欲明所修之因所證之果。欲使人人同修同
證。故現千丈盧舍那身演說。文殊菩薩與阿難海。
於鐵圍山間結集。對上中下根。分為三部。上部有
十三千大千世界微塵數偈一四天下微塵數品。
中部有四十九萬八千八百偈一千二百品。下部
有十萬偈四十八品。皆自一音所演。隨類各解。為
上根聞此。稱性徧周剎說塵說熾然無間。則大千
剎塵未足究盡。猶以多數號之爾。中根聞此。惟悟
當會之經。未極剎塵之說。故偈品稍寡。下根聞此。
意局言詮見存限量。故惟得十萬偈四十八品。傳
來未備。今經止四萬五千偈三十九品。在昔結集
之後祕於龍宮。龍樹菩薩運神海藏。觀前二部渺
若淵海非人世所及。乃誦後部歸於五天。爰布中
夏。雖豐文博義理窮法界事極剎塵。皆為發明當
人自性故有之德。蓋大方廣體物物圓成。但局於
識情。故束之令小。佛華嚴行人人本具。但汩於塵
勞。故失其華嚴。此經不離識情示現智海。即諸塵
勞繁興妙用。一念圓證。則大方廣體佛華嚴行。當
處現前不從他得。信謂自性固有矣。則詮指之要
不可不究也。此經所詮。以毗盧法身為體。以文殊
妙智為用。依智斷習。則普賢妙行為因。習盡智圓。
則補處彌勒為果。一藏體要不離此四。故以毗盧
為教主。所以立體也。以文殊為信首。所以起用也。
以普賢發行。所以示因也。自十信而始五位而終。
乃見彌勒。所以示果也。然體用因果。必依毗盧文
殊普賢彌勒何也。梵語毗盧舍那此云光明徧照。
在佛為清淨法身。在人為本覺妙性。華嚴以此為
體者。直欲眾生見妙性而證法身也。梵語文殊師
利此云妙德。在佛為普光大智。在人為觀察妙心。
華嚴以此為用者。直欲眾生明妙心而證大智也。
普賢者。德無不徧曰普。佑上利下曰賢。在佛為真
淨妙行。在人為塵勞業用。華嚴以此為因者。直欲
眾生翻塵勞而成妙行也。梵語彌勒此云慈氏。在
佛為補處之主。在人為數取之身。華嚴以此為果
者。直欲眾生離數取而趣補處也。然則華嚴體用
因果。諸佛眾生則一。但諸佛合覺。眾生合塵。故有
間耳。苟於此經。一念反照滅塵合覺。則革凡入聖
信猶反掌。而自己毗盧文殊普賢彌勒當處圓現。
所謂初發心時便成正覺。信不妄也。
<other>二釋題</other>
大方廣佛標本智也。華嚴經者詮妙行也。本智即平
等佛性。妙行即本真德用也。大言體極無外。蠢動
<pb n="514"/>
賢愚皆所預有。方言相同法界。方正平等不遷不
動。廣言用等太虗。周徧含容無所窒礙。佛即本智
之果號也。華者萬行之因。對果言華。嚴者以是因
華莊嚴果佛。忘心遺照無嚴不嚴。然後福智行願
十德圓滿。乃證十身盧遮那也。清涼云。大方廣者
所證法也。佛華嚴者能證人也。其所證者不離本
智。其能證者不離妙行。蓋一揆也。經則貫攝所詮
之法。為一定之體萬世不易也。此經立題。先果後
因。而兼舉者何也。先果後因。示斯果佛先所固有
特藉因華莊嚴而後顯著。兼舉者。欲因果相資也。
蓋非果則因無以立。非因則果無以成。是以此經
初則舉果勸修。次復舉行趣果。一經之體。一題可
見矣。
<other>三科解</other>
十會四十品經大科分三。曰序正宗流通。初世主妙
嚴品為序分。二如來現相品已下為正宗分。三如
來出現品已下為流通分。（清涼從法界品爾時文殊從善住樓閣出已下
為流通分三科之中。各具五位法門。號三周因果二種
常道。五位法門者。十住十行十迴向十地十一地
也。三周因果者。初會世主品至毗盧舍那六品為
一周。乃佛自分五位因果。為舉果勸修見道分。二
會至八會。從佛名號品至如來出現三十二品為
一周。乃進修者五位因果。為設法治習修證分。（九會
離世間品明果後利生之常道。而通為設法治習修證分也）第十會法界品。善
財南遊始終為一周。乃圓彰重諭五位因果。為去
言依行圓彰法界分。二種常道者。一離世間品。同
塵不染利生常道。二法界品。忘修絕證佛果常道。
此一藏總科也。（清涼以初會六品為舉果勸樂生信分。二會至七會三十一品為修
因契果生解分離世間一品為托法進修成行分。法界一品為衣人證入成德分通以信解行證四字判
盡一藏）言十會四十品經者。此經既謂表法。有十處
十會。演十信十地等修證法。各以十眾配十波羅
蜜。一一言十者。十為圓數。所以圓彰頓法也。初會
菩提場六品。二會普光殿六品。三會忉利天六品。
四會夜摩天四品。五會兜率天三品。六會他化天
一品。七會三禪天一品。八會普光殿十一品。九會
普光殿一品。十會給孤園一品。是為十處十會四
十品。或云七處九會者。普光三會爰折二處。三禪
闕文。又減一處一會也。然雖十處十會。不離大智
普光之殿法界華藏之都一處一會之說。但隨進
修行相寄位表法。非如情見有前後往來之相。故
經節節言。爾時世尊不離菩提場普光明殿而昇
某處也。
三周因果。初一周為佛自分五位因果勸修等者。
初會菩提場說六品法。顯佛自己曠劫修因嚴淨
剎海利生之事。以勸進後學。使見實迹而發進修
也。清涼科為舉果勸樂生信分。其意亦同。初世主
妙嚴品。二如來現相品。三普賢三昧品。四世界成
就品。五華藏世界品。六毗盧舍那品。
初世主妙嚴品者。即十會發起之通序也。華嚴會上
菩薩。此會依菩提場說者。明曠劫修證之事。故於
菩提場處而說。惟普賢行方能證入。故依普賢菩
薩發起也。神天皆號世主。謂以福德神力主護世
間也。華嚴會上通有四十一眾。初集法會各申偈
讚。顯如來因地所修五位法門。一一眾海威德熾
盛。舍那十身圓融炳著。同嚴法會。故名妙嚴品。此
品首言菩提場成正覺地。及師子座。眾寶莊嚴。境
像互現。佛處寶座。成最正覺。智入三世。身徧十方。
譬如虗空具含眾像。總明果覺依正殊特德用無
邊也。次陳法會雲集。有四十一眾。表佛自身五位
因果。為進修宗本。
初普賢等十菩薩為一眾。表十信法。次海月光等十
菩薩執金剛神身眾神足行神道場神主城神主
地神主山神主林神主藥神十眾。表十住法。又次
<pb n="515"/>
主稼神至主晝神十眾。表十行法。又次阿脩羅至
日天子十眾。表十迴向法。又次三十三天至大自
在天十眾。表十地法。此眾既集。各能說法。讚明如
來所修五位法行。自後所設進修之法皆本於此。
故為進修本宗。
初表十信法眾。有十佛剎微塵數普賢菩薩為上
首。表普賢無盡之行也。十名同號曰普。表普賢圓
融之行。其普字下即彰自行。皆諸佛之同道也。以
此表十信者。示諸佛同道。皆依普賢大行發信。為
入法之初基也。
次表十住法眾。初海月光等十異名菩薩。表十住
果行也。於十普之後舉十異名者。表依普賢行起
差別行也。次執金剛神至主藥神九眾。表十住因
行也。其眾各有佛剎塵數。皆表當位圓融之行也。
執金剛。表應身護法守正不壞。身眾神。表以無量
身事無量佛。足行神表眾行滿足隨順正道。道場
神表大願莊嚴廣興供養。主城神表善守心城嚴
淨佛國。主地神表深重願力成遂羣生。主山神表
積集善根出世高勝。主林神表智榦行華說法廣
蔭。主藥神表知根善救用以法藥。十住果眾。始於
海月光大明。表含容廣濟除煩開覺。終於大福光
智生。表利行明足克成種智。皆成德之行也。其因
眾。始於執金剛表守正不壞。終於主藥表知根善
救。皆昇進之行也。神表智通萬有不為而應也。以
是通智依佛所住。始於守正終於善救。無思無為
冥進此道。斯成海月大福果矣。十住第一名初
發心住。首以果眾表者。示初發心時便成正覺也。
餘眾次第表十住名。亦次第表十波羅蜜。論文備
詳。而每眾又各十名。表一波羅蜜又各具十。圓融
相攝重重無盡。乃一性之妙用萬法之本體也。於
同眾中又有異名者。以行隨位異。故表法亦異。意
在圓融博達。若滯一法。則行不該通智不增明。無
以具無盡之行。無以成種智之果矣。自執金剛神
下至龍天鬼眾。皆菩薩隨應之迹。散華異類非實
鬼神也。
次表十行法眾。初主稼神。表以資糧法成就眾生。
主河神。表迅流普潔利益眾生。主海神表容會善
惡皆入法流。主水神表隨物潤益能淨諸垢。主火
神表隨緣發光破除暗障。主風神表以平等智散
滅我慢。主空神表廣大明潔萬行無著。主方神表
智照十方大千圓滿。主夜神表以智照明生死長
夜。主晝神表一心匪懈闡明佛日。次主稼十眾表
十行者。示從住起行利生之因果也。前以菩薩表
果神眾表因。而此始終皆以神表者。示十行法即
因即果。為一乘資糧位。蓋以佛果十行。資大心眾
生進趣佛位。資見道菩薩長養大悲。即因果相資
義也。三乘說信住行向。為地前四種資糧。初地已
上為見道加行。此經不然。即十信位至十住初心。
總為見道。住行向地總為加行。總。為資糧。三者同
進互相資發。廢一則涉小乘。非圓頓法。直須以果
嚴因以因嚴果乃成佛華嚴也。其十眾表義皆利
生之行。次第表十行名。亦次第表十波羅蜜。及隨
位異行。圓融相攝。一如前解。後亦準此。蓋十波羅
蜜五位通修。菩薩萬行不離此也。
次表十向法眾。初脩羅眾。表處生死海和同真俗。
迦樓羅眾。表以大方便拔濟眾生。緊那羅眾表非
聖非凡同行自在。摩睺羅伽眾表守護伽藍令割
癡網。夜叉眾表守護拔濟苦活眾生。天龍眾表興
法雲雨覆蔭潤澤。鳩槃茶眾表示入諸趣垂慈利
生。乾闥婆眾表依五分香娛樂眾生。月天子眾表
清涼熱惱顯發寶明。日天子眾表處高利下照物
成功。以脩羅至日天子十眾表十向者。以前十住
十行但修出世悲智未盡處俗利行。此位迴真向
<pb n="516"/>
俗迴智向悲。使真俗圓融智悲不二。處生死海自
在如王。其位彌高其行彌下。故始以脩羅王表。終
以日天子表。餘皆隨位之行也。
次表十地法眾二。初欲界五天五。初三十三天王
讚云。發起世間廣大福業者。經歎德云。皆勤發起
一切世間廣大之業。此天王即帝釋也。處忉利天。
具大福業。少欲淨居。令世願慕。同修善行。是謂發
起廣大之業。二夜摩天讚。經云。習大善根心常具
足。論云。此天晝夜常明表大智也。有眾德妙樂表
法樂也。三兜率天讚。經云。勤持一切諸佛名號。論
云。具戒定慧得生此天。四化樂天讚。經云。皆勤調
伏眾生令得解脫。論云。化利一切以為自樂。五他
化天讚。經云。皆勤修習自在方便廣大法門。論云。
表菩薩化他自樂。次色界五天五。初禪大梵天
讚。經云。慈愍眾生舒光普照令得快樂。論云。離欲
清淨名梵。二禪光音天讚。論云。此天已滅憂苦。出
語口中光生。表教光普化。三禪徧淨天讚。論云。已
無憂苦唯有禪悅。四禪廣果天讚。經云。以寂靜法
為宮殿。論云。福德廣大為廣果。色界頂大自在天
讚。經云。皆勤觀察無相之法。所行平等。論云。表十
地滿無相智成。上所舉經皆歎德詞。以十天眾
表十地者。以從三賢超入十聖。其道明極。故以天
表。餘義同前。此與法華會上。皆無無色天眾者。以
彼天無色蘊不可見故。上釋雲集眾竟。
通舉所集聲聞辟支菩薩佛為四聖。即法界會上影
響聲聞。及諸比丘知識是也。天人鬼畜六道為六
凡。即雲集神天八部及諸俗士知識是也。諸眾來
集。雖夜叉摩睺羅鳩槃茶鬼畜之類。亦各說是法
門。足知皆是三身四智聖人權現也。
法眾既集。爾時如來所坐之座一切莊嚴具中。各出
佛剎塵數菩薩。海慧自在神通王等為上首。各興
供養。說偈讚佛。以明古今同道。及讚法眾雲集。又
為現相說法之因也。佛因其讚請。於是放眉間光。
現諸勝相為眾說法。故次有如來現相品也。論以
前眾表五位法。方至十地。未有表十一地之眾。今
妄意此眾。既為諸佛同道。宜表十一地果位之法。
非表所急則略之也。或經文不標聖號。而品位合
位則補之。或廣舉多號而表法惟一。有不勝錄者
則約之。意欲文簡義明使。禮誦者易欣慕無煩厭
也。又今解釋。亦依法論撮要義舉大綱。或本文意
隱。則取別卷以兼明。或舊說辭略。則摭所聞而設
暢。或循舊言意而小有改易。皆務疏條精朗。使研
味者易深達而無壅蔽也。已上皆世主妙嚴品
序分竟。（此品計五卷）。
二如來現相品者。正宗分起。此菩薩神天世主既集。
默默請法有三十七問。初問十八種佛法。次問十
九種菩薩海。皆是諸佛智行境界德用。以發起此
經一切法門。經云。爾時諸菩薩及一切世間主作
是思惟。云何是智海。於是如來放光現相以答所
問。初總答。次別答。遂成一部四十品經也。初總答
有二。一現智境。即此品是。二現行境。即後品是。此
品於面門眾齒間。放十種光普照十方。以佛神力。
其光能說偈頌。召集世界海菩薩眾俱來聽法。其
菩薩眾。一一毛孔現種種光明。一一光中現剎塵
菩薩。徧事剎塵諸佛。徧度剎塵眾生。此現華嚴法
界體性智悲自在無礙無盡之相也。如來復放眉
間毫相。於毫相中現菩薩眾。各說偈讚。以顯如來
無邊境界神通之力。經云。爾時世尊欲令一切菩
薩得如來無邊境界神力故。放眉間光徧照十方。
一一塵中現無數佛。復有菩薩名法勝音等。與世
界海塵數菩薩俱時而出。說頌讚佛。此現剎海無
障礙法。是現智境之相也。總答前問。故曰現相品。
（此品計一卷）。
<pb n="517"/>
三普賢三昧品者。現行境總答前問也。普賢德無不
徧。表佛行門。三昧此云正定。即佛神力加被普賢。
使入正定。現行境也。經云。爾時普賢承佛神力。入
一切毗盧藏身三昧。能於法界示現眾相。出生一
切諸三昧法。成就一切佛功德海。時十方法界一
一塵中有剎塵佛。一一佛前各有普賢入是三昧。
以至令諸菩薩各得塵數三昧行門。是現行境。總
答前問。故曰普賢三昧品。已答前智境行境竟。
自後一藏法門。一切因果無非智行所攝。故先以
二門總答。所謂諸佛境界乃至菩薩發趣等法。總
備於此矣。後三十七品即別答也。
四世界成就品者。即別答世界海眾生海之問。意明
眾生諸佛世界形相萬殊苦樂淨穢轉變差別各
隨自行業力所感成就。故經云。諸世界海有微塵
數轉變差別。所謂染汙眾生住則成染汙轉變。發
菩提心眾生住則成清淨轉變。乃至菩薩所集則
成大莊嚴轉變。諸佛涅槃則成莊嚴滅轉變。所以
言此者。欲令眾生知染淨境苦樂等相皆從業生。
遂生正心修出要道。以入佛智慧海入佛華藏海。
是以先說世界成就品。次說華藏世界品。成就品
別答初起。（此品與前普賢三昧品共一卷）。
五華藏世界品者。別答佛海波羅蜜海之問也。此品
說毗盧無盡法界妙莊嚴境。由依法身智體普賢
願行。修五位十波羅蜜之所感報。是謂佛海波羅
蜜海。經云。此華藏莊嚴世界海在。十重風輪上香
水海蘂香幢大蓮華內。有無數香水海塵數世界
種相依而住。號世界網。中心一世界種有二十重。
此娑婆界在第十三重。即毗盧如來所居。有十世
界種圍之。次十之外。又有百世界種周帀。而裹以
金剛大輪圍山。計一百一十一世界種。各有所表
也。十重風輪持香水海。出大蓮華剎塵相依者。表
大願風輪持大智海。出生無邊妙行之華。嚴持身
剎為佛淨土也。中心一世界種。表佛位總攝一切
徧一切為萬法之本。次十者。表五位一因一果。又
次百者。表五位因果各具十波羅蜜。其內十一世
界種各二十重。表五位昇進及佛位各具十因十
果也。一一世界有微塵數佛。皆毗盧如來往昔親
事。經於一界舉一佛。各表當位昇進之果也。其百
世界種極外一世界種。各有四重。各有四佛。表四
攝法。意明十度萬行以利行愛語同事四攝為外
防也。其世界網各具一切勝妙莊嚴。皆佛智行徧
周攝化所感。其間亦有雜染世界者。表佛慈攝化
不捨於此。故經云。雜染及清淨。斯由業力起。菩薩
之所化。言世界種世界海者。種以出生之多。海以
包攝之多。數三千大千至恒沙。為一世界種。恒沙
界種為一世界性。恒沙界性為一世界海。此等皆
藏於蘂香幢大蓮華內。故名華藏世界。論謂數大
千至恒沙為一世界海。恒沙界性為一世界種。即
是種能包海。而經云。世界海內有世界種。今據經
說。此皆是毗盧如來往昔親事諸佛。表當位昇進
之果也。（此品計三卷）。
六毗盧舍那品者。明古先毗盧如來亦居華藏世界
說法利生。其法眾法門與今不異。但佛號不同。蓋
隨機異。非佛異也。由前五品舉今毗盧成道因果
利生之事。此則引古證今。以明三世道同因果不
別。使後進者同證此果。故復說此品。而通前皆為
舉果勸修見道分。蓋未見道體。難以進修。故次此
之後。乃示設法治習修道分也。此品舉往古過剎
塵劫有佛次第出興。有王子號大威光。歷事諸佛。
證得一切法門一切利行一切三昧。互舉四佛而
無結終之處。蓋此品來文未備也。清涼以大威光
為毗盧前身。經中不言。又言此六品經。為舉果勸
樂生信分。（此品計一卷）。
<pb n="518"/>
初菩提場說經六品。共計十一卷。明如來依正法
門。上釋三周中初周法竟。
第二周。二會至八會。為進修者五位因果等者。此正
示學者五位進趣之行。初依信心。發明正智破照
無明。次依五位。鍊治惑習研極正果。是謂設法治
習修證分。通有三十二品。初十信位六品。二十住
位六品。三十行位四品。四十向位三品。五十地位
一品。六十一地一品。七佛果位十一品。
清涼科為修因契果生解分。謂修五位之圓因。契
妙覺之極果。令物善解因果相也。
五位皆言十者。各依十法昇進故也。自住行向地
十一地為五位。以信位為因果位為果。是謂五位
因果圓攝法界行門。然初信後果與中五位為七。
而特言五位者。信本果體。初後圓該不立階差。故
不預數。自信而出。趣果而動。位有增進。故寓數以
明。信如種子。位如發生。果如結實。發生之際有甲
拆葉華之序。而種與果中。雖具不可分矣。蓋道本
無數即信與果也。法則有數即五位也。然位止於
五者。以天數五地數五萬法之數亦五。故天之經
五星。地之緯五嶽。人之行五常。而內則五藏外則
五體。至胸之會通亦五而已。擴而推之。五方五色
五行五音。有不勝舉。則華嚴設位以五。蓋體萬法
自然之數也。五位法門以信為初因者。令修華嚴
人。外信五位之法皆自心德用。內信自心之佛即
毗盧同體。心法相應然後進修。則智行不迷。及至
果終。不離初信之法。譬如種子先具全體然後發
生。及至成實還是初種。此則因果不移。本末相徹。
實華嚴之要門也。
十信法門。即第二會普光殿說六品。一佛名號品。二
四聖諦品。三光明覺品。四問明品。五淨行品。六賢
首品。此依普光殿令文殊說者。表妙信依普光本
智而起。依擇法妙慧而住。若無此慧。但得二乘。不
得乘如來乘成正覺也。
一佛名號品者。示佛名迹隨法應機等眾生心各各
不同。經云。一切諸佛知諸眾生欲樂不同。隨其所
應說法調伏。故如來於此娑婆世界一四天下。示
種種身種種名。或名一切義成。乃至或名導師。其
數十千。於一四天下如是。十方世界亦復如是。名
各十千。於此娑婆如是。盡法界虗空界亦復如是。
示種種身種種名號品。此因第二會他方來集菩
薩發四十問。初三行經。清涼分為十問。一佛剎。二
佛住。三佛剎莊嚴。四佛法性。五佛剎清淨。六佛所
說法。七佛剎體性。八佛威德。九佛剎成就。十佛大
菩提。清涼曰。此十問為五對。皆上句問依報。下句
問正報。又次問十住十行至如來最勝及如來光
明兼十信。成三十問。通計四十問也。方山將初三
行經。皆以佛剎字為句。只作問四種佛剎。即闕六
問。宜依清涼為句也。此初問佛剎佛住中。問如來
境界及應化神力。故說此品答之。亦兼答前佛名
號海之問也。以此答佛剎佛住者。廣明如來身隨
剎現名應物彰。令信入者知自心佛本周法界。一
切處無非佛剎無非佛住。名皆佛名體皆佛體。則
華嚴妙觀念念現前矣。此眾四十問。與世主三十
七問大同小異。而此再問者。前為舉果勸修分。其
問為明佛果所成之法。此為設法治習分。其問為
明因行所依之法。果所成法不涉言詮。故如來現
相以總答也。因所依法須藉欵啟。故文殊言說以
別答。已下諸品皆次第別答也。將說十信法時。
十方菩薩。各從金色平等色十色世界十智佛所。
與剎塵菩薩來集。以表信門十因十果。果即十智
佛。因即文殊等十菩薩。十色世界即所修法門。要
即諸色法。明自心法也。此十位法。皆自根本不
動智體而出。餘九皆不動智德之用。依體修進則
<pb n="519"/>
其位有十。攝用歸體唯一法耳。此則寂照雙運修
證同時無復漸次。故經以佛菩薩同舉。表因果同
彰也。然寄此位表法。則為佛菩薩事。即法明心。則
皆當人性德。華嚴之法俯為機明。勿推之聖賢謂
自無其分也。故肇法師云。聖遠乎哉。體之即神。
二四聖諦品者。示佛說法稱性應機各各不同。經云。
十方世界說四聖諦。各有四百億十千之名。乃至
盡法界虗空界說四聖諦。各有百億萬種之名。皆
隨眾生心悉令調伏。意明佛所說法。皆以苦集滅
道四諦為體。因此四諦說種種法。夫性本天真法
無說示。由無明起業苦集成緣。聖人不得已。應是
而說教。故諸經皆以四聖諦十二緣為宗。而此稱
性法亦首明之。蓋性自此迷自此現。則根塵解脫
本性真明矣。謂之四聖諦者。令了世間苦集四聖
諦第一義。如理通融無復厭斷。如法界性無去無
取。依此為因。則五位昇進悉皆若是。而佛果可得
矣。此是答前演說海之問也。（此品與前佛名號品共一卷）。
三光明覺品者。佛於初會。放眉間果光。照十方已從
足下入。至此又從足下放出。其光照一大千至十
大千。漸次增廣徧照法界。令發信者覺佛智境廣
大無盡。反覺自己法身智行亦悉同等。由是進入
五位開明智眼成果地覺。故號光明覺品。所以從
足放出果光者。表依果行因互相資發也。凡自因
趣果。必具信解行證之四法。前三品明信。後三品
即解行證也。
四問明品者。文殊與九首菩薩互相問答。明顯萬法。
以示十信之解也。初文殊問覺首云。心性是一。善
惡苦樂業云何別。覺首答曰。諸法無作用。妄心分
別有。如理而觀察一切皆無性。意明業體本真。背
覺故妄。依真起覺則一切皆真。此十菩薩。明十甚
深法也。覺首菩薩明緣起甚深。財首明教化甚深。
寶首明業果。德首明說法。目首明福田。勤首明正
教。法首明正行。智首明助道。賢首明一道甚深。文
殊明佛境甚深。皆為顯明真淨法體。十問之後。盡
法界眾生界一切差別之法。以佛神力悉皆明現。
故曰問明。（此品與前光明覺品共一卷）。
五淨行品者。廣發大願為十信之行也。意以眾生無
明貪愛染諸塵勞失佛華嚴由無願力。既發淨信。
須依大願淨治塵勞。要即塵勞以成淨行。此因智
首菩薩發一百一十問。云何得身語意業及一切
勝妙功德。故文殊為說一百四十大願。略云。菩薩
在家當願眾生免其逼迫。孝事父母當願眾生護
養一切。終至睡眠始寤當願眾生一切智覺。皆令
即塵勞事翻成妙行。以是大願淨身口意。即獲一
切勝妙功德。由是克成五位無盡行海。一切染法
不能違礙。是為淨行。（此品與賢首品上卷共一卷）。
六賢首品者。明依十信法門發心修進功德難量與
佛同等。示十信之證也。經云。爾時文殊菩薩說無
濁亂清淨行大功德已。欲顯示菩提心功德。問賢
首曰。我今已為諸菩薩說佛往修清淨行。仁亦當
於此會中演說修行勝功德。賢首答偈甚廣。備陳
發心修行功德。增益獲果。利生供佛。乃至出入方
網三昧。隱顯同時自在無礙。皆同毗盧文殊普賢
果行德用。示於十信六品之法。發菩提心解行相
應。即已獲此證。自此頓入十住矣。方網三昧者。一
方入正定餘方從定出。諸方入正定一方從定出。
猶如帝網交徹融攝。至於男子身中入正定女子
身中從定出。皆如帝網。乃法界性用本自如是。千
差一體無二無別。但隨眾生所見差別。若證如來
無作性用則出入自在。心無差別則境無差別矣。
十信圓證當造乎此。此乃賢首行證。則創從凡夫
首入佛性。鄰極亞聖是謂賢首。故以賢首為品。自
光明覺品至此。皆答菩薩發趣海之問。蓋五位進
<pb n="520"/>
趣自十信發也。（此品計二卷）。
十住者。由信證入生如來家。依無住智永不退還名
住。十住法門。即第三會須彌頂忉利天說亦六品。
一昇須彌山品。二須彌頂偈讚品。三十住品。四梵
行品。五發心功德品。六明法品。
一昇須彌山品者。以處表法也。前普光殿即人間地
界。依地界說十信。者表創從凡地發信。今須彌山
妙高際天。於此說十住者。表從信昇進入廣大際
故。十住品云。菩薩住處廣大。與法界虗空等。其山
在七金山海中。高聳天極。非手足攀攬所登。表十
住法出妙智海高超情境非心想攀緣所得。此品
明信終昇進。及敘帝釋置座迎佛之事。又云。爾時
世尊不離一切菩提樹下。而昇須彌向帝釋殿。帝
釋置普光明藏師子座請佛安坐。此乃淨法界身。
徧一切處隨緣應現。猶如一月影現千江隨舟南
北而曾無去來也。帝釋請佛說十偈讚。第一云。迦
葉如來具大悲。彼佛曾來入此殿。至第十云。然燈
如來大光明。彼佛曾來入此殿。論云。前三是今劫
佛。後七是前劫佛。明創入十住古今會同佛法不
異也。
二須彌偈讚品。乃法慧等十菩薩。讚顯當位之法勸
示昇進。蓋十住以智為體以慧為用乃可昇進。故
依法慧菩薩讚顯也。將說十住法時。十方十慧菩
薩。各從因陀羅華等十華世界。與剎塵菩薩來集。
其菩薩眾。各於十月佛所淨修梵行。表十住法依
智起慧為因復成智月之果。得是果法。則無明頓
徹煩惱頓除清涼如月。其佛表果菩薩表因。亦如
十信因果同彰也。十華世界即所修法門。要即因
華開敷智果也。經云。爾時十慧菩薩說偈讚佛已。
法慧菩薩即入無量方便三昧。十方各千佛剎微
塵數佛同名法慧。普現其前讚歎加被。論謂眾生
具有如來法身智慧。為迷緣自障。凡能修方便三
昧以顯之。則與諸佛法身智慧冥會。是故同名之
佛普現其前也。
三十住品。正說十住名義。示當位所行之行。一發心
住者。剏依正智發菩提心也。二治地住者。為利眾
生開擴心地也。三修行住。善觀諸法增正行也。四
生貴住。由尊貴行生佛法家也。五方便具足住帶
真隨俗漚和適化也。六正心住逢善惡境心不動
也。七不退住趣正妙道緣不壞也。八童真住含真
抱一智行無失也。九法王子住得法王法當紹佛
位也。十灌頂住。成就十智即當成佛。如王太子陳
列灌頂也。十住之文。一住各成就十法。示當位之
行。又各勸學十法。示位位增勝。其十段結文。各云
有所聞法即自開解不由他教。及設梵行品終。又
云若諸菩薩能與如是觀行相應。一切佛法海俱
得現前。初發心時即得菩提。知一切法即心自性。
成就慧身不由他悟。凡欲明進固有之德使不外
求也（此品與前二品共一卷）。
四梵行品。明十住中觀察身身業語語業意意業佛
法僧戒等十法。於中何者為梵行。知身等三業及
佛法僧戒中有作有為之法皆非梵行。則於身無
所取。於修無所著。於法無所住。於梵行亦無所名。
心無障礙。方便自在。如是名為清淨梵行。又舉如
來十種智力。令當位修習。為成就慧身之法。
五發心功德品。明修十住法所得功德不可稱量。經
舉十餘喻。重重比較不及少分。為其發心功齊果
海無限齊故（此品與前梵行品共一卷）。
六明法品。乃精進慧菩薩。問法慧菩薩當位昇進之
行。令轉更明白。為十行之因。故繼此說十行法（此品
計一卷）。
十行者。既依普智發信住佛所住。遂能繁興萬行。自
利利人。故說十行。十行法門即第四會在夜摩天
<pb n="521"/>
說四品。一昇夜摩天品。二夜摩偈讚品。三十行品。
四無盡藏品。
一昇夜摩天品者。須夜摩此云善時分。為空居天。無
日月而常明。以蓮華開合分晝夜。故曰善時分。於
此說十行者。表行依法空無所滯著而善應時宜
也。此品明從十住昇進。及敘夜摩天王化座迎佛
之事。夜摩天王請佛說十偈讚。亦稱十如來曾入
此殿。顯今所入十行理智與古不異也。
二夜摩偈讚品。即功德林等十菩薩。讚顯當位之法
勸示昇進。以積行在躬其德廣蔭。故以功德林菩
薩讚顯也。將說十行法時。十方十林菩薩。各從親
慧梵慧等十慧世界。與剎塵菩薩來集。其菩薩眾。
各於十眼佛所淨修梵行。表此位從慧起行覆蔭
攝化故。菩薩眾以林為名。表妙行廣蔭也。此位已
得如來智慧之眼。其佛以眼為名。表智眼利生也。
此亦因十行所行因行示法。欲行人法之也（此二品與
十行品上卷共一卷）。
三十行品。正說十行名義。示當位所行之行。一歡喜
行者。以身命財法三施悅自他也。二饒益行者。以
律儀善法攝生三聚均饒益也。三無違行。忍順物
理無所違也。四無屈撓行。精進於道無退弱也。五
離癡亂行定慧明正無所惑亂也。六善現行般若
圓照境智洞明也。七無著行漚和涉有心無所著
也。八難得行大願成就方能得也。九善法行以妙
善力說法軌物也。十真實行體真實智一切誠諦
也。此十行正以十波羅蜜為本。而無行不攝矣（此品
計二卷）。
四無盡藏品。說信戒慚愧聞施慧念持辯十種藏。前
七名七聖財。以二守護。後一積而能散。又前九蘊
積。後一出生。一一行量。體含法界德用不窮。故名
為藏。以此成前十行之法。使行行無盡。成後十向
之法。使昇進無盡。故繼此說十迴向法。（此品計一卷）。
十迴向者。前十住十行出俗心多大悲行劣。至此則
以十住所得諸佛之智十行所行出世之行。濟以
悲願處俗利生。迴真向俗。迴智向悲。使真俗圓融
智悲不二。而迴向菩提實際。總通五位利被一切。
是名迴向。智斷恩德由此具足。法報化身由此成
就也。十迴向法門。即第五會兜率天說有三品。一
昇兜率天品。二兜率偈讚品。三十迴向。
初昇兜率天品者。兜率此云知足。此天不離欲界。而
於欲境無所染著。故名知足。此天居欲界五天之
中。於此說十迴向者。表迴真向俗迴智向悲。雖涉
塵勞無所染著。常處中道無所偏滯也。此品明從
十行昇進。及敘兜率天王敷座迎佛之事。經云。兜
率天王於其殿上敷摩尼寶座有百萬億層級。其
諸莊嚴供養之具各百萬億。有十信十住等菩薩
亦百萬億。纔見此座各獲法利。表迴向法總通五
位圓融無盡也。十住法座有百千層級。十行有百
萬。十向有百萬億。皆表昇進位位增勝也。蓋自十
住至此。智行悲願已全。菩薩道法已備。雖後二位
不出此法藏。茲總通而迴向一切。則功利德用圓
融無盡。故凡事法各百萬億也。兜率天王請佛亦
說十偈。舉十如來曾入此殿。論謂此明諸佛道迹
本自周徧古今不異也（此品計一卷）。
二兜率偈讚品。即金剛幢等十菩薩。讚顯當位之法
勸示昇進。表此位智悲利生破惑摧邪而自無傾
動。故以金剛幢讚顯也（此品與迴向品初卷共一卷）。
三十迴向品。正說十向名義。示當位所行之行。一救
生離相者。大悲廣濟大智無著也。二不壞迴向者。
於三寶等得不壞信也。三等一切佛者。學三世佛
所修迴向也。四至一切處者。悲願事行稱周法界
也。五無盡功德藏者。緣無盡境成無盡功得無盡
果也。六隨順堅固者。善行常隨堅固平等法性。則
<pb n="522"/>
一切善根悉堅固也。七等順眾生者。以平等心隨
物饒益也。八真如相者。體真行慈無有作相也。九
無著無縛解脫者。不於見著不為相縛作用自在
也。十法界無量者。稱性起用超過諸量也。此迴向
法。以大願力。融會智悲生死涅槃。成一法界真自
在法。作後二位果德之基。融前三位成十地行。故
繼此說十地法（此品計十一卷）。
十地者。蘊積前法至於成實。一切佛法依此發生。故
謂之地。經云。趣入菩薩諸地行。一切佛法所從生。
十地法門。即第六會他化天說一品。他化天乃欲
界之頂。依此說十地者。表十地之行依眾生應化
無自化也。蓋前為三賢猶為自利。此為十聖純是
利他。故無自化。此地以普光明智為體。所謂已踐
如來普光明地。前四位雖不離此體。但蘊積之功
未全。不得名地。此則通初徹末功行已全。即前四
位融為一法。故名諸佛智地。自此至十一地更無
別法。論云。此十地法。通初徹末為一際法門。此諸
菩薩皆當會雲集之眾。金剛藏為上首。承佛神力。
為眾說十地名已不解其義。示諸佛智地法不輕
授也。時解脫月與眾菩薩殷勤三請然後乃說。故
曰請法主伴。此眾初三十七位同名為藏。獨後一
位名解脫月者。表此位依金剛智蘊積前法。加以
三十七道品助令充實廣大具足名藏。至獲滿果
名解脫月也。經於諸地多云。菩薩住此地已。以大
願力得見多佛。所謂見多百佛多千佛乃至多百
千億那由他佛。悉以深心敬事供養。此乃功依地
滿智以願圓。能於佛境互參徧徹。故得見如是多
佛承事供養。剛藏身中現出智佛者。經至法雲地。
說此地菩薩種種無量神通智力。大眾皆疑。於是
金剛藏菩薩入一切佛國體性三昧。時會皆見自
身在剛藏身中。又見其中菩提樹師子座上。有佛
號一切智通王。諸相莊嚴說不能盡。論云。一切佛
國體性即無作法性身也。菩提樹即法性中覺體。
智通王即法性中妙智也。人人本具。唯不自加行
顯發耳。愚謂行人苟自顯發。不獨不疑十地菩薩
神通智力。足知華嚴所詮一切佛德皆吾性之常
分也。剎塵同名等者。剛藏菩薩說十地已。十方各
十佛剎塵菩薩同名金剛藏。從金剛幢所來為作
證。表此地行法十方同道皆智地果摧伏一切而
自體無動也（此品計六卷）。
十一地者即等覺位也。超出十地名十一地。即第七
會三禪天說一品。以初禪離憂二禪滅苦。三禪惟
是法悅妙樂。依此說十一地者。表進修功成迴超
諸苦常享法樂也。其品名佛華。其文未來。謂之佛
華者。初登佛地果行未滿故也。蓋華對果言。故繼
此說佛果行也（此品梵文未來）。
約五位至此。答前所問者。十住答菩薩智海也。十
行菩薩行海也。十向菩薩誓願海也。十地菩薩地
海也。十一地菩薩出離海也。所謂菩薩波羅蜜菩
薩神通菩薩乘菩薩助道等海。皆備於此。次自十
定至壽量不思議普賢行十一品。答佛壽量海佛
變化海佛解脫海。而所答盡矣。後法界品。圓彰重
諭五位因果。則三十七答。亦依前圓彰重諭也。
夫說五位之法。始於忉利終於三禪。諸天延佛。始
於置座終於敷座者。以住於佛住亦未離乎住。故
十住之法。於地居之天忉利說之。其座則安置而
未至於化也。行行皆真超然絕俗。故十行之法。於
空居之天夜摩說之。其座則化之而未至於敷也。
真則自利。非所以利他。化則依空非所以入有。必
須迴真入俗運智行悲。使上可超乎欲境下可同
乎萬物。故十迴向法。於五天之中兜率說之。其座
則敷而布之。不止於能置能化而已。自是蘊功成
實廣博如地。妙用發越不依漸次。故十地之法。越
<pb n="523"/>
化樂而於他化天說之。過此則入等覺位。迥超諸
苦常享法樂。故十一地法。越二禪而於三禪天說。
其表法言意一字不虗。五位功圓佛果現前等者。
論科此為等覺地。以住行向地位分賢聖行有淺
深。其功未圓。其覺未等。雖曰登地。是菩薩果。非佛
果也。兼前四法進入此位。乃圓乃等。而佛果可得
矣。繼此說佛果位也。
佛果行者妙覺位也。自十信初因歷五位法。修治惑
習。習盡智明。乃依此行以成佛果。即第八會普光
殿說有十一品。乃十定十通十忍阿僧祇如來壽
量菩薩住處不思議法十身相海隨好功德普賢
行如來出現品是也。清涼謂前六品明等覺因圓。
後五品明妙覺果滿。十信因行與此果行。皆依普
光殿說者。示修華嚴行初依普光本智起信。而歷
位昇進至行周果滿。未嘗離於本智也。此則因果
不移本始不二。三世一念初後不遷。乃與不動智
佛相應。而證不滅不生法界極果。實華嚴大旨也。
初十定品。示生佛共有根本智體。為寂用之源。唯果
佛能盡其妙。德用無涯。寄圓顯十耳。一普光大定。
二妙光大定。三徧往佛國大定。四清淨深心大定。
五知過去莊嚴藏大定。六智光明藏大定。七了一
切佛莊嚴大定。八眾生差別身大定。九法界自在
大定。十無礙輪大定。謂十定者。古今諸佛寂用自
在徧周之大體。所以參融五位成一法體。無始無
終不遷不動。一多純雜同別自在。故佛將說十定
之名。先於普光殿入剎那際三昧。明此定體全即
普光智體。無復古今延促始終遷動之相。皆頓圓
於一彈指頃。故云剎那際三昧。得是三昧者。皆可
與毗盧同行。寂用自在矣。此即生佛共有本智之
體寂用之源也。此品佛自說十定名。令普賢說十
定用。明佛為根本智體。普賢為差別智用。二者相
資。乃能寂用自在也。此眾有一百位。前三十位同
名為慧。後七十各異名者。論以三十表三解脫。七
十表七覺行。謂此位菩薩。依三解脫慧而行七覺
行。覺利羣生。其慧則同。其行則異。然三空七覺。為
進修初行而施於果位者。此聖人俯己同物之行
也。故此品云。摩尼珠王能隨所求。與物同色。而不
失自珠之德。喻得果寶王隨機利生俯同羣物而
不失自果之德也（此品計四卷）。
次十通品。示從定起用十種智通。一他心通。二天眼
通。三宿命。四知未來。五天耳。六往一切剎。七善別
言辭。八無數色身。九達一切法。十入一切滅盡三
昧。此即開六通成十通也。天眼天耳神足漏盡各
分二。他心宿命不分也。天眼即二四。二約現在四
約未來也。天耳即五七。五約善聞七約善別也。神
足即六八。六約力用八約現身也。漏盡即九十。九
約智中漏盡十約定中漏盡也。此皆以無障礙大
智為體。非小聖所及也。此繼十定品明從定起用。
故有此十種智通也。
次十忍品。示方便攝化隨行法忍。果行至此滿矣。以
通成忍果行滿終等者。論云。十地已前以忍成通。
十一地後以通成忍。前即隨位進修之伏忍。此即
隨行利生之法忍。果行至此。為普賢行滿。純是妙
覺如來。而不捨菩薩方便。故曰果行滿終妙覺菩
薩行。法忍者。經云。菩薩有如響忍如影忍如化如
空等十忍。謂以通事利生實非同異。譬如谷響從
緣所起。而與法性無違無雜。又如日光影現一切。
在油非油。在水非水。於川不漂。於井不沒。不異一
體而有彼此。不隨於物而有遠近。菩薩於無二法
中分別二相。善巧通達隨行法忍皆如是也。此前
後數品無菩薩號。乃取經意補之（此品與前十通品共一卷）。
次阿僧祇品。及隨好功德品。明佛果所迷二愚之法。
所謂廣大算數愚。隨好功德愚。此二唯佛明達。菩
<pb n="524"/>
薩尚愚於此。故四十品經。唯此二品是佛自說。餘
皆當位菩薩所說。所以明廣大算數者。為彰佛德
非數量可盡也。故長行中辨能數之數無量。偈頌
中辨所數之德無邊也。則僧祇品明徧一切數。壽
量品明窮一切時。住處品明徧一切處也。論阿僧
祇此云無數。此品皆舉不可數不可說法。而經云。
如是三世無有邊。一切菩薩皆明現。此與隨好功
德品明佛果所迷二愚之法。菩薩尚愚於此。唯佛
明達。故曰佛地法門。此品因心王菩薩請問發起。
自此至如來出現品。明佛果三業二智廣大自在。
此則以通成忍。致心業廣大自在如王。故依心王
菩薩發起也。
次壽量品。明佛地實報稱性之壽。窮剎海無盡時分。
而出數域之表也。讚云。以日等劫無滅無生等者。
經云。爾時心王菩薩於眾告言。此娑婆世界。釋迦
佛剎一劫。於極樂世界彌陀佛剎為一晝夜。極樂
一劫。於袈裟幢世界金剛堅佛剎為一晝夜。如是
舉十世界。各以前位一劫為後位一晝夜。而經云。
如是次第過百萬僧祇世界。最後世界一劫。皆如
前剎為一晝夜。普賢同行諸大菩薩充滿其中。意
明佛地實報稱性之壽無盡根本智無生滅。此由
心業廣大自在。以致命業廣大自在也。
次菩薩住處品。示無方攝化不捨世間。故舉八方若
山若海皆有聖居無所不徧也。讚云攝化無方等
者。爾時心王菩薩於眾告言。東方有處名仙人山。
從昔菩薩於中止住。現有菩薩名金剛勝。與菩薩
眾常在其中說法。南方有處名勝峰山。西方有處
名金𦦨山。以至北方香積山。東北方清涼山。海中
金剛山。東南支提山。西南光明山。西北香風山。計
九處。皆如上舉。後又廣舉成二十二處。唯此九處
有菩薩名。此依一閻浮提略示耳。菩薩住處實徧
法界無有方所論。云此。明佛菩薩行周徧揚化常
行不斷不捨世間。此由命業廣大自在。以致行業
廣大自在。命業行業皆本於心。故皆心王菩薩所
說。清涼山即今五臺山是也（此品與前二品共一卷）。
次佛不思議品。明佛果法智德深廣超越。非識情思
議所及。讚云根本智中不思議用等者。前明佛菩
薩行攝化之事。此明佛不思議能化之智。非情識
名言所及故曰不思議。此品乃佛神力加青蓮華
藏菩薩演說。而告蓮華藏菩薩。論謂青蓮華藏。表
本智無染具差別智。又告蓮華藏者。表本智別智
二者相成。以顯心佛不思妙用。此則二智廣大自
在也（此品計二卷）。
次十身相海品。明大智攝化所感正報有十種身。謂
菩提身願身化身力持身相好身威勢身意生身
福德身智身法身。復有十華藏世界海微塵數相
莊嚴。故號十身相海也。常稱三十二相即化身也。
觀無量壽佛經稱八萬四千相即報身也。今十華
藏微塵數相即法身也。讚云萬德莊嚴不思議智
等者。經舉九十七大人相至十華藏海微塵數身
相。是謂十身相海萬德莊嚴。論云。前說心佛二智
不思議用。此示心佛二智不思議報。故曰不思議
智清淨果佛。
次隨好功德品。明隨塵數相有塵數好。相言其狀。好
言其美也。一一好中有多光明。能淨無邊界脫無
間罪。功德難思也。讚云光相莊嚴不思議行等者。
經云。如來有隨好名圓滿王。出大光明名清淨功
德。能照塵剎。隨諸眾生行業欲樂皆令成就。由以
隨行正智破諸障惱。成此光明。自嚴其身兼以嚴
物。故曰隨好莊嚴。隨好者隨形相好也。前明智報
成大人相。此明行報成隨好相。故曰不思議行清
淨果佛。此二品法總。彰三業二智之報廣大自在
也。此品告寶手菩薩而說。表法身性光隨行接引。
<pb n="525"/>
次二聖號乃品中敘事（此品與前十身相海品共一卷）。
次普賢行品。明佛行海融前智門廣施利行。讚云融
前智門等者。此品廣陳普賢行法。融前果智。為入
塵利物。諸佛同行如來果行至此極矣。故繼此說
如來出現品。次普幢佛者。爾時普賢說是法已。十
方剎塵菩薩同名普賢。各從普勝世界普幢自在
佛所來詣此土作證。表佛普賢行之體用。以處道
謙柔為普勝。摧伏自他為普幢。理智悲願具足隨
緣為自在。昇進位極冥造此道為來詣此土。如是
作證。表佛普賢行徧一切處十方同道無二無盡
也（此品計一卷）。
次如來出現品。初如來性起妙德菩薩者。此即信首
文殊異號。於此請問如來出現之法。示從十信依
智進修。至此世出世間智悲行滿。則本智如來從
自性起妙德圓具。故以如來性起妙德菩薩。請問
如來出現之法。此與前品。融會三業二智之成功
廣大自在也。又讚云自性如來法雨所潤等者。經
說如來出現有十種無量利行之相。至音聲第十
相云。如來欲以正法教化眾生。先布身雲彌覆法
界。示現種種光明電光。出生無量三昧雷聲。從無
礙悲心起大智風輪。然後於法身雲廣雨法雨。所
謂為坐道場菩薩。雨法界無差別法雨。為最後身
菩薩。雨遊戲如來祕密教法雨。乃至為求獨覺乘
者。雨深知緣起遠離二邊不壞解脫法雨。為求聲
聞乘者。雨以智慧劍斷煩惱冤法雨。餘不勝舉。皆
明自性如來功圓智現無作無限自在利行也。
次二位授記成佛眾者。普賢菩薩說如來出現法
已。十方剎塵如來同名普賢來為作證。復作是言。
今此會中十方剎塵菩薩。得一切菩薩神通三昧。
我皆與記一生當得菩提。又有剎塵眾生發菩提
心。我亦與記當來經不可說剎塵數劫皆得成佛
號殊勝境界。此明自既修行得果。此所化眾亦當
得果。於菩薩言一生。以根機已熟超達之易。於眾
生言塵劫。以積迷之久超達之難。特對機言耳。於
實性中古今一時三際一念。則以剎那頓證為一
生。又以剎那三昧。顯出如來正智慧海。則無邊劫
迷一時頓滅。為經不可說劫皆得成佛。號殊勝境
界者。迥出情計之境故也。夫始於文殊發信。歷
位進修。至十一地佛果既成。又自本有定體。從定
起用。隨行成忍。通達二愚。享實報壽。無方攝化。不
捨世間。成不思之智。獲十身之報。又以普賢大行
圓融廣利。則自性如來之德於是明極。昔為妄覆。
至此乃現。故終說如來出現品。總該果行。又說離
世間品。明果後利生之常道。而通為設法治習修
證分也（此品計三卷）。
清涼科前三十一品。為修因契果生解分。離世間
一品。為托法進修成行分。上釋三周中第二周
法竟。
第三周第十會入法界一品。善財南遊。重諭五位因
果。為去言依行圓彰法界分者。前則詮示法門。此
欲體而行之。故依善財重諭。又由前修功終。忘詮
頓證入此法門。故為去言依行。此品之文。自因推
廣則示善財百城。自果反約則示彌勒樓閣。而五
位行門法界理事目擊而盡。是謂圓彰法界。依此
證入故名入法界品。即最後逝多林給孤園所說。
此林園即西域人間。於此說法界品者。示不離人
間即佛法界也。法界會上來集之眾。皆默示神變
以彰果行。在會之眾。因其默示。亦皆默得三昧。即
去言依行之意也。蓋滯詮則終迷己證。無行則終
成狂解。故於最後別設去言依行法門。托善財南
遊之迹。還位不廢進修。作法垂範使人倣傚。蓋得
是道後。正可修行安然順流。以入佛法界妙莊嚴
海。而惑者徒執去言之名。迷依行之實。遽以絕學
<pb n="526"/>
無為為是。以真修正趣為非。終自訶教忘修佚蕩
無據。則華嚴實談稱性行法皆為虗設。而撥無之
狐逐塊之類。紛紛天下矣。學者慎思。
清涼科此一品。為依人證入成德分。上釋第三
周法竟。
大科二種常道。
一同塵不染利生常道者。即進修者五位功成果後
常行也。楞嚴謂初心修行如澄濁水。靜深不動沙
土自沈。此名初伏客塵煩惱。去泥純水。名為永斷
根本無明。今五位未終功行未成。如沙土雖沈攪
之則濁。未可以同塵也。及乎功成行滿。如去泥純
水。一任攪淘無復染濁。故於進修功終。然後示同
塵不染利生常道。此功成菩薩。運普賢行入＆CB17496;利
生。無作無止無意無我。一切平等自在之行。故名
常道。即第九會普光殿說離世間品。此品繼如來
出現品亦於普光殿說者。示五位功成自性如來
出現。還依普光本智利生。而處世無染。故名離世
間品。凡夫染世不能出離。二乘雖離不能隨順。非
是真離。今明果行悲能隨世智能不染。故常在世
間未始不離。曾無淨見。何況染相。隨離雙泯。方為
真離世間也。文中普慧雲興二百問。普賢瓶瀉二
千酬。皆明此也。次讚云利生常行安住十法常
見十佛者。此普慧二百問中。問何等為演說佛何
等為見佛。普賢答云。菩薩常說十佛。所謂成正覺
佛無著見。願佛出生見。業報佛深信見。住持佛隨
順見。涅槃佛深入見。法界佛普至見。心佛安住見。
三昧佛無量無依見。本性佛明了見。隨樂佛普授
見。若菩薩安住此法。則常得見無上如來。意謂於
正覺無著。於悲願出生。於業報生信。於住持隨順。
於涅槃深入。於法界普至。於心安住。於三昧無依。
於本性明了。於隨樂普授。隨樂者隨機所樂而應
之也。能安此法。則無所說而非佛。無所見而非佛
也。故曰常說十佛常見十佛也（此離世間品計七卷）。
圓彰重諭注科分五。
初圓彰行境眾。讚云忘詮頓證一念圓該者。此法界
會上初集之眾。表五位法而不分五位。意顯忘前
言詮頓證行境。一念圓該無復漸次也。二同會
請法眾。讚云永出有海五百聲聞者。此法界會上
示現聲聞與菩薩世主。同請當品之法。即舍利弗
等名列在後。經歎德云。永出有海住無礙處。於佛
智海深信趣入。又讚云常利眾生無量世主者。經
歎德云。常利眾生為不請友。即大權菩薩示為世
主也。三十方來集眾。讚云默示佛果等者。前眾
既集。請問如來境智十種法門。爾時世尊以大悲
方便。入師子頻申三昧。一切世間普皆嚴淨。十方
各一菩薩。各從一佛界來。各現無盡法門。初東方
毗盧勝德王佛眾中。有菩薩名毗盧願光明。終至
上方普智輪光音佛眾中。有菩薩名法界差別願。
各與剎塵菩薩俱來。各興種種佛事供養。或陳樓
閣莊嚴。或陳寶地莊嚴。或陳身相莊嚴。乃至現三
世諸佛一切行海。悉徧法界。此默示法界佛果本
行。答前所問也。所以默示者。欲令去前言詮默造
行境故也。師子頻申者。自在無畏適然動容之貌。
喻此三昧依無作智自在無為。而適然示現廣大
德用也。四示現顯法眾。讚云深入智海示等迷
流等者。此聲聞眾。因前默示法門。雖在同會皆不
能見。然前歎德云。於佛智海深信趣入。豈實迷流。
蓋示同不見。以顯行境不可思議。攝諸小乘使同
趣入故也。五默契行境眾。讚云蒙佛光照不藉
言詮等者。聲聞既迷行境。世尊欲令菩薩安住師
子頻申三昧。放眉間毫光。名普照三世法界門。時
眾因此。悉見剎海種種名色及佛菩薩種種應現。
遂皆入此三昧。亦能種種廣現入不可說佛神變
<pb n="527"/>
海。斯皆不藉言詮默契行境也。論指已上。為答
前所問法門竟。是一部經始終圓滿法界之體。以
下托迹重諭又廣明行境也。
二忘修絕證佛果常道者。此返本還源天成之德。妙
覺位上無功用道也。二道則一。但前示修證。此示
無修。前為學者之事。此為諸佛之事。即第十會入
法界品。總融前位因果智行成一法界。謂之無功
大用圓融自在之門。所托善財南遊。始於古佛道
場。徧歷百城知識。終於圓契彌勒文殊普賢之道。
意在總括三世佛境因果。為一時一際一真法界。
以顯人人本有妙德一切具足圓融自在。故為忘
修絕證佛果常道也。夫百軸之經五位之法。治習
進修。俯為明此本有之德。蓋修行者未發心時。無
明正使習氣煩惱障蔽本智。故用五位之法。重重
鍊治始得明極。既明極矣。不假修為。譬如磨鏡。垢
盡明現則功用止矣。故於最後。說忘修絕證之道
而終焉。然法界一品耳。於前判為去言依行。於此
判為忘修絕證者。此品總成前法。理無不備。但隨
所成之意判之。以三周因果托言以明。欲忘詮頓
證。故成之以去言依行。二種常道因修而證。欲返
本還源。故成之以忘修絕證。緒有深淺。意有攸當。
非相違也。總而會之。前三十八品。自眾集標宗舉
果發信。以歷五位證二覺。而卒於同塵不染利生
常道。此始自凡夫終至成佛。修行證果之真範也。
最後一品去言依行忘修絕證者。直使掃心言之
滯迹。復德用之大全。廓爾忘緣。超然自得。為一經
之統要。實至道之淵源。校於前文。彼如百川。此如
大海。苟造乎此。則向之淺深源流同異畛域。皆㳷
然不可得矣。此華藏教海之臻極也。且托迹重諭。
即善財南遊之迹。依前法體。重明一藏之意。所以
重明者。前則詮示法門。此欲體而行之故也。體之
之要。在於默得不涉言詮。故諸位知識表法。多見
於動容之間。如十住德雲比丘於別山徐步經行。
以示寂用不二。十行善見比丘於林中經行。以示
妙行無住。十向鬻香長者和合諸香示智悲圓融。
十地主當春生夜神女身。示長養大悲。十一地摩
耶夫人幻生成佛。示悲終智現。而卒於彌勒樓閣。
一彈指間頓示十方法界無盡事相。從微至著。皆
欲默體。不涉言詮。雖就中有言特緒餘耳。蓋言可
以詮道。終不能盡道。故孔氏曰。言不盡意。立象以
盡之。而祖師猶以為未也。於是撥去名言色象。而
獨得於拈槌舉拂之際。方是之時。語默色象詮示
不及。乃為至矣盡矣。凡遊五十三知識法門當如
是入。科又分五。
初創行啟蒙眾。讚云自根本智發覺初心者。此讚文
殊方便之德也。經云。爾時文殊童子從善住閣出。
與無量同行菩薩及常隨侍神天八部。詣佛作禮。
辭退南行往於人間。論謂表從法身本智起差別
智。就俗利生創行啟蒙。此乃行門信位。為法界諸
佛發行之始。法身本智發覺之初。故文殊於此改
稱童子。表童蒙初心自此發覺也。然前信位。以文
殊為信首而稱菩薩。此信位。以文殊為啟蒙而稱
童子者。前為進修之門。欲由心生解自因趣果。此
為造悟之門。欲解終趣行自蒙發覺。悟修異位。故
先後異稱。然於智體初無異也。
二隨行發心眾。讚云觀察妙行發菩提心等者。文殊
南遊時。六千聲聞願隨文殊。時舍利弗於道中。令
海覺等諸比丘觀察文殊種種妙德。文殊即勸之
發菩提心住普賢行。即時具足一切佛法此同進
修門。初發心時便成正覺也。
三頓捐業識眾。讚云智光普照業識頓捐迴向行門
等者。經云。爾時文殊勸諸比丘發菩提心已。至覺
城東古佛塔廟處。說普照法界脩多羅。時大海中。
<pb n="528"/>
有無量百千億龍。來聞法已。深厭龍趣。咸捨龍身。
生人天中。一萬諸龍。於無上菩提得不退轉。意表
依法界行啟蒙發心。又承智光法門一照。則出生
死海頓捐業識。故大海諸龍。來聞法已咸捨龍身。
又一萬諸龍發菩提心。表發覺捐業。即能迴向萬
行之門。故次有由覺趣行之眾。
四由覺趣行眾。讚云即俗明真等者。時福城人。聞文
殊在莊嚴幢娑羅林大塔廟處。四眾各五百人出
城來詣。福城即覺城。莊嚴幢即行境。四眾出城來
詣。表由覺趣行也。四眾皆俗士女。表即俗明真也。
各五百人。表圓彰五位也。次善財讚云。依功德
藏示果彰因等者。善財生時。家有自然七寶伏藏。
五百寶器眾寶盈滿。一切庫藏財物充實。因號善
財。論云。此從先世信種信佛五位行門感此報生。
故文殊讚云。善哉功德藏。謂依先世功德藏顯此
伏藏也。又云迹南遊徧參知識。是依功德藏示果
彰因。發五位行利被羣生也。
五依行昇進眾。即善財徧參五十三知識法門。五十
表五位各十波羅蜜。三即文殊普賢彌勒。為五位
中智行因果。各徧五位一一法中為體用也。餘見
科註。科又分六。
初十住知識。讚云從信趣定會理契真者。論科此為
以定會理契真門。以前優婆塞等即俗流純信者。
童子童女即信本末雜者。又善財依先世信種。彰
功德藏。通表信位。善財於此。初見妙峰山德雲
比丘。是表從信趣定會理契真也。山表定體。比丘
表真體。德雲能雨法雨。表出世利行。善財蒙文殊
指南。登妙峰山周迴觀察。見德雲在別山徐步經
行。示不住定亂。令修道者發信之後須依定起觀。
定亂雙融。身邊見謝。然後契真見道。見道之後。方
可起行修行入十行位也。二海門國海雲比丘。
表復依觀智觀生死海。成廣大智海潛興利潤。
三善住比丘。表此位治三界惑習已盡。住無所住
名為善住。四彌伽長者。此云能伏。表真俗二智
已備能伏邪見異道。五解脫長者。與彌伽皆俗
士。明前三比丘修出世智慧。此二長者修世間智
慧。由會理契真從真入俗。真俗無礙是名解脫。
六海幢比丘。又表合前二智廣大如海。摧破眾生
一切惑業。七休捨此云滿願優婆夷。表入廛慈
悲。謂滿自本願徧化眾生也。八毗目瞿沙此云
出聲可畏仙人。表不滯真俗。謂無功智明。言論無
滯善伏邪異。故曰出聲可畏。九勝熱婆羅門。表
得法自在示同外道。令諸邪途攝伏煩惱。故名勝
熱。十慈行童女。乃師子幢王女。表從智生悲處
染不染。前第七婆夷。雖表大悲。而未斷度生愛習。
至此大悲行滿。任運利生無復染習。故以童女表
之。
五位知識。唯初位正表當位之法。餘皆智悲相濟
增進之行。未見經文。難為廣釋。今各略示修行綱
要而已。大抵以行人未發心時。無明正使習氣煩
惱障蔽本智。使癡迷不覺淪墜惡道。故今依自心
普光明智發信。進入十住契佛真智。名為見道。真
智既明。無明始謝。然習氣尚存根未成熟。故用五
位重重逆順。鍊磨習氣。開擴正見。增修福慧。名為
修道。習氣既盡本智洞圓。如淨長空廓無纖翳。大
慈之日普照羣幽。大悲之月清涼有海。眾行萬德
靡所不具。名為證果。此華嚴之盡道。諸佛之能事
也。若直求一解脫出世之果。即二乘小道。無以圓
成一切種智。是故五十三知識。備設一切法門。而
善財示迹徧歷。以引發行人。使於一切境上鍊治
開擴。伏心忍性。增益其所不能。而共圓種智之果。
實曲成萬物之大範也。惟行人則之。
次解脫見佛者。此第五住知識示善財法門。入如
<pb n="529"/>
來無礙莊嚴解脫門。於自身中。現無盡佛剎諸莊
嚴事。隨意能見十方諸佛菩薩。意明即俗身相含
佛剎也。次休捨親事佛者。即第七住知識。因善
財問所得法門久近。遂歷舉往昔所親事佛。明積
行之久也。上釋五位初十住智為本門竟。
次釋依智起行門。
第二十行知識。讚云依佛真智治習利生等者。論科
此為依真發起諸行門。謂依十住智發此行門。內
以習治。外以利生。羣機不窮。故利行無盡也。初
位以三眼國善見比丘表者。示治習利生。須以智
眼觀根。法眼知法。慧眼決擇。乃為善見。可入菩薩
行門也。二自在主童子。表依真起行王道自在。
三具足優婆夷。表隨智起悲。於一切境常施佛
事。名為具足。四明智居士。表運悲處俗。世智圓
融即無明智。五法寶髻。表智悲行圓總攝諸位
如髻總五體。六普眼長者。表至此行門世出世
法無不徧見。七無厭足王。表權示攝伏利生無
厭。八大光王。表無功行滿智照自在。九不動
優婆夷。表妙行成就。於世五欲及一切境心無所
動。十徧行外道。表行純心寂。示化邪流徧同其
事。上皆依智治習利生之行也。
次八部眾。即善見比丘在林中經行。神天八部圍
繞恭敬。表十行攝生依根徧周。上釋依智起行
門竟。
次釋濟行以願門。
第三十迴向知識。讚云由真入俗融智同悲廣大願
門者。論科此為理智大悲願行會融門。以初住智
為本。次依智起行。猶多出俗之心。及至此位濟行
以願。乃能迴真向俗迴智向悲。然後理事圓融成
法界行。而超三賢入十聖矣。初位以廣大國鬻
香長者表者。示以廣大願和融智悲成法身香普
熏一切也。二婆施羅。此云自在船師。表迴向行
於生死海利導自在也。三無上勝長者。表雖化
塵勞而超出世間。名無上勝。四師子頻申尼。表
迴真入俗行無染慈適悅無畏。五婆須密女。此
云世友。亦云天友。示不染之染徧與人天作師友
也。六[鞥-合+(白-日+田)]瑟胝羅。此云包攝。表入俗智悲廣大包
攝一切法門。七觀音菩薩。表大悲。八東方正
趣菩薩。表正智。善財見觀音菩薩已。正趣菩薩自
從空來。不待往見。二聖同會。表智悲二位至此齊
滿。九大天神。表淨智無依廣覆羣下。十安住
地神。表悲體廣大載育萬有。二者皆不為而應不
慮而徧。故以神表。上皆融智同悲廣大願門也。
次[鞥-合+(白-日+田)]瑟所見佛者。包攝室中置一栴檀座塔。不置
形像。而開塔能見三世諸佛。意明人人自性各具
無相佛也。次二位。乃善財問正趣。於何得此法
門。正趣曰。我從東方妙藏世界普勝生佛所。得此
法門。一切人天所不能了。唯勇猛精進無退怯菩
薩能聞能解。謂此智境。非中路懈退者所及也。
又安住地神曰。我於月幢世界妙眼佛所。得此法
門。所舉普勝生及妙眼佛。皆表智悲妙行法報也。
上釋三賢位竟。
次入十聖位。
第四十地知識。讚云照生死夜圓智悲功等者。此夜
神皆示女相。表大悲同鄽照生死夜。論科此為蘊
修悲智成德門。故曰圓智悲功。初位以婆珊表
者。婆珊演底此云主當春生。即經云趣入菩薩諸
地行。一切佛法所從生也。二普德淨光。乃婆珊
歷劫之師。以表覺體。示登地之行與覺體一也。
三喜目觀察。表慈眼視生施以福聚。四普救妙
德。表長養大悲施以妙德。五寂淨音海。表寂用
徧周。靜即寂。音即用。海即徧用也。六守護增長。
表此地行常護眾生心城令增長智慧威力。七
<pb n="530"/>
開敷樹華。表法力開覺眾生行華令敷衍成實。
八大願精進。表無功大願利行精敏。九妙德圓
滿。表妙利充滿一切眾生。十釋女瞿波。釋種真
也。女俗也。表十地行徹得真不證大悲同俗。此總
會十地普賢妙行也。
次三位。乃婆珊往劫為王夫人。寐中因淨月夜神
告言。雷音王佛。於寂住林成等正覺。令往供養。遂
於彼佛發菩提心。復過萬劫。為長者女。有五百佛
出興。第一名須彌幢寂靜妙眼。其本夜神。復以方
便引至佛所。因得眾多法門。意明修菩薩行運悲
處世經劫之久也。次喜目親事佛者。善財問喜
目住劫久近供佛多少。因以頌答。有十一段。初各
十佛配十地昇進。後唯一佛配十一地。示以一攝
多也。次普救事佛。義見科註。初段十二佛。乃經
文長行總敘普救因行。次十一段。即偈文廣頌歷
劫親事也。次寂海事佛者。經舉寂海昔於此十
佛所各獲一三昧門。命終後生娑婆。先見鳩羅孫
陀佛拘那含牟尼佛迦葉佛後。見毗盧遮那佛。得
念念出生廣大喜莊嚴解脫。先於十佛各獲三昧。
即一地具十地之行也。後見四佛。即自十地入十
一地也。餘位已在前十位門。故略之。次守護事
佛者。善財問證此解脫久如。守護言。往古有塵數
如來出現。其最初佛。名法海雷音光明王。我時為
輪王女。作比丘尼。於此佛所。發菩提心守護佛法。
復有離垢法光明等百佛次第出興。我皆親近供
養修行其法。所陳為王女為尼。亦表依智修世出
世慈悲之行。初舉一佛後舉百佛。亦自一地圓融
十地也。次開敷因地者。善財問開敷本所發心。
開敷舉往古有佛出興名普照法界智。其國有王
名圓滿蓋。劫有災難。王起大悲。出一切物作大施
會。開敷爾時為長者女。覩王惠施獲大善利。作是
願言。今此大王。為無量無明眾生作所依處。願我
未來亦復如是。初舉普智佛。次圓滿王等事。表依
普光智體圓具智悲利行。餘如科註。諸位表法之
眾。廣略不同。蓋自一法或翕或張。使人貫習縱攝
無滯也。次大願因地。科云初號位明本因等者。
善財問發心久近。大願答往古善光劫。有萬佛出
興。最初號法輪音燈王。時王名勝光。國多十惡。遂
設重刑。王有太子名善伏。愍諸楚毒。求王赦宥。以
身代罪。曰我若不救此眾生者。云何能救三界牢
獄。時五百大臣。恐壞國法請誅太子。王后哀切。請
聽太子半月行施。恣意修福然後當罪。即開施會。
大眾咸集。時法輪音佛。知諸眾生調伏時至。來為
說法。時眾獲益苦滅障除。其太子即時教化眾生
令生善根解脫門。此明本因也。爾時太子即大願
是。五百大臣欲害太子者。提婆達多五百人是。是
諸人等。蒙佛教化當來成佛。五百次第出興。初名
大悲。二名饒益。三名師子。四名救護。乃至最後名
曰醫王。所赦罪人即拘留孫等賢劫千佛。及百萬
僧祇諸大菩薩。於無量精進佛所發菩提心。今於
十方。行菩薩道教化眾生者是。此明本行也。又云。
我時救罪人已。於法輪音佛所出家。成就眾多法
門。後身次第值法空等十八佛。皆親近供養。此明
昇進也。初舉善光劫萬佛出興者。表無功智體以
一應萬也。最初佛號法輪音虗空燈王。表正智利
生之德用也。王名勝光表行慈之智。子名善伏表
慈智之行。國多十惡表對治之境。遂設重刑而太
子請救。表善惡相形乃發慈心也。時諸大臣及所
救罪人皆成佛道。表智悲所化成就之人也。救罪
人已詣佛出家。表行終無染。後身值佛。表八地功
終昇進之果也。夫依本智以一應萬。法輪廣運。法
燈廣照。以智行慈。以慈伏惡。而成就一切眾生。行
終無染。則九地十地之果可坐而進矣。次妙德
<pb n="531"/>
因地者。往古有佛出興。名自在功德幢。寶𦦨眼王
夫人喜光為其母。妙德彼時為其乳母。其佛誕生。
諸天洗沐授與乳母。乳母敬受即得菩薩普眼三
昧。普見十方諸佛。又得菩薩於一切處示現受生
解脫。此其本因也。此神居嵐毗尼園。乃佛降生之
處。善財見之。問云。云何修菩薩行生如來家。妙德
為說菩薩十種受生藏。一願常供佛受生藏。二願
發菩提心受生藏。乃至第十入如來地受生藏。若
菩薩成就此法。則生如來家。又云。我昔發願。願入
毗盧無量受生海。以是願力生此園中。專念菩薩
何時下生。經於百年世尊果降。意明以諸勝緣納
於藏識。作佛種聖胎。名菩薩受生。至功圓行滿佛
果現前。名菩薩降生。言經百年世尊果降者。表自
九地進圓十地則佛果現前。然必先藉勝緣為種。
然後可致佛果。故於此說菩薩受生。而於十一地。
說摩耶誕佛也。次瞿波因地。初二位表慈悲覆
育者。善財尋瞿波。至普現法界光明講堂。有主宮
殿神號無憂德。與一萬眾來迎善財。主宮殿神與
眾一萬。表慈悲覆育為萬行之體。來迎善財。表十
地悲滿行位相契而同會普光妙境也。次二位敘
本因者。寶華佛昔為國王。釋迦為其太子。瞿波爾
時為太子妃。始與太子同見勝日如來。大興供養。
聞佛說法。即於一切法中得三昧海。而歸白父王。
王聞歡喜。亦往詣佛。聞法獲益。遂求出家。即得成
就一切法門。後證寶華佛果。於十地滿敘此因者。
妃表隨緣大悲。太子表同悲之智勝日表根本智
果。寶華表後得智果。始因太妃以及太子。遂致父
王得見勝日而證寶華。明此地之行以隨緣大悲
與智冥運而發起後得以契根本通為一道。五位
萬行。冥極於此無二無別也。瞿波又云。我昔供養
勝日。彼佛滅後。其世界中六十億那由他佛出興。
我皆與王承事供養。其第一佛名清淨身。至最後
佛名廣大解。計五十佛。是通收五位也。言六十億
佛而舉五十名者。表十地滿心通該十信以成六
位而不出五位之果。從最初勝日身。至最後廣大
解。表五位相果始自根本普光智起而終於普賢
大解脫門。本末相即初後一念。同入因陀羅網無
盡法門。是為十地終極之位也。上釋超三賢入
十聖位竟。
次釋自十聖登等妙。初等覺位。
第五十一地知識。讚云悲終智現法界體圓者。論科
此為悲終起智成佛門。以十地已前猶依本智長
養大悲。此十一地長養功終純是大悲。為法界體
與智圓現。故此初位以佛母摩耶表法。示純悲之
體圓現智佛隨應利生也。二天主光。乃正念王
女。表十一地無念智中無染慈悲無為照用。三
徧友童子。乃眾藝童子之師。表徧周十方為世師
範。四眾藝童子。能助明徧友法門。表以德藝附
讚成化。五賢勝優婆夷。世間正邪吉凶醫方眾
術一切通達。表安物養生。無法不了。無行不行。無
生不濟。實廣大之慈悲。故號賢勝。六堅固解脫。
表一切無著諸功德行。以廣修功德而念自無著。
名堅固解脫。七妙月長者。表悲智圓滿破世昏
惑。八無勝軍長者。得無盡相解脫。明一切心境
總如來相。幻生諸行。能勝一切無明生死邪見魔
軍。九法聚落寂靜婆羅門。表於法界聚落囂喧
萬境示真寂法。十德生童子有德童女。表智悲
齊滿處世幻住。自云。我等二人證得菩薩幻住解
脫。明十一地終證妙覺智。照了心境廓絕纖塵。淨
法界中唯一真智。以隨智用幻生一切。若佛境眾
生境。悉皆依智幻住。世間萬法性本自離。不獨有
為如夢幻體。雖智果報生皆幻住也。故經云。我得
幻住解脫。見一切世界皆幻住因緣所生。一切眾
<pb n="532"/>
生皆幻住業力所起。乃至一切菩薩皆幻住行願
所成。如是照了。則凡聖一體。物我同源。法法圓融。
塵塵不礙。十方矚目無可當情。是中返觀不容他
物。皆幻住也。以幻住故。隨智用故。無邊剎海德用
徧周。十方身土境相相入。非一非異無始無終。周
法界而無去來。歷塵劫而非頃久。以至備極華嚴
一切德用圓融自在。非假他術。為得幻住法門故
也。以是證得諸幻滅影象故。明見慈氏莊嚴樓閣
佛境法門。而圓契果法矣。
次三位。皆善財因之得見摩耶。經云。爾時善財欲
見摩耶。時寶眼主城神空中現身。教善財守護心
城莊嚴心城。乃至瑩徹心城富實心城。以積集一
切善法。蠲除一切障難。便得見善知識究竟成佛。
又有蓮華德身眾神。讚歎摩耶。即放無量光。令善
財得淨光明眼永離癡闇。乃至得普見眼。覩一切
剎諸佛出興。又有守護法堂神。於空告言。菩薩成
就十法及十三昧。則得親善知識。其十法。始於其
心清淨離諸諂誑。終於徹鑒諸法順善知識。其三
昧。始於法空清淨輪。終於善知無有過失。皆表入
十一地之方便也。夫能守護心城。使瑩徹富實。又
得淨眼普見及心離諂誑行無過失。則菩薩之行
足矣。故可入十一地也。次從師子佛已下。乃至
經舉多佛。末云。如是乃至樓至如來。在賢劫中。於
此三千大千世界當成佛者。摩耶悉為其母。於此
大千如是。於無量世界海亦復如是。蓋摩耶表十
一地。總會理智大悲三法為體。一切諸佛皆自三
法而生故也。後二位者。毗盧如來昔為大威德
輪王。摩耶昔為慈德道場神。有離垢幢菩薩將成
正覺。有惡魔至。其輪王化兵擁護。菩薩遂得成道。
慈德喜敬彼王。而生子想。向佛發願。願此輪王在
在處處乃至成佛。我常得為其母。以是因緣今為
佛母也。上釋等覺位終。
次妙覺位。
第六圓契果法眾。讚云迥超果位不間初因等者。十
一地終。德生令善財見彌勒。表超等覺位證妙覺
果。彌勒又令善財還見文殊。表至果同因本始不
二。則雖迥超實無間異也。爾時善財復因文殊得
見普賢。遂具足普賢諸願行海。與普賢等。與諸佛
等。合此三位。為一切諸佛圓極果法寂用常然之
行。故科名圓契果法。而讚云寂用常然。此則二種
常道中。忘修絕證佛果常道也。夫彌勒文殊普賢
雖古佛聖號。人人莫不具足。於人求之。彌勒者何。
自性根本智果也。文殊者何。自性普光智體也。普
賢者何。自性差別智用也。三者本自一體會合。於
眾生如來藏中。隨情轉變化為異物。大聖愍焉。將
以治其情復其變。故依根本智果普光智體。起差
別智用設法治習。及乎習盡智明功終悲滿。則三
者本體無為無作脫然圓現。故於五十位後獨立
此三。示修華嚴者功終行滿皆能於自性中證此
三果不從他得。此則返本還源之正位。忘修絕證
之極果。毗盧之垂教。善財之引發。皆欲人人造極
於此。凡諸行人當務企及。庶不負先聖垂教引發
之深慈也。餘有數位。非表法所急。恐雜教意。故
不復立（此入法界品計二十一卷）。
<other>五悔解</other>
普賢行願品云。若欲成就如來無盡功德。應修十種
廣大行願。其中即五悔法也。經云。若修此法。則能
成熟一切眾生。隨順無上菩提。成滿普賢行海。五
法能悔除五障。故名五悔。謂悔吝生動。人誰無過。
唯證不動智者可以無過也。然不動智體。為業塵
積障。若欲證之。必須懺滌然後明現。故五法以懺
悔為先。塵銷覺淨。則心佛相應。故次用勸請諸佛
說法利生也。既依佛法當能隨喜。所得福利當能
<pb n="533"/>
迴向。因迴向善當發大願。此則成熟眾生成就菩
提滿普賢行功用畢備。不動智佛自此證矣。故普
賢行願特設此法。而禮誦功終必須遵修也。懺悔
偈云。我觀能照玻瓈鏡等者。隨好光明品。諸天子
問。云何悔除過惡。時有天鼓。以菩薩三昧力發聲
告言。諸業從顛倒生。無有住處。隨有修習即受其
報。譬如有玻瓈鏡名曰能照。無邊影象悉現其中。
而無去來迹。一切諸業。雖能出生善惡果報。無去
來處。若如是知。是真懺悔。一切罪惡悉皆清淨。意
明本覺妙明物不能染。由倒心妄染之也。故倒心
永滅則一切清淨。勸請偈謂佛不遠人。唯人以數
取之惑。自背於佛。若能深求則無時不現也。餘三
偈。皆採經意前解可詳。三歸詞。正淨行品一百四
十大願之文。

大方廣佛華嚴經要解

<article id="n239">華嚴經吞海集</article>

<talk>No. 239-A
 大方廣佛華嚴經吞海集序</talk>

左朝散大夫直龍圖閣知荊南軍府事主
管荊湖北路安撫司公事馬步軍都總
管兼營田使陶愷撰
大方廣佛華嚴經。具因果行位緣起理事。以不思議
為宗。無上乘也。以為同也而橫開百千法門其總非
同。以為異也而會歸實際理地其別非異。即同即異。
義極於融。故同中有異。鳥翔空而前後齊彰。異中有
同。波生水而泯絕一致。萬法各住自位。有如水火陵
滅而不相容。至理不隔纖毫。或若塵芥含容而無所
礙。此非器界之所能通而思議之所可及也。然而非
文字無以明義。非名句無以成文。則錯綜而華貫。行
布而星分。此經之所以為經也。由文字名句以求之。
則法法相似。地地有差。其多也百千萬億以為數。乃
至不可為數。而未脫於有數也。其大也十方三際以
為量。乃至不可為量。而未離於有量也。經之為經。既
託於文句。其妙不過如是而已。舉世間極大不可窮
盡者。則喻以海焉。所謂十海。若世界眾生諸佛業報
法界根欲法輪願力神變佛化。皆生佛之極業。同名
之海。而七處九會三十九品。悉波瀾其間。無有能出
者。其源無首。其流無尾。其邊無旁。其下無底。則取海
以為喻。是亦天下之極稱歟。至求之天地之間。若形
若器。能體融之義而曲當者。蓋亦莫若海也。是經也。
行於支那自晉義熙始。其文浩博。其義淵微。其道宏
大。志劣者怠於編秩之多。智淺者瞢於旨意之妙。器
狹者駭於果德之極。誦其文已難其人。而況通其義
且踐修是道歟。譬猶海中之一物方為海所涵。詎能
置海於度內耶。義熙距今幾千歲。訓釋行於今者。獨
有棗柏長者論清涼法師疏。其說益侈矣。偃臺通老
法師。得華嚴三昧。雖受學於師。而取成其心。以廣說
之一句。而演之萬言。以約說之一品。而攝以數句。萬
言而詳味之。無一增語。數句而旁求之。無一缺義。計
不待數而人見其多。度不必量而人識其大。法次地
差。不相混濫。蓋發揮在文句之表。而遊戲於文句之
間。卒不繫於文字名句者也。取其約說。傳於世。凡萬
數千言。名之曰吞海。海可吞耶。眾必以為誕矣。然有
可吞之理者。能造海者也。通公約說亦文句耳。奚造
海之有。余所謂卒不繫於文句者。學者繹其書。而加
思焉。當得之矣。噫大千經卷一塵所覆。唯智者能出
之。華嚴法海一嚃而不遺餘滴。唯知道者能信之。或
出或納。豈外至哉。在我[唬-儿+丘]吸之間耳。

<pb n="534"/>
<talk>No. 239-B
 大方廣佛華嚴經吞海集序</talk>

講華嚴楞嚴經唯識起信論
嗣祖比丘　道通述
伏以。華嚴之為教也。朝宗眾經。清涼之為疏也。貫暎
前古。不有穎達。孰能發明。道通。夙附真乘。窮居講肆。
論聽宣益。經傳妙空。退慚先哲。無裨後學。請問十年。
開演三徧。屢經患難倍覺衰遲。築室廬山苟延歲月。
而二三學者猶不我棄。日以是經相叩。華嚴為事。因
閱舊篋。得所編法義。名曰吞海。用貽晚儁。使品品之
中見無盡經塵塵之內明華藏海於一毛端忽然廣
博。豈曰小補之哉。不學而知。但聞其言。未見其人也。
同心之士。母我誚焉。

No. 239
<sarticle>大方廣佛華嚴經吞海集卷上</sarticle>

河朔平原　道通述
<other>一菩提場會</other>
<品>一世主妙嚴品。部類區分</品>
經中有三世間。一智正覺世間。主能化佛。二有
情世間。主人王天王。三器世間。主諸類神。若能
依正互融。則難思之境俱是妙嚴。
意曰。世主差別相。妙嚴平等體。若世主之妙嚴。
眾生有佛德。若妙嚴之世主。佛德依眾生。若世
主即妙嚴。是法平等。若妙嚴即世主。則世間相
常住。若具四句則成佛德。若泯四句為日用。若
存泯無礙生佛平等。法本如此。不勞修證。
如是。一小乘。揀異外道經阿優。二始教。信順之
辭。三終教。不變曰如隨緣曰是。四頓教。唯如為
是。五圓教。如包是徧。
我聞。一小乘。識外有聲。二始教。識變聲相假我。
三終教。淨我聲塵即心。四頓教。無我根塵俱盡。
五圓教。一聞一切聞。
一時。一小乘。晝夜六時。二始教。時依識現。三終
教。則不變隨緣。四頓教。則般若現前。五圓教。則
一時具一切時。
佛在。一小乘。丈六真身。二始教。千百億化身。三
終教。丈六即是常身。四頓教。丈六即是法身。五
圓教。具足十身。
菩提樹。一小乘。土石諸山。二始教。隨機化迹。三
終教。其地堅固。四頓教。一塵不立。五圓教。七處
九會同一道場。
菩薩眾。一小乘。不見聞。二始教。有四十二位。三
終教。盡成佛。四頓教。無凡聖。五圓教。佛剎微塵
數俱來集會。
經中。釋迦如來初成佛時。具足本有十身。於一
切法成正覺。
意曰。始成正覺者。舊佛新成也。處於此座者。開
悟之處。量等法界如虗空。具普徧廣容二義。量
云。如來三業有法正容常徧宗。平等無分別故
因。譬如虗空於諸國土平等隨入。一塵為座。則
成等正覺。若一毛為座。則轉大法輪。塵數菩薩
圍遶者。主伴互嚴。
經中。列眾。從內至外。偈讚佛德。從大自在天至
普賢海眾雲集。一同生眾。有二十種。普賢至普
光菩薩。海月光至智生菩薩。二異生眾。十種。執
金剛神。身眾神。足行神。道場神。主城神。主地神。
主山神。主林神。主藥神。主稼神。主河神。主海神。
主水神。主火神。主風神。主空神。主方神。主夜神。
主晝神。阿脩羅王。迦樓羅王。緊那羅王。摩睺羅
王。夜叉王。龍王。鳩槃茶王。乾闥婆王。月天子。日
<pb n="535"/>
天子。忉利天。夜摩天。兜率天。化樂天。他化天。大
梵天。光音天。徧淨天。廣果天。大自在天。
經中。列眾。從內至外。偈讚佛德。從外至內。有十
佛剎微塵數毗盧遮那佛。一一皆有六十眾圍
遶。形色部類各有區分。得佛解脫平等無二。
<品>二如來現相品。說法儀式</品>
經中。佛放眉間光。右繞於佛從足而入。有大蓮
華忽然出現。有勝音菩薩。坐蓮華上。偈讚如來。
有十菩薩為伴。
意曰。實際理地主伴不立。生滅門中豈無問答。
菩薩諸王作是思惟。從因至果有四十問。一部
經文。前後答為斷彼疑故。即於面門眾齒之間。
放十種光明。一切菩薩蒙佛光明。詣如來所親
近供養。
<品>三普賢三昧品。非證不說</品>
經中。普賢見佛現相。承佛神力。入於如來藏身
三昧。同於虗空。一一塵中有世界海諸佛。一一
佛前有普賢。皆入此定。是時十方諸佛而現其
前。與普賢十種說法智。各舒右手摩普賢頂。一
一塵中悉亦如是。從一三昧起時。即從一切三
昧門起。得一切海雲法。十方世界悉皆震動。
<品>四世界成就品。通明凡聖</品>
經中。且說世界海有十事其眾生海具十事。准
知諸佛海等各有起具因緣所依所住等十事。
各先長行。後偈頌。一海有十事。十海有百事。
意曰。先觀無盡境。便說無盡法。一切眾生本來
具足。

<img n="X/X08p0471_01.png"/><rubynote t="【圖】"/>

<品>五華藏世界品。別顯本師</品>
經中。別明本師之所嚴淨。狀如仰安鴈口中齒。
又似倒卓浮圖。其中世界。各各依住。各各形狀。
各各體性。各各莊嚴。各各行列。有二十重。從此
中央大蓮華世界外。其次右旋說百箇二十重
世界十不可說世界種。准知盡在一塵毛中矣。

<img n="X/X08p0472_01.png"/><rubynote t="【圖】"/>

<品>六毗盧遮那品。往昔修因</品>
經中。修因廣大。獲果無窮。普賢說者該因徹果
故。乃往古世有勝音劫。摩尼華枝輪大林之東。
焰光大城。人王所都。有百億城周帀圍遶。有百
萬億門。一一門前。四十九寶尸羅幢。城中居人
乘空往來。心有所欲應念而至。天城龍城右旋
而列。華枝林中。有徧照道場。一切功德山須彌
勝音佛忽然出現。其身周普。等真法界。大威光
太子。見佛光明。獲十種法。頌讚佛德。從焰光城。
百萬億眾乘空而往。俱來見佛。其佛為說普集
三世佛自在法經。大威光菩薩。得一切法。悉入
最初菩提心中。其佛受命五十億歲。彼佛滅後。
有波羅蜜善眼佛。於大林中成等正覺。大威光
菩薩。即得念佛三昧。名無邊海藏雲。其佛為說
法界體性清淨經。聞已獲得清淨智。其佛入滅。
喜見王尋亦去世。大威光菩薩。受轉輪王位。彼
大林中。第三佛出。名最勝功德海。大威光。從佛
聞說普眼光明行經。得大福德三昧。彼大林中
復有佛出。名普聞蓮華眼。大威光。於此命終。生
須彌山頂為大天王。名離垢福德幢。如來為說
廣大方便經。獲得普門歡喜藏三昧。
意曰。勝音劫中。有十須彌山微塵如來。出興於
世。大威光菩薩。一一供養。聞經得法。是因無盡。
今有十不可說世界種。是果無窮。
<pb n="536"/>
<other>二普光明殿會</other>
<品>七如來名號品。身業周徧</品>
經中。妙悟皆滿。二行永絕。歎佛二十一種功德。
若世尊見愍我等。開示因中十問果中三十問。
世尊知諸菩薩心之所念。為現神通。十首菩薩
來集普光明殿。
意曰。佛法大海信為初首。一小乘。但信佛一人
成道。二大乘初教。信一分半眾生不成佛。三終
教。自信己性決定成佛。四頓教。信生佛本無。五
圓教。無成無不成一成一切成。
經中。文殊言。諸佛身名不可思議。不應住於一
法見佛身名。如來於此娑婆世界諸四天下。有
種種名種種身。色相壽命處所眾會種種不同。
於此四天下。或名一切義成。或名圓滿月。或名
瞿曇氏。或名大沙門。於東方善護世界。亦有十
名。餘九世界各有十名。則其數十千名。能令眾
生各別知見。
意曰。佛有無盡名。森羅萬像舉世立名。俱是佛
名。於此住處。或名燈籠。或名卓子。或名香罏。或
名翠竹。或名黃華。若能如此用心見佛。則步步
釋迦出世。念念彌勒下生。便見佛身名周於法
界。
<品>八四聖諦品。語業該周</品>
經中。苦者三界報。集者三界因。滅者超出三界。
道者戒定慧因。令知苦斷集證滅修道。佛之語
業。隨眾生心各別調伏。娑婆世界每諦下有十
名。餘九世界四諦下各有十名。於苦諦下。或名
可厭。或名逼迫。或曰不淨。
意曰。一切名因逐業用變。名無得物之功。物無
當名之實。但能假名生善。便是化佛語業無量。
若說如來國土身語業。則風鈴聲啼鳥聲皆是
如來說法聲。無義語說不二法。頓見本心。俱離
有無。便見佛之語業周於法界。
<品>九光明覺品。意業該周</品>
經中。世尊從兩足輪下放光明。照此三千大千
世界。有百億閻浮提百億四王天乃至百億色
究竟天。其中所有悉皆明見。十方菩薩圍繞。百
億文殊同時發聲歎佛光明。若見放光照十方
十世界。則有十百億文殊。歎佛光明。若見放光
過十世界。則照十方百世界。有千百億文殊。歎
佛光明。若見放光過百世界。則照十方千世界。
有百萬億文殊。歎佛光明。若放光過百千世界。
則照百萬。若放光明過百萬。則照一億。若放光
明過一億。則照十億。若放光明過十億。則照百
億。
意曰。光明是智用。用能隨緣。大小不定。廣狹臨
時。悉皆明見。覺悟自他。若穿鍼時。於鍼孔內悉
皆明見。若寫字時。於筆端上悉皆明見。若在一
室。悉皆明見。若登高望。百里千里悉皆明見。覺
悟本心。令他知見。
<品>十菩薩問明品。智明生信</品>
經中。文殊菩薩。長行問於九首。九首。以偈答於
文殊。
意曰。因問生明。或問中有明。智明生信。見諸法
空。知心妄動。無前境界。修遠離法。觸目遇緣。自
信己性。具有佛德無障礙法。即得現前。
 一心一種種差別問  覺首萬法體虗顯性答 
 二無實眾生佛化問  財首離相寂滅歸性答 
 三果報無我誰受問  寶首鏡中現像一異答 
 四悟一說多相違問  德首一多相成無礙答 
 五田一果多不同問  目首心有高下報別答 
 六佛教有無利益問  勤首精進懈怠不同答 
 七受法新起煩惱問  法首不行非斥多聞答 
<pb n="537"/>
 八智正行助贊美問  智首萬行皆智隨心答 
 九道一果多不同問  賢首同中有異離見答 
 十九首復以佛境問  文殊生界法界無別答 
文殊。智明生信。深入理觀。自信己性。決定成佛。
後起淨行。事近旨遠。念即無念。一念頓圓。
<品>十一淨行品。觸事淨願</品>
意曰。有圓信者具淨行相。蓋善用其心。於善不
善無記境。皆具淨行。則八萬四千塵勞皆淨行
也。世間萬物皆淨行也。且如見手時。當願眾生。
具正信手合掌向佛。若見足時。當願眾生。行真
正道無有休息。若聞鳥聲。當願眾生。悟自聞性
不生不滅。若了味時。當願眾生。嘗正法味。長養
法身。若善用心。淨行無間。獲於勝妙功德。於一
切佛法心無所礙。住去來今諸佛之道。當如普
賢色像第一。而為眾生第二導師。
經中。一百四十種。隨緣行願所為。在家孝事父
母。出家堅持禁戒。妻子常樂遠離。見施捨於慳
心。入寺諸師求請。剃髮授戒。正身修定。舉足下
足見聞覺知。無非廣大行願。
<品>十二賢首品。信心成德</品>
意曰。若善用心有勝妙功德。則事近旨遠。信為
三賢之首萬行之本。正明發起四弘誓願皆通
空假中三觀。雖見眾生空。而化即佛之眾生。雖
見煩惱即菩提。而斷即菩提之煩惱。雖見菩提
不可求。無求中求矣。雖見萬法離言。而學離言
諸法。此四開發本有淨心。自信己性。決定成佛。
於眼根中入正定於色塵中從定起者。是信心
五對無礙之境。一根境不礙一心。二正定事定
不礙理定。三分別不礙無分別。四入定不離出
定。五定體不礙定用。應云根入根起。境入境起。
根入意起。境入根起。方網三昧從信而入。信能
必到如來地。經中喻云。世間福業尚如此。何況
圓修真實法。
<other>三忉利天宮會</other>
<品>十三昇須彌山頂品。不起而昇</品>
經中。妙勝殿上。敷置普光明師子座已。帝釋遙
見佛來。曲躬合掌。善來世尊。善來善逝。受請入
殿。忽然廣博量等虗空。一切閻浮提。皆言佛在
中。我等今見佛。住於須彌頂。不起而昇也。一即
一切也。
<品>十四須彌頂上偈讚品。說諸法空</品>
經中。如來從兩足指放光。法慧等十菩薩。各說
偈讚佛。談諸法空。見般若體。一句一偈超情離
見。開悟在人。
<品>十五十住品。直心正念真如法</品>
經中。法慧菩薩。入於無量三昧。諸佛與智摩頂
已。從定而起。告諸菩薩言。有十種住。則是信滿
住初。便成正覺。
一發心住。見佛聞法或見劇苦。而自開悟如來
十種智力。一是處非處智。二善惡業報智。三諸
禪三昧智。四諸根勝劣智。五種種解智。六種種
界智。七種種道智。八宿命智。九天眼智。十漏盡
智。勝進心中。應學勤供養佛。樂住生死。心轉增
勝。
二治地住。發利益十種心。應誦習多聞虗閑寂
靜。
三修行住。觀一切無常。應觀察眾生界世界明
了法。
四生貴住。從聖教生。應學十法了知三世佛平
等法。
五具足方便住。護救眾生。應學知眾生無邊無
著。
六正心住。聞讚毀三寶。心定不動。應學無相如
<pb n="538"/>
幻。
七不退住。三寶有無。心不退轉。說一即多多即
一。
八童真住。三業無失。隨業受生。知剎動剎供養
諸佛。
九王子住。知眾生受生煩惱。真諦法王善巧力
持無畏。
十灌頂住。震動世界智。三世佛法智。增長一切
智。
意曰。應無所住而生其心。則念念契如為住。住
有無量。開發本有菩提心時。有三種相。以三賢
表之。今是下賢。直心有所聞法。即自開悟。不由
他教。
爾時佛神力故。六種十八相震動。雨天妙華。極
妙音聲。
意曰。震即是聲。動乃是色。從小至大有六種相。
所以震兼吼擊動兼起涌。六種相者。搖颺不安
動也。自下昇高起也。忽然騰躍涌也。隱隱出聲
震也。雄聲[鬱-山+止]遏吼也。輷碣作聲擊也。一切眾生。
見不超色。聽不越聲。迷昧本心。流轉生死。華嚴
經三天偈讚。句句之中透過色聲。即今見聞一
句一偈。為金剛種。能破於十法界聖凡色聲。豈
止鐵城也。諸經震動。於此明矣。人皆罔測。更冀
詳之。
<品>十六梵行品。無相修因</品>
意曰。淨行至此成熟。正念天子問。菩薩依如來
教染衣出家。云何而得梵行清淨。法慧菩薩答。
應以十法為緣。謂身語意業佛法僧戒。如是觀
已。於身無所取。於修無所著。於法無所住。此世
不移動。彼世不改更。梵行不可得。住無相法方
便自在。應修十種智力。一一力中有無量義。悉
應諮問。於諸佛法不生二解。一切諸法疾得現
前。初發心時即得成佛。蓋為知一切法即心自
性。成就慧身。不由他悟。
<品>十七初發心功德品。校量顯勝</品>
經中。天帝釋白法慧言。開發菩提心。有幾何功
德。答此義甚深。不可以世間樂具及四禪樂四
空樂四果樂可比。何以故。開發本有成佛心時。
令如來種不斷故。充滿一切世界故。於一切法
悉無餘故。
<品>十八明法品。照了真俗</品>
意曰。開發心時。具有無量功德。精進菩薩問法
慧言。云何修習佛法。答應明了十種不放逸法
十種佛歡喜法十種速入諸地法十種所行清
淨法十無盡藏法。
<other>四夜摩天宮會</other>
<品>十九昇夜摩天宮品。不動而徧</品>
經中。於寶勝殿內。化作蓮華師子座。有百萬億
華奩香篋鬘蓋幢幡。周徧十方。供養於佛。
<品>二十夜摩天宮偈讚品。唯心所現</品>
意曰。菩提心中。第二深心相。樂修諸善行。十林
菩薩說。了知一切法。自性無所有。
<品>二十一十行品。深心樂修行</品>
經中。功德林菩薩。承佛神力。入善思惟三昧。十
方佛加與智摩頂已。從定而起。告諸菩薩言。行
不可思議與法界等。有十種。
一歡喜行。內外慧施。見來乞者。心生歡喜。我得
善利。
一饒益行。寧捨身命。護持禁戒。未曾一念心生
欲想。
三無違逆行。謙下恭敬。以阿僧祇器仗逼害。但
生慈心。
四無屈撓行。受苦無悔。心自慶幸。令一切眾生
<pb n="539"/>
安樂。
五離癡亂行。堅固不動。入胎住胎。遇魔境界。心
不動。
六善現行。三業清淨。方便出生。暫同止住。悉不
虗棄。
七無著行。佛會聞法心生喜。具大方便而無所
著。
八難得行。了眾生空。不住此岸彼岸中流。無休
息。
九善法行。為世間作清涼地。以無礙辯才。斷一
切疑。
十真實行。如說能行。作不請友。親近者悉令開
悟。
<品>二十二十藏品。稱性修行</品>
意曰。蘊集十行。成此十藏。堅固生長不可破壞。
其有十種。一信藏。則契理。二慚藏。則崇重賢善。
三愧藏。則輕拒暴惡。四戒藏。則防惡發善。五念
藏。則明記不忘。六聞藏。則無所不知。七施藏。則
捨而不恡。八慧藏。則揀擇邪正。九持藏。則住持
不忘。十辯藏。則說法利他。
大方廣佛華嚴經吞海集卷上

<sarticle>大方廣佛華嚴經吞海集卷中</sarticle>
河朔平原　道通述
<other>五兜率天宮會</other>
<品>二十三昇兜率天宮品。一徧一切</品>
經中。有百萬億莊嚴。皆是迴向心廣大所致也。
建百萬億幢。懸百萬億幡。垂百萬億帶。然百萬
億香。布百萬億鬘。持百萬億扇。執百萬億拂。有
百萬億三賢菩薩二十八天八部眾等。皆從迴
向起。俱來圍遶。佛放膝輪光。徧照十方界。十幢
菩薩。俱來雲集一切寶莊嚴殿。
<品>二十四兜率天宮偈讚品</品>
意曰。諸法無自性。即見般若體。
<品>二十五十迴向品。悲心救護苦眾生</品>
意曰。妄亡已滅。則與萬類而同迴向三處。一真
如實際是所證。二無上菩提是所求。三法界含
識是所度。能迴之心所迴善行。
經中。金剛幢入智光三昧。受加與智。起定說法。
一救護眾生相。十波羅蜜慈悲。雖救眾生。離眾
生相。
二不壞迴向。一切處得不壞信。積善根迴向眾
生。
三等一切佛迴向。以世出世樂。迴向眾生。令入
佛慧。
四至一切處迴向。所修一毫之善。同於實際供養
五無盡功德迴向。眼不見不淨世界。不見異相
眾生。
六堅固一切善根。為大國王。以內外財六十門施
七順眾生迴向。小善廣善。盡未來際。迴向一切
眾生。
八真如相迴向。真如有一百門。正念明了生勝
善根。
九無著無縛迴向。於一切善根。心生尊重。修普
賢行。
十等法界迴向。廣行法施。圓滿梵行。見聞等於
法界。說此迴向已。各百萬億佛剎微塵世界六
種震動。
<other>六他化自在天宮會</other>
<品>二十六十地品。寄相顯實</品>
意曰。地體亡言。將旨就詮。寄十地修行相。顯不
可思議地體。一念事行三心齊具。可為玄矣。十
地菩薩。雲集摩尼寶藏殿。將三賢作加行。無昇
<pb n="540"/>
天偈贊。用等覺為勝進。
經中。金剛藏菩薩。入大智慧光明三昧者。欲說
不思議諸佛法光明。即十地法相。天親菩薩。造
十地論解十地經云。若金剛即藏名堅。量云。十
地信悲慈捨有法。不可破壞宗。堅實生長故因。
由如樹心。若金剛之藏名堅。量云。十地善行有
法。不可破壞宗。堅實生長故因。由如胎孕在藏。
意曰。經中說。字是名句文。因十地名句而起正
解。因解而起正行。因行而入地智。天親論主。剏
造六相義。令入智地為總相。餘九為別相。乃云
攬別為總。分總為別。同帶總名。功用各異。共成
一緣。各住自位。諸法常寂滅壞也。世界常安立
成也。正同常異。正總常別。無礙之義則可見矣。
經中。十方諸佛與智增辯摩頂增威。從三昧起
告諸菩薩言。大願決定。大善決定。無雜決定。不
可見决定。廣大決定。究竟決定。十地相也。若智
光明。是最上道隨證智也。
意曰。十地帶數釋也。若地之極喜喜。是加行智。
若地即極喜。是根本智。若極喜之地。後得智。若
極喜即地。泯同真界。餘九地各有四釋。准知。良
由一切眾生本有智光明地法。則金剛藏分別
說也。於智光明中。說十地名已。不復分別。
一解脫怪默騰疑請法深難受止。二解脫月歎
眾生聞請不堪有損止。三解脫月如來護念請
字母智根本。四大眾同聲請。五佛光說偈請。金
剛藏云。此處難宣示。我今說少分。論中科為九
分。一三昧分。入定。二加分。與智。三起分。事訖。四
本分。略名。五請分。勤重。六說分。示相。七地影像
分。四河十山大海寶珠。八利益分。見聞為種。九
重頌分。
意曰。十地中名句文有法。字字契如宗。難說難
示故因。如空中鳥跡。謂空處之迹。迹處之空。互
相屬著不相離性。以為地體。取空太寬。取迹太
狹。言言見諦。是智行非慮境也。
十地通行十行。一信。二悲。三慈。四捨。五知諸經
論。六善解世法。七慚愧。八莊嚴。九供養諸佛。十
如說修行。
一極喜地。斷異生性障。證徧行真如。於住地心
中。發起供養諸佛等十種大願。見諸眾生心墮
邪見。慈心修捨。於內外財無所恡惜。推求後地
相及得果。如鍊真金數數入火。多作閻浮提王。
能動百佛世界。
二離垢地。十種方便。心入心中。斷邪行障。證最
勝真如。於住心中。修起十種善業。一性不殺生。
二不偷盜。三不邪婬。四不妄語。五不兩舌。六不
惡口。七不綺語。八不慳恡。九不瞋恚。十不謗三
寶。十善無二。用心不同。一下三品修。四大洲受
生。有總別報勝劣苦樂間起。二中三品修。從四
王至他化。欲心微薄苦少樂多。三上三品修。色
界至有頂。捨念清淨無有欲想。四上上品修。斷
分別是預流果。斷俱生後三果。五上勝品修。緣
覺果。百劫鍊根。入見不出。證無學果。六上極品
修。菩薩道前伏二障俱生。修道漸斷。七不善業
道。故意殺生等。永斷其因。因有三品。上品地獄
因。中品畜生因。下品餓鬼因。後得為人。有二種
報等流。一者為短命。二者多病。故意偷盜。一者
貧窮。二者共財不得用。故意邪婬。一妻不貞良。
二者不得隨意眷屬。故意妄語。一者為他所誑。
二者被人誹謗。故意兩舌。一者眷屬乖離。二者
親族弊惡。故意綺語。一者語不明了。二者言無
人受。故意惡口。一者言多爭訟。二者常聞惡聲。
故意慳恡。一者心不知足。二者多欲無厭。故意
嗔怒。一者為他所害。二者求其長短。故意誹謗。
<pb n="541"/>
一者生邪見家。二者心懷諂曲。永斷其因。不受
其果。
三發光地。起十種深心為加行。於入心中。斷闇
鈍障。證勝流真如。於住心中。如說修行。乃得佛
法。雖修世行。但隨順法故行。而無樂著。修起四
禪八地定。厭下地為苦麤障。忻上地為淨妙利。
用七種作意四無間道。伏下欲界九品俱生惑
迷事。用初禪未至定為加行。入初禪根本定。四
禪共有十八禪支。初禪三禪有五支。二禪四禪
有四支。其定光明如鍊金法出火秤兩不減。此
地多作忉利天王。
三界九地者。△一五趣雜居地。有四洲六欲天。
五受間起。憂苦極多。喜樂捨少。嗔欲心俱。意有
憂受。俱無輕安樂報。若修則有。故名散地。△二
離生喜樂地三天。一大梵。二梵輔。三梵眾。用尋
伺。治欲界憂受。有五。尋伺喜樂一心。△三喜勇
浮動地三。一光。二少光。三無量光。用內淨一心。
治去尋伺。有四。內淨喜樂一心。△四離喜妙樂
地三。一淨。二少淨。三徧淨。治前喜受。開內淨為
捨念。正知識身受樂一心。△五捨念清淨地三。
一無雲。二福生。三廣果。凡聖雜居。上有五天。唯
不還果人居。一無煩。二無熱。三善現。四善見。五
色究竟。捨念行捨一心。△六空無邊地。二乘及
邪見人居。空想治色想。唯有捨受一心。△七識
無邊地。作無邊想。治於空。唯有捨受及一心。△
八無所有地。四蘊與識。皆盡治之。捨受一心。△
九非非想地。無麤有細。八萬劫報盡還來。捨受
一心。
四焰慧地。觀察眾生界法界為加行心。於入心
中。斷煩惱障。證無攝受真如。住心中。以大智慧。
觀三十七品助道法。
<img n="X/X08p0478_01.png"/><rubynote t="【圖】"/>

佛於雙林樹間。入般涅槃者。四枯四榮。皆除世
間貪憂。八倒俱無。若能觀身。淨與不淨俱不可
得。即見佛不曾入般涅槃常住世間。深觀念處。
即座道場。眾生根異。更說餘法。於四正勤四神
足五根五力七覺八聖。一一開解眾生。於第六
識中俱生二見。到此地中永不現行。更以大慈
心。知恩報恩。如真金作莊嚴具。多作須夜摩天
王。
五難勝地。起十種平等心為加行。於入心中。斷
下乘般涅槃障。證類無別真如。知真諦俗諦無
差別智。愍諸眾生不能厭離。曲以五明工巧。利
益世間。一內明。知因識果。二因明。破邪立正。三
醫方。療病。四工巧。書數。五聲明。字錯謬。如上妙
真金用硨磲磨瑩。作知足天王。
六現前地。觀十種平等法。而為加行心。於入心
中。斷麤相現行障。證無染淨真如。於住心中。以
大悲為首。大悲增上。大悲滿足。觀三界十二因
緣無有自性。從無明支至老死支。皆是智光明。
則身語意善不善行動用之中。皆是般若現前
也。
經中。金剛藏如星羅十門說十二支。天親論主
以月滿三觀釋之。
<img n="X/X08p0478_02.png"/><rubynote t="【圖】"/>

若依地論。相諦差別觀中。有支相續門。解經成
答相。世間受生皆由著我者。成也。不正思惟起
於妄行。答也。於第一義諦不了名無明。相也。二
一心所攝門。三界所有唯是一心。歸本也。如來
於此一心。分別十二有支。流末也。若依一切智
相觀。科經不同。一切種智觀。科經不同。文勢多
<pb n="542"/>
端。不可具述。
意曰。能引無明行。所引識等五。能生愛取有。所
生生老死。識名色六處觸受種子。是前前世中。
多念薰下。忽然為無明行。一念招聚。隨業強者。
先潤愛取有。潤時則次第。於一生總報中生起。
此十支因二支果也。若三世說者。過去二支因。
現在五支果。現在造愛取有因。本來世有生老
死果。雖然因果無差。於此般若現前。
名色支義也。貫起十二支。收一百法。知五蘊之
多少。明緣性之寬狹。△一支性俱雜。收九十三
法。色蘊為色支。四蘊為名。除六無為滅盡定。△
二支雜性不雜。收二十八法。支雜性處觸受。然
是無記。不雜善惡性。想全三少分者。想是任運
報生無記。色少分者五根五塵。行少分者別境
五作意睡眠。識少分者前七識并意處觸受。△
三支性俱不雜。收二十法。想蘊全。色少分五塵。
行少分收別境五作意睡眠。識少分前七識。餘
十一支義理。恐繁不述。此地善根。如真金用毗
琉璃寶磨瑩。多作善化天王。
七遠行地。起十種加行心。空中有方便慧。有中
起殊勝行。雖善修空無相無願。而慈悲不捨度
生。於入心中。斷微細現行障。證法無別真如。於
住心中。以大悲智。修起一切菩提分法。雖念念
住無相中。少有功用。如轉輪王遊四天下。若是
八地報得行。任運成就。如大梵天王遊千世界。
不假功用。從初地已來。但以願力超過小乘。今
七地中。以自力超過小乘。如王太子藝業成就。
能念念入滅定。亦念念起。如以真金用妙寶間
錯。多作自在天王。
八不動地。善修清淨道。離心意識。得無生法忍。
為加行心。於住心中。斷無相中作加行障。證不
增減真如。相用煩惱不能動為。深行菩薩。世出
世間心念不生。諸佛世尊勸請七事。汝未曾得。
勿復放捨於此心門。是時菩薩一念所生智業。
從初地至七地。用阿僧祇功德。不及一分。何以
故。先以一身起行修行。今此以無量身修行。以
善巧智觀一切境。於諸趣中示同其形。普現色
身三昧而為說法。遠離身想分別。以三世間而
為十身。一切眾生本來共有。一身若具九。則十
身有百也。且如一牛具有十身。一還債。是業報
身。二水艸不闕。是眾生身。三皮毛筋角。是國土
身。四從高而下。是虗空身。五步步踏實。是智身。
六力困而臥。是聲聞身。七見黃葉。是緣覺身。八
舉意利他。是菩薩身。九忽然亡已。是法身。十一
具前九。是如來身。若說修成。如來身上自具十
身。謂菩提願化力莊嚴威勢意生福法智。此地
菩薩成就佛身業自在。有金剛力士常隨侍衛。
如真金作大寶冠置在閻浮提聖王頂上。多作
大梵天王。
九善慧地。以無量智觀察境界為加行心。於入
心中。斷利他門中不欲行障。證智自在真如。於
住心中。觀眾生稠林行。皆如實知。以四十種辯
才。說三乘法。教化眾生。
意曰。在心為智。發言為辯。於一毛塵具四十種
辯才。則前為所是法。後是能為義。詞則訓釋不
謬。樂說則聽者開解。△一自相有二。總法別義。
△二同相有二。性法相義。△三行相有二。現在
法過去義。△四說相有二。略說法解義。△五智
相有二。現量法比知義。△六真諦法俗諦義。△
七權三法一乘義。△八教道法證道義。△九真
身法應身義。△十住持智法行門義。△佛說一
百法皆具。萬像皆具。不學而知。但聞其言未見
人哉。此地菩薩。得十種總持。作大法師。處於法
<pb n="543"/>
座。於一音中現種種音。令諸眾會皆得解了。情
無情物皆演妙音。成就如來語業自在。如真金
為大寶冠在轉輪聖王頂上。為二千世界主。
十法雲地。以無量智慧觀察覺了入受職位。為
加行心。於入心中。得離垢三昧。斷於法中未得
自在障。證業自在真如。於住地心。受勝職位。三
昧現在前時。大蓮華忽然出現。量等百億世界。
菩薩座此華時。大小相稱。身諸毛孔普放光明。
照法界已。從足下入。十方菩薩即知成佛。十方
諸佛。放眉間光。入此菩薩頂。名曰受職。成就佛
意業自在。具上上微細智。能安受攝持十方諸
佛大法明大法照。於一念頃。周徧十方示成正
覺。解脫言。若菩薩神力能如是者。佛復云何。是
時金剛藏菩薩。入佛國土體性三昧。其身量等
虗空。時諸大眾。見菩提樹及一會菩薩俱在金
剛藏身中。得未曾有。金剛藏言。菩薩神通如一
塊土。如來神通似大地土。不可云喻。如上妙真
金以大寶莊嚴置在大自在天王頂上。多作摩
醯首羅天王。△八地影像分。地中行成智性。是
所喻法。池山海珠。是能喻依。依上之義是影像
也。是地之影像。以見邊之喻似地中教證也。池
喻所修行願。山喻修成功德。海喻無漏智德。珠
喻轉盡性德。池喻始則非一終則非異。山喻能
依非一所依非異。上皆無差之差。海喻十德不
同德無別物。差即無差。珠喻唯一智性前後增
明。無差不礙差。池是圓家漸。山是圓中漸。珠喻
漸圓。海喻圓圓。天台。以華嚴為漸圓。位位成佛。
以法華經為圓圓。上是法圓。不說地位。下機圓。
普被聲聞。華嚴。以法華經為漸圓。會三乘歸一
乘大海。華嚴本法因該果海為上圓。果徹因源
為下圓。
一願行定悲有法。不可破壞宗。無滯礙故因。如
池流四河入海。
二十行隨地增有法。本無勝劣宗。差別得名故
因。如大海十山。
三十地無漏智有法。廣大無邊宗。稱性修故因。
如大海十德。
四十地智性有法。不生不滅宗。全真性故因。如
寶珠十德。
<other>七重會普光明殿</other>
佛自入剎那際三昧者。無際之際。信心最初之
際。不見剎那為短多劫為長。諸法空故。二行永
絕。住於佛住。得佛平等。則無障處。普眼問者。欲
見普法故。初則聞名不見推求不見觀察不見
靜座不見。後如來教起見方者。若捨境別求。則
未識普法真體。若見一法入於一切名曰普。一
切入一名曰賢。乃真見也。
<品>二十七十定品。大用深廣</品>
普眼見普賢在如來前。告普眼言。有十大三昧。
一普光明智三昧。用依於體。
二妙光明智三昧。徧照身心。
三往佛國土三昧。神通如意。
四清淨深心三昧。供佛之行。
五過去莊嚴藏三昧。智之境。
六未來藏三昧。如實了知。
七現在莊嚴三昧。諸佛世界。
八三世眾生三昧。入出自在。
九法界三昧。十八界。
十無礙輪三昧。佛二十一功德。
<品>二十八十通品。大用難思</品>
一他心之智通。因中則知自心。知他人心。皆變
影像。不如實見。唯佛果位能徧知也。正見他心。
常了自心。若佛智外別有眾生心。則失具分唯
<pb n="544"/>
識。只名半頭唯識。他心本質即是自心。
二天眼之智通。見六趣果報。
三宿住之智通。得九世眼如現在。
四未來之智通。見因知果。
五天耳之智通。遠細皆聞。
六無作即智通。大用度生。
七言音之智通。眾生之言音。
八色身之智通。三說。一云佛無色。二云有色。三
云若悲智雙運無色現色。有四。一實色凡夫。二
幻色初教。三性色終教。四妙色圓教。一色即一
切色。經中說有一百三種。據實無盡。
九真俗之智通。相待故空。性則非異。相則非不
異。
十滅盡之智通。雖見五蘊寂滅。常化寂滅之眾
生。
<品>二十九十忍品。智慧深玄</品>
意曰。前二品業用廣大。此品智慧深玄。忍體即
智。前三忍法說。後七忍喻明。
一音聲忍。智解於教。
二順忍。止觀起行土二加行。
三無生忍。是根本從初地立。
四如幻忍中。喻有為無為法從因緣生。皆是所
喻。喻有五重。一巾喻真性。二術喻業思。三幻相
喻報。四生滅喻依他即圓成。五愚小為有法。土
五各有二義。以成四句。一所依。性有相無。俱存
俱奪。二業上。用有體無。俱存俱奪。三報上。相有
實無。俱存俱泯。四幻報。生即是死。俱存俱泯。五
愚小。上情有理無。俱存泯。今令知術是起因悟
像果無實成相即是性。遣愚小為有。歸本來真
性。量云一切有為無為法有法。非實有體宗。從
因緣生因。同喻如幻事。
五如焰忍。一空地喻如來藏。二陽氣如無明。三
空與氣合心上現報。四水即是無。五凡小為有。
一切世間有法。非實有體。言說顯示。如陽焰。
六如夢忍。一悟心如本識。二眠如無明。三夢如
緣起法。四夢非有似有。五令夢者為實。一切世
間有法。非實有體。想所現故。如夢所見。
七如響忍。一谷喻如來藏。二聲如機感。三響應
佛說法。四有而非實。五取著為有。量云。如來音
聲有法。定非實有宗。從緣感顯故因。如谷響。
八如影忍。一鏡喻真心。二面如思業。三影似所
起報果。四正有常無。五當情為有。量云。業所招
果有法。定非實有宗。從緣似有故因。如鏡中現
像。
九如化忍。一空喻真性因。二悲心化者緣。三無
而忽有。四用有實無。五著相為有。菩薩變化有
法。非實能度宗。似有度用化迹故因。如空中變
化事。
十如空忍。此空義不開五法者。為與無為雙遣
也。量云。世出世間有法。對待不實故宗。遠有近
無故因。如太虗空。
<品>三十阿僧祇品。盡一切數</品>
意曰。等覺行德難思。經有一百二十四數。何故
唯標僧祇之名。答僧祇是十大數之初首。壽量
品。盡一切時豎窮三際。住處品。徧一切處橫徧
十方。此品明盡一切數。校量等覺菩薩一念智
德深玄不究邊際。何故心王問答數。不離心。佛
自說者唯佛方知。此有三等數。如此方黃帝算
法。是下等數。十十倍之。二中等數。則百百倍之。
經云。一百洛叉為一俱胝。三上等數。則倍倍倍
之。經云。俱胝箇俱胝為一阿庾多。以後用上等
數之。不可說箇不可說。乃至一塵有十萬箇不
可說。用此數。普賢一智德不盡。況一塵內有多
<pb n="545"/>
普賢。
<品>三十一如來壽量品。豎窮三際</品>
意曰。如來法身豈有壽也。答應機而說有十種
相。將前一劫為後一日一夜。至最後壽量等於
剎海。其實如來在長常短。在短常長。存泯無礙。
方為圓宗壽量窮於三際。
<品>三十二諸菩薩住處品。橫徧十方</品>
意曰。若心有住。則為非住。據實不徧住一方。經
說住處。使後人標心有歸。問應非圓教所明。答
能住菩薩毛含剎海。住處塵容大千。何故心王
說。答心隨智住。問智依何住。答前十依八方山
海。後十二城邑雜居。無在不在。曲盡物機。
<品>三十三佛不思議法品。一念普現</品>
意曰。是修生三賢十聖因家果也。法界體大青
蓮華菩薩說者。於一念中。示現一切佛事。體不
可思議。問經中何故重請。答為說果滿。何不言
請。答果海亡言不可思議。然教說不同。或云佛
有四十種不共功德。通權小說。或說五法攝大
覺性。通權實說。或云一味實德。約頓教說。或云
佛有無盡德。是此所明佛德有二。一修生信等。
二者本有智德。使八相該於法界。丈六徧盡十
方。豈可思議也。

大方廣佛華嚴經吞海集卷中

<sarticle>大方廣佛華嚴經吞海集卷下</sarticle>
河朔平原　道通述
<品>三十四如來十有相海品。深廣無涯</品>
經中。普賢說。如來化身頂上有三十二大人相。
兼餘身分。共有九十七相。每相有五事。一依處。
為如來化身頂上有大人相。二名字。光明雲一
化成家也。三體性。莊嚴不同。四業用。常放光明。
五利益。生善滅惡。
意曰。餘九身上大人相豈可窮也。故經有如海
之言。乃相大也。且菩提身上。有大人相。名布施
雲。用無貪三業為體。常放大慈光明。令諸眾生
生善滅惡。則八萬四千波羅蜜。皆是大人相。若
如來國土身。有大人相。名筆雲。用羊兔毛為體。
常放黑摩尼光明。令諸眾生書寫善事。復有大
人相。名寶鍼雲。用鋼鐵莊嚴。常放利焰光明。令
諸眾生補破遮寒。如此則世間所有。皆是如來
大人相也。
<品>三十五隨好光明功德品。三重十地</品>
經說三重頓圓十地者。是轉益用大也。佛親說
者。難信故。如來為菩薩時。足下有四十種光明。
於圓滿王好中放光。照下地獄。有遇斯光者。死
生忉利天。聞天鼓音。懺悔已。即時位登十地。先
薰一乘種子也。此是正益。化作一萬香雲。供養
菩薩。若有眾生身蒙香者。亦得滅除一切煩惱。
登於十地。一重轉益也。化作一萬蓋雲。供養菩
薩。若有眾生見其蓋者。種一清淨金鋼轉輪王
善根。亦登十地。是第二重轉益也。輪王頂上放
大光明。若有眾生遇斯光者。亦位登十地。第三
轉益也。難處不為難。聞薰種子熟。即得超十地。
<品>三十六普賢行品。因該果海</品>
意曰。瞋心障大慈。慈用無瞋為體。若起一念瞋
心。則掃盡菩薩行。一障一切障。所以經云。我不
見一法為大過失如此菩薩向彼菩薩起一念
瞋心。則有百萬障門。若一念瞋心息。則具一切
菩薩行。一斷一切斷。為普賢行。
<品>三十七如來出現品。果徹因源</品>
意曰。出現本有法。一切眾生法身如理出現。報
身障盡出現。化身隨機出現。何故不云眾生。言
<pb n="546"/>
如來出現。答非唯佛也。如體不變。隨緣名來。來
即三身十身出現之法。三業化用出現之法。眾
生省悟。即新成舊佛。如鎔金成像。是不一義。新
佛舊成。是不異義。如破模出像。使應即真而真
即應。吾今此身即是常身。法身乃至艸木皆平
等也。
一出現因緣。悲智為因。眾生為緣。有十喻明法。
多因多緣如大千興造。說法應機如大雲降雨。
隨機便見如雲雨無從。教行不則如大千雨滴。
生善滅惡如成劫大雨。大悲一味如雨資百艸。
先勝後劣如成立世界。無有分別如風輪建立。
無礙慧身如山林依地。饒益眾生如水陸空行。
二身相出現。應於一切色非色處見於如來。有
十喻明法。身徧五無量界如空徧色非色處。身
無分別如太虗空。光明照耀如破闇作明。普照
一切如日出照山。無不利益如日出分晝夜。四
種奇特如靜月輪。無有差別如大梵王。絕於思
慮如醫王延壽。作大佛事如摩尼珠。見者生喜
如如意寶。
三口現語業。若以用從體。則不壞屈曲。等於法
界。若以體從用。則一一音含於法界。若用即是
體。妙音常寂。若體即是用。則如長風隨寂。如斯
妙音非心識境。故以喻明。聲體無我如劫盡唱
聲。隨緣現起如山谷聲。音無斷絕如天鼓開覺。
聞者差別如天女音。應時不失如梵王聲。無有
邪曲如一味水。普隨心樂如降雨資榮。無有變
易如漸成熟。難以情思如龍王降雨。普徧一切
如雷電風雨。
四意業出現。如來心意識俱不可得。遮詮顯勝
也。但以智無量故。知如來心。表詮顯勝也。故以
喻明十智。無依成事如太虗空。不增不減如法
界性。用廣體密如四寶性。增益眾生如大海潛
流。滅惑成德如珠消海水。依持無礙如空含受。
窮劫利樂如大藥王樹。知無不盡如劫壞火燒。
留惑潤生如劫風持壞。佛性果智如大經潛塵。
妄覆真。小含大。一具多。眾生本有果智即佛果
智。何故作眾生。答妄想執著而不證得。智眼未
開。復何怪哉。
五境界出現。正明分齊境。兼明所緣境。十法界
境界具如來境界。乃至涅槃真如無境界皆是
如來境界。所緣之境如降雨無從。分齊之境如
大海無窮。
六行出現。同如絕相無礙行。金翅取龍日月無
私。
七菩提出現。云何名成正覺。答正揀小乘。成揀
菩薩。問以何法為體。答二智二斷為體。問有幾
種菩提。答或二或三。萬像皆具十身。
寂照為體如淨日輪。印現萬機如大海水。性相
甚深離言論。平等三輪收萬像。因果交徹。一成
一切成。有二。一生之本佛與佛之本佛無異故。
說一成一切成也。二生佛是染淨相融同真界
故。說一成一切成也。體離虧盈如太虗空。相無
增減如化現無形。用該動寂。即一現多。同於法
界。毛塵包徧。普徧諸心。眾生有佛果智。不斷則
生佛非一。不離則生佛非異。則正不異時常不
一。若生若佛。求不可得。
八轉法輪出現有五。一八正道為輪自性。二聞
思修為輪因。三五蘊為助伴。四四諦作境界。五
菩提涅槃為輪果。今經有十。一能轉心證法不
生。二所轉體即三輪寂。三得果離斷常。四教不
可說。五本來清淨。六觸言皆轉。七即用而寂。八
即一而多。九橫豎無礙。十深廣無涯。能令三界
所有聲皆是如來說法音。
<pb n="547"/>
九涅槃出現有三。一性入清淨涅槃。二真入圓
寂涅槃。三示入方便涅槃。皆以摩訶般若解脫
法身三法為體。不縱不橫不竝不別。如天之目。
如世之伊。有十種相。一體性真常與萬法同。二
德用圓備令應即真。三出沒常湛應迹無方。四
虧盈不遷法身常然。五示滅妙存處有不有。六
隨世生滅長短不定。七有無互現隨機起滅。八
大用無涯分布舍利。九體離二邊非實非虗。十
結歸無住悲智雙運。
十見聞親近能生眾生三德善根。量云。
<img n="X/X08p0483_01.png"/><rubynote t="【圖】"/>

後明不信益者。如狂病人罵藥。藥入口中亦得
病去。今語遠益。如不輕菩薩。謗尚遠益。況解行
在身。此經信與不信俱得成佛。有何難哉。妄情
未盡。不契本法。疑念消除。始知從來出現。今令
外亡言象內絕思求。則庶幾於出現之旨。今能
信者。宿因薰種。若更不信。當來豈聞。然此一品。
文法玄奧。能頓能圓。究諸佛本。罄諸法源。根本
法輪更處其心。玄中玄也。
<other>八三會普光明殿</other>
<品>三十八離世間品。悲智無礙行</品>
意曰。世即虗偽器及有情。或云分段變易。離有
四種。一隨是大悲揀於小乘自利。二離是大智
揀於凡夫染著。三菩薩悲無不智。世無不離。智
無不悲。離無不世。四如來則境上世離兩亡。心
上則悲智雙絕。能全隨而常離。事離則不即世
間。性離則即是世間。今事性二利為宗。頓成圓
行為趣。普慧併問二百問普賢併答二千答者。
表位虗行實也。
<other>九逝多園林會</other>
<品>三十九入法界品。流通無盡經</品>
意曰。法有五。謂有為無為俱存俱泯無障礙。界
為性義因義。入亦有五。信入有為法界。解入無
為法界。修行入俱存。證入俱泯。圓入無障礙。
本會頓入法界。末會漸入法界。頓中有漸。本中
有末。
經云。不離逝多林如來座前。化現種種身雲。徧
往一切村營城邑。以種種言音。說四十二解脫
法門。諸大聲聞。身廁祇園。何不見聞廣大佛德。
不見潤益甚深德如鬼見膿河。不見高顯廣大
德如夢遊天宮。不見幽道難見德如愚對雪山。
不見祕藏難知德如隱伏藏。不見迥絕難測德
如盲不見寶。不見智照難量德如淨眼明見。不
見周徧難思德如比丘入定。不見光顯超世德
如妙藥翳形。不見微妙難懷德如二天隨人。不
見廣大境界德如滅定不行。
意曰。聲聞劣而不見聞。菩薩勝而能頓證。力用
交徹。勝劣互收。成大緣起。方是深玄無差之差。
則有三乘五性。差即無差。平等成佛。
末會有三。一文殊從善住樓出。一切部類俱隨
智轉。舍利弗等六千比丘隨逐。文殊如象王迴
觀。諸比丘歎文殊德。六千道成言下。心無疲厭。
成就佛法。得無礙眼。入大法海。於文殊足下成
道。
二經歷人間至福城東。說普照法界經。一萬諸
龍。發菩提心。三乘人會權歸實。
三善財會。文殊為說諸法空。善財開發本有菩
提心。寂然常住。依此參善知識。令普賢行速得
圓滿。有十種心。發足南行順智光明。
一德雲比丘住勝樂國。解行發心。踏著妙峯山
頂。證佛二身行也。諸佛隨念而現解也。
二海雲比丘住海門國。淨治心地。觀於業海心
<pb n="548"/>
海法海十二支。普眼法離見聞覺知。
三善住比丘在楞伽道。修行住。於法性空中往
來經行。諸天作禮恭敬圍遶。
四彌伽居士住達里國。從聖教生。說輪字法。妙
音無礙。明利鈍根。說二乘法。
五解脫長者住聚落中。以方便力八相成道。現
一切剎。自心如水。諸佛如影。一念具足。
六海幢比丘住閻浮提。正心入定。離出入息。從
身出生十四類。彼此如夢。在法性中現。
七休捨優婆夷住海潮處。不退大心。眾寶莊嚴。
離憂安隱。演不可說方便門。
八毗目瞿沙仙人住那羅國。童真三業。執善財
手。見十佛剎。放善財手。還住自位不動。
九勝熱婆羅門住伊沙那。為法王子。逆行如火
聚。刀山似萬行。善財投身下。得善住三昧。
十慈行童女住師子城。法水灌頂。莊嚴宮殿。皆
見法界。諸佛令我各異門入。
一善見比丘往三眼國。具三種施。常生歡喜。圓
光一尋。一念之中悉見諸佛。
二自在童子在河渚中。廣行饒益。持三聚戒。修
學算數。悟入神通。智慧光明。
三具足優婆夷在海住城。心無違逆。身無纓絡。
唯一小器。隨眾生欲飲食充滿。八萬眷屬。
四明智居士住大興城。心無屈撓。仰視虗空。隨
意出生。無量眾生悉皆如意。仰視真精進。
五寶髻長者住師子城。心無癡亂。將善財入禪
定宅。有十層八門。燒一元香。永離貧窮。
六普眼長者住藤根國。善現正位方便出生。合
和一切香。唯用智波羅蜜。普見一切佛。
七無厭足王住多羅城。身行無著。見瞋害行逆
行方便。一切眾生皆如幻化。不惱一蚊一蟻。
八大光王住妙光城。以難得行建大慈幢。山川
艸木。悉迴向曲躬於王。願力成就。
九不動優婆夷在安住國。用善法行。供養脩臂
佛。不生念欲之心。求法無厭。
十徧行外道住都薩羅。行真實行。化諸異見。示
同其形。說一切處菩薩行門。
一鬻香長者住廣大國。救護眾生。離眾生相。別
知一切香出處功能。有其十種。
二婆施羅船師。不壞善根。將諸商人入佛法海。
行安隱道。珍寶充足。還閻浮提。
三無上勝在可樂城。等一切佛。理斷事務。令捨
非法順行善法忍辱柔和。
四師子頻呻比丘尼在迦陵林。以大精進。至一
一處。徧坐寶樹。眾會不同。所說各異。
五婆須蜜女住險難國。無盡功德。在市鄽北。離
貪欲際。眾生見我。隨樂皆現。
六[鞥-合+(白-日+田)]瑟胝羅居士在善度城。善根堅固。開栴檀
佛塔。見三世諸佛。不曾入般涅槃。
七觀自在菩薩。隨順眾生大悲行門。常在一切
如來所。普現一切眾生前。
八正趣菩薩。從法性空中來。同如之行。有一百
種。一念不移。普至十方。供佛聞法。
九大天神在墮羅城。以無著無縛力。舒四無礙
手。取四大海法水。自洗其心。能淨他心。
十安住地神住摩竭國。用等法界善根足。按轉
心地。諸寶涌出。不可破壞。自在如意。
一婆珊婆演底夜神在迦毗城。生大歡喜。三心
齊具。見佛說法。成熟眾生如大雲網。
二普德淨光夜神。以淨戒力。供佛說法。普遊步
解脫。
三喜目觀察眾生夜神。發光明身。現相似身雲。
於眾生前。聞思修慧說一切法。
<pb n="549"/>
四普救眾生夜神。如焰慧破四大空息三惡。為
妙德女。修補故壞佛像。生在王家。
五去此不遠。有寂靜音海夜神。性相互乖。於此
得勝觀佛毛孔。作用無邊。修十大法藏。
六守護一切眾生夜神。般若現前。得大總持。說
緣生法。為法輪光比丘尼。護持佛法。
七開敷一切樹華夜神。遠行大行。佛昔因地盡
皆明見。為寶光明女。信知他人功德。
八大願精進力夜神。普現色身。為善伏太子。救
獄罪人。遇燈王佛。說圓滿經。
九妙德夜神。善慧說法。十種受生藏。我皆親近
十釋女瞿波。能受雲雨法。曾為妙德女。探蘭修
微行。願見威德主。今日已圓滿。諦觀無厭足。如
意得自在。
一摩耶夫人。住此世界中。一切眾生前。常現大
願身。三世諸佛。以願智為母。我身不餘本量。等
於虗空。曾為道場神。又為蓮池神及菩提樹神。
皆號我為母。
二天王光。有淨莊嚴。造立伽藍。得清淨念。
三童子師徧友。都無言說。即得實無所得法。
四善知眾藝童子。唱持四十二字母。皆得般若
現前。
意曰。從文殊至天王光。皆帶義理。唱但是聲。故
為義母。表住四十二。其實無窮。且如唱喝字時。
入般若門。名金剛王劒。唱咄字時。入般若門。名
師子踞地。
五賢勝優婆夷住無依處道場。出生一切智光
明。
六堅固長者住無著念清淨。於十方佛。求於正
法。
七妙月長者住淨光明。知佛德用無邊。教化有
情。
八無勝軍長者住出生城。見佛十身無盡相莊
嚴。
九最勝寂靜婆羅門。住城願語。一切所作皆得
成就。
十德生有德住妙意華門城。得一切如幻因緣
所生。
一慈氏菩薩。會緣入實相。住大莊嚴樓閣前。歎
善財發菩提心。彈指出聲。樓閣門開。善財得入
三世不忘念。
二文殊菩薩。住普門城。智照無二相。昔受文殊
教。歷於一百一十城。即伸右手。摩善財頂。若離
信自心。則一切善法不得成就。信與智無二也。
三普賢菩薩。在如來前。於一一毛孔中。現無邊
光明雲。善財見已生大歡喜。彼一切微塵中普
賢。即伸右手。摩善財頂言。我法海中一文一句。
未有不是捨轉輪王身位而求得者。善財住自
位。普賢摩頂已。證與諸佛等。
意曰。善財冥心得見三千大千微塵數善知識
者。五根五塵皆善知識。略示一二。以例諸法。
一燈燭善知識。在如來座前。告善財言。我得解
脫。名普照燈。於日沒夜暗時。作大佛事。若人見
我。生歡喜心。若天見我。生快樂心。龍神見我。生
敬仰心。聲聞見我。生寂靜心。菩薩見我。生慈悲
心。如諸菩薩其心如地。我豈能知。
二卓子善知識。在如來前。告善財言。我得解脫。
名普皆平等。於三世諸佛一切眾生。其心平等
無有高下。猶如大地不生分別。如諸菩薩普覆
三界。我豈能知。
三法堂善知識。在如來會上。告善財言。我得解
脫。名普蔭一切。若諸眾生得見我者。生廣大想。
生清涼想。生奇特想。生聽法想。一切凡聖常來
<pb n="550"/>
此中。天龍圍遶。聞法歡喜。作禮而退。

大方廣佛華嚴經吞海集卷下

<article id="n240">華嚴綱要</article>

<talk>No. 240-A
 刻憨大師華嚴綱要引</talk>

憨大師之雨法海內。片字落紙。不脛而走四方。著述
殷盛。自佛滅以來。未數有也。無愚慧皆知之。（聲）不
須具論。（聲）得生值大師之世。不幸溷於世俗。學道
既遲。始有耳目。不克聞見。及其稍自悔覺。能讀吾
大師之書。而緣盡時窮。師已不復住人間矣。今其
上座以晦虗中兩上人來此也。來此則吾友程仲
延氏。首與遊遊。數日細問其大師平生行履一切
筆舌間事。廼得見師所親手點竄之華嚴綱要稿
本及諸種襍著尚未獲登木行世者。友人捧覽。悽
然心動。念我輩未甞蚤知大事。圖一登大師之堂
而見其面。今無意中。忽見所未刻之手澤。如面師
焉。師往來南北海內之名山大川通都巨邑說法。
所不到者甚稀。獨未一涉吾新安。今以其未刻之
大法。而又其手澤焉。而於焉至止。豈非天哉。（聲）知
此大事才數年。即未能盡讀大師之書。顧見諸經
之大者要者。師亦大略疏盡。獨華嚴耳刻不須。論。
刻宜急急。宜就新安中人成之。師脫歲知世緣將
盡。早夜蹌蹌。急成此書。佛命師命眾生命。端在此
中。兩上人英靈淵異。真不愧法王孫子。徒以大師
未刻遺書。不遑寧處。而此特甚。甫議剞劂。則程子
文氏。力任繕寫。諸佛弟子。當以次第至。或不聞知。
僭檄徵之。
海陽弟子金聲敬題

<talk>No. 240-B
 大方廣佛華嚴經綱要序</talk>

華嚴大經者。乃毗盧遮那佛稱法界量顯現自性因
果本妙莊嚴究竟圓頓總持法門也。文豐義富。事渺
宗玄。要而收之。不出四法界而已。蓋四法界者。一理
法界。此界也。以真性法中本無生佛名言。豈有自他
影像。世出世法。染淨因緣。當體全空。究竟清淨。不可
思議。是謂理法界也。二事法界。斯界也。即理法界。至
虗而靈。淨極而妙。不動本然。循業發現。頓變相見二
分。幻開迷悟兩途。情與非情。聖凡依正。熾然同異。究
竟所有不可思議。是謂事法界也。三理事無礙法界。
是界也。即理外無事。事外無理。理不拒事。縛脫歷然。
事不拒理。生滅寂爾。波濤萬殊。而全彰水體。水性一
味。而徧示波瀾。空有竝施。性相不二。不可思議。是謂
理事無礙法界也。四事事無礙法界。茲界也。合上三
界。圓入一真。理事既不相違。彼此自是無礙。以事入
理。理無盡而事事無盡。以理收事。理無殊而事事無
殊。舉一念而三世圓明。吹一毛而十方炳現。正中有
依。一毛孔中有無量無邊世界。依中有正。一微塵裏
有無窮無盡如來。一多互融。延促自在。不可思議。是
謂事事無礙法界也。是則世出世間色心諸法。不出
此四種法界。又此四界唯是一心。離心之外無法可
言。此心亦是強名。不可言議不可思議。即一真大法
界也。如來證此法界性。示此法界相。廣此法界量。放
此法界光。攝此法界機。彰此法界會。盡此法界理。演
此法界經。是經一名而有三部。品偈既廣。卷數勝多。
人間難於祕藏。龍宮久為密護。像法住世。龍樹大師。
博盡世間琅⿰王函。因搜海中寶藏。逢斯妙典無上真乘。
慨大法不聞。何以見自心現量。圓宗未會。豈能開法
<pb n="551"/>
性光明。注神淵記。得下部之始終。竭力宣揚。廣上根
之知見。初流布於于闐。次傳演於支那。自經出興。無
論餘國。但此方禪教師將緇素明賢。發無礙辨才。得
無師智慧。雄機大用。豎論橫談。生死涅槃自在無畏。
立在毗盧頂上。超於威音劫前。從古至今。算數莫計。
豈非皆從此經法化而出耶。或在諸餘經典。及師友
因緣。一念相應。得見自性。亦須從此經印證。方能弘
自性圓通。所以古人云。無不出乎此法界。無不還歸
此法界。斯之謂歟。今古從此經。得大受用。得大自在。
不可不知此經之所出耶。不可不知龍樹大師之所
與也。是經疏論。代有當家。唯清涼大師。獨超越諸作。
體法界觀。開合此經。實文殊之應身。乃毗盧之徧照。
以六相十玄。發其幽旨。以五周四分。收其全文。分章
剔義。若朗月之照晴空。逐句揭宗。猶海印之現乾象。
義無不備。事無不周。是疏鈔與經。可謂君臣道合也。
疏鈔一出。自唐至明。代不虗講。至於我朝神宗。年次
亦講。未歇時。奈何二十年來。不聞有處論及疏義究
此玄宗。人與物俱為減消。身與心竝之虗弱。事推容
易。道懼艱難。無論黑白。皆為時氣所奪也。即僧輩中
為座主者。或經或論。多不肯深求。或句或文。唯從輕
快。以為簡易。以為分明。反以古人疏論為迂談。率以
時尚口語為切妙。是以比來法席。皆貴指點本文。講
解漸於虗浮。疏鈔將同湮沒。使如來一字法門書海
墨而不盡破塵經卷包法界以無餘全若無聞。況復
得意。法運至此。良可惜哉。蓋古人疏論。皆依智宣流。
或總大意條陳。或從細文曲別。或正釋。或旁通。或合
明。或助顯。或指證。或懸分。圓轉入微。開合不一。嗟乎
今之學者。多識心淺近。因視古之疏論。謂智境支離。
又則此時。狹劣慢習日滋日深。輕淺狂見時染時厚。
即於本經。多望涯而返。豈獨古疏厭繁不尋。復有弄
機緣作究竟宗乘。鄙藏教為糟粕文字。每掉頭弗顧。
掩耳不聞。何乃逐末忘本。認派迷源。顛倒至斯。何因
啟悟。邪風狂扇。一期難迴。我憨山先師。乘法界大願。
示生此際。痛惜時蔽。注意大經。遊心古疏。提綱挈要。
斷義分文。不三年而全經大旨首尾昭然。即一座而
疏有未發。復為補出。收群詮于指掌。窺法界于毫端。
一性圓明。百無覆蓋。俾學者或因綱要以博疏鈔。又
因疏以入經。因經以見性。使狹劣之習漸近而漸遠
廣大之境愈入而愈深。此綱要之所以而作也。是清
涼大師。為本經之勳臣。我憨山先師。又為疏鈔之導
師也。正提挈閣筆之日。適曹溪堅請之時。義不能辭。
行為彼應。因此經疏源流未敘。綱要起止無題。不時
先師示寂曹溪。此種公案遂成缺典。幸得益公法屬
竭力。募刻新安剞劂氏。梓工方完。惜益公又卒勞累。
斯亦未及請序大方。丁丑春。衡。為先師掃塔因緣。特
之匡山法雲蘭若。得此新刻。如獲舊藏。法法現前受
用不盡。由是罄此微言。用以鳴後云爾。
旹
崇禎丁丑歲四月佛誕日嗣法門人觀衡焚香題于
五乳峰法雲禪寺之方丈

No. 240
<sarticle>大方廣佛華嚴經綱要卷第一</sarticle>

于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>初標部類品會</other>
此經按西域記。說有三部。上部有十三千大千世
界微塵數偈。一四天下微塵數品。中部有四十九
萬八千八百偈。一千二百品。下本有十萬偈。四十
八品。龍樹菩薩入龍宮。見上中二部。非凡夫心力
能持。遂記下本流通人間。今傳來此方者八十卷。
<pb n="552"/>
三十九品。以經來未盡。故所行者為略本耳。然此
經乃我
盧舍那佛初成正覺。於菩提場稱性所演。一時頓說。
周徧法界。故部類之多寡。第隨見聞有異。今說此
經之處有七。其會有九。其品有三十九。所詮之義。
統四法界。攝五周六位因果。清涼疏以信解行證
四分科釋全經。七處九會三十九品者。
初會菩提場。普賢菩薩說毗盧遮那如來依正因
果法門。自第一卷至十一卷。共六品經。六品者。
（世主妙嚴品　如來現相品　普賢三昧品　世界
成就品　華藏世界品　毗盧遮那品）。
二會普光明殿。文殊師利菩薩說十信等法門。自
十二卷至十五卷。共六品經。六品者。
（如來名號品　四聖諦品　光明覺品　菩薩問明
品　淨行品　賢首品）。
三會忉利天宮。法慧菩薩說十住等法門。自十六
卷至十八卷。共六品經。六品者。
（昇須彌山頂品　須彌山頂偈讚品　十住品　梵
行品　初發心功德品　明法品）。
四會夜摩天宮。功德林菩薩說十行等法門。自十
九卷至二十一卷。共四品經。四品者。
（昇夜摩天宮品　夜摩天宮偈讚品　十行品　十
無盡藏品）。
五會兜率天宮。金剛幢菩薩說十迴向等法門。自
二十二卷至三十三卷。共三品經。三品者。
（昇兜率天宮品　兜率天宮偈讚品　十迴向品）。
六會他化自在天宮。金剛藏菩薩說十地法門。自
三十四卷至三十九卷。共一品經。一品者
（即十地品）。
七重會普光明殿。毗盧遮那如來說阿僧祇數量
法門。及如來隨好光明功德。及普賢等諸菩薩說
十大三昧等等覺法門。從四十卷至五十二卷。共
十一品經。十一品者。
（普賢說十定品　十通品　十忍品　佛說阿僧祇
品　心王菩薩說如來壽量品　諸菩薩住處品
上明差別因　青蓮華藏菩薩說佛不思議法品
普賢說十身相海品　佛說如來隨好光明功德品
　上明差別果　普賢菩薩說普賢行品　明平等
因　說如來出現品　明平等果　上自二會來至
此一遍明六位因果）。
八三會普光明殿。普賢菩薩說離世間法門。自五
十三卷至五十九卷。共一品經。一品者。
（即離世間品此二遍明六位因果）。
九會逝多林有本末二會。初毗盧遮那如來放光
現相答諸菩薩念請。為本會。次文殊師利菩薩從
善住樓閣出。往人間開悟六千比丘。及指善財參
五十三善知識。為末會。通為入法界品。自六十卷
至八十卷。共一品經。一品者。
（即入法界品此三遍明六位因果）。
八十卷經通分五周四分者。
一所信因果周者。即舉果勸樂生信分。謂第一會
菩提場說毗盧遮那依正果報法門。自世主妙嚴
品至毗盧遮那品。六品經蓋舉揚如來依正二報
難思之果。勸勵大心眾生。令生樂欲。以起淨信。前
五品顯舍那依正果德。後一品明佛本因。故名所
信因果周。亦名舉果勸樂生信分。
二差別因果周者。亦名修因契果生解分。自第二
會普光明殿起。說十信十住十行十迴向十地。及
重會普光明殿。說十定至諸菩薩住處品。共二十
六品經。明差別因圓。後佛不思議法品。如來十身
相海品。如來隨好光明功德品。共三品經明差別
果滿。其十定以下六品明等覺。後三品明妙覺。
三平等因果周者。即於前會說普賢行品。如來出
<pb n="553"/>
現品。二品經明平等因果。前普賢行明因該果海。
次如來出現明果徹因源。因果不二故名平等。連
上差別二周。通名修因契果生解分。
四成行因果周者。亦名託法進修成行分。謂八會
三會普光明殿。說離世間法。即成行因果周。以普
慧雲興二百問。普賢瓶瀉二千酬。通明六位因果。
自五十三卷至五十九卷。共一品經。初通明五位
之因。後明八相之果。五位因者即住行向地等覺。
八相果者即降兜率。托胎。降生。出家。降魔成道。說
法。入涅槃。此託圓融法界。進修成行。位位交羅。一
位具足一切位故。沒其位名。但明圓融之行故名
託法進修。
五證入因果周者。亦名依人證入成德分。謂第九
會逝多林說入法界法門。以諸菩薩念請有三十
問。具問如來果海中事。以果海離言。故如來但現
相以答。復放光攝受。光中具見所問之事。令其現
證。是為本會。次文殊師利從善住樓閣出。漸往人
間。大塔廟前。令六千比丘頓證。次指善財童子南
詢參五十三知識。通名末會。及善財末後見普賢
菩薩。入普賢一毛孔中頓圓曠劫之果。故前三十
八品但該羅六位因果。令生信發解。依之起行造
修。至此方為證入。故云依人證入成德分。若無實
證則前解行俱為虗設。故以證終。
然上一部八十卷經分為三十九品。以此多品攝
入五周四分。此但分章以斷釋經文。其文所詮之
義有四法界。古德釋經以六相十重玄門。以收全
部之義。四法界者。一理法界。二事法界。三理事無
礙法界。四事事無礙法界。六相者謂總別同異成
壞。由此六相同時。方成十重玄門。以顯事事無礙。
十玄門者。一同時具足相應門。（如海一滴具百川味）二廣狹
自在無礙門。（一尺之鏡現千重影）三一多相容不同門。（一室千燈
光光涉入）四諸法相即自在門。（如金與色二不相離）五祕密隱顯
俱成門。（片月澄空晦明相暎）六微細相容安立門。（如琉璃瓶盛多芥子）
七因陀羅網境界門。（十鏡互照影現重重）八託事顯法生解
門。（立像豎臂觸目皆道）九十世隔法異成門。（一夕之夢翱翔百年）十主
伴圓融具德門。（北辰所居眾星皆拱）由此六相十玄同時具
足。故成事事無礙法界。故經中凡舉一事一行一
法。必該此六相十玄之義。以彰圓融法界。然此廣
大無邊理趣。統以法界觀門收之。攝歸一心。念念
具足。方順此宗。逈超諸教。故此圓融妙行。日劫相
倍。具如法界觀門。
右上所列乃全經大旨。凡誦此經者。必先了其章
段。精熟理觀。則臨文念念證入無邊法界。
由經文浩瀚攝義無邊。故釋經者以五周四分科
斷。使義有所歸。觀者臨文自然契會。此科文之大
綱也。若其理趣。就于各品自有指歸。
<other>次釋題目</other>
題稱大方廣佛華嚴經者。乃依人法喻因果以立名
也。大方廣三字是法。乃舉法界全體。具體相用三
大義故。佛乃能證之人。法界三大乃所證之法。華
喻稱法界性所修之因。嚴乃莊嚴法身以成報身
之果。言三大者。大謂體大。舉法界當體豎窮三際。
橫遍十方。廣博包含。大而無外。以極法界量。強名
曰大。故曰曠兼無際也。方者相也。猶法也。以法界
之體本來無相。今全體變成十法界事相。一切眾
生有此法性軌持而能生解。故曰以正法自持。謂
十法界有相之法無一不具。故相亦大也。廣者用
大。謂法界之體有大力用。以能變起十法界用。故
曰稱體而周。若諸眾生有能悟此體者。即有轉凡
成聖之用。故用亦大也。以此三大總一法界真源。
覺此本源故名為佛。故曰覺斯玄妙。佛者覺也。以
法界體亦名清淨法身。必假萬行莊嚴乃成報身
故。稱法界性以此修因故。華喻萬行功德。言華必
<pb n="554"/>
有果。嚴謂莊嚴。以萬行之因華。莊嚴法身之果體。
是為報佛故。嚴謂飾法成人。今說此經者。即報佛
也。
<other>第一會菩提場</other>普賢菩薩為會主。說舉果法。有六
品經。四分科經。即舉果勸樂生信分。
<品>世主妙嚴品第一之一</品>
此明舉果勸樂。有六品經者科分十分。一教起因
緣即初一品。二大眾同請分。三面光集眾分。四毫
光示法分。五眉間出眾分。已上在第二品。六普賢
三昧分。七諸佛同加分。八法主起定分。九大眾重
請分。已上在第三品。十正陳法海分。在後三品內。
言世主妙嚴者。世謂三世間。智正覺世間。器世間。
眾生世間。主者佛為智正覺世間主。菩薩欲色諸
天為器世間主。諸神雜類為眾生世間主。嚴者毗
盧遮那初成正覺正報果體。有佛剎微塵數相好
乃嚴自。今處菩提場海會眾中。則為二種世間嚴。
而菩薩海會諸天神王以為眷屬以嚴主佛。為眷
屬嚴。其地金剛寶樹等。為依報處嚴。三種世間依
正二報更互相嚴。故為妙嚴。
如是我聞一時佛在摩竭提國阿蘭若法菩提場中。
始成正覺。其地堅固金剛所成。上妙寶輪及眾寶華。
清淨摩尼。以為嚴飾。諸色相海無邊顯現。摩尼為幢。
常放光明。恒出妙音。眾寶羅網妙香華纓。周帀垂布。
摩尼寶王變現自在。雨無盡寶及眾妙華。分散於地。
寶樹行列。枝葉光茂。佛神力故。令此道場一切莊嚴
於中影現。其菩提樹高顯殊特。金剛為身。琉璃為榦。
眾雜妙寶以為枝條。寶葉扶疎。垂蔭如雲。寶華雜色
分枝布影。復以摩尼而為其果。含暉發𦦨與華間列。
其樹周圓咸放光明。於光明中雨摩尼寶。摩尼寶內
有諸菩薩。其眾如雲俱時出現。又以如來威神力故。
其菩提樹恒出妙音說種種法。無有盡極。如來所處
宮殿樓閣。廣博嚴麗。充徧十方。眾色摩尼之所集成。
種種寶華以為莊校。諸莊嚴具流光如雲。從宮殿間
萃影成幢。無邊菩薩道場眾會。咸集其所。以能出現
諸佛光明不思議音摩尼寶王而為其網。如來自在
神通之力。所有境界皆從中出。一切眾生居處屋宅。
皆於此中現其影像。又以諸佛神力所加。一念之間
悉包法界。其師子座高廣妙好。摩尼為臺。蓮華為網。
清淨妙寶以為其輪。眾色雜華而作瓔珞。堂榭樓閣
階砌戶牖凡諸物像備體莊嚴。寶樹枝果周迴間列。
摩尼光雲互相照耀。十方諸佛化現珠王。一切菩薩
髻中妙寶。悉放光明而來瑩燭。復以諸佛威神所持。
演說如來廣大境界。妙音遐暢無處不及。爾時世尊
處于此座。於一切法成最正覺。智入三世悉皆平等。
其身充滿一切世間。其音普順十方國土。譬如虗空
具含眾像於諸境界無所分別。又如虗空普徧一切
於諸國土平等隨入。身恒徧坐一切道場。菩薩眾中
威光赫奕。如日輪出照明世界。三世所行眾福大海
悉已清淨。而恒示生諸佛國土。無邊色相圓滿光明
徧周法界等無差別。演一切法如布大雲。一一毛端
悉能容受一切世界而無障礙。各現無量神通之力。
教化調伏一切眾生。身徧十方而無來往。智入諸相。
了法空寂。三世諸佛所有神變於光明中靡不咸覩。
一切佛土不思議劫所有莊嚴悉令顯現。有十佛世
界微塵數菩薩摩訶薩所共圍繞。其名曰。普賢菩薩
摩訶薩。普德最勝燈光照菩薩摩訶薩。普光師子幢
菩薩摩訶薩。普寶𦦨妙光菩薩摩訶薩。普音功德海
幢菩薩摩訶薩。普智光照如來境菩薩摩訶薩。普寶
髻華幢菩薩摩訶薩。普覺悅意聲菩薩摩訶薩。普清
淨無盡福光菩薩摩訶薩。普光明相菩薩摩訶薩。海
月光大明菩薩摩訶薩。雲音海光無垢藏菩薩摩訶
薩。功德寶髻智生菩薩摩訶薩。功德自在王大光菩
薩摩訶薩。善勇猛蓮華髻菩薩摩訶薩。普智雲日幢
<pb n="555"/>
菩薩摩訶薩。大精進金剛齋菩薩摩訶薩。香𦦨光幢
菩薩摩訶薩。大明德深美音菩薩摩訶薩。大福光智
生菩薩摩訶薩。如是等而為上首。有十佛世界微塵
數。此諸菩薩。往昔皆與毗盧遮那如來共集善根修
菩薩行。皆從如來善根海生。諸波羅蜜悉已圓滿。慧
眼明徹等觀三世。於諸三昧具足清淨。辯才如海廣
大無盡。具佛功德尊嚴可敬。知眾生根如應化伏。入
法界藏智無差別。證佛解脫甚深廣大。能隨方便入
於一地。而以一切願海所持。恒與智俱盡未來際。了
達諸佛希有廣大祕密之境。善知一切佛平等法。已
踐如來普光明地。入於無量三昧海門。於一切處皆
隨現身。世法所行悉同其事。總持廣大集眾法海。辯
才善巧轉不退輪。一切如來功德大海咸入其身。一
切諸佛所在國土皆隨願往。已曾供養一切諸佛無
邊際劫歡喜無倦。一切如來得菩提處常在其中親
近不捨。恒以所得普賢願海令。一切眾生智身具足。
成就如是無量功德。復有佛世界微塵數執金剛神。
所謂妙色那羅延執金剛神。日輪速疾幢執金剛神。
須彌華光執金剛神。清淨雲音執金剛神。諸根美妙
執金剛神。可愛樂光明執金剛神。大樹雷音執金剛
神。師子王光明執金剛神。密𦦨勝目執金剛神。蓮華
光摩尼髻執金剛神。如是等而為上首。有佛世界微
塵數。皆於往昔無量劫中恒發大願。願常親近供養
諸佛。隨願所行已得圓滿到於彼岸。積集無邊清淨
福業。於諸三昧所行之境悉已明達。獲神通力。隨如
來住。入不思議解脫境界。處於眾會威光特達。隨諸
眾生所應現身而示調伏。一切諸佛化形所在皆隨
化往。一切如來所住之處常勤守護。復有佛世界微
塵數身眾神。所謂華髻莊嚴身眾神。光照十方身眾
神。海音調伏身眾神。淨華嚴髻身眾神。無量威儀身
眾神。最上光嚴身眾神。淨光香雲身眾神。守護攝持
身眾神。普現攝取身眾神。不動光明身眾神。如是等
而為上首有佛世界微塵數。皆於往昔成就大願供
養承事一切諸佛。復有佛世界微塵數足行神。所謂
寶印手足行神。蓮華光足行神。清淨華髻足行神。攝
諸善見足行神。妙寶星幢足行神。樂吐妙音足行神。
栴檀樹光足行神。蓮華光明足行神。微妙光明足行
神。積集妙華足行神。如是等而為上首有佛世界微
塵數。皆於過去無量劫中。親近如來隨逐不捨。復有
佛世界微塵數道場神。所謂淨莊嚴幢道場神。須彌
寶光道場神。雷音幢相道場神。雨華妙眼道場神。華
纓冠髻道場神。雨寶莊嚴道場神。勇猛香眼道場神。
金剛彩雲道場神。蓮華光明道場神。妙光照耀道場
神。如是等而為上首有佛世界微塵數。皆於過去值
無量佛。成就願力廣興供養。復有佛世界微塵數主
城神。所謂寶峰光耀主城神。妙嚴宮殿主城神。清淨
喜寶主城神。離憂清淨主城神。華燈𦦨眼主城神。𦦨
幢明現主城神。盛福光明主城神。清淨光明主城神。
香髻莊嚴主城神。妙寶光明主城神。如是等而為上
首有佛世界微塵數。皆於無量不思議劫。嚴淨如來
所居宮殿。復有佛世界微塵數主地神。所謂普德淨
華主地神。堅福莊嚴主地神。妙華嚴樹主地神。普散
眾寶主地神。淨目觀時主地神。妙色勝眼主地神。香
毛發光主地神。悅意音聲主地神。妙華旋髻主地神。
金剛嚴體主地神。如是等而為上首有佛世界微塵
數。皆於往昔發深重願。願常親近諸佛如來同修福
業。復有無量主山神。所謂寶峰開華主山神。華林妙
髻主山神。高幢普照主山神。離塵淨髻主山神。光照
十方主山神。大力光明主山神。威光普勝主山神。微
密光輪主山神。普眼現見主山神。金剛密眼主山神。
如是等而為上首其數無量。皆於諸法得清淨眼。復
有不可思議數主林神。所謂布華如雲主林神。擢榦
舒光主林神。生牙發曜主林神。吉祥淨葉主林神。垂
<pb n="556"/>
布𦦨藏主林神。清淨光明主林神。可意雷音主林神
光香普徧主林神。妙光逈曜主林神。華果光味主林
神。如是等而為上首不思議數。皆有無量可愛光明
復有無量主藥神。所謂吉祥主藥神。栴檀林主藥神。
清淨光明主藥神。名稱普聞主藥神。毛孔光明主藥
神。普治清淨主藥神。大發吼聲主藥神。蔽日光幢主
藥神。明見十方主藥神。益氣明目主藥神。如是等而
為上首其數無量。性皆離垢仁慈祐物。復有無量主
稼神。所謂柔軟勝味主稼神。時華淨光主稼神。色力
勇徤主稼神。增長精氣主稼神。普生根果主稼神。妙
嚴環髻主稼神。潤澤淨華主稼神。成就妙香主稼神。
見者愛樂主稼神。離垢淨光主稼神。如是等而為上
首其數無量。莫不皆得大喜成就。復有無量主河神。
所謂普發迅流主河神。普潔泉㵎主河神。離塵淨眼
主河神。十方徧吼主河神。救護眾生主河神。無熱淨
光主河神。普生歡喜主河神。廣德勝幢主河神。光照
普世主河神。海德光明主河神。如是等而為上首有
無量數。皆勤作意利益眾生。復有無量主海神。所謂
出現寶光主海神。成金剛幢主海神。遠離塵垢主海
神。普水宮殿主海神。吉祥寶月主海神。妙華龍髻主
海神。普持光味主海神。寶𦦨華光主海神。金剛妙髻
主海神。海潮雷音主海神。如是等而為上首其數無
量。悉以如來功德大海充滿其身。復有無量主水神。
所謂普興雲幢主水神。海潮雲音主水神。妙色輪髻
主水神。善巧漩澓主水神。離垢香積主水神。福橋光
音主水神。知足自在主水神。淨喜善音主水神。普現
威光主水神。吼音徧海主水神。如是等而為上首其
數無量。常勤救護一切眾生而為利益。復有無數主
火神。所謂普光𦦨藏主火神。普集光幢主火神。大光
普照主火神。眾妙宮殿主火神。無盡光髻主火神。種
種𦦨眼主火神。十方宮殿如須彌山主火神。威光自
在主火神。光明破暗主火神。雷音電光主火神。如是
等而為上首不可稱數。皆能示現種種光明。令諸眾
生熱惱除滅。復有無量主風神。所謂無礙光明主風
神。普現勇業主風神。飄擊雲幢主風神。淨光莊嚴主
風神。力能竭水主風神。大聲徧吼主風神。樹杪垂髻
主風神。所行無礙主風神。種種宮殿主風神。大光普
照主風神。如是等而為上首其數無量。皆勤散滅我
慢之心。復有無量主空神。所謂淨光普照主空神。普
遊深廣主空神。生吉祥風主空神。離障安住主空神。
廣步妙髻主空神。無礙光𦦨主空神。無礙勝力主空
神。離垢光明主空神。深遠妙音主空神。光徧十方主
空神。如是等而為上首其數無量。心皆離垢廣大明
潔。復有無量主方神。所謂徧住一切主方神。普現光
明主方神。光行莊嚴主方神。周行不礙主方神。永斷
迷惑主方神。普遊淨空主方神。大雲幢音主方神。髻
目無亂主方神。普觀世業主方神。周徧遊覽主方神。
如是等而為上首其數無量。能以方便普放光明恒
照十方相續不絕。復有無量主夜神。所謂普德淨光
主夜神。喜眼觀世主夜神。護世精氣主夜神。寂靜海
音主夜神。普現吉祥主夜神。普發樹華主夜神。平等
護育主夜神。遊戲快樂主夜神。諸根常喜主夜神。出
生淨福主夜神。如是等而為上首其數無量。皆勤修
習以法為樂。復有無量主晝神。所謂示現宮殿主晝
神。發起慧香主晝神。樂勝莊嚴主晝神。香華妙光主
晝神。普集妙藥主晝神。樂作喜目主晝神。普現諸方
主晝神。大悲光明主晝神。善根光照主晝神。妙華纓
絡主晝神。如是等而為上首其數無量。皆於妙法能
生信解。恒共精勤嚴飾宮殿。復有無量阿修羅王。所
謂羅睺阿修羅王。毗摩質多羅阿修羅王。巧幻術阿
修羅王。大眷屬阿修羅王。大力阿修羅王。徧照阿修
羅王。堅固行妙莊嚴阿修羅王。廣大因慧阿修羅王。
出現勝德阿修羅王。妙好音聲阿修羅王。如是等而
<pb n="557"/>
為上首其數無量。悉已精勤摧伏我慢及諸煩惱。復
有不可思議數迦樓羅王。所謂大速疾力迦樓羅王。
無能壞寶髻迦樓羅王。清淨速疾迦樓羅王。心不退
轉迦樓羅王。大海處攝持力迦樓羅王。堅固淨光迦
樓羅王。巧嚴冠髻迦樓羅王。普捷示現迦樓羅王。普
觀海迦樓羅王。普音廣目迦樓羅王。如是等而為上
首不思議數。悉已成就大方便力。普能救攝一切眾
生。復有無量緊那羅王。所謂善慧光明天緊那羅王。
妙華幢緊那羅王。種種莊嚴緊那羅王。悅意吼聲緊
那羅王。寶樹光明緊那羅王。見者欣樂緊那羅王。最
勝光莊嚴緊那羅王。微妙華幢緊那羅王。動地力緊
那羅王。攝伏惡眾緊那羅王。如是等而為上首其數
無量。皆勤精進觀一切法。心恒快樂。自在遊戲。復有
無量摩睺羅伽王。所謂善慧摩睺羅伽王。清淨威音
摩睺羅伽王。勝慧莊嚴髻摩睺羅伽王。妙目主摩睺
羅伽王。如燈幢為眾所歸摩睺羅伽王。最勝光明幢
摩睺羅伽王。師子臆摩睺羅伽王。眾妙莊嚴音摩睺
羅伽王。須彌堅固摩睺羅伽王。可愛樂光明摩睺羅
伽王。如是等而為上首其數無量。皆勤修習廣大方
便。令諸眾生永割癡網。復有無量夜叉王。所謂毗沙
門夜叉王。自在音夜叉王。嚴持器仗夜叉王。大智慧
夜叉王。𦦨眼主夜叉王。金剛眼夜叉王。勇徤臂夜叉
王。勇敵大軍夜叉王。富資財夜叉王。力壞高山夜叉
王。如是等而為上首其數無量。皆勤守護一切眾生。
復有無量諸大龍王。所謂毗樓博叉龍王。娑竭羅龍
王。雲音妙幢龍王。𦦨口海光龍王。普高雲幢龍王。德
叉迦龍王。無邊步龍王。清淨色龍王。普運大聲龍王。
無熱惱龍王。如是等而為上首其數無量。莫不勤力
興雲布雨。令諸眾生熱惱消滅。復有無量鳩槃茶王。
所謂增長鳩槃茶王。龍主鳩槃茶王。善莊嚴幢鳩槃
茶王。普饒益行鳩槃茶王。甚可怖畏鳩槃茶王。美目
端嚴鳩槃茶王。高峰慧鳩槃茶王。勇徤臂鳩槃茶王。
無邊淨華眼鳩槃茶王。廣大天面阿修羅眼鳩槃茶
王。如是等而為上首其數無量。皆勤修學無礙法門。
放大光明。復有無量乾闥婆王。所謂持國乾闥婆王。
樹光乾闥婆王。淨目乾闥婆王。華冠乾闥婆王。普音
乾闥婆王。樂搖動妙目乾闥婆王。妙音師子幢乾闥
婆王。普放寶光明乾闥婆王。金剛樹華幢乾闥婆王。
樂普現莊嚴乾闥婆王。如是等而為上首其數無量。
皆於大法深生信解。歡喜愛重勤修不倦。復有無量
月天子。所謂月天子。華王髻光明天子。眾妙淨光明
天子。安樂世間心天子。樹王眼光明天子。示現清淨
光天子。普遊不動光天子。星宿王自在天子。淨覺月
天子。大威德光明天子。如是等而為上首其數無量。
皆勤顯發眾生心寶。復有無量日天子。所謂日天子。
光𦦨眼天子。須彌光可畏敬幢天子。離垢寶莊嚴天
子。勇猛不退轉天子。妙華纓光明天子。最勝幢光明
天子。寶髻普光明天子。光明眼天子。持勝德天子。普
光明天子。如是等而為上首其數無量。皆勤修習利
益眾生增其善根。復有無量三十三天王。所謂釋迦
因陀羅天王。普稱滿音天王。慈目寶髻天王。寶光幢
名稱天王。發生喜樂髻天王。可愛樂正念天王須彌
勝音天王。成就念天王。可愛樂淨華光天王。智日眼
天王。自在光明能覺悟天王。如是等而為上首其數
無量。皆勤發起一切世間廣大之業。復有無量須夜
摩天王。所謂善時分天王。可愛樂光明天王。無盡慧
功德幢天王。善變化端嚴天王。總持大光明天王。不
思議智慧天王。輪⿱亠⿱⿰刀⿰了肉天王。光𦦨天王。光照天王。普觀
察大名稱天王。如是等而為上首其數無量。皆勤修
習廣大善根心常喜足。復有不可思議數兜率陀天
王。所謂知足天王。喜樂海髻天王。最勝功德幢天王。
寂靜光天王。可愛樂妙目天王。寶峰淨月天王。最勝
勇徤力天王。金剛妙光明天王。星宿莊嚴幢天王。可
<pb n="558"/>
愛樂莊嚴天王。如是等而為上首不思議數。皆勤念
持一切諸佛所有名號。復有無量化樂天王。所謂善
變化天王。寂靜音光明天王。變化力光明天王。莊嚴
主天王。念光天王。最上雲音天王。眾妙最勝光天王。
妙髻光明天王。成就喜慧天王。華光明天王。普見十
方天王。如是等而為上首其數無量。皆勤調伏一切
眾生令得解脫。復有無數他化自在天王。所謂得自
在天王。妙目主天王。妙冠幢天王。勇猛慧天王。妙音
句天王。妙光幢天王。寂靜境界門天王。妙輪莊嚴幢
天王。華蘂慧自在天王。因陀羅力妙莊嚴光明天王。
如是等而為上首其數無量。皆勤修習自在方便廣
大法門。復有不可數大梵天王。所謂尸棄天王。慧光
天王。善慧光明天王。普雲音天王。觀世言音自在天
王。寂靜光明眼天王。光徧十方天王。變化音天王。光
明照耀眼天王。悅意海音天王。如是等而為上首不
可稱數。皆具大慈憐愍眾生。舒光普照令其快樂。復
有無量光音天王。所謂可愛樂光明天王。清淨妙光
天王。能自在音天王。最勝念智天王。可愛樂清淨妙
音天王。善思惟音天王。普音徧照天王。甚深光音天
王。無垢稱光明天王。最勝淨光天王。如是等而為上
首其數無量。皆注廣大寂靜喜樂無礙法門。復有無
量徧淨天王。所謂清淨慧名稱天王。最勝見天王。寂
靜德天王。須彌音天王。淨念眼天王。可愛樂最勝光
照天王。世間自在主天王。光𦦨自在天王。樂思惟法
變化天王。變化幢天王。星宿音妙莊嚴天王。如是等
而為上首其數無量。悉已安住廣大法門。於諸世間
勤作利益。復有無量廣果天王。所謂愛樂法光明幢
天王。清淨莊嚴海天王。最勝慧光明天王。自在智慧
幢天王。樂寂靜天王。普智眼天王。樂旋慧天王。善種
慧光明天王。無垢寂靜光天王。廣大清淨光天王。如
是等而為上首其數無量。莫不皆以寂靜之法而為
宮殿安住其中。復有無數大自在天王。所謂妙𦦨海
天王。自在名稱光天王。清淨功德眼天王。可愛樂大
慧天王。不動光自在天王。妙莊嚴眼天王。善思惟光
明天王。可愛樂大智天王。普音莊嚴幢天王。極精進
名稱光天王。如是等而為上首不可稱數。皆勤觀察
無相之法所行平等。
如是我聞已下至眾海雲集。為通序。此法會之因
緣。於中常言六種成就。謂信聞時主處眾。此六具
足。法緣方興。亦是佛顧命之言。諸經通有。故名通
序。此經六事。若順圓宗。逈異餘經。若言如是我聞。
乃文殊阿難以稱法界智。普聞法界之普法。我乃
法身無我之真我。入法界之真聞。一時乃毗盧遮
那初成正覺之時。乃無古無今劫念平等之時。處
乃菩提場為自覺智所住之處。眾乃海印三昧所
現之眾。此則六種皆稱法而言也。其地堅固金剛
所成。此乃金剛心地。次下上妙寶輪等乃顯地上
嚴。其菩提樹等為覺樹嚴。如來所處等為宮殿嚴。
其師子座等為座嚴。上皆依報嚴。處於此座成最
正覺。總成教主嚴其身充滿一切世間。言十身充
滿。三業普周。正顯正報嚴。依正互嚴故為妙嚴。次
有十佛世界微塵數菩薩所共圍繞。即眷屬嚴。亦
主伴互嚴。其海眾雲集。分同生異生二類。菩薩為
同生眾。諸天神王等為異生眾。其菩薩唯一眾。言
同生者。謂菩薩同得法性身。皆從如來善根海生
故。作一類菩薩形故。又同者通諸位故。其諸天神
王等有三十九眾。言異生者。謂雜類作諸異生形
狀故。又為法界差別德故。又有師子座中所流眾。
及眉間出眾。共四十二眾。以四十眾配三賢十聖。
師子座眾配等覺。眉間出眾配妙覺。通配四十二
位。各得一位法門。總嚴毗盧果體。故為眷屬嚴。亦
為伴嚴。輔翼法化故。總成妙嚴。菩薩眾集已。乃歎
德云。皆從如來善根海生等。故為同生眾。次下復
<pb n="559"/>
有佛世界微塵數執金剛神。已下至妙𦦨海大自
在天王。列異生眾共有三十九眾。諸天神王每一
領十。以表無盡。先各十共具一德。上眾海畢集為
通序。

大方廣佛華嚴經綱要卷第一

<sarticle>大方廣佛華嚴經綱要卷第二</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
世主妙嚴品第一之二
眾海歎德為別序。
上眾海雲集。此下別序發起此經之由致。故諸天
神王各各歎具佛一解脫。前則十人共具一德為
總。此下各各別具一解脫者以明別義。總別圓融
共成一毗盧果體。亦顯妙嚴果德。故通一品。其列
眾始菩薩終妙𦦨海天王。及今歎德乃從末後妙
𦦨海起終至菩薩。以表總別始終共圓成一果體
故。其諸天神王各說偈讚。亦隨所證法門。經義自
明。從妙𦦨海起至月天子。
爾時如來道場眾海悉已雲集。無邊品類周帀徧滿。
形色部從各各差別。隨所來方親近世尊一心瞻仰。
此諸眾會。已離一切煩惱心垢及其餘習。摧重障山
見佛無礙。如是皆以毗盧遮那如來。往昔之時於劫
海中修菩薩行。以四攝事而曾攝受。一一佛所種善
根時。皆已善攝種種方便教化成熟。令其安立一切
智道。種無量善獲眾大福。悉已入於方便願海。所行
之行具足清淨。於出離道已能善出。常見於佛分明
照了。以勝解力。入於如來功德大海。得於諸佛解脫
之門遊戲神通。所謂妙𦦨海大自在天王得法界虗
空界寂靜方便力解脫門。自在名稱光天王得普觀
一切法悉自在解脫門。清淨功德眼天王得知一切
法不生不滅不來不去無功用行解脫門。可愛樂大
慧天王得現見一切法真實相智慧海解脫門。不動
光自在天王得與眾生無邊安樂大方便定解脫門。
妙莊嚴眼天王得令觀寂靜法滅諸癡闇怖解脫門。
善思惟光明天王得善入無邊境界不起一切諸有
思惟業解脫門。可愛樂大智天王得普往十方說法
而不動無所依解脫門。普音莊嚴幢天王得入佛寂
靜境界普現光明解脫門。名稱光善精進天王得住
自所悟處而以無邊廣大境界為所緣解脫門。爾時
妙𦦨海天王承佛威力。普觀一切自在天眾。而說頌
言。
 佛身普徧諸大會  充滿法界無窮盡 
 寂滅無性不可取  為救世間而出現 
 如來法王出世間  能然照世妙法燈 
 境界無邊亦無盡  此自在名之所證 
 佛不思議離分別  了相十方無所有 
 為世廣開清淨道  如是淨眼能觀見 
 如來智慧無邊際  一切世間莫能測 
 永滅眾生癡闇心  大慧入此深安住 
 如來功德不思議  眾生見者煩惱滅 
 普使世間獲安樂  不動自在天能見 
 眾生癡闇常迷覆  如來為說寂靜法 
 是則照世智慧燈  妙眼能知此方便 
 如來清淨妙色身  普現十方無有比 
 此身無性無依處  善思惟天所觀察 
 如來音聲無限礙  堪受化者靡不聞 
 而佛寂然恒不動  此樂智天之解脫 
 寂靜解脫天人主  十方無處不現前 
 光明照耀滿世間  此無礙法嚴幢見 
 佛於無邊大劫海  為眾生故求菩提 
<pb n="560"/>
 種種神通化一切  名稱光天悟斯法 
復次可愛樂法光明幢天王得普觀一切眾生根為
說法斷疑解脫門。淨莊嚴海天王得隨憶念令見佛
解脫門。最勝慧光明天王得法性平等無所依莊嚴
身解脫門。自在智慧幢天王得了知一切世間法一
念中安立不思議莊嚴海解脫門。樂寂天王得於一
毛孔現不思議佛剎無障礙解脫門。普智眼天王得
入普門觀察法界解脫門。樂旋慧天王得為一切眾
生種種出現無邊劫常現前解脫門。善種慧光明天
王得觀一切世間境界入不思議法解脫門。無垢寂
靜光天王得示一切眾生出要法解脫門。廣大清淨
光天王得觀察一切應化眾生令入佛法解脫門。爾
時可愛樂法光明幢天王承佛威力。普觀一切少廣
天無量廣天廣果天眾。而說頌言。
 諸佛境界不思議  一切眾生莫能測 
 普令其心生信解  廣大意樂無窮盡 
 若有眾生堪受法  佛威神力開導彼 
 令其恒覩佛現前  嚴海天王如是見 
 一切法性無所依  佛現世間亦如是 
 普於諸有無依處  此義勝智能觀察 
 隨諸眾生心所欲  佛神通力皆能現 
 各各差別不思議  此智幢王解脫海 
 過去所有諸國土  一毛孔中皆示現 
 此是諸佛大神通  愛樂寂靜能宣說 
 一切法門無盡海  同會一法道場中 
 如是法性佛所說  智眼能明此方便 
 十方所有諸國土  悉在其中而說法 
 佛身無去亦無來  愛樂慧旋之境界 
 佛觀世法如光影  入彼甚深幽奧處 
 說諸法性常寂然  善種思惟能見此 
 佛善了知諸境界  隨眾生根雨法雨 
 為啟難思出要門  此寂靜天能悟入 
 世尊恒以大慈悲  利益眾生而出現 
 等雨法雨充其器  清淨光天能演說 
復次清淨慧名稱天王得了達一切眾生解脫道方
便解脫門。最勝見天王得隨一切諸天眾所樂如光
影普示現解脫門。寂靜德天王得普嚴淨一切佛境
界大方便解脫門。須彌音天王得隨諸眾生永流轉
生死海解脫門。淨念眼天王得憶念如來調伏眾生
行解脫門。可愛樂普照天王得普門陀羅尼海所流
出解脫門。世間自在主天王得能令眾生值佛生信
藏解脫門。光燄自在天王得能令一切眾生聞法信
喜而出離解脫門。樂思惟法變化天王得入一切菩
薩調伏行如虗空無邊無盡解脫門。變化幢天王得
觀眾生無量煩惱普悲智解脫門。星宿音妙莊嚴天
王得放光現佛三輪攝化解脫門。爾時清淨慧名稱
天王承佛威力。普觀一切少淨天無量淨天徧淨天
眾。而說頌言。
 了知法性無礙者  普現十方無量剎 
 說佛境界不思議  令眾同歸解脫海 
 如來處世無所依  譬如光影現眾國 
 法性究竟無生起  此勝見王所入門 
 無量劫海修方便  普淨十方諸國土 
 法界如如常不動  寂靜德天之所悟 
 眾生愚癡所覆障  盲暗恒居生死中 
 如來示以清淨道  此須彌音之解脫 
 諸佛所行無上道  一切眾生莫能測 
 示以種種方便門  淨眼諦觀能悉了 
 如來恒以總持門  譬如剎海微塵數 
 示教眾生徧一切  普照天王此能入 
 如來出世甚難值  無量劫海時一遇 
 能令眾生生信解  此自在天之所得 
 佛說法性皆無性  甚深廣大不思議 
<pb n="561"/>
 普使眾生生淨信  光燄天王能善了 
 三世如來功德滿  化眾生界不思議 
 於彼思惟生慶悅  如是樂法能開演 
 眾生沒在煩惱海  愚癡見濁甚可怖 
 大師哀愍令永離  此化幢王所觀境 
 如來恒放大光明  一一光中無量佛 
 各各現化眾生事  此妙音之所入門 
復次可愛樂光明天王得恒受寂靜樂而能降現鎖
滅世間苦解脫門。清淨妙光天王得大悲心相應海
一切眾生喜樂藏解脫門。自在音天王得一念中普
現無邊劫一切眾生福德力解脫門。最勝念智天王
得普使成住壞一切世間皆悉如虗空清淨解脫門。
可愛樂淨妙音天王得愛樂信受一切聖人法解脫
門。善思惟音天王得能經劫住演說一切地義及方
便解脫門。演莊嚴音天王得一切菩薩從兜率天宮
沒下生時大供養方便解脫門。甚深光音天王得觀
察無盡神通智慧海解脫門。廣大名稱天王得一切
佛功德海滿足出現世間方便力解脫門。最勝淨光
天王得如來往昔誓願力發生深信愛樂藏解脫門。
爾時可愛樂光明天王承佛威力。普觀一切少光天
無量光天極光天眾。而說頌言。
 我念如來昔所行  承事供養無邊佛 
 如本信心清淨業  以佛威神今悉見 
 佛身無相離眾垢  恒住慈悲哀愍地 
 世間憂患悉使除  此是妙光之解脫 
 佛法廣大無涯際  一切剎海於中現 
 如其成壞各不同  自在音天解脫力 
 佛神通力無與等  普現十方廣大剎 
 悉令嚴淨常現前  勝念解脫之方便 
 如諸剎海微塵數  所有如來咸敬奉 
 聞法離染不唐捐  此妙音天法門用 
 佛於無量大劫海  說地方便無倫匹 
 所說無邊無有窮  善思音天知此義 
 如來神變無量門  一念現於一切處 
 降神成道大方便  此莊嚴音之解脫 
 威力所持能演說  及現諸佛神通事 
 隨其根欲悉令淨  此光音天解脫門 
 如來智慧無邊際  世中無等無所著 
 慈心應物普現前  廣大名天悟斯道 
 佛昔修習菩提行  供養十方一切佛 
 一一佛所發誓心  最勝光聞大歡喜 
復次尸棄梵王得普住十方道場中說法而所行清
淨無染著解脫門。慧光梵王得使一切眾生入禪三
昧住解脫門。善思慧光明梵王得普入一切不思議
法解脫門。普雲音梵王得入諸佛一切音聲海解脫
門。觀世言音自在梵王得能憶念菩薩教化一切眾
生方便解脫門。寂靜光明眼梵王得現一切世間業
報相各差別解脫門。普光明梵王得隨一切眾生品
類差別皆現前調伏解脫門。變化音梵王得住一切
法清淨相寂滅行境界解脫門。光耀眼梵王得於一
切有無所著無邊際無依止常勤出現解脫門。悅意
海音梵王得常思惟觀察無盡法解脫門。爾時尸棄
大梵王承佛威力。普觀一切梵身天梵輔天梵眾天
大梵天眾。而說頌言。
 佛身清淨常寂滅  光明照耀徧世間 
 無相無行無影像  譬如空雲如是見 
 佛身如是定境界  一切眾生莫能測 
 示彼難思方便門  此慧光王之所悟 
 佛剎微塵法門海  一言演說盡無餘 
 如是劫海演不窮  善思慧光之解脫 
 諸佛圓音等世間  眾生隨類各得解 
 而於音聲不分別  普音梵天如是悟 
 三世所有諸如來  趣入菩提方便行 
<pb n="562"/>
 一切皆於佛身現  自在昔天之解脫 
 一切眾生業差別  隨其因感種種殊 
 世間如是佛皆現  寂靜光天能悟入 
 無量法門皆自在  調伏眾生徧十方 
 亦不於中起分別  此是普光之境界 
 佛身如空不可盡  無相無礙徧十方 
 所有應現皆如化  變化音王悟斯道 
 如來身相無有邊  智慧音聲亦如是 
 處世現形無所著  光耀天王入此門 
 法王安處妙法宮  法身光明無不照 
 法身無比無諸相  此海音王之解脫 
復次自在天王得現前成熟無量眾生自在藏解脫
門。善目主天王得觀察一切眾生樂令入聖境界樂
解脫門。妙寶幢冠天王得隨諸眾生種種欲解令起
行解脫門。勇猛慧天王得普攝為一切眾生所說義
解脫門。妙音句天王得憶念如來廣大慈增進自所
行解脫門。妙光幢天王得示現大悲門摧滅一切憍
慢幢解脫門。寂靜境天王得調伏一切世間瞋害心
解脫門。妙輪莊嚴幢天王得十方無邊佛隨憶念悉
來赴解脫門。華光慧天王得隨眾生心念普現成正
覺解脫門。因陀羅妙光天王得普入一切世間大威
力自在法解脫門。爾時自在天王承佛威力。普觀一
切自在天眾。而說頌言。
 佛身周徧等法界  普應眾生悉現前 
 種種教門常化誘  於法自在能開悟 
 世間所有種種樂  聖寂滅樂為最勝 
 住於廣大法性中  妙眼天王觀見此 
 如來出現徧十方  普應羣心而說法 
 一切疑念皆除斷  此妙幢冠解脫門 
 諸佛徧世演妙音  無量劫中所說法 
 能以一言咸說盡  勇猛慧天之解脫 
 世間所有廣大慈  不及如來一毫分 
 佛慈如空不可盡  此妙音天之所得 
 一切眾生慢高山  十力摧殄悉無餘 
 此是如來大悲用  妙光幢王所行道 
 慧光清淨滿世間  若有見者除癡暗 
 令其遠離諸惡道  寂靜天王悟斯法 
 毛孔光明能演說  等眾生數諸佛名 
 隨其所樂悉得聞  此妙輪幢之解脫 
 如來自在不可量  法界虗空悉充滿 
 一切眾會皆明覩  此解脫門華慧入 
 無量無邊大劫海  普現十方而說法 
 未曾見神有去來  此妙光天之所悟 
復次善化天王得開示一切業變化力解脫門。寂靜
音光明天王得捨離一切攀緣解脫門。變化力光明
天王得普滅一切眾生癡暗心。令智慧圓滿解脫門。
莊嚴主天王得示現無邊悅意聲解脫門。念光天王
得了知一切佛無盡福德相解脫門。最上雲音天王
得普知過去一切劫成壞次第解脫門。勝光天王得
開悟一切眾生智解脫門。妙髻天王得舒光疾滿十
方虗空界解脫門。喜慧天王得一切所作無能壞精
進力解脫門。華光髻天王得知一切眾生業所受報
解脫門。普見十方天王得示現不思議眾生形類差
別解脫門。爾時善化天王承佛威力。普觀一切善化
天眾。而說頌言。
 世間業性不思議  佛為羣迷悉開示 
 巧說因緣真實理  一切眾生差別業 
 種種觀佛無所有  十方求覓不可得 
 法身示現無真實  此法寂音之所見 
 佛於劫海修諸行  為滅世間癡暗惑 
 是故清淨最照明  此是力光心所悟 
 世間所有妙音聲  無有能比如來音 
 佛以一音徧十方  入此解脫莊嚴主 
<pb n="563"/>
 世間所有眾福力  不與如來一相等 
 如來福德同虗空  此念光天所觀見 
 三世所有無量劫  如其成敗種種相 
 佛一毛孔皆能現  最上雲音所了知 
 十方虗空可知量  佛毛孔量不可得 
 如是無礙不思議  妙髻天王已能悟 
 佛於曩世無量劫  具修廣大波羅蜜 
 勤行精進無厭怠  喜慧能知此法門 
 業性因緣不可思  佛為世間皆演說 
 法性本淨無諸垢  此是華光之入處 
 汝應觀佛一毛孔  一切眾生悉在中 
 彼亦不來亦不去  此普見王之所了 
復次知足天王得一切佛出興世圓滿教輪解脫門。
喜樂海髻天王得盡虗空界清淨光明身解脫門。最
勝功德幢天王得消滅世間苦淨願海解脫門。寂靜
光天王得普現身說法解脫門。善目天王得普淨一
切眾生界解脫門。寶峰月天王得普化世間常現前
無盡藏解脫門。勇健力天王得開示一切佛正覺境
界解脫門。金剛妙光天王得堅固一切眾生菩提心
令不可壞解脫門。星宿幢天王得一切佛出興咸親
近觀察調伏眾生方便解脫門。妙莊嚴天王得一念
悉知眾生心隨機應現解脫門。爾時知足天王承佛
威力。普觀一切知足天眾。而說頌言。
 如來廣大徧法界  於諸眾生悉平等 
 普應羣情闡妙門  令入難思清淨法 
 佛身普現於十方  無著無礙不可取 
 種種色像世咸見  此喜髻天之所入 
 如來往昔修諸行  清淨大願深如海 
 一切佛法皆令滿  勝德能知此方便 
 如來法身不思議  如影分形等法界 
 處處闡明一切法  寂靜光天解脫門 
 眾生業惑所纏覆  憍慢放逸心馳蕩 
 如來為說寂靜法  善目照知心喜慶 
 一切世間真導師  為救為歸而出現 
 普示眾生安樂處  峰月於此能深入 
 諸佛境界不思議  一切法界皆周徧 
 入於諸法到彼岸  勇慧見此生歡喜 
 若有眾生堪受化  聞佛功德趣菩提 
 令住福海常清淨  妙光於此能觀察 
 十方剎海微塵數  一切佛所皆往集 
 恭敬供養聽聞法  此莊嚴幢之所見 
 眾生心海不思議  無住無動無依處 
 佛於一念皆明現  妙莊嚴天斯善了 
復次時分天王得發起一切眾生善根。令永離憂惱
解脫門。妙光天王得普入一切境界解脫門。無盡慧
功德幢天王得滅除一切患大悲輪解脫門。善化端
嚴天王得了知三世一切眾生心解脫門。總持大光
明天王得陀羅尼門光明憶持一切法無忘失解脫
門。不思議慧天王得善入一切業自性不思議方便
解脫門。輪⿱亠⿱⿰刀⿰了肉天王得轉法輪成熟眾生方便解脫門。
光𦦨天王得廣大眼普觀眾生而往調伏解脫門。光
照天王得超出一切業障不隨魔所作解脫門。普觀
察大名稱天王得善誘誨一切諸天眾令受行心清
淨解脫門。爾時時分天王承佛威力。普觀一切時分
天眾。而說頌言。
 佛於無量久遠劫  已竭世間憂惱海 
 廣闢離塵清淨道  永耀眾生智慧燈 
 如來法身甚廣大  十方邊際不可得 
 一切方便無限量  妙光明天智能入 
 生老病死憂悲苦  逼迫世間無暫歇 
 大師哀愍誓悉除  無盡慧光能覺了 
 佛如幻智無所礙  於三世法悉明達 
 普入眾生心行中  此善化天之境界 
<pb n="564"/>
 總持邊際不可得  辯才大海亦無盡 
 能轉清淨妙法輪  此是大光之解脫 
 業性廣大無窮盡  智慧覺了善開示 
 一切方便不思議  如是慧天之所入 
 轉不思議妙法輪  顯示修習菩提道 
 永滅一切眾生苦  此是輪⿱亠⿱⿰刀⿰了肉方便地 
 如來真身本無二  應物隨形滿世間 
 眾生各現在其前  此是𦦨天之境界 
 若有眾生一見佛  必使淨除諸業障 
 離諸魔業永無餘  光照天王所行道 
 一切眾會廣大海  佛在其中最威耀 
 普雨法雨潤眾生  此解脫門名稱入 
復次釋迦因陀羅天王得憶念三世佛出興乃至剎
成壞皆明見大歡喜解脫門。普稱滿音天王得能令
佛色身最清淨廣大世無能比解脫門。慈目寶髻天
王得慈雲普覆解脫門。寶光幢名稱天王得恒見佛
於一切世主前現種種形相威德身解脫門。發生喜
樂髻天王得知一切眾生城邑宮殿。從何福業生解
脫門。端正念天王得開示諸佛成熟眾生事解脫門。
高勝音天王得知一切世間成壞劫轉變相解脫門。
成就念天王得憶念當來菩薩調伏眾生行解脫門。
淨華光天王得了知一切諸天快樂因解脫門。智日
眼天王得開示一切諸天子受生善根俾無癡惑解
脫門。自在光明天王得開悟一切諸天眾。令永斷種
種疑解脫門。爾時釋迦因陀羅天王承佛威力。普觀
一切三十三天眾。而說頌言。
 我念三世一切佛  所有境界悉平等 
 如其國土壞與成  以佛威神皆得見 
 佛身廣大徧十方  妙色無比利羣生 
 光明照耀靡不及  此道普稱能觀見 
 如來方便大慈海  往劫修行極清淨 
 化導眾生無有邊  寶髻天王斯悟了 
 我念法王功德海  世中最上無與等 
 發生廣大歡喜心  此寶光天之解脫 
 佛知眾生善業海  種種勝因生大福 
 皆令顯現無有餘  此喜髻天之所見 
 諸佛出現於十方  普徧一切世間中 
 觀眾生心示調伏  正念天王悟斯道 
 如來智身廣大眼  世界微塵無不見 
 如是普徧於十方  此雲音天之解脫 
 一切佛子菩提行  如來悉現毛孔中 
 如其無量皆具足  此念天王所明見 
 世間所有安樂事  一切皆由佛出生 
 如來功德勝無等  此解脫處華王入 
 若念如來少功德  乃至一念心專仰 
 諸惡道怖悉永除  智眼於此能深悟 
 寂滅法中大神通  普應羣心靡不周 
 所有疑惑皆令斷  此光明王之所得 
復次日天子得淨光普照十方眾生盡未來劫常為
利益解脫門。光𦦨眼天子得以一切隨類身開悟眾
生令入智慧海解脫門。須彌光歡喜幢天子得為一
切眾生主令勤修無邊淨功德解脫門。淨寶月天子
得修一切苦行深心歡喜解脫門。勇猛不退轉天子
得無礙光普照令一切眾生益其精爽解脫門。妙華
纓光明天子得淨光普照眾生身令生歡喜信解海
解脫門。最勝幢光明天子得光明普照一切世間。令
成辦種種妙功德解脫門。寶髻普光明天子得大悲
海現無邊境界種種色相寶解脫門。光明眼天子得
淨治一切眾生眼令見法界藏解脫門。持德天子得
發生清淨相續心令不失壞解脫門。普運行光明天
子得普運日宮殿照十方一切眾生令成就所作業
解脫門。爾時日天子承佛威力。普觀一切日天子眾。
而說頌言。
<pb n="565"/>
 如來廣大智慧光  普照十方諸國土 
 一切眾生咸見佛  種種調伏多方便 
 如來色相無有邊  隨其所樂悉現身 
 普為世間開智海  𦦨眼如是觀於佛 
 佛身無等無有比  光明照耀徧十方 
 超過一切最無上  如是法門歡喜得 
 為利世間修苦行  往來諸有無量劫 
 光明徧淨如虗空  寶月能知此方便 
 佛演妙音無障礙  普徧十方諸國土 
 以法滋味益羣生  勇猛能知此方便 
 放光明網不思議  普淨一切諸含識 
 悉使發生深信解  此華纓天所入門 
 世間所有諸光明  不及佛一毛孔光 
 佛光如是不思議  此勝幢光之解脫 
 一切諸佛法如是  悉坐菩提樹王下 
 令非道者住於道  寶髻光明如是見 
 眾生盲暗愚癡苦  佛欲令其生淨眼 
 是故為然智慧燈  善目於此深觀察 
 解脫方便自在尊  若有曾見一供養 
 悉使修行至於果  此是德天方便力 
 一法門中無量門  無量千劫如是說 
 所演法門廣大義  普運光天之所了 
復次月天子得淨光普照法界攝化眾生解脫門。華
王髻光明天子得觀察一切眾生界令普入無邊法
解脫門。眾妙淨光天子得了知一切眾生心海種種
攀緣轉解脫門。安樂世間心天子得與一切眾生不
可思議樂令踊躍大歡喜解脫門。樹王眼光明天子。
得如田家作業種芽莖等隨時守護令成就解脫門。
出現淨光天子得慈悲救護一切眾生令現見受苦
受樂事解脫門。普遊不動光天子得能持清淨月普
觀十方解脫門。星宿王自在天子得開示一切法如
幻如虗空無相無自性解脫門。淨覺月天子得普為
一切眾生起大業用解脫門。大威德光明天子得普
斷一切疑惑解脫門。爾時月天子承佛威力。普觀一
切月宮殿中諸天眾會。而說頌言。
 佛放光明徧世間  照耀十方諸國土 
 演不思議廣大法  永破眾生癡惑暗 
 境界無邊無有盡  於無量劫常開導 
 種種自在化羣生  華髻如是觀於佛 
 眾生心海念念殊  佛智寬廣悉了知 
 普為說法令歡喜  此妙光明之解脫 
 眾生無有聖安樂  沉迷惡道受諸苦 
 如來示彼法性門  安樂思惟如是見 
 如來希有大慈悲  為利眾生入諸有 
 說法勸善令成就  此目光天所了知 
 世尊開闡法光明  分別世間諸業性 
 善惡所行無失壞  淨光見此生歡喜 
 佛為一切福所依  譬如大地持宮室 
 巧示離憂安隱道  不動能知此方便 
 智火大明周法界  現形無數等眾生 
 普為一切開真實  星宿王天悟斯道 
 佛如虗空無自性  為利眾生現世間 
 相好莊嚴如影像  淨覺天王如是見 
 佛身毛孔普演音  法雲覆世悉無餘 
 聽聞莫不生歡喜  如是解脫光天悟 

大方廣佛華嚴經綱要卷第二

<sarticle>大方廣佛華嚴經綱要卷第三</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
世主妙嚴品第一之三
<pb n="566"/>
復次持國乾闥婆王得自在方便攝一切眾生解脫
門。樹光乾闥婆王得普見一切功德莊嚴解脫門。淨
目乾闥婆王得永斷一切眾生憂苦出生歡喜藏解
脫門。華冠乾闥婆王得永斷一切眾生邪見惑解脫
門。喜步普音乾闥婆王得如雲廣布普蔭澤一切眾
生解脫門。樂搖動美目乾闥婆王得現廣大妙好身
令一切獲安樂解脫門。妙音師子幢乾闥婆王得普
散十方一切大名稱寶解脫門。普放寶光明乾闥婆
王得現一切大歡喜光明清淨身解脫門。金剛樹華
幢乾闥婆王得普滋榮一切樹令見者歡喜解脫門。
普現莊嚴乾闥婆王得善入一切佛境界與眾生安
樂解脫門。爾時持國乾闥婆王承佛威力。普觀一切
乾闥婆眾。而說頌言。
 諸佛境界無量門  一切眾生莫能入 
 善逝如空性清淨  普為世間開正道 
 如來一一毛孔中  功德大海皆充滿 
 一切世間咸利樂  此樹光王所能見 
 世間廣大憂苦海  佛能消竭悉無餘 
 如來慈愍多方便  淨目於此能深解 
 十方剎海無有邊  佛以智光咸照曜 
 普使滌除邪惡見  此樹華王所入門 
 佛於往昔無量劫  修習大慈方便行 
 一切世間咸慰安  此道普音能悟入 
 佛身清淨皆樂見  能生世間無盡樂 
 解脫因果次第成  美目於斯善開示 
 眾生迷惑常流轉  愚癡障蓋極堅密 
 如來為說廣大法  師子幢王能演暢 
 如來普現妙色身  無量差別等眾生 
 種種方便照世間  妙音如是觀於佛 
 大智方便無量門  佛為羣生普開闡 
 入勝菩提真實行  此金剛幢善觀察 
 一剎那中百千劫  佛力能現無所動 
 等以安樂施羣生  此樂莊嚴之解脫 
復次增長鳩槃茶王得滅一切怨害力解脫門。龍主
鳩槃茶王得修習無邊行門海解脫門。莊嚴幢鳩槃
茶王得知一切眾生心所樂解脫門。饒益行鳩槃茶
王得普成就清淨大光明所作業解脫門。可怖畏鳩
槃茶王得開示一切眾生安隱無畏道解脫門。妙莊
嚴鳩槃茶王得消竭一切眾生愛欲海解脫門。高峰
慧鳩槃茶王得普現諸趣光明雲解脫門。勇徤臂鳩
槃茶王得普放光明滅如山重障解脫門。無邊淨華
眼鳩槃茶王得開示不退轉大悲藏解脫門。廣大面
鳩槃茶王得普現諸趣流轉身解脫門。爾時增長鳩
槃茶王承佛威力。普觀一切鳩槃茶眾。而說頌言。
 成就忍力世導師  為物修行無量劫 
 永離世間憍慢惑  是故其身最嚴淨 
 佛昔普修諸行海  教化十方無量眾 
 種種方便利羣生  此解脫門龍主得 
 佛以大智救眾生  莫不明了知其心 
 種種自在而調伏  嚴幢見此生歡喜 
 神道應現如光影  法輪真實同虗空 
 如是處世無央劫  此饒益王之所證 
 眾生癡瞖常蒙惑  佛光照現安隱道 
 為作救護令除苦  可畏能觀此法門 
 欲海漂淪具眾苦  智光普照滅無餘 
 既除苦已為說法  此妙莊嚴之所悟 
 佛身普應無不見  種種方便化羣生 
 音如雷震雨法雨  如是法門高慧入 
 清淨光明不唐發  若遇必令消重障 
 演佛功德無有邊  勇臂能明此深理 
 為欲安樂諸眾生  修習大悲無量劫 
 種種方便除眾苦  如是淨華之所見 
 神通自在不思議  其身普現徧十方 
<pb n="567"/>
 而於一切無來去  此廣面王心所了 
復次毗樓博叉龍王得消滅一切諸龍趣熾然苦解
脫門。娑竭羅龍王得一念中轉自龍形示現無量眾
生身解脫門。雲音幢龍王得於一切諸有趣中以清
淨音說佛無邊名號海解脫門。𦦨口龍王得普現無
邊佛世界建立差別解脫門。𦦨眼龍王得一切眾生
嗔癡蓋纏如來慈愍令除滅解脫門。雲幢龍王得開
示一切眾生大喜樂福德海解脫門。德叉迦龍王得
以清淨救護音滅除一切怖畏解脫門。無邊步龍王
得示現一切佛色身及住劫次第解脫門。清淨色速
疾龍王得出生一切眾生大愛樂歡喜海解脫門。普
行大音龍王得示現一切平等悅意無礙音解脫門。
無熱惱龍王得以大悲普覆雲滅一切世間苦解脫
門。爾時毗樓博叉龍王承佛威力。普觀一切諸龍眾
已。而說頌言。
 汝觀如來法常爾  一切眾生咸利益 
 能以大悲哀愍力  拔彼畏塗淪墜者 
 一切眾生種種別  於一毛端皆示現 
 神通變化滿世間  娑竭如是觀於佛 
 佛以神通無限力  廣演名號等眾生 
 隨其所樂普使聞  如是雲音能悟解 
 無量無邊國土眾  佛能令入一毛孔 
 如來安坐彼會中  此𦦨口龍之所見 
 一切眾生瞋恚心  纏蓋愚癡深若海 
 如來慈愍皆除滅  𦦨龍觀此能明見 
 一切眾生福德力  佛毛孔中皆顯現 
 現已令歸大福海  此高雲幢之所觀 
 佛身毛孔發智光  其光處處演妙音 
 眾生聞者除憂畏  德叉迦龍悟斯道 
 三世一切諸如來  國土莊嚴劫次第 
 如是皆於佛身現  廣步見此神通力 
 我觀如來往昔行  供養一切諸佛海 
 於彼咸增喜樂心  此速疾龍之所入 
 佛以方便隨類音  為眾說法令歡喜 
 其音清雅眾所悅  普行聞此心欣悟 
 眾生逼迫諸有中  業惑漂轉無人救 
 佛以大悲令解脫  無熱大龍能悟此 
復次毗沙門夜叉王得以無邊方便救護惡眾生解
脫門。自在音夜叉王得普觀察眾生方便救護解脫
門。嚴持器仗夜叉王得能資益一切甚羸惡眾生解
脫門。大智慧夜叉王得稱揚一切聖功德海解脫門。
𦦨眼主夜叉王得普觀察一切眾生大悲智解脫門。
金剛眼夜叉王得種種方便利益安樂一切眾生解
脫門。勇徤臂夜叉王得普入一切諸法義解脫門。勇
敵大軍夜叉王得守護一切眾生令住於道無空過
者解脫門。富財夜叉王得增長一切眾生福德聚令
恒受快樂解脫門。力壞高山夜叉王得隨順憶念出
生佛力智光明解脫門。爾時多聞大夜叉王承佛威
力。普觀一切夜叉眾會。而說頌言。
 眾生罪惡深可怖  於百千劫不見佛 
 漂流生死受眾苦  為救是等佛興世 
 如來救護諸世間  悉現一切眾生前 
 息彼畏塗輪轉苦  如是法門音王入 
 眾生惡業為重障  佛示妙理令開解 
 譬以明燈照世間  此法嚴仗能觀見 
 佛昔劫海修諸行  稱讚十方一切佛 
 故有高遠大名聞  此智慧王之所了 
 智慧如空無有邊  法身廣大不思議 
 是故十方皆出現  𦦨目於此能觀察 
 一切趣中演妙音  說法利益諸羣生 
 其聲所暨眾苦滅  入此方便金剛眼 
 一切甚深廣大義  如來一句能演說 
 如是教理等世間  勇徤慧王之所悟 
<pb n="568"/>
 一切眾生住邪道  佛示正道不思議 
 普使世間成法器  此勇敵軍能悟解 
 世間所有眾福業  一切皆由佛光照 
 佛智慧海難測量  如是富財之解脫 
 憶念往劫無央數  佛於是中修十力 
 能令諸力皆圓滿  此高幢王所了知 
復次善慧摩睺羅伽王得以一切神通方便令眾生
集功德解脫門。淨威音摩睺羅伽王得使一切眾生
除煩惱得清涼悅樂解脫門。勝慧莊嚴髻摩睺羅伽
王得普使一切善不善思覺眾生入清淨法解脫門。
妙目主摩睺羅伽王得了達一切無所著福德自在
平等相解脫門。燈幢摩睺羅伽王得開示一切眾生
令離黑闇怖畏道解脫門。最勝光明幢摩睺羅伽王
得了知一切佛功德生歡喜解脫門。師子臆摩睺羅
伽王得勇猛力為一切眾生救護主解脫門。眾妙莊
嚴音摩睺羅伽王得令一切眾生隨憶念生無邊喜
樂解脫門。須彌臆摩睺羅伽王得於一切所緣決定
不動到彼岸滿足解脫門。可愛樂光明摩睺羅伽王
得為一切不平等眾生開示平等道解脫門。爾時善
慧威光摩睺羅伽王承佛威力。普觀一切摩睺羅伽
眾。而說頌言。
 汝觀如來性清淨  普現威光利羣品 
 示甘露道使清涼  眾苦永樂無所依 
 一切眾生居有海  諸惡業惑自纏覆 
 示彼所行寂靜法  離塵威音能善了 
 佛智無等叵思議  知眾生心無不盡 
 為彼闡明清淨法  如是嚴髻心能悟 
 無量諸佛現世間  普為眾生作福田 
 福海廣大深難測  妙目大王能悉見 
 一切眾生憂畏苦  佛普現前而救護 
 法界虗空靡不周  此是燈幢所行境 
 佛一毛孔諸功德  世間共度不能了 
 無邊無盡同虗空  如是廣大光幢見 
 如來通達一切法  於彼法性皆明照 
 如須彌山不傾動  入此法門師子臆 
 佛於往昔廣大劫  集歡喜海深無盡 
 是故見者靡不欣  此法嚴音之所入 
 了知法界無形相  波羅蜜海悉圓滿 
 大光普救諸眾生  山臆能知此方便 
 汝觀如來自在力  十方降現罔不均 
 一切眾生咸照悟  此妙光明能善入 
復次善慧光明天緊那羅王得普生一切喜樂業解
脫門。妙華幢緊那羅王得能生無上法喜令一切受
安樂解脫門。種種莊嚴緊那羅王得一切功德滿足
廣大清淨信解藏解脫門。悅意吼聲緊那羅王得恒
出一切悅意聲令聞者離憂怖解脫門。寶樹光明緊
那羅王得大悲安立一切眾生令覺悟所緣解脫門。
普樂見緊那羅王得示現一切妙色身解脫門。最勝
光莊嚴緊那羅王得了知一切殊勝莊嚴果所從生
業解脫門。微妙華幢緊那羅王得善觀察一切世間
業所生報解脫門。動地力緊那羅王得恒起一切利
益眾生事解脫門。威猛主緊那羅王得善知一切緊
那羅心巧攝御解脫門。爾時善慧光明天緊那羅王
承佛威力。普觀一切緊那羅眾。而說頌言。
 世間所有安樂事  一切皆由見佛興 
 導師利益諸眾生  普作救護歸依處 
 出生一切諸善樂  世間咸得無有盡 
 能令見者不唐捐  此是華幢之所悟 
 佛功德海無有盡  求其邊際不可得 
 光明普照於十方  此莊嚴王之解脫 
 如來大音常演暢  開示離憂真實法 
 眾生聞者咸欣悅  如是吼聲能信受 
 我觀如來自在力  皆由往昔所修行 
<pb n="569"/>
 大悲救物令清淨  此寶樹王能悟入 
 如來難可得見聞  眾生億劫時乃遇 
 眾生為嚴悉具足  此樂見王之所覩 
 汝觀如來大智慧  普應羣生心所欲 
 一切智道靡不宣  最勝莊嚴此能了 
 業海廣大不思議  眾生苦樂皆從起 
 如是一切能開示  此華幢王所了知 
 諸佛神通無間歇  十方大地恒震動 
 一切眾生莫能知  此廣大力恒明見 
 處於眾會現神通  放大光明令覺悟 
 顯示一切如來境  此威猛主能觀察 
復次大速疾力迦樓羅王得無著無礙眼普觀察眾
生界解脫門。不可壞寶髻迦樓羅王得普安住法界
教化眾生解脫門。清淨速疾迦樓羅王得普成就波
羅蜜精進力解脫門。不退心莊嚴迦樓羅王得勇猛
力入如來境界解脫門。大海處攝持力迦樓羅王得
入佛行廣大智慧海解脫門。堅法淨光迦樓羅王得
成就無邊眾生差別智解脫門。妙嚴冠髻迦樓羅王
得莊嚴佛法城解脫門。普捷示現迦樓羅王得成就
不可壞平等力解脫門。普觀海迦樓羅王得了知一
切眾生身而為現形解脫門。龍音大目精迦樓羅王
得普入一切眾生歿生行智解脫門。爾時大速疾力
迦樓羅王承佛威力。普觀一切迦樓羅眾。而說頌言。
 佛眼廣大無邊際  普見十方諸國土 
 其中眾生不可量  現大神通悉調伏 
 佛神通力無所礙  徧坐十方覺樹下 
 演法如雲悉充滿  寶髻聽聞心不逆 
 佛於往昔修諸行  普淨廣大波羅蜜 
 供養一切諸如來  此速疾王深信解 
 如來一一毛孔中  一念普現無邊行 
 如是難思佛境界  不退莊嚴悉明覩 
 佛行廣大不思議  一切眾生莫能測 
 導師功德智慧海  此執持王所行處 
 如來無量智慧光  能滅眾生癡惑網 
 一切世間咸救護  此是堅法所持說 
 法城廣大不可窮  其門種種無數量 
 如來處世大開闡  此妙冠髻能明入 
 一切諸佛一法身  真如平等無分別 
 佛以此力常安住  普捷現王斯具演 
 佛昔諸有攝眾生  普放光明徧世間 
 種種方便示調伏  此勝法門觀海悟 
 佛觀一切諸國土  悉依業海而安住 
 普雨法雨於其中  龍音解脫能如是 
復次羅睺阿脩羅王得現為大會尊勝主解脫門。毗
摩質多羅阿脩羅王得示現無量劫解脫門。巧幻術
阿脩羅王得消滅一切眾生苦令清淨解脫門。大眷
屬阿脩羅王得修一切苦行自莊嚴解脫門。婆稚阿
脩羅王得震動十方無邊境界解脫門。徧照阿脩羅
王得種種方便安立一切眾生解脫門。堅固行妙莊
嚴阿脩羅王得普集不可壞善根淨諸染著解脫門。
廣大因慧阿脩羅王得大悲力無疑惑主解脫門。現
勝德阿脩羅王得普令見佛承事供養修諸善根解
脫門。善音阿脩羅王得普入一切趣決定平等行解
脫門。爾時羅睺阿脩羅王承佛威力。普觀一切阿脩
羅眾。而說頌言。
 十方所有廣大眾  佛在其中最殊特 
 光明徧照等虗空  普現一切眾生前 
 百千萬劫諸佛土  一剎那中悉明現 
 舒光化物靡不周  如是毗摩深讚喜 
 如來境界無與等  種種法門常利益 
 眾生有苦皆令滅  苫末羅王此能見 
 無量劫中修苦行  利益眾生淨世間 
 由是牟尼智普成  大眷屬王斯見佛 
<pb n="570"/>
 無礙無等大神通  徧動十方一切剎 
 不使眾生有驚怖  大力於此能明了 
 佛出於世救眾生  一切智道咸開示 
 悉令捨苦得安樂  此義徧照所弘闡 
 世間所有眾福海  佛力能生普令淨 
 佛能開示解脫處  堅行莊嚴入此門 
 佛大悲身無與等  周行無礙悉令見 
 猶如影像現世間  因慧能宣此功德 
 希有無等大神通  處處現身充法界 
 各在菩提樹下坐  此義勝德能宣說 
 如來往修三世行  諸趣輪迴靡不經 
 脫眾生苦無有餘  此妙音王所稱讚 
復次示現宮殿主晝神得普入一切世間解脫門。發
起慧香主晝神得普觀察一切眾生皆利益令歡喜
滿足解脫門。樂勝莊嚴主晝神得能放無邊可愛樂
法光明解脫門。華香妙光主晝神得開發無邊眾生
清淨信解心解脫門。普集妙藥主晝神得積集莊嚴
普光明力解脫門。樂作喜目主晝神得普開悟一切
苦樂眾生皆令得法樂解脫門。觀方普現主晝神得
十方法界差別身解脫門。大悲威力主晝神得救護
一切眾生令安樂解脫門。善根光照主晝神得普生
喜足功德力解脫門。妙華瓔珞主晝神得聲稱普聞
眾生見者皆獲益解脫門。爾時示現宮殿主晝神承
佛威力。普觀一切主晝神眾。而說頌言。
 佛智如空無有盡  光明照耀徧十方 
 眾生心行悉了知  一切世間無不入 
 知諸眾生心所樂  如應為說眾法海 
 句義廣大各不同  具足慧神能悉見 
 佛放光明照世間  見聞歡喜不唐捐 
 示其深廣寂滅處  此樂莊嚴心悟解 
 佛雨法雨無邊量  能令見者大歡喜 
 最勝善根從此生  如是妙光心所悟 
 普入法門開悟力  曠劫修治悉清淨 
 如是皆為攝眾生  此妙藥神之所了 
 種種方便化羣生  若見若聞咸受益 
 皆令踊躍大歡喜  妙眼晝神如是見 
 十力應現徧世間  十方法界悉無餘 
 體性非無亦非有  此觀方神之所入 
 眾生流轉險難中  如來哀愍出世間 
 悉令除滅一切苦  此解脫門悲力住 
 眾生闇覆淪永夕  佛為說法大開曉 
 皆使得樂除眾苦  大善光神入此門 
 如來福量同虗空  世間眾福悉從生 
 凡有所作無空過  如是解脫華瓔得 
復次普德淨光主夜神得寂靜禪定樂大勇徤解脫
門。喜眼觀世主夜神得廣大清淨可愛樂功德相解
脫門。護世精氣主夜神得普現世間調伏眾生解脫
門。寂靜海音主夜神得積集廣大歡喜心解脫門。普
現吉祥主夜神得甚深自在悅意言音解脫門。普發
樹華主夜神得光明滿足廣大歡喜藏解脫門。平等
護育主夜神得開悟眾生令成熟善根解脫門。遊戲
快樂主夜神得救護眾生無邊慈解脫門。諸根常喜
主夜神得普現莊嚴大悲門解脫門。示現淨福主夜
神得普使一切眾生所樂滿足解脫門。爾時普德淨
光主夜神承佛威力。徧觀一切主夜神眾。而說頌言。
 汝等應觀佛所行  廣大寂靜虗空相 
 欲海無涯悉治淨  離垢端嚴照十方 
 一切世間咸樂見  無量劫海時一遇 
 大悲念物靡不周  此解脫門觀世覩 
 導師救護諸世間  眾生悉見在其前 
 能令諸趣皆清淨  如是護世能觀察 
 佛昔修治歡喜海  廣大無邊不可測 
 是故見者咸欣樂  此是寂音之所了 
<pb n="571"/>
 如來境界不可量  寂而能演徧十方 
 普使眾生意清淨  尸利夜神聞踊悅 
 佛於無福眾生中  大福莊嚴甚威曜 
 示彼離塵寂滅法  普發華神悟斯道 
 十方普現大神通  一切眾生悉調伏 
 種種色相皆令見  此護育神之所觀 
 如來往昔念念中  悉淨方便慈悲海 
 救護世間無不徧  此福樂神之解脫 
 眾生愚癡常亂濁  其心堅毒甚可畏 
 如來慈愍為出興  此滅怨神能悟喜 
 佛昔修行為眾生  一切願欲皆令滿 
 由是具成功德相  此現福神之所入 
復次徧住一切主方神得普救護力解脫門。普現光
明主方神得成辦化一切眾生神通業解脫門。光行
莊嚴主方神得破一切闇障生喜樂大光明解脫門。
周行不礙主方神得普現一切處不唐勞解脫門。永
斷迷惑主方神得示現等一切眾生數名號發生功
德解脫門。徧遊淨空主方神得恒發妙音令聽者皆
歡喜解脫門。雲幢大音主方神得如龍普雨令眾生
歡喜解脫門。髻目無亂主方神得示現一切眾生業
無差別自在力解脫門。普觀世業主方神得觀察一
切趣生中種種業解脫門。周徧遊覽主方神得所作
事皆究竟生一切眾生歡喜解脫門。爾時徧住一切
主方神承佛威力。普觀一切主方神眾。而說頌言。
 如來自在出世間  教化一切諸羣生 
 普示法門令悟入  悉使當成無上智 
 神通無量等眾生  隨其所樂示諸相 
 見者皆蒙出離苦  此現光神解脫力 
 佛於闇障眾生海  為現法炬大光明 
 其光普照無不見  此行莊嚴之解脫 
 具足世間種種音  普轉法輪無不解 
 眾生聽者煩惱滅  此徧住神之所悟 
 一切世間所有名  佛名等彼而出生 
 悉使眾生離癡惑  此斷迷神所行處 
 若有眾生至佛前  得聞如來美妙音 
 莫不心生大歡喜  徧遊虗空悟斯法 
 佛於一一剎那中  普雨無邊大法雨 
 悉使眾生煩惱滅  此雲幢神所了知 
 一切世間諸業海  佛悉開示等無異 
 普使眾生除業惑  此髻目神之所了 
 一切智地無有邊  一切眾生種種心 
 如來照見悉明了  此廣大門觀世入 
 佛於往昔修諸行  無量諸度悉圓滿 
 大慈哀愍利眾生  此徧遊神之解脫 
復次淨光普照主空神得普知諸趣一切眾生心解
脫門。普遊深廣主空神得普入法界解脫門。生吉祥
風主空神得了達無邊境界身相解脫門。離障安住
主空神得能除一切眾生業惑障解脫門。廣步妙髻
主空神得普觀察思惟廣大行海解脫門。無礙光𦦨
主空神得大悲光普救護一切眾生厄難解脫門。無
礙勝力主空神得普入一切無所著福德力解脫門。
離垢光明主空神得能令一切眾生心離諸蓋清淨
解脫門。深遠妙音主空神得普見十方智光明解脫
門。光徧十方主空神得不動本處而普現世間解脫
門。爾時淨光普照主空神承佛威力。普觀一切主空
神眾。而說頌言。
 如來廣大目  清淨如虗空  普見諸眾生 
 一切悉明了  佛身大光明  徧照於十方 
 處處現前住  普遊觀此道  佛身如虗空 
 無生無所取  無得無自性  吉祥風所見 
 如來無量劫  廣說諸聖道  普滅眾生障 
 圓光悟此門  我觀佛往昔  所集菩提行 
 悉為安世間  妙髻行斯法  一切眾生界 
<pb n="572"/>
 流轉生死海  佛放滅苦光  無礙神能見 
 清淨功德藏  能為世福田  隨以智開覺 
 力神於此悟  眾生癡所覆  流轉於險道 
 佛為放光明  離垢神能證  智慧無邊際 
 悉現諸國土  光明照世間  妙音斯見佛 
 佛為度眾生  修行徧十方  如是大願心 
 普現能觀察 
復次無礙光明主風神得普入佛法及一切世間解
脫門。普現勇業主風神得無量國土佛出現咸廣大
供養解脫門。飄擊雲幢主風神得以香風普滅一切
眾生病解脫門。淨光莊嚴主風神得普生一切眾生
善根令摧滅重障山解脫門。力能竭水主風神得能
破無邊惡魔眾解脫門。大聲徧吼主風神得永滅一
切眾生怖解脫門。樹杪垂髻主風神得入一切諸法
實相辯才海解脫門。普行無礙主風神得調伏一切
眾生方便藏解脫門。種種宮殿主風神得入寂靜禪
定門滅極重愚癡闇解脫門。大光普照主風神得隨
順一切眾生行無礙力解脫門。爾時無礙光明主風
神承佛威力。普觀一切主風神眾。而說頌言。
 一切諸佛法甚深  無礙方便普能入 
 所有世間常出現  無相無形無影像 
 汝觀如來於往昔  一念供養無邊佛 
 如是勇猛菩提行  此普現神能悟了 
 如來救世不思議  所有方便無空過 
 悉使眾生離諸苦  此雲幢神之解脫 
 眾生無福受眾苦  重蓋密障常迷覆 
 一切皆令得解脫  此淨光神所了知 
 如來廣大神通力  克殄一切魔軍眾 
 所有調伏諸方便  勇徤威力能觀察 
 佛於毛孔演妙音  其音普徧於世間 
 一切苦畏皆令息  此徧吼神之所了 
 佛於一切眾剎海  不思議劫常演說 
 此如來地妙辯才  樹杪髻神能悟解 
 佛於一切方便門  智入其中悉無礙 
 境界無邊無與等  此普行神之解脫 
 如來境界無有邊  處處方便皆令見 
 而身寂靜無諸相  種種宮神解脫門 
 如來劫海修諸行  一切諸力皆成滿 
 能隨世法應眾生  此普照神之所見 
次下自持國乾闥婆王起至無礙光明主風神。

大方廣佛華嚴經綱要卷第三

<sarticle>大方廣佛華嚴經綱要卷第四</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
世主妙嚴品第一之四
復次普光𦦨藏主火神得悉除一切世間闇解脫門。
普集光幢主火神得能息一切眾生諸惑漂流熱惱
苦解脫門。大光徧照主火神得無動福力大悲藏解
脫門。眾妙宮殿主火神得觀如來神通力示現無邊
際解脫門。無盡光髻主火神得光明照耀無邊虗空
界解脫門。種種𦦨眼主火神得種種福莊嚴寂靜光
解脫門。十方宮殿如須彌山主火神得能滅一切世
間諸趣熾然苦解脫門。威光自在主火神得自在開
悟一切世間解脫門。光照十方主火神得永破一切
愚癡執著見解脫門。雷音電光主火神得成就一切
願力大震吼解脫門。爾時普光𦦨藏主火神承佛威
力。普觀一切主火神眾。而說頌言。
 汝觀如來精進力  廣大億劫不思議 
 為利眾生現世間  所有闇障皆令滅 
 眾生愚癡起諸見  煩惱如流及火然 
<pb n="573"/>
 導師方便悉滅除  普集光幢於此悟 
 福德如空無有盡  求其邊際不可得 
 此佛大悲無動力  光照悟入心生喜 
 我觀如來之所行  經於劫海無邊際 
 如是示現神通力  眾妙宮神所了知 
 億劫修成不可思  求其邊際莫能知 
 演法實相令歡喜  無盡光神所觀見 
 十方所有廣大眾  一切現前瞻仰佛 
 寂靜光明照世間  此妙𦦨神所能了 
 牟尼出現諸世間  坐於一切宮殿中 
 普雨無邊廣大法  此十方神之境界 
 諸佛智慧最甚深  於法自在現世間 
 能悉闡明真實理  威光悟此心欣慶 
 諸見愚癡為闇蓋  眾生迷惑常流轉 
 佛為開闡妙法門  光照方神能悟入 
 願門廣大不思議  力度修治已清淨 
 如昔願心皆出現  此震音神之所了 
復次普興雲幢主水神得平等利益一切眾生慈解
脫門。海潮雲音主水神得無邊法莊嚴解脫門。妙色
輪髻主水神得觀所應化方便普攝解脫門。善巧漩
澓主水神得普演諸佛甚深境界解脫門。離垢香積
主水神得普現清淨大光明解脫門。福橋光音主水
神得清淨法界無相無性解脫門。知足自在主水神
得無盡大悲海解脫門。淨喜善音主水神得於菩薩
眾會道場中為大歡喜藏解脫門。普現威光主水神
得以無礙廣大福德力普出現解脫門。吼聲徧海主
水神得觀察一切眾生發起如虗空調伏方便解脫
門。爾時普興雲幢主水神承佛威力。普觀一切主水
神眾。而說頌言。
 清淨慈門剎塵數  共生如來一妙相 
 一一諸相莫不然  是故見者無厭足 
 世尊往昔修行時  普詣一切如來所 
 種種修治無懈倦  如是方便雲音入 
 佛於一切十方中  寂然不動無來去 
 應化眾生悉令見  此是髻輪之所知 
 如來境界無邊量  一切眾生不能了 
 妙音演說徧十方  此善漩神所行處 
 世尊光明無有盡  充徧法界不思議 
 說法教化度眾生  此淨香神所觀見 
 如來清淨等虗空  無相無形徧十方 
 而令眾會靡不見  此福光神善觀察 
 佛昔修習大悲門  其心廣徧等眾生 
 是故如雲現於世  此解脫門知足了 
 十方所有諸國土  悉見如來坐於座 
 朗然開悟大菩提  如是喜音之所入 
 如來所行無罣礙  徧往十方一切剎 
 處處示現大神通  普現威光已能悟 
 修習無邊方便行  等眾生界悉充滿 
 神通妙用靡暫停  吼聲徧海斯能入 
復次出現寶光主海神得以等心施一切眾生福德
海眾寶莊嚴身解脫門。不可壞金剛幢主海神。得巧
方便守護一切眾生善根解脫門。不雜塵垢主海神
得能竭一切眾生煩惱海解脫門。恒住波浪主海神
得令一切眾生離惡道解脫門。吉祥寶月主海神得
普滅大癡闇解脫門。妙華龍髻主海神得滅一切諸
趣苦與安樂解脫門。普持光味主海神得淨治一切
眾生諸見愚癡性解脫門。寶𦦨華光主海神得出生
一切寶種性菩提心解脫門。金剛妙髻主海神得不
動心功德海解脫門。海潮雷音主海神得普入法界
三昧門解脫門。爾時出現寶光主海神承佛威力。普
觀一切主海神眾。而說頌言。
 不可思議大劫海  供養一切諸如來 
 普以功德施羣生  是故端嚴最無比 
<pb n="574"/>
 一切世間皆出現  眾生根欲靡不知 
 普為弘宣大法海  此是堅幢所欣悟 
 一切世間眾導師  法雲大雨不可測 
 消竭無窮諸苦海  此離垢塵入此門 
 一切眾生煩惱覆  流轉諸趣受眾苦 
 為其開示如來境  普水宮神入此門 
 佛於難思劫海中  修行諸行無有盡 
 永截眾生癡惑網  寶月於此能明入 
 佛見眾生常恐怖  流轉生死大海中 
 示彼如來無上道  龍髻悟解生欣悅 
 諸佛境界不思議  法界虗空平等相 
 能淨眾生癡惑網  如是持味能宣說 
 佛眼清淨不思議  一切境界悉該覽 
 普示眾生諸妙道  此是華光心所悟 
 魔軍廣大無央數  一剎那中悉摧滅 
 心無傾動難測量  金剛妙髻之方便 
 普於十方演妙音  其音法界靡不周 
 此是如來三昧境  海潮音神所行處 
復次普發迅流主河神得普雨無邊法雨解脫門。普
潔泉㵎主河神得普現一切眾生前令永離煩惱解
脫門。離塵淨眼主河神得以大悲方便普滌一切眾
生諸惑塵垢解脫門。十方徧吼主河神得恒出饒益
眾生音解脫門。普救護眾生主河神得於一切含識
中恒起無惱害慈解脫門。無熱淨光主河神得普示
一切清涼善根解脫門。普生歡喜主河神得修行具
足施令一切眾生永離慳著解脫門。廣德勝幢主河
神得作一切歡喜福田解脫門。光照普世主河神得
能令一切眾生雜染者清淨瞋毒者歡喜解脫門。海
德光明主河神得能令一切眾生入解脫海恒受具
足樂解脫門。爾時普發迅流主河神承佛威力。普觀
一切主河神眾。而說頌言。
 如來往昔為眾生  修治法海無邊行 
 譬如霈澤清炎暑  普滅眾生煩惱熱 
 佛昔難宣無量劫  以願光明淨世間 
 諸根熟者令悟道  此普潔神心所悟 
 大悲方便等眾生  悉現其前常化誘 
 普使淨治煩惱垢  淨眼見此深歡悅 
 佛演妙音普使聞  眾生愛樂心歡喜 
 悉使滌除無量苦  此徧吼神之解脫 
 佛昔修習菩提行  為利眾生無量劫 
 是故光明徧世間  護神憶念生歡喜 
 佛昔修行為眾生  種種方便令成熟 
 普淨福海除眾苦  無熱見此心欣慶 
 施門廣大無窮盡  一切眾生咸利益 
 能令見者無慳著  此普喜神之所悟 
 佛昔修行實方便  成就無邊功德海 
 能令見者靡不欣  此勝幢神心悟悅 
 眾生有垢咸淨治  一切怨害等生慈 
 故得光照滿虗空  普世河神見歡喜 
 佛是福田功德海  能令一切離諸惡 
 乃至成就大菩提  此海光神之解脫 
復次柔軟勝味主稼神得與一切眾生法滋味。令成
就佛身解脫門。時華淨光主稼神得能令一切眾生
受廣大喜樂解脫門。色力勇徤主稼神得以一切圓
滿法門淨諸境界解脫門。增益精氣主稼神得見佛
大悲無量神通變化力解脫門。普生根果主稼神得
普現佛福田。令下種無失壞解脫門。妙嚴環髻主稼
神得普發眾生淨信華解脫門。潤澤淨華主稼神得
大慈愍濟諸眾生令增長福德海解脫門。成就妙香
主稼神得廣開示一切行法解脫門。見者愛樂主稼
神得能令法界一切眾生捨離懈怠憂惱等諸惡普
清淨解脫門。離垢光明主稼神得觀察一切眾生善
根隨應說法。令眾會歡喜滿足解脫門。爾時柔軟勝
<pb n="575"/>
味主稼神承佛威力。普觀一切主稼神眾。而說頌言。
 如來無上功德海  普現明燈照世間 
 一切如來咸救護  悉與安樂無遺者 
 世尊功德無有邊  眾生聞者不唐捐 
 悉使離苦常歡喜  此是時華之所入 
 善逝諸力皆圓滿  功德莊嚴現世間 
 一切眾生悉調伏  此法勇力能明證 
 佛昔修治大悲海  其心念念等世間 
 是故神通無有邊  增益精氣能觀見 
 佛徧世間常現前  一切方便無空過 
 悉淨眾生諸惑惱  此普生神之解脫 
 佛是世間大智海  放淨光明無不徧 
 廣大信解悉從生  如是嚴髻能明入 
 如來觀世起慈心  為利眾生而出現 
 示彼恬怡最勝道  此淨華神之解脫 
 善逝所修清淨行  菩提樹下具宣說 
 如是教化滿十方  此妙香神能聽受 
 佛於一切諸世間  悉使離憂生大喜 
 所有根欲皆治淨  可愛樂神斯悟入 
 如來出現於世間  普觀眾生心所樂 
 種種方便而成熟  此淨光神解脫門 
復次吉祥主藥神得普觀一切眾生心而勤攝取解
脫門。旃檀林主藥神得以光明攝眾生俾見者無空
過解脫門。離塵光明主藥神得能以淨方便滅一切
眾生煩惱解脫門。名稱普聞主藥神得能以大名稱
增長無邊善根海解脫門。毛孔現光主藥神得大悲
幢速赴一切病境界解脫門。破闇清淨主藥神得療
治一切盲冥眾生令智眼清淨解脫門。普發吼聲主
藥神得能演佛音說諸法差別義解脫門。蔽日光幢
主藥神得能作一切眾生善知識令見者咸生善根
解脫門。明見十方主藥神得清淨大悲藏能以方便
令生信解解脫門。普發威光主藥神得方便令念佛
滅一切眾生病解脫門。爾時吉祥主藥神承佛威力。
普觀一切主藥神眾。而說頌言。
 如來智慧不思議  悉知一切眾生心 
 能以種種方便力  滅彼羣迷無量苦 
 大雄善巧難測量  凡有所作無空過 
 必使眾生諸苦滅  旃檀林神能悟此 
 汝觀諸佛法如是  往昔勤修無量劫 
 而於諸有無所著  此離塵光所入門 
 佛百千劫難可遇  若有得見及聞名 
 悉令獲益無空過  此普稱神之所了 
 如來一一毛孔中  悉放光明滅眾患 
 世間煩惱皆令盡  此現光神所入門 
 一切眾生癡所盲  惑業眾苦無量別 
 佛悉蠲除開智照  如是破闇能觀見 
 如來一音無限量  能開一切法門海 
 眾生聽者悉了知  此是大音之解脫 
 汝觀佛智難思議  普現諸趣救羣生 
 能令見者皆從化  此蔽日幢深悟了 
 如來大悲方便海  為利世間而出現 
 廣開正道示眾生  此見方神能了達 
 如來普放大光明  一切十方無不照 
 令隨念佛生功德  此發威光解脫門 
復次布華如雲主林神得廣大無邊智海藏解脫門。
擢幹舒光主林神得廣大修治善清淨解脫門。生芽
發曜主林神得增長種種淨信芽解脫門。吉祥淨葉
主林神得一切清淨功德莊嚴聚解脫門。垂布𦦨藏
主林神得普門清淨慧恒周覽法界解脫門。妙莊嚴
光主林神得普知一切眾生行海而興布法雲解脫
門。可意雷聲主林神得忍受一切不可意聲演清淨
音解脫門。香光普徧主林神得十方普現昔所修治
廣大行境界解脫門。妙光迴曜主林神得以一切功
<pb n="576"/>
德法饒益世間解脫門。華果光味主林神得能令一
切見佛出興常敬念不忘莊嚴功德藏解脫門。爾時
布華如雲主林神承佛威力。普觀一切主林神眾。而
說頌言。
 佛昔修集菩提行  福德智慧悉成滿 
 一切諸力皆具足  放大光明出世間 
 悲門無量等眾生  如來往昔普淨治 
 是故於世能為益  此擢幹神之所了 
 若有眾生一見佛  必使入於深信海 
 普示一切如來道  此妙芽神之解脫 
 一毛所集諸功德  劫海宣揚不可盡 
 諸佛方便難思議  淨葉能明此深義 
 我念如來於往昔  供養剎塵無量佛 
 一一佛所智漸明  此𦦨藏神之所了 
 一切眾生諸行海  世尊一念悉了知 
 如是廣大無礙智  妙莊嚴神能悟入 
 恒演如來寂妙音  普生無等大歡喜 
 隨其解欲皆令悟  此是雷音所行法 
 如來示現大神通  十方國土皆周徧 
 佛昔修行悉令見  此普香光所入門 
 眾生譣詖不修德  迷惑沉流生死中 
 為彼闡明眾智道  此妙光神之所見 
 佛為業障諸眾生  經於億劫時乃現 
 其餘念念常令見  此味光神所觀察 
復次寶峰開華主山神得入大寂定光明解脫門。華
林妙髻主山神得修集慈善根成熟不可思議數眾
生解脫門。高幢普照主山神得觀察一切眾生心所
樂嚴淨諸根解脫門。離塵寶髻主山神得無邊劫海
勤精進無厭怠解脫門。光照十方主山神得以無邊
功德光普覺悟解脫門。大力光明主山神得能自成
熟復令眾生捨離愚迷行解脫門。威光普勝主山神
得拔一切苦使無有餘解脫門。微密光輪主山神得
演教法光明顯示一切如來功德解脫門。普眼現見
主山神得令一切眾生乃至於夢中增長善根解脫
門金剛堅固眼主山神得出現無邊大義海解脫門。
爾時開華帀地主山神承佛威力。普觀一切主山神
眾。而說頌言。
 往修勝行無有邊  今獲神通亦無量 
 法門廣闢如塵數  悉使眾生深悟喜 
 眾相嚴身徧世間  毛孔光明悉清淨 
 大慈方便示一切  華林妙髻悟此門 
 佛身普現無有邊  十方世界皆充滿 
 諸根嚴淨見者喜  此法高幢能悟入 
 歷劫勤修無懈倦  不染世法如虗空 
 種種方便化羣生  悟此法門名寶髻 
 眾生盲闇入險道  佛哀愍彼舒光照 
 普使世間從睡覺  威光悟此心生喜 
 昔在諸有廣修行  供養剎塵無數佛 
 令眾生見發大願  此地大力能明入 
 見諸眾生流轉苦  一切業障恒纏覆 
 以智慧光悉滅除  此普勝神之解脫 
 一一毛孔出妙音  隨眾生心讚諸佛 
 悉徧十方無量劫  此是光輪所入門 
 佛徧十方普現前  種種方便說妙法 
 廣益眾生諸行海  此現見神之所悟 
 法門如海無邊量  一音為說悉令解 
 一切劫中演不窮  入此方便金剛目 
復次普德淨華主地神得以慈悲心念念普觀一切
眾生解脫門。堅福莊嚴主地神得普現一切眾生福
德力解脫門。妙華嚴樹主地神得普入諸法出生一
切佛剎莊嚴解脫門。普散眾寶主地神得修習種種
諸三昧令眾生除障垢解脫門。淨目觀時主地神得
令一切眾生常遊戲快樂解脫門。金色妙眼主地神
<pb n="577"/>
得示現一切清淨身調伏眾生解脫門。香毛發光主
地神得了知一切佛功德海大威力解脫門。寂音悅
意主地神得普攝持一切眾生言音海解脫門。妙華
旋髻主地神得充滿佛剎離垢性解脫門。金剛普持
主地神得一切佛法輪所攝持普出現解脫門。爾時
普德淨華主地神承佛威力。普觀一切主地神眾。而
說頌言。
 如來往昔念念中  大慈悲門不可說 
 如是修行無有已  故得堅牢不壞身 
 三世眾生及菩薩  所有一切眾福聚 
 悉現如來毛孔中  福嚴見已生歡喜 
 廣大寂靜三摩地  不生不滅無來去 
 嚴淨國土示眾生  此樹華神之解脫 
 佛於往昔修諸行  為令眾生消重障 
 普散眾寶主地神  見此解脫生歡喜 
 如來境界無邊際  念念普現於世間 
 淨目觀時主地神  見佛所行心慶悅 
 妙音無限不思議  普為眾生滅煩惱 
 金色眼神能了悟  見佛無邊勝功德 
 一切色形皆化現  十方法界悉充滿 
 香毛發光常見佛  如是普化諸眾生 
 妙音普徧於十方  無量劫中為眾說 
 悅意地神心了達  從佛得聞深敬喜 
 佛毛孔出香𦦨雲  隨眾生心徧世間 
 一切見者皆成熟  此是華旋所觀處 
 堅固難壞如金剛  不可傾動踰須彌 
 佛身如是處世間  普持得見生歡喜 
復次寶峰光曜主城神得方便利益眾生解脫門。妙
嚴宮殿主城神得知眾生根教化成熟解脫門。清淨
喜寶主城神得常歡喜令一切眾生受諸福德解脫
門。離憂清淨主城神得救諸怖畏大悲藏解脫門。華
燈燄眼主城神得普明了大智慧解脫門。𦦨幢明現
主城神得普方便示現解脫門。盛福威光主城神得
普觀察一切眾生令修廣大福德海解脫門。淨光明
身主城神得開悟一切愚闇眾生解脫門。香髻莊嚴
主城神得觀如來自在力普徧世間調伏眾生解脫
門。寶峰光目主城神得能以大光明破一切眾生障
礙山解脫門。爾時寶峰光曜主城神承佛威力。普觀
一切主城神眾。而說頌言。
 導師如是不思議  光明徧照於十方 
 眾生現前悉見佛  教化成熟無央數 
 諸眾生根各差別  佛悉了知無有餘 
 妙嚴宮殿主城神  入此法門心慶悅 
 如來無量劫修行  護持往昔諸佛法 
 意常承奉生歡喜  妙寶城神悟此門 
 如來悉已能除遣  一切眾生諸恐怖 
 而恒於此起慈悲  此離憂神心悟喜 
 佛智廣大無有邊  譬如虗空不可量 
 華目城神斯悟悅  能學如來之妙慧 
 如來色相等眾生  隨其樂欲皆令見 
 燄幢明現心能悟  習此方便生歡喜 
 如來往修眾福海  清淨廣大無邊際 
 福德幢光於此門  觀察了悟心欣慶 
 眾生愚迷諸有中  如世生盲卒無覩 
 佛為利益興於世  清淨光神入此門 
 如來自在無有邊  如雲普徧於世間 
 乃至現夢令調伏  此是香幢所觀見 
 眾生癡闇如盲瞽  種種障蓋所纏覆 
 佛光照徹普令開  如是寶峰之所入 
復次淨莊嚴幢道場神得出現供養佛廣大莊嚴具
誓願力解脫門。須彌寶光道場神得現一切眾生前
成就廣大菩提行解脫門。雷音幢相道場神得隨一
切眾生心所樂令見佛於夢中為說法解脫門。雨華
<pb n="578"/>
妙眼道場神得能雨一切難捨眾寶莊嚴具解脫門。
清淨𦦨形道場神得能現妙莊嚴道場廣化眾生令
成熟解脫門。華瓔垂髻道場神得隨根說法令生正
念解脫門。雨寶莊嚴道場神得能以辯才普雨無邊
歡喜法解脫門。勇猛香眼道場神得廣稱讚諸佛功
德解脫門。金剛彩雲道場神得示現無邊色相樹莊
嚴道場解脫門。蓮華光明道場神得菩提樹下寂然
不動而充徧十方解脫門。妙光照曜道場神得顯示
如來種種力解脫門。爾時淨莊嚴幢道場神承佛威
力。普觀一切道場神眾。而說頌言。
 我念如來往昔時  於無量劫所修行 
 諸佛出興咸供養  故獲如空大功德 
 佛昔修行無盡施  無量剎土微塵等 
 須彌光照菩提神  憶念善逝心欣慶 
 如來色相無有窮  變化周流一切剎 
 乃至夢中常示現  雷幢見此生歡喜 
 昔行捨行無量劫  能捨難捨眼如海 
 如是捨行為眾生  此妙眼神能悟悅 
 無邊色相寶𦦨雲  現菩提場徧世間 
 𦦨形清淨道場神  見佛自在生歡喜 
 眾生行海無有邊  佛普彌綸雨法雨 
 隨其根解除疑惑  華瓔悟此心歡喜 
 無量法門差別義  辯才大海皆能入 
 雨寶嚴具道場神  於心念念恒如是 
 於不可說一切土  盡世言辭稱讚佛 
 故獲名譽大功德  此勇眼神能憶念 
 種種色相無邊樹  普現菩提樹王下 
 金剛彩雲悟此門  恒觀道樹生歡喜 
 十方邊際不可得  佛坐道場智亦然 
 蓮華步光淨信心  入此解脫深生喜 
 道場一切出妙音  讚佛難思清淨力 
 及以成就諸因行  此妙光神能聽受 
復次寶印手足行神得普雨眾寶生廣大歡喜解脫
門。蓮華光足行神得示現佛身坐一切光色蓮華座
令見者歡喜解脫門。最勝華髻足行神得一一心念
中建立一切如來眾會道場解脫門。攝諸善見足行
神得舉足發步悉調伏無邊眾生解脫門。妙寶星幢
足行神得念念中化現種種蓮華網光明普雨眾寶
出妙音聲解脫門。樂吐妙音足行神得出生無邊歡
喜海解脫門。旃檀樹光足行神得以香風普覺一切
道場眾會解脫門。蓮華光明足行神得一切毛孔放
光明演微妙法音解脫門。微妙光明足行神得其身
徧出種種光明網普照曜解脫門。積集妙華足行神
得開悟一切眾生令生善根海解脫門。爾時寶印手
足行神承佛威力。普觀一切足行神眾。而說頌言。
 佛昔修行無量劫  供養一切諸如來 
 心恒慶悅不疲厭  喜門深大猶如海 
 念念神通不可量  化現蓮華種種香 
 佛坐其上普遊往  紅色光神皆覩見 
 諸佛如來法如是  廣大眾會徧十方 
 普現神通不可議  最勝華神悉明矚 
 十方國土一切處  於中舉足若下足 
 悉能成就諸羣生  此善見神心悟喜 
 如眾生數普現身  此一一身充法界 
 悉放淨光雨眾寶  如是解脫星幢入 
 如來境界無邊際  普雨法雨皆充滿 
 眾會覩佛生歡喜  此妙音聲之所見 
 佛音聲量等虗空  一切音聲悉在中 
 調伏眾生靡不徧  如是旃檀能聽受 
 一切毛孔出化音  闡揚三世諸佛名 
 聞此音者皆歡喜  蓮華光神如是見 
 佛身變現不思議  步步色相猶如海 
 隨眾生心悉令見  此妙光明之所得 
<pb n="579"/>
 十方普現大神通  一切眾生悉開悟 
 眾妙華神於此法  見已心生大歡喜 
復次淨喜境界身眾神得憶佛往昔誓願海解脫門。
光照十方身眾神得光明普照無邊世界解脫門。海
音調伏身眾神得大音普覺一切眾生令歡喜調伏
解脫門。淨華嚴髻身眾神得身如虗空周徧住解脫
門。無量威儀身眾神得示一切眾生諸佛境界解脫
門。最勝光嚴身眾神得令一切饑乏眾生色力滿足
解脫門。淨光香雲身眾神得除一切眾生煩惱垢解
脫門。守護攝持身眾神得轉一切眾生愚癡魔業解
脫門。普現攝化身眾神得普於一切世主宮殿中顯
示莊嚴相解脫門。不動光明身眾神得普攝一切眾
生皆令生清淨善根解脫門。爾時淨喜境界身眾神
承佛威力。普觀一切身眾神眾。而說頌言。
 我憶須彌塵劫前  有佛妙光出興世 
 世尊於彼如來所  發心供養一切佛 
 如來身放大光明  其光法界靡不充 
 眾生遇者心調伏  此照方神之所見 
 如來聲震十方國  一切言音悉圓滿 
 普覺羣生無有餘  調伏聞此心歡慶 
 佛身清淨恒寂滅  普現眾色無諸相 
 如是徧住於世間  此淨華神之所入 
 導師如是不思議  隨眾生心悉令見 
 或坐或行或時住  無量威儀所悟門 
 佛百千劫難逢遇  出興利益能自在 
 令世悉離貧窮苦  最勝光嚴入斯處 
 如來一一齒相間  普放香燈光𦦨雲 
 滅除一切眾生惑  離垢雲神如是見 
 眾生染惑為重障  隨逐魔徑常流轉 
 如來開示解脫道  守護執持能悟入 
 我觀如來自在力  光布法界悉充滿 
 處王宮殿化眾生  此普現神之境界 
 眾生迷妄具眾苦  佛在其中常救護 
 皆令滅惑生喜心  不動光神所觀見 
復次妙色那羅延執金剛神得見如來示現無邊色
相身解脫門。日輪速疾幢執金剛神得佛身一一毛
如日輪現種種光明雲解脫門。須彌華光執金剛神
得化現無量身大神變解脫門。清淨雲音執金剛神
得無邊隨類音解脫門。妙臂天主執金剛神得現為
一切世間主開悟眾生解脫門。可愛樂光明執金剛
神得普開示一切佛法差別門咸盡無遺解脫門。大
樹雷音執金剛神得以可愛樂莊嚴具攝一切樹神
解脫門。師子王光明執金剛神得如來廣大福莊嚴
聚皆具足明了解脫門。密𦦨吉祥目執金剛神得普
觀察險惡眾生心為現威嚴身解脫門。蓮華摩尼髻
執金剛神得普雨一切菩薩莊嚴具摩尼髻解脫門。
爾時妙色那羅延執金剛神承佛威力。普觀一切執
金剛神眾。而說頌言。
 汝應觀法王  法王法如是  色相無有邊 
 普現於世間  佛身一一毛  光網不思議 
 譬如淨日輪  普照十方國  如來神通力 
 法界悉周徧  一切眾生前  示現無盡身 
 如來說法音  十方莫不聞  隨諸眾生類 
 悉令心滿足  眾見牟尼尊  處世宮殿中 
 普為諸羣生  闡揚於大法  法海漩澓處 
 一切差別義  種種方便門  演說無窮盡 
 無邊大方便  普應十方國  遇佛淨光明 
 悉見如來身  供養於諸佛  億剎微塵數 
 功德如虗空  一切所瞻仰  神通力平等 
 一切剎皆現  安坐妙道場  普現眾生前 
 𦦨雲普照明  種種光圓滿  法界無不及 
 示佛所行處 
次下普光𦦨藏主火神至妙色那羅延執金剛神。
<pb n="580"/>
後同生眾歎德。

大方廣佛華嚴經綱要卷第四

<sarticle>大方廣佛華嚴經綱要卷第五</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
世主妙嚴品第一之五
復次普賢菩薩摩訶薩入不思議解脫門方便海。入
如來功德海。所謂有解脫門名嚴淨一切佛國土調
伏眾生令究竟出離。有解脫門名普詣一切如來所
修具足功德境界。有解脫門名安立一切菩薩地諸
大願海。有解脫門名普現法界微塵數無量身。有解
脫門名演說徧一切國土不可思議數差別名。有解
脫門名一切微塵中悉現無邊諸菩薩神通境界。有
解脫門名一念中現三世劫成壞事。有解脫門名示
現一切菩薩諸根海各入自境界。有解脫門名能以
神通力化現種種身徧無邊法界。有解脫門名顯示
一切菩薩修行法次第門入一切智廣大方便。爾時
普賢菩薩摩訶薩以自功德。復承如來威神之力。普
觀一切眾會海已。即說頌言。
 佛所莊嚴廣大剎  等於一切微塵數 
 清淨佛子悉滿中  雨不思議最妙法 
 如於此會見佛坐  一切塵中悉如是 
 佛身無去亦無來  所有國土皆明現 
 顯示菩薩所修行  無量趣地諸方便 
 及說難思真實理  令諸佛子入法界 
 出生化佛如塵數  普應羣生心所欲 
 入深法界方便門  廣大無邊悉開演 
 如來名號等世間  十方國土悉充徧 
 一切方便無空過  調伏眾生皆離垢 
 佛於一切微塵中  示現無邊大神力 
 悉坐道場能演說  如佛往昔菩提行 
 三世所有廣大劫  佛念念中皆示現 
 彼諸成壞一切事  不思議智無不了 
 佛子眾會廣無限  欲共測量諸佛地 
 諸佛法門無有邊  能悉了知甚為難 
 佛如虗空無分別  等真法界無所依 
 化現周行靡不至  悉坐道場成正覺 
 佛以妙音廣宣暢  一切諸地皆明了 
 普現一一眾生前  盡與如來平等法 
復次淨德妙光菩薩摩訶薩得徧往十方菩薩眾會
莊嚴道場解脫門。普得最勝燈光照菩薩摩訶薩得
一念中現無盡成正覺門教化成熟不思議眾生界
解脫門。普光師子幢菩薩摩訶薩得修習菩薩福德
莊嚴出生一切佛國土解脫門。普寶𦦨妙光菩薩摩
訶薩得觀察佛神通境界無迷惑解脫門。普音功德
海幢菩薩摩訶薩得於一眾會道場中。示現一切佛
土莊嚴解脫門。普智光照如來境菩薩摩訶薩得隨
逐如來觀察甚深廣大法界藏解脫門。普覺悅意聲
菩薩摩訶薩得親近承事一切諸佛供養藏解脫門。
昔清淨無盡福威光菩薩摩訶薩得出生一切神變
廣大加持解脫門。普寶髻華幢菩薩摩訶薩得普入
一切世間行出生菩薩無邊行門解脫門。普相最勝
光菩薩摩訶薩得能於無相法界中出現一切諸佛
境界解脫門。爾時淨德妙光菩薩摩訶薩承佛威力。
普觀一切菩薩解脫門海已。即說頌言。
 十方所有諸國土  一剎那中悉嚴淨 
 以妙音聲轉法輪  普徧世間無與等 
 如來境界無邊際  一念法界悉充滿 
 一一塵中建道場  悉證菩提起神變 
 世尊往昔修諸行  經於百千無量劫 
<pb n="581"/>
 一切佛剎皆莊嚴  出現無礙如虗空 
 佛神通力無限量  充滿無邊一切劫 
 假使經於無量劫  念念觀察無疲厭 
 汝應觀佛神通境  十方國土皆嚴淨 
 一切於此悉現前  念念不同無量種 
 觀佛百千無量劫  不得一毛之分限 
 如來無礙方便門  此光普照難思剎 
 如來往劫在世間  承事無邊諸佛海 
 是故一切如川騖  咸來供養世所尊 
 如來出現徧十方  一一塵中無量土 
 其中境界皆無量  悉住無邊無盡劫 
 佛於曩劫為眾生  修習無邊大悲海 
 隨諸眾生入生死  普化眾會令清淨 
 佛住真如法界藏  無相無形離諸垢 
 眾生觀見種種身  一切苦難皆消滅 
復次海月光大明菩薩摩訶薩得出生菩薩諸地諸
波羅蜜教化眾生及嚴淨一切佛國土方便解脫門。
雲音海光離垢藏菩薩摩訶薩得念念中普入法界
種種差別處解脫門。智生寶髻菩薩摩訶薩得不可
思議劫於一切眾生前現清淨大功德解脫門。功德
自在王淨光菩薩摩訶薩得普見十方一切菩薩初
詣道場時種種莊嚴解脫門。善勇猛蓮華髻菩薩摩
訶薩得隨諸眾生根解海普為顯示一切佛法解脫
門。普智雲日幢菩薩摩訶薩得成就如來智永住無
量劫解脫門。大精進金剛⿱亠⿱⿰刀⿰了肉菩薩摩訶薩得普入一
切無邊法印力解脫門。香𦦨光幢菩薩摩訶薩得顯
示現在一切佛始修菩薩行乃至成就智慧聚解脫
門。大明德深美音菩薩摩訶薩得安住毗盧遮那一
切大願海解脫門。大福光智生菩薩摩訶薩得顯示
如來徧法界甚深境界解脫門。爾時海月光大明菩
薩摩訶薩承佛威力。普觀一切菩薩眾莊嚴海已。即
說頌言。
 諸波羅蜜及諸地  廣大難思悉圓滿 
 無量眾生盡調伏  一切佛土皆嚴淨 
 如佛教化眾生界  十方國土皆充滿 
 一念心中轉法輪  普應羣情無不徧 
 佛於無量廣大劫  普現一切眾生前 
 如其往昔廣修治  示彼所行清淨處 
 我覩十方無有餘  亦見諸佛現神通 
 悉坐道場成正覺  眾會聞法共圍繞 
 廣大光明佛法身  能以方便現世間 
 普隨眾生心所樂  悉稱其根而雨法 
 真如平等無相身  離垢光明淨法身 
 智慧寂靜身無量  普應十方而演法 
 法王諸力皆清淨  智慧如空無有邊 
 悉為開示無遺隱  普使眾生同悟入 
 如佛往昔所修治  乃至成於一切智 
 今放光明徧法界  於中顯現悉明了 
 佛以本願現神通  一切十方無不照 
 如佛往昔修治行  光明網中皆演說 
 十方境界無有盡  無等無邊各差別 
 佛無礙力發大光  一切國土皆明顯 
自下同生眾歎德。初普賢菩薩歎。初總歎入不思
議解脫門方便海。言不思議解脫乃毗盧果海。然
果海離言。今欲宣說即為方便。所以說者為入如
來功德海故。此則總彰此會說法之由致。次列十
解脫門。皆顯入果海之方便。有長行偈頌。次異名
菩薩各得一種解脫門。經但列四。疏釋眾解脫門
各有一義。至海月光大明菩薩止。
爾時如來師子之座眾寶妙華輪臺基陛及諸戶牖。
如是一切莊嚴具中。一一各出佛剎微塵數菩薩摩
訶薩。其名曰。海慧自在神通王菩薩摩訶薩。雷音普
震菩薩摩訶薩。眾寶光明髻菩薩摩訶薩。大智日勇
<pb n="582"/>
猛慧菩薩摩訶薩。不思議功德寶智印菩薩摩訶薩。
百目蓮華髻菩薩摩訶薩。金𦦨圓滿光菩薩摩訶薩。
法界普音菩薩摩訶薩。雲音淨月菩薩摩訶薩。善勇
猛光明幢菩薩摩訶薩。如是等而為上首。有眾多佛
剎微塵數同時出現。此諸菩薩。各興種種供養雲。所
謂一切摩尼寶華雲。一切蓮華妙香雲。一切寶圓滿
光雲。無邊境界香𦦨雲。日藏摩尼輪光明雲。一切悅
意樂音雲。無邊色相一切寶燈光𦦨雲。眾寶樹枝華
果雲。無盡寶清淨光明摩尼王雲。一切莊嚴具摩尼
王雲。如是等諸供養雲。有佛世界微塵數。彼諸菩薩
一一皆興如是供養雲。雨於一切道場眾海相續不
絕。現是雲已。右繞世尊經無量百千帀。隨其方面。去
佛不遠。化作無量種種寶蓮華師子之座。各於其上
結加趺坐。是諸菩薩所行清淨廣大如海。得智慧光
照普門法。隨順諸佛所行無礙。能入一切辯才法海。
得不思議解脫法門。住於如來普門之地。已得一切
陀羅尼門。悉能容受一切法海。善住三世平等智地。
已得深信廣大喜樂。無邊福聚極善清淨。虗空法界
靡不觀察。十方世界一切國土所有佛興咸勤供養。
爾時海慧自在神通王菩薩摩訶薩承佛威力。普觀
一切道場眾海。即說頌言。
 諸佛所悟悉已知  如空無礙皆明照 
 光徧十方無量土  處於眾會普嚴潔 
 如來功德不可量  十方法界悉充滿 
 普坐一切樹王下  諸大自在共雲集 
 佛有如是神通力  一念現於無盡相 
 如來境界無有邊  各隨解脫能觀見 
 如來往昔經劫海  在於諸有勤修行 
 種種方便化眾生  令彼受行諸佛法 
 毗盧遮那具嚴好  坐蓮華藏師子座 
 一切眾會皆清淨  寂然而住同瞻仰 
 摩尼寶藏放光明  普發無邊香𦦨雲 
 無量華瓔共垂布  如是座上如來坐 
 種種嚴飾吉祥門  恒放燈光寶𦦨雲 
 廣大熾然無不照  牟尼處上增嚴好 
 種種摩尼綺麗牕  妙寶蓮華所垂飾 
 恒出妙音聞者悅  佛坐其上特明顯 
 寶輪承坐半月形  金剛為臺色𦦨明 
 持髻菩薩常圍繞  佛在其中最光耀 
 種種變化滿十方  演說如來廣大願 
 一切影像於中現  如是座上佛安坐 
爾時雷音普震菩薩摩訶薩承佛威力。普觀一切道
場眾海。即說頌言。
 世尊往集菩提行  供養十方無量佛 
 善逝威力所加持  如來座中無不覩 
 香𦦨摩尼如意王  填飾妙華師子座 
 種種莊嚴皆影現  一切眾會悉明矚 
 佛座普現莊嚴相  念念色類各差別 
 隨諸眾生解不同  各見佛坐於其上 
 寶枝垂布蓮華網  華開踊現諸菩薩 
 各出微妙悅意聲  稱讚如來坐於座 
 佛功德量如虗空  一切莊嚴從此生 
 一一地中嚴飾事  一切眾生不能了 
 金剛為地無能壞  廣博清淨極夷坦 
 摩尼為網垂布空  菩提樹下皆周徧 
 其地無邊色相殊  真金為末布其中 
 普散名華及眾寶  悉以光瑩如來座 
 地神歡喜而踊躍  剎那示現無有盡 
 普興一切莊嚴雲  恒在佛前瞻仰住 
 寶燈廣大極熾然  香𦦨流光無斷絕 
 隨時示現各差別  地神以此為供養 
 十方一切剎土中  彼地所有諸莊嚴 
 今此道場無不現  以佛威神故能爾 
<pb n="583"/>
爾時眾寶光明髻菩薩摩訶薩承佛威力。普觀一切
道場眾海。即說頌言。
 世尊往昔修行時  見諸佛土皆圓滿 
 如是所見地無盡  此道場中皆顯現 
 世尊廣大神通力  舒光普雨摩尼寶 
 如是寶藏散道場  其地周迴悉嚴麗 
 如來福德神通力  摩尼妙寶普莊嚴 
 其地及以菩提樹  遞發光音而演說 
 寶燈無量從空雨  寶王間錯為嚴飾 
 悉吐微妙演法音  如是地神之所現 
 寶地普現妙光雲  寶炬𦦨明如電發 
 寶網遐張覆其上  寶枝雜布為嚴好 
 汝等普觀於此地  種種妙寶所莊嚴 
 顯示眾生諸業海  令彼了知真法性 
 普徧十方一切佛  所有圓滿菩提樹 
 莫不皆現道場中  演說如來清淨法 
 隨諸眾生心所樂  其地普出妙音聲 
 如佛座上所應演  一一法門咸具說 
 其地恒出妙香光  光中普演清淨音 
 若有眾生堪受法  悉使得聞煩惱滅 
 一一莊嚴悉圓滿  假使億劫無能說 
 如來神力靡不周  是故其地皆嚴淨 
爾時大智日勇猛慧菩薩摩訶薩承佛威力。普觀一
切道場眾海。即說頌言。
 世尊凝睟處法堂  炳然照耀宮殿中 
 隨諸眾生心所樂  其身普現十方土 
 如來宮殿不思議  摩尼寶藏為嚴飾 
 諸莊嚴具咸光耀  佛坐其中特明顯 
 摩尼為柱種種色  真金鈴鐸如雲布 
 寶階四面列成行  門闥隨方咸洞啟 
 妙華繒綺莊嚴帳  寶樹枝條共嚴飾 
 摩尼瓔珞四面垂  智海於中湛然坐 
 摩尼為網妙香幢  光𦦨燈明若雲布 
 覆以種種莊嚴具  超世正知於此坐 
 十方普現變化雲  共雲演說徧世間 
 一切眾生悉調伏  如是皆從佛宮現 
 摩尼為樹發妙華  十方所有無能匹 
 三世國土莊嚴事  莫不於中現其影 
 處處皆有摩尼聚  光𦦨熾然無量種 
 門牗隨方相間開  棟宇莊嚴極殊麗 
 如來宮殿不思議  清淨光明具眾相 
 一切宮殿於中現  一一皆有如來坐 
 如來宮殿無有邊  自然覺者處其中 
 十方一切諸眾會  莫不向佛而來集 
爾時不思議功德寶智印菩薩摩訶薩承佛威力。普
觀一切道場眾海即說頌言。
 佛昔修治眾福海  一切剎土微塵數 
 神通願力所出生  道場嚴淨無諸垢 
 如意珠王作樹根  金剛摩尼以為身 
 寶網遐施覆其上  妙香氛氳共旋繞 
 樹枝嚴飾備眾寶  摩尼為幹爭聳擢 
 枝條密布如重雲  佛於其下坐道場 
 道場廣大不思議  其樹周迴盡彌覆 
 密葉繁華相庇暎  華中悉結摩尼果 
 一切枝間發妙光  其光徧照道場中 
 清淨熾然無有盡  以佛願力如斯現 
 摩尼寶藏以為華  布影騰暉若綺雲 
 帀樹垂芳無不徧  於道場中普嚴飾 
 汝觀善逝道場中  蓮華寶網俱清淨 
 光𦦨成輪從此現  鈴音鐸響雲間發 
 十方一切國土中  所有妙色莊嚴樹 
 菩提樹中無不現  佛於其下離眾垢 
 道場廣大福所成  樹枝雨寶恒無盡 
<pb n="584"/>
 寶中出現諸菩薩  悉往十方供事佛 
 諸佛境界不思議  普令其樹出樂音 
 如昔所集菩提道  眾會聞音咸得見 
爾時百目蓮華髻菩薩摩訶薩承佛威力。普觀一切
道場眾海。即說頌言。
 一切摩尼出妙音  稱揚三世諸佛名 
 彼佛無量神通事  此道場中皆現覩 
 眾華競發如纓布  光雲法流徧十方 
 菩提樹神持向佛  一心瞻仰為供養 
 摩尼光𦦨悉成幢  幢中熾然發妙香 
 其香普熏一切眾  是故其處皆嚴潔 
 蓮華垂布金色光  其光演佛妙聲雲 
 普蔭十方諸剎土  永息眾生煩惱熱 
 菩提樹王自在力  常放光明極清淨 
 十方眾會無有邊  莫不影現道場中 
 寶枝光𦦨若明燈  其光演音宣大願 
 如佛往昔於諸有  本所修行皆具說 
 樹下諸神剎塵數  悉共依於此道場 
 各各如來道樹前  念念宣揚解脫門 
 世尊往昔修諸行  供養一切諸如來 
 本所修行及名聞  摩尼寶中皆悉現 
 道場一切出妙音  其音廣大徧十方 
 若有眾生堪受法  莫不調伏令清淨 
 如來往昔普修治  一切無量莊嚴事 
 十方一切菩提樹  一一莊嚴無量種 
爾時金𦦨圓滿光菩薩摩訶薩承佛威力。普觀一切
道場眾海。即說頌言。
 佛昔修習菩提行  於諸境界解明了 
 處與非處淨無疑  此是如來初智力 
 如昔等觀諸法性  一切業海皆明徹 
 如是今於光網中  普徧十方能具演 
 往劫修治大方便  隨眾生根而化誘 
 普使眾會心清淨  故佛能成根智力 
 如諸眾生解不同  欲樂諸行各差別 
 隨其所應為說法  佛以智力能如是 
 普盡十方諸剎海  所有一切眾生界 
 佛智平等如虗空  悉能顯現毛孔中 
 一切處行佛盡知  一念三世畢無餘 
 十方剎劫眾生時  悉能開示令現了 
 禪定解脫力無邊  三昧方便亦復然 
 佛為示現令歡喜  普使滌除煩惱闇 
 佛智無礙包三世  剎那悉現毛孔中 
 佛法國土及眾生  所現皆由隨念力 
 佛眼廣大如虗空  普見法界盡無餘 
 無礙地中無等用  彼眼無量佛能演 
 一切眾生具諸結  所有隨眠與習氣 
 如來出現徧世間  悉以方便令除滅 
爾時法界普音菩薩摩訶薩承佛威力。普觀一切道
場眾會海已。即說頌言。
 佛威神力徧十方  廣大示現無分別 
 大菩提行波羅蜜  昔所滿足皆令見 
 昔於眾生起大悲  修行布施波羅蜜 
 以是其身最殊妙  能令見者生歡喜 
 昔在無邊大劫海  修持淨戒波羅蜜 
 故獲淨身徧十方  普滅世間諸重苦 
 往昔修行忍清淨  信解真實無分別 
 是故色相皆圓滿  普放光明照十方 
 往昔勤修多劫海  能轉眾生深重障 
 故能分身徧十方  悉現菩提樹王下 
 佛久修行無量劫  禪定大海普清淨 
 故令見者心歡喜  煩惱障垢悉除滅 
 如來往修諸行海  具足般若波羅蜜 
 是故舒光普照明  克殄一切愚癡闇 
<pb n="585"/>
 種種方便化眾生  令所修治悉成就 
 一切十方皆徧往  無邊際劫不休息 
 佛昔修行大劫海  淨治諸願波羅蜜 
 是故出現徧世間  盡未來際救眾生 
 佛無量劫廣修治  一切法力波羅蜜 
 由是能成自然力  普現十方諸國土 
 佛昔修治普門智  一切智性如虗空 
 是故得成無礙力  舒光普照十方剎 
爾時雲音淨月菩薩摩訶薩承佛威力。普觀一切道
場眾海已。即說頌言。
 神通境界等虗空  十方眾生靡不見 
 如昔修行所成地  摩尼果中咸具說 
 清淨勤修無量劫  入於初地極歡喜 
 出生法界廣大智  普見十方無量佛 
 一切法中離垢地  等眾生數持淨戒 
 已於多劫廣修行  供養無邊諸佛海 
 積集福德發光地  奢摩他藏堅固忍 
 法雲廣大悉已聞  摩尼果中如是說 
 𦦨海慧明無等地  善了境界起慈悲 
 一切國土平等身  如佛所治皆演暢 
 普藏等門難勝地  動寂相順無違反 
 佛法境界悉平等  如佛所淨皆能說 
 廣大修行慧海地  一切法門咸徧了 
 普現國土如虗空  樹中演暢此法音 
 周徧法界虗空身  普照眾生智慧燈 
 一切方便皆清淨  昔所遠行今具演 
 一切願行所莊嚴  無量剎海皆清淨 
 所有分別無能動  此無等地咸宣說 
 無量境界神通力  善入教法光明力 
 此是清淨善慧地  劫海所行皆備闡 
 法雲廣大第十地  含藏一切徧虗空 
 諸佛境界聲中演  此聲是佛威神力 
爾時善勇猛光幢菩薩摩訶薩承佛威神觀察十方。
即說頌言。
 無量眾生處會中  種種信解心清淨 
 悉能悟入如來智  了達一切莊嚴境 
 各起淨願修諸行  悉曾供養無量佛 
 能見如來真實體  及以一切諸神變 
 或有能見佛法身  無等無礙普周徧 
 所有無邊諸法性  悉入其身無不盡 
 或有見佛妙色身  無邊色相光熾然 
 隨諸眾生解不同  種種變現十方中 
 或見無礙智慧身  三世平等如虗空 
 普隨眾生心樂轉  種種差別皆令見 
 或有能了佛音聲  普徧十方諸國土 
 隨諸眾生所應解  為出言音無障礙 
 或見如來種種光  種種照耀徧世間 
 或有於佛光明中  復見諸佛現神通 
 或有見佛海雲光  從毛孔出色熾然 
 示現往昔修行道  令生深信入佛智 
 或見佛相福莊嚴  及見此福所從生 
 往昔修行諸度海  皆佛相中明了見 
 如來功德不可量  充滿法界無邊際 
 及以神通諸境界  以佛力故能宣說 
此下師子座內流出眾。以海慧自在神通王等十
菩薩而為上首。有眾多佛剎微塵數。各興種種供
養雲。興供養已。各就方面化作寶蓮華師子之座。
各結加坐。乃歎其德。能徧十方咸勤供佛。各說偈
頌歎佛一種功德。初歎佛身座。二歎座及地。三歎
場地。四歎宮殿。五通歎樹自在。六歎場樹。七歎佛
十力。八歎佛十度。九歎佛十地。十歎佛體用。疏各
有義。
爾時華藏莊嚴世界海以佛神力其地一切六種十
<pb n="586"/>
八相震動。所謂動徧動普徧動。起徧起普徧起。踊徧
踊普徧踊。震徧震普徧震。吼徧吼普徧吼。擊徧擊普
徧擊。此諸世主一一皆現不思議諸供養雲。雨於如
來道場眾海。所謂一切香華莊嚴雲。一切摩尼妙飾
雲。一切寶𦦨華網雲。無邊種類摩尼寶圓光雲。一切
眾色寶真珠藏雲。一切寶旃檀香雲。一切寶蓋雲。清
淨妙聲摩尼王雲。日光摩尼瓔珞輪雲。一切寶光明
藏雲。一切各別莊嚴具雲。如是等諸供養雲。其數無
量不可思議。此諸世主一一皆現如是供養雲。雨於
如來道場眾海靡不周徧。如此世界中一一世主心
生歡喜如是供養。其華藏莊嚴世界海中一切世界
所有世主。悉亦如是而為供養。其一切世界中。悉有
如來坐於道場。一一世主各各信解。各各所緣。各各
三昧方便門。各各修習助道法。各各成就。各各歡喜。
各各趣入。各各悟解諸法門。各各入如來神通境界。
各各入如來力境界。各各入如來解脫門。如於此華
藏世界海。十方盡法界虗空界。一切世界海中。悉亦
如是。
此下明天地徵祥。謂動地興供即是顯證。上來佛
成正覺。眾海雲集。各申慶讚。顯佛高深而下稱機
情。上恊佛願。故世主為之興供。天地為之呈祥。就
文先動地。次興供自陿之寬且云華藏。約下結通。
實周法界。然座流之眾乃至呈祥興供。亦總成妙
嚴。
上總明教起因緣竟。下辨說法儀式。

大方廣佛華嚴經綱要卷第五

<sarticle>大方廣佛華嚴經綱要卷第六</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>如來現相品第二</品>
此品以下正宗分。以舉果勸樂生信分。有六品經。
初教起因緣一品已竟。次說法儀式有二品。茲一
品來也。是當分方便。先現相為遠方便。後三昧品
為近方便。今初一品有六段。一眾海同請。二光召
有緣。三所召雲奔。四現瑞表說。五稱揚佛德。六結
通無盡。言品名現相者。所現之相有五。一現面門
光相召十方眾。二現眉間光相示說法主。三震動
剎網以警羣機。四佛前現華表說依果。五白毫出
眾表教從佛流。有此五相。故以為名。
爾時諸菩薩及一切世間主作是思惟。
此下海眾已集。皆希佛境。故同念請。其請有二。初
長行海眾念請。次偈頌供聲偈請。通請有四十句
問。
云何是諸佛地。云何是諸佛境界。云何是諸佛加持。
云何是諸佛所行。云何是諸佛力。云何是諸佛無所
畏。云何是諸佛三昧。云何是諸佛神通。云何是諸佛
自在。云何是諸佛無能攝取。
此十句問佛德用圓備。
云何是諸佛眼。云何是諸佛耳。云何是諸佛鼻。云何
是諸佛舌。云何是諸佛身。云何是諸佛意。云何是諸
佛身光。云何是諸佛光明。云何是諸佛聲。云何是諸
佛智。唯願世尊。哀愍我等開示演說。
此十句問佛體相顯著。上二十句問果。
又十方世界海一切諸佛。皆為諸菩薩說世界海。眾
生海。法界安立海。佛海。佛波羅蜜海。佛解脫海。佛變
化海。佛演說海。佛名號海。佛壽量海。
此例舉十方佛為菩薩說十海。乃顯化用普周。
及一切菩薩誓願海。一切菩薩發趣海。一切菩薩助
道海。一切菩薩乘海。一切菩薩行海。一切菩薩出離
海。一切菩薩神通海。一切菩薩波羅蜜海。一切菩薩
<pb n="587"/>
地海。一切菩薩智海。願佛世尊。亦為我等。如是而說。
此下十句問因德深廣。即此十海。已從十信至等
覺位。以問深故。此四十問但以果中十海為總。九
會同答十海。一世界成就品答世界安立海。二華
藏品答世界海。三名號品答如來名號海。四四聖
諦品答演說海。五光明覺品至十忍品。別答十句
因問通答眾生海。修因之人即所化生故。六阿僧
祇品答變化海。長行舉數。偈中廣明變化重重微
細難說。七壽量住處皆答壽量海。八不思議等五
品別答二十句果問。總明佛海。就德深廣以顯佛
故。九第八會答波羅蜜海。總攝諸位皆成行故。十
第九會答解脫海。證入法界起大用故。上約通說。
若約局說則當會答盡。此有二義。一現相答。具在
下文。二者言說答。此有二義。一經來未盡。以遮那
品後無結束。意在未來之經中答之。二者答二兼
餘。謂正答世界安立及世界。則兼答餘三十八問
故。
補義曰前二十句問果。乃舉毗盧所證之果。後十
句問因。正問取果之因。中間十句引例問果中十
海。通是菩薩所求。故約諸位通修。從十信至等覺。
位位普攝。故為普行。後三徧研窮皆此行也。故疏
云九會同答。
爾時諸菩薩威神力故。於一切供養具雲中。自然出
音而說頌言。
 無量劫中修行滿  菩提樹下成正覺 
 為度眾生普現身  如雲充徧盡未來 
 眾生有疑皆使斷  廣大信解悉令發 
 無邊際苦普使除  諸佛安樂咸令證 
 菩薩無數等剎塵  俱來此會同瞻仰 
 願隨其意所應受  演說妙法除疑惑 
 云何了知諸佛地  云何觀察如來境 
 佛所加持無有邊  願示此法令清淨 
 云何是佛所行處  而以智慧能明入 
 佛力清淨廣無邊  為諸菩薩應開示 
 云何廣大諸三昧  云何淨治無畏法 
 神通力用不可量  願隨眾生心樂說 
 諸佛法王如世主  所行自在無能制 
 及餘一切廣大法  為利益故當開演 
 佛眼云何無有量  耳鼻舌身亦復然 
 意無有量復云何  願示能知此方便 
 如諸剎海眾生海  法界所有安立海 
 及諸佛海亦無邊  願為佛子咸開暢 
 永出思議眾度海  普入解脫方便海 
 所有一切法門海  此道場中願宣說 
此下供聲偈請。前在念請。今彰言請。使眾同曉。供
具出音者前既為法興供。今乃以供宣心。不因撫
擊。故曰自然。以彰供具即法界體故。其偈中所請
者。即述前念請四十問意。
爾時世尊知諸菩薩心之所念。即於面門眾齒之間。
放佛剎微塵數光明。所謂眾寶華徧照光明。出種種
音莊嚴法界光明。垂布微妙雲光明。十方佛坐道場
現神變光明。一切寶𦦨雲蓋光明。充滿法界無礙光
明。徧莊嚴一切佛剎光明。逈建立清淨金剛寶幢光
明。普莊嚴菩薩眾會道場光明。妙音稱揚一切佛名
號光明。如是等佛剎微塵數一一復有佛剎微塵數
光明。以為眷屬。其光悉具眾妙寶色。普照十方各一
億佛剎微塵數世界海。彼世界海諸菩薩眾。於光明
中各得見此華藏莊嚴世界海。以佛神力。其光於彼
一切菩薩眾會之前而說頌言。
 無量劫中修行海  供養十方諸佛海 
 化度一切眾生海  令成妙覺徧照尊 
 毛孔之中出化雲  光明普照於十方 
 應受化者咸開覺  令趣菩提淨無礙 
<pb n="588"/>
 佛昔往來諸趣中  教化成熟諸羣生 
 神通自在無邊量  一念皆令得解脫 
 摩尼妙寶菩提樹  種種莊嚴悉殊特 
 佛於其下成正覺  放大光明普威耀 
 大音震吼徧十方  普為弘宣寂滅法 
 隨諸眾生心所樂  種種方便令開曉 
 往修諸度皆圓滿  等於千剎微塵數 
 一切諸力悉已成  汝等庶往同瞻禮 
 十方佛子等剎塵  悉共歡喜而來集 
 已雨諸雲為供養  今在佛前專覲仰 
 如來一音無有量  能演契經深大海 
 普雨妙法應羣心  彼兩足尊宜往見 
 三世諸佛所有願  菩提樹下皆宣說 
 一剎那中悉現前  汝可速詣如來所 
 毗盧遮那大智海  面門舒光無不見 
 今待眾集將演音  汝可往觀聞所說 
此下光召有緣。以前念請之菩薩。皆是法界緣起。
故屬有緣。將答所問。以所問者乃法界海。則不止
現前。故以光照法界海。以召集諸有緣海會眾也。
齒門放光以齒具四十。以表答四十問。即以此光
為教體故。次以佛神力而說頌言。即以光中之偈。
說佛十號具足。正覺始成。故召十方齊往同觀聽
法。故結云汝可往觀聞所說。
爾時十方世界海一切眾會蒙佛光明所開覺已。各
共來詣毗盧遮那如來所親近供養。所謂此華藏莊
嚴世界海東次有世界海。名清淨光蓮華莊嚴。彼世
界種中。有國土名摩尼瓔珞金剛藏。佛號法水覺虗
空無邊王。於彼如來大眾海中。有菩薩摩訶薩名觀
察勝法蓮華幢。與世界海微塵數諸菩薩俱來詣佛
所。各現十種菩薩身相雲。徧滿虗空而不散滅。復現
十種雨一切寶蓮華光明雲。復現十種須彌寶峰雲。
復現十種日輪光雲。復現十種寶華瓔珞雲。復現十
種一切音樂雲。復現十種末香樹雲。復現十種塗香
燒香眾色相雲。復現十種一切香樹雲。如是等世界
海微塵數諸供養雲。悉徧虗空而不散滅。現是雲已。
向佛作禮以為供養。即於東方。各化作種種華光明
藏師子之座。於其座上結加趺坐。此華藏世界海南。
次有世界海。名一切寶月光明莊嚴藏。彼世界種中。
有國土名無邊光圓滿莊嚴。佛號普智光明德須彌
王。於彼如來大眾海中。有菩薩摩訶薩名普照法海
慧。與世界海微塵數諸菩薩俱來詣佛所。各現十種
一切莊嚴光明藏摩尼王雲。徧滿虗空而不散滅。復
現十種雨一切寶莊嚴具普照耀摩尼王雲。復現十
種寶𦦨熾然稱揚佛名號摩尼王雲。復現十種說一
切佛法摩尼王雲。復現十種眾妙樹莊嚴道場摩尼
王雲。復現十種寶光普照現眾化佛摩尼王雲。復現
十種普現一切道場莊嚴像摩尼王雲。復現十種密
𦦨燈說諸佛境界摩尼王雲。復現十種不思議佛剎
宮殿像摩尼王雲。復現十種普現三世佛身像摩尼
王雲。如是等世界海微塵數摩尼王雲。悉徧虗空而
不散滅。現是雲已。向佛作禮以為供養。即於南方。各
化作帝青寶閻浮檀金蓮華藏師子之座。於其座上
結加趺坐。此華藏世界海西次有世界海名可愛樂
寶光明。彼世界種中。有國土名出生上妙資身具。佛
號香𦦨功德寶莊嚴。於彼如來大眾海中。有菩薩摩
訶薩名月光香𦦨普莊嚴。與世界海微塵數諸菩薩
俱來詣佛所。各現十種一切寶香眾妙華樓閣雲。徧
滿虗空而不散滅。復現十種無邊色相眾寶王樓閣
雲。復現十種寶燈香𦦨樓閣雲。復現十種一切真珠
樓閣雲。復現十種一切寶華樓閣雲。復現十種寶瓔
珞莊嚴樓閣雲。復現十種普現十方一切莊嚴光明
藏樓閣雲。復現十種眾寶末間錯莊嚴樓閣雲。復現
十種眾寶周徧十方一切莊嚴樓閣雲。復現十種華
<pb n="589"/>
門鐸網樓閣雲。如是等世界海微塵數樓閣雲。悉徧
虗空而不散滅。現是雲已。向佛作禮。以為供養。即於
西方。各化作真金葉大寶藏師子之座。於其座上結
加趺坐。此華藏世界海北次有世界海名毗瑠璃蓮
華光圓滿藏。彼世界種中。有國土名優鉢羅華莊嚴。
佛號普智幢音王。於彼如來大眾海中。有菩薩摩訶
薩名師子奮迅光明。與世界海微塵數諸菩薩俱來
詣佛所。各現十種一切香摩尼眾妙樹雲。徧滿虗空
而不散滅。復現十種密葉妙香莊嚴樹雲。復現十種
化現一切無邊色相樹莊嚴樹雲。復現十種一切華
周布莊嚴樹雲。復現十種一切寶𦦨圓滿光莊嚴樹
雲。復現十種現一切旃檀香菩薩身莊嚴樹雲。復現
十種現往昔道場處不思議莊嚴樹雲。復現十種眾
寶衣服藏如日光明樹雲。復現十種普發一切悅意
音聲樹雲。如是等世界海微塵數樹雲。悉徧虗空而
不散滅。現是雲已。向佛作禮。以為供養。即於北方。各
化作摩尼燈蓮華藏師子之座。於其座上結加趺坐。
此華藏世界海東北方。次有世界海名閻浮檀金玻
瓈色幢。彼世界種中。有國土名眾寶莊嚴。佛號一切
法無畏燈。於彼如來大眾海中。有菩薩摩訶薩名最
勝光明燈無盡功德藏。與世界海微塵數諸菩薩俱
來詣佛所。各現十種無邊色相寶蓮華藏師子座雲。
徧滿虗空而不散滅。復現十種摩尼王光明藏師子
座雲。復現十種一切莊嚴具種種校飾師子座雲。復
現十種眾寶鬘燈𦦨藏師子座雲。復現十種普雨寶
瓔珞師子座雲。復現十種一切香華寶瓔珞藏師子
座雲。復現十種示現一切佛座莊嚴摩尼王藏師子
座雲。復現十種戶牖階砌及諸瓔珞一切莊嚴師子
座雲。復現十種一切摩尼樹寶枝莖藏師子座雲。復
現十種寶香間飾日光明藏師子座雲。如是等世界
海微塵數師子座雲。悉徧虗空而不散滅。現是雲已。
向佛作禮。以為供養。即於東北方。各化作寶蓮華摩
尼光幢師子之座。於其座上結加趺坐。此華藏世界
海東南方。次有世界海名金莊嚴瑠璃光普照。彼世
界種中。有國土名清淨香光明。佛號普喜深信王。於
彼如來大眾海中。有菩薩摩訶薩名慧燈普明。與世
界海微塵數諸菩薩俱來詣佛所。各現十種一切如
意王摩尼帳雲。徧滿虗空而不散滅。復現十種帝青
寶一切華莊嚴帳雲。復現十種一切香摩尼帳雲。復
現十種寶𦦨燈帳雲。復現十種示現佛神通說法摩
尼王帳雲。復現十種現一切衣服莊嚴色像摩尼帳
雲。復現十種一切寶華叢光明帳雲。復現十種寶網
鈴鐸音帳雲。復現十種摩尼為臺蓮華為網帳雲。復
現十種現一切不思議莊嚴具色像帳雲。如是等世
界海微塵數眾寶帳雲。悉徧虗空而不散滅。現是雲
已。向佛作禮。以為供養。即於東南方。各化作寶蓮華
藏師子之座。於其座上結加趺坐。此華藏世界海西
南方。次有世界海名日光徧照。彼世界種中。有國土
名師子日光明。佛號普智光明音。於彼如來大眾海
中。有菩薩摩訶薩名普華光𦦨髻。與世界海微塵數
諸菩薩俱來詣佛所。各現十種眾妙莊嚴寶蓋雲。徧
滿虗空而不散滅。復現十種光明莊嚴華蓋雲。復現
十種無邊色真珠藏蓋雲。復現十種出一切菩薩悲
愍音摩尼王蓋雲。復現十種眾妙寶𦦨鬘蓋雲。復現
十種妙寶嚴飾垂網鐸蓋雲。復現十種摩尼樹枝莊
嚴蓋雲。復現十種日光普照摩尼王蓋雲。復現十種
一切塗香燒香蓋雲。復現十種旃檀藏蓋雲。復現十
種廣大佛境界普光明莊嚴蓋雲。如是等世界海微
塵數眾寶蓋雲。悉徧虗空而不散滅。現是雲已。向佛
作禮。以為供養。即於西南方。各化作帝青寶光𦦨莊
嚴藏師子之座。於其座上結加趺坐。此華藏世界海
西北方。次有世界海名寶光照耀。彼世界種中。有國
土名眾香莊嚴。佛號無量巧德海光明。於彼如來大
<pb n="590"/>
眾海中。有菩薩摩訶薩名無盡光摩尼王。與世界海
微塵數諸菩薩俱來詣佛所。各現十種一切寶圓滿
光雲。徧滿虗空而不散滅。復現十種一切寶𦦨圓滿
光雲。復現十種一切妙華圓滿光雲。復現十種一切
化佛圓滿光雲。復現十種十方佛土圓滿光雲。復現
十種佛境界雷聲寶樹圓滿光雲。復現十種一切瑠
璃寶摩尼王圓滿光雲。復現十種一念中現無邊眾
生相圓滿光雲。復現十種演一切如來大願音圓滿
光雲。復現十種演化一切眾生音摩尼王圓滿光雲。
如是等世界海微塵數圓滿光雲。悉徧虗空而不散
滅。現是雲已。向佛作禮。以為供養。即於西北方。各化
作無盡光明威德藏師子之座。於其座上結加趺坐。
此華藏世界海下方。次有世界海名蓮華香妙德藏。
彼世界種中。有國土名寶師子光明照耀。佛號法界
光明。於彼如來大眾海中。有菩薩摩訶薩名法界光
𦦨慧。與世界海微塵數諸菩薩俱來詣佛所。各現十
種一切摩尼藏光明雲。徧滿虗空而不散滅。復現十
種一切香光明雲。復現十種一切寶𦦨光明雲。復現
十種出一切佛說法音光明雲。復現十種現一切佛
土莊嚴光明雲。復現十種一切妙華樓閣光明雲。復
現十種現一切劫中諸佛教化眾生事光明雲。復現
十種一切無盡寶華蘂光明雲。復現十種一切莊嚴
座光明雲。如是等世界海微塵數光明雲。悉徧虗空
而不散滅。現是雲已。向佛作禮。以為供養。即於下方。
各化作寶𦦨燈蓮華藏師子之座。於其座上結加趺
坐。此華藏世界海上方。次有世界海名摩尼寶照耀
莊嚴。彼世界種中。有國土名無相妙光明。佛號無礙
功德光明王。於彼如來大眾海中。有菩薩摩訶薩名
無礙力精進慧。與世界海微塵數諸菩薩俱來詣佛
所。各現十種無邊色相寶光𦦨雲。徧滿虗空而不散
滅。復現十種摩尼寶網光𦦨雲。復現十種一切廣大
佛土莊嚴光𦦨雲。復現十種一切妙香光𦦨雲。復現
十種一切莊嚴光𦦨雲。復現十種諸佛變化光𦦨雲。
復現十種眾妙樹華光𦦨雲。復現十種一切金剛光
𦦨雲。復現十種說無邊菩薩行摩尼光𦦨雲。復現十
種一切真珠燈光𦦨雲。如是等世界海微塵數光𦦨
雲。悉徧虗空而不散滅。現是雲已。向佛作禮。以為供
養。即於上方。各化作演佛音聲光明蓮華藏師子之
座。於其座上結加趺坐。如是等十億佛剎微塵數世
界海中。有十億佛剎微塵數菩薩摩訶薩。一一各有
世界海微塵數諸菩薩眾前後圍繞而來集會。是諸
菩薩一一各現世界海微塵數種種莊嚴諸供養雲。
悉徧虗空而不散滅。現是雲已。向佛作禮。以為供養。
隨所來方。各化作種種寶莊嚴師子之座。於其座上
結加趺坐。
此下所召雲奔。有三段。一同會道場。二現自在用。
三聲光自述。所來集者。八方上下共有十方。從此
華藏莊嚴世界海東。次第右遶。則以此毗盧遮那
如來所居者二十重華藏為主剎。其所集者在此
主剎之外。十方十剎。亦但舉其主剎為一重圍。若
約無盡。則彼每方亦各有十。如是重重。如帝網孔。
故經云有世界海。乃是此經之所說。今但舉一重
以彰無盡耳。經中所明每方各有十事。一定方。二
明土海。三辨世界名。四主佛。五主菩薩。六眷屬。七
至佛所。八興供養。九獻供。十化座本方。如是十方
一一皆有此十。故後總結文云。如是等十億佛剎
微塵數世界海中。有十億佛剎微塵數菩薩。一一
各有世界海微塵數菩薩前後圍繞。而來集會。由
此結數觀之。則前十方世界海乃是近中央主剎
鱗次之剎。但標一重之名耳。今結云十億佛剎微
塵數世界海中。如此則每方各領有一億佛剎微
塵數之世界海。如此乃顯其無盡無盡耳。
如是坐已。其諸菩薩身毛孔中。一一各現十世界海
<pb n="591"/>
微塵數一切寶種種色光明。一一光中。悉現十世界
海微塵數諸菩薩。皆坐蓮華藏師子之座。此諸菩薩。
悉能徧入一切法界諸安立海。所有微塵。彼一一塵
中。皆有十佛世界微塵數諸廣大剎。一一剎中。皆有
三世諸佛世尊。此諸菩薩。悉能徧往。親近供養。於念
念中。以夢自在示現法門。開悟世界海微塵數眾生。
念念中以示現一切諸天歿生法門。開悟世界海微
塵數眾生。念念中以說一切菩薩行法門。開悟世界
海微塵數眾生。念念中以普震動一切剎歎佛功德
神變法門。開悟世界海微塵數眾生。念念中以嚴淨
一切佛國土顯示一切大願海法門。開悟世界海微
塵數眾生。念念中以普攝一切眾生言詞佛音聲法
門。開悟世界海微塵數眾生。念念中以能雨一切佛
法雲法門。開悟世界海微塵數眾生。念念中以光明
普照十方國土周徧法界示現神變法門。開悟世界
海微塵數眾生。念念中以普現佛身充徧法界一切
如來解脫力法門。開悟世界海微塵數眾生。念念中
以普賢菩薩建立一切眾會道場海法門。開悟世界
海微塵數眾生。如是普徧一切法界。隨眾生心。悉令
開悟。念念中一一國土。各令如須彌山微塵數眾生。
墮惡道者永離其苦。各令如須彌山微塵數眾生。住
邪定者入正定聚。各令如須彌山微塵數眾生。隨其
所樂生於天上。各令如須彌山微塵數眾生。安住聲
聞辟支佛地。各令如須彌山微塵數眾生。事善知識
具眾福行。各令如須彌山微塵數眾生。發於無上菩
提之心。各令如須彌山微塵數眾生。趣於菩薩不退
轉地。各令如須彌山微塵數眾生。得淨智眼見於如
來所見一切諸平等法。各令如須彌山微塵數眾生。
安住諸力諸願海中。以無盡智而為方便。淨諸佛國。
各令如須彌山微塵數眾生。皆得安住毗盧遮那廣
大願海生如來家。
此下顯來集菩薩。各現自在之用。一一各有八事。
一毛孔現光。二光中又現菩薩。三光中菩薩各入
法界安立海中微塵。四彼一一塵各含廣剎。五一
一剎中皆有如來。六所現菩薩各往如來所興供。
七助佛揚化。八一一皆成大益。各於念念中。令須
彌山微塵數眾生生如來家。疏釋此放光得益。具
顯無盡。
爾時諸菩薩光明中。同時發聲。說此頌言。
 諸光明中出妙音  普徧十方一切國 
 演說佛子諸功德  能入菩提之妙道 
 劫海修行無厭倦  令苦眾生得解脫 
 心無下劣及勞疲  佛子善入斯方便 
 盡諸劫海修方便  無量無邊無有餘 
 一切法門無不入  而恒說彼性寂滅 
 三世諸佛所有願  一切修治悉令盡 
 即以利益諸眾生  而為自行清淨業 
 一切諸佛眾會中  普徧十方無不往 
 皆以甚深智慧海  入彼如來寂滅法 
 一一光明無有邊  悉入難思諸國土 
 清淨智眼普能見  是諸菩薩所行境 
 菩薩能住一毛端  徧動十方諸國土 
 不令眾生有怖想  是其清淨方便地 
 一一塵中無量身  復現種種莊嚴剎 
 一念歿生普令見  獲無礙慧莊嚴者 
 三世所有一切劫  一剎那中悉能現 
 知身如幻無體相  證明法性無礙者 
 普賢勝行皆能入  一切眾生悉樂見 
 佛子能住此法門  諸光明中大音吼 
此下光聲自述。前既光聲召命。今亦光聲自述。以
菩薩位極用窮深廣。若非自述。時眾難知。文有十
頌。至諸光明中大音吼止。
爾時世尊。欲令一切菩薩大眾得於如來無邊境界
<pb n="592"/>
神通力故。放眉間光。此光名一切菩薩智光明。普照
耀十方藏。其狀猶如寶色燈雲。徧照十方一切佛剎。
其中國土及以眾生悉令顯現。又普震動諸世界網。
一一塵中現無數佛。隨諸眾生性欲不同。普雨三世
一切諸佛妙法輪雲。顯示如來波羅蜜海。又雨無量
諸出離雲。令諸眾生永度生死。復雨諸佛大願之雲。
顯示十方諸世界中普賢菩薩道場眾會。作是事已。
右繞於佛。從足下入。爾時佛前有大蓮華忽然出現。
其華具有十種莊嚴。一切蓮華所不能及。所謂眾寶
間錯以為其莖。摩尼寶王以為其藏。法界眾寶普作
其葉。諸香摩尼以為其鬚。閻浮檀金莊嚴其臺。妙網
覆上。光色清淨。於一念中。示現無邊諸佛神變。普能
發起一切音聲。摩尼寶王影現佛身。於音聲中。普能
演說一切菩薩所修行願。此華生已一念之間。於如
來白毫相中有菩薩摩訶薩。名一切法勝音。與世界
海微塵數諸菩薩眾俱時而出。右繞如來經無量帀。
禮佛足已。時勝音菩薩坐蓮華臺。諸菩薩眾坐蓮華
鬚。各於其上次第而坐。其一切法勝音菩薩。了深法
界生大歡喜。入佛所行智無疑滯。入不可測佛法身
海。往一切剎諸如來所。身諸毛孔悉現神通。念念普
觀一切法界。十方諸佛共與其力。令普安住一切三
昧。盡未來劫。常見諸佛無邊法界功德海身。乃至一
切三昧解脫神通變化。即於眾中。承佛威神觀察十
方。而說頌曰。
 佛身充滿於法界  普現一切眾生前 
 隨緣赴感靡不周  而恒處此菩提座 
 如來一一毛孔中  一切剎塵諸佛坐 
 菩薩眾會共圍繞  演說普賢之勝行 
 如來安處菩提座  一毛示現多剎海 
 一一毛現悉亦然  如是普周於法界 
 一一剎中悉安坐  一切剎土皆周徧 
 十方菩薩如雲集  莫不咸來詣道場 
 一切剎土微塵數  功德光明菩薩海 
 普在如來眾會中  乃至法界咸充徧 
 法界微塵諸剎土  一切眾中皆出現 
 如是分身智境界  普賢行中能建立 
 一切諸佛眾會中  勝智菩薩僉然坐 
 各各聽法生歡喜  處處修行無量劫 
 已入普賢廣大願  各各出生眾佛法 
 毗盧遮那法海中  修行克證如來地 
 普賢菩薩所開覺  一切如來同讚喜 
 已獲諸佛大神通  法界周流無不徧 
 一切剎土微塵數  常現身雲悉充滿 
 普為眾生放大光  各雨法雨稱其心 
爾時眾中。復有菩薩摩訶薩。名觀察一切勝法蓮華
光慧王。承佛威神觀察十方。而說頌曰。
 如來甚深智  普入於法界  能隨三世轉 
 與世為明導  諸佛同法身  無依無差別 
 隨諸眾生意  令見佛色形  具足一切智 
 徧知一切法  一切國土中  一切無不現 
 佛身及光明  色相不思議  眾生信樂者 
 隨應悉令見  於一佛身上  化為無量佛 
 雷音徧眾剎  演法深如海  一一毛孔中 
 光網徧十方  演佛妙音聲  調彼難調者 
 如來光明中  常出深妙音  讚佛功德海 
 及菩薩所行  佛轉正法輪  無量無有邊 
 所說法無等  淺智不能測  一切世界中 
 現身成正覺  各各起神變  法界悉充滿 
 如來一一身  現佛等眾生  一切微塵剎 
 普現神通力 
爾時眾中。復有菩薩摩訶薩。名法喜慧光明。承佛威
神觀察十方。而說頌言。
 佛身常顯現  法界悉充滿  恒演廣大音 
<pb n="593"/>
 普震十方國  如來普現身  徧入於世間 
 隨眾生樂欲  顯示神通力  佛隨眾生心 
 普現於其前  眾生所見者  皆是佛神力 
 光明無有邊  說法亦無量  佛子隨其智 
 能入能觀察  佛身無有生  而能示出生 
 法性如虗空  諸佛於中住  無住亦無去 
 處處皆見佛  光明靡不周  名稱悉遠聞 
 無體無住處  亦無生可得  無相亦無形 
 所現皆如影  佛隨眾生心  為興大法雲 
 種種方便門  示悟而調伏  一切世界中 
 見佛坐道場  大眾所圍繞  照耀十方國 
 一切諸佛身  皆有無盡相  示現雖無量 
 色相終不盡 
爾時眾中。復有菩薩摩訶薩。名香𦦨光普明慧。承佛
威神觀察十方。而說頌曰。
 此會諸菩薩  入佛難思地  一一皆能見 
 一切佛神力  智身能徧入  一切剎微塵 
 見身在彼中  普見於諸佛  如影現眾剎 
 一切如來所  於彼一切中  悉現神通事 
 普賢諸行願  修治已明潔  能於一切剎 
 普見佛神變  身住一切處  一切皆平等 
 智能如是行  入佛之境界  已證如來智 
 等照於法界  普入佛毛孔  一切諸剎海 
 一切佛國土  皆現神通力  示現種種身 
 及種種名號  能於一念頃  普現諸神變 
 道場成正覺  及轉妙法輪  一切廣大剎 
 億劫不思議  菩薩三昧中  一念皆能現 
 一切諸佛土  一一諸菩薩  普入於佛身 
 無邊亦無盡 
爾時眾中。復有菩薩摩訶薩。名師子奮迅慧光明。承
佛威神徧觀十方。而說頌曰。
 毗盧遮那佛  能轉正法輪  法界諸國土 
 如雲悉周徧  十方中所有  諸大世界海 
 佛神通願力  處處轉法輪  一切諸剎土 
 廣大眾會中  名號各不同  隨應演妙法 
 如來大威力  普賢願所成  一切國土中 
 妙音無不至  佛身等剎塵  普雨於法雨 
 無生無差別  現一切世間  無數諸億劫 
 一切塵剎中  往昔所行事  妙音咸具演 
 十方塵國土  光網悉周徧  光中悉有佛 
 普化諸羣生  佛身無差別  充滿於法界 
 能令見色身  隨機善調伏  三世一切剎 
 所有眾導師  種種名號殊  為說皆令見 
 過未及現在  一切諸如來  所轉妙法輪 
 此會皆得聞 
爾時眾中。復有菩薩摩訶薩。名法海慧功德藏。承佛
威神觀察十方。而說頌曰。
 此會諸佛子  善修眾智慧  斯人已能入 
 如是方便門  一一國土中  普演廣大音 
 說佛所行處  周聞十方剎  一一心念中 
 普觀一切法  安住真如地  了達諸法海 
 一一佛身中  億劫不思議  修習波羅蜜 
 及嚴淨國土  一一微塵中  能證一切法 
 如是無所礙  周行十方國  一一佛剎中 
 往詣悉無餘  見佛神通力  入佛所行處 
 諸佛廣大音  法界靡不聞  菩薩能了知 
 善入音聲海  劫海演妙音  其音等無別 
 智周三世者  入彼音聲地  眾生所有音 
 及佛自在聲  獲得音聲智  一切皆能了 
 從地而得地  住於力地中  億劫勤修行 
 所獲法如是 
爾時眾中。復有菩薩摩訶薩。名慧燈普明。承佛威神。
觀察十方。而說頌曰。
<pb n="594"/>
 一切諸如來  遠離於眾相  若能知是法 
 乃見世導師  菩薩三昧中  慧光普明了 
 能知一切佛  自在之體性  見佛真實體 
 則悟甚深法  普觀於法界  隨願而受身 
 從於福海生  安住於智地  觀察一切法 
 修行最勝道  一切佛剎中  一切如來所 
 如是徧法界  悉見真實體  十方廣大剎 
 億劫勤修行  能遊正徧知  一切諸法海 
 唯一堅密身  一切塵中見  無生亦無相 
 普現於諸國  隨諸眾生心  普現於其前 
 種種示調伏  速令向佛道  以佛威神故 
 出現諸菩薩  佛力所加持  普見諸如來 
 一切眾導師  無量威神力  開悟諸菩薩 
 法界悉周徧 
爾時眾中。復有菩薩摩訶薩。名華𦦨髻普明智。承佛
威神。觀察十方。而說頌曰。
 一切國土中  普演微妙音  稱揚佛功德 
 法界悉充滿  佛以法為身  清淨如虗空 
 所現眾色形  令入此法中  若有深信喜 
 及為佛攝受  當知如是人  能生了佛智 
 諸有少智者  不能知此法  慧眼清淨人 
 於此乃能見  以佛威神力  觀察一切法 
 入住及出時  所見皆明了  一切諸法中 
 法門無有邊  成就一切智  入於深法海 
 安住佛國土  出興一切智  無去亦無來 
 諸佛法如是  一切眾生海  佛身如影現 
 隨其解差別  如是見導師  一切毛孔中 
 各各現神通  修行普賢願  清淨者能見 
 佛以一一身  處處轉法輪  法界悉周徧 
 思議莫能及 
爾時眾中。復有菩薩摩訶薩。名威德慧無盡光。承佛
威神。觀察十方。而說頌曰。
 一一佛剎中  處處坐道場  眾會共圍繞 
 魔軍悉摧伏  佛身放光明  徧滿於十方 
 隨應而示現  色相非一種  一一微塵內 
 光明悉充滿  普見十方土  種種各差別 
 十方諸剎海  種種無量剎  悉平坦清淨 
 帝青寶所成  或覆或傍住  或似蓮華合 
 或圓或四方  種種眾形相  法界諸剎土 
 周行無所礙  一切眾會中  常轉妙法輪 
 佛身不思議  國土悉在中  於其一切處 
 導世演真法  所轉妙法輪  法性無差別 
 依於一實理  演說諸法相  佛以圓滿音 
 闡明真實理  隨其解差別  現無盡法門 
 一切剎土中  見佛坐道場  佛身如影現 
 生滅不可得 
爾時眾中。復有菩薩摩訶薩。名法界普明慧。承佛威
神。觀察十方。而說頌曰。
 如來微妙身  色相不思議  見者生歡喜 
 恭敬信樂法  佛身一切相  悉現無量佛 
 普入十方界  一一微塵中  十方國土海 
 無量無邊佛  咸於念念中  各各現神通 
 大智諸菩薩  深入於法海  佛力所加持 
 能知此方便  若有已安住  普賢諸行願 
 見彼眾國土  一切佛神力  若人有信解 
 及以諸大願  具足深智慧  通達一切法 
 能於諸佛身  一一而觀察  色聲無所礙 
 了達於諸境  能於諸佛身  安住智所行 
 速入如來地  普攝於法界  佛剎微塵數 
 如是諸國土  能令一念中  一一塵中現 
 一切諸國土  及以神通事  悉現一剎中 
 菩薩力如是 
爾時眾中。復有菩薩摩訶薩。名精進力無礙慧。承佛
<pb n="595"/>
威神。觀察十方。而說頌曰。
 佛演一妙音  周聞十方剎  眾音悉具足 
 法雨皆充徧  一切言詞海  一切隨類音 
 一切佛剎中  轉於淨法輪  一切諸國土 
 悉見佛神變  聽佛說法音  聞已趣菩提 
 法界諸國土  一一微塵中  如來解脫力 
 於彼普現身  法身同虗空  無礙無差別 
 色形如影像  種種眾相現  影像無方所 
 如空無體性  智慧廣大人  了達其平等 
 佛身不可取  無生無起作  應物普現前 
 平等如虗空  十方所有佛  盡入一毛孔 
 各各現神通  智眼能觀見  毗盧遮那佛 
 願力周法界  一切國土中  恒轉無上輪 
 一毛現神變  一切佛同說  經於無量劫 
 不得其邊際 
如此四天下道場中。以佛神力。十方各有一億世界
海微塵數諸菩薩眾。而來集會。應知一切世界海。一
一四天下諸道場中。悉亦如是。
此下大文第四現瑞表法。上所現相。但召有緣。今
眾既集將陳法海。故重現斯瑞。瑞文有三。初光示
法主。欲令大眾得如來神通力故。次現華表義。通
表所詮佛華嚴故。三現眾表教。法藉人弘故。光照
十方從足下入者。足表佛所履。意顯從中道果智
為法界體。是菩薩所履。以證入故。有大蓮華忽然
出現。然蓮華亦別表華藏。為佛所淨。忽然現者。依
理起事。難測量故。蓮華莊嚴。具表嚴成果體。故下
其華生已。於白毫中有菩薩出者。意表果智為因
心故。名勝音者。所詮教法圓滿故曰勝音。與眷屬
俱者表此圓教攝羣經為眷屬故。次下勝音說偈
讚佛。為稱揚佛德。既至任力稱揚。自申罔極之情。
顯佛無涯之德。故觀察十方而說頌言。頌中總相
讚佛。亦含諸問。疏各有所屬。初眉中所出菩薩。讚
其十方菩薩一一各說偈讚。即為十段。各讚不同。
總是讚佛功德。結云一切世界海。一一四天下諸
道場中。悉亦如是。以彰法界同體也。此上結云。十
方各有一億世界海微塵數諸菩薩眾而來雲集。
乃通結前光召十方。各一億世界海微塵數之眾。
意謂此一四天下。有此道場。然彼一一世界海中
世界。皆有四天下。一一如此之集會。正顯主伴重
重。極十方而齊唱也。但深觀結文。自見無盡之意。
遠方便竟。如來現相品竟。

大方廣佛華嚴經綱要卷第六

<sarticle>大方廣佛華嚴經綱要卷第七</sarticle>
于闐國三藏沙門實义難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>普賢三昧品第三</品>
爾時普賢菩薩摩訶薩。於如來前坐蓮華藏師子之
座。承佛神力。入于三昧。此三昧名一切諸佛毗盧遮
那如來藏身。普入一切佛平等性。能於法界示眾影
像。廣大無礙同於虗空。法界海旋靡不隨入。出生一
切諸三昧法。普能包納十方法界。三世諸佛智光明
海皆從此生。十方所有諸安立海悉能示現。含藏一
切佛力解脫諸菩薩智。能令一切國土微塵普能容
受無邊法界。成就一切佛功德海。顯示如來諸大願
海。一切諸佛所有法輪流通護持使無斷絕。如此世
界中普賢菩薩於世尊前入此三昧。如是盡法界虗
空界十方三世微細無礙廣大光明佛眼所見佛力
能到佛身所現一切國土。及此國土所有微塵。一一
塵中。有世界海微塵數佛剎。一一剎中。有世界海微
塵數諸佛。一一佛前有世界海微塵數普賢菩薩。皆
<pb n="596"/>
亦入此一切諸佛毗盧遮那如來藏身三昧。爾時一
一普賢菩薩。皆有十方一切諸佛而現其前。彼諸如
來同聲讚言。善哉善哉。善男子。汝能入此一切諸佛
毗盧遮那如來藏身菩薩三昧。佛子。此是十方一切
諸佛共加於汝。以毗盧遮那如來本願力故。亦以汝
修一切諸佛行願力故。所謂能轉一切佛法輪故。開
顯一切如來智慧海故。普照十方諸安立海悉無餘
故。令一切眾生淨治雜染得清淨故。普攝一切諸大
國土。無所著故。深入一切諸佛境界無障礙故。普示
一切佛功德故。能入一切諸法實相增智慧故。觀察
一切諸法門故。了知一切眾生根故。能持一切諸佛
如來教文海故。爾時十方一切諸佛。即與普賢菩薩
摩訶薩能入一切智性力智。與入法界無邊量智。與
成就一切佛境界智。與知一切世界海成壞智。與知
一切眾生界廣大智。與住諸佛甚深解脫無差別諸
三昧智。與入一切菩薩諸根海智。與知一切眾生語
言海轉法輪詞辯智。與普入法界一切世界海身智。
與得一切佛音聲智。如此世界中如來前普賢菩薩
蒙諸佛與如是智。如是一切世界海及彼世界海一
一塵中所有普賢悉亦如是。何以故。證彼三昧。法如
是故。是時十方諸佛各舒右手摩普賢菩薩頂其。手
皆以相好莊嚴妙網光舒香流𦦨發。復出諸佛種種
妙音及以自在神通之事。過現未來一切菩薩普賢
願海一切如來清淨法輪。及三世佛所有影像。皆於
中現。如此世界中普賢菩薩為十方佛所共摩頂。如
是一切世界海及彼世界海一一塵中所有普賢。悉
亦如是為十方佛之所摩頂。爾時普賢菩薩即從是
三昧而起。從此三昧起時。即從一切世界海微塵數
三昧海門起。所謂從知三世念念無差別善巧智三
昧門起。從知三世一切法界所有微塵三昧門起。從
現三世一切佛剎三昧門起。從現一切眾生舍宅三
昧門起。從知一切眾生心海三昧門起。從知一切眾
生各別名字三昧門起。從知十方法界處所各差別
三昧門起。從知一切微塵中。各有無邊廣大佛身雲
三昧門起。從演說一切法理趣海三昧門起。普賢菩
薩從如是等三昧門起時。其諸菩薩一一各得世界
海微塵數三昧海雲。世界海微塵數陀羅尼海雲。世
界海微塵數諸法方便海雲。世界海微塵數辯才門
海雲。世界海微塵數修行海雲。世界海微塵數普照
法界一切如來功德藏智光明海雲。世界海微塵數
一切如來諸力智慧無差別方便海雲。世界海微塵
數一切如來一一毛孔中各現眾剎海雲。世界海微
塵數一一菩薩示現從兜率天宮歿下生成佛轉正
法輪般涅槃等海雲。如此世界中普賢菩薩從三昧
起諸菩薩眾獲如是益。如是一切世界海及彼世界
海所有微塵一一塵中。悉亦如是。
此品來意。以前眾既集光示法主。今將說法。是故
法主入定受加。為近方便。以出定即說。故以三昧
為近也。品標普賢者。明說法主以說普法故。三昧
是業用。以非證不宣。此則人法合舉。言三昧名毗
盧遮那如來藏身者。以毗者廣大也。盧遮者生也。
那者思也。慈悲無邊故名廣。智慧無上故稱為大。
生想已盡故云生息。涅槃云離有常住故名如來。
萬德含攝是謂藏身。即出纏之法身也。以此法身
是法界體故。言藏身者。謂諸佛法身周徧法界。塵
中復含諸剎。重重無盡。明此徧剎之身包容所徧
剎海。無不皆在如來身中。故名藏身。融通總有四
句。一身徧剎海。二剎在身中。三身徧身內剎。四剎
入徧剎身。即內即外。依正混融無障無礙。是此三
昧所作。故以為名。將說此法故入茲定。佛平等性
即如來藏。是故但入如來藏身。即是已入佛平等。
故下文云。如此世界中普賢菩薩於世尊前入三
昧。如是盡法界虗空界十方三世微細無礙廣大
<pb n="597"/>
光明佛眼所見佛力能到佛身所現一切國土。及
此國土所有微塵。一一塵中有世界海微塵數佛
剎。一一剎中有微塵數諸佛。一一佛前有世界海
微塵數普賢菩薩。皆亦入此一切諸佛毗盧遮那
藏身三昧。一一普賢前皆有十方諸佛現前。讚普
賢菩薩能入此三昧。即此三昧已彰法界重重無
盡矣。此諸佛讚。以顯諸佛加持。此口加也。下文爾
時十方一切諸佛即與普賢菩薩能入一切智大
智。此意加也。次十方諸佛各舒右手摩普賢菩薩
頂。此身加也。次結通云。如此世界十方諸佛摩普
賢頂。一切世界海一一塵中所有普賢。皆為十方
諸佛之所摩頂。此通顯加分也。下爾時普賢菩薩
從三昧起。從此三昧起時。即從一切世界海微塵
數三昧海門起。令諸菩薩各得法益。下結通云。如
此世界乃至及彼世界海所有微塵。一一塵中悉
亦如是。
爾時十方一切世界海。以諸佛威神力。及普賢菩薩
三昧力故。悉皆微動。一一世界眾寶莊嚴。及出妙音
演說諸法。復於一切如來眾會道場海中。普雨十種
大摩尼王雲。何等為十。所謂妙金星幢摩尼王雲。光
明照耀靡尼王雲。寶輪垂下摩尼王雲。眾寶藏現菩
薩像摩尼王雲。稱揚佛名摩尼王雲。光明熾盛普照
一切佛剎道場摩尼王雲。光照十方種種變化摩尼
王雲。稱讚一切菩薩功德摩尼王雲。如日光熾盛摩
尼王雲。悅意樂音周聞十方摩尼王雲。普雨如是十
種大摩尼王雲已。一切如來諸毛孔中咸放光明。於
光明中而說頌言。
 普賢徧住於諸剎  坐寶蓮華眾所觀 
 一切神通靡不現  無量三昧皆能入 
 普賢恒以種種身  法界周流悉充滿 
 三昧神通方便力  圓音廣說皆無礙 
 一切剎中諸佛所  種種三昧現神通 
 一一神通悉周徧  十方國土無遺者 
 如一切剎如來所  彼剎塵中悉亦然 
 所現三昧神通事  毗盧遮那之願力 
 普賢身相如虗空  依真而住非國土 
 隨諸眾生心所欲  示現普身等一切 
 普賢安住諸大願  獲此無量神通力 
 一切佛身所有剎  悉現其形而詣彼 
 一切眾海無有邊  分身住彼亦無量 
 所現國土皆嚴淨  一剎那中見多劫 
 普賢安住一切剎  所現神通勝無比 
 震動十方靡不周  令其觀者悉得見 
 一切佛智功德力  種種大法皆成滿 
 以諸三昧方便門  示己往昔菩提行 
 如是自在不思議  十方國土皆示現 
 為顯普入諸三昧  佛光雲中讚功德 
爾時一切菩薩眾。皆向普賢合掌瞻仰。承佛神力同
聲讚言。
 從諸佛法而出生  亦因如來願力起 
 真如平等虗空藏  汝已嚴淨此法身 
 一切佛剎眾會中  普賢徧住於其所 
 功德智海光明者  等照十方無不見 
 普賢廣大功德海  徧往十方親近佛 
 一切塵中所有剎  悉能詣彼而明現 
 佛子我曹常見汝  諸如來所悉親近 
 住於三昧實境中  一切國土微塵劫 
 佛子能以普徧身  悉詣十方諸國土 
 眾生大海咸濟度  法界微塵無不入 
 入於法界一切塵  其身無盡無差別 
 譬如虗空悉周徧  演說如來廣大法 
 一切功德光明者  如雲廣大力殊勝 
 眾生海中皆往詣  說佛所行無等法 
<pb n="598"/>
 為度眾生於劫海  普賢勝行皆修習 
 演一切法如大雲  其音廣大靡不聞 
 國土云何得成立  諸佛云何而出現 
 及以一切眾生海  願隨其義如實說 
 此中無量大眾海  悉在尊前恭敬住 
 為轉清淨妙法輪  一切諸佛皆隨喜 
此下現相作證分。以十方菩薩得益心喜。喜則地
動及有諸瑞。諸會聞竟得。故現瑞證居後。此會雖
即未聞。先已得益。故先現瑞。以此會辨果顯殊勝
故。
補義云以此果法初則海眾不言而請。然如來命
普賢說。但以光加。亦未有言命。故今普賢入此如
來藏身三昧。即此三昧已彰無盡法界之全體。故
雖不言而已示答盡。故十方海眾亦不待說。而先
默證乎絕言之體。此即普賢業已說畢。故海眾得
益而地動現瑞以證其益也。故次一切如來諸毛
孔中咸放光明。於光明中說頌讚德。以讚普賢。乃
深入法界之說主也。故次一切菩薩以聞光中偈
讚普賢之德。是則前雖得益。而不知益之所以。而
今乃知從普賢得。故皆向普賢承佛神力。同聲說
頌以讚請也。十偈分三。初一分總述前定。次八別
顯徧相。後一結讚所由。以內堪受法。外有諸佛隨
喜。故應說故。上普賢三昧品竟。
<品>世界成就品第四</品>
此品來意。以前說緣既具。此下正陳所說。總明果
相。別答法界安立海問。故此品來。下華藏品為別
明本師之所嚴淨。此品以為總明諸佛果相。釋名
世界者。世謂三世。墮去來今故。界為方分。有彼此
故。又世謂隱覆。界亦分齊。謂諸有為可壞者世。即
隱覆無為不可壞法。從真性起同無為法。即隱覆
有為可破壞世。名不相雜。是其分齊。是故感華藏
者對娑婆而見華藏。感娑婆者對華藏而見娑婆。
成就者即能成之緣。有十緣等。能所合目。故云世
界成就。
爾時普賢菩薩摩訶薩。以佛神力。徧觀察一切世界
海。一切眾生海。一切諸佛海。一切法界海。一切眾生
業海。一切眾生根欲海。一切諸佛法輪海。一切三世
海。一切如來願力海。一切如來神變海。如是觀察已。
普告一切道場眾海諸菩薩言。佛子。諸佛世尊。知一
切世界海成壞清淨智不可思議。知一切眾生業海
智不可思議。知一切法界安立海智不可思議。說一
切無邊佛海智不可思議。入一切欲解根海智不可
思議。一念普知一切三世智不可思議。顯示一切如
來無量願海智不可思議。示現一切佛神變海智不
可思議。轉法輪智不可思議。建立演說海不可思議。
清淨佛身不可思議。無邊色相海普照明不可思議。
相及隨好皆清淨不可思議。無邊色相光明輪海具
足清淨不可思議。種種色相光明雲海不可思議。殊
勝寶𦦨海不可思議。成就言音海不可思議。示現三
種自在海調伏成熟一切眾生不可思議。勇猛調伏
諸眾生海無空過者不可思議。安住佛地不可思議。
入如來境界不可思議。威力護持不可思議。觀察一
切佛智所行不可思議。諸力圓滿無能摧伏不可思
議。無畏功德無能過者不可思議。住無差別三昧不
可思議。神通變化不可思議。清淨自在智不可思議。
一切佛法無能毀壞不可思議。如是等一切法。我當
承佛神力及一切如來威神力故具足宣說。為令眾
生入佛智慧海故。為令一切菩薩於佛功德海中得
安住故。為令一切世界海一切佛自在所莊嚴故。為
令一切劫海中如來種性恒不斷故。為令於一切世
界海中顯示諸法真實性故。為令隨一切眾生無量
解海而演說故。為令隨一切眾生諸根海方便令生
諸佛法故。為令隨一切眾生樂欲海摧破一切障礙
<pb n="599"/>
山故。為令隨一切眾生心行海。令淨修治出要道故。
為令一切菩薩安住普賢願海中故。是時普賢菩薩
復欲令無量道場眾海生歡喜故。令於一切法增長
愛樂故。令生廣大真實信解海故。令淨治普門法界
藏身故。令安立普賢願海故。令淨治入三世平等智
眼故。令增長普照一切世間藏大慧海故。令生陀羅
尼力持一切法輪故。令於一切道場中盡佛境界悉
開示故。令開闡一切如來法門故。令增長法界廣大
甚深一切智性故。即說頌言。
 智慧甚深功德海  普現十方無量國 
 隨諸眾生所應見  光明徧照轉法輪 
 十方剎海叵思議  佛無量劫皆嚴淨 
 為化眾生使成熟  出興一切諸國土 
 佛境甚深難可思  普示眾生令得入 
 其心樂小著諸有  不能通達佛所悟 
 若有淨信堅固心  常得親近善知識 
 一切諸佛與其力  此乃能入如來智 
 離諸諂誑心清淨  常樂慈悲性歡喜 
 志欲廣大深信人  彼聞此法生欣悅 
 安住普賢諸願地  修行菩薩清淨道 
 觀察法界如虗空  此乃能知佛行處 
 此諸菩薩獲善利  見佛一切神通力 
 修餘道者莫能知  普賢行人方得悟 
 眾生廣大無有邊  如來一切皆護念 
 轉正法輪靡不至  毗盧遮那境界力 
 一切剎土入我身  所住諸佛亦復然 
 汝應觀我諸毛孔  我今示汝佛境界 
 普賢行願無邊際  我已修行得具足 
 普眼境界廣大身  是佛所行應諦聽 
此下正陳法海。有三品。於中初二品明果。後一品
辨因。明果答前三十句果問。辨因答前十句因問。
今初品通辨諸佛眾生所有剎海。後品別明本師
之所嚴淨。此品答安立之問。具因具果。後品唯果
徧觀等者先入三昧內契其源。今云徧觀外審其
相。如是下正說。次諸佛世尊知一切世界海下十
不可思議。牒上十句世界海等問。次清淨佛身不
可思議下十不可思議。牒上六根三業十句問。次
安住地不可思議下十不可思議。牒上最初德用
圓備十句問。次如是等一切法至具足宣說。許說
分齊。疏問云。若言具說者。何以下文唯說安立及
世界耶。答經來不盡故。以遮那品末無有結屬故。
若經具來。應更答餘三十八問。又雖說二世界海。
亦已通具三十句問。次云為令眾生入佛智慧海
故下十句說所成益。次是時普賢菩薩。復欲令無
量眾海生歡喜故下讚勝勸聽。次令於一切法增
長愛樂故下十句別顯喜義。次即說頌言十偈。初
二偈明佛出現。次辨定法器。初一偈揀非器。次四
偈明正是法器。後一偈結歸佛力。後二偈勸聽。
下文正陳所說。
爾時普賢菩薩摩訶薩。告諸大眾言。
此一句乃結集生起。
諸佛子。世界海有十種事。過去現在未來諸佛。已說
現說當說。
此下普賢顯說。於前三十句果問中。答世界安立
海一問。餘並攝之。世界廣深目之為海。謂積剎成
種。積種成海。海無別體乃世界之都名。然事類廣
多。略舉其十。
何者為十。所謂世界海起具因緣。世界海所依住。世
界海形狀。世界海體性。世界海莊嚴。世界海清淨。世
界海佛出興。世界海劫住。世界海劫轉變差別。世界
海無差別門。
此徵列世界海十種不同。
諸佛子。略說世界海有此十事。若廣說者。與世界海
<pb n="600"/>
微塵數等。過去現在未來諸佛。已說現說當說。
此結略顯廣。言世界海塵者。智猶難測。言豈能陳。
非證法雲。安受茲說。然上十事。於一一剎多少不
定。具緣一種。或一或二。或三或多。清淨一種。或一
或多。或無。以有純穢剎故。其無差別一切皆具。以
約體性平等。佛力融攝故。說無差別所以染淨皆
具也。言有世界海塵數者。約融攝無盡之說也。謂
以世界海盡末為塵。一塵作一剎海。每一剎海其
具緣等。又各有剎海塵數之緣等。謂剎海之多。而
一一所具緣等。亦各有多多也。故云無盡。
諸佛子。略說以十種因緣故。一切世界海。已成現成
當成。何者為十。所謂如來神力故。法應如是故。一切
眾生行業故。一切菩薩成一切智所得故。一切眾生
及諸菩薩同集善根故。一切菩薩嚴淨國土願力故。
一切菩薩成就不退行願故。一切菩薩清淨勝解自
在故。一切如來善根所流及一切諸佛成道時自在
勢力故。普賢菩薩自在願力故。諸佛子。是為略說十
種因緣。若廣說者。有世界海微塵數。爾時普賢菩薩。
欲重宣其義承佛威力。觀察十方。而說頌言。
 所說無邊眾剎海  毗盧遮那悉嚴淨 
 世尊境界不思議  智慧神通力如是 
 菩薩修行諸願海  普隨眾生心所欲 
 眾生心行廣無邊  菩薩國土徧十方 
 菩薩趣於一切智  勤修種種自在力 
 無量願海普出生  廣大剎土皆成就 
 修諸行海無有邊  入佛境界亦無量 
 為淨十方諸國土  一一土經無量劫 
 眾生煩惱所擾濁  分別欲樂非一相 
 隨心造業不思議  一切剎海斯成立 
 佛子剎海莊嚴藏  離垢光明寶所成 
 斯由廣大信解心  十方所住咸如是 
 菩薩能修普賢行  遊行法界微塵道 
 塵中悉現無量剎  清淨廣大如虗空 
 等虗空界現神通  悉詣道場諸佛所 
 蓮華座上示眾相  一一身包一切剎 
 一念普現於三世  一切剎海皆成立 
 佛以方便昔入中  此是毗盧所嚴淨 
爾時普賢菩薩。復告大眾言。諸佛子。一一世界海。有
世界海微塵數所依住。所謂或依一切莊嚴住。或依
虗空住。或依一切寶光明住。或依一切佛光明住。或
依一切寶色光明住。或依一切佛音聲住。或依如幻
業生大力阿脩羅形金剛手住。或依一切世主身住。
或依一切菩薩身住。或依普賢菩薩願所生一切差
別莊嚴海住。諸佛子。世界海有如是等世界海微塵
數所依住。爾時普賢菩薩。欲重宣其義。承佛威力。觀
察十方。而說頌曰。
 徧滿十方虗空界  所有一切諸國土 
 如來神力之所加  處處現前皆可見 
 或有種種諸國土  無非離垢寶所成 
 清淨摩尼最殊妙  熾然普現光明海 
 或有清淨光明剎  依止虗空界而住 
 或在摩尼寶海中  復有安住光明藏 
 如來處此眾會海  演說法輪皆巧妙 
 諸佛境界廣無邊  眾生見者心歡喜 
 有以摩尼作嚴飾  狀如華燈廣分布 
 香𦦨光雲色熾然  覆以妙寶光明網 
 或有剎土無邊際  安住蓮華深大海 
 廣博清淨與世殊  諸佛妙善華嚴故 
 或有剎海隨輪轉  以佛威神得安住 
 諸菩薩眾安在中  常見無央廣大寶 
 或有住於金剛手  或復有住天主身 
 毗盧遮那無上尊  常於此處轉法輪 
 或依寶樹平均住  香𦦨雲中亦復然 
<pb n="601"/>
 或有依諸大水中  有住堅固金剛海 
 或有依止金剛幢  或有住於華海中 
 廣大神變無不周  毗盧遮那此能現 
 或脩或短無量種  其相旋環亦非一 
 妙莊嚴藏與世殊  清淨修治乃能見 
 如是種種各差別  一切皆依願海住 
 或有國土常在空  諸佛如雲悉充徧 
 或有在空懸覆住  或時而有或無有 
 或有國土極清淨  住於菩薩寶冠中 
 十方諸佛大神通  一切皆於此中見 
 諸佛音聲咸徧滿  斯由業力之所化 
 或有國土周法界  清淨離垢從心起 
 如影如幻廣無邊  如因陀網各差別 
 或現種種莊嚴藏  依止虗空而建立 
 諸業境界不思議  佛力顯世皆令見 
 一一國土微塵內  念念示現諸佛剎 
 數皆無量等眾生  普賢所作恒如是 
 為欲成熟眾生故  是中修行經劫海 
 廣大神變靡不興  法界之中悉周徧 
 法界國土一一塵  諸大剎海住其中 
 佛雲平等悉彌覆  於一切處咸充滿 
 如一塵中自在用  一切塵內亦復然 
 諸佛菩薩大神通  毗盧遮那悉能現 
 一切廣大諸剎土  如影如幻亦如𦦨 
 十方不見所從生  亦復無來無去處 
 滅壞生成互循復  於虗空中無蹔已 
 莫不皆由清淨願  廣大業力之所持 
爾時普賢菩薩。復告大眾言。諸佛子。世界海有種種
差別形相。所謂或圓或方。或非圓方。無量差別。或如
水旋形。或如山𦦨形。或如樹形。或如華形。或如宮殿
形。或如眾生形。或如佛形。如是等有世界海微塵數。
爾時普賢菩薩。欲重宣其義。承佛威力。觀察十方。而
說頌言。
 諸國土海種種別  種種莊嚴種種住 
 殊形共美徧十方  汝等咸應共觀察 
 其狀或圓或有方  或復三維及八隅 
 摩尼輪狀蓮華等  一切皆由業令異 
 或有清淨𦦨莊嚴  真金間錯多殊好 
 門闥競開無壅滯  斯由業廣意無雜 
 剎海無邊差別藏  譬如雲布在虗空 
 寶輪布地妙莊嚴  諸佛光明照耀中 
 一切國土心分別  種種光明而照現 
 佛於如是剎海中  各各示現神通力 
 或有雜染或清淨  受苦受樂各差別 
 斯由業海不思議  諸流轉法恒如是 
 一毛孔內難思剎  等微塵數種種住 
 一一皆有徧照尊  在眾會中宣妙法 
 於一塵中大小剎  種種差別如塵數 
 平坦高下各不同  佛悉往詣轉法輪 
 一一塵中所現剎  皆是本願神通力 
 隨其心樂種種殊  相虗空中悉能作 
 一切國土所有塵  一一塵中佛皆入 
 普為眾生起神變  毗盧遮那法如是 
爾時普賢菩薩。復告大眾言。諸佛子。應知世界海有
種種體。所謂或以一切寶莊嚴為體。或以一寶種種
莊嚴為體。或以一切寶光明為體。或以種種色光明
為體。或以一切莊嚴光明為體。或以不可壞金剛為
體。或以佛力持為體。或以妙寶相為體。或以佛變化
為體。或以日摩尼輪為體。或以極微細寶為體。或以
一切寶𦦨為體。或以種種香為體。或以一切寶華冠
為體。或以一切寶影像為體。或以一切莊嚴所示現
為體。或以一念心普示現境界為體。或以菩薩形寶
為體。或以寶華蕋為體。或以佛言音為體。爾時普賢
<pb n="602"/>
菩薩。欲重宣其義。承佛威力。觀察十方。而說頌言。
 或有諸剎海  妙寶所合成  堅固不可壞 
 安住寶蓮華  或是淨光明  出生不可知 
 一切光莊嚴  依止虗空住  或淨光為體 
 復依光明住  光雲作嚴飾  菩薩共遊處 
 或有諸剎海  從於願力生  猶如影像住 
 取說不可得  或以摩尼成  普放日藏光 
 珠輪以嚴地  菩薩悉充滿  有剎寶𦦨成 
 𦦨雲覆其上  眾寶光殊妙  皆由業所得 
 或從妙相生  眾相莊嚴地  如冠共持戴 
 斯由佛化起  或從心海生  隨心所解住 
 如幻無處所  一切是分別  或以佛光明 
 摩尼光為體  諸佛於中現  各現神通力 
 或普賢菩薩  化現諸剎海  願力所莊嚴 
 一切皆殊妙 
爾時普賢菩薩。復告大眾言。諸佛子。應知世界海有
種種莊嚴。所謂或以一切莊嚴具中出上妙雲莊嚴。
或以說一切菩薩功德莊嚴。或以說一切眾生業報
莊嚴。或以示現一切菩薩願海莊嚴。或以表示一切
三世佛影像莊嚴。或以一念頃示現無邊劫神通境
界莊嚴。或以出現一切佛身莊嚴。或以出現一切寶
香雲莊嚴。或以示現一切道場中諸珍妙物光明照
耀莊嚴。或以示現一切普賢行願莊嚴。如是等有世
界海微塵數。爾時普賢菩薩。欲重宣其義。承佛威力。
觀察十方。而說頌言。
 廣大剎海無有邊  皆由清淨業所成 
 種種莊嚴種種住  一切十方皆徧滿 
 無邊色相寶𦦨雲  廣大莊嚴非一種 
 十方剎海常出現  普現妙音而說法 
 菩薩無邊功德海  種種大願所莊嚴 
 此土俱時出妙音  普震十方諸剎網 
 眾生業海廣無量  隨其感報各不同 
 於一切處莊嚴中  皆由諸佛能演說 
 三世所有諸如來  神通普現諸剎海 
 一一事中一切佛  如是嚴淨汝應觀 
 過去未來現在劫  十方一切諸國土 
 於彼所有大莊嚴  一一皆於剎中見 
 一切事中無量佛  數等眾生徧世間 
 為令調伏起神通  以此莊嚴國土海 
 一切莊嚴吐妙雲  種種華雲香𦦨雲 
 摩尼寶雲常出現  剎海以此為嚴飾 
 十方所有成道處  種種莊嚴皆具足 
 流光布逈若彩雲  於此剎海咸令見 
 普賢願行諸佛子  等眾生劫勤修習 
 無邊國土悉莊嚴  一切處中皆顯現 
爾時普賢菩薩。復告大眾言。諸佛子。應知世界海有
世界海微塵數清淨方便海。所謂諸菩薩親近一切
善知識同善根故。增長廣大功德雲徧法界故。淨修
廣大諸勝解故。觀察一切菩薩境界而安住故。修治
一切諸波羅蜜悉圓滿故。觀察一切菩薩諸地而入
住故。出生一切淨願海故。修習一切出要行故。入於
一切莊嚴海故。成就清淨方便力故。如是等有世界
海微塵數。爾時普賢菩薩。欲重宣其義。承佛威力。觀
察十方。而說頌言。
 一切剎海諸莊嚴  無數方便願力生 
 一切剎海常光耀  無量清淨業力起 
 久遠親近善知識  同修善業皆清淨 
 慈悲廣大徧眾生  以此莊嚴諸剎海 
 一切法門三昧等  禪定解脫方便地 
 於諸佛所悉淨治  以此出生諸剎海 
 發生無量決定解  能解如來等無異 
 忍海方便已修治  故能嚴淨無邊剎 
 為利眾生修勝行  福德廣大常增長 
<pb n="603"/>
 譬如雲布等虗空  一切剎海皆成就 
 諸度無量等剎塵  悉已修行令具足 
 願波羅蜜無有盡  清淨剎海從此生 
 淨修無等一切法  生起無邊出要行 
 種種方便化群生  如是莊嚴國土海 
 修習莊嚴方便地  入佛功德法門海 
 普使眾生竭苦源  廣大淨剎皆成就 
 力海廣大無與等  普使眾生種善根 
 供養一切諸如來  國土無邊悉清淨 
爾時普賢菩薩。復告大眾言。諸佛子。應知一一世界
海。有世界海微塵數佛出現差別。所謂或現小身。或
現大身。或現短壽。或現長壽。或唯嚴淨一佛國土。或
有嚴淨無量佛土。或唯顯示一乘法輪。或有顯示不
可思議諸乘法輪。或現調伏少分眾生。或示調伏無
邊眾生。如是等有世界海微塵數。爾時普賢菩薩。欲
重宣其義。承佛威力。觀察十方。而說頌言。
 諸佛種種方便門  出興一切諸剎海 
 皆隨眾生心所樂  此是如來善權力 
 諸佛法身不思議  無色無形無影像 
 能為眾生現眾相  隨其心樂悉令見 
 或為眾生現短壽  或現住壽無量劫 
 法身十方普現前  隨宜出現於世間 
 或有嚴淨不思議  十方所有諸剎海 
 或唯嚴淨一國土  於一示現悉無餘 
 或隨眾生心所樂  示現難思種種乘 
 或有唯宣一乘法  一中方便現無量 
 或有自然成正覺  令少眾生住於道 
 或有能於一念中  開悟羣迷無有數 
 或於毛孔出化雲  示現無量無邊佛 
 一切世間皆現覩  種種方便度羣生 
 或有言音普周徧  隨其心樂而說法 
 不可思議大劫中  調伏無量眾生海 
 或有無量莊嚴國  眾會清淨儼然坐 
 佛如雲布在其中  十方剎海靡不充 
 諸佛方便不思議  隨眾生心悉現前 
 普住種種莊嚴剎  一切國土皆周徧 
爾時普賢菩薩。復告大眾言。諸佛子。應知世界海。有
世界海微塵數劫住。所謂或有阿僧祇劫住。或有無
量劫住。或有無邊劫住。或有無等劫住。或有不可數
劫住。或有不可稱劫住。或有不可思劫住。或有不可
量劫住。或有不可說劫住。或有不可說不可說劫住。
如是等有世界海微塵數。爾時普賢菩薩。欲重宣其
義。承佛威力。觀察十方。而說頌言。
 世界海中種種劫  廣大方便所莊嚴 
 十方國土咸觀見  數量差別悉明了 
 我見十方世界海  劫數無量等眾生 
 或長或短或無邊  以佛音聲今演說 
 我見十方諸剎海  或住國土微塵劫 
 或有一劫或無數  以願種種各不同 
 或有純淨或純染  或復染淨二俱雜 
 願海安立種種殊  住於眾生心想中 
 往昔修行剎塵劫  獲大清淨世界海 
 諸佛境界具莊嚴  永住無邊廣大劫 
 有名種種寶光明  或名等音𦦨眼藏 
 離塵光明及賢劫  此清淨劫攝一切 
 有清淨劫一佛興  或一劫中無量現 
 無盡方便大願力  入於一切種種劫 
 或無量劫入一劫  或復一劫入多劫 
 一切劫海種種門  十方國土皆明現 
 或一切劫莊嚴事  於一劫中皆現覩 
 或一劫內所莊嚴  普入一切無邊劫 
 始從一念終成劫  悉依眾生心想生 
 一切剎海劫無邊  以一方便皆清淨 
<pb n="604"/>
爾時普賢菩薩。復告大眾言。諸佛子。應知世界海。有
世界海微塵數劫轉變差別。所謂法如是故世界海
無量成壞劫轉變。染汙眾生住故世界海成染汙劫
轉變。修廣大福眾生住故世界海成染淨劫轉變。信
解菩薩住故世界海成染淨劫轉變。無量眾生發菩
提心故世界海純清淨劫轉變。諸菩薩各各遊諸世
界故世界海無邊莊嚴劫轉變。十方一切世界海諸
菩薩雲集故世界海無量大莊嚴劫轉變。諸佛世尊
入涅槃故世界海莊嚴滅劫轉變。諸佛出現於世故
一切世界海廣博嚴淨劫轉變。如來神通變化故世
界海普清淨劫轉變。如是等有世界海微塵數。爾時
普賢菩薩。欲重宣其義。承佛威力。觀察十方。而說頌
言。
 一切諸國土  皆隨業力生  汝等應觀察 
 轉變相如是  染汙諸眾生  業惑纏可怖 
 彼心令剎海  一切成染汙  若有清淨心 
 修諸福德行  彼心令剎海  雜染及清淨 
 信解諸菩薩  於彼劫中生  隨其心所有 
 雜染清淨見  無量諸眾生  悉發菩提心 
 彼心令剎海  住劫恒清淨  無量億菩薩 
 往詣於十方  莊嚴無有殊  劫中差別見 
 一一微塵內  佛剎如塵數  菩薩共雲集 
 國土皆清淨  世尊入涅槃  彼土莊嚴滅 
 眾生無法器  世界成雜染  若有佛興世 
 一切悉珍好  隨其心清淨  莊嚴皆具足 
 諸佛神通力  示現不思議  是時諸剎海 
 一切普清淨 
爾時普賢菩薩。復告大眾言。諸佛子。應知世界海。有
世界海微塵數無差別。所謂一一世界海中。有世界
海微塵數世界無差別。一一世界海中。諸佛出現所
有威力無差別。一一世界海中一切道場。徧十方法
界無差別。一一世界海中。一切如來道場眾會無差
別。一一世界海中。一切佛光明徧法界無差別。一一
世界海中。一切佛變化名號無差別。一一世界海中。
一切佛音聲普徧世界海無邊劫住無差別。一一世
界海中。法輪方便無差別。一一世界海中。一切世界
海普入一塵無差別。一一世界海中。一一微塵一切
三世諸佛世尊廣大境界。皆於中現無差別。諸佛子。
世界海無差別略說如是。若廣說者。有世界海微塵
數無差別。爾時普賢菩薩。欲重宣其義。承佛威力。普
觀十方。而說頌言。
 一微塵中多剎海  處所各別悉嚴淨 
 如是無量入一中  一一區分無雜越 
 一一塵內難思佛  隨眾生心普現前 
 一切剎海靡不周  如是方便無差別 
 一一塵中諸樹王  種種莊嚴悉垂布 
 十方國土皆同現  如是一切無差別 
 一一塵內微塵眾  悉共圍繞人中主 
 出過一切徧世間  亦不迫隘相雜亂 
 一一塵中無量光  普徧十方諸國土 
 悉現諸佛菩提行  一切剎海無差別 
 一一塵中無量身  變化如雲普周徧 
 以佛神通導羣品  十方國土亦無別 
 一一塵中說眾法  其法清淨如輪轉 
 種種方便自在門  一切皆演無差別 
 一塵普演諸佛音  充滿法器諸眾生 
 徧住剎海無央劫  如是音聲亦無異 
 剎海無量妙莊嚴  於一塵中無不入 
 如是諸佛神通力  一切皆由業性起 
 一一塵中三世佛  隨其所樂悉令見 
 體性無來亦無去  以願力故徧世間 
此下別釋十事不同。則為十段。一一皆有長行偈
頌。今初起具因緣。標中略舉十種。通成三世一切
<pb n="605"/>
佛剎。何者下徵列十緣。然佛土之義雖有多種。不
出其三。一法性土。二受用土。三變化土。若開受用。
有自有他則成四土。統唯二種。謂淨及穢。或性及
相。今融而為一。有異餘宗。又此淨土一質不成。淨
穢虧盈。異質不成一理齊平。有質不成搜源則冥。
無質不成緣起萬形。故形奪圓融無有障礙。土既
不等。因緣亦殊。今文十中初三通顯。次四分別明。
後三即融攝轉變。言初三者。一如來神力者謂一
切淨穢等土皆是如來通慧力成。為物而取。擬將
普應。二法如是者。梵云達磨多此云法爾。或云法
性。若是法性。即以本識如來藏身為所依持。恒頓
變起外諸器界。三眾生業力者。業有善惡。土有淨
穢。次四別明者。有因有緣。初一自受用土因。大圓
鏡智之所成故。二變化土因。謂眾生菩薩共搆一
緣。各隨行業來生其國。凡聖同居。三四二種他受
用土因。然初即初地已上。如十大願中修淨土願
是也。後即八地已上。功用不退行之所成故。八地
中有淨土分。後三融攝者通於因緣。初一即八地
已上。攪大海為酥酪。變大地作黃金。以染為淨。以
淨為染。自在攝生故。十自在中有剎自在。窮其因
者。清淨勝解。勝解印持隨心轉變。次一謂成正覺
時。其身充滿十方世界微塵剎土。念劫圓融。一時
成立。由二種因。一善根所流語因也。二成道勢力。
明果用也。此一受用變化相融也。即如經初摩竭
陀地堅固等。後一無問成與不成常能融攝。又前
是妙覺。此是等覺。其法性土。為諸土之體。其偈頌
中。初一偈頌如來神力。二一偈頌同集善根。三一
偈頌成一切智。四一偈頌六七二句。五一偈頌眾
生行業。六一偈頌菩薩勝解。七一偈頌普賢行願。
八二偈頌如來自在。
上總明世界起具因緣。次二所依住。三形狀。四體
性。五莊嚴。六清淨。七佛出興。八住劫不同。九住劫
轉變。十無差別。如是次第。下文各有長行偈頌。臨
文可知。疏各有多義。學者尋之。上世界成就品
竟。

大方廣佛華嚴經綱要卷第七

<sarticle>大方廣佛華嚴經綱要卷第八</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>華藏世界品第五之一</品>
此品來意者。前品通明諸佛剎海。今此別明本師
所嚴依果。答世界海問。故次來也。梵本具云華藏
莊嚴嚴具世界海徧清淨功德海光明品。譯人嫌
繁。乃今太略。應云蓮華藏莊嚴世界海品。謂蓮華
含子之處目之曰藏。今剎種及剎為大蓮華之所
含藏。故云華藏。其中一一境界皆有剎海塵數清
淨功德。故曰莊嚴。世界深廣目之為海。然此世界
海略舉二因。一約眾生如來藏識。即是香海。故楞
伽云藏識海。亦法性海。依無住本是為風輪。亦妄
想風。於此海中有因果相。恒沙性德即是正因之
華。世出世間未來果法皆悉含攝。故名為藏。若以
法性為海。心即是華。含藏亦爾。然此藏識相分之
中。半為外器。不執受故。半為內身。執為自性。生覺
受故。二約諸佛。謂以大願風持大悲海。生無邊行
華。含藏二利染淨果法。重疊無礙。故所感剎相狀
如之。是以出現中。多將世界以喻佛德。
爾時普賢菩薩復告大眾言。諸佛子。此華藏莊嚴世
界海。是毗盧遮那如來往昔於世界海微塵數劫修
菩薩行時。一一劫中。親近世界海微塵數佛。一一佛
所。淨修世界海微塵數大願之所嚴淨。諸佛子。此華
<pb n="606"/>
藏莊嚴世界海。有須彌山微塵數風輪所持。其最下
風輪名平等住。能持其上一切寶𦦨熾然莊嚴。次上
風輪名出生種種寶莊嚴。能持其上淨光照耀摩尼
王幢。次上風輪名寶威德。能持其上一切寶鈴。次上
風輪名平等𦦨。能持其上日光明相摩尼王輪。次上
風輪名種種普莊嚴。能持其上光明輪華。次上風輪
名普清淨。能持其上一切華𦦨師子座。次上風輪名
聲徧十方。能持其上一切珠王幢。次上風輪名一切
寶光明。能持其上一切摩尼王樹華。次上風輪名速
疾普持。能持其上一切香摩尼須彌雲。次上風輪名
種種宮殿遊行。能持其上一切寶色香臺雲。諸佛子。
彼須彌山微塵數風輪最在上者。名殊勝威光藏能
持普光摩尼莊嚴香水海。此香水海有大蓮華。名種
種光明蕋香幢。華藏莊嚴世界海住在其中。四方均
平清淨堅固。金剛輪山周帀圍繞。地海眾樹各有區
別。是時普賢菩薩。欲重宣其義。承佛神力。觀察十方。
而說頌言。
 世尊往昔於諸有  微塵佛所修淨業 
 故獲種種寶光明  華藏莊嚴世界海 
 廣大悲雲徧一切  捨身無量等剎塵 
 以昔劫海修行力  今此世界無諸垢 
 放大光明徧住空  風力所持無動搖 
 佛藏摩尼普嚴飾  如來願力令清淨 
 普散摩尼妙藏華  以昔願力空中住 
 種種堅固莊嚴海  光雲垂布滿十方 
 諸摩尼中菩薩雲  普詣十方光熾然 
 光𦦨成輪妙華飾  法界周流靡不徧 
 一切寶中放淨光  其光普照眾生海 
 十方國土皆周徧  咸令出苦向菩提 
 寶中佛數等眾生  從其毛孔出化形 
 梵主帝釋輪王等  一切眾生及諸佛 
 化現光明等法界  光中演說諸佛名 
 種種方便示調伏  普應羣心無不盡 
 華藏世界所有塵  一一塵中見法界 
 寶光現佛如雲集  此是如來剎自在 
 廣大願雲周法界  於一切劫化羣生 
 普賢智地行悉成  所有莊嚴從此出 
此下釋文一品分三。初明華藏因果自體。二明藏
海安住莊嚴。三明所持剎網差別。有長行偈頌。今
初指此華嚴剎海是我本師修因所淨即顯因深
廣。一剎海塵劫修。則時長。遇剎海塵數佛。則不唯
一佛。三淨剎海塵數願。則不唯一無生行。故云深
廣。此顯因深。屬於果人。次下彰果體相辨其寬容。
後先辨持世之風輪。文云此華藏世界有微塵數
風輪所持。此明風輪為能持。華藏剎為所持。其風
輪有多名。其最上者名殊勝威光藏。是則積多風
輪以為能持。則所積者厚。故有力能持。其所持者
最下一大海。名普光摩尼莊嚴香水海。此為華藏
之總海。即是世界海。次云此香水海有蓮華。名種
種光明蕋香幢。此總舉香水海中一朵蓮華。此中
含有佛剎微塵數香水海。各有蓮華持多佛剎。是
為剎海。故次云此世界海大地中。有不可說佛剎
微塵數香水海。此海在蕋香所持金剛地上。是為
剎種。此蕋香幢所含多多剎種。如蓮華之蕋。一蕋
是一剎種。亦各有二十重。今且總辨主剎。總名為
世界海。向後剎網安布。乃明伴剎。故先云華藏莊
嚴世界海安住其中。已上明風輪持香水海。海中
出蓮華。華中含多剎種。成世界海。以彰果體寬容。
初長行。次偈頌。頌長行之義。末後二偈明剎自在。
爾時普賢菩薩。復告大眾言。諸佛子。此華藏莊嚴世
界海。大輪圍山住日珠王蓮華之上。旃檀摩尼以為
其身。威德寶王以為其峰。妙香摩尼而作其輪。𦦨藏
金剛所共成立。一切香水流注其間。眾寶為林妙華
<pb n="607"/>
開敷。香草布地明珠間飾。種種香華處處盈滿。摩尼
為網。周而垂覆。如是等有世界海微塵數眾妙莊嚴。
爾時普賢菩薩。欲重宣其義。承佛神力。觀察十方。而
說頌言。
 世界大海無有邊  寶輪清淨種種色 
 所有莊嚴盡奇妙  此由如來神力起 
 摩尼寶輪妙香輪  及以真珠燈𦦨輪 
 種種妙寶為嚴飾  清淨輪圍所安住 
 堅固摩尼以為藏  閻浮檀金作嚴飾 
 舒光作𦦨徧十方  內外映徹皆清淨 
 金剛摩尼所集成  復雨摩尼諸妙寶 
 其寶精奇非一種  放淨光明普嚴麗 
 香水分流無量色  散諸華寶及旃檀 
 眾蓮競發如衣布  珍草羅生悉芬馥 
 無量寶樹普莊嚴  開華發蕋色熾然 
 種種名衣在其內  光雲四照常圓滿 
 無量無邊大菩薩  執蓋焚香充法界 
 悉發一切妙音聲  普轉如來正法輪 
 諸摩尼樹寶末成  一一寶末現光明 
 毗盧遮那清淨身  悉入其中普令見 
 諸莊嚴中現佛身  無邊色相無央數 
 悉往十方無不徧  所化眾生亦無限 
 一切莊嚴出妙音  演說如來本願輪 
 十方所有淨剎海  佛自在力咸令徧 
爾時普賢菩薩。復告大眾言。諸佛子。此世界海大輪
圍山內所有大地。一切皆以金剛所成。堅固莊嚴不
可沮壞。清淨平坦無有高下。摩尼為輪。眾寶為藏。一
切眾生種種形狀諸摩尼寶以為間錯。散眾寶末。布
以蓮華。香藏摩尼分置其間。諸莊嚴具充滿如雲。三
世一切諸佛國土所有莊嚴而為校飾。摩尼妙寶以
為其網。普現如來所有境界。如天帝網於中布列。諸
佛子。此世界海地有如是等世界海微塵數莊嚴。爾
時普賢菩薩。欲重宣其義。承佛神力。觀察十方。而說
頌言。
 其地平坦極清淨  安住堅固無能壞 
 摩尼處處以為嚴  眾寶故中相間錯 
 金剛為地甚可悅  寶輪寶網具莊嚴 
 蓮華布上皆圓滿  妙衣彌覆悉周徧 
 菩薩天冠寶瓔珞  悉布其地為嚴好 
 旃檀摩尼普散中  咸舒離垢妙光明 
 寶華發𦦨出妙光  光𦦨如雲照一切 
 散此妙華及眾寶  普覆於地為嚴飾 
 密雲興布滿十方  廣大光明無有盡 
 普至十方一切土  演說如來甘露法 
 一切佛願摩尼內  普現無邊廣大劫 
 最勝智者昔所行  於此寶中無不見 
 其地所有摩尼寶  一切佛剎咸來入 
 彼諸佛剎一一塵  一切國土亦入中 
 妙寶莊嚴華藏界  菩薩遊行徧十方 
 演說大士諸弘願  此是道場自在力 
 摩尼妙寶莊嚴地  放淨光明備眾飾 
 充滿法界等虗空  佛力自然如是現 
 諸有修治普賢願  入佛境界大智人 
 能知於此剎海中  如是一切諸神變 
爾時普賢菩薩。復告大眾言。諸佛子。此世界海大地
中。有十不可說佛剎微塵數香水海。一切妙寶莊嚴
其底。妙香摩尼莊嚴其岸。毗盧遮那摩尼寶王以為
其網。香水映徹具眾寶色。充滿其中。種種寶華旋布
其上。旃檀細末澄垽其下。演佛言音。放寶光明。無邊
菩薩持種種蓋現神通力。一切世界所有莊嚴悉於
中現。十寶階陛行列分布。十寶欄楯周帀圍繞。四天
下微塵數一切寶莊嚴芬陀利華。敷榮水中。不可說
百千億那由他數十寶尸羅幢。恒河沙數一切寶衣
<pb n="608"/>
鈴網幢。恒河沙數無邊色相寶華樓閣。百千億那由
他數十寶蓮華城。四天下微塵數眾寶樹林寶𦦨摩
尼以為其網。恒河沙數旃檀香諸佛言音。光𦦨摩尼
不可說百千億那由他數眾寶垣墻。悉共圍繞周徧
嚴飾。爾時普賢菩薩。欲重宣其義。承佛神力。觀察十
方。而說頌言。
 此世界中大地上  有香水海摩尼嚴 
 清淨妙寶布其底  安住金剛不可壞 
 香藏摩尼積成岸  日𦦨珠輪布若雲 
 蓮華妙寶為瓔珞  處處莊嚴淨無垢 
 香水澄渟具眾色  寶華旋布放光明 
 普震音聲聞遠近  以佛威神演妙法 
 階陛莊嚴具眾寶  復以摩尼為間飾 
 周迴欄楯悉寶成  蓮華珠網如雲布 
 摩尼寶樹列成行  華蕋敷榮光赦奕 
 種種樂音恒競奏  佛神通力令如是 
 種種妙寶芬陀利  敷布莊嚴香水海 
 香𦦨光明無暫停  廣大圓滿皆充徧 
 明珠寶幢恒熾盛  妙衣垂布為嚴飾 
 摩尼鈴網演法音  令其聞者趣佛智 
 妙寶蓮華作城郭  眾彩摩尼所嚴瑩 
 真珠雲影布四隅  如是莊嚴香水海 
 垣墻繚繞皆周帀  樓閣相望布其上 
 無量光明恒熾然  種種莊嚴清淨海 
 毗盧遮那於往昔  種種剎海皆嚴淨 
 如是廣大無有邊  悉是如來自在力 
爾時普賢菩薩。復告大眾言。諸佛子。一一香水海各
有四天下微塵數香水河。右旋圍繞。一切皆以金剛
為岸。淨光摩尼以為嚴飾。常現諸佛寶色光雲。及諸
眾生所有言音。其河所有漩澓之處。一切諸佛所修
因行。種種形相。皆從中出。摩尼為網眾寶鈴鐸諸世
界海所有莊嚴悉於中現。摩尼寶雲以覆其上。其雲
普現華藏世界毗盧遮那十方化佛及一切佛神通
之事。復出妙音。稱揚三世佛菩薩名。其香水中。常出
一切寶𦦨光雲相續不絕。若廣說者一一河各有世
界海微塵數莊嚴。爾時普賢菩薩。欲重宣其義。承佛
神力。觀察十方。而說頌言。
 清淨香流滿大河  金剛妙寶為其岸 
 寶末為輪布其地  種種嚴飾皆珍好 
 寶階行列妙莊嚴  欄楯周迴悉殊麗 
 真珠為藏眾華飾  種種纓鬘共垂下 
 香水寶光清淨色  恒吐摩尼競疾流 
 眾華隨浪皆搖動  悉奏樂音宣妙法 
 細末旃檀作泥垽  一切妙寶同洄澓 
 香藏氛氳布在中  發𦦨流芬普周徧 
 河中出生諸妙寶  悉放光明色熾然 
 其光布影成臺座  華蓋珠瓔皆具足 
 摩尼王中現佛身  光明普照十方剎 
 以此為輪嚴飾地  香水暎徹常盈滿 
 摩尼為網金為鐸  徧覆香河演佛音 
 克宣一切菩提道  及以普賢之妙行 
 寶岸摩尼極清淨  恒出如來本願音 
 一切諸佛曩所行  其音普演皆令見 
 其河所有漩流處  菩薩如雲常踊出 
 悉往廣大剎土中  乃至法界咸充滿 
 清淨珠王布若雲  一切香河悉彌覆 
 其珠等佛眉間相  炳然顯現諸佛影 
爾時普賢菩薩。復告大眾言。諸佛子。此諸香水河兩
間之地。悉以妙寶種種莊嚴。一一各有四天下微塵
數眾寶莊嚴芬陀利華。周帀徧滿。各有四天下微塵
數眾寶樹林。次第行列。一一樹中。恒出一切諸莊嚴
雲。摩尼寶王照耀其間。種種華香處處盈滿。其樹復
出微妙音聲。說諸如來一切劫中所修大願。復散種
<pb n="609"/>
種摩尼寶王。充徧其地。所謂蓮華輪摩尼寶王。香𦦨
光雲摩尼寶王。種種嚴飾摩尼寶王。現不可思議莊
嚴色摩尼寶王。日光明衣藏摩尼寶王。周徧十方普
垂布光網雲摩尼寶王。現一切諸佛神變摩尼寶王。
現一切眾生業報海摩尼寶王。如是等有世界海微
塵數。其香水河兩間之地。一一悉具如是莊嚴。爾時
普賢菩薩。欲重宣其義。承佛神力。觀察十方。而說頌
言。
 其地平坦極清淨  真金摩尼共嚴飾 
 諸樹行列蔭其中  聳𠏉垂條萃若雲 
 枝條妙寶所莊嚴  華𦦨成輪光四照 
 摩尼為果如雲布  普使十方常現覩 
 摩尼布地皆充滿  眾華寶末共莊嚴 
 復以摩尼作宮殿  悉現眾生諸影像 
 諸佛影像摩尼王  普散其地靡不周 
 如是赫奕徧十方  一一塵中咸見佛 
 妙寶莊嚴善分布  真珠燈網相間錯 
 處處悉有摩尼輪  一一皆現佛神通 
 眾寶莊嚴放大光  光中普現諸化佛 
 一一周行靡不徧  悉以十力廣開演 
 摩尼妙寶芬陀利  一切水中咸徧滿 
 其華種種各不同  悉現光明無盡歇 
 三世所有諸莊嚴  摩尼果中皆顯現 
 體性無生不可取  此是如來自在力 
 此地一切莊嚴中  悉現如來廣大身 
 彼亦不來亦不去  佛昔願力皆令見 
 此地一一微塵中  一切佛子修行道 
 各見所記當來剎  隨其意樂悉清淨 
爾時普賢菩薩。復告大眾言。諸佛子。諸佛世尊世界
海莊嚴不可思議。何以故。諸佛子。此華藏莊嚴世界
海一切境界。一一皆以世界海微塵數清淨功德之
所莊嚴。爾時普賢菩薩。欲重宣其義。承佛神力。觀察
十方。而說頌言。
 此剎海中一切處  悉以眾寶為嚴飾 
 發𦦨騰空布若雲  光明洞徹常彌覆 
 摩尼吐雲無有盡  十方佛影於中現 
 神通變化靡蹔停  一切菩薩咸來集 
 一切摩尼演佛音  其音美妙不思議 
 毗盧遮那昔所行  於此寶內恒聞見 
 清淨光明徧照尊  莊嚴具中皆現影 
 變化分身眾圍繞  一切剎海咸周徧 
 所有化佛皆如幻  求其來處不可得 
 以佛境界威神力  一切剎中如是現 
 如來自在神通事  悉徧十方諸國土 
 以此剎海淨莊嚴  一切皆於寶中見 
 十方所有諸變化  一切皆如鏡中像 
 但由如來昔所行  神通願力而出生 
 若有能修普賢行  入於菩薩勝智海 
 能於一切微塵中  普現其身淨眾剎 
 不可思議億大劫  親近一切諸如來 
 如其一切之所行  一剎那中悉能現 
 諸佛國土如虗空  無等無生無有相 
 為利眾生普嚴淨  本願力故住其中 
此下第二別明安布莊嚴。文分六段。一四周輪山。
二寶地。三香海。四香河。五樹林。六總結各別。今初。
云日珠王者所依處地故。舊經云依蓮華日寶王
地住。亦有言大蓮之上別有此華。為山所依。義似
不順。所以地受此名者。以前華名種種光明蕋。偈
中云光𦦨成輪。又云一切寶中放淨光明。是知此
華以寶為體。是則如日輪之珠王即蕋香蓮華也。
斯即總華之稱。此總標所依地。次云旃檀摩尼以
為其身。別顯體相。後如是等一句結顯無盡。後重
說偈頌。初明山體相莊嚴。頌前別顯。初一偈頌圍
<pb n="610"/>
山。二一偈頌山輪。三一偈頌山體。四一偈頌山之
緣。五有二偈頌前水等。六有四偈明山妙用自在。
次爾時普賢菩薩復告大眾下。有長行偈頌。明寶
地。次爾時普賢菩薩復告大眾下。有長行偈頌。明
香海。次爾時普賢菩薩復告大眾下。有長行偈頌。
明香河。次爾時普賢菩薩復告大眾下。有長行偈
頌。明林樹。次爾時普賢菩薩復告大眾下。有長行
偈頌。總結前莊嚴難測。徵釋所由。此上通明藏海
安布莊嚴竟。下明所持剎網。
爾時普賢菩薩。復告大眾言。諸佛子。此中有何等世
界住。我今當說。諸佛子。此十不可說佛剎微塵數香
水海中。有十不可說佛剎微塵數世界種安住。一一
世界種。復有不可說佛剎微塵數世界。諸佛子。彼諸
世界種於世界海中。各各依住。各各形狀。各各體性。
各各方所。各各趣入。各各莊嚴。各各分齊。各各行列。
各各無差別。各各力加持。諸佛子。此世界種。或有依
大蓮華海住。或有依無邊色寶華海住。或有依一切
真珠藏寶瓔珞海住。或有依香水海住。或有依一切
華海住。或有依摩尼寶網海住。或有依旋流光海住。
或有依菩薩寶莊嚴冠海住。或有依種種眾生身海
住。或有依一切佛音聲摩尼王海住。如是等若廣說
者。有世界海微塵數。諸佛子。彼一切世界種。或有作
須彌山形。或作江河形。或作迴轉形。或作旋流形。或
作輪輞形。或作壇墠形。或作樹林形。或作樓閣形。或
作山幢形。或作普方形。或作胎藏形。或作蓮華形。或
作佉勒迦形。或作眾生身形。或作雲形。或作諸佛相
好形。或作圓滿光明形。或作種種珠網形。或作一切
門闥形。或作諸莊嚴具形。如是等若廣說者。有世界
海微塵數。諸佛子。彼一切世界種。或有以十方摩尼
雲為體。或有以眾色𦦨為體。或有以諸光明為體。或
有以寶香𦦨為體。或有以一切寶莊嚴多羅華為體。
或有以菩薩影像為體。或有以諸佛光明為體。或有
以佛色相為體。或有以一寶光為體。或有以眾寶光
為體。或有以一切眾生福德海音聲為體。或有以一
切眾生諸業海音聲為體。或有以一切佛境界清淨
音聲為體。或有以一切菩薩大願海音聲為體。或有
以一切佛方便音聲為體。或有以一切剎莊嚴具成
壞音聲為體。或有以無邊佛音聲為體。或有以一切
佛變化音聲為體。或有以一切眾生善音聲為體。或
有以一切佛功德海清淨音聲為體。如是等若廣說
者。有世界海微塵數。爾時普賢菩薩。欲重宣其義。承
佛神力。觀察十方。而說頌言。
 剎種堅固妙莊嚴  廣大清淨光明藏 
 依止蓮華寶海住  或有住於香海等 
 須彌城樹壇墠形  一切剎種徧十方 
 種種莊嚴形相別  各各布列而安住 
 或有體是淨光明  或是華藏及寶雲 
 或有剎種𦦨所成  安住摩尼不壞藏 
 燈雲𦦨彩光明等  種種無邊清淨色 
 或有言音以為體  是佛所演不思議 
 或是願力所出音  神變音聲為體性 
 一切眾生大福業  佛功德音亦如是 
 剎種一一差別門  不可思議無有盡 
 如是十方皆徧滿  廣大莊嚴現神力 
 十方所有廣大剎  悉來入此世界種 
 雖見十方普入中  而實無來無所入 
 以一剎種入一切  一切入一亦無餘 
 體相如本無差別  無等無量悉周徧 
 一切國土微塵中  普見如來在其所 
 願海言音若雷震  一切眾生悉調伏 
 佛身周徧一切剎  無數菩薩亦充滿 
 如來自在無等倫  普化一切諸含識 
此下第三釋所持剎網。釋品目世界之言。又前明
<pb n="611"/>
本剎。今明末剎。故兼染淨。初告大眾許說。次諸佛
子下標章中列二。謂世界種及世界。然剎種依剎
海。世果依剎種。從寬至陿。欲明世界無邊。方便顯
多。故立此名。謂積多世界共在一處。攝諸流類故
名為種。如是種類復有眾多。深廣無邊故名為海。
如是眾多世界如天帝網。懸布於華藏海中。故云
所持剎網。各各世界所依住形狀一一不同。故云
差別。故次經云諸佛子。彼諸世界種於世界海各
各依住等。明差別有十門不同。經中有不可說佛
剎。疏云脫去十字。應云十不可說。長行中有諸佛
子。但次第釋依住形狀性三事而已。頌中初一偈
頌依住。次一偈頌形狀。三有三偈頌體性。四有三
偈頌三事。謂所入莊嚴分齊。五一偈頌無差別。六
一偈頌力持。此上明所持剎網差別。謂剎海中有
十不可說佛剎塵數之剎種。各各依住於剎海之
中。如帝網重重無盡。且明剎種不同。
爾時普賢菩薩。復告大眾言。諸佛子。此十不可說佛
剎微塵數香水海。在華藏莊嚴世界海中。如天帝網
分布而住。諸佛子。此最中央香水海。名無邊妙華光。
以現一切菩薩形摩尼王幢為底。出大蓮華。名一切
香摩尼王莊嚴。有世界種而住其上。名普然十方熾
然寶光明。以一切莊嚴具為體。有十不可說佛剎微
塵數世界於中布列。其最下方有世界。名最勝光徧
照。以一切金剛莊嚴光耀輪為際。依眾寶摩尼華而
住。其狀猶如摩尼寶形。一切寶華莊嚴雲彌覆其上。
佛剎微塵數世界周帀圍繞。種種安住。種種莊嚴。佛
號淨眼離垢燈。此上過佛剎微塵數世界。有世界名
種種香蓮華妙莊嚴。以一切莊嚴具為際。依寶蓮華
網而住。其狀猶如師子之座。一切寶色珠帳雲彌覆
其上。二佛剎微塵數世界周帀圍繞。佛號師子光勝
照。此上過佛剎微塵數世界。有世界名一切寶莊嚴
普照光。以香風輪為際。依種種寶華瓔珞住。其形八
隅。妙光摩尼日輪雲而覆其上。三佛剎微塵數世界
周帀圍繞。佛號淨光智勝幢。此上過佛剎微塵數世
界。有世界名種種光明華莊嚴。以一切寶王為際。依
眾色金剛尸羅幢海住。其狀猶如摩尼蓮華。以金剛
摩尼寶光雲而覆其上。四佛剎微塵數世界周帀圍
繞。純一清淨。佛號金剛光明無量精進力善出現。此
上過佛剎微塵數世界。有世界名普放妙華光。以一
切寶鈴莊嚴網為際。依一切樹林莊嚴寶輪網海住。
其形普方而多有隅。角梵音摩尼王雲以覆其上。五
佛剎微塵數世界周帀圍繞。佛號香光喜力海。此上
過佛剎微塵數世界。有世界名淨妙光明。以寶王莊
嚴幢為際。依金剛宮殿海住。其形四方。摩尼輪髻帳
雲而覆其上。六佛剎微塵數世界周帀圍繞。佛號普
光自在幢。此上過佛剎微塵數世界。有世界名眾華
𦦨莊嚴。以種種華莊嚴為際。依一切寶色𦦨海住。其
狀猶如樓閣之形。一切寶色衣真珠欄楯雲而覆其
上。七佛剎微塵數世界周帀圍繞。純一清淨。佛號歡
喜海功德名稱自在光。此上過佛剎微塵數世界。有
世界名出生威力地。以出一切聲摩尼王莊嚴為際。
依種種寶色蓮華座虗空海住。其狀猶如因陀羅網。
以無邊色華網雲而覆其上。八佛剎微塵數世界周
帀圍繞。佛號廣大名稱智海幢。此上過佛剎微塵數
世界。有世界名出妙音聲。以心王摩尼莊嚴輪為際。
依恒出一切妙音聲莊嚴雲摩尼王海住。其狀猶如
梵天身形。無量寶莊嚴師子座雲而覆其上。九佛剎
微塵數世界周帀圍繞。佛號清淨月光明相無能摧
伏。此上過佛剎微塵數世界。有世界。名金剛幢。以無
邊莊嚴真珠藏寶瓔珞為際。依一切莊嚴寶師子座
摩尼海住。其狀周圓。十須彌山微塵數一切香摩尼
華須彌雲彌覆其上。十佛剎微塵數世界周帀圍繞。
純一清淨。佛號一切法海最勝王。此上過佛剎微塵
<pb n="612"/>
數世界。有世界名恒出現帝青寶光明。以極堅牢不
可壞金剛莊嚴為際。依種種殊異華海住。其狀猶如
半月之形。諸天寶帳雲而覆其上。十一佛剎微塵數
世界周帀圍繞。佛號無量功德法。此上過佛剎微塵
數世界。有世界名光明照耀。以普光莊嚴為際。依華
旋香水海住。狀如華旋。種種衣雲而覆其上。十二佛
剎微塵數世界周帀圍繞。佛號超釋梵。此上過佛剎
微塵數世界。至此世界名娑婆。以金剛莊嚴為際。依
種種色風輪所持蓮華網住。狀如虗空。以普圓滿天
宮殿莊嚴虗空雲而覆其上。十三佛剎微塵數世界
周帀圍繞。其佛即是毗盧遮那如來世尊。此上過佛
剎微塵數世界。有世界名寂靜離塵光。以一切寶莊
嚴為際。依種種寶衣海住。其狀猶如執金剛形。無邊
色金剛雲而覆其上。十四佛剎微塵數世界周帀圍
繞。佛號徧法界勝音。此上過佛剎微塵數世界。有世
界名眾妙光明燈。以一切莊嚴帳為際。依淨華網海
住。其狀猶如卍字之形。摩尼樹香水海雲而覆其上。
十五佛剎微塵數世界周帀圍繞。純一清淨。佛號不
可摧伏力普照幢。此上過佛剎微塵數世界。有世界
名清淨光徧照。以無盡寶雲摩尼王為際。依種種香
𦦨蓮華海住。其狀猶如龜甲之形。圓光摩尼輪旃檀
雲而覆其上。十六佛剎微塵數世界周帀圍繞。佛號
清淨日功德眼。此上過佛剎微塵數世界。有世界名
寶莊嚴藏。以一切眾生形摩尼王為際。依光明藏摩
尼王海住。其形八隅。以一切輪圍山寶莊嚴華樹網
彌覆其上。十七佛剎微塵數世界周帀圍繞。佛號無
礙智光明徧照十方。此上過佛剎微塵數世界。有世
界名離塵。以一切殊妙相莊嚴為際。依眾妙華師子
座海住。狀如珠瓔。以一切寶香摩尼王圓光雲而覆
其上。十八佛剎微塵數世界周帀圍繞。純一清淨。佛
號無量方便最勝幢。此上過佛剎微塵數世界。有世
界名清淨光普照。以出無盡寶雲摩尼王為際。依無
量色香𦦨須彌山海住。其狀猶如寶華旋布。以無邊
色光明摩尼王帝青雲而覆其上。十九佛剎微塵數
世界周帀圍繞。佛號普照法界虗空光。此上過佛剎
微塵數世界。有世界名妙寶𦦨。以普光明日月寶為
際。依一切諸天形摩尼王海住。其狀猶如寶莊嚴具。
以一切寶衣幢雲及摩尼燈藏網而覆其上。二十佛
剎微塵數世界周帀圍繞。純一清淨。佛號福德相光
明。諸佛子。此徧照十方熾然寶光明世界種。有如是
等不可說佛剎微塵數廣大世界。各各所依住。各各
形狀。各各體性。各各方面。各各趣入。各各莊嚴。各各
分齊。各各行列。各各無差別。各各力加持周帀圍繞。
所謂十佛剎微塵數迴轉形世界。十佛剎微塵數江
河形世界。十佛剎微塵數旋流形世界。十佛剎微塵
數輪輞形世界。十佛剎微塵數壇墠形世界。十佛剎
微塵數樹林形世界。十佛剎微塵數樓觀形世界。十
佛剎微塵數尸羅幢形世界。十佛剎微塵數普方形
世界。十佛剎微塵數胎藏形世界。十佛剎微塵數蓮
華形世界。十佛剎微塵數佉勒迦形世界。十佛剎微
塵數種種眾生形世界。十佛剎微塵數佛相形世界。
十佛剎微塵數圓光形世界。十佛剎微塵數雲形世
界。十佛剎微塵數網形世界。十佛剎微塵數門闥形
世界。如是等有不可說佛剎微塵數。此一一世界。各
有十佛剎微塵數廣大世界周帀圍繞。此諸世界。一
一復有如上所說微塵數世界而為眷屬。如是所說
一切世界。皆在此無邊妙華光香水海及圍繞此海
香水河中。
此下第二別明種剎香海。雙釋二章者。謂香海依
剎海。剎種依香海。諸剎依剎種。亦有長行偈頌。初
總舉諸海所依。二次第別顯海種及剎。三總略結
釋。今初也。上來雖復但標剎種及剎二章。而釋依
住中。皆云依海。故列海數。此多香海。並在剎海地
<pb n="613"/>
面。故云所依。如天帝網者。大都分布。則似車輪。其
有別者。謂帝釋殿網貫天珠成。以一大珠當心。次
以其次大珠貫穿帀繞。如是展轉遞繞經百千帀。
若上下四面四角望之。皆行伍相當。今此香海雖
在地面。分布相似。又有涉入重重之義故云如也。
此但舉諸海所依。次舉最中央香水海。乃別舉海
種及剎。先辨最中間一海為主。即最當中二十重
華藏世界。以一剎種為主。其十方各有一不可說
佛剎微塵數剎種圍繞。故有十不可說佛剎微塵
數香海剎為伴剎。同在剎海之中。今單約中間一
剎種。次無邊妙華光。此中央香海之總名。次一切
香摩尼王莊嚴。此中央華之總名。即前蕋香幢中
隨義而名異耳。其普照十方熾然寶光明。即最中
央剎種之總名。故經云有世界種而住其中。次有
不可說佛剎塵數世界。此就最中種中所含之世
界。次最下方有世界名最勝光徧照。此乃最中世
界種之最下方。此蓋單約一箇二十重華藏世界
而辨寬廣也。其最下一層。但有一佛剎塵數世界
圍繞以為眷屬。次上層層增一。至第二十層。則有
二十佛剎塵數世界以為眷屬。此但就中央一箇
剎種以明。故華藏世界如倒懸浮屠。下小上大。故
其狀如此。然此但就世界海中十不可說佛剎微
塵數世界種之一箇種耳。不連彼十佛剎微塵之
數也。結云一一各有十佛剎。次卷明右繞之剎乃
明所管。以辨漸漸寬廣耳。長行具明中間一剎竟。
後卷則右旋十海。

大方廣佛華嚴經綱要卷第八

<sarticle>大方廣佛華嚴經綱要卷第九</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
華藏世界品第五之二
上明華藏中央之剎種以為主剎。次下明十方右
繞之伴剎。乃右旋十海。即繞處中之海。有其十。
爾時普賢菩薩復告大眾言。諸佛子。此無邊妙華光
香水海東。次有香水海名離垢𦦨藏。出大蓮華名一
切香摩尼王妙莊嚴。有世界種而住其上。名徧照剎
旋。以菩薩行吼音為體。此中最下方。有世界名宮殿
莊嚴幢。其形四方。依一切寶莊嚴海住。蓮華光網雲
彌覆其上。佛剎微塵數世界圍繞。純一清淨。佛號眉
間光徧照。此上過佛剎微塵數世界。有世界名德華
藏。其形周圓。依一切寶華蕋海住。真珠幢師子座雲
彌覆其上。二佛剎微塵數世界圍繞。佛號一切無邊
法海慧。此上過佛剎微塵數世界。有世界名善變化
妙香輪。形如金剛。依一切寶莊嚴鈴網海住。種種莊
嚴圓光雲彌覆其上。三佛剎微塵數世界圍繞。佛號
功德相光明普照。此上過佛剎微塵數世界。有世界
名妙色光明。其狀猶如摩尼寶輪。依無邊色寶香水
海住。普光明真珠樓閣雲彌覆其上。四佛剎微塵數
世界圍繞。純一清淨。佛號善眷屬出興徧照。此上過
佛剎微塵數世界。有世界名善蓋覆。狀如蓮華。依金
剛香水海住。離塵光明香水雲彌覆其上。五佛剎微
塵數世界圍繞。佛號法喜無盡慧。此上過佛剎微塵
數世界。有世界名尸利華光輪。其形三角依一切堅
固寶莊嚴海住。菩薩摩尼冠光明雲。彌覆其上。六佛
剎微塵數世界圍繞。佛號清淨普光明。此上過佛剎
微塵數世界。有世界名寶蓮華莊嚴。形如半月。依一
切蓮華莊嚴海住。一切寶華雲彌覆其上。七佛剎微
塵數世界圍繞。純一清淨。佛號功德華清淨眼。此上
過佛剎微塵數世界。有世界名無垢𦦨莊嚴。其狀猶
如寶燈行列。依寶𦦨藏海住。常雨香水種種身雲彌
<pb n="614"/>
覆其上。八佛剎微塵數世界圍繞。佛號慧力無能勝。
此上過佛剎微塵數世界。有世界名妙梵音。形如卍
字。依寶衣幢海住。一切華莊嚴帳雲彌覆其上。九佛
剎微塵數世界圍繞。佛號廣大目如空中淨月。此上
過佛剎微塵數世界。有世界名微塵數音聲。其狀猶
如因陀羅網。依一切寶水海住。一切樂音寶蓋雲彌
覆其上。十佛剎微塵數世界圍繞。純一清淨。佛號金
色須彌燈。此上過佛剎微塵數世界。有世界名寶色
莊嚴。形如卍字。依帝釋形寶王海住。日光明華雲彌
覆其上。十一佛剎微塵數世界圍繞。佛號逈照法界
光明智。此上過佛剎微塵數世界。有世界名金色妙
光。其狀猶如廣大城郭。依一切寶莊嚴海住。道場寶
華雲彌覆其上。十二佛剎微塵數世界圍繞。佛號寶
燈普照幢。此上過佛剎微塵數世界。有世界名徧照
光明輪。狀如華旋。依寶衣旋海住。佛音聲寶王樓閣
雲彌覆其上。十三佛剎微塵數世界圍繞。純一清淨。
佛號蓮華𦦨徧照。此上過佛剎微塵數世界。有世界
名寶藏莊嚴。狀如四洲。依寶瓔珞須彌住。寶𦦨摩尼
雲彌覆其上。十四佛剎微塵數世界圍繞。佛號無盡
福開敷華。此上過佛剎微塵數世界。有世界名如鏡
像普現。其狀猶如阿修羅身。依金剛蓮華海住。寶冠
光影雲彌覆其上。十五佛剎微塵數世界圍繞。佛號
甘露音。此上過佛剎微塵數世界。有世界名旃檀月。
其形八隅。依金剛旃檀寶海住。真珠華摩尼雲彌覆
其上。十六佛剎微塵數世界圍繞。純一清淨。佛號最
勝法無等智。此上過佛剎微塵數世界。有世界名離
垢光明。其狀猶如香水旋流。依無邊色寶光海住。妙
香光明雲彌覆其上。十七佛剎微塵數世界圍繞。佛
號徧照虗空光明音。此上過佛剎微塵數世界。有世
界名妙華莊嚴。其狀猶如旋繞之形。依一切華海住。
一切樂音摩尼雲彌覆其上。十八佛剎微塵數世界
圍繞。佛號普現勝光明。此上過佛剎微塵數世界。有
世界名勝音莊嚴。其狀猶如師子之座。依金師子座
海住。眾色蓮華藏師子座雲彌覆其上。十九佛剎微
塵數世界圍繞。佛號無邊功德稱普光明。此上過佛
剎微塵數世界。有世界名高勝燈。狀如佛掌。依寶衣
服香幢海住。日輪普照寶王樓閣雲彌覆其上。二十
佛剎微塵數世界圍繞。純一清淨。佛號普照虗空燈。
此下辨右旋十海也。初定方則自東始。離垢𦦨藏
乃剎種之名。次此中最下方有世界乃種中所持
之世界。自下而上有二十重。其下第一重有一佛
剎微塵數世界圍繞。次上每層增一。故下小上大。
然所繞者乃前中心主剎海名無邊妙華光香水
海中之世界種。名普照十方熾然寶光明也。自東
而南以明右繞。
諸佛子。此離垢𦦨藏香水海南。次有香水海名無盡
光明輪。世界種名佛幢莊嚴。以一切佛功德海音聲
為體。此中最下方。有世界名愛見華。狀如寶輪。依摩
尼樹藏寶王海住。化現菩薩形寶藏雲彌覆其上。佛
剎微塵數世界圍繞。純一清淨。佛號蓮華光歡喜面。
此上過佛剎微塵數世界。有世界。名妙音。佛號須彌
寶燈。此上過佛剎微塵數世界。有世界名眾寶莊嚴
光。佛號法界音聲幢。此上過佛剎微塵數世界。有世
界名香藏金剛。佛號光明音。此上過佛剎微塵數世
界。有世界名淨妙音。佛號最勝精進力。此上過佛剎
微塵數世界。有世界名寶蓮華莊嚴。佛號法城雲雷
音。此上過佛剎微塵數世界。有世界名與安樂。佛號
大名稱智慧燈。此上過佛剎微塵數世界。有世界名
無垢網。佛號師子光功德海。此上過佛剎微塵數世
界。有世界名華林幢徧照。佛號大智蓮華光。此上過
佛剎微塵數世界。有世界名無量莊嚴。佛號普眼法
界幢。此上過佛剎微塵數世界。有世界名普光明寶
莊嚴。佛號勝智大商主。此上過佛剎微塵數世界。有
<pb n="615"/>
世界名華王。佛號月光幢。此上過佛剎微塵數世界。
有世界名離垢藏。佛號清淨覺。此上過佛剎微塵數
世界。有世界名寶光明。佛號一切智虗空燈。此上過
佛剎微塵數世界。有世界名出生寶瓔珞。佛號諸度
福海相光明。此上過佛剎微塵數世界。有世界名妙
輪徧覆。佛號調伏一切染著心令歡喜。此上過佛剎
微塵數世界。有世界名寶華幢。佛號廣博功德音大
名稱。此上過佛剎微塵數世界。有世界名無量莊嚴。
佛號平等智光明功德海。此上過佛剎微塵數世界。
有世界名無盡光莊嚴幢。狀如蓮華。依一切寶網海
住。蓮華光摩尼網彌覆其上。二十佛剎微塵數世界
圍繞。純一清淨。佛號法界淨光明。
此明自東而南右繞者。海名無盡光明輪。為所依。
世界種為能持。世界為所持。亦二十重。
諸佛子。此無盡光明輪香水海右旋。次有香水海。名
金剛寶𦦨光。世界種名佛光莊嚴藏。以稱說一切如
來名音聲為體。此中最下方。有世界名寶𦦨蓮華。其
狀猶如摩尼色眉間毫相。依一切寶色水旋海住。一
切莊嚴樓閣雲彌覆其上。佛剎微塵數世界圍繞。純
一清淨。佛號無垢寶光明。此上過佛剎微塵數世界。
有世界名光𦦨藏。佛號無礙自在智慧光。此上過佛
剎微塵數世界。有世界名寶輪妙莊嚴。佛號一切寶
光明。此上過佛剎微塵數世界。有世界名旃檀樹華
幢。佛號清淨智光明。此上過佛剎微塵數世界。有世
界名佛剎妙莊嚴。佛號廣大歡喜音。此上過佛剎微
塵數世界。有世界名妙光莊嚴。佛號法界自在智。此
上過佛剎微塵數世界。有世界名無邊相。佛號無礙
智。此上過佛剎微塵數世界。有世界名𦦨雲幢。佛號
演說不退輪。此上過佛剎微塵數世界。有世界名眾
寶莊嚴清淨輪。佛號離垢華光明。此上過佛剎微塵
數世界。有世界名廣大出離。佛號無礙智日眼。此上
過佛剎微塵數世界。有世界名妙莊嚴金剛座。佛號
法界智大光明。此上過佛剎微塵數世界。有世界名
智慧普莊嚴。佛號智炬光明王。此上過佛剎微塵數
世界。有世界名蓮華池深妙音。佛號一切智普照。此
上過佛剎微塵數世界。有世界名種種色光明。佛號
普光華王雲。此上過佛剎微塵數世界。有世界名妙
寶幢。佛號功德光。此上過佛剎微塵數世界。有世界
名摩尼華毫相光。佛號普音雲。此上過佛剎微塵數
世界。有世界名甚深海。佛號十方眾生主。此上過佛
剎微塵數世界。有世界名須彌光。佛號法界普智音。
此上過佛剎微塵數世界。有世界名金蓮華。佛號福
德藏普光明。此上過佛剎微塵數世界。有世界名寶
莊嚴藏。形如卍字。依一切香摩尼莊嚴樹海住。清淨
光明雲彌覆其上。二十佛剎微塵數世界圍繞。純一
清淨。佛號大變化光明網。諸佛子。此金剛寶𦦨香水
海右旋。次有香水海名帝青寶莊嚴。世界種名光照
十方。依一切妙莊嚴蓮華香雲住。以無邊佛音聲為
體。於此最下方有世界名十方無盡色藏輪。其狀周
迴有無量角。依無邊色一切寶藏海住。因陀羅網而
覆其上。佛剎微塵數世界圍繞。純一清淨。佛號蓮華
眼光明徧照。此上過佛剎微塵數世界。有世界名淨
妙莊嚴藏。佛號無上慧大師子。此上過佛剎微塵數
世界。有世界名出現蓮華座。佛號徧照法界光明王。
此上過佛剎微塵數世界。有世界名寶幢音。佛號大
功德普名稱。此上過佛剎微塵數世界。有世界名金
剛寶莊嚴藏。佛號蓮華日光明。此上過佛剎微塵數
世界。有世界名因陀羅華月。佛號法自在智慧幢。此
上過佛剎微塵數世界。有世界名妙輪藏。佛號大喜
清淨音。此上過佛剎微塵數世界。有世界名妙音藏
佛號大力善商主。此上過佛剎微塵數世界。有世界
名清淨月。佛號須彌光智慧力。此上過佛剎微塵數
世界。有世界名無邊莊嚴相。佛號方便願淨月光。此
<pb n="616"/>
上過佛剎微塵數世界。有世界名妙華音。佛號法海
大願音。此上過佛剎微塵數世界。有世界名一切寶
莊嚴。佛號功德寶光明相。此上過佛剎微塵數世界。
有世界名堅固地。佛號美音最勝天。此上過佛剎微
塵數世界。有世界名普光善化。佛號大精進寂靜慧
此上過佛剎微塵數世界。有世界名善守護莊嚴行。
佛號見者生歡喜。此上過佛剎微塵數世界。有世界
名旃檀寶華藏。佛號甚深不可動智慧光徧照。此上
過佛剎微塵數世界。有世界名現種種色相海。佛號
普放不思議勝義王光明。此上過佛剎微塵數世界。
有世界名化現十方大光明。佛號勝功德威光無與
等。此上過佛剎微塵數世界。有世界名須彌雲幢。佛
號極淨光明眼。此上過佛剎微塵數世界。有世界名
蓮華徧照。其狀周圓。依無邊色眾妙香摩尼海住。一
切乘莊嚴雲而覆其上。二十佛剎微塵數世界圍繞。
純一清淨。佛號解脫精進日。諸佛子。此帝青寶莊嚴
香水海右旋。次有香水海名金剛輪莊嚴底。世界種
名妙間錯因陀羅網。普賢智所生音聲為體。此中最
下方。有世界名蓮華網。其狀猶如須彌山形。依眾妙
華山幢海住。佛境界摩尼王帝網雲。而覆其上。佛剎
微塵數世界圍繞。純一清淨。佛號法身普覺慧。此上
過佛剎微塵數世界。有世界名無盡日光明。佛號最
勝大覺慧。此上過佛剎微塵數世界。有世界名普放
妙光明。佛號大福雲無盡力。此上過佛剎微塵數世
界。有世界名樹華幢。佛號無邊智法界音。此上過佛
剎微塵數世界。有世界名真珠蓋。佛號波羅蜜師子
頻申。此上過佛剎微塵數世界。有世界名無邊音。佛
號一切智妙覺慧。此上過佛剎微塵數世界。有世界
名普見樹峰。佛號普現眾生前。此上過佛剎微塵數
世界。有世界名師子帝網光。佛號無垢日金色光𦦨
雲。此上過佛剎微塵數世界。有世界名眾寶間錯。佛
號帝幢最勝慧。此上過佛剎微塵數世界。有世界名
無垢光明地。佛號一切力清淨月。此上過佛剎微塵
數世界。有世界名恒出歎佛功德音。佛號如虗空普
覺慧。此上過佛剎微塵數世界。有世界名高𦦨藏。佛
號化現十方大雲幢。此上過佛剎微塵數世界。有世
界名光嚴道場。佛號無等智徧照。此上過佛剎微塵
數世界。有世界名出生一切寶莊嚴。佛號廣度眾生
神通王。此上過佛剎微塵數世界。有世界名光嚴妙
宮殿。佛號一切義成廣大慧。此上過佛剎微塵數世
界。有世界名離塵寂靜。佛號不唐現。此上過佛剎微
塵數世界。有世界名摩尼華幢。佛號悅意吉祥音。此
上過佛剎微塵數世界。有世界名普雲藏。其狀猶如
樓閣之形。依種種宮殿香水海住。一切寶燈雲彌覆
其上。二十佛剎微塵數世界圍繞。純一清淨。佛號最
上覺神通王。諸佛子。此金剛輪莊嚴底香水海右旋
次有香水海名蓮華因陀羅網。世界種名普現十方
影。依一切香摩尼莊嚴蓮華住。一切佛智光音聲為
體。此中最下方。有世界名眾生海寶光明。其狀猶如
真珠之藏。依一切摩尼瓔珞海旋住。水光明摩尼雲
而覆其上。佛剎微塵數世界圍繞。純一清淨。佛號不
思議功德徧照月。此上過佛剎微塵數世界。有世界
名妙香輪。佛號無量力幢。此上過佛剎微塵數世界。
有世界名妙光輪。佛號法界光音覺悟慧。此上過佛
剎微塵數世界。有世界名吼聲摩尼幢。佛號蓮華光
恒垂妙臂。此上過佛剎微塵數世界。有世界名極堅
固輪。佛號不退轉功德海光明。此上過佛剎微塵數
世界。有世界名眾行光莊嚴。佛號一切智普勝尊。此
上過佛剎微塵數世界。有世界名師子座徧照。佛號
師子光無量力覺慧。此上過佛剎微塵數世界。有世
界名寶𦦨莊嚴。佛號一切法清淨智。此上過佛剎微
塵數世界。有世界名無量燈。佛號無憂相。此上過佛
剎微塵數世界。有世界名常聞佛音。佛號自然勝威
<pb n="617"/>
光。此上過佛剎微塵數世界。有世界名清淨變化。佛
號金蓮華光明。此上過佛剎微塵數世界。有世界名
普入十方。佛號觀法界頻申慧。此上過佛剎微塵數
世界。有世界名熾然𦦨。佛號光𦦨樹緊那羅王。此上
過佛剎微塵數世界。有世界名香光徧照。佛號香燈
善化王。此上過佛剎微塵數世界。有世界名無量華
聚輪。佛號普現佛功德。此上過佛剎微塵數世界。有
世界名眾妙普清淨。佛號一切法平等神通王。此上
過佛剎微塵數世界。有世界名金光海。佛號十方自
在大變化。此上過佛剎微塵數世界。有世界名真珠
華藏。佛號法界寶光明不可思議慧。此上過佛剎微
塵數世界。有世界名帝釋須彌師子座。佛號勝力光。
此上過佛剎微塵數世界。有世界名無邊寶普照。其
形四方。依華林海住。普雨無邊色摩尼王帝網而覆
其上。二十佛剎微塵數世界圍繞。純一清淨。佛號徧
照世間最勝音。諸佛子。此蓮華因陀羅網香水海右
旋。次有香水海名積集寶香藏。世界種名一切威德
莊嚴。以一切佛法輪音聲為體。此中最下方。有世界
名種種出生。形如金剛。依種種金剛山幢住。金剛寶
光雲而覆其上。佛剎微塵數世界圍繞。純一清淨。佛
號蓮華眼。此上過佛剎微塵數世界。有世界名喜見
音。佛號生喜樂。此上過佛剎微塵數世界。有世界名
寶莊嚴幢。佛號一切智。此上過佛剎微塵數世界。有
世界名多羅華普照。佛號無垢寂妙音。此上過佛剎
微塵數世界。有世界名變化光。佛號清淨空智慧月。
此上過佛剎微塵數世界。有世界名眾妙間錯。佛號
開示福德海密雲相。此上過佛剎微塵數世界。有世
界名一切莊嚴具妙音聲。佛號歡喜雲。此上過佛剎
微塵數世界。有世界名蓮華池。佛號名稱幢。此上過
佛剎微塵數世界。有世界名一切寶莊嚴。佛號頻申
觀察眼。此上過佛剎微塵數世界。有世界名淨妙華。
佛號無盡金剛智。此上過佛剎微塵數世界。有世界
名蓮華莊嚴城。佛號日藏眼普光明。此上過佛剎微
塵數世界。有世界名無量樹峰。佛號一切法雷音。此
上過佛剎微塵數世界。有世界名日光明。佛號開示
無量智。此上過佛剎微塵數世界。有世界名依止蓮
華葉。佛號一切福德山。此上過佛剎微塵數世界。有
世界名風普持。佛號日耀根。此上過佛剎微塵數世
界。有世界名光明顯現。佛號身光普照。此上過佛剎
微塵數世界。有世界名香雷音金剛寶普照。佛號最
勝華開敷相。此上過佛剎微塵數世界。有世界名帝
網莊嚴。形如欄楯。依一切莊嚴海住。光𦦨樓閣雲彌
覆其上。二十佛剎微塵數世界圍繞。純一清淨。佛號
示現無礙雲。諸佛子。此積集寶香藏香水海右旋。次
有香水海名寶莊嚴。世界種名普無垢。以一切微塵
中佛剎神變聲為體。此中最下方。有世界名淨妙平
坦。形如寶身。依一切寶光輪海住。種種旃檀摩尼真
珠雲彌覆其上。佛剎微塵數世界圍繞。純一清淨。佛
號難摧伏無等幢。此上過佛剎微塵數世界。有世界
名熾然妙莊嚴。佛號蓮華慧神通王。此上過佛剎微
塵數世界。有世界名微妙相輪幢。佛號十方大名稱
無盡光。此上過佛剎微塵數世界。有世界名𦦨藏摩
尼妙莊嚴。佛號大智慧見聞皆歡喜。此上過佛剎微
塵數世界。有世界名妙華莊嚴。佛號無量力最勝智。
此上過佛剎微塵數世界。有世界名出生淨微塵。佛
號超勝梵。此上過佛剎微塵數世界。有世界名普光
明變化香。佛號香象金剛大力勢。此上過佛剎微塵
數世界。有世界名光明旋。佛號義成善名稱。此上過
佛剎微塵數世界。有世界名寶纓絡海。佛號無比光
徧照。此上過佛剎微塵數世界。有世界名妙華燈幢。
佛號究竟功德無礙慧燈。此上過佛剎微塵數世界。
有世界名善巧莊嚴。佛號慧日波羅蜜。此上過佛剎
微塵數世界。有世界名旃檀華普光明。佛號無邊慧
<pb n="618"/>
法界音。此上過佛剎微塵數世界。有世界名帝網幢。
佛號燈光逈照。此上過佛剎微塵數世界。有世界名
淨華輪。佛號法界日光明。此上過佛剎微塵數世界。
有世界名大威曜。佛號無邊功德海法輪音。此上過
佛剎微塵數世界。有世界名同安住寶蓮華池。佛號
開示入不可思議智。此上過佛剎微塵數世界。有世
界名平坦地。佛號功德寶光明王。此上過佛剎微塵
數世界。有世界名香摩尼聚。佛號無盡福德海妙莊
嚴。此上過佛剎微塵數世界。有世界名微妙光明。佛
號無等力普徧音。此上過佛剎微塵數世界。有世界
名十方普堅固莊嚴照耀。其形八隅。依心王摩尼輪
海住。一切寶莊嚴帳雲彌覆其上。二十佛剎微塵數
世界圍繞。純一清淨。佛號普眼大明燈。諸佛子。此寶
莊嚴香水海右旋。次有香水海名金剛寶聚。世界種
名法界行。以一切菩薩地方便法音聲為體。此中最
下方有世界名淨光照耀。形如珠貫。依一切寶色珠
瓔海住。菩薩珠髻光明摩尼雲而覆其上。佛剎微塵
數世界圍繞。純一清淨。佛號最勝功德光。此上過佛
剎微塵數世界。有世界名妙蓋。佛號法自在慧。此上
過佛剎微塵數世界。有世界名寶莊嚴師子座。佛號
大龍淵。此上過佛剎微塵數世界。有世界名出現金
剛座。佛號升師子座蓮華臺。此上過佛剎微塵數世
界。有世界名蓮華勝音。佛號智光普開悟。此上過佛
剎微塵數世界。有世界名善慣習。佛號持地妙光王。
此上過佛剎微塵數世界。有世界名喜樂音。佛號法
燈王。此上過佛剎微塵數世界。有世界名摩尼藏因
陀羅網。佛號不空見。此上過佛剎微塵數世界。有世
界名眾妙地藏。佛號𦦨身幢。此上過佛剎微塵數世
界。有世界名金剛輪。佛號淨治眾生行。此上過佛剎
微塵數世界。有世界名須彌山莊嚴。佛號一切功德
雲普照。此上過佛剎微塵數世界。有世界名眾樹形。
佛號寶華相淨月覺。此上過佛剎微塵數世界。有世
界名無怖畏。佛號最勝金光炬。此上過佛剎微塵數
世界。有世界名大名稱龍王幢。佛號觀等一切法。此
上過佛剎微塵數世界。有世界名示現摩尼色。佛號
變化日。此上過佛剎微塵數世界。有世界名光𦦨燈
莊嚴。佛號寶蓋光徧照。此上過佛剎微塵數世界。有
世界名香光雲。佛號思惟慧。此上過佛剎微塵數世
界。有世界名無怨讎。佛號精進勝慧海。此上過佛剎
微塵數世界。有世界名一切莊嚴具光明幢。佛號普
現悅意蓮華自在王。此上過佛剎微塵數世界。有世
界名毫相莊嚴。形如半月。依須彌山摩尼華海住。一
切莊嚴熾盛光摩尼王雲而覆其上。二十佛剎微塵
數世界圍繞。純一清淨。佛號清淨眼。諸佛子。此金剛
寶聚香水海右旋。次有香水海名天城寶堞。世界種
名燈𦦨光明。以普示一切平等法輪音為體。此中最
下方有世界名寶月光𦦨輪。形如一切莊嚴具。依一
切寶莊嚴華海住。瑠璃色師子座雲而覆其上。佛剎
微塵數世界圍繞。純一清淨。佛號日月自在光。此上
過佛剎微塵數世界。有世界名須彌寶光。佛號無盡
法寶幢。此上過佛剎微塵數世界。有世界名眾妙光
明幢。佛號大華聚。此上過佛剎微塵數世界。有世界
名摩尼光明華。佛號人中最自在。此上過佛剎微塵
數世界。有世界名普音。佛號一切智徧照。此上過佛
剎微塵數世界。有世界名大樹緊那羅音。佛號無量
福德自在龍。此上過佛剎微塵數世界。有世界名無
邊淨光明。佛號功德寶華光。此上過佛剎微塵數世
界。有世界名最勝音。佛號一切智莊嚴。此上過佛剎
微塵數世界。有世界名眾寶間飾。佛號蜜𦦨須彌山。
此上過佛剎微塵數世界。有世界名清淨須彌音。佛
號出現一切行光明。此上過佛剎微塵數世界。有世
界名香水蓋。佛號一切波羅蜜無礙海。此上過佛剎
微塵數世界。有世界名師子華網。佛號寶𦦨幢。此上
<pb n="619"/>
過佛剎微塵數世界。有世界名金剛妙華燈。佛號一
切大願光。此上過佛剎微塵數世界。有世界名一切
法光明地。佛號一切法廣大真實義。此上過佛剎微
塵數世界。有世界名真珠末平坦莊嚴。佛號勝慧光
明網。此上過佛剎微塵數世界。有世界名瑠璃華。佛號
寶積幢。此上過佛剎微塵數世界。有世界名無量妙
光輪。佛號大威力智海藏。此上過佛剎微塵數世界。
有世界名明見十方。佛號淨修一切功德幢。此上過佛
剎微塵數世界。有世界名可愛樂梵音。形如佛手。依
寶光網海住。菩薩身一切莊嚴雲。而覆其上。二十佛
剎微塵數世界圍繞。純一清淨。佛號普照法界無礙光。
此下次第右繞之海第三。名金剛寶𦦨光。四名帝
青寶莊嚴。五名金剛莊嚴底。六名蓮華因陀羅網。
七積集寶香藏。八寶莊嚴。九金剛寶聚。十天城寶
堞。已上十海。各領九海共成一百。圍繞中央主海
十一剎。共一百一十一剎。此圍繞之海外。如後卷
所明一一各又管十海在外圍繞。此上百一十一
剎但言其種。其中所含之世界。重重重重。無盡無
盡。不可說不可說。通成剎網。
大方廣佛華嚴經綱要卷第九

<sarticle>大方廣佛華嚴經綱要卷第十</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
華藏世界品第五之三
此下總明上卷所列十海之外亦各有所管十海。
其中一海又各管不可說佛剎微塵數。現文但各
說十。即為百海。亦各有剎種。及所持之剎。其布列
從內至外。故末後但結指最近輪圍山一海中有
剎種。亦二十重。是則舉外該內。是知內列十海亦
各各為剎種。今以一該餘者譯人省文耳。如下所
列十海。皆依前內離垢𦦨藏等十海鱗次列去。但
記內海之名。其文居然易了。
爾時普賢菩薩復告大眾言。諸佛子。彼離垢𦦨藏香
水海東次有香水海名變化微妙身。此海中有世界
種名善布差別方。次有香水海名金剛眼幢。世界種
名莊嚴法界橋。次有香水海名種種蓮華妙莊嚴。世
界種名恒出十方變化。次有香水海名無間寶王輪。
世界種名寶蓮華莖密雲。次有香水海名妙香𦦨普
莊嚴。世界種名毗盧遮那變化行。次有香水海名寶
末閻浮幢。世界種名諸佛護念境界。次有香水海名
一切色熾然光。世界種名最勝光徧照。次有香水海
名一切莊嚴具境界。世界種名寶𦦨燈。如是等不可
說佛剎微塵數香水海。其最近輪圍山香水海名頗
黎地。世界種名常放光明。以世界海清淨劫音聲為
體。此中最下方有世界名可愛樂淨光幢。佛剎微塵
數世界圍繞。純一清淨。佛號最勝三昧精進慧。此上
過十佛剎微塵數世界。與金剛幢世界齊等。有世界
名香莊嚴幢。十佛剎微塵數世界圍繞。純一清淨。佛
號無障礙法界燈。此上過三佛剎微塵數世。界與娑
婆世界齊等。有世界名放光藏。佛號徧法界無障礙
慧明。此上過七佛剎微塵數世界。至此世界種最上
方。有世界名最勝身香。二十佛剎微塵數世界圍繞。
純一清淨。佛號覺分華。諸佛子。彼無盡光明輪香水
海外。次有香水海名具足妙光。世界種名徧無垢。次
有香水海名光耀蓋。世界種名無邊普莊嚴。次有香
水海名妙寶莊嚴。世界種名香摩尼軌度形。次有香
水海名出佛音聲。世界種名善建立莊嚴。次有香水
海名香幢須彌藏。世界種名光明徧滿。次有香水海
名旃檀妙光明。世界種名華𦦨輪。次有香水海名風
力持。世界種名寶𦦨雲幢。次有香水海名帝釋身莊
嚴。世界種名真珠藏。次有香水海名平坦嚴淨。世界
<pb n="620"/>
種名毗瑠璃末種種莊嚴。如是等不可說佛剎微塵
數香水海。其最近輪圍山香水海名妙樹華。世界種
名出生諸方廣大剎。以一切佛摧伏魔音為體。此中
最下方。有世界名𦦨炬幢。佛號世間功德海。此上過
十佛剎微塵數世界。與金剛幢世界齊等。有世界名
出生寶。佛號師子力寶雲。此上與娑婆世界齊等。有
世界名衣服幢。佛號一切智海王。於此世界種最上
方。有世界名寶瓔珞師子光明。佛號善變化蓮華幢。
諸佛子彼金剛𦦨光明香水海外。次有香水海名一
切莊嚴具瑩飾幢。世界種名清淨行莊嚴。次有香水
海名一切寶華光耀海。世界種名功德相莊嚴。次有
香水海名蓮華開敷。世界種名菩薩摩尼冠莊嚴。次
有香水海名妙寶衣服。世界種名淨珠輪。次有香水
海名可愛華徧照。世界種名百華雲照耀。次有香水
海名徧虗空大光明。世界種名寶光普照。次有香水
海名妙華莊嚴幢。世界種名金月眼瓔珞。次有香水
海名真珠香海藏。世界種名佛光明。次有香水海名
寶輪光明。世界種名善化現佛境界光明。如是等不
可說佛剎微塵數香水海。其最近輪圍山香水海名
無邊輪莊嚴底。世界種名無量方差別。以一切國土
種種言說音為體。此中最下方有世界名金剛華蓋。
佛號無盡相光明普門音。此上過十佛剎微塵數世
界有世界。與金剛幢世界齊等。名出生寶衣幢。佛號
福德雲大威勢。此上與娑婆世界齊等。有世界名眾
寶具妙莊嚴。佛號勝慧海。於此世界種最上方。有世
界名日光明衣服幢。佛號智日蓮華雲。諸佛子。彼帝
青寶莊嚴香水海外。次有香水海名阿修羅宮殿。世
界種名香水光所持。次有香水海名寶師子莊嚴。世
界種名徧示十方一切寶。次有香水海。名宮殿色光
明雲。世界種名寶輪妙莊嚴。次有香水海名出大蓮
華。世界種名妙莊嚴徧照法界。次有香水海名燈𦦨
妙眼。世界種名徧觀察十方變化。次有香水海名不
思議莊嚴輪。世界種名十方光明普名稱。次有香水
海名寶積莊嚴。世界種名燈光照耀。次有香水海名
清淨寶光明。世界種名須彌無能為礙風。次有香水
海名寶衣欄楯。世界種名如來身光明。如是等不可
說佛剎微塵數香水海。其最近輪圍山香水海名樹
莊嚴幢。世界種名安住帝網。以一切菩薩智地音聲
為體。此中最下方有世界名妙金色。佛號香𦦨勝威
光。此上過十佛剎微塵數世界。與金剛幢世界齊等。
有世界名摩尼樹華。佛號無礙普現。此上與娑婆世
界齊等。有世界名毗瑠璃妙莊嚴。佛號法自在堅固
慧。於此世界種最上方。有世界名梵音妙莊嚴。佛號
蓮華開敷光明王。諸佛子。彼金剛輪莊嚴底香水海
外。次有香水海名化現蓮華處。世界種名國土平正。
次有香水海名摩尼光。世界種名徧法界無迷惑。次
有香水海名眾妙香日摩尼。世界種名普現十方。次
有香水海名恒納寶流。世界種名普行佛言音。次有
香水海名無邊深妙音。世界種名無邊方差別。次有
香水海名堅實積聚。世界種名無量處差別。次有香
水海名清淨梵音。世界種名普清淨莊嚴。次有香水
海名旃檀欄楯音聲藏。世界種名逈出幢。次有香水
海名妙香寶王光莊嚴。世界種名普現光明力。諸佛
子。彼蓮華因陀羅網香水海外。次有香水海名銀蓮
華妙莊嚴。世界種名普徧行次有香水海名毗瑠璃
竹密𦦨雲。世界種名普出十方音。次有香水海名十
方光𦦨聚。世界種名恒出變化分布十方。次有香水
海名出現真金摩尼幢。世界種名金剛幢相。次有香
水海名平等大莊嚴。世界種名法界勇猛旋。次有香
水海名寶華叢無盡光。世界種名無邊淨光明。次有
香水海名妙金幢。世界種名演說微密處。次有香水
海名光影徧照。世界種名普莊嚴。次有香水海名寂
音。世界種名現前垂布。如是等不可說佛剎微塵數
<pb n="621"/>
香水海。其最近輪圍山香水海名密燄雲幢。世界種
名一切光莊嚴。以一切如來道場眾會音為體。於此
最下方有世界名淨眼莊嚴。佛號金剛月徧照十方。
此上過十佛剎微塵數世界。與金剛幢世界齊等。有
世界名蓮華德。佛號大精進善覺慧。此上與娑婆世
界齊等。有世界名金剛密莊嚴。佛號娑羅王幢。此上
過七佛剎微塵數世界。有世界名淨海莊嚴。佛號威
德絕倫無能制伏。諸佛子。彼積集寶香藏香水海外。
次有香水海名一切寶光明徧照。世界種名無垢稱
莊嚴。次有香水海名眾寶華開敷。世界種名虗空相。
次有香水海名吉祥幄徧照。世界種名無礙光普莊
嚴。次有香水海名旃檀樹華。世界種名普現十方旋。
次有香水海名出生妙色寶。世界種名勝幢周徧行。
次有香水海名普生金剛華。世界種名現不思議莊
嚴。次有香水海名心王摩尼輪嚴飾。世界種名示現
無礙佛光明。次有香水海名積集寶瓔珞。世界種名
淨除疑。次有香水海名真珠輪普莊嚴。世界種名諸
佛願所流。如是等不可說佛剎微塵數香水海。其最
近輪圍山香水海名閻浮檀寶藏輪。世界種名普音
幢。以入一切智門音聲為體。此中最下方。有世界名
華蘂𦦨。佛號精進施。此上過十佛剎微塵數世界。與
金剛幢世界齊等。有世界名蓮華光明幢。佛號一切
功德最勝心王。此上過三佛剎微塵數世界。與娑婆
世界齊等。有世界名十力莊嚴。佛號善出現無量功
德王。於此世界種最上方。有世界名摩尼香山幢。佛
號廣大善眼淨除疑。諸佛子。彼寶莊嚴香水海外。次
有香水海名持須彌光明藏。世界種名出生廣大雲。
次有香水海名種種莊嚴大威力境界。世界種名無
礙淨莊嚴。次有香水海名密布寶蓮華。世界種名最
勝燈莊嚴。次有香水海名依止一切寶莊嚴。世界種
名日光明網藏。次有香水海名眾多嚴淨。世界種名
寶華依處。次有香水海名極聰慧行。世界種名最勝
形莊嚴。次有香水海名持妙摩尼峰。世界種名普淨
虗空藏。次有香水海名大光徧照。世界種名帝青炬
光明。次有香水海名可愛摩尼珠充滿徧照。世界種
名普吼聲。如是等不可說佛剎微塵數香水海。其最
近輪圍山香水海名出帝青寶。世界種名周徧無差
別。以一切菩薩震吼聲為體。此中最下方。有世界名
妙勝藏。佛號最勝功德慧。此上過十佛剎微塵數世
界與金剛幢世界齊等。有世界名莊嚴相。佛號超勝
大光明。此上與娑婆世界齊等。有世界名瑠璃輪普
莊嚴。佛號須彌燈。於此世界種最上方。有世界名華
幢海。佛號無盡變化妙慧雲。諸佛子。彼金剛寶聚香
水海外。次有香水海名崇飾寶埤堄。世界種名秀出
寶幢。次有香水海名寶幢莊嚴。世界種名現一切光
明。次有香水海名妙寶雲。世界種名一切寶莊嚴光
明徧照。次有香水海名寶樹華莊嚴。世界種名妙華
間飾。次有香水海名妙寶衣莊嚴。世界種名光明海。
次有香水海名寶樹峰。世界種名寶𦦨雲。次有香水
海名示現光明。世界種名入金剛無所礙。次有香水
海名蓮華普莊嚴。世界種名無邊岸海淵。次有香水
海名妙寶莊嚴。世界種名普示現國土藏。如是等不
可說佛剎微塵數香水海。其最近輪圍山香水海。名
不可壞海。世界種名妙輪間錯蓮華場。以一切佛力
所出音為體。此中最下方。有世界名最妙香。佛號變
化無量塵數光。此上過十佛剎微塵數世界。與金剛
幢世界齊等。有世界名不思議差別莊嚴門。佛號無
量智。此上與娑婆世界齊等。有世界名十方光明妙
華藏。佛號師子眼光𦦨雲。於此最上方。有世界名海
音聲。佛號水天光𦦨門。諸佛子。彼天城寶堞香水海
外。次有香水海名𦦨輪赫奕光。世界種名不可說種
種莊嚴。次有香水海名寶塵路。世界種名普入無量
旋。次有香水海名具一切莊嚴。世界種名寶光徧照。
<pb n="622"/>
次有香水海名布眾寶網。世界種名安布深密。次有
香水海名妙寶莊嚴幢。世界種名世界海明了音。次
有香水海名月宮清淨影。世界種名徧入因陀羅網。
次有香水海名一切鼓樂美妙音。世界種名圓滿平
正。次有香水海名種種妙莊嚴。世界種名淨密光𦦨
雲。次有香水海名周徧寶𦦨燈。世界種名隨佛本願
種種形。如是等不可說佛剎微塵數香水海。其最近
輪圍山香水海。名積集瓔珞衣。世界種名化現妙衣。
以三世一切佛音聲為體。此中最下方。有香水海名
因陀羅華藏。世界名發生歡喜。佛剎微塵數世界圍
繞。純一清淨。佛號堅固智。此上過十佛剎微塵數世
界。與金剛幢世界齊等。有世界名寶網莊嚴。十佛剎
微塵數世界圍繞純一清淨。佛號無量歡喜光。此上
過三佛剎微塵數世界。與娑婆世界齊等。有世界名
寶蓮華師子座。十三佛剎微塵數世界圍繞。佛號最
清淨不空聞。此上過七佛剎微塵數世界。至此世界
種最上方。有世界名寶色龍光明。二十佛剎微塵數
世界圍繞。純一清淨。佛號徧法界普照明。
此下列在外第一層旋繞十方各有十海之外。鱗
次而列。從中至邊。故十海盡頭最近輪圍山一海。
言有世界種。是知在內九海皆有種剎。但未列耳。
此舉東方一面如是。其餘九方亦然。經文甚明。故
後都結文云。
諸佛子。如是十不可說佛剎微塵數香水海中。有十
不可說佛剎微塵數世界種。皆依現一切菩薩形摩
尼王幢莊嚴蓮華住。各各莊嚴際無有間斷。各各放
寶色光明。各各光明雲而覆其上。各各莊嚴具。各各
劫差別。各各佛出現。各各演法海。各各眾生徧充滿。
各各十方普趣入。各各一切佛神力所加持。此一一
世界種中。一切世界。依種種莊嚴住。遞相接連成世
界網。於蓮華藏莊嚴世界海。種種差別周徧建立。
此都結之文云。依現一切菩薩形摩尼王幢莊嚴
蓮華而住者。此摩尼幢王華。即前初舉最中央香
水海名無邊妙華光者。此言摩尼王幢。乃海底也。
然今結云皆依此海者。正顯此諸剎海。皆在蘂香
之中金剛地面。以經文遠隔故揭於此。令觀者知
所本耳。
爾時普賢菩薩。欲重宣其義。承佛威力。而說頌言。
 華藏世界海  法界等無別  莊嚴極清淨 
 安住於虗空  此世界海中  剎種難思議 
 一一皆自在  各各無雜亂  華藏世界海 
 剎種善安布  殊形異莊嚴  種種相不同 
 諸佛變化音  種種為其體  隨其業力見 
 剎種妙嚴飾  須彌山城網  水旋輪圓形 
 廣大蓮華開  彼彼互圍繞  山幢樓閣形 
 旋轉金剛形  如是不思議  廣大諸剎種 
 大海真珠𦦨  光網不思議  如是諸剎種 
 悉在蓮華住  一一諸剎種  光網不可說 
 光中說眾剎  普徧十方海  一切諸剎種 
 所有莊嚴具  國土悉入中  普見無有盡 
 剎種不思議  世界無邊際  種種妙嚴好 
 皆由大仙力  一切剎種中  世界不思議 
 或成或有壞  或有已壞滅  譬如林中葉 
 有生亦有落  如是剎種中  世界有成壞 
 譬如依樹林  種種果差別  如是依剎種 
 種種眾生住  譬如種子別  生果各殊異 
 業力差別故  眾生剎不同  譬如心王寶 
 隨心見眾色  眾生心淨故  得見清淨剎 
 譬如大龍王  興雲徧虗空  如是佛願力 
 出生諸國土  如幻師呪術  能現種種事 
 眾生業力故  國土不思議  譬如眾繢像 
 畫師之所作  如是一切剎  心畫師所成 
 眾生身各異  隨心分別起  如是剎種種 
<pb n="623"/>
 莫不皆由業  譬如見導師  種種色差別 
 隨眾生心行  見諸剎亦然  一切諸剎際 
 周布蓮華網  種種相不同  莊嚴悉清淨 
 彼諸蓮華網  剎網所安住  種種莊嚴事 
 種種眾生居  或有剎土中  險惡不平坦 
 由眾生煩惱  於彼如是見  雜染及清淨 
 無量諸剎種  隨眾生心起  菩薩力所持 
 或有剎土中  雜染及清淨  斯由業力起 
 菩薩之所化  有剎放光明  離垢寶所成 
 種種妙嚴飾  諸佛令清淨  一一剎種中 
 劫燒不思議  所現雖敗惡  其處常堅固 
 由眾生業力  出生多剎土  依止於風輪 
 及以水輪住  世界法如是  種種見不同 
 而實無有生  亦復無滅壞  一一心念中 
 出生無量剎  以佛威神力  悉見淨無垢 
 有剎泥土成  其體甚堅硬  黑闇無光照 
 惡業者所居  有剎金剛成  雜染大憂怖 
 苦多而樂少  薄福之所處  或有用鐵成 
 或以赤銅作  石山險可畏  罪惡者充滿 
 剎中有地獄  眾生苦無救  常在黑闇中 
 𦦨海所燒然  或復有畜生  種種醜陋形 
 由其自惡業  常受諸苦惱  或見閻羅界 
 饑渴所煎逼  登上大火山  受諸極重苦 
 或有諸剎土  七寶所合成  種種諸宮殿 
 斯由淨業得  汝應觀世間  其中人與天 
 淨業果成就  隨時受快樂  一一毛孔中 
 億剎不思議  種種相莊嚴  未曾有迫隘 
 眾生各各業  世界無量種  於中取著生 
 受苦樂不同  有剎眾寶成  常放無邊光 
 金剛妙蓮華  莊嚴淨無垢  有剎光為體 
 依止光輪住  金色旃檀香  𦦨雲普照明 
 有剎月輪成  香衣悉周布  於一蓮華內 
 菩薩皆充滿  有剎眾寶成  色相無諸垢 
 譬如天帝網  光明恒照耀  有剎香為體 
 或是金剛華  摩尼光影形  觀察甚清淨 
 或有難思剎  華旋所成就  化佛皆充滿 
 菩薩普光明  或有清淨剎  悉是眾華樹 
 妙枝布道場  蔭以摩尼雲  有剎淨光照 
 金剛華所成  有是佛化音  無邊列成網 
 有剎如菩薩  摩尼妙寶冠  或有如座形 
 從化光明出  或是旃檀末  或是眉間光 
 或佛光中音  而成斯妙剎  有見清淨剎 
 以一光莊嚴  或見多莊嚴  種種皆奇妙 
 或用十國土  妙物作嚴飾  或以千土中 
 一切為莊校  或以億剎物  莊嚴於一土 
 種種相不同  皆如影像現  不可說土物 
 莊嚴於一剎  各各放光明  如來願力起 
 或有諸國土  願力所淨治  一切莊嚴中 
 普見眾剎海  諸修普賢願  所得清淨土 
 三世剎莊嚴  一切於中現  佛子汝應觀 
 剎種威神力  未來諸國土  如夢悉令見 
 十方諸世界  過去國土海  咸於一剎中 
 現像猶如化  三世一切佛  及以其國土 
 於一剎種中  一切悉觀見  一切佛神力 
 塵中現眾土  種種悉明見  如影無真實 
 或有眾多剎  其形如大海  或如須彌山 
 世界不思議  有剎善安住  其形如帝網 
 或如樹林形  諸佛滿其中  或作寶輪形 
 或有蓮華狀  八隅備眾飾  種種悉清淨 
 或有如座形  或復有三隅  或如佉勒迦 
 城郭梵王身  或如天主髻  或有如半月 
 或如摩尼山  或如日輪形  或有世界形 
 譬如香海旋  或作光明輪  佛昔所嚴淨 
<pb n="624"/>
 或有輪輞形  或有壇墠形  或如佛毫相 
 肉髻廣長眼  或有如佛手  或如金剛杵 
 或如𦦨山形  菩薩悉周徧  或如師子形 
 或如海蚌形  無量諸色相  體性各差別 
 於一剎種中  剎形無有盡  皆由佛願力 
 護念得安住  有剎住一劫  或住於十劫 
 乃至過百千  國土微塵數  或於一劫中 
 見剎有成壞  或無量無數  乃至不思議 
 或有剎有佛  或有剎無佛  或有唯一佛 
 或有無量佛  國土若無佛  他方世界中 
 有佛變化來  為現諸佛事  歿天與降神 
 處胎及出生  降魔成正覺  轉無上法輪 
 隨眾生心樂  示現種種相  為轉妙法輪 
 悉應其根欲  一一佛剎中  一佛出興世 
 經於億千歲  演說無上法  眾生非法器 
 不能見諸佛  若有心樂者  一切處皆見 
 一一剎土中  各有佛興世  一切剎中佛 
 億數不思議  此中一一佛  現無量神變 
 悉徧於法界  調伏眾生海  有剎無光明 
 黑闇多恐懼  苦觸如刀劒  見者自酸毒 
 或有諸天光  或有宮殿光  或日月光明 
 剎網難思議  有剎自光明  或樹放淨光 
 未曾有苦惱  眾生福力故  或有山光明 
 或有摩尼光  或以燈光照  悉眾生業力 
 或有佛光明  菩薩滿其中  有是蓮華光 
 𦦨色甚嚴好  有剎華光照  有以香水照 
 塗香燒香照  皆由淨願力  有以雲光照 
 摩尼蚌光照  佛神力光照  能宣悅意聲 
 或以寶光照  或金剛𦦨照  淨音能遠震 
 所至無眾苦  或有摩尼光  或是嚴具光 
 或道場光明  照耀眾會中  佛放大光明 
 化佛滿其中  其光普照觸  法界悉周徧 
 有剎甚可畏  嘷叫大苦聲  其聲極酸楚 
 聞者生厭怖  地獄畜生道  及以閻羅處 
 是濁惡世界  恒出憂苦聲  或有國土中 
 常出可樂音  悅意順其教  斯由淨業得 
 或有國土中  恒聞帝釋音  或聞梵天音 
 一切世主音  或有諸剎土  雲中出妙聲 
 寶海摩尼樹  及樂音徧滿  諸佛圓光內 
 化聲無有盡  及菩薩妙音  周聞十方剎 
 不可思議國  普轉法輪聲  願海所出聲 
 修行妙音聲  三世一切佛  出生諸世界 
 名號皆具足  音聲無有盡  或有剎中聞 
 一切佛力音  地度及無量  如是法皆演 
 普賢誓願力  億剎演妙音  其音若雷震 
 住劫亦無盡  佛於清淨國  示現自在音 
 十方法界中  一切無不聞 
此下重頌有一百一偈。初一偈明華藏自體。次一
百偈頌所持剎網。疏有科釋。皆長行義。茲不備錄。
補義曰。然上三品所列無邊剎海。皆從二種因緣
而成。一以諸佛如來行願力所成。二以眾生業力
所感。故剎有淨穢之不同。總彰法界以緣起為宗
也。如上所列無邊世界。以成剎網。安住虗空。此顯
事事無盡重重之境。而六相十玄之所明者唯此
而已。初菩薩念請三十句果問。即此二品業已答
盡。疏雖云經來未盡。其所攝因果盡在此矣。所言
海者乃如來性海。亦云智海。然華藏海乃性海智
海隨緣所變者。以從諸佛大願力風眾生妄想風。
以此二種緣成此華藏。正顯法界為如來藏。亦名
識藏。總之華藏海即如來藏海。其一一剎種即諸
眾生各各八識含藏種子所感。其餘一一世界。皆
心所善惡業行所感。故淨穢不同。所謂三界唯心。
萬法唯識。應觀法界性一切唯心造。以法界不可
<pb n="625"/>
思議。諸佛神通妙用不可思議。眾生業力不可思
議。然餘諸教所明者。但云三界唯心。大約指一娑
婆世界中之三界。且此娑婆乃是最中央一箇剎
種所持之第十三層中之一世界耳。尚未盡一層
所列之世界。如阿閦極樂。乃同在此一層東西之
邊。亦未盡此層量。但指極樂云。去娑婆十萬億佛
土耳。而眾生狹陋之習即以為遠。況二十重之華
藏乎。然此一華藏在法性空中。如一塵耳。況盡剎
海之量乎。且廣大無邊剎海中。所有十法界聖凡
依正種種微細不同。唯佛智盡知盡見。而二乘人
但就娑婆之中一箇三界。而厭離之心如此。安能
測佛智慧知佛境界乎。故無怪乎在座如盲聾也。
如此廣大果報。乃我本師毗盧遮那曠劫修因之
所感得。今先舉之。以勸大心眾生。生信樂心。修而
取證。故後三賢十聖等覺所修行門。皆稱法界性
修欲證此也。其後入法界品依人證入。其所證者
亦證此無盡法界。方為極證。然善財參五十三知
識。但各證一解脫門。直入普賢身一毛孔中。徹證
此無邊之法界。所謂因圓不踰於毛孔。如此廣大
微妙難思法門。又豈可與淺智而言之哉。
大方廣佛華嚴經綱要卷第十

<sarticle>大方廣佛華嚴經綱要卷第十一</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>毗盧遮那品第六</品>
此品來意者。前品明此因之果。今辨前之因。答前
因問。故次來也。因是果人之因。故標果稱。若不以
人取法。知是誰因。前品初言毗盧遮那曠劫修因
之所嚴淨。今方顯修因之事。釋名者略云光明徧
照。廣如前釋。三宗趣者。明因果廣大為宗。證成前
果為趣。
此下經文序毗盧遮那如來往昔修因之時及處。
并所遇佛。先顯其時。
爾時普賢菩薩復告大眾言。諸佛子。乃往古世過世
界微塵數劫。復倍是數。
此一品分三段。初總明本事之時。次有世界下。別
顯本事之處。三彼勝音世界最初劫中下。別顯時
中本事。今初。時言復倍是數者。即倍佛剎塵數劫
也。
有世界海名普門淨光明。此世界海中。有世界名勝
音。依摩尼華網海住。須彌山微塵數世界而為眷屬。
其形正圓。其地具有無量莊嚴。三百重眾寶樹輪圍
山所共圍繞。一切寶雲而覆其上。清淨無垢光明照
耀城邑宮殿如須彌山。衣服飲食隨念而至。其劫名
曰種種莊嚴。
此明處。初一句總明剎海。次此世界下別指一剎。
其劫名曰種種莊嚴。明剎中之時。立此處此時為
修因之始。
諸佛子。彼勝音世界中。有香水海名清淨光明。其海
中有大蓮華須彌山出現。名華𦦨普莊嚴幢。十寶欄
楯周帀圍繞。於其山上有一大林名摩尼華枝輪。無
量華樓閣。無量寶臺觀。周迴布列無量妙香幢。無量
寶山幢。逈極莊嚴。無量寶芬陀利華處處敷榮。無量
香摩尼蓮華網周帀垂布。樂音和悅。香雲照耀。數各
無量不可紀極。有百萬億那由他城周帀圍繞。種種
眾生於中止住。諸佛子。此林東有一大城名𦦨光明。
人王所都。百萬億那由他城周帀圍繞。清淨妙寶所
共成立。縱廣各有七千由旬。七寶為郭。樓櫓却敵悉
皆崇麗。七重寶塹香水盈滿。優鉢羅華。波頭摩華。拘
物頭華。芬陀利華。悉是眾寶。處處分布以為嚴飾。寶
多羅樹七重圍繞。宮殿樓閣悉寶莊嚴。種種妙網張
<pb n="626"/>
施其上。塗香散華芬瑩其中。有百萬億那由他門悉
寶莊嚴。一一門前各有四十九寶尸羅幢次第行列。
復有百萬億園林周帀圍繞。其中皆有種種雜香。摩
尼樹香周流普熏。眾鳥和鳴聽者歡悅。此大城中所
有居人。靡不成就業報神足。乘空往來行同諸天。心
有所欲應念皆至。其城次南有一天城名樹華莊嚴。
其次右旋有大龍城名曰究竟。次有夜叉城名金剛
勝妙幢。次有乾闥婆城名曰妙宮。次有阿修羅城名
曰寶輪。次有迦樓羅城名妙寶莊嚴。次有緊那羅城
名遊戲快樂。次有摩睺羅城名金剛幢。次有梵天王
城名種種妙莊嚴。如是等百萬億那由他數。此一一
城各有百萬億那由他樓閣所共圍繞。一一皆有無
量莊嚴。
此彼勝音下。別明感應之處。初立定香水海名清
淨光明。為處之本。次言此海中有須彌山。其山上
有一大林名摩尼華枝輪。立定此為道場聞法之
處。次云此林東有大城名𦦨光明。乃人王所都。此
城為昔生處。次此城南有一天城。言其伴城。顯不
孤也。次云此一一城皆有無量莊嚴。此上約二
十五行經。通明往昔生處。
諸佛子。此寶華枝輪大林之中。有一道場名寶華徧
照。以眾大寶分布莊嚴。摩尼華輪徧滿開敷。然以香
燈具眾寶色。𦦨雲彌覆。光網普照。諸莊嚴具常出妙
寶。一切樂中恒奏雅音。摩尼寶王現菩薩身。種種妙
華周徧十方。其道場前有一大海名香摩尼金剛。出
大蓮華。名華𦦨蕋輪。其華廣大百億由旬。莖葉鬚臺
皆是妙寶。十不可說百千億那由他蓮華所共圍繞。
常放光明恒出妙音周遍十方。諸佛子。彼勝音世界。
最初劫中。有十須彌山微塵數如來出興於世。其第
一佛號一切功德山須彌勝雲。諸佛子。應知彼佛將
出現時一百年前。此摩尼華枝輪大林中。一切莊嚴
周徧清淨。所謂出不思議寶𦦨雲。發歎佛功德音。演
無數佛音聲。舒光布網彌覆十方。宮殿樓閣互相照
耀。寶華光明騰聚成雲。復出妙音說一切眾生前世
所行廣大善根。說三世一切諸佛名號。說諸菩薩所
修願行究竟之道。說諸如來轉妙法輪。種種言辭。現
如是等莊嚴之相。顯示如來當出於世。其世界中一
切諸王。見此相故善根成熟。悉欲見佛而來道場。
此下別明道場之處。顯為遇佛聞法之處也。故云
林中有一道場。言道場前有一大海者。指此海將
為蓮華之處也。次云彼勝音世界最初劫中。有十
須彌山微塵數如來出興於世者。此別明本事之
時。言劫中多佛出世界者。以經來不盡。故無結束。
言最初劫有如是多佛。其義不順。豈有一劫之中
有許多佛出耶。疏云此最初劫應迴文於佛出興
於世下。云其劫最初第一佛（云云）此正甚善。次云
其第一佛號一切功德山須彌勝雲。此正顯本事
之佛。次云彼佛將出現時一百年前。此摩尼華大
林中莊嚴周徧者。顯為佛現之前瑞相也。有七行
經。明其瑞事。次其世界中一行餘經。明其機熟。
爾時一切功德山須彌勝雲佛。於其道場大蓮華中。
忽然出現。其身周普等真法界。一切佛剎皆示出生。
一切道場悉詣其所。無邊妙色具足清淨。一切世間
無能暎奪。具眾寶相一一分明。一切宮殿悉現其像。
一切眾生咸得目見。無邊化佛從其身出。種種色光
充滿世界。如於此清淨光明香水海華𦦨莊嚴幢須
彌頂上摩尼華枝輪大林中出現其身而坐於座。其
勝音世界有六十八千億須彌山頂。悉亦於彼現身
而坐。爾時彼佛。即於眉間放大光明。其光明發起一
切善根音。十佛剎微塵數光明而為眷屬。充滿一切
十方國土。若有眾生應可調伏。其光照觸即自開悟。
息諸惑熱。裂諸蓋網。摧諸障山。淨諸垢濁。發大信解。
生勝善根。永離一切諸難恐怖。滅除一切身心苦惱。
<pb n="627"/>
起見佛心。趣一切智。
此下正顯佛興。言忽然出現。言非八相應身。乃是
頓成之佛。即法報同體之佛。故次云其身周普等
真法界。無邊化佛從其身出。種種色光充滿法界。
法界塵毛重重全遍。此顯毗盧最初本所師之佛。
即是頓佛。故後聞法亦是普法。以其本因廣大。故
今感果亦廣大也。至下起見佛心趣一切智。共九
行經。明佛出興光明益生之事。
時一切世間主并其眷屬無量百千。蒙佛光明所開
覺故。悉詣佛所頭面禮足。諸佛子。彼𦦨光明大城中。
有王名喜見善慧。統領百萬億那由他城。夫人采女
三萬七千人福吉祥為上首。王子五百人大威光為
上首。大威光太子有十千夫人妙見為上首。爾時大
威光太子見佛光明已。以昔所修善根力故。即時證
得十種法門。何謂為十。所謂證得一切諸佛功德輪
三昧。證得一切佛法普門陀羅尼。證得廣大方便藏
般若波羅蜜。證得調伏一切眾生大莊嚴大慈。證得
普雲音大悲。證得生無邊功德最勝心大喜。證得如
實覺悟一切法大捨。證得廣大方便平等藏大神通。
證得增長信解力大願。證得普入一切智光明辯才
門。爾時大威光太子獲得如是法光明已。承佛威力。
普觀大眾。而說頌言。
 世尊坐道場  清淨大光明  譬如千日出 
 普照虗空界  無量億千劫  導師時乃現 
 佛今出世間  一切所瞻奉  汝觀佛光明 
 化佛難思議  一切宮殿中  寂然而正受 
 汝觀佛神通  毛孔出𦦨雲  照耀於世間 
 光明無有盡  汝應觀佛身  光網極清淨 
 現形等一切  遍滿於十方  妙音遍世間 
 間者皆欣樂  隨諸眾生語  讚歎佛功德 
 世尊光所照  眾生悉安樂  有苦皆滅除 
 心生大歡喜  觀諸菩薩眾  十方來萃止 
 悉放摩尼雲  現前稱讚佛  道場出妙音 
 其音極深遠  能滅眾生苦  此是佛神力 
 一切咸恭敬  心生大歡喜  共在世尊前 
 瞻仰於法王 
此下明當機雲集。初一行半經通顯諸王雲集。此
即前敘𦦨光城南諸天城之王也。次云彼𦦨光明
城中有王名喜見王者。此正出本事之緣也。故次
明夫人采女大威光王子而為上首。次下大威光
王子見佛光明即時證得十種法門。第一證得一
切佛法普門陀羅尼。此未見佛已得總持法門矣。
初大威光王子見光得益。經有長行偈頌。有十頌。
末偈勸云十方萃止。宜共瞻仰於法王。此引例勸
歸。無遠不歸。固宜往見。
諸佛子。彼大威光太子說此頌時。以佛神力。其聲普
徧勝音世界。時喜見善慧王聞此頌已。心大歡喜觀
諸眷屬而說頌言。
 汝應速召集  一切諸王眾  王子及大臣 
 城邑宰官等  普告諸城內  疾應擊大鼓 
 共集所有人  俱行往見佛  一切四衢道 
 悉應鳴寶鐸  妻子眷屬俱  共往觀如來 
 一切諸城郭  宜令悉清淨  普建勝妙幢 
 摩尼以嚴飾  寶帳羅眾網  技樂如雲布 
 嚴備在虗空  處處令充滿  道路皆嚴淨 
 普雨妙衣服  巾馭汝寶乘  與我同觀佛 
 各各隨自力  普雨莊嚴具  一切如雲布 
 徧滿虗空中  香𦦨蓮華蓋  半月寶瓔珞 
 及無數妙衣  汝等皆應雨  須彌香水海 
 上妙摩尼輪  及清淨栴檀  悉應雨滿空 
 眾寶華瓔珞  莊嚴淨無垢  及以摩尼燈 
 皆令在空住  一切持向佛  心生大歡喜 
 妻子眷屬俱  往見世所尊 
<pb n="628"/>
爾時喜見善慧王與三萬七千夫人采女俱福吉祥
為上首。五百王子俱大威光為上首。六萬大臣俱慧
力為上首。如是等七十七百千億那由他眾前後圍
繞。從𦦨光明大城出。以王力故。一切大眾乘空而往。
諸供養具徧滿虗空。至於佛所。頂禮佛足却坐一面。
復有妙華城善化幢天王與十億那由他眷屬俱。復
有究竟大城淨光龍王與二十五億眷屬俱。復有金
剛勝幢城猛徤夜叉王與七十七億眷屬俱。復有無
垢城喜見乾闥婆王與九十七億眷屬俱。復有妙輪
城淨色思惟阿修羅王與五十八億眷屬俱。復有妙
莊嚴城十力行迦樓羅王與九十九千眷屬俱。復有
遊戲快樂城金剛德緊那羅王與十八億眷屬俱。復
有金剛幢城寶稱幢摩睺羅伽王與三億百千那由
他眷屬俱。復有淨妙莊嚴城最勝梵王與十八億眷
屬俱。如是等百萬億那由他大城中。所有諸王并其
眷屬。悉共往詣一切功德須彌勝雲如來所。頂禮佛
足却坐一面。
此下明父王宣告。太子說此頌時。彼喜見善慧王。
心大歡喜。即召集諸王王子大臣等。一時勸往見
佛。各令辦供。時喜見王與夫人采女眷等。俱至佛
所。頂禮佛足。復有天城中諸天王及八部等。悉共
往一切功德須彌勝雲如來所。頂禮佛足却坐一
面。上有二十九行經。明見佛之儀。
時彼如來。為欲調伏諸眾生故。於眾會道場海中。說
普集一切三世佛自在法修多羅。世界微塵數修多
羅而為眷屬。隨眾生心。悉令獲益。是時大威光菩薩。
聞是法已。即獲一切功德須彌勝雲佛宿世所集法
海光明。所謂得一切法聚平等三昧智光明。一切法
悉入最初菩提心中住智光明。十方法界普光明藏
清淨眼智光明。觀察一切佛法大願海智光明。入無
邊功德海清淨行智光明。趣向不退轉大力速疾藏
智光明。法界中無量變化力出離輪智光明。決定入
無量功德圓滿海智光明。了知一切佛決定解莊嚴
成就海智光明。了知法界無邊佛現一切眾生前神
通海智光明。了知一切佛力無所畏法智光明。爾時
大威光菩薩得如是無量智光明已。承佛威力而說
頌言。
 我聞佛妙法  而得智光明  以是見世尊 
 往昔所行事  一切所生處  名號身差別 
 及供養於佛  如是我咸見  往昔諸佛所 
 一切皆承事  無量劫修行  嚴淨諸剎海 
 捨施於自身  廣大無涯際  修治最勝行 
 嚴淨諸剎海  耳鼻頭手足  及以諸宮殿 
 捨之無有量  嚴淨諸剎海  能於一一剎 
 億劫不思議  修習菩提行  嚴淨諸剎海 
 普賢大願力  一切佛海中  修行無量行 
 嚴淨諸剎海  如因日光照  還見於日輪 
 我以佛智光  見佛所行道  我觀佛剎海 
 清淨大光明  寂靜證菩提  法界悉周徧 
 我當如世尊  廣淨諸剎海  以佛威神力 
 修習菩提行 
此時彼如來下。廣演法門。言說普集一切三世佛
自在法修多羅者。乃彼佛自證之法也。故大威光
菩薩聞此法已。即得十二種三昧智光明。大威光
既得益已。復說偈讚述。上聞法得益。長行明得法。
頌有十偈。
諸佛子。時大威光菩薩。以見一切功德山須彌勝雲
佛承事供養故。於如來所心得悟了。為一切世間顯
示如來往昔行海。顯示往昔菩薩行方便。顯示一切
佛功德海。顯示普入一切法界清淨智。顯示一切道
場中成佛自在力。顯示佛力無畏無差別智。顯示普
示現如來身。顯示不可思議佛神變。顯示莊嚴無量
清淨佛土。顯示普賢菩薩所有行願。令如須彌山微
<pb n="629"/>
塵數眾生發菩薩心。佛剎微塵數眾生成就如來清
淨國土。爾時一切功德山須彌勝雲佛。為大威光菩
薩而說頌言。
 善哉大威光  福藏廣名稱  為利眾生故 
 發趣菩提道  汝獲智光明  法界悉充徧 
 福慧咸廣大  當得深智海  一剎中修行 
 經於剎塵劫  如汝見於我  當獲如是智 
 非諸劣行者  能知此方便  獲大精進力 
 乃能淨剎海  一一微塵中  無量劫修行 
 彼人乃能得  莊嚴諸佛剎  為一一眾生 
 輪迴經劫海  其心不疲懈  當成世導師 
 供養一一佛  悉盡未來際  心無蹔疲厭 
 當成無上道  三世一切佛  當共滿汝願 
 一切佛會中  汝身安住彼  一切諸如來 
 誓願無有邊  大智通達者  能知此方便 
 大光供養我  故獲大威力  令塵數眾生 
 成熟向菩提  諸修普賢行  大名稱菩薩 
 莊嚴佛剎海  法界普周徧 
此下明威光得了悟已。轉化眾生之事。次為一世
間下明轉悟他。顯示十種法門。令多眾生得益。次
爾時一切功德山下言彼如來亦說偈讚勵威光
大果當成。有十一偈。此上大威光太子。初逢一
切功德山佛因緣已竟。
諸佛子。汝等應知。彼大莊嚴劫中。有恒河沙數小劫。
人壽命二小劫。諸佛子。彼一切功德須彌勝雲佛壽
命五十億歲。
此二行餘經將明威光遇第二佛。故此為結前生
後之文。然總說劫壽明多小劫者。欲顯多佛現故。
說人壽佛壽者。由佛壽促而人壽長。故得威光一
生歷事三佛。
彼佛滅度後。有佛出世名波羅蜜善眼莊嚴王。亦於
彼摩尼華枝輪大林中。而成正覺。爾時大威光童子。
見彼如來成等正覺現神通力。即得念佛三昧名無
邊海藏門。即得陀羅尼名大智力法淵。即得大慈名
普隨眾生調伏度脫。即得大悲名徧覆一切境界雲。
即得大喜名一切佛功德海威力藏。即得大捨名法
性虗空平等清淨。即得般若波羅蜜名自性離垢法
界清淨身。即得神通名無礙光普隨現。即得辯才名
善入離垢淵。即得智光名一切佛法清淨藏。如是等
十千法門皆得通達。爾時大威光童子。承佛威力。為
諸眷屬而說頌言。
 不可思議億劫中  導世明師難一遇 
 此土眾生多善利  而今得見第二佛 
 佛身普放大光明  色相無邊極清淨 
 如雲充滿一切土  處處稱揚佛功德 
 光明所照咸歡喜  眾生有苦悉除滅 
 各令恭敬起慈心  此是如來自在用 
 出不思議變化雲  放無量色光明網 
 十方國土皆充滿  此佛神通之所現 
 一一毛孔現光雲  普徧虗空發大音 
 所有幽冥靡不照  地獄眾苦咸令滅 
 如來妙音徧十方  一切言音咸具演 
 隨諸眾生宿善力  此是大師神變用 
 無量無邊大海眾  佛於其中皆出現 
 普轉無盡妙法輪  調伏一切諸眾生 
 佛神通力無有邊  一切剎中皆出現 
 善逝如是智無礙  為利眾生成正覺 
 汝等應生歡喜心  踊躍愛樂極尊重 
 我當與汝同詣彼  若見如來眾苦滅 
 發心迴向趣菩提  慈念一切諸眾生 
 悉住普賢廣大願  當如法王得自在 
諸佛子。大威光童子說此頌時。以佛神力其聲無礙。
一切世界皆悉得聞。無量眾生發菩提心。時大威光
<pb n="630"/>
王子。與其父母并諸眷屬及無量百千億那由他眾
生前後圍繞。寶蓋如雲徧覆虗空。共詣波羅蜜善眼
莊嚴王如來所。其佛為說法界體性清淨莊嚴修多
羅。世界海微塵等修多羅而為眷屬。彼諸大眾聞此
經已。得清淨智名入一切淨方便。得於地名離垢光
明。得波羅蜜輪名示現一切世間愛樂莊嚴。得增廣
行輪名普入一切剎土無邊光明清淨見。得趣向行
輪名離垢福德雲光明幢。得隨入證輪名一切法海
廣大光明。得轉深發趣行名大智莊嚴。得灌頂智慧
海名無功用修極妙見。得顯了大光明名如來功德
海相光影徧照。得出生願力清淨智名無量願力信
解藏。時彼佛為大威光菩薩而說頌言。
 善哉功德智慧海  發心趣向大菩提 
 汝當得佛不思議  普為眾生作依處 
 汝已出生大智海  悉能徧了一切法 
 當以難思妙方便  入佛無盡所行境 
 已見諸佛功德雲  已入無盡智慧地 
 諸波羅蜜方便海  大名稱者當滿足 
 已得方便總持門  及以無盡辯才門 
 種種行願皆修習  當成無等大智慧 
 汝已出生諸願海  汝已入於三昧海 
 當具種種大神通  不可思議諸佛法 
 究竟法界不思議  廣大深心已清淨 
 普見十方一切佛  離垢莊嚴眾剎海 
 汝已入我菩提行  昔時本事方便海 
 如我修行所淨治  如是妙行汝皆悟 
 我於無量一一剎  種種供養諸佛海 
 如彼修行所得果  如是莊嚴汝咸見 
 廣大劫海無有盡  一切剎中修淨行 
 堅固誓願不可思  當得如來此神力 
 諸佛供養盡無餘  國土莊嚴悉清淨 
 一切劫中修妙行  汝當成佛大功德 
此彼佛滅下。顯第二佛出興。文有三段。初明先佛
已滅。次佛出興。次明覩相獲益。三讚德勸請。此初
明佛興。即於先佛道場。次爾時大威光童子下。明
威光覩相獲益。次即得念佛三昧下。正明獲益。次
標十種法門。後結云如是等十千法門。次爾時大
威光而說頌言下。讚德勸詣。意謂幸得見第二佛。
頌有十偈。讚佛三業之德。勸眾同歸。次大威光說
此頌時。一切世界皆悉得聞。無量眾生發菩提心。
此威光說頌。聞者先已得益。次時大威光王子與
其父母眷屬。共詣波羅蜜善眼莊嚴王如來所。其
佛為說法界體性清淨莊嚴修多羅。此言法界體
性即大方廣也。清淨佛也。莊嚴即華嚴。有多眷屬
者顯此圓教故。次下明大眾聞此經已。即得清淨
智有十種大益。疏以此十益如次配十地。顯法廣
大故得益殊。即如今經頓圓十地之義。威光大眾
既已得益。時彼佛說偈讚述。文有十偈。前六讚其
已具勝德。當成極果。後四偈言行齊佛因。當如佛
證。此上明大威光逢第二佛因緣竟。
諸佛子。波羅蜜善眼莊嚴王如來。入涅槃已。喜見善
慧王尋亦去世。大威光童子。受轉輪王位。彼摩尼華
枝輪大林中。第三如來出現於世。名最勝功德海。時
大威光轉輪聖王。見彼如來見佛之相。與其眷屬及
四兵眾城邑聚落一切人民。并持七寶俱往佛所。以
一切香摩尼莊嚴大樓閣奉上於佛。時彼如來於其
林中。說菩薩普眼光明行修多羅。世界微塵數修多
羅而為眷屬。爾時大威光菩薩聞此法已。得三昧名
大福德普光明。得此三昧故。悉能了知一切菩薩一
切眾生過現未來福非福海。時彼佛為大威光菩薩
而說頌言。
 善哉福德大威光  汝等今來至我所 
 愍念一切眾生海  發勝菩提大願心 
<pb n="631"/>
 汝為一切苦眾生  起大悲心令解脫 
 當作羣迷所依怙  是名菩薩方便行 
 若有菩薩能堅固  修諸勝行無厭怠 
 最勝最上無礙解  如是妙智彼當得 
 福德光者福幢者  福德處者福海者 
 普賢菩薩所有願  是汝大光能趣入 
 汝能以此廣大願  入不思議諸佛海 
 諸佛福海無有邊  汝以妙解皆能見 
 汝於十方國土中  悉見無量無邊佛 
 彼佛往昔諸行海  如是一切汝咸見 
 若有住此方便海  必得入於智地中 
 此是隨順諸佛學  決定當成一切智 
 汝於一切剎海中  微塵劫海修諸行 
 一切如來諸行海  汝皆學已當成佛 
 如汝所見十方中  一切剎海極嚴淨 
 汝剎嚴淨亦如是  無邊願者所當得 
 今此道場眾會海  聞汝願已生欣樂 
 皆入普賢廣大乘  發心迴向趣菩提 
 無邊國土一一中  悉入修行經劫海 
 以諸願力能圓滿  普賢菩薩一切行 
此下顯大威光逢第三佛出興也。佛名功德海者。
謂功德已滿無加過也。時大威光太子已嗣轉輪
王位。故與其眷屬及四兵眾俱往見佛。以香樓閣
為供。時彼如來為說普眼光明行修多羅。以見普
法。故名為普眼。以慧為性故曰光明。次爾時大威
光菩薩聞此法已。得大福德普光明三昧。言大福
德者定也。以定為福最大故。普光明者慧也。寂無
不照名普光明。言福非福者福乃相也。非福性也。
謂雙了性相。顯定慧圓明之益也。然威光遇初佛
得十益者自力未勝故。遇次佛得十千者道轉深
故。今唯得一者道已滿故。次時彼如來為大威光
而說頌言下。乃彼佛記別威光當成妙果也。有十
一偈。初四偈顯具菩提心。次四偈明上入佛境。三
有一偈示其果相得同諸佛。四有二偈讚其現能
利他住普賢行。此上明威光遇第三佛已竟。
諸佛子。彼摩尼華枝輪大林中。復有佛出。號名稱普
聞蓮華眼幢。是時大威光於此命終。生須彌山上寂
靜寶宮天城中。為大天王名離垢福德幢。共諸天眾
俱詣佛所。雨寶華雲以為供養。時彼如來為說廣大
方便普門徧照修多羅。世界海微塵數修多羅而為
眷屬。時天王眾聞此經已。得三昧名普門歡喜藏。以
三昧力能入一切法實相海。獲是益已。從道場出還
歸本處。
此下明威光遇第四佛出興也。佛號蓮華眼幢者。
約相目類青蓮。約德心無所染。相德高顯名稱外
彰。摧邪眾歸故曰幢也。彼佛出興時。大威光於此
命終。生須彌山上為大天王。名離垢福德幢。此明
菩薩行道報處天宮。此城即品初所列之一。時天
王聞佛。同諸天眾俱往供養。時彼如來為說廣大
方便普門徧照修多羅。言大方便者謂即實之權。
權實無滯名大方便。事理雙照是為普門。次云時
天王聞此經已。得三昧名普門歡喜藏。以聞上普
門正受。安住法喜無盡。故名曰藏。由此證達諸實
相海。然初標云此劫之中有十須彌山塵數如來
出興於世。今但云遇四佛。且經文又無結會古今
之文。亦無現證得益等事。是知經來未盡故也。若
言歷事多佛。其文多可知。況云毗盧遮那曠劫修
因所感之果。若具述其因。不勝之多矣。若結會者。
應云爾時威光菩薩者毗盧遮那是。
補義曰。此分名舉果。而言因者乃特舉本師曠劫
所修之因。以感此果者。此因單明本師之因。非答
十句因問也。後答十句因問。乃教諸菩薩所修之
因。將契此果。故通全經。上毗盧遮那品竟。
<pb n="632"/>
上舉果勸樂生信分通為所信因果周。下十二
卷起至五十二卷止通為修因契果生解分。

大方廣佛華嚴經綱要卷第十一

<sarticle>大方廣佛華嚴經綱要卷第十二</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>第二會普光明殿</other>文殊師利菩薩說十信法門。此
會有六品經。
（如來名號品　四聖諦品　光明覺品　菩薩問
明品　淨行品　賢首品　此初）
<品>如來名號品第七</品>
此下第三修因契果生解分。第二會初從此第十
二經盡十三經。菩薩問明品。將釋此品五門分別。
初來意者先明分來。前既舉果令生信樂。今明能
生因果信解。故次來也。二會來者。生解之中信為
首故。又前舉所信之境。今明能信之行。故次來也。
三品來者。前品舉因顯果成所信之境。今舉果辨
因彰能信之行。果中三業身為其總。故先來也。又
遠答名號海問。二釋名亦三。初分名修因契果
生解分。謂修五位之圓因。成十身之滿果。令諸菩
薩解此相故。即生修因契果之解。依主釋也。二會
名。約處名普光明殿會。然有三釋。一以殿是寶成。
光普照故。二佛於其中放普光故。三佛於其中說
普法門。慧光照世。故立其名。三品名。如來現相品
已釋。召體曰名。表德為號。名別號通。一切諸佛皆
具十號。名釋迦等。則不同故。如來即十號之一。品
中正說隨機就德。以立別名。
爾時世尊。在摩竭提國阿蘭若法菩提場中。始成正
覺。於普光明殿。坐蓮華藏師子之座。
此下釋文。且順一會分三。第一序分。第二請分。第
三說分。今先序分。具如經初。但加普光明殿為小
異耳。以此經乃初成頓演。乃至九會亦序初成。況
不動而昇。故今說處。在普光明殿。疏云此殿去菩
提場東南可三里許。熙連河曲。彼河之龍為佛所
造。而普光之名。上文已釋。其實佛依普光明智。說
此普法。六位因果皆依此智圓成。故後說等妙二
覺猶會普光者。通顯不離此智故。此通途之大旨
也。故今會普光明殿即不離覺樹。故序初成。
妙悟皆滿。二行永絕。達無相法。住於佛住。得佛平等。
到無障處。不可轉法。所行無礙。立不思議。普見三世。
此妙悟下十句別顯主德。亦即示成正覺之相也。
準後八會文說佛有二十一種功德。今文不全。後
當明此。十句疏釋甚明。恐繁不錄。
與十佛剎微塵數諸菩薩俱。莫不皆是一生補處。悉
從他方而共來集。普善觀察諸眾生界法界世界涅
槃界諸業果報心行次第一切文義世出世間有為
無為過現未來。時諸菩薩作是思惟。若世尊見愍我
等。願隨所樂。
此下明輔翼圓滿。此十佛剎塵數之眾。若是前光
召者則已問果法。則不應重標。而言從他方來集。
故知是新集眾也。次普觀察下十句。疏云歎佛德。
次時諸菩薩作是思惟下。乃請分。初標念請。若世
尊見愍我等願隨所樂。正顯問端。
補義曰。然下所問句雖五十問。但有四十句為正
問。以第二十句是說意故。此四十句與前第一會
有異。後二十句全同。前二十句大同小異。又復前
後不同。初十句即前第三十海。前會即總說所觀
深廣。此則別說如來依正。以前會中為總。故此會
別顯。信所依故。故前會皆致海言。此中但云剎等。
第二十句前名菩薩十海。此列住等行位。前通諸
<pb n="633"/>
會。總顯行布圓融因故。此約當分。欲顯差別因之
相故。後二十句雖則全同。前總此別。又前即所信。
今辨所成。欲顯所信所成體無異故。此上辨所問
與前同異。義甚詳細。今取文義俱便。大分為二。初
十句直爾疑問。後三十句引例請問。義不異前。更
有一義。以前所舉佛之因果。但總顯因深果廣。然
未知差別之因及隨因所證之果。今要發行造修。
故須一一別問。故下首問果之依正。但云剎而不
言海者。意在行布。以海則圓融故也。
開示佛剎。佛住。佛剎莊嚴。佛法性。佛剎清淨。佛所說
法。佛剎體性。佛威德。佛剎成就。佛大菩提。
此正顯所問。初問果中依正。各有五句。同前剎海。
如十方一切世界諸佛世尊。為成就一切菩薩故。令
如來種性不斷故。救護一切眾生故。令諸眾生永離
一切煩惱故。了知一切諸行故。演說一切諸法故。淨
除一切雜染故。永斷一切疑網故。拔除一切希望故。
滅壞一切愛著處故。
此下第二引例請問。文分為三。此初十句標彼諸
佛說。意明其有悲。後三十句舉彼所說。顯其有智。
末後一句結以正請。意謂前雖說佛廣大因果。但
顯圓融果海。未明差別之因行。故此先舉十果。即
如前之圓融之果。然猶未明取果差別之因。故引
十方如來亦以大悲故亦說差別之因。如下所列
十住等行。故今特請所以。此下答所請問通有六
位因果。皆次第答此中之問也。
補義曰此下請因。正答十海中眾生海問也。故次
列六位之因。以通該後文。故疏云皆答此問。
說諸菩薩十住十行十迴向十藏十地十願十定十
通十頂。
第二說諸菩薩下。舉彼十方如來所說以請。願今
亦如例而說也。此初十句問因。但有九句。欠十忍
一句。後二十句問果。疏中辨問中欠十忍而後答
文有十忍。又問中有十頂而答中無。況問中唯九。
今辨後將十忍已下四品共答頂問。以是等覺位
極頂故。如此則少一位。意將十信當立一位。則成
十矣。
及說如來地。如來境界。如來神力。如來所行。如來力。
如來無畏。如來三昧。如來神通。如來自在。如來無礙。
如來眼。如來耳。如來鼻。如來舌。如來身。如來意。如來
辯才。如來智慧。如來最勝。願佛世尊。亦為我說。
第二有二十句問所成果。全同初會。於中初十句
明內德成滿。次如來眼下十句明體相顯著。辯才
是語業。智慧是意業。最勝是身業。準前會中。唯欠
佛光明。次結請云願佛世尊亦為我說。欲同彼諸
佛。故致亦言。上請分竟。下答。初如來現相答。
後文殊言答。
爾時世尊。知諸菩薩心之所念。各隨其類。為現神通。
此下第三說分。於中通下六會。答此所問。準問長
科亦分為三。此初三品答所依果。二問明已下。答
所修因問。三從不思議品下。答所成果問。其平等
因果因乃果中之因果。乃此果之用。故屬果收。二
別列。初中分二。先如來現相答。由念請故。又如來
證窮故。後文殊言說答。伴助主故。假言顯故。今初
分二。一佛現神通。二眾海雲集。今初。知其心念者
領念請也。現神通示相答也。言隨類者有其三義。
一隨疑者所疑異故。謂示色令見。以聲令聞。冥資
令曉。皆是神通。以法界身圓明頓現故。二隨疑者。
流類別故。三隨疑者。所疑異故。故知初會現相徧
於九會。此會現神通。通此一分。故下三會。皆有不
起覺樹之言。
現神通已。東方過十佛剎微塵數世界。有世界名金
色。佛號不動智。彼世界中。有菩薩名文殊師利。與十
佛剎微塵數諸菩薩俱來詣佛所。到已作禮。即於東
<pb n="634"/>
方化作蓮華藏師子之座。結加趺坐。南方過十佛剎
微塵數世界。有世界名妙色。佛號無礙智。彼有菩薩
名曰覺首。與十佛剎微塵數諸菩薩俱來詣佛所。到
已作禮。即於南方化作蓮華藏師子之座。結加趺坐。
西方過十佛剎微塵數世界。有世界名蓮華色。佛號
滅闇智。彼有菩薩名曰財首。與十佛剎微塵數諸菩
薩俱來詣佛所。到已作禮。即於西方化作蓮華藏師
子之座。結加趺坐。北方過十佛剎微塵數世界。有世
界名薝蔔華色。佛號威儀智。彼有菩薩名寶首。與十
佛剎微塵數諸菩薩俱來詣佛所。到已作禮。即於北
方化作蓮華藏師子之座。結加趺坐。東北方過十佛
剎微塵數世界。有世界名優鉢羅華色。佛號明相智。
彼有菩薩名功德首。與十佛剎微塵數諸菩薩俱來
詣佛所。到已作禮。即於東北方化作蓮華藏師子之
座。結加趺坐。東南方過十佛剎微塵數世界。有世界
名金色。佛號究竟智。彼有菩薩名目首。與十佛剎微
塵數諸菩薩俱來詣佛所。到已作禮。即於東南方化
作蓮華藏師子之座。結加趺坐。西南方過十佛剎微
塵數世界。有世界名寶色。佛號最勝智。彼有菩薩名
精進首。與十佛剎微塵數諸菩薩俱來詣佛所。到已
作禮。即於西南方化作蓮華藏師子之座。結加趺坐。
西北方過十佛剎微塵數世界。有世界名金剛色。佛
號自在智。彼有菩薩名法首。與十佛剎微塵數諸菩
薩俱來詣佛所。到已作禮。即於西北方化作蓮華藏
師子之座。結加趺坐。下方過十佛剎微塵數世界。有
世界名頗黎色。佛號梵智。彼有菩薩名智首。與十佛
剎微塵數諸菩薩俱來詣佛所。到已作禮。即於下方
化作蓮華藏師子之座。結加趺坐。上方過十佛剎微
塵數世界。有世界名平等色。佛號觀察智。彼有菩薩
名賢首。與十佛剎微塵數諸菩薩俱來詣佛所。到已
作禮。即於上方化作蓮華藏師子之座。結加趺坐。
第二現神通下。眾海雲集。即現相答初十句之問。
光現佛剎答佛剎問。剎有金色等。是剎莊嚴。既以
金成亦答剎體。彼剎菩薩亦剎莊嚴。菩薩大寶以
為嚴故。亦剎清淨純淨。佛剎唯菩薩故。淨修梵行
是剎成就淨土行故。亦剎清淨。所修淨故。此已上
答五句依問。兼答五句正報。士各有佛及見如來
坐蓮華藏。是答佛住。現通放光是答威德。名不動
智等是答法性。見佛轉法輪是答說法。佛成正覺
是答菩提。文雖在下。義皆此具。光明覺現即現此
故。十首菩薩。表信為首故。以梵云室利一名四實。
一首。二勝。三吉祥。四德故。譯人前後不同。今文殊
亦云首也。
爾時文殊師利菩薩摩訶薩。承佛威力普觀一切菩
薩眾會。而作是言。此諸菩薩甚為希有。諸佛子。佛國
土不可思議。佛住。佛剎莊嚴。佛法性。佛剎清淨。佛說
法。佛出現。佛剎成就。佛阿耨多羅三藐三菩提。皆不
可思議。何以故。諸佛子。十方世界一切諸佛知諸眾
生樂欲不同。隨其所應說法調伏。如是乃至等法界
虗空界。
此下第二爾時文殊下辨言答。就文分四。一歎眾
希有。二諸佛子下牒問總歎。三何以故下徵歎總
釋。四諸佛子如來下廣顯難思。今初標也。前眾疑
問。佛令文殊答者以文殊示居此土。生有十徵。來
自他方。體含萬德。降魔制外。通辨難思。化滿塵方。
用周三際。道成先劫。已稱龍種尊王。現證菩提復
曰摩尼寶積。實為三世佛母。豈獨釋迦之師。影響
而來一切咸見。故宜說也。不待請者佛意許故。又
以文殊大智。表依根本智。建立眾行。故為信首。初
歎希有。歎如來現相及十方雲集為希有。次諸佛
子。佛國土不可思議下十句。歎所問十果德不可
思議。次何以故下。徵釋不可思議之所以也。
諸佛子。如來於此娑婆世界諸四天下。種種身種種
<pb n="635"/>
名種種色相種種脩短種種壽量種種處所種種諸
根種種生處種種語業種種觀察。令諸眾生各別知
見。諸佛子。如來於此四天下中。或名一切義成。或名
圓滿月。或名師子吼。或名釋迦牟尼。或名第七仙。或
名毗盧遮那。或名瞿曇氏。或名大沙門。或名最勝。或
名導師。如是等其數十千。令諸眾生各別知見。諸佛
子。此四天下東次有世界名為善護。如來於彼或名
金剛。或名自在。或名有智慧。或名難勝。或名雲王。或
名無諍。或名能為主。或名心歡喜。或名無與等。或名
斷言論。如是等其數十千。令諸眾生各別知見。諸佛
子。此四天下南次有世界名為難忍。如來於彼或名
帝釋。或名寶稱。或名離垢。或名實語。或名能調伏。或
名具足喜。或名大名稱。或名能利益。或名無邊。或名
最勝。如是等其數十千。令諸眾生各別知見。諸佛子。
此四天下西次有世界名為親慧。如來於彼或名水
天。或名喜見。或名最勝王。或名調伏天。或名真實慧。
或名到究竟。或名歡喜。或名法慧。或名所作已辦。或
名善住。如是等其數十千。令諸眾生各別知見。諸佛
子。此四天下北次有世界名有師子。如來於彼或名
大牟尼。或名苦行。或名世所尊。或名最勝田。或名一
切智。或名善意。或名清淨。或名瑿羅䟦那。或名最上
施。或名苦行得。如是等其數十千。令諸眾生各別知
見。諸佛子。此四天下東北方次有世界名妙觀察。如
來於彼或名調伏魔。或名成就。或名息滅。或名賢天。
或名離貪。或名勝慧。或名心平等。或名無能勝。或名
智慧音。或名難出現。如是等其數十千。令諸眾生各
別知見。諸佛子。此四天下東南方次有世界名為喜
樂。如來於彼或名極威嚴。或名光𦦨聚。或名徧知。或
名祕密。或名解脫。或名性安住。或名如法行。或名淨
眼王。或名大勇徤。或名精進力。如是等其數十千。令
諸眾生各別知見。諸佛子。此四天下西南方次有世
界名甚堅牢。如來於彼或名安住。或名智王。或名圓
滿。或名不動。或名妙眼。或名頂王。或名自在音。或名
一切施。或名持眾仙。或名勝須彌。如是等其數十千。
令諸眾生各別知見。諸佛子。此四天下西北方次有
世界名為妙地。如來於彼或名普徧。或名光𦦨。或名
摩尼髻。或名可憶念。或名無上義。或名常喜樂。或名
性清淨。或名圓滿光。或名脩臂。或名住本。如是等其
數十千。令諸眾生各別知見。諸佛子。此四天下次下
方有世界名為𦦨慧。如來於彼或名集善根。或名師
子相。或名猛利慧。或名金色𦦨。或名一切知識。或名
究竟音。或名作利益。或名到究竟。或名真實天。或名
普徧勝。如是等其數十千。令諸眾生各別知見。諸佛
子。此四天下次上方有世界名曰持地。如來於彼或
名有智慧。或名清淨面。或名覺慧。或名上首。或名行
莊嚴。或名發歡喜。或名意成滿。或名如盛火。或名持
戒。或名一道。如是等其數十千。令諸眾生各別知見。
諸佛子。此娑婆世界有百億四天下。如來於中。有百
億萬種種名號。令諸眾生各別知見。諸佛子。此娑婆
世界東次有世界名為密訓。如來於彼或名平等。或
名殊勝。或名安慰。或名開曉意。或名聞慧。或名真實
語。或名得自在。或名最勝身。或名大勇猛。或名無等
智。如是等百億萬種種名號。令諸眾生各別知見。諸
佛子。此娑婆世界南次有世界名曰豐溢。如來於彼
或名本性。或名勤意。或名無上尊。或名大智炬。或名
無所依。或名光明藏。或名智慧藏。或名福德藏。或名
天中天。或名大自在。如是等百億萬種種名號。令諸
眾生各別知見。諸佛子。此娑婆世界西次有世界。名
為離垢。如來於彼。或名意成。或名知道。或名安住本。
或名能解縛。或名通達義。或名樂分別。或名最勝見。
或名調伏行。或名眾苦行。或名具足力。如是等百億
萬種種名號。令諸眾生各別知見。諸佛子。此娑婆世
界北次有世界名曰豐樂。如來於彼或名薝蔔華色。
<pb n="636"/>
或名日藏。或名善住。或名現神通。或名性超邁。或名
慧日。或名無礙。或名如月現。或名迅疾風。或名清淨
身。如是等百億萬種種名號。令諸眾生各別知見。諸
佛子。此娑婆世界東北方次有世界名為攝取。如來
於彼或名永離苦。或名普解脫。或名大伏藏。或名解
脫智。或名過去藏。或名寶光明。或名離世間。或名無
礙地。或名淨信藏。或名心不動。如是等百億萬種種
名號。令諸眾生各別知見。諸佛子。此娑婆世界東南
方次有世界名為饒益。如來於彼或名現光明。或名
盡智。或名美音。或名勝根。或名莊嚴蓋。或名精進根。
或名到分別彼岸。或名勝定。或名簡言辭。或名智慧
海。如是等百億萬種種名號。令諸眾生各別知見。諸
佛子。此娑婆世界西南方。次有世界名為鮮少。如來
於彼。或名牟尼主。或名具眾寶。或名世解脫。或名徧
知根。或名勝言辭。或名明了見。或名根自在。或名大
仙師。或名開導業。或名金剛師子。如是等百億萬種
種名號。令諸眾生各別知見。諸佛子。此娑婆世界西
北方次有世界名為歡喜。如來於彼或名妙華聚。或
名旃檀蓋。或名蓮華藏。或名超越諸法。或名法寶。或
名復出生。或名淨妙蓋。或名廣大眼。或名有善法。或
名專念法。或名網藏。如是等百億萬種種名號。令諸
眾生各別知見。諸佛子。此娑婆世界次下方有世界
名為關𨷲。如來於彼。或名發起𦦨。或名調伏毒。或名
帝釋弓。或名無常所。或名覺悟本。或名斷增長。或名
大速疾。或名常樂施。或名分別道。或名摧伏幢。如是
等百億萬種種名號。令諸眾生各別知見。諸佛子。此
娑婆世界次上方有世界名曰振音。如來於彼或名
勇猛幢。或名無量寶。或名樂大施。或名天光。或名吉
興。或名超境界。或名一切主。或名不退輪。或名離眾
惡。或名一切智。如是等百億萬種種名號。令諸眾生
各別知見。諸佛子。如娑婆世界。如是東方百千億無
數無量無邊無等不可數不可稱不可思不可量不
可說盡法界虗空界諸世界中。如來名號種種不同。
南西北方四維上下亦復如是。如世尊昔為菩薩時。
以種種談論種種語言種種音聲種種業種種報種
種處種種方便種種根種種信解種種地位而得成
熟。亦令眾生如是知見而為說法。
第四廣顯難思。今先種種身等十句。總顯多端。今
且舉娑婆為首。略顯十種差別。準下結通。實通法
界。然十句不通三業。次如來於此四天中等。隨門
別顯。文分為二。初終此品辨身名差別。答上佛住
之問。近廣種種身等八句。以色相等皆屬身故。次
四聖諦品。答言教徧周。答佛所說法問。廣種種語
業。三光明覺品。光輪窮照。答上威德法性菩提三
問。近廣種種觀察。其五句依報。但有現相答。廣在
前會故。今初廣上名者。聖人無名為物立稱。若就
德以立。德無邊涯。若隨立名等眾生界。雖復多種
皆為隨宜。生善滅惡。見理而立。海印頓現。不應生
著也。次此四天下東下等。取此洲之隣十界。即為
十段。次此娑婆世界東下等。取隣娑婆之十方。亦
為十段。後結通云。如是十方不可說盡法界虗空
界。諸世界中。如來名號種種不同。末云如世尊昔
為菩薩時下。結釋身名差別之所由也。以由昔時
因行差別。故倣昔亦有種種也。此上如來名號品。
辨身名差別竟。
<品>四聖諦品第八</品>
此品來意者。廣前種種語業。明言教徧周。即答前
佛說法問。亦遠答前演說海之一問故。既知佛可
歸。次知法可仰。上品名隨物立。此明法逐機差。故
次來也。釋名。言聖諦者聖者正也。無漏正法得在
心故。諦有二義。一者諦實。二者審諦。言諦實者此
約境辨。謂如所說相不捨離故。真實決定故。謂世
出世二種因果必無虗妄。不可差失。言審諦者此
<pb n="637"/>
就智明。聖智觀彼審不虗故。凡夫雖有苦集而不
審實。不得稱諦。無倒聖智審知境故。故稱聖諦。然
四諦者謂苦集滅道。逼迫名苦。即有漏色心。增長
名集。即業煩惱。寂滅名滅。謂即涅槃。出離名道。謂
止觀等。天台有四四諦。謂生滅。無生。無量。無作。前
二小乘。後二大乘。凡夫苦而不知。二乘知苦可厭
而不審諦。菩薩知苦不厭而能審見諦。解苦無苦。
名苦聖諦等。義有多釋。無苦無集即無世間。無滅
無道即無出世間。不取不捨同一實諦。故名聖諦。
此同法界性故。義當無量。其實四諦圓融。方順經
宗。
爾時文殊師利菩薩摩訶薩。告諸菩薩言。諸佛子。苦
聖諦。此娑婆世界中或名罪。或名逼迫。或名變異。或
名攀緣。或名聚。或名刺。或名依根。或名虗誑。或名癰
瘡處。或名愚夫行。諸佛子。苦集聖諦。此娑婆世界中
或名繫縛。或名滅壞。或名愛著義。或名妄覺念。或名
趣入。或名決定。或名網。或名戲論。或名隨行。或名顛
倒根。諸佛子。苦滅聖諦。此娑婆世界中或名無諍。或
名離塵。或名寂靜。或名無相。或名無沒。或名無自性。
或名無障礙。或名滅。或名體真實。或名住自性。諸佛
子。苦滅道聖諦。此娑婆世界中或名一乘。或名趣寂。
或名導引。或名究竟無分別。或名平等。或名捨擔。或
名無所趣。或名隨聖意。或名仙人行。或名十藏。諸佛
子。此娑婆世界說四聖諦。有如是等四百億十千名。
隨眾生心悉令調伏。諸佛子。此娑婆世界所言苦聖
諦者。彼密訓世界中或名營求根。或名不出離。或名
繫縛本。或名作所不應作。或名普鬬諍。或名分析悉
無力。或名作所依。或名極苦。或名躁動。或名形狀物。
諸佛子。所言苦集聖諦者。彼密訓世界中或名順生
死。或名染著。或名燒然。或名流轉。或名敗壞根。或名
續諸有。或名惡行。或名愛著。或名病源。或名分數。諸
佛子。所言苦滅聖諦者。彼密訓世界中或名第一義。
或名出離。或名可讚歎。或名安隱。或名善入趣。或名
調伏。或名一分。或名無罪。或名離貪。或名決定。諸佛
子。所言苦滅道聖諦者。彼密訓世界中或名猛將。或
名上行。或名超出。或名有方便。或名平等眼。或名離
邊。或名了悟。或名攝取。或名最勝眼。或名觀方。諸佛
子。密訓世界說四聖諦。有如是等四百億十千名。隨
眾生心悉令調伏。諸佛子。此娑婆世界所言苦聖諦
者。彼最勝世界中或名恐怖。或名分段。或名可厭惡。
或名須承事。或名變異。或名招引怨。或名能欺奪。或
名難共事。或名妄分別。或名有勢力。諸佛子。所言苦
集聖諦者。彼最勝世界中或名敗壞。或名癡根。或名
大怨。或名利刃。或名滅味。或名仇對。或名非己物。或
名惡導引。或名增黑闇。或名壞善利。諸佛子。所言苦
滅聖諦者。彼最勝世界中或名大義。或名饒益。或名
義中義。或名無量。或名所應見。或名離分別。或名最
上調伏。或名常平等。或名可同住。或名無為。諸佛子。
所言苦滅道聖諦者。彼最勝世界中或名能燒然。或
名最上品。或名決定。或名無能破。或名深方便。或名
出離。或名不下劣。或名通達。或名解脫性。或名能度
脫。諸佛子。最勝世界說四聖諦。有如是等四百億十
千名。隨眾生心悉令調伏。諸佛子。此娑婆世界所言
苦聖諦者。彼離垢世界中或名悔恨。或名資待。或名
展轉。或名住城。或名一味。或名非法。或名居宅。或名
妄著處。或名虗妄見。或名無有數。諸佛子。所言苦集
聖諦者。彼離垢世界中或名無實物。或名但有語。或
名非潔白。或名生地。或名執取。或名鄙賤。或名增長。
或名重擔。或名能生。或名麤獷。諸佛子。所言苦滅聖
諦者。彼離垢世界中或名無等等。或名普除盡。或名
離垢。或名最勝根。或名稱會。或名無資待。或名滅惑。
或名最上。或名畢竟。或名破卵。諸佛子。所言苦滅道
聖諦者。彼離垢世界中或名堅固物。或名方便分。或
<pb n="638"/>
名解脫本。或名本性實。或名不可毀呰。或名最清淨。
或名諸有邊。或名受寄全。或名作究竟。或名淨分別。
諸佛子。離垢世界說四聖諦。有如是等四百億十千
名。隨眾生心悉令調伏。諸佛子。此娑婆世界所言苦
聖諦者。彼豐溢世界中或名愛染處。或名險害根。或
名有海分。或名積集成。或名差別根。或名增長。或名
生滅。或名障礙。或名刀劒本。或名數所成。諸佛子。所
言苦集聖諦者。彼豐溢世界中或名可惡。或名名字。
或名無盡。或名分數。或名不可愛。或名能攫噬。或名
麤鄙物。或名愛著。或名器。或名動。諸佛子。所言苦滅
聖諦者。彼豐溢世界中或名相續斷。或名開顯。或名
無文字。或名無所修。或名無所見。或名無所作。或名
寂滅。或名已燒盡。或名捨重擔。或名已除壞。諸佛子。
所言苦滅道聖諦者。彼豐溢世界中或名寂滅行。或
名出離行。或名勤修證。或名安隱去。或名無量壽。或
名善了知。或名究竟道。或名難修習。或名至彼岸。或
名無能勝。諸佛子。豐溢世界說四聖諦。有如是等四
百億十千名。隨眾生心悉令調伏。諸佛子。此娑婆世
界所言苦聖諦者。彼攝取世界中或名能劫奪。或名
非善友。或名多恐怖。或名種種戲論。或名地獄性。或
名非實義。或名貪欲擔。或名深重根。或名隨心轉。或
名根本空。諸佛子。所言苦集聖諦者。彼攝取世界中
或名貪著。或名惡成辦。或名過惡。故名速疾。或名能
執取。或名想。或名有果。或名無可說。或名無可取。或
名流轉。諸佛子。所言苦滅聖諦者。彼攝取世界中或
名不退轉。或名離言說。或名無相狀。或名可欣樂。或
名堅固。或名上妙。或名離癡。或名滅盡。或名遠惡。或
名出離。諸佛子。所言苦滅道聖諦者。彼攝取世界中
或名離言。或名無諍。或名教導。或名善迴向。或名大
善巧。或名差別方便。或名如虗空。或名寂靜行。或名
勝智。或名能了義。諸佛子。攝取世界說四聖諦。有如
是等四百億十千名。隨眾生心悉令調伏。諸佛子。此
娑婆世界所言苦聖諦者。彼饒益世界中或名重擔。
或名不堅。或名如賊。或名老死。或名愛所成。或名流
轉。或名疲勞。或名惡相狀。成名生長。或名利刃。諸佛
子。所言苦集聖諦者。彼饒益世界中或名敗壞。或名
渾濁。或名退失。或名無力。或名喪失。或名乖違。或名
不和合。或名所作。或名取。或名意欲。諸佛子。所言苦
滅聖諦者。彼饒益世界中或名出獄。或名真實。或名
離難。或名覆護。或名離惡。或名隨順。或名根本。或名
捨因。或名無為。或名無相續。諸佛子。所言苦滅道聖
諦者。彼饒益世界中。或名達無所有。或名一切印。或
名三昧藏。故名得光明。或名不退法。或名能盡有。或
名廣大路。或名能調伏。或名有安隱。或名不流轉根。
諸佛子。饒益世界說四聖諦。有如是等四百億十千
名。隨眾生心悉令調伏。諸佛子。此娑婆世界所言苦
聖諦者。彼鮮少世界中或名險樂欲。或名繫縛處。或
名邪行。或名隨受。或名無慚恥。或名貪欲根。或名恒
河流。或名常破壞。或名炬火性。或名多憂惱。諸佛子。
所言苦集聖諦者。彼鮮少世界中或名廣地。或名能
趣。或名遠慧。或名留難。或名恐怖。或名放逸。或名攝
取。或名著處。或名宅主。或名連縛。諸佛子。所言苦滅
聖諦者。彼鮮少世界中或名充滿。或名不死。或名無
我。或名無自性。或名分別盡。或名安樂住。或名無限
量。或名斷流轉。或名絕行處。或名不二。諸佛子。所言
苦滅道聖諦者。彼鮮少世界中或名大光明。或名演
說海。或名簡擇義。或名和合法。或名離取著。或名斷
相續。或名廣大路。或名平等因。或名淨方便。或名最
勝見。諸佛子。鮮少世界說四聖諦。有如是等四百億
十千名。隨眾生心悉令調伏。諸佛子。此娑婆世界所
言苦聖諦者。彼歡喜世界中或名流轉。或名出生。或
名失利。或名染著。或名重擔。或名差別。或名內險。或
名集會。或名惡舍宅。或名苦惱性。諸佛子。所言苦集
<pb n="639"/>
聖諦者。彼歡喜世界中或名地。或名方便。或名非時。
或名非實法。或名無底。或名攝取。或名離戒。或名煩
惱法。或名狹劣見。或名垢聚。諸佛子。所言苦滅聖諦
者。彼歡喜世界中或名破依止。或名不放逸。或名真
實。或名平等。或名善淨。或名無病。或名無曲。或名無
相。或名自在。或名無生。諸佛子。所言苦滅道聖諦者。
彼歡喜世界中或名入勝界。或名斷集。或名超等類。
或名廣大性。或名分別盡。或名神力道。或名眾方便。
或名正念行。或名常寂路。或名攝解脫。諸佛子。歡喜
世界說四聖諦。有如是等四百億十千名。隨眾生心
悉令調伏。諸佛子。此娑婆世界所言苦聖諦者。彼關
𨷲世界中或名敗壞相。或名如坏器。或名我所成。或
名諸趣身。或名數流轉。或名眾惡門。或名性苦。或名
可棄捨。或名無味。或名來去。諸佛子。所言苦集聖諦
者。彼關𨷲世界中或名行。或名憤毒。或名和合。或名
受支。或名我心。或名雜毒。或名虗稱。或名乖違。或名
熱惱。或名驚駭。諸佛子。所言苦滅聖諦者。彼關𨷲世
界中或名無積集。或名不可得。或名妙藥。或名不可
壞。或名無著。或名無量。或名廣大。或名覺分。或名離
染。或名無障礙。諸佛子。所言苦滅道聖諦者。彼關𨷲
世界中或名安隱行。或名離欲。或名究竟實。或名入
義。或名性究竟。或名淨現。或名攝念。或名趣解脫。或
名救濟。或名勝行。諸佛子。關𨷲世界說四聖諦。有如
是等四百億十千名。隨眾生心悉令調伏。諸佛子。此
娑婆世界所言苦聖諦者。彼振音世界中或名匿疵。
或名世間。或名所依。或名慠慢。或名染著性。或名駛
流。或名不可樂。或名覆藏。或名速滅。或名難調。諸佛
子。所言苦集聖諦者。彼振音世界中或名須制伏。或
名心趣。或名能縛。或名隨念起。或名至後邊。或名共
和合。或名分別。或名門。或名飄動。或名隱覆。諸佛子。
所言苦滅聖諦者。彼振音世界中或名無依處。或名
不可取。或名轉還。或名離諍。或名小。或名大。或名善
淨。或名無盡。或名廣博。或名無等價。諸佛子。所言苦
滅道聖諦者。彼振音世界中或名觀察。或名能摧敵。
或名了知印。或名能入性。或名難敵對。或名無限義。
或名能入智。或名和合道。或名恒不動。或名殊勝義。
諸佛子。振音世界說四聖諦。有如是等四百億十千
名。隨眾生心悉令調伏。諸佛子。如此娑婆世界中說
四聖諦有四百億十千名。如是東方百千億無數無
量無邊無等不可數不可稱不可思不可量不可說
盡法界虗空界所有世界。彼一一世界中說四聖諦。
亦各有四百億十千名。隨眾生心悉令調伏。如東方。
南西北方四維上下亦復如是。諸佛子。如娑婆世界
有如上所說十方世界。
此下正釋文中一品分二。先標告。次諸佛子下正
釋。於中有四段。初娑婆諦名。二隣次十界。三通類
一切。四主伴無窮。然此望前品略於單說四洲。然
其立名或有因從果稱。果藉因名。約事約理。或總
或別。如文可知。
彼一切世界。亦各有如是十方世界。一一世界中。說
苦聖諦有百億萬種名。說集聖諦滅聖諦道聖諦亦
各有百億萬種名。皆隨眾生心之所樂。令其調伏。
後彼一切下以彼類此。則知密訓等盡空世界為
主。攝伴亦爾。則無盡無盡。此約娑婆同類等世界
而言。其彼樹形等異類世界。皆徧虗空法界。是則
重重無盡無盡。如是皆為調伏眾生。四聖諦品
竟。

大方廣佛華嚴經綱要卷第十二

<sarticle>大方廣佛華嚴經綱要卷第十三</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
<pb n="640"/>
明匡山法雲寺憨山沙門德清提挈
<品>光明覺品第九</品>
此品來意自有其十。一答前所依果問。二為廣名
號品。總別多端故。正廣種種觀察。是意業故。三者
即說十信之體性故。如下三會將說正位皆有偈
讚。此其類也。四顯實徧故。前但佛名徧。此顯身徧。
四諦即實之權徧。此即權之實徧。五顯驗故。上二
品言徧。眾目未覩。今光示徧相故。六顯總徧故。前
但名諦別徧。今此一會。即徧法界。一一皆悉同時
同處同眾同說同徧故。七顯圓徧故。前顯差別。一
切方能徧一切。今顯無差別。一切即圓融徧一切
故。八與下經為其則故。謂下經結通云徧一切者。
皆如此辨。以如來一乘圓教於須彌山等一類世
界。施化分齊皆若此故。九示前神通相故。上云現
通。如何現耶。一會不動徧法界故。十為顯理事俱
無障礙。令捨執從法故。此意雖通。在文偏顯。有上
諸義故此品來也。二釋品名者。光明體也。覺者用
也。先有身智二光。覺有知覺覺悟。又光有能照所
照。覺有能覺所覺。如來放身光照事法界。令菩薩
覺知見事法界。文殊演智光雙照理事。令眾覺悟
法之性相。良以事理俱融。唯一無礙境故。得一事
即徧無邊。而不壞本相。身智無二唯一無礙光明。
涅槃云光明者名為智慧。又此身智二光不礙覺
境。此三圓融唯無礙之法界。雖平等絕相。不壞光
明之覺。品中辨此故以為名。
爾時世尊從兩足輪下。放百億光明。
此下大文分二。初如來放光。次照此下光照分齊。
今初。光從足下放者。表信四義。一自下而上。信最
初故。二最卑微故。三為行本故。四顯信該果。已滿
足故。輪義亦然。言百億光者。以徧法界所照之剎
皆百億故。
照此三千大千世界。百億閻浮提。百佛弗婆提。百億
瞿耶尼。百億[鬱-山+止]單越。百億大海。百億輪圍山。百億菩
薩受生。百億菩薩出家。百億如來成正覺。百億如來
轉法輪。百億如來入涅槃。百億須彌山王。百億四天
王眾天。百億三十三天。百億夜摩天。百億兜率天。百
億化樂天。百億他化自在天。百億梵眾天。百億光音
天。百億徧淨天。百億廣果天。百億色究竟天。其中所
有悉皆明現。如此處見佛世尊坐蓮華藏師子之座
十佛剎微塵數菩薩所共圍繞。其百億閻浮提中。百
億如來亦如是坐。悉以佛神力故。十方各有一大菩
薩。一一各與十佛剎微塵數諸菩薩俱來詣佛所。其
名曰。文殊師利菩薩。覺首菩薩。財首菩薩。寶首菩薩。
功德首菩薩。目首菩薩。精進首菩薩。法首菩薩。智首
菩薩。賢首菩薩。是諸菩薩所從來國。所謂金色世界。
妙色世界。蓮華色世界。薝蔔華色世界。優鉢羅華色
世界。金色世界。寶色世界。金剛色世界。頗黎色世界。
平等色世界。此諸菩薩各於佛所淨修梵行。所謂不
動智佛。無礙智佛。解脫智佛。威儀智佛。明相智佛。究
竟智佛。最勝智佛。自在智佛。梵智佛。觀察智佛。爾時
一切處文殊師利菩薩。各於佛所同時發聲說此頌
言。
 若有見正覺  解脫離諸漏  不著一切世 
 彼非證道眼  若有知如來  體相無所有 
 修習得明了  此人疾作佛  能見此世界 
 其心不搖動  於佛身亦然  當成勝智者 
 若於佛及法  其心了平等  二念不現前 
 當踐難思位  若見佛及身  平等而安住 
 無住無所入  當成難遇者  色受無有數 
 想行識亦然  若能如是知  當作大牟尼 
 世及出世見  一切皆超越  而能善知法 
 當成大光耀  若於一切智  發生迴向心 
 見心無所生  當獲大名稱  眾生無有生 
<pb n="641"/>
 亦復無有壞  若得如是智  當成無上道 
 一中解無量  無量中解一  了彼互生起 
 當成無所畏 
此明光照分齊也。始從照一大千世界。此總標本
會主剎。但舉一娑婆之境。故云三千大千。次云百
億閻浮提等四天下。乃娑婆內屬境。言照百億四
天下。乃先照人中。次云百億菩薩受生。此言菩薩
八相成道。謂一一四天下皆有菩薩八相成道也。
次云百億須彌乃至色究竟天。乃照百億三界諸
世界。以毗盧遮那現坐閻浮提說法放光。故先舉
所照本會。娑婆之境為本法界。後漸漸鱗次外遍。
將本會徧顯所照盡虗空法界所有世界中佛會
故。下文挨列十重華藏世界。彼一一世界皆有百
億四天下等。以光所照處即此一會齊徧一切處。
同時頓照頓徧。盡虗空界。將顯無盡但言不頓彰。
故下文節節而徧。節節各見。故云如於此處見佛
世尊坐蓮華藏師子之座等。其菩薩文殊等。即前
文殊等。所從來國及本所事佛。皆是前會新集十
方海眾。所來之處。故今佛光徧彼一一所來之土。
故重舉耳。初文殊說偈總顯菩薩超情。後有十段。
文各有二。皆長行佛以身光照現事境。令眾目覩。
偈頌文殊智光讚述事理。令眾悟入。言一切處文
殊者。謂一一佛前皆有文殊。故云一切。
爾時光明過此世界。徧照東方十佛國土。南西北方
四維上下亦復如是。彼一一世界中皆有百億閻浮
提。乃至百億色究竟天。其中所有悉皆明現。如此處
見佛世尊。坐蓮華藏師子之座。十佛剎微塵數菩薩
所共圍繞。彼一一世界中各有百億閻浮提。百億如
來亦如是坐。悉以佛神力故。十方各有一大菩薩。一
一各與十佛剎微塵數諸菩薩俱來詣佛所。其大菩
薩謂文殊師利等。所從來國謂金色世界等。本所事
佛謂不動智如來等。爾時一切處文殊師利菩薩。各
於佛所同時發聲而說頌言。
 眾生無智慧  愛刺所傷毒  為彼求菩提 
 諸佛法如是  普見於諸法  二邊皆捨離 
 道成永不退  轉此無等輪  不可思議劫 
 精進修諸行  為度諸眾生  此是大仙力 
 導師降眾魔  勇徤無能勝  光中演妙義 
 慈悲故如是  以彼智慧心  破諸煩惱障 
 一念見一切  此是佛神力  擊于正法鼓 
 覺悟十方剎  咸令向菩提  自在力能爾 
 不懷無邊境  而遊諸億剎  於有無所著 
 彼自在如佛  諸佛如虗空  究竟常清淨 
 憶念生歡喜  彼諸願具足  一一地獄中 
 經於無量劫  為度眾生故  而能忍是苦 
 不惜於身命  常護諸佛法  無我心調柔 
 能得如來道 
爾時光明過十世界。徧照東方百世界。南西北方四
維上下亦復如是。彼諸世界中皆有百億閻浮提。乃
至百億色究竟天。其中所有悉皆明現。彼一一閻浮
提中。悉見如來坐蓮華藏師子之座十佛剎微塵數
菩薩所共圍繞。悉以佛神力故。十方各有一大菩薩。
一一各與十佛剎微塵數諸菩薩俱來詣佛所。其大
菩薩謂文殊師利等。所從來國謂金色世界等。本所
事佛謂不動智如來等。爾時一切處文殊師利菩薩。
各於佛所同時發聲說此頌言。
 佛了法如幻  通達無障礙  心淨離眾著 
 調伏諸羣生  或有見初生  妙色如金山 
 住是最後身  永作人中月  或見經行時 
 具無量功德  念慧皆善巧  丈夫師子步 
 或見紺青目  觀察於十方  有時現戲笑 
 為順眾生欲  或見師子吼  殊勝無比身 
 示現最後生  所說無非實  或有見出家 
<pb n="642"/>
 解脫一切縛  修治諸佛行  常樂觀寂滅 
 或見坐道場  覺知一切法  到功德彼岸 
 癡暗煩惱盡  或見勝丈夫  具足大悲心 
 轉於妙法輪  度無量眾生  或見師子吼 
 威光最殊特  超一切世間  神通力無等 
 或見心寂靜  如世燈永滅  種種現神通 
 十力能如是 
爾時光明過百世界。徧照東方千世界。南西北方四
維上下亦復如是。彼一一世界中皆有百億閻浮提。
乃至百億色究竟天。其中所有悉皆明現。彼一一閻
浮提中。悉見如來坐蓮華藏師子之座十佛剎微塵
數菩薩所共圍繞。悉以佛神力故十方各有一大菩
薩。一一各與十佛剎微塵數諸菩薩俱來詣佛所。其
大菩薩謂文殊師利等。所從來國謂金色世界等。本
所事佛謂不動智如來等。爾時一切處文殊師利菩
薩。各於佛所同時發聲說此頌言。
 佛於甚深法  通達無與等  眾生不能了 
 次第為開示  我性未曾有  我所亦空寂 
 云何諸如來  而得有其身  解脫明行者 
 無數無等倫  世間諸因量  求過不可得 
 佛非世間蘊  界處生死法  數法不能成 
 故號人師子  其性本空寂  內外俱解脫 
 離一切妄念  無等法如是  體性常不動 
 無我無來去  而能寤世間  無邊悉調伏 
 常樂觀寂滅  一相無有二  其心不增減 
 現無量神力  不作諸眾生  業報因緣行 
 而能了無礙  善逝法如是  種種諸眾生 
 流轉於十方  如來不分別  度脫無邊類 
 諸佛真金色  非有徧諸有  隨眾生心樂 
 為說寂滅法 
爾時光明過千世界。徧照東方十千世界。南西北方
四維上下亦復如是。彼一一世界中皆有百億閻浮
提。乃至百億色究竟天。其中所有悉皆明現。彼一一
閻浮提中。悉見如來坐蓮華藏師子之座十佛剎微
塵數菩薩所共圍繞。悉以佛神力故十方各有一大
菩薩。一一各與十佛剎微塵數諸菩薩俱來詣佛所。
其大菩薩謂文殊師利等。所從來國謂金色世界等。
本所事佛謂不動智如來等。爾時一切處文殊師利
菩薩。各於佛所同時發聲說此頌言。
 發此大悲心  救護諸眾生  永出人天眾 
 如是業應作  意常信樂佛  其心不退轉 
 親近諸如來  如是業應作  志樂佛功德 
 其心永不退  住於清涼慧  如是業應作 
 一切威儀中  常念佛功德  晝夜無暫斷 
 如是業應作  觀無邊三世  學彼佛功德 
 常無厭倦心  如是業應作  觀身如實相 
 一切皆寂滅  離我無我著  如是業應作 
 等觀眾生心  不起諸分別  入於真實境 
 如是業應作  悉舉無邊界  普飲一切海 
 神通大智力  如是業應作  思惟諸國土 
 色與非色相  一切悉能知  如是業應作 
 十方國土塵  一塵為一佛  悉能知其數 
 如是業應作 
爾時光明過十千世界。徧照東方百千世界。南西北
方四維上下亦復如是。彼一一世界中皆有百億閻
浮提。乃至百億色究竟天。其中所有悉皆明現。彼一
一閻浮提中。悉見如來坐蓮華藏師子之座十佛剎
微塵數菩薩所共圍繞。悉以佛神力故十方各有一
大菩薩。一一各與十佛剎微塵數諸菩薩俱來詣佛
所。其大菩薩謂文殊師利等。所從來國謂金色世界
等。本所事佛謂不動智如來等。爾時一切處文殊師
利菩薩。各於佛所同時發聲說此頌言。
 若以威德色種族  而見人中調御師 
<pb n="643"/>
 是為病眼顛倒見  彼不能知最勝法 
 如來色形諸相等  一切世間莫能測 
 億那由劫共思量  色相威德轉無邊 
 如來非以相為體  但是無相寂滅法 
 身相威儀悉具足  世間隨樂皆得見 
 佛法微妙難可量  一切言說莫能及 
 非是和合非不合  體性寂滅無諸相 
 佛身無生超戲論  非是蘊聚差別法 
 得自在力決定見  所行無畏離言道 
 身心悉平等  內外皆解脫  永劫住正念 
 無著無所繫  意淨光明者  所行無染著 
 智眼靡不周  廣大利眾生  一身為無量 
 無量復為一  了知諸世間  現形徧一切 
 此身無所從  亦無所積集  眾生分別故 
 見佛種種身  心分別世間  是心無所有 
 如來知此法  如是見佛身 
爾時光明過百千世界。徧照東方百萬世界。南西北
方四維上下亦復如是。彼一一世界中皆有百億閻
浮提。乃至百億色究竟天。其中所有悉皆明現。彼一
一閻浮提中。悉見如來坐蓮華藏師子之座十佛剎
微塵數菩薩所共圍繞。悉以佛神力故十方各有一
大菩薩。一一各與十佛剎微塵數諸菩薩俱來詣佛
所。其大菩薩謂文殊師利等。所從來國謂金色世界
等。本所事佛謂不動智如來等。爾時一切處文殊師
利菩薩。各於佛所同時發聲說此頌言。
 如來最自在  超世無所依  具一切功德 
 度脫於諸有  無染無所著  無想無依止 
 體性不可量  見者咸稱歎  光明徧清淨 
 塵累悉蠲滌  不動離二邊  此是如來智 
 若有見如來  身心離分別  則於一切法 
 永出諸凝滯  一切世間中  處處轉法輪 
 無性無所轉  導師方便說  於法無疑惑 
 永絕諸戲論  不生分別心  是念佛菩提 
 了知差別法  不著於言說  無有一與多 
 是名隨佛教  多中無一性  一亦無有多 
 如是二俱捨  普入佛功德  眾生及國土 
 一切皆寂滅  無依無分別  能入佛菩提 
 眾生及國土  一異不可得  如是善觀察 
 名知佛法義 
爾時光明過百萬世界。徧照東方一億世界。南西北
方四維上下亦復如是。彼一一世界中皆有百億閻
浮提。乃至百億色究竟天。其中所有悉皆明現。彼一
一閻浮提中。各見如來坐蓮華藏師子之座十佛剎
微塵數菩薩所共圍繞。悉以佛神力故十方各有一
大菩薩。一一各與十佛剎微塵數諸菩薩俱來詣佛
所。其大菩薩謂文殊師利等。所從來國謂金色世界
等。本所事佛謂不動智如來等。爾時一切處文殊師
利菩薩。各於佛所同時發聲說此頌言。
 智慧無等法無邊  超諸有海到彼岸 
 壽量光明悉無比  此功德者方便力 
 所有佛法皆明了  常觀三世無厭倦 
 雖緣境界不分別  此難思者方便力 
 樂觀眾生無生想  普見諸趣無趣想 
 恒住禪寂不繫心  此無礙慧方便力 
 善巧通達一切法  正念勤修涅槃道 
 樂於解脫離不平  此寂滅人方便力 
 有能勸向佛菩提  趣如法界一切智 
 善化眾生入於諦  此住佛心方便力 
 佛所說法皆隨入  廣大智慧無所礙 
 一切處行悉已臻  此自在修方便力 
 恒住涅槃如虗空  隨心化現靡不周 
 此依無相而為相  到難到者方便力 
 晝夜日月及年劫  世界始終成壞相 
<pb n="644"/>
 如是憶念悉了知  此時數智方便力 
 一切眾生有生滅  色與非色想非想 
 所有名字悉了知  此住難思方便力 
 過去現在未來世  所有言說皆能了 
 而知三世悉平等  此無比解方便力 
爾時光明過一億世界。徧照東方十億世界。南西北
方四維上下亦復如是。彼一一世界中皆有百億閻
浮提。乃至百億色究竟天。其中所有悉皆明現。彼一
一閻浮提中。悉見如來坐蓮華藏師子之座十佛剎
微塵數菩薩所共圍繞。悉以佛神力故十方各有一
大菩薩。一一各與十佛剎微塵數諸菩薩俱來詣佛
所。其大菩薩謂文殊師利等。所從來國謂金色世界
等。本所事佛謂不動智如來等。爾時一切處文殊師
利菩薩。各於佛所同時發聲說此頌言。
 廣大苦行皆修習  日夜精勤無厭怠 
 已度難度師子吼  普化眾生是其行 
 眾生流轉愛欲海  無明網覆大憂迫 
 至仁勇猛悉斷除  誓亦當然是其行 
 世間放逸著五欲  不實分別受眾苦 
 奉行佛教常攝心  誓度於斯是其行 
 眾生著我入生死  求其邊際不可得 
 普事如來獲妙法  為彼宣說是其行 
 眾生無怙病所纏  常淪惡趣起三毒 
 大火猛𦦨恒燒熱  淨心度彼是其行 
 眾生迷惑失正道  常行邪徑入闇宅 
 為彼大然正法燈  永作照明是其行 
 眾生漂溺諸有海  憂難無涯不可處 
 為彼興造大法船  皆令得度是其行 
 眾生無知不見本  迷惑癡狂險難中 
 佛哀愍彼建法橋  正念令昇是其行 
 見諸眾生在險道  老病死苦常逼迫 
 修諸方便無限量  誓當悉度是其行 
 聞法信解無疑惑  了性空寂不驚怖 
 隨形六道徧十方  普教羣迷是其行 
爾時光明過十億世界。徧照東方百億世界。千億世
界。百千億世界。那由他億世界。百那由他億世界。千
那由他億世界。百千那由他億世界。如是無數無量
無邊無等不可數不可稱不可思不可量不可說盡
法界虗空界所有世界。南西北方四維上下亦復如
是。彼一一世界中皆有百億閻浮提。乃至百億色究
竟天。其中所有悉皆明現。彼一一閻浮提中。悉見如
來坐蓮華藏師子之座十佛剎微塵數菩薩所共圍
繞。悉以佛神力故十方各有一大菩薩。一一各與十
佛剎微塵數諸菩薩俱來詣佛所。其大菩薩謂文殊
師利等。所從來國謂金色世界等。本所事佛謂不動
智如來等。爾時一切處文殊師利菩薩。各於佛所同
時發聲說此頌言。
 一念普觀無量劫  無去無來亦無住 
 如是了知三世事  超諸方便成十力 
 十方無比善名稱  永離諸難常歡喜 
 普詣一切國土中  廣為宣揚如是說 
 為利眾生供養佛  如其意獲相似果 
 於一切法悉順知  徧十方中現神力 
 從初供佛意柔忍  入深禪定觀法性 
 普勸眾生發道心  以此速成無上果 
 十方求法情無異  為修功德令滿足 
 有無二相悉滅除  此人於佛為真見 
 普往十方諸國土  廣說妙法興義利 
 住於實際不動搖  此人功德同於佛 
 如來所轉妙法輪  一切皆是菩提分 
 若能聞已悟法性  如是之人常見佛 
 不見十力空如幻  雖見非見如盲覩 
 分別取相不見佛  畢竟離著乃能見 
<pb n="645"/>
 眾生隨業種種別  十方內外難盡見 
 佛身無礙徧十方  不可盡見亦如是 
 譬如空中無量剎  無來無去徧十方 
 生成滅壞無所依  佛徧虗空亦如是 
此下光明所照所徧之世界。皆有文殊說偈。述光
中法界之理事。初就本會。偈中總顯菩提超情也。
此下節節皆有佛以身光照事。令眾目覩。文殊說
偈智光讚述事理。令眾悟入。今照鱗次娑婆之外
十佛國土。文殊說偈通顯菩提因果。次照百世界。
顯八相菩提。次照千世界。顯菩提體性。次照十千
世界顯菩提之相。次照百千世界顯答威德。次有
四節。答法性德。次照百萬世界。總顯內外包攝德。
次照一億世界顯方便幹能德。次照十億世界顯
大悲救攝德。次照百億世界顯因果圓徧德。意顯
無盡。故無結束。
上第二會從修因契果生解分初。如來名號品初
新集菩薩有念請四十問。初有十問總問所依果。
次引例有三十句問。初十句問因。次二十句問果。
今前三品佛放光現相及文殊言說。通答前十句
果問。為生解所依已竟。
次下正答生解因果。且先答十句所修因問。從問
明品起。至後四十卷十定品下住處品止。於中未
信者令信。說十信。即次三品。二已信者令解。說十
住。此在第十六經昇須彌山頂。三已解者令行。說
十行。此在第十九經昇夜摩天宮。四已行者令起
願。說十迴向。此在第二十二經昇兜率天宮。五已
起願者令證入。說十地。此在第三十四經十地品。
六已證入者令等佛。說等覺。此在第四十經十定
品至住處品。此下有二十三品經。通答前念請
十句因問。
<品>菩薩問明品第十</品>
爾時文殊師利菩薩問覺首菩薩言。佛子。心性是一。
云何見有種種差別。所謂往善趣。惡趣諸根滿缺。受
生同異。端正醜陋。苦樂不同。業不知心。心不知業。受
不知報。報不知受。心不知受。受不知心。因不知緣。緣
不知因。智不知境。境不知智。時覺首菩薩。以偈答曰。
 仁今問是義  為曉悟羣蒙  我如其性答 
 惟仁應諦聽  諸法無作用  亦無有體性 
 是故彼一切  各各不相知  譬如河中水 
 湍流競奔逝  各各不相知  諸法亦如是 
 亦如大火聚  猛𦦨同時發  各各不相知 
 諸法亦如是  又如長風起  遇物咸鼓扇 
 各各不相知  諸法亦如是  又如眾地界 
 展轉因依住  各各不相知  諸法亦如是 
 眼耳鼻舌身  心意諸情根  以此常流轉 
 而無能轉者  法性本無生  示現而有生 
 是中無能現  亦無所現物  眼耳鼻舌身 
 心意諸情根  一切空無性  妄心分別有 
 如理而觀察  一切皆無性  法眼不思議 
 此見非顛倒  若實若不實  若妄若非妄 
 世間出世間  但有假言說 
爾時文殊師利菩薩問財首菩薩言。佛子。一切眾生
非眾生。云何如來隨其時。隨其命。隨其身。隨其行。隨
其解。隨其言論。隨其心樂。隨其方便。隨其思惟。隨其
觀察。於如是諸眾生中。為現其身教化調伏。時財首
菩薩。以頌答曰。
 此是樂寂滅  多聞者境界  我為仁宣說 
 仁今應諦受  分別觀內身  此中誰是我 
 若能如是解  彼達我有無  此身假安立 
 住處無方所  諦了是身者  於中無所著 
 於身善觀察  一切皆明見  知法皆虗妄 
 不起心分別  壽命因誰起  復因誰退滅 
 猶如旋火輪  初後不可知  智者能觀察 
<pb n="646"/>
 一切有無常  諸法空無我  永離一切相 
 眾報隨業生  如夢不真實  念念常滅壞 
 如前後亦爾  世間所見法  但以心為主 
 隨解取眾相  顛倒不如實  世間所言論 
 一切是分別  未曾有一法  得入於法性 
 能緣所緣力  種種法出生  速滅不暫停 
 念念悉如是 
爾時文殊師利菩薩問寶首菩薩言。佛子。一切眾生
等有四大。無我無我所。云何而有受苦受樂。端正醜
陋。內好外好。少受多受。或受現報。或受後報。然法界
中無美無惡。時寶首菩薩以頌答曰。
 隨其所行業  如是果報生  作者無所有 
 諸佛之所說  譬如淨明鏡  隨其所對質 
 現像各不同  業性亦如是  亦如田種子 
 各各不相知  自然能出生  業性亦如是 
 又如巧幻師  在彼四衢道  示現眾色相 
 業性亦如是  如機關木人  能出種種聲 
 彼無我非我  業性亦如是  亦如眾鳥類 
 從㲉而得出  音聲各不同  業性亦如是 
 譬如胎藏中  諸根悉成就  體相無來處 
 業性亦如是  又如在地獄  種種諸苦事 
 彼悉無所從  業性亦如是  譬如轉輪王 
 成就勝七寶  來處不可得  業性亦如是 
 又如諸世界  大火所燒然  此火無來處 
 業性亦如是 
爾時文殊師利菩薩問德首菩薩言。佛子。如來所悟
唯是一法。云何乃說無量諸法。現無量剎。化無量眾。
演無量音。示無量身。知無量心。現無量神通。普能震
動無量世界。示現無量殊勝莊嚴。顯示無邊種種境
界。而法性中此差別相皆不可得。時德首菩薩以頌
答曰。
 佛子所問義  甚深難可了  智者能知此 
 常樂佛功德  譬如地性一  眾生各別住 
 地無一異念  諸佛法如是  亦如火性一 
 能燒一切物  火𦦨無分別  諸佛法如是 
 亦如大海一  波濤千萬異  水無種種殊 
 諸佛法如是  亦如風性一  能吹一切物 
 風無一異念  諸佛法如是  亦如大雲雷 
 普雨一切地  雨滴無差別  諸佛法如是 
 亦如地界一  能生種種芽  非地有殊異 
 諸佛法如是  如日無雲曀  普照於十方 
 光明無異性  諸佛法如是  亦如空中月 
 世間靡不見  非月往其處  諸佛法如是 
 譬如大梵王  應現滿三千  其身無別異 
 諸佛法如是 
爾時文殊師利菩薩問目首菩薩言。佛子。如來福田
等一無異。云何而見眾生布施果報不同。所謂種種
色。種種形。種種家。種種根。種種財。種種主。種種眷屬。
種種官位。種種功德。種種智慧。而佛於彼其心平等。
無異思惟。時目首菩薩以頌答曰。
 譬如大地一  隨種各生芽  於彼無怨親 
 佛福田亦然  又如水一味  因器有差別 
 佛福田亦然  眾生心故異  亦如巧幻師 
 能令眾歡喜  佛福田如是  令眾生敬悅 
 如有才智王  能令大眾喜  佛福田如是 
 令眾悉安樂  譬如淨明鏡  隨色而現像 
 佛福田如是  隨心獲眾報  如阿揭陀藥 
 能療一切毒  佛福田如是  滅諸煩惱患 
 亦如日出時  照耀於世間  佛福田如是 
 滅除諸黑暗  亦如淨滿月  普照於大地 
 佛福田亦然  一切處平等  譬如毗藍風 
 普震於大地  佛福田如是  動三有眾生 
 譬如大火起  能燒一切物  佛福田如是 
<pb n="647"/>
 燒一切有為 
爾時文殊師利菩薩問勤首菩薩言。佛子。佛教是一。
眾生得見。云何不即悉斷一切諸煩惱縛而得出離。
然其色蘊受蘊想蘊行蘊識蘊欲界色界無色界無
明貪愛無有差別。是則佛教於諸眾生。或有利益。或
無利益。時勤首菩薩以頌答曰。
 佛子善諦聽  我今如實答  或有速解脫 
 或有難出離  若欲求除滅  無量諸過惡 
 當於佛法中  勇猛常精進  譬如微少火 
 樵濕速令滅  於佛教法中  懈怠者亦然 
 如鑽燧求火  未出而數息  火勢隨止滅 
 懈怠者亦然  如人持日珠  不以物承影 
 火終不可得  懈怠者亦然  譬如赫日照 
 孩稚閉其目  怪言何不覩  懈怠者亦然 
 如人無手足  欲以芒草箭  徧射破大地 
 懈怠者亦然  如以一毛端  而取大海水 
 欲令盡乾竭  懈怠者亦然  又如劫火起 
 欲以少水滅  於佛教法中  懈怠者亦然 
 如有見虗空  端居不搖動  而言普騰躡 
 懈怠者亦然 
爾時文殊師利菩薩問法首菩薩言。佛子。如佛所說
若有眾生受持正法。悉能除斷一切煩惱。何故復有
受持正法而不斷者。隨貪瞋癡隨慢隨覆隨忿隨恨
隨嫉隨慳隨誑隨諂勢力所轉。無有離心能受持法。
何故復於心行之內起諸煩惱。時法首菩薩以頌答
曰。
 佛子善諦聽  所問如實義  非但以多聞 
 能入如來法  如人水所漂  懼溺而渴死 
 於法不修行  多聞亦如是  如人設美饍 
 自餓而不食  於法不修行  多聞亦如是 
 如人善方藥  自疾不能救  於法不修行 
 多聞亦如是  如人數他寶  自無半錢分 
 於法不修行  多聞亦如是  如有生王宮 
 而受餒與寒  於法不修行  多聞亦如是 
 如聾奏音樂  悅彼不自聞  於法不修行 
 多聞亦如是  如盲繢眾像  示彼不自見 
 於法不修行  多聞亦如是  譬如海舩師 
 而於海中死  於法不修行  多聞亦如是 
 如在四衢道  廣說眾好事  內自無實德 
 不行亦如是 
爾時文殊師利菩薩問智首菩薩言。佛子。於佛法中
智為上首。如來何故或為眾生讚歎布施。或讚持戒。
或讚堪忍。或讚精進。或讚禪定。或讚智慧。或復讚歎
慈悲喜捨。而終無有唯以一法而得出離成阿耨多
羅三藐三菩提者。時智首菩薩以頌答曰。
 佛子甚希有  能知眾生心  如仁所問義 
 諦聽我今說  過去未來世  現在諸導師 
 無有說一法  而得於道者  佛知眾生心 
 性分各不同  隨其所應度  如是而說法 
 慳者為讚施  毀禁者讚戒  多瞋為讚忍 
 好懈讚精進  亂意讚禪定  愚癡讚智慧 
 不仁讚慈愍  好害讚大悲  憂慼者讚喜 
 曲心讚歎捨  如是次第修  漸具諸佛法 
 如先立基堵  而後造宮室  施戒亦復然 
 菩薩眾行本  譬如建城郭  為護諸人眾 
 忍進亦如是  防護諸菩薩  譬如大力王 
 率土咸戴仰  定慧亦如是  菩薩所依賴 
 亦如轉輪王  能與一切樂  四等亦如是 
 與諸菩薩樂 
爾時文殊師利菩薩問賢首菩薩言。佛子。諸佛世尊
唯以一道而得出離。云何今見一切佛土所有眾事
種種不同。所謂世界眾生界說法調伏。壽量光明神
通眾會教儀法住各有差別。無有不具一切佛法而
<pb n="648"/>
成阿耨多羅三藐三菩提者。時賢首菩薩以頌答曰。
 文殊法常爾  法王唯一法  一切無礙人 
 一道出生死  一切諸佛身  唯是一法身 
 一心一智慧  力無畏亦然  如本趣菩提 
 所有迴向心  得如是剎土  眾會及說法 
 一切諸佛剎  莊嚴悉圓滿  隨眾生行異 
 如是見不同  佛剎與佛身  眾會及言說 
 如是諸佛法  眾生莫能見  其心已清淨 
 諸願皆具足  如是明達人  於此乃能覩 
 隨眾生心樂  及以業果力  如是見差別 
 此佛威神故  佛剎無分別  無憎無有愛 
 但隨眾生心  如是見有殊  以是於世界 
 所見各差別  非一切如來  大仙之過咎 
 一切諸世界  所應受化者  常見人中雄 
 諸佛法如是 
爾時諸菩薩謂文殊師利菩薩言。佛子。我等所解各
自說已。唯願仁者以妙辯才。演暢如來所有境界。何
等是佛境界。何等是佛境界因。何等是佛境界度。何
等是佛境界入。何等是佛境界智。何等是佛境界法。
何等是佛境界說。何等是佛境界知。何等是佛境界
證。何等是佛境界現。何等是佛境界廣。時文殊師利
菩薩以頌答曰。
 如來深境界  其量等虗空  一切眾生入 
 而實無所入  如來深境界  所有勝妙因 
 億劫常宣說  亦復不能盡  隨其心智慧 
 誘進咸令益  如是度眾生  諸佛之境界 
 世間諸國土  一切皆隨入  智身無有色 
 非彼所能見  諸佛智自在  三世無所礙 
 如是慧境界  平等如虗空  法界眾生界 
 究竟無差別  一切悉了知  此是如來境 
 一切世界中  所有諸音聲  佛智皆隨了 
 亦無有分別  非識所能識  亦非心境界 
 其性本清淨  開示諸羣生  非業非煩惱 
 無物無住處  無照無所行  平等行世間 
 一切眾生心  普在三世中  如來於一念 
 一切悉明達 
此品來意。有通有別。通者謂前三品已答十句生
解所依。此下正答生解因果。故次來也。生解因中。
先答十住。住攬信成。將辨所成先辨能成。又正答
十信。故連下二品來也。以前問中脫十信問故。以
賢首別開信位。如梁論及仁王經皆有信位。此經
因無問故云不立。今不論成位不成位。皆以三品
別答信問。別一會答皆有問故。三品明信者。有解
行德。解為二本。此品先來。釋名者。菩薩是人。問明
是法。遮果表因故云菩薩。問即是難。明即是答。然
問有二種。一汎爾相問。二者難問。謂以理徵詰。即
今品意。答亦有二。一但依問報答曰答。二若俱為
解釋。旁兼異義。美言讚述令理顯煥曰明。即今品
意也。然明者破闇。謂能破問者之疑暗故。今明即
法明。以十菩薩問出十種法明。故曰問明。今此品
明正解理觀。次品明隨緣願行。賢首品明德用該
收。此品十菩薩各主一門。顯十甚深。即為十段。
一問覺首明緣起甚深。二問財首明教化甚深。三
問寶首明業果甚深。四問德首明說法甚深。五問
目首明福田甚深。六問勤首明正教甚深。七問法
首明正行甚深。八問智首明正助甚深。九問賢首
明一道甚深。十問文殊明佛境甚深。
此上十甚深亦可配十信。但文不次。文殊佛境即
當信心。文殊主信故。佛境是所信故。約初發心次
第。信居其首。約所信終極最居其後。亦明十心不
必次故。勤首即進心。財首為念心。明四念故。德首
定心。心性無念為上定故。智首為慧心。兼已莊嚴。
故有十度。法首即不退心。如說修行不得退故。寶
<pb n="649"/>
首即戒心。三聚無缺如寶珠故。業果甚深戒所招
故。覺首即護法心。緣起甚深是所護故。目首即願
心。福田等一由願異故。目能將身如願導行故。賢
首即迴向心。以歸一道即迴向真如。一身一智即
是佛果。文云如本趣菩提所有迴向心等。以是圓
融十法各兼多義。疏有詳釋。恐繁不錄。上列十甚
深。即經文如次。
爾時此娑婆世界中一切眾生。所有法差別業差別
世間差別身差別根差別受生差別持戒果差別犯
戒果差別國土果差別。以佛神力悉皆明現。如是東
方百千億那由他無數無量無邊無等不可數不可
稱不可思不可量不可說盡法界虗空界一切世界
中。所有眾生法差別乃至國土果差別。悉以佛神力
故分明顯現。南西北方四維上下亦復如是。
此現事結通。於中先現事。後結通。今初。因何而現。
上來十首法光開曉眾生身心故。佛力暫現。示相
而答。令其目驗而欣厭故。
補義曰。諦觀經文結通云。此娑婆世界中一切眾
生所有法差別等。乃至以佛神力悉皆明現。又云
不可說盡法界虗空界一切世界中所有差別。悉
以佛神力分明顯現。此則是上佛光所照世界海
中之世界。諸世界中所有差別之眾生。及種種差
別之事相。皆因佛光所照。一一明見。故今九首菩
薩。即光中所見之差別因果事相。故各舉所見以
問文殊者。乃即問差別之因也。文殊問九首佛境
界者。乃即明差別中之果也。意謂法界內因眾生
有種種差別。故須修行者有種種差別之行。以明
對治。對治行終。各於差別中證佛境界為差別果。
是故發解之初。先要明此差別之相。一一解了。以
成理觀。故此一品以為信首。有深旨也。若但就此
一問便了。又何關於通途大旨耶。經文長遠。學者
幸明記此。幸勿迷宗。菩薩問明品竟。

大方廣佛華嚴經綱要卷第十三

<sarticle>大方廣佛華嚴經綱要卷第十四</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>淨行品第十一</品>
此品來意者。夫欲階妙位必資勝行。有解無行虗
費多聞故。故前品明解。此品辨行。又前明入理觀
行。今辨隨事所行。又前行此願。並義次第。故次來
也。釋名者。謂三業隨事歷緣名為所行。巧願防非
離過成德。名為清淨。又悲智雙行名為所行。行越
凡小。故稱清淨。以二乘無漏不能兼利。非真淨故。
得斯意者。舉足下足盡文殊心。見聞覺知皆普賢
行。文殊心故心無濁亂。普賢行故是佛往脩。諸佛
菩薩同所行也。所行即淨持業釋也。三宗趣者。以
隨事巧願防心不散。增長菩薩悲智大行為宗。成
就普賢實德為趣。經文就所歷事中。始自出家。終
於臥覺。皆事行也。觸境不迷。善達事理智行也。雙
達事理即事理無礙行也。以願導智不滯自利。大
悲行也。上二不二悲智無礙行也。遇違順境心不
馳散止行也。智不沉沒觀行也。即止觀雙運行也。
又對於事境善了邪正當願眾生。皆假觀也。知身
空寂心無染著空觀也。見理如實中觀也。或先空
後假。或先假後空。或一或二。或一念頓具。斯為妙
達三諦觀之行也。又所造成行皆施眾生。不起二
乘之心。安忍強軟兩境。或增善品心不異緣。妙達
性空善巧迴轉。皆願利物。同趣菩提。二乘天魔所
不能動。善知藥病決斷無差。即十度齊修之行也。
又皆願利生皆成佛德。見惡必令其斷。見善必令
<pb n="650"/>
其具。即四弘誓願之行也。故智首總標諸德以求
其因。文殊令善用心頓獲眾果。若但言願豈不惑
哉。
爾時智首菩薩問文殊師利菩薩言。
此下先標智首問。舉德徵因。後文殊答。標德顯因。
今初。此二菩薩問答者。歷事巧願。必智為導故事
近旨遠。唯妙德故。文殊則般若觀空。智首則漚和
涉有。涉事不迷於理故雖願而無取。觀空不遺於
事。故雖寂而不證。是為權實雙游假茲問答。
下正陳所問中。有二十云何。總十一段。段各十句。
成一百一十種德。第一段明三業離過德。二得堪
傳法器。三成就眾慧。四具道因緣。五於法善巧。六
修涅槃因。七滿菩薩行。八得十力智。九十王敬護。
十能為饒益。十一超勝尊貴。皆言因何得者。為修
何行而得之耶。
佛子。菩薩云何得無過失身語意業。云何得不害身
語意業。云何得不可毀身語意業。云何得不可壞身
語意業。云何得不退轉身語意業。云何得不可動身
語意業。云何得殊勝身語意業。云何得清淨身語意
業。云何得無染身語意業。云何得智為先導身語意
業。
此正陳所問。分二。初一段十句總問其果。後十別
明。今初。得此十種三業成下十果。由無過三業故
超勝尊貴。由不恚害故常為饒益。由無餘惑不可
譏毀故十王敬護。由惡緣不可壞故得佛十力。由
修行不退轉故滿菩薩行。由遠離諸相故如如不
動。成涅槃因。由德行殊勝故於法善巧。由體清淨
如虗空故成具道緣。由涉境無染故得堪傳法器。
由智先導故成就眾慧。又由後十。能成此十。故名
為果。亦通於因。
云何得生處具足。種族具足。家具足。色具足。相具足。
念具足。慧具足。行具足。無畏具足。覺悟具足。
此下後十段別明五果。謂初一異熟果。次四士用
果。次二離繫果。次一增上果。後二等流果。今初十
句。即修道之器。以菩薩起修行時要具此十方成
二利之行。言異熟果者。謂先因後果必異時而熟。
異類而熟。變異而熟。善惡因果之總相以所感故。
約法生在佛家。是生處具足。
云何得勝慧。第一慧。最上慧。最勝慧。無量慧。無數慧。
不思議慧。無與等慧。不可量慧。不可說慧。
第二十慧下有四段。明士用果。言士用者謂若法
因彼勢力所生。如因下地加行心力。上地有漏無
漏定生。四中一慧為揀擇。二力謂修習。三善巧謂
智。四道品謂助修。悉以三業而得成就。
云何得因力。欲力。方便力。緣力。所緣力。根力。觀察力。
奢摩他力。毗鉢舍那力。思惟力。
第三力者謂修習即具道因緣。皆言力者。此十各
有資道之能故。一因力即惟性等。
云何得蘊善巧。界善巧。處善巧。緣起善巧。欲界善巧。
色界善巧。無色界善巧。過去善巧。未來善巧。現在善
巧。
第四善巧。謂智。皆約流轉以明。以是觀還滅之智
故。
云何得修習念覺分。擇法覺分。精進覺分。喜覺分。猗
覺分。定覺分。捨覺分。空無相無願。
第五道品為助修。上四皆士用果。
云何得圓滿檀波羅蜜。尸波羅蜜。羼提波羅蜜。毗梨
耶波羅蜜。禪那波羅蜜。般若波羅蜜。及以圓滿慈悲
喜捨。
第六滿菩薩行。此下二種明離繫果。言離繫者謂
由慧盡。言慧者擇也盡滅也。謂此擇滅離繫所顯。
故將擇滅釋離繫果。謂六度治諸蔽故。
云何得處非處智力。過未現在業報智力。根勝劣智
<pb n="651"/>
力。種種界智力。種種解智力。一切至處道智力。禪解
脫三昧染淨智力。宿住念智力。無障礙天眼智力。斷
諸習智力。
第七具足十力。謂修習之力。當士用果。由此力故
方得離繫。
云何常得天王。龍王。夜叉王。乾闥婆王。阿修羅王。迦
樓羅王。緊那羅王。摩睺羅伽王。人王。梵王之所守護
恭敬供養。
第八十王敬護。是增上果。言增上者謂除前已生
有為之法。餘有為法謂之增。今十王敬護即有力
增上。由已具德令彼護故。
云何得與一切眾生為依。為救。為歸。為趣。為炬。為明。
為照。為導。為勝導。為普導。
第九與一切眾生為依下二段。明等流果。言等流
者謂以自因平等流類故。
云何於一切眾生中為第一。為大。為勝。為最勝。為妙。
為極妙。為上。為無上。為無等。為無等等。
第十為第一下超勝尊貴。略釋其相。謂如來功德
海滿更無所少。故稱第一。此亦總句。大者體包法
界故。勝者自利圓滿故。最勝者利他究竟故。妙者
煩惱障盡故。極妙者所知障盡故。上者望下無及
故。無上者望上更無故。無等者望下無儔故。無等
等者望儔皆是無等者故。所以廣舉者欲顯行之
勝故。上來問竟。
爾時文殊師利菩薩告智首菩薩言。善哉。佛子。汝今
為欲多所饒益。多所安隱。哀愍世間。利樂天人問如
是義。
第二答中分二。初歎問成益。
佛子。若諸菩薩善用其心。則獲一切勝妙功德於諸
佛法心無所礙。住去來今諸佛之道。隨眾生住恒不
捨離。如諸法相悉能通達。斷一切惡。具足眾善。當如
普賢色像第一。一切行願皆得具足。於一切法無不
自在。而為眾生第二導師。
第二佛子下正酬其問。初標因成德。後指事顯因。
初善用其心乃標因。次句獲勝妙德下顯所成德。
初為總句。次於諸佛法下九句別顯。如次配上十
段之德。
佛子。云何用心。能獲一切勝妙功德。佛子。
 菩薩在家  當願眾生  知家性空 
 免其逼迫  孝事父母  當願眾生 
 善事於佛  護養一切  妻子集會 
 當願眾生  怨親平等  永離貪著 
 若得五欲  當願眾生  拔除欲箭 
 究竟安隱  技樂聚會  當願眾生 
 以法自娛  了技非實  若在宮室 
 當願眾生  入於聖地  永除穢欲 
 著瓔珞時  當願眾生  捨諸偽飾 
 到真實處  上昇樓閣  當願眾生 
 昇正法樓  徹見一切  若有所施 
 當願眾生  一切能捨  心無愛著 
 眾會聚集  當願眾生  捨眾聚法 
 成一切智  若在厄難  當願眾生 
 隨意自在  所行無礙 
第二佛子云何下指事顯因。酬其徵因。初徵一句
總。次佛子下別顯。後總結成益。次別顯中總有一
百四十一願。一百者表十信圓融。一一具十也。四
十一者即四十一位也。明此諸位所有惑障由此
能淨。所有勝行由此能行。故有一百四十一願。分
為十段。初菩薩在家下十一願。明在家時願。
 捨居家時  當願眾生  出家無礙 
 心得解脫  入僧伽藍  當願眾生 
 演說種種  無乖諍法  詣大小師 
 當願眾生  巧事師長  習行善法 
<pb n="652"/>
 求請出家  當願眾生  得不退法 
 心無障礙  脫去俗服  當願眾生 
 勤修善根  捨諸罪軛  剃除鬚髮 
 當願眾生  永離煩惱  究竟寂滅 
 著袈裟衣  當願眾生  心無所染 
 具大仙道  正出家時  當願眾生 
 同佛出家  救護一切  自歸於佛 
 當願眾生  紹隆佛種  發無上意 
 自歸於法  當願眾生  深入經藏 
 智慧如海  自歸於僧  當願眾生 
 統理大眾  一切無礙  受學戒時 
 當願眾生  善學於戒  不作眾惡 
 受闍黎教  當願眾生  具足威儀 
 所行真實  受和尚教  當願眾生 
 入無生智  到無依處  受具足戒 
 當願眾生  具諸方便  得最勝法 
二有十五願出家受戒時。
 若入堂宇  當願眾生  昇無上堂 
 安住不動  若敷床座  當願眾生 
 開敷善法  見真實相  正身端坐 
 當願眾生  坐菩提座  心無所著 
 結加趺坐  當願眾生  善根堅固 
 得不動地  修行於定  當願眾生 
 以定伏心  究竟無餘  若修於觀 
 當願眾生  見如實理  永無乖諍 
 捨加趺坐  當願眾生  觀諸行法 
 悉歸散滅 
三有七願坐禪觀。
 下足住時  當願眾生  心得解脫 
 安住不動  若舉於足  當願眾生 
 出生死海  具眾善法  著下裙時 
 當願眾生  服諸善根  具足慚愧 
 整衣束帶  當願眾生  檢束善根 
 不令散失  若著上衣  當願眾生 
 獲勝善根  至法彼岸  著僧伽黎 
 當願眾生  入第一位  得不動法 
四有六願將披挂時。
 手執楊枝  當願眾生  皆得妙法 
 究竟清淨  嚼楊枝時  當願眾生 
 其心調淨  噬諸煩惱  大小便時 
 當願眾生  棄貪嗔癡  蠲除罪法 
 事訖就水  當願眾生  出世法中 
 速疾而往  洗滌形穢  當願眾生 
 清淨調柔  畢竟無垢  以水盥掌 
 當願眾生  得清淨手  受持佛法 
 以水洗面  當願眾生  得淨法門 
 永無垢染 
五有七願澡漱盥洗時。
 手執錫杖  當願眾生  設大施會 
 示如實道  執持應器  當願眾生 
 成就法器  受天人供  發趾向道 
 當願眾生  趣佛所行  入無依處 
 若在於道  當願眾生  能行佛道 
 向無餘法  涉路而去  當願眾生 
 履淨法界  心無障礙  見昇高路 
 當願眾生  永出三界  心無怯弱 
 見趣下路  當願眾生  其心謙下 
 長佛善根  見斜曲路  當願眾生 
 捨不正道  永除惡見  若見直路 
 當願眾生  其心正直  無諂無誑 
 見路多塵  當願眾生  遠離塵坌 
 獲清淨法  見路無塵  當願眾生 
 常行大悲  其心潤澤  若見險道 
<pb n="653"/>
 當願眾生  住正法界  離諸罪難 
 若見眾會  當願眾生  說甚深法 
 一切和合  若見大柱  當願眾生 
 離我諍心  無有忿恨  若見藂林 
 當願眾生  諸天及人  所應敬禮 
 若見高山  當願眾生  善根超出 
 無能至頂  見棘刺樹  當願眾生 
 疾得翦除  三毒之刺  見樹葉茂 
 當願眾生  以定解脫  而為蔭映 
 若見華開  當願眾生  神通等法 
 如華開敷  若見樹華  當願眾生 
 眾相如華  具三十二  若見果實 
 當願眾生  獲最勝法  證菩提道 
 若見大河  當願眾生  得預法流 
 入佛智海  若見波澤  當願眾生 
 疾悟諸佛  一味之法  若見池沼 
 當願眾生  語業滿足  巧能演說 
 若見汲井  當願眾生  具足辯才 
 演一切法  若見涌泉  當願眾生 
 方便增長  善根無盡  若見橋道 
 當願眾生  廣度一切  猶如橋梁 
 若見流水  當願眾生  得善意欲 
 洗除惑垢  見修園圃  當願眾生 
 五欲圃中  耘除愛草  見無憂林 
 當願眾生  永離貪愛  不生憂怖 
 若見園苑  當願眾生  勤修諸行 
 趣佛菩提  見嚴飾人  當願眾生 
 三十二相  以為嚴好  見無嚴飾 
 當願眾生  捨諸飾好  具頭陀行 
 見樂著人  當願眾生  以法自娛 
 歡愛不捨  見無樂著  當願眾生 
 有為事中  心無所樂  見歡樂人 
 當願眾生  常得安樂  樂供養佛 
 見苦惱人  當願眾生  獲根本智 
 滅除眾苦  見無病人  當願眾生 
 入真實慧  永無病惱  見疾病人 
 當願眾生  知身空寂  離乖諍法 
 見端正人  當願眾生  於佛菩薩 
 常生淨信  見醜陋人  當願眾生 
 於不善事  不生樂著  見報恩人 
 當願眾生  於佛菩薩  能知恩德 
 見背恩人  當願眾生  於有惡人 
 不加其報  若見沙門  當願眾生 
 調柔寂靜  畢竟第一  見婆羅門 
 當願眾生  永持梵行  離一切惡 
 見苦行人  當願眾生  依於苦行 
 至究竟處  見操行人  當願眾生 
 堅持志行  不捨佛道  見著甲冑 
 當願眾生  常服善鎧  趣無師法 
 見無鎧仗  當願眾生  永離一切 
 不善之業  見論議人  當願眾生 
 於諸異論  悉能摧伏  見正命人 
 當願眾生  得清淨命  不矯威儀 
 若見於王  當願眾生  得為法王 
 恒轉正法  若見王子  當願眾生 
 從法化生  而為佛子  若見長者 
 當願眾生  善能明斷  不行惡法 
 若見大臣  當願眾生  恒守正念 
 習行眾善 
六有五十五願乞食道行時。分三。初十二願遊涉
道路。次若見眾會下有十九願所覩事境。三見嚴
飾人下二十四願所過人物。
 若見城郭  當願眾生  得堅固身 
<pb n="654"/>
 心無所屈  若見王都  當願眾生 
 功德共聚  心恒喜樂  見處林數 
 當願眾生  應為天人  之所歎仰 
 入里乞食  當願眾生  入深法界 
 心無障礙  到人門戶  當願眾生 
 入於一切  佛法之門  入其家已 
 當願眾生  得入佛乘  三世平等 
 見不捨人  當願眾生  常不捨離 
 勝功德法  見能捨人  當願眾生 
 永得捨離  三惡道苦  若見空鉢 
 當願眾生  其心清淨  空無煩惱 
 若見滿鉢  當願眾生  具足成滿 
 一切善法  若得恭敬  當願眾生 
 恭敬修行  一切佛法  不得恭敬 
 當願眾生  不行一切  不善之法 
 見慚恥人  當願眾生  具慚恥行 
 藏護諸根  見無慚恥  當願眾生 
 捨離無慚  住大慈道  若得美食 
 當願眾生  滿足其願  心無羨欲 
 得不美食  當願眾生  莫不獲得 
 諸三昧味  得柔耎食  當願眾生 
 大悲所熏  心意柔軟  得麤澀食 
 當願眾生  心無染著  絕世貪愛 
 若飯食時  當願眾生  禪悅為食 
 法喜充滿  若受味時  當願眾生 
 得佛上味  甘露滿足  飯食已訖 
 當願眾生  所作皆辦  具諸佛法 
 若說法時  當願眾生  得無盡辯 
 廣宣法要 
七有二十二願到城乞食時。
 從舍出時  當願眾生  深入佛智 
 永出三界  若入水時  當願眾生 
 入一切智  知三世等  洗浴身體 
 當願眾生  身心無垢  內外光潔 
 盛暑炎毒  當願眾生  捨離眾惱 
 一切皆盡  暑退涼初  當願眾生 
 證無上法  究竟清涼 
八有五願還歸洗浴時。
 諷誦經時  當願眾生  順佛所說 
 總持不忘  若得見佛  當願眾生 
 得無礙眼  見一切佛  諦觀佛時 
 當願眾生  皆如普賢  端正嚴好 
 見佛塔時  當願眾生  尊重如塔 
 受天人供  敬心觀塔  當願眾生 
 諸天及人  所共瞻仰  頂禮於塔 
 當願眾生  一切天人  無能見頂 
 右繞於塔  當願眾生  所行無逆 
 成一切智  繞塔三帀  當願眾生 
 勤求佛道  心無懈歇  讚佛功德 
 當願眾生  眾德悉具  稱歎無盡 
 讚佛相好  當願眾生  成就佛身 
 證無相法 
九有十願誦習旋禮佛時。
 若洗足時  當願眾生  具足神力 
 所行無礙  以時寢息  當願眾生 
 身得安隱  心無動亂  睡眠始寤 
 當願眾生  一切智覺  周顧十方 
十有三願寤寐安息時。
佛子。若諸菩薩如是用心。則獲一切勝妙功德。一切
世間諸天魔梵沙門婆羅門乾闥婆阿修羅等。及以
一切聲聞緣覺。所不能動。
次總結歎因所成益。若能如上。為善用其心。如此
用心則內德齊圓。外不能動。以游心大智故人天
<pb n="655"/>
不能動。心冠大悲故二乘不能動。淨行品竟。
<品>賢首品第十二之上</品>
此品來意者。夫行不虗設必有其德。既解行圓妙
必勝德難思。收前行願成信德用。故次來也。又前
智首舉果徵因。文殊廣顯其因。略標其果云獲一
切勝妙功德。故問賢首。今廣斯言。是以偈初躡前
起後。此來意也。釋名者謂體性至順調善曰賢。吉
祥勝德超絕名首。即以此名菩薩。演說此法。賢即
是首。以當三賢之首攝諸德故。偏舉賢名。天台宗
此品立圓頓止觀。云此菩薩聞圓法。起圓信。立圓
行。住圓位。以圓功德而自莊嚴。以圓力用建立眾
生。今宗即圓法。意趣有五。一信即起圓信。二行。三
位。四德。五用。皆以圓融貫之。以此信位圓住行向
地等覺五位功德。所謂因該果海。其實諸位皆依
此信建立故。
爾時文殊師利菩薩。說無濁亂清淨行大功德已。欲
顯示菩提心功德故。以偈問賢首菩薩曰。
 我今已為諸菩薩  說佛往修清淨行 
 仁亦當於此會中  演暢修行勝功德 
此標文殊問意。乃經家敘置。結前生後之辭也。菩
提心功德。文含始終。約終則顯示信滿菩提心殊
勝功德廣具五位。因行盡故。約始但於生死誓證
菩提萬行攸依。故今顯示。我今已為下一偈正顯
發起。
爾時賢首菩薩以偈答曰。
 善哉仁者應諦聽  彼諸功德不可量 
 我今隨力說少分  猶如大海一滴水 
第二爾時賢首下廣說。初標舉。次善哉仁者下正
顯偈頌。初有四偈。謙讚許說。初一偈標章。
 若有菩薩初發心  誓求當證佛菩提 
 彼之功德無邊際  不可稱量無與等 
 何況無量無邊劫  具修地度諸功德 
 十方一切諸如來  悉共稱揚不能盡 
 如是無邊大功德  我今於中說少分 
 譬如鳥足所履空  亦如大地一微塵 
此下正說文中。先三偈開章。以發心之德。況出修
行巧顯深廣。於中初一偈舉發心章。次一偈況出
修行章。後偈許說分齊。問此初發心與十住初發
心住及發心功德品何別。答此中發心。該於初後
取其威德。乃是信終。取其為本。乃在初發。故十住
初發。乃是此中成彼初發。此正是發起之發。義兼
發開。彼是開發之發。義兼發起。其發心品正顯十
住初心之功德耳。問此信既是初信。何得乃具後
諸行位及普賢德耶。答古德釋此略有二門。一行
布次第門。二圓融通攝門。行布者謂從微至著。從
淺至深。次第相乘。以階彼岸。如瓔珞仁王起信瑜
伽等說。二圓融者。謂一位具足一切位等。如此經
說。亦如大品等中。一行具一切行故。此中有二門。
一緣起相由門。二法界融攝門。此經之中。依緣起
門義故行位相收。總有四說。一或始具終。如此門
中具一切行位普賢德海者是也。二或終具始。並
在十地位後。如下十定十通等說。或諸位齊收。並
在十住等一一位中各收一切。悉至究竟皆成佛
故。如下文十住十行等說。或諸位皆泯。行德顯然。
如離世間品說。上約緣起相由門說。二法界融攝
門者。謂此諸位及所修行皆不離普賢無盡法界。
然此法界圓融無限。隨在一位即具一切。今在信
門收無不盡。下諸位中皆具一切者並準此釋。此
經縱有行布。亦是圓融。
 菩薩發意求菩提  非是無因無有緣 
 於佛法僧生淨信  以是而生廣大心 
 不求五欲及王位  富饒自樂大名稱 
 但為永滅眾生苦  利益世間而發心 
<pb n="656"/>
 常欲利樂諸眾生  莊嚴國土供養佛 
 受持正法修諸智  證菩提故而發心 
 深心信解常清淨  恭敬尊重一切佛 
 於法及僧亦如是  至誠供養而發心 
 深信於佛及佛法  亦信佛子所行道 
 及信無上大菩提  菩薩以是初發心 
此下正明發心修行勝德。文有三百四十六偈半。
分為五段。初發心行相。二略示勝能。三所具行位。
四無方大用。五喻說玄旨。今初。菩薩發意求菩提
下五偈明發心行相。
 信為道元功德母  長養一切諸善法 
 斷除疑網出愛眾  開示涅槃無上道 
 信無垢濁心清淨  滅除憍慢恭敬本 
 亦為法藏第一財  為清淨手受眾行 
 信能惠施心無恡  信能歡喜入佛法 
 信能增長智功德  信能必到如來地 
 信令諸根淨明利  信力堅固無能壞 
 信能永滅煩惱本  信能專向佛功德 
 信于境界無所著  遠離諸難得無難 
 信能超出眾魔路  示現無上解脫道 
 信為功德不壞種  信能生長菩提樹 
 信能增益最勝智  信能示現一切佛 
 是故依行說次第  信樂最勝甚難得 
 譬如一切世間中  而有隨意妙寶珠 
二信為道元下略示勝能有七偈。
 若常信奉于諸佛  則能持戒修學處 
 若常持戒修學處  則能具足諸功德 
 戒能開發菩提本  學是勤修功德地 
 於戒及學常順行  一切如來所稱美 
 若常信奉於諸佛  則能興集大供養 
 若能興集大供養  彼人信佛不思議 
 若常信奉於尊法  則聞佛法無厭足 
 若聞佛法無厭足  彼人信法不思議 
 若常信奉清淨僧  則得信心不退轉 
 若得信心不退轉  彼人信力無能動 
 若得信力無能動  則得諸根淨明利 
 若得諸根淨明利  則能遠離惡知識 
 若能遠離惡知識  則得親近善知識 
 若得親近善知識  則能修習廣大善 
 若能修習廣大善  彼人成就大因力 
 若人成就大因力  則得殊勝決定解 
 若得殊勝決定解  則為諸佛所護念 
此下廣明信中所具行位。有五十偈半。至菩薩眾
亦然止。通攝三賢十地行德。今且先明所具行。次
明所具位。今具行中有八偈半。先五偈明信三寶
以成行。次若信力無能動下三偈半。明成展轉行。
展轉依前功□於信。
 若為諸佛所護念  則能發起菩提心 
 若能發起菩提心  則能勤修佛功德 
 若能勤修佛功德  則得生在如來家 
 若得生在如來家  則善修行巧方便 
 若善修行巧方便  則得信樂心清淨 
 若得信樂心清淨  則得增上最勝心 
次若為諸佛下。明所具行位。有三十九偈。於中四
位分四段。初三偈明十住位。
 若得增上最勝心  則常修習波羅蜜 
 若常修習波羅蜜  則能具足摩訶衍 
 若能具足摩訶衍  則能如法供養佛 
 若能如法供養佛  則能念佛心不動 
 若能念佛心不動  則常覩見無量佛 
若得增上下二偈半。明十行位。
 若常覩見無量佛  則見如來體常住 
 若見如來體常住  則能知法永不滅 
<pb n="657"/>
 若能知法永不滅  則得辯才無障礙 
 若得辯才無障礙  則能開演無邊法 
 若能開演無邊法  則能慈愍度眾生 
 若能慈愍度眾生  則得堅固大悲心 
次若常下三偈明十迴向位。
 若能堅固大悲心  則能愛樂甚深法 
此下有三十偈半明十地行。初二句明歡喜地位。
 若能愛樂甚深法  則能捨離有為過 
此二句明離垢地位。
 若能捨離有為過  則離憍慢及放逸 
 若離憍慢及放逸  則能兼利一切眾 
此四句明三四地位。
 若能兼利一切眾  則處生死無疲厭 
 若處生死無疲厭  則能勇徤無能勝 
此四句明五地位。
 若能勇徤無能勝  則能發起大神通 
 若能發起大神通  則知一切眾生行 
此四句明六地位。
 若知一切眾生行  則能成就諸羣生 
 若能成就諸羣生  則能善攝眾生智 
 若得善攝眾生智  則能成就四攝法 
 若得成就四攝法  則與眾生無限利 
 若與眾生無限利  則具最勝智方便 
此二偈半明七地位。
 若具最勝智方便  則住勇猛無上道 
 若住勇猛無上道  則能摧殄諸魔力 
 若能摧殄諸魔力  則能超出四魔境 
 若能超出四魔境  則得至於不退地 
 若得至於不退地  則得無生深法忍 
 若得無生深法忍  則為諸佛所授記 
此三偈明八地位。
 若為諸佛所授記  則一切佛現其前 
 若一切佛現其前  則了神通深密用 
 若了神通深密用  則為諸佛所憶念 
 若為諸佛所憶念  則以佛德自莊嚴 
此二偈明九地位。
 若以佛德自莊嚴  則獲妙福端嚴身 
 若獲妙福端嚴身  則身晃耀如金山 
 若身晃耀如金山  則相莊嚴三十二 
 若相莊嚴三十二  則具隨好為嚴飾 
 若具隨好為嚴飾  則身光明無限量 
 若身光明無限量  則不思議光莊嚴 
 若不思議光莊嚴  其光則出諸蓮華 
 其光若出諸蓮華  則無量佛坐華上 
 示現十方靡不徧  悉能調伏諸眾生 
 若能如是調眾生  則現無量神通力 
 若現無量神通力  則住不可思議土 
 演說不可思議法  令不思議眾歡喜 
 若說不可思議法  令不思議眾歡喜 
 則以智慧辯才力  隨眾生心而化誘 
 若以智慧辯才力  隨眾生心而化誘 
 則以智慧為先導  身語意業恒無失 
此下有十九偈明十地位。分五段。初八偈明三業
殊勝德。於中五偈明身業。次一偈明語業。後二偈
明意業。
 若以智慧為先導  身語意業恒無失 
 則其願力得自在  普隨諸趣而現身 
 若其願力得自在  普隨諸趣而現身 
 則能為眾說法時  音聲隨類難思議 
 若能為眾說法時  音聲隨類難思議 
 則於一切眾生心  一念悉知無有餘 
 若於一切眾生心  一念悉知無有餘 
 則知煩惱無所起  永不沒溺於生死 
<pb n="658"/>
次四偈明三業攝生德。
 若知煩惱無所起  永不沒溺於生死 
 則獲功德法性身  以法威力現世間 
 若獲功德法性身  以法威力現世間 
 則獲十地十自在  修行諸度勝解脫 
此二偈辨得法結位德。
 若得十地十自在  修行諸度勝解脫 
 則獲灌頂大神通  住於最勝諸三昧 
 若獲灌頂大神通  住於最勝諸三昧 
 則於十方諸佛所  應受灌頂而昇位 
 若於十方諸佛所  應受灌頂而昇位 
 則蒙十方一切佛  手以甘露灌其頂 
此三偈明三昧受位分。
 若蒙十方一切佛  手以甘露灌其頂 
 則身充徧如虗空  安住不動滿十方 
 若身充徧如虗空  安住不動滿十方 
 則彼所行無與等  諸天世人莫能知 
此二偈明大用難測。亦是進入佛地。
 菩薩勤修大悲行  願度一切無不果 
 見聞聽受若供養  靡不皆令獲安樂 
 彼諸大士威神力  法眼常全無缺減 
 十善妙行等諸道  無上勝寶皆令現 
 譬如大海金剛聚  以彼威力生眾寶 
 無減無增亦無盡  菩薩功德聚亦然 
此三偈結歎功能。初二偈法說。次一偈喻說。上
第三所具行位竟。下第四無方大用。
此下有二百三偈。第四明無方大用分。彼能無方
大用者由普賢德徧一切時處。法界無限故。略辨
十門三昧業用。一圓明海印三昧門。二華嚴妙行
三昧門。三因陀羅網三昧門。四手出廣供三昧門。
五現諸法門三昧門。六四攝攝生三昧門。七俯同
世間三昧門。八毛光照益三昧門。九主伴嚴麗三
昧門。十寂用無涯三昧門。以無不定心故皆云三
昧。作用不同略辨十種。又初門依體起用。末後明
用不異體。中間並顯妙用自在。
 或有剎土無有佛  於彼示現成正覺 
 或有國土不知法  於彼為說妙法藏 
 無有分別無功用  於一念頃徧十方 
 如月光影靡不周  無量方便化羣生 
 於彼十方世界中  念念示現成佛道 
 轉正法輪入寂滅  乃至舍利廣分布 
 或現聲聞獨覺道  或現成佛普莊嚴 
 或現童男童女形  天龍及以阿修羅 
 乃至摩睺羅伽等  隨其所樂悉令見 
 眾生形相各不同  行業音聲亦無量 
 如是一切皆能現  海印三昧威神力 
今初六偈明海印三昧。文中前五別明業用周徧。
後一總結大用所依。前中三。初偈總明現佛說法。
次一偈體用自在。謂念無分別動無功用。故無念
之念一念徧於十方。無功之功多門攝於羣品。次
一三乘。後一餘類。總顯十法界之化也。一海印
三昧門竟。
 嚴淨不可思議剎  供養一切諸如來 
 放大光明無有邊  度脫眾生亦無限 
 智慧自在不思議  說法言辭無有礙 
 施戒忍進及禪定  智慧方便神通等 
 如是一切皆自在  以佛華嚴三昧力 
此下十句明華嚴妙行三昧。以萬行嚴於法界成
於法身為華嚴也。二華嚴三昧門竟。
 一微塵中入三昧  成就一切微塵定 
 而彼微塵亦不增  於一普現難思剎 
 彼一塵內眾多剎  或有有佛或無佛 
 或有雜染或清淨  或有廣大或狹小 
<pb n="659"/>
 或復有成或有壞  或有正住或傍住 
 或如曠野熱時𦦨  或如天上因陀網 
 如一塵中所示現  一切微塵悉亦然 
 此大名稱諸聖人  三昧解脫神通力 
此下四偈明因陀羅網三昧門。由一多相即。故入
一定能成多定。由成多定。令一塵內有一切塵。一
一塵中現一切剎。但令一塵現剎一切皆爾。故云
成就一切微塵定。言塵不增者謂不壞相。次二頌
明一塵中所現剎相無礙如𦦨。重現如帝網。三
因陀羅三昧竟。
 若欲供養一切佛  入於三昧起神變 
 能以一手徧三千  普供一切諸如來 
 十方所有勝妙華  塗香末香無價寶 
 如是皆從手中出  供養道樹諸最勝 
 無價寶衣雜妙香  寶幢幡益皆嚴好 
 真金為華寶為帳  莫不皆從掌中雨 
 十方所有諸妙物  應可奉獻無上尊 
 掌中悉雨無不備  菩提樹前持供佛 
 十方一切諸技樂  鐘鼓琴瑟非一類 
 悉奏和雅妙音聲  靡不從於掌中出 
 十方所有諸讚頌  稱歎如來實功德 
 如是種種妙言辭  皆從掌內而開演 
 菩薩右手放淨光  光中香水從空雨 
 普灑十方諸佛土  供養一切照世燈 
 又放光明妙莊嚴  出生無量寶蓮華 
 其華色相皆殊妙  以此供養於諸佛 
 又放光明華莊嚴  種種妙華集為帳 
 普散十方諸國土  供養一切大德尊 
 又放光明香莊嚴  種種妙香集為帳 
 普散十方諸國土  供養一切大德尊 
 又放光明末香嚴  種種末香聚為帳 
 普散十方諸國土  供養一切大德尊 
 又放光明衣莊嚴  種種名衣集為帳 
 普散十方諸國土  供養一切大德尊 
 又放光明寶莊嚴  種種妙寶集為帳 
 普散十方諸國土  供養一切大德尊 
 又放光明蓮莊嚴  種種蓮華集為帳 
 普散十方諸國土  供養一切大德尊 
 又放光明瓔莊嚴  種種妙瓔集為帳 
 普散十方諸國土  供養一切大德尊 
 又放光明幢莊嚴  其幢絢煥備眾色 
 種種無量皆殊好  以此莊嚴諸佛土 
 種種雜寶莊嚴蓋  眾妙繒幡共垂飾 
 摩尼寶鐸演佛音  執持供養諸如來 
 手出供具難思議  如是供養一導師 
 一切佛所皆如是  大士三昧神通力 
四若欲下十八偈明手出廣供三昧門。初一偈總
標。後一通結。中間別顯。欲顯勝妙。略舉一手為供
所依。由於昔時以手持供供佛施人稱周法界。故
令真流供具等諸佛之難思。四手出廣供三昧
竟。
 菩薩住在三昧中  種種自在攝眾生 
 悉以所行功德法  無量方便而開誘 
 或以供養如來門  或以難思布施門 
 或以頭陀持戒門  或以不動堪忍門 
 或以苦行精進門  或以寂靜禪定門 
 或以決了智慧門  或以所行方便門 
 或以梵住神通門  或以四攝利益門 
 或以福智莊嚴門  或以因緣解脫門 
 或以根力正道門  或以聲聞解脫門 
 或以獨覺清淨門  或以大乘自在門 
 或以無常眾苦門  或以無我壽者門 
 或以不淨離欲門  或以滅盡三昧門 
<pb n="660"/>
 隨諸眾生病不同  悉以法藥而對治 
 隨諸眾生心所樂  悉以方便而滿足 
 隨諸眾生行差別  悉以善巧而成就 
 如是三昧神通相  一切天人莫能測 
此下有八偈明現諸法門三昧門。分四。初一偈總
標多門。次有五偈別顯二十種門供等。即門通入
佛果故。後一偈半結多所因。由四悉檀故。初半偈
對治悉檀。次半偈即世界悉檀。隨行差別即當為
人悉檀。而成就言謂第一義悉檀。後半偈結用難
測。五現諸法門三昧竟。
 有妙三昧名隨樂  菩薩住此普觀察 
 隨宜示現度眾生  悉使歡心從法化 
 劫中饑饉災難時  悉與世間諸樂具 
 隨其所欲皆令滿  普為眾生作饒益 
 或以飲食上好味  寶衣嚴具眾妙物 
 乃至王位皆能捨  令好施者悉從化 
 或以相好莊嚴身  上妙衣服寶瓔珞 
 華鬘為飾香塗體  威儀具足度眾生 
 一切世間所好尚  色相顏容及衣服 
 隨應普現愜其心  俾樂色者皆從道 
 迦陵頻伽美妙音  俱枳羅等妙音聲 
 種種梵音皆具足  隨其心樂為說法 
 八萬四千諸法門  諸佛以此度眾生 
 彼亦如其差別法  隨世所宜而化度 
 眾生苦樂利衰等  一切世間所作法 
 悉能應現同其事  以此普度諸眾生 
 一切世間眾苦患  深廣無涯如大海 
 與彼同事悉能忍  令其利益得安樂 
 若有不識出離法  不求解脫離諠憤 
 菩薩為現捨國財  常樂出家心寂靜 
 家是貪愛繫縛所  欲使眾生悉免離 
 故是出家得解脫  於諸欲樂無所受 
 菩薩示行十種行  亦行一切大人法 
 諸仙行等悉無餘  為欲利益眾生故 
 若有眾生壽無量  煩惱微細樂具足 
 菩薩於中得自在  示受老病死眾患 
 或有貪欲瞋恚癡  煩惱猛火常熾然 
 菩薩為現老病死  令彼眾生悉調伏 
 如來十力無所畏  及以十八不共法 
 所有無量諸功德  悉以示現度眾生 
 記心教誡及神足  悉是如來自在用 
 彼諸大士皆示現  能使眾生盡調伏 
 菩薩種種方便門  隨順世法度眾生 
 譬如蓮華不著水  如是在世令深信 
此下有十七偈明四攝攝生三昧門。初一偈總標。
下別顯。言四攝者一布施。二愛語。三同事。四利行。
劫中饑饉下四偈乃布施攝。次迦陵頻伽下二偈
愛語攝。眾生苦樂下二偈同事攝。若有不識下八
偈明利行攝。言利行者謂說趨義利之行。以益有
情。此八偈明四段。初二偈明一切利行。次菩薩示
行下二偈明遂求利行。謂眾生為八纏所繞。開解
令離故名遂求。或有貪欲下二偈即一切種利行。
初頌即應攝受者而攝受之。次偈即應調伏者而
調伏之。記心教誡下二偈即一切門利行。謂不信
者令信故。亦總結諸利行也。六四攝攝生三昧
門竟。
 雅思淵才文中王  歌舞談說眾所欣 
 一切世間眾技術  譬如幻師無不現 
 或為長者邑中主  或為賈客商人導 
 或為國王及大臣  或作良醫善眾論 
 或於曠野作大樹  或為良藥眾寶藏 
 或作寶珠隨所求  或以正道示眾生 
 若見世界始成立  眾生未有資身具 
<pb n="661"/>
 是時菩薩為工匠  為之示現種種業 
 不作逼惱眾生物  但說利益世間事 
 呪術藥草等眾論  如是所有皆能說 
 一切仙人殊勝行  人天等類同信仰 
 如是難行苦行法  菩薩隨應悉能作 
 或作外道出家人  或在山林自勤苦 
 或露形體無衣服  而於彼眾作師長 
 或現邪命種種行  習行非法以為勝 
 或現梵志諸威儀  於彼眾中為上首 
 或受五熱隨日轉  或持牛狗及鹿戒 
 或著壞衣奉事火  為化是等作導師 
 或有示謁諸天廟  或復示入恒河水 
 食根果等悉示行  於彼常思已勝法 
 或現蹲踞或翹足  或臥草棘及上 
 或復臥杵求出離  而於彼眾作師首 
 如是等類諸外道  觀其意解與同事 
 所示苦行世靡堪  令彼見已皆調伏 
 眾生迷惑稟邪教  住於惡見受眾苦 
 為其方便說妙法  悉令得解真實諦 
 或邊呪語說四諦  或善密語說四諦 
 或人直語說四諦  或天密語說四諦 
 分別文字說四諦  決定義理說四諦 
 善破於他說四諦  非外所動說四諦 
 或八部語說四諦  或一切語說四諦 
 隨彼所解語言音  為說四諦令解脫 
 所有一切諸佛法  皆如是說無不盡 
 知語境界不思議  是名說法三昧力 
第七雅思淵才下十七頌俯同世間三昧門。於中
三。初六偈身同世間利益眾生。若依若正無不示
為。次六偈示同外道。救彼邪黨。次眾生迷惑下五
偈明語業大用。次所有一切下一偈總結。非唯說
四諦。六度萬行等皆然。一心說法。得語實性。能起
隨類之用。名三昧力。七俯同世間三昧竟。

大方廣佛華嚴經綱要卷第十四

<sarticle>大方廣佛華嚴經綱要卷第十五</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
賢首品第十二之下
 有勝三昧名安樂  能普救度諸羣生 
 放大光明不思議  令其見者悉調伏 
第八有勝三昧下八十九偈半。明毛光照益三昧
門。智契解脫之門。慈熏身語意業。故得身同法界。
大用無涯。毛光觸物。為益萬品。徧於時處。緣者會
之。是謂菩薩圓建立眾生也。大文分五。初一偈標
名總辯。二所收光明下別明一毛光明業用。三如
一毛下。類顯一切毛光業用。四如其本行下釋成
分齊。五若有聞下聞信光益。今初。就所益說故名
安樂。下文正辯。
 所放光明名善現  若有眾生遇此光 
 必令獲益不唐捐  因是得成無上智 
 彼先示現於諸佛  示法示僧示正道 
 亦示佛塔及形像  是故得成此光明 
 又放光明名照耀  暎蔽一切諸天光 
 所有闇障靡不除  普為眾生作饒益 
 此光覺悟一切眾  令執燈明供養佛 
 以燈供養諸佛故  得成世中無上燈 
 燃諸油燈及蘇燈  亦燃種種諸明炬 
 眾香妙藥上寶燭  以是供佛獲此光 
就第二段中。初明一毛光明業用。略辨四十四門
光用。分為十段。初有二光顯示三寶。二有四光令
<pb n="662"/>
發大心。三有二光總圓福智。四有二光入理持法。
五有六光六度行圓。六有七光四等救攝。七有一
光總彰三學。八有八光雜彰萬行供養為先。九有
六光令六根內淨。動與理會。十有六光明六塵外
淨。觸境皆通。今初有二光顯示三寶。
 又放光明名濟度  此光能覺一切眾 
 令其普發大誓心  度脫欲海諸羣生 
 若能普發大誓心  度脫欲海諸羣生 
 則能越度四瀑流  示導無憂解脫城 
 於諸行路大水處  造立橋梁及船筏 
 毀呰有為讚寂靜  是故得成此光明 
 又放光明名滅愛  此光能覺一切眾 
 令其捨離於五欲  專思解脫妙法味 
 若能捨離於五欲  專思解脫妙法味 
 則能以佛甘露雨  普滅世間諸渴愛 
 惠施池井又泉流  專求無上菩提道 
 毀呰五欲讚禪定  是故得成此光明 
 又放光明名歡喜  此光能覺一切眾 
 令其愛慕佛菩提  發心願證無師道 
 造立如來大悲像  眾相莊嚴坐華座 
 恒歎最勝諸功德  是故得成此光明 
 又放光明名愛樂  此光能覺一切眾 
 令其心樂於諸佛  及以樂法樂眾僧 
 若常心樂於諸佛  及以樂法樂眾僧 
 則在如來眾會中  逮成無上深法忍 
 開悟眾生無有量  普使念佛法僧寶 
 及示發心功德行  是故得成此光明 
第二有四光四十四句。令發大心。即四弘誓願。於
中初名濟度下是誓度眾生。次名滅愛下是誓斷
煩惱。次名歡喜下是求菩提。次名愛樂下是學法
門。
 又放光明名福聚  此光能覺一切眾 
 令行種種無量施  以此願求無上道 
 設大施會無遮限  有來求者皆滿足 
 不令其心有所乏  是故得成此光明 
 又放光明名具智  此光能覺一切眾 
 令法一法一念中  悉解無量諸法門 
 為諸眾生分別法  及以決了真實義 
 善說法義無虧減  是故得成此光明 
第三有二光總圓福智。
 又放光明名慧燈  此光能覺一切眾 
 令知眾生性空寂  一切諸法無所有 
 演說諸法空無主  如幻如𦦨水中月 
 乃至猶如夢影像  是故得成此光明 
 又放光名法自在  此光能覺一切眾 
 令得無盡陀羅尼  悉持一切諸佛法 
 恭敬供養持法者  給侍守護諸賢聖 
 以種種法施眾生  是故得成此光明 
第四有二光。入理持法。初一慧入二空。後一具四
總持。
 又放光明名能捨  此光覺悟慳眾生 
 令知財寶悉非常  恒樂慧施心無著 
 慳心難調而能調  解財如夢如浮雲 
 增長惠施清淨心  是故得成此光明 
 又放光明名除熱  此光能覺毀禁者 
 普使受持清淨戒  發心願證無師道 
 勸引眾生受持戒  十善業道悉清淨 
 又令發向菩提心  是故得成此光明 
 又放光明名忍嚴  此光覺悟瞋恚者 
 令彼除瞋離我慢  常樂忍辱柔和法 
 眾生暴惡難可忍  為菩提故心不動 
 常樂稱揚忍功德  是故得成此光明 
 又放光明名勇猛  此光覺悟懶惰者 
<pb n="663"/>
 令彼常於三寶中  恭敬供養無疲厭 
 若彼常於三寶中  恭敬供養無疲厭 
 則能超出四魔境  速成無上佛菩提 
 勸化眾生令進策  常勤供養於三寶 
 法欲滅時專守護  是故得成此光明 
 又放光明名寂靜  此光能覺亂意者 
 令其遠離貪恚癡  心不動搖而正定 
 捨離一切惡知識  無義談說雜染行 
 讚歎禪定阿蘭若  是故得成此光明 
 又放光明名慧嚴  此光覺悟愚迷者 
 令其證諦解緣起  諸根智慧悉通達 
 若能證諦解緣起  諸根智慧悉通達 
 則得日燈三昧法  智慧光明成佛果 
 國財及己皆能捨  為菩提故求正法 
 聞已專勤為眾說  是故得成此光明 
第五有六光五十六句。明六度行圓。
 又放光明名佛慧  此光覺悟諸含識 
 令見無量無邊佛  各各坐寶蓮華上 
 讚佛威德及解脫  說佛自在無有量 
 顯示佛力及神通  是故得成此光明 
 又放光明名無畏  此光照觸恐怖者 
 非人所持諸毒害  一切皆令疾除滅 
 能於眾生施無畏  遇有惱害皆勸止 
 拯濟厄難孤窮者  以是得成此光明 
 又放光明名安隱  此光能照疾病者 
 令除一切諸苦痛  悉得正定三昧樂 
 施以良藥救眾患  妙寶延命香塗體 
 蘇油乳蜜充飲食  以是得成此光明 
 又放光明名見佛  此光覺悟將歿者 
 令隨憶念見如來  命終得生其淨國 
 見有臨終勸念佛  又示尊像令瞻敬 
 俾於佛所深歸仰  是故得成此光明 
 又放光明名樂法  此光能覺一切眾 
 令於正法常欣樂  聽聞演說及書寫 
 法欲盡時能演說  令求法者意充滿 
 於法愛樂勤修行  是故得成此光明 
 又放光明名妙音  此光開悟諸菩薩 
 能令三界所有聲  聞者皆是如來音 
 以大音聲稱讚佛  及施鈴鐸諸音樂 
 普使世間聞佛音  是故得成此光明 
 又放光明施甘露  此光開悟一切眾 
 令捨一切放逸行  具足修習諸功德 
 說有為法非安隱  無量苦惱悉充徧 
 恒樂稱揚寂滅樂  是故得成此光明 
第六有七光五十六句。明四等救攝。初一光慈與
樂。二有三光悲拔苦。三有二光令生法喜。四有一
光令成大捨。
 又放光明名最勝  此光開悟一切眾 
 令於佛所普聽聞  戒定智慧增上法 
 常樂稱揚一切佛  勝戒勝定殊勝慧 
 如是為求無上道  是故得成此光明 
第七有一光總彰三學。萬行三學攝盡故曰普聞。
 又放光明名寶嚴  此光能覺一切眾 
 令得寶藏無窮盡  以此供養諸如來 
 以諸種種上妙寶  奉施於佛及佛塔 
 亦以惠施諸貧乏  是故得成此光明 
 又放光明名香嚴  此光能覺一切眾 
 令其聞者悅可意  決定當成佛功德 
 人天妙香以塗地  供養一切最勝主 
 亦以造塔及佛像  是故得成此光明 
 又放光名雜莊嚴  寶幢幡蓋無央數 
 焚香散華奏眾樂  城邑內外皆充滿 
 本以微妙妓樂音  眾香妙華幢蓋等 
<pb n="664"/>
 種種莊嚴供養佛  是故得成此光明 
 又放光明名嚴潔  令地平坦猶如掌 
 莊嚴佛塔及其處  是故得成此光明 
 又放光明名大雲  能起香雲雨香水 
 以水灑塔及庭院  是故得成此光明 
 又放光明名嚴具  令躶形者得上服 
 嚴身妙物而為施  是故得成此光明 
 又放光明名上味  能令饑者獲美食 
 種種珍饌而為施  是故得成此光明 
 又放光明名大財  令貧乏者獲寶藏 
 以無盡物施三寶  是故得成此光明 
第八有八光四十四句。雜彰萬行供養為先。前五
供敬田。後三施悲田。
 又放光明眼清淨  能令盲者見眾色 
 以燈施佛及佛塔  是故得成此光明 
 又放光明耳清淨  能令聾者悉善聽 
 鼓樂娛佛及佛塔  是故得成此光明 
 又放光明鼻清淨  昔未聞香皆得聞 
 以香施佛及佛塔  是故得成此光明 
 又放光明舌清淨  能以美音稱讚佛 
 永除麤惡不善語  是故得成此光明 
 又放光明身清淨  諸根缺者令具足 
 以身禮佛及佛塔  是故得成此光明 
 又放光明意清淨  令失心者得正念 
 修行三昧得自在  是故得成此光明 
第九有六光內淨六辰。動與理會。
 又放光明色清淨  令見難思諸佛色 
 以眾妙色莊嚴塔  是故得成此光明 
 又放光明聲清淨  令知聲性本空寂 
 觀聲緣起如谷響  是故得成此光明 
 又放光明香清淨  令諸臭穢悉香潔 
 香水洗塔菩提樹  是故得成此光明 
 又放光明味清淨  能除一切味中毒 
 恒供佛僧及父母  是故得成此光明 
 又放光明觸清淨  能令惡觸皆柔軟 
 戈鋌劒戟從空雨  皆令變作妙華鬘 
 以昔香於道路中  塗香散華布衣服 
 迎送如來令蹈上  是故今獲光如是 
 又放光明法清淨  能令一切諸毛孔 
 悉演妙法不思議  眾生聽者咸欣悟 
 因緣所生無有生  諸佛法身非是身 
 法性常住如虗空  以說其義光如是 
第十有六光三十二句。外清六境。觸境皆道。戈者
平頭戟也。鋌者小矛也。
 如是等比光明門  如恒河沙無限數 
 悉從大仙毛孔出  一一作業各差別 
第二如是等比下結略顯廣。一毛之用光有塵沙。
 如一毛孔所放光  無量無數如恒沙 
 一切毛孔悉亦然  此是大仙三昧力 
第三如一毛下。類顯一切毛孔業因。及結用所依。
謂三昧力。此上第八毛光照益三昧門。上明四十
四門竟。故末此一句類顯一切毛光。謂一毛如此。
況多毛乎。下釋成光之分齊。
 如其本行所得光  隨彼宿緣同行者 
 今放光明故如是  此是大仙智自在 
 往昔同修於福業  及有愛樂能隨喜 
 見其所作亦復然  彼於此光咸得見 
 若有自修眾福業  供養諸佛無央數 
 於佛功德常願求  是此光明所開覺 
 譬如生盲不見目  非為無日出世間 
 諸有目者悉明見  各隨所務修其業 
 大士光明亦如是  有智慧者皆悉見 
 凡夫邪信劣解人  於此光明莫能覩 
<pb n="665"/>
 摩尼宮殿及輦乘  妙寶靈香以塗瑩 
 有福德者自然備  非無德者所能處 
 大士光明亦如是  有深智者咸照觸 
 邪信劣解凡愚人  無有能見此光明 
此下第四釋成光之分齊。謂既有如是等光。今何
不見。以有緣者見如用覩光。無緣不覺。盲瞽常暗。
於中二十八句分二。初偈四句總明。如其本行牒
前往因。所得光者牒前果用。若有宿緣及曾同行
者。則隨其所見。如是差別。次六偈別顯。初二偈法
說。後四偈喻說。有二喻雙明見與不見。皆有法合。
如日喻。喻光為益因。合中謂法日常明。有智慧者
心不住法。如人有目則能得見。有三類人則不能
見。一者凡愚。二邪信外道。三劣解二乘。皆無因緣。
如人無目。後寶嚴喻。喻光正益。明法寶常存。由福
無福。有處不處。
 若有聞此光差別  能生清淨深信解 
 永斷一切諸疑網  速成無上功德幢 
第五一頌明聞信光益。謂信仰解了不生疑惑則
成佛果。不以不見疑菩薩之無光。不以極苦莫救
謂光明之無益。亦不高推果用謂菩薩不能。故云
永斷諸疑。上來第八毛光照益三昧門竟。
 有勝三昧能出現  眷屬莊嚴皆自在 
 一切十方諸國土  佛子眾會無倫匹 
 有妙蓮華光莊嚴  量等三千大千界 
 其身端坐悉充滿  是此三昧神通力 
 復有十剎微塵數  妙好蓮華所圍繞 
 諸佛子眾於中坐  住此三昧威神力 
 宿世成就大因緣  具足修行佛功德 
 此等眾生繞菩薩  悉共合掌觀無厭 
 譬如明月在星中  菩薩處眾亦復然 
 大士所行法如是  入此三昧威神力 
 如於一方所示現  諸佛子眾共圍繞 
 一切方中悉如是  住此三昧威神力 
第九有勝三昧下有六偈。明主伴嚴麗三昧門。亦
是出現三昧。文分三別。初一偈標門顯意。次有妙
蓮華下四偈。明一方業用。於中前三法說。後一喻
合。既言量等三千。則不壞次第。劣於十地及等覺
也。以十地受職華等百萬三千。等覺華量周法界。
顯此在信位故云不壞次第。次如於一方一偈類
顯十方。
 有勝三昧名方網  菩薩住此廣開示 
 一切方中普現身  或現入定或從出 
 或於東方入正定  而於西方從定出 
 或於西方入正定  而於東方從定出 
 或於餘方入正定  而於餘方從定出 
 如是入出徧十方  是名菩薩三昧力 
 盡於東方諸國土  所有如來無數量 
 悉現其前普親近  住於三昧寂不動 
 而於西方諸世界  一切諸佛如來所 
 皆現從於三昧起  廣修無量諸供養 
 盡於西方諸國土  所有如來無數量 
 悉現其前普親近  住於三昧寂不動 
 而於東方諸世界  一切諸佛如來所 
 皆現從於三昧起  廣修無量諸供養 
 如是十方諸世界  菩薩悉入無有餘 
 或現三昧寂不動  或現恭敬供養佛 
 於眼根中入正定  於色塵中從定出 
 示現色性不思議  一切天人莫能知 
 於色塵中入正定  於眼起定心不亂 
 說眼無生無有起  性空寂滅無所作 
 於耳根中入正定  於聲塵中從定出 
 分別一切語言音  諸天世人莫能知 
 於聲塵中入正定  於耳起定心不亂 
<pb n="666"/>
 說耳無生無有起  性空寂滅無所作 
 於鼻根中入正定  於香塵中從定出 
 普得一切上妙香  諸天世人莫能知 
 於香塵中入正定  於鼻起定心不亂 
 說鼻無生無有起  性空寂滅無所作 
 於舌根中入正定  於味塵中從定出 
 普得一切諸上味  諸天世人莫能知 
 於味塵中入正定  於舌起定心不亂 
 說舌無生無有起  性空滅寂無所作 
 於身根中入正定  於觸塵中從定出 
 善能分別一切觸  諸天世人莫能知 
 於觸塵中入正定  於身起定心不亂 
 說身無生無有起  性空寂滅無所作 
 於意根中入正定  於法塵中從定出 
 分別一切諸法相  諸天世人莫能知 
 於法塵中入正定  從意起定心不亂 
 說意無生無有起  性空寂滅無所作 
 童子身中入正定  壯年身中從定出 
 壯年身中入正定  老年身中從定出 
 老年身中入正定  善女身中從定出 
 善女身中入正定  善男身中從定出 
 善男身中入正定  比丘尼身從定出 
 比丘尼身入正定  比丘身中從定出 
 比丘身中入正定  學無學身從定出 
 學無學身入正定  辟支佛身從定出 
 辟支佛身入正定  現如來身從定出 
 於如來身入正定  諸天身中從定出 
 諸天身中入正定  大龍身中從定出 
 大龍身中入正定  夜叉身中從定出 
 夜叉身中入正定  鬼神身中從定出 
 鬼神身中入正定  一毛孔中從定出 
 一毛孔中入正定  一切毛孔從定出 
 一切毛孔入正定  一毛端頭從定出 
 一毛端頭入正定  一微塵中從定出 
 一微塵中入正定  一切塵中從定出 
 一切塵中入正定  金剛地中從定出 
 金剛地中入正定  摩尼樹上從定出 
 摩尼樹上入正定  佛光明中從定出 
 佛光明中入正定  於河海中從定出 
 於河海中入正定  於火大中從定出 
 於火大中入正定  於風起定心不亂 
 於風大中入正定  於地大中從定出 
 於地大中入正定  於天宮殿從定出 
 於天宮殿入正定  於空起定心不亂 
 是名無量功德者  三昧自在難思議 
 十方一切諸如來  於無量劫說不盡 
第十有勝三昧下三十四偈半。明寂用無涯三昧
門。約處名為方網。約相是為寂用。亦總顯上來動
寂無二故。文分為三。初一偈標名總辨。十方交絡
出入縱橫。故名為網。次或於東方下三十二偈半。
三顯業用。末後一偈總結難思。就業用中分三。初
或於東方二偈。於十方處交絡出入。明於器世間
自在。二盡於東方下有二十句。明智正覺世間自
在。三於眼根下有一百零二句。通顯三世間自在。
分四段。初於眼根下四十八句根境自在。次童子
身中下二十六句他身自在。次鬼神身中下十句
微細自在。次一切塵中下十八句器界自在。是名
無量功德者下四句總結難思。
補義曰。此方網三昧理最幽玄。疏有多釋。總不出
止觀定慧理事無礙。所謂欲辨無礙。先須明識定
慧。此中云三昧起者觀也。入正受者定也。定慧雖
多。不出理事二門。制之一處無事不辦。事定門也。
能觀心性契理不動。理定門也。明達法相事觀也。
<pb n="667"/>
善了無生理觀也。然依理成事。則十法界染淨依
正事法。全一理成。故多事唯是一理。故得理事無
礙。是以菩薩入定契理。由理徧故定亦徧。故一入
即多入。若以觀照事。則全事全理。故一事即多事。
故一處起即多處起。由理事圓徧。故入處即起處
起處即入處。出入自在無礙故自他平等。大小相
含。微妙難思。疏雖多番對釋。而義不出此。故總指
云但能知事理無礙根境一如。念慮不生。自當趣
入。此入法界之妙門。學者固當深思。久久必當悟
入。
 一切如來咸共說  眾生業報難思議 
 諸龍變化佛自在  菩薩神力亦難思 
 欲以譬喻而顯示  終無有喻能喻此 
 然諸智慧聰達人  因於譬故解其義 
 聲聞心住八解脫  所有變現皆自在 
 能以一身現多身  復以多身為一身 
 於虗空中入火定  行住坐臥悉在空 
 身上出水身下火  身上出火身下水 
 如是皆於一念中  種種自在無邊量 
 彼不具足大慈悲  不為眾生求佛道 
 尚能現此難思事  況大饒益自在力 
 譬如日月遊虗空  影像普徧於十方 
 泉池陂澤器中水  眾寶河海靡不現 
 菩薩色像亦復然  十方普現不思議 
 此皆三昧自在法  唯有如來能證了 
 如淨水中四兵像  各各別異無交雜 
 劒戟弧矢類甚多  鎧冑車輿非一種 
 隨其所有相差別  莫不皆於水中現 
 而水本自無分別  菩薩三昧亦如是 
 海中有神名善音  其音普順海眾生 
 所有語言皆辯了  令彼一切悉歡悅 
 彼神具有貪恚癡  猶能善解一切音 
 況復總持自在力  而不能令眾歡喜 
 有一婦人名辯才  父母求天而得生 
 若有離惡樂真實  入彼身中生妙辯 
 彼有貪欲瞋恚癡  猶能隨行與辯才 
 何況菩薩具智慧  而不能與眾生益 
 譬如幻師知幻法  能現種種無量事 
 須臾示作日月歲  城邑豐饒大安樂 
 幻師具有貪恚癡  猶能幻力悅世間 
 況復禪定解脫力  而不能令眾歡喜 
 天阿脩羅鬬戰時  脩羅敗衂而退走 
 兵仗車輿及徒旅  一時竄匿莫得見 
 彼有貪欲瞋恚癡  尚能變化不思議 
 況住神通無畏法  云何不能現自在 
 釋提桓因有象王  彼知天主欲行時 
 自化作頭三十二  一一六牙皆具足 
 一一牙上七池水  清淨香潔湛然滿 
 一一清淨池水中  各七蓮華妙嚴飾 
 彼諸嚴飾蓮華上  各各有七天玉女 
 悉善技藝奏眾樂  而與帝釋相娛樂 
 彼象或復捨本形  自化其形同諸天 
 威像進止悉齊等  有此變現神通力 
 彼有貪欲瞋恚癡  尚能現此諸神通 
 何況具足方便智  而於諸定不自在 
 如何脩羅變化身  蹈金剛際海中立 
 海水至深僅其半  首共須彌正齊等 
 彼有貪欲瞋恚癡  尚能現此大神通 
 況伏魔怨照世燈  而無自在威神力 
 天阿脩羅共戰時  帝釋神力難思議 
 隨阿脩羅軍眾數  現神等彼而與敵 
 諸阿脩羅發是念  釋提桓因來向我 
 必取我身五種縛  由是彼眾悉憂悴 
<pb n="668"/>
 帝釋現身有千眼  手持金剛出火𦦨 
 被甲持仗極威嚴  修羅望見咸退伏 
 彼以微小福德力  猶能摧破大怨敵 
 何況救度一切者  具足功德不自在 
 忉利天中有天鼓  從天業報而生得 
 知諸天眾放逸時  空中自然出此音 
 一切五欲悉無常  如水聚沫性虗偽 
 諸有如夢如陽𦦨  亦如浮雲水中月 
 放逸為怨為苦惱  非甘露道生死徑 
 若有作諸放逸行  入於死滅大魚口 
 世間所有眾苦本  一切聖人皆厭患 
 五欲功德滅壞性  汝應愛樂真實法 
 三十三天聞此音  悉共來升善法堂 
 帝釋為說微妙法  咸令順寂除貪愛 
 彼音無形不可見  猶能利益諸天眾 
 況隨心樂現色身  而不濟度諸羣生 
 天阿脩羅共鬬時  諸天福德殊勝力 
 天鼓出音告其眾  汝等宜應勿憂怖 
 諸天聞此所告音  悉除憂畏增益力 
 時阿脩羅心震懼  所將兵眾咸退走 
 甘露妙定如天鼓  恒出降魔寂靜音 
 大悲良愍救一切  普使眾生滅煩惱 
 帝釋普應諸天女  九十有二那由他 
 令彼各各心自謂  天王獨與我娛樂 
 如天女中身普應  善法堂內亦如是 
 能於一念現神通  悉至其前為說法 
 帝釋具有貪恚癡  能令眷屬悉歡喜 
 況大方便神通力  而不能令一切悅 
 他化自在六天王  於欲界中得自在 
 以業惑苦為罥網  繫縛一切諸凡夫 
 彼有貪欲瞋恚癡  猶於眾生得自在 
 況具十種自在力  而不能令眾同行 
 三千世界大梵王  一切梵天所住處 
 悉能現身於彼坐  演暢微妙梵音聲 
 彼住世間梵道中  禪定神通尚如意 
 況出世間無有上  於禪解脫不自在 
 摩醯首羅智自在  大海龍王降雨時 
 悉能分別數其滴  於一念中皆辯了 
 無量億劫勤修學  得是無上菩提智 
 云何不於一念中  普知一切眾生心 
 眾生業報不思議  以大風力起世間 
 巨海諸山天宮殿  眾寶光明萬物種 
 亦能興雲降大雨  亦能散滅諸雲氣 
 亦能成熟一切穀  亦能安樂諸羣生 
 風不能學波羅蜜  亦不學佛諸功德 
 猶成不可思議事  何況具足諸願者 
 男子女人種種聲  一切鳥獸諸音聲 
 大海川流雷震聲  皆能稱悅眾生意 
 況復知聲性如響  逮得無礙妙辯才 
 普應眾生而說法  而不能令世間喜 
 海有希奇殊特法  能為一切平等印 
 眾生寶物及川流  普悉包容無所拒 
 無盡禪定解脫者  為平等印亦如是 
 福德智慧諸妙行  一切普修無厭足 
 大海龍王遊戲時  普於諸處得自在 
 興雲充徧四天下  其雲種種莊嚴色 
 第六他化自在天  於彼雲色如真金 
 化樂天上赤珠色  兜率陀天霜雪色 
 夜摩天上瑠璃色  三十三天瑪瑙色 
 四王天上頗梨色  大海水上金剛色 
 緊那羅中妙香色  諸龍住處蓮華色 
 夜叉住處白鵞色  阿脩羅中山石色 
 [鬱-山+止]單越處金𦦨色  閻浮提中青寶色 
<pb n="669"/>
 餘二天下雜莊嚴  隨眾所樂而應之 
 又復他化自在天  雲中電曜如日光 
 化樂天上如月光  兜率天上閻浮金 
 夜摩天上珂雪色  三十三天金𦦨色 
 四王天上眾寶色  大海之中赤珠色 
 緊那羅界琉璃色  龍王住處寶藏色 
 夜叉所住玻瓈色  阿脩羅中碼碯色 
 [鬱-山+止]單越境火珠色  閻浮提中帝青色 
 餘二天下雜莊嚴  如雲色相電亦然 
 他化雷震如梵音  化樂天中天鼓音 
 兜率天上歌唱音  夜摩天上天女音 
 於彼三十三天上  如緊那羅種種音 
 護世四王諸天所  如乾闥婆所出音 
 海中兩山相擊聲  緊那羅中簫笛聲 
 諸龍城中頻伽聲  夜叉住處龍女聲 
 阿脩羅中天鼓聲  於人道中海潮聲 
 他化自在雨妙香  種種雜華為莊嚴 
 化樂天雨多羅華  曼陀羅華及澤香 
 兜率天上雨摩尼  具足種種寶莊嚴 
 髻中寶珠如月光  上妙衣服真金色 
 夜摩中雨幢幡蓋  華鬘塗香妙嚴具 
 赤真珠色上妙衣  及以種種眾技樂 
 三十三天如意珠  堅黑沉水旃檀香 
 [鬱-山+止]金雞羅多摩等  妙華香水相雜雨 
 護世城中雨美饍  色香味具增長力 
 亦雨難思眾妙寶  悉是龍王之所作 
 又復於彼大海中  霔雨不斷如車軸 
 復雨無盡大寶藏  亦雨種種莊嚴寶 
 緊那羅界雨瓔珞  眾色蓮華衣及寶 
 婆利師迦末利香  種種樂音皆具足 
 諸龍城中雨赤珠  夜叉城內光摩尼 
 阿脩羅中雨兵仗  摧伏一切諸怨敵 
 [鬱-山+止]單越中妙瓔珞  亦雨無量上妙華 
 弗婆瞿耶二天下  悉雨種種莊嚴具 
 閻浮提雨清淨水  微細悅澤常應時 
 長養眾華及菓藥  成熟一切諸苗稼 
 如是無量妙莊嚴  種種雲電及雷雨 
 龍王自在悉能作  而身不動無分別 
 彼於世界海中住  尚能現此難思力 
 況入法海具功德  而不能為大神變 
 彼諸菩薩解脫門  一切譬喻無能顯 
 我今以此諸譬喻  略說於其自在力 
第五一切如來喻況玄旨。亦名舉劣顯勝分。以上
所說普賢行德。窮於佛境。蓋是信滿之位既越常
規。乖於視聽。滯情封教取信無由。故舉斯近事以
鏡玄趣。令開悟也。有七十九偈。分為三段。初二偈
總標喻意。二有七十六偈別顯喻相。後一偈結顯
說德。自聲聞現通喻起。至龍王遊戲共二十喻。各
喻菩薩一德。疏文具明。
 第一智慧廣大慧  真實智慧無邊慧 
 勝慧及以殊勝慧  如是法門今已說 
 此法希有甚奇特  若人聞已能忍可 
 能信能受能讚說  如是所作甚為難 
 世間一切諸凡夫  信是法者甚難得 
 若有勤脩清淨福  以昔因力乃能信 
 一切世界諸羣生  少有欲求聲聞乘 
 求獨覺者轉復少  趣大乘者甚難遇 
 趣大乘者猶為易  能信此法倍更難 
 況復持誦為人說  如法修行真實解 
 有以三千大千界  頂戴一劫身不動 
 彼之所作未為難  信是法者乃為難 
 有以手擎十佛剎  盡於一劫空中住 
 彼之所作未為難  能信此法乃為難 
<pb n="670"/>
 十剎塵數眾生所  悉施樂具經一劫 
 彼之福德未為勝  信此法者為最勝 
 十剎塵數如來所  悉皆承事盡一劫 
 若於此品能誦持  其福最勝過於彼 
大文第三第一智慧下九頌校量勸持分。此廣大
用。人皆有分。見而不習。誠為自欺。故中人可勸而
進也。於中分二。初一偈結前所說。次此法下八偈
明信受難得。於中初一總顯。後八別明。言希有者
佛出懸遠。已難可遇。唯初成頓說故希有也。奇謂
初能具後。特謂逈出諸乘。次半偈舉小喻大。次有
以三千下舉事校量。後一校量餘行之難。唯明誦
持。上喻況玄旨已竟。
時賢首菩薩說此偈已。十方世界六反震動。魔宮隱
蔽。惡道休息。十方諸佛普現其前。各以右手而摩其
頂。同聲讚言善哉善哉。快說此法。我等一切悉皆隨
喜。
大文第三顯實證成分。於中有四。一動世界大機
發故。二蔽魔宮唯佛境故。三息惡道利樂深故。四
佛境現證契佛心故。於中摩頂讚善隨喜。即三業
皆證。勸物信行。此品意彰信滿即該徹佛果功德。
以顯圓融具德。以為入住勝進。故此位但名方便。
賢首品竟。

大方廣佛華嚴經綱要卷第十五

<sarticle>大方廣佛華嚴經綱要卷第十六</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>第三會忉利天宮</other>法慧菩薩為會主。說十住等法
門。已信者令解。自十六卷起至十八卷止。共六品
經。
（昇須彌山頂品　須彌山頂偈讚品　十住品　梵
行品　初發心功德品　明法品）
<品>昇須彌山頂品第十三</品>
初來意者先辨會來。前信此解義次第故。正答前
十住問。總有二段。前信是住之方便。此明正位故
次來也。品來者。前品說信究竟。此品趣後說住故
次來也。釋名者。約會名忉利天宮會。約人名法慧
菩薩會。約法名十住會。品名須彌正名蘇迷盧。此
名妙高。如來以自在力不起覺樹應機現彼。故云
昇也。表位漸增不處人間顯位清淨。故居天也。若
約觀心釋者。妙高謂三昧。須彌寂然不動無思無
心不收不攝任性而定。稱本心地。入佛智海。湛然
不遷。是妙法樂。觸境自在。合本性淨。是四德寶而
自莊嚴。是則本覺如來。昇法須彌之頂也。
爾時如來威神力故。十方一切世界一一四天下閻
浮提中。悉見如來坐於樹下。各有菩薩承佛神力而
演說法。靡不自謂恒對於佛。
文中此會六品。分為二分。初二品方便發起。後四
品當會正說。前中初二唯是由致。偈讚一品義有
兩兼。一是方便。謂前品化主赴機。後品助化讚佛。
主伴圓備方演法故。三天說法。皆有偈讚。欲顯三
賢皆依佛智有差別故。離如來智無自體故。今初
一品。長分十段。一木會齊現。二不離而昇。三各見
佛來。四各嚴殿座。五皆來請佛。六俱時入殿。七音
樂並止。八各念昔因。九同讚如來。十殿皆廣博嚴
淨也。言爾時者。即前二會時主伴齊徧演前二會
之法也。今此明徧。即十重說處中第一重也。不離
而昇疏釋有多義。
爾時世尊。不離一切菩提樹下。而上升須彌尚帝釋
殿。
第二不動而昇。
<pb n="671"/>
時天帝釋。在妙勝殿前遙見佛來。
第三各見佛來。
即以神力莊嚴此殿。置普光明藏師子之座。其座悉
以妙寶所成。十千層級逈極莊嚴。十千金網彌覆其
上。十千種帳十千種蓋周迴間列。十千繒綺以為垂
帶。十千珠瓔周徧交絡。十千衣服敷布座上。十千天
子十千梵王前後圍繞。十千光明而為照耀。
第四各嚴殿座。
爾時帝釋奉為如來敷置座已。曲躬合掌恭敬向佛。
而作是言。善來世尊善來善逝。善來如來應正等覺。
唯願哀愍處此宮殿。
第五請佛居殿。
爾時世尊。即受其請入妙勝殿。十方一切諸世界中
悉亦如是。
第六俱時入殿。
爾時帝釋以佛神力。諸宮殿中所有樂音自然止息。
第七音樂止息。
即自憶念過去佛所種諸善根。而說頌言。
第八各念昔因獲智益也。散緣既止勝德現前。寂
然無思。發宿住智。善根者即下十佛曾入此殿聞
法供養故。亦表見自心性同昔佛故。
 迦葉如來具大悲  諸吉祥中最無上 
 彼佛曾來入此殿  是故此處最吉祥 
 拘那牟尼見無礙  諸吉祥中最無上 
 彼佛曾來入此殿  是故此處最吉祥 
 迦羅鳩䭾如金山  諸吉祥中最無上 
 彼佛曾來入此殿  是故此處最吉祥 
 毗舍浮佛無三垢  諸吉祥中最無上 
 彼佛曾來入此殿  是故此處最吉祥 
 尸棄如來離分別  諸吉祥中最無上 
 彼佛曾來入此殿  是故此處最吉祥 
 毗婆尸佛如滿月  諸吉祥中最無上 
 彼佛曾來入此殿  是故此處最吉祥 
 弗沙明達第一義  諸吉祥中最無上 
 彼佛曾來入此殿  是故此處最吉祥 
 提舍如來辯無礙  諸吉祥中最無上 
 彼佛曾來入此殿  是故此處最吉祥 
 波頭摩佛淨無垢  諸吉祥中最無上 
 彼佛曾來入此殿  是故此處最吉祥 
 然燈如來大光明  諸吉祥中最無上 
 彼佛曾來入此殿  是故此處最吉祥 
如此世界中忉利天王以如來神力故偈讚十佛所
有功德。十方世界諸釋天王。悉亦如是讚佛功德。
第九同讚如來。謂三世諸佛皆於此處說十住法。
獨讚此十佛者。表說十住及無盡故。所讚十佛各
舉一德。後結通云如此世界忉利天王讚十佛功
德十方世界亦然。
爾時世尊。入妙勝殿結加趺坐。此殿忽然廣博寬容。
如其天眾諸所住處。十方世界悉亦如是。
第十殿皆廣博。如來入殿即覺智現前。忽然廣博。
則身心無際。十方以下結通無盡。
<品>須彌頂上偈讚品第十四</品>
初來意者。既明化主赴感。今辨助化讚揚。將演住
門。先陳體性。性即佛智。先讚如來故品來也。二釋
名者。須彌約處。稱讚佛德。依處有讚。故立此名。亦
頂之讚揀餘處也。三宗趣者。以集眾放光偈讚為
宗。為成正說為趣。又顯佛德為宗。令知住體為趣。
爾時佛神力故。十方各有一大菩薩。一一各與佛剎
微塵數菩薩俱。從百佛剎微塵數國土外諸世界中。
而來集會。其名曰法慧菩薩。一切慧菩薩。勝慧菩薩。
功德慧菩薩。精進慧菩薩。善慧菩薩。智慧菩薩。真實
慧菩薩。無上慧菩薩。堅固慧菩薩。所從來土所謂因
陀羅華世界。波頭摩華世界。寶華世界。優鉢羅華世
<pb n="672"/>
界。金剛華世界。妙香華世界。悅意華世界。阿盧那華
世界。那羅陀華世界。虗空華世界。各於佛所淨修梵
行。所謂殊特月佛。無盡月佛。不動月佛。風月佛。水月
佛。解脫月佛。無上月佛。星宿月佛。清淨月佛。明了月
佛。是諸菩薩至佛所已頂禮佛足。隨所來方。各化作
毗盧遮那藏師子之座。於其座上結加趺坐。如此世
界中須彌頂上菩薩來集。一切世界悉亦如是。彼諸
菩薩所有名字世界佛號。悉等無別。
第四釋文。此品總為三分。第一集眾分。第二放光
分。第三偈讚分。今初集眾文有十同。一集會同皆
佛力故。二主首同皆大菩薩故。三眷屬同各與佛
剎微塵數故。四來處量同從百佛剎微塵數國土
外故。五表法名同慧即十解故。六從來世界名同
同名華故。七所事佛同同名月故。月表位中佛果
智明闇息恩益清涼應器周故。八伸敬威儀住同
同體各住一方故。十結十方同若剎若人皆徧法
界法界重重無盡故。
爾時世尊。從兩足指放百千億妙色光明。普照十方
一切世界。須彌頂上帝釋宮中佛及大眾靡不皆現。
第二爾時下如來放光分。從兩足指者足指距地。
得任有力。成位不退而行有恒也。數位過前加於
千也。相表解顯故云妙色。普照十方。顯佛眾會一
光照於一切則一切皆爾。重疊無礙。無不互見。為
一法界圓明大會。
爾時法慧菩薩承佛威神普。觀十方。而說頌曰。
 佛放淨光明  普見世導師  須彌山王頂 
 妙勝殿中住  一切釋天王  請佛入宮殿 
 悉以十妙頌  稱讚諸如來  彼諸大會中 
 所有菩薩眾  皆從十方至  化座而安坐 
 彼會諸菩薩  皆同我等名  所從諸世界 
 名字亦如是  本國諸世尊  名號悉亦同 
 各於其佛所  淨修無上行  佛子汝應觀 
 如來自在力  一切閻浮提  皆言佛在中 
 我等今見佛  住於須彌頂  十方悉亦然 
 如來自在力  一一世界中  發心求佛道 
 依於如是願  修習菩提行  佛以種種身 
 遊行徧世間  法界無所礙  無能測量者 
 慧光恒普照  世闇悉除滅  一切無等倫 
 云何可測知 
爾時一切慧菩薩承佛威力。普觀十方。而說頌言。
 假使百千劫  常見於如來  不依真實義 
 而觀救世者  是人取諸相  增長癡惑網 
 繫縛生死獄  盲冥不見佛  觀察於諸法 
 自性無所有  如其生滅相  但是假名說 
 一切法無生  一切法無滅  若能如是解 
 諸佛常現前  法性本空寂  無取亦無見 
 性空即是佛  不可得思量  若知一切法 
 體性皆如是  斯人則不為  煩惱所染著 
 凡夫見諸法  但隨於相轉  不了法無相 
 以是不見佛  牟尼離三世  諸相悉具足 
 住於無所住  普徧而不動  我觀一切法 
 皆悉得明了  今見於如來  決定無有疑 
 法慧先已說  如來真實性  我從彼了知 
 菩提難思議 
爾時勝慧菩薩承佛威力。普觀十方。而說頌言。
 如來大智慧  希有無等倫  一切諸世間 
 思惟莫能及  凡夫妄觀察  取相不如理 
 佛離一切相  非彼所能見  迷惑無知者 
 妄取五蘊相  不了彼真性  是人不見佛 
 了知一切法  自性無所有  如是解法性 
 則見盧舍那  因前五蘊故  後蘊相續起 
 於此性了知  見佛難思議  譬如闇中寶 
 無燈不可見  佛法無人說  雖慧莫能了 
<pb n="673"/>
 亦如目有瞖  不見淨妙色  如是不淨心 
 不見諸佛法  又如明淨日  瞽者莫能見 
 無有智慧心  終不見諸佛  若能除眼瞖 
 捨離於色想  不見於諸法  則得見如來 
 一切慧先說  諸佛菩提法  我從於彼聞 
 得見盧舍那 
爾時功德慧菩薩承佛威力。普觀十方。而說頌言。
 諸法無真實  妄取真實相  是故諸凡夫 
 轉迴生死獄  言辭所說法  小智妄分別 
 是故生障礙  不了於自心  不能了自心 
 云何知正道  彼由顛倒慧  增長一切惡 
 不見諸法空  恒受生死苦  斯人未能有 
 清淨法眼故  我昔受眾苦  由我不見佛 
 故當淨法眼  觀其所應見  若得見於佛 
 其心無所取  此人則能見  如佛所知法 
 若見佛真法  則名大智者  斯人有淨眼 
 能觀察世間  無見即是見  能見一切法 
 於法若有見  此則無所見  一切諸法性 
 無生亦無滅  奇哉大導師  自覺能覺他 
 勝慧先已說  如來所悟法  我等從彼聞 
 能知佛真性 
爾時精進慧菩薩承佛威力。普觀十方。而說頌言。
 若住於分別  則壞清淨眼  愚癡邪見增 
 永不見諸佛  若能了邪法  如實不顛倒 
 知妄本自真  見佛則清淨  有見則為垢 
 此則未為見  遠離於諸見  如是乃見佛 
 世間言語法  眾生妄分別  知世皆無生 
 乃是見世間  若見見世間  見則世間相 
 如實等無異  此名真見者  若見等無異 
 於物不分別  是見離諸惑  無漏得自在 
 諸佛所開示  一切分別法  是悉不可得 
 彼性清淨故  法性本清淨  如空無有相 
 一切無能說  智者如是觀  遠離於諸想 
 不樂一切法  此亦無所修  能見大牟尼 
 如德慧所說  此名見佛者  所有一切行 
 體性皆寂滅 
爾時善慧菩薩承佛威力。普觀十方。而說頌言。
 希有大勇健  無量諸如來  離垢心解脫 
 自度能度彼  我見世間燈  如實不顛倒 
 如於無量劫  積智者所見  一切凡夫行 
 莫不速歸盡  其性如虗空  故說無有盡 
 智者說無盡  此亦無所說  自性無盡故 
 得有難思盡  所說無盡中  無眾生可得 
 知眾生性爾  則見大名稱  無見說為見 
 無生說眾生  若見若眾生  了知無體性 
 能見及所見  見者悉除遣  不壞於真法 
 此人了知佛  若人了知佛  及佛所說法 
 則能照世間  如佛盧舍那  正覺善開示 
 一法清淨道  精進慧大士  演說無量法 
 若有若無有  彼想皆除滅  如是能見佛 
 安住於實際 
爾時智慧菩薩承佛威力。普觀十方。而說頌言。
 我承最勝教  即生智慧光  普照十方界 
 悉見一切佛  此中無少物  但有假名字 
 若計有我人  則為入險道  諸取著凡夫 
 計身為實有  如來非所取  彼終不得見 
 此人無慧眼  不能得見佛  於無量劫中 
 流轉生死海  有諍說生死  無諍即涅槃 
 生死及涅槃  二俱不可得  若逐假名字 
 取著此二法  此人不如實  不知聖妙道 
 若生如是想  此佛此最勝  顛倒非實義 
 不能見正覺  能知此實體  寂滅真如相 
 則見正覺尊  超出語言道  言語說諸法 
<pb n="674"/>
 不能顯實相  平等乃能見  如法佛亦然 
 正覺過去世  未來及現在  永斷分別根 
 是故說名佛 
爾時真實慧菩薩聞佛威力。普觀十方。而說頌言。
 寧受地獄苦  得聞諸佛名  不受無量樂 
 而不聞佛名  所以於往昔  無數劫受苦 
 流轉生死中  不聞佛名故  於法不顛倒 
 如實而現證  離諸和合相  是名無上覺 
 現在非和合  去來亦復然  一切法無相 
 是則佛真體  若能如是觀  諸法甚深義 
 則見一切佛  法身真實相  於實見真實 
 非實見不實  如是究竟解  是故名為佛 
 佛法不可覺  了此名覺法  諸佛如是修 
 一法不可得  知以一故眾  知以眾故一 
 諸法無所依  但從和合起  無能作所作 
 唯從業想生  云何知如是  異此無有故 
 一切法無住  定處不可得  諸佛住於此 
 究竟不動搖 
爾時無上慧菩薩承佛威力。普觀十方。而說頌言。
 無上摩訶薩  遠離眾生想  無有能過者 
 故號為無上  諸佛所得處  無作無分別 
 麤者無所有  微細亦復然  諸佛所行境 
 於中無有數  正覺遠離數  此是佛真法 
 如來光普照  滅除眾闇冥  是光非有照 
 亦復非無照  於法無所著  無念亦無染 
 無住無處所  不壞於法性  此中無有二 
 亦復無有一  大智善見者  如理巧安住 
 無中無有二  無二亦復無  三界一切空 
 是則諸佛見  凡夫無覺解  佛令住正法 
 諸法無所住  悟此見自身  非身而說身 
 非起而現起  無身亦無見  是佛無上身 
 如是實慧說  諸佛妙法性  若聞此法者 
 當得清淨眼 
爾時堅固慧菩薩承佛威力。普觀十方。而說頌言。
 偉哉大光明  勇健無上士  為利羣迷故 
 而興於世間  佛以大悲心  普觀諸眾生 
 見在三有中  輪迴受眾苦  唯除正等覺 
 具德尊導師  一切諸天人  無能救護者 
 若佛菩薩等  不出於世間  無有一眾生 
 而能得安樂  如來等正覺  及諸賢聖眾 
 出現於世間  能與眾生樂  若見如來者 
 為得大善利  聞佛名生信  則是世間塔 
 我等見世尊  為得大利益  聞如是妙法 
 悉當成佛道  諸菩薩過去  以佛威神力 
 得清淨慧眼  了諸佛境界  今見盧舍那 
 重增清淨信  佛智無邊際  演說不可盡 
 勝慧等菩薩  及我堅固慧  無數億劫中 
 說亦不能盡 
第三爾時法慧下十方菩薩偈讚。即為十段。初一
為總。餘九為別。以法慧是說法主故。總敘此會本
末事義。總顯佛德。餘九歎佛差別之德。總別共顯
如來無礙之會。此十菩薩名亦表十住。其所說法
表位勝進。今初東方法慧。總了佛法故。南方一切
慧者了一切法真實之性。淨心地故。西方勝慧者。
以解佛勝智隨空心淨故。北方功德慧者。生在佛
家善解佛德故。東北方精進慧者。以勤觀真理。集
無量善俱無住故。東南方善慧者。以成就般若。慧
鑑不動可謂善矣。西南方智慧者。決斷不動所以
名智。西北方真實慧者。謂心不顛倒是真實慧。下
方無上慧者。謂從法王教生當紹佛位。故名無上。
上方堅固慧者。智力成就不可壞故。此十方菩薩
各說十頌。讚佛總別之德。頌義微妙。疏有廣釋。茲
取大綱。故不具錄。
<pb n="675"/>
<品>十住品第十五</品>
此品來意。上由致既彰。正宗宜顯。故次來也。又前
辨所依佛德。今辨能依十住。故次來也。釋名者。慧
住於理得位不退。故名為住。此十住法有四品。謂
十住。梵行。初發心功德。明法。此四品分二。前三品
當住位行德。後一品勝進趣後。前會無勝進者。但
是趣位方便未成位故。迴向是位。無進趣者。三賢
位滿總為趣地之方便故。亦顯無分別離趣相故。
今前初品辨位。次品辨行。後品明德。初亦名解。此
初品文分七段。一三昧分。二加分。三起分。四本分。
五說分。六證分。七重頌分。且初。
爾時法慧菩薩承佛威力。入菩薩無量方便三昧。
第一三昧分也。問何故入定。答略辨六義。一此三
昧是法體故。二非證不說故。三顯此法非思量境
故。四觀機審法故。五為受佛加故。六成軌儀故。
以三昧力。十方各千佛剎微塵數世界之外。有千佛
剎微塵數諸佛。皆同一號。名曰法慧。普現其前告法
慧菩薩言。善哉善哉。善男子。汝能入是菩薩無量方
便三昧。善男子。十方各千佛剎微塵數諸佛。悉以神
力共加於汝。又是毗盧遮那如來往昔願力。威神之
力。及汝所修善根力故。入此三昧。令汝說法。為增長
佛智故。深入法界故。善了眾生界故。所入無礙故。所
行無障故。得無等方便故。入一切智性故。覺一切法
故。知一切根故。能持說一切法故。所謂發起諸菩薩
十種住。善男子。汝當承佛威神之力而演此法。是時
諸佛。即與法慧菩薩無礙智無著智無斷智無癡智
無異智無失智無量智無勝智無懈智無奪智。何以
故。此三昧力法如是故。是時諸佛各伸右手摩法慧
菩薩頂。
第二加分。初至令汝說法。是加之因緣。次為增長
佛智下十一句。是加所為。次汝當承佛神力而演
此法下是加相。先口加勸說以增辨。次興十種智
下是意加以增智。後摩頂是身加以增威。
法慧菩薩即從定起。
第三起分。略由四意。一三昧事訖故。二已得勝力
故。三說時至故。四定無言說故。
告諸菩薩言。佛子。菩薩住處廣大與法界虗空等。佛
子。菩薩住三世諸佛家。彼菩薩住我今當說。諸佛子。
菩薩住有十種。過去未來現在諸佛已說當說今說。
何者為十。所謂初發心住。治地住。修行住。生貴住。具
大方便住。正心住。不退住。童真住。法王子住。灌頂住。
是名菩薩十住。去來現在諸佛所說。
第四本分有三初言住處廣大等。總顯體相。次言
住有十種下標以許說。次何者為十下徵列其名。
今此住位名住處者。若以增勝。則以深般若住於
真如。即復由此而為行願之所住處。若從通。俱住
上三菩提心家故。梵本為家。舊譯為種姓。即四種
姓中習種姓也。良以此家菩薩所居。故翻名住處。
疏有多義。
佛子。云何為菩薩發心住。此菩薩見佛世尊形貌端
嚴色相圓滿。人所樂見。難可值遇。有大威力。或見神
足。或聞記別。或聽教誡。或見眾生受諸劇苦。或聞如
來廣大佛法。發菩提心。求一切智。此菩薩緣十種難
得法。而發於心。何者為十。所謂是處非處智。善惡業
報智。諸根勝劣智。種種解差別智。種種界差別智。一
切至處道智。諸禪解脫三昧智。宿命無礙智。天眼無
礙智。三世漏普盡智。是為十。佛子。此菩薩應勸學十
法。何者為十。所謂勤供養佛。樂住生死。主導世間令
除惡業。以勝妙法常行教誨。歎無上法。學佛功德。生
諸佛前恒蒙攝受。方便演說寂靜三昧。讚歎遠離生
死輪迴。為苦眾生作歸依處。何以故。欲令菩薩於佛
法中心轉增廣。有所聞法即自開解不由他教故。
此下第五正說。文中為說分即是行相。釋此十住
<pb n="676"/>
即為十段。一一段中皆先徵後釋。釋中皆先明自
分後明勝進。又前是住位。後是起行。今初發心住。
見佛世尊下乃至求一切智。明發心之緣。有十種
緣。次此菩薩緣十種難得法下正明緣境發心。上
云求一切智。今明緣十種智即一切智。正是所緣
之境。次勸學十法下第二勝進行。謂欲求勝位。應
勸勵亦勸他學。列有十種。不出悲智。供佛為總。次
何以故下徵釋。何須學此。謂令得通別二種益故。
別為增上廣大。此之別益。皆希後位。以解從內發
不由他教故。
佛子。云何為菩薩治地住。此菩薩於諸眾生發十種
心。何者為十。所謂利益心。大悲心。安樂心。安住心。憐
愍心。攝受心。守護心。同己心。師心。導師心。是為十。佛
子。此菩薩應勸學十法。何者為十。所謂誦習多聞。虗
閑寂靜。近善知識。發言和悅。語必知時。心無怯怖。了
達於義。如法修行。遠離愚迷。安住不動。何以故。欲令
菩薩於諸眾生增長大悲。有所聞法即自開解不由
他教故。
第二治地住。初令眾生發十種心。是自分。次勸學
十法。乃勝進行。次徵云何要學此法耶。謂以智導
悲。令轉勝故。
佛子。云何為菩薩修行住。此菩薩以十種行。觀一切
法。何等為十。所謂觀一切法無常。一切法苦。一切法
空。一切法無我。一切法無作。一切法無味。一切法不
如名。一切法無處所。一切法離分別。一切法無堅實。
是為十。佛子。此菩薩應勸學十法。何者為十。所謂觀
察眾生界法界世界。觀察地界水界火界風界。觀察
欲界色界無色界。何以故。欲令菩薩智慧明了。有所
聞法即自開解不由他教故。
第三修行。初自分。十種觀一切法。是護煩惱行。次
勸學十種法。謂觀察眾生等。是護小乘行。以小乘
不求種智。不欲廣知故。次徵意云但觀無常足矣。
何用廣知。釋意云觀空不礙廣有。知見性相兼了
法智增明故。
佛子。云何為菩薩生貴住。此菩薩從聖教中生。成就
十法。何者為十。所謂永不退轉於諸佛所。深生淨信。
善觀察法。了知眾生。國土。世界。業行。果報。生死。涅槃。
是為十。佛子。此菩薩應勸學十法。何者為十。所謂了
知過去未來現在一切佛法。修集過去未來現在一
切佛法。圓滿過去未來現在一切佛法。了知一切諸
佛平等。何以故。欲令增進於三世中心得平等。有所
聞法即自開解不由他教故。
第四生貴住。初住釋名。謂從聖教中生。以多聞熏
習。等流無漏教法。生其智故。以生菩提家。故名生
貴。初自分十法。言不退轉者。既從聖教生成就四
智。教化眾生。於自住處不退轉故。次勸學十法為
勝進。後徵意云何以要觀三世耶。釋意云欲進後
位。真俗平等。故徧觀三世不殊。方知平等故。
佛子。云何為菩薩具足方便住。此菩薩所修善根皆
為救護一切眾生。饒益一切眾生。安樂一切眾生。哀
愍一切眾生。度脫一切眾生。令一切眾生離諸災難。
令一切眾生出生死苦。令一切眾生發生淨信。令一
切眾生悉得調伏。令一切眾生咸證涅槃。佛子。此菩
薩應勸學十法。何者為十。所謂知眾生無邊。知眾生
無量。知眾生無數。知眾生不思議。知眾生無量色。知
眾生不可量。知眾生空。知眾生無所作。知眾生無所
有。知眾生無自性。何以故。欲令其心轉復增勝。無所
染著。有所聞法即自開解不由他教故。
第五具足方便住。言自分十心。亦是方便。次勝進。
勸學十法。亦具足故。次徵釋意云為雙明深廣性
相交徹。轉復增勝。形奪兩忘。皆無染著。成般若故。
佛子。云何為菩薩正心住。此菩薩聞十種法。心定不
動。何者為十。所謂聞讚佛毀佛。於佛法中心定不動。
<pb n="677"/>
聞讚法毀法。於佛法中心定不動。聞讚菩薩毀菩薩
於佛法中心定不動。聞讚菩薩毀菩薩所行法於佛
法中心定不動。聞說眾生有量無量於佛法中心定
不動。聞說眾生有垢無垢於佛法中心定不動。聞說
眾生易度難度於佛法中心定不動。聞說法界有量
無量於佛法中心定不動。聞說法界有成有壞。於佛
法中心定不動。聞說法界若有若無於佛法中心定
不動。是為十。佛子。此菩薩應勸學十法。何者為十。所
謂一切法無相。一切法無體。一切法不可修。一切法
無所有。一切法無真實。一切法空。一切法無性。一切
法如幻。一切法如夢。一切法無分別。何以故。欲令其
心轉復增進得不退轉無生法忍。有所聞法即自開
解不由他教故。
第六正心住。初自分十心。內由成就般若。乃法性
相。故皆不動。名為正心。次勝進。勸學十法。通聞思
修。次徵釋云。此如順忍。欲後位不退。忍故不退。即
無生忍。
佛子。云何為菩薩不退住。此菩薩聞十種法堅固不
退。何者為十。所謂聞有佛無佛。於佛法中心不退轉。
聞有法無法。於佛法中心不退轉。聞有菩薩無菩薩
於佛法中心不退轉。聞有菩薩行無菩薩行於佛法
中心不退轉。聞有菩薩修行出離修行不出離於佛
法中心不退轉。聞過去有佛過去無佛於佛法中心
不退轉。聞未來有佛未來無佛於佛法中心不退轉。
聞現在有佛現在無佛於佛法中心不退轉。聞佛智
有盡佛智無盡於佛法中心不退轉。聞三世一相三
世非一相於佛法中心不退轉。是為十。佛子。此菩薩
應勸學十種廣大法。何者為十。所謂說一即多。說多
即一。文隨於義。義隨於文。非有即有。有即非有。無相
即相。相即無相。無性即性。性即無性。何以故。欲令增
進於一切法善能出離。有所聞法即自開解不由他
教故。
第七不退住。自分十法皆云不退者。然此位已入
無生。知所聞法畢竟空故。又前位會事入理。令心
不動。今此事理雙觀。而心不退。後位從理向事。唯
隨事行轉純熟故。是故前位但聞讚毀三寶等忍
之尚易。今聞有無利害轉深成忍則難。故過前位。
又前言不動。但能正心。今云不退。有進趣義。次勸
學十種廣大法。是為勝進。次徵釋中善能出離者。
不沉沒於事理。成後位自在故。
佛子云何為菩薩童真住。此菩薩住十種業。何者為
十。所謂身行無失。語行無失。意行無失。隨意受生。知
眾生種種欲。知眾生種種解。知眾生種種界。知眾生
種種業。知世界成壞。神足自在所行無礙。是為十。佛
子。此菩薩應勸學十種法。何者為十。所謂知一切佛
剎。動一切佛剎。持一切佛剎。觀一切佛剎。詣一切佛
剎。遊行無數世界。領受無數世界。現變化自在身。出
廣大徧滿音。一剎那中承事供養無數諸佛。何以故。
欲令增進於一切法能得善巧。有所聞法即自開解
不由他教故。
第八童真住。自分中初三業無失。永離習氣。唯佛
得之任運無功。此多同八地。能行無漏。故得無失。
次勸學十法。是為勝進。是不動行。初六於剎自在。
後四三業自在。此同八地。若色若土皆自在故。次
徵釋云。為得善巧入於後位辯才自在故。
佛子。云何為菩薩法王子住。此菩薩善知十種法。何
者為十。所謂善知諸眾生受生。善知諸煩惱現起。善
知習氣相續。善知所行方便。善知無量法。善解諸威
儀。善知世界差別。善知前際後際事。善知演說世諦。
善知演說第一義諦。是為十。佛子。此菩薩應勸學十
種法。何者為十。所謂法王處善巧。法王處軌度。法王
處宮殿。法王處趣入。法王處觀察。法王灌頂。法王力
持。法王無畏。法王宴寢。法王讚歎。何以故。欲令增進
<pb n="678"/>
心無障礙。有所聞法即自開解不由他教故。
第九法王子住。初自分十法。初知六趣四生受報
差別等。乃至第十知演說第一義者。即如九地了
知眾生諸行差別。教化調伏。說第一義法。令其調
伏也。次勸學十法為勝進。皆言法王者。既言王子。
倣佛之儀。合子法度。而言處者。即是位也。次徵釋
云。欲令增進。得於後位無礙智故。
佛子。云何為菩薩灌頂住。此菩薩得成就十種智。何
者為十。所謂震動無數世界。照耀無數世界。住持無
數世界。往詣無數世界。嚴淨無數世界。開示無數眾
生。觀察無數眾生。知無數眾生根。令無數眾生趣入。
令無數眾生調伏。是為十。佛子。此菩薩身及身業。神
通變現。過去智。未來智。現在智。成就佛土。心境界。智
境界。皆不可知。乃至法王子菩薩亦不能知。佛子。此
菩薩應勸學諸佛十種智。何者為十。所謂三世智。佛
法智。法界無礙智。法界無邊智。充滿一切世界智。普
照一切世界智。住持一切世界智。知一切眾生智。知
一切法智。知無邊諸佛智。何以故。欲令增長一切種
智。有所聞法即自開解不由他教故。
第十灌頂住。前自分中有二十句。前十句所成德
用。後十句讚勝難測。以位終故。加此一段。讚勝皆
是神通。後勸學十法。皆言智者。即學佛一切智一
切種智。以當位滿灌頂成佛。以攝諸位皆此中具
故。次徵釋云成十勝智復更學者。為欲成佛種智
位故。上十住位竟。次證成。
爾時佛神力故。十方各一萬佛剎微塵數世界六種
震動。所謂動徧動等徧動。起徧起等徧起。踊徧踊等
徧踊。震徧震等徧震。吼徧吼等徧吼。擊徧擊等徧擊。
雨天妙華天末香天華鬘天雜香天寶衣天寶雲天
莊嚴具。天諸音樂不鼓自鳴。放天光明及妙音聲。如
此四天下須彌山頂帝釋殿上說十住法現諸神變。
十方所有一切世界悉亦如是。又以佛神力故。十方
各過一萬佛剎微塵數世界。有十佛剎微塵數菩薩
來詣於此。充滿十方作如是言。善哉善哉。佛子。善說
此法。我等諸人同名法慧。所從來國同名法雲。彼土
如來皆名妙法。我等佛所亦說十住。眾會眷屬文句
義理悉亦如是。無有增減。佛子。我等承佛神力。來入
此會為汝作證。如於此會。十方所有一切世界悉亦
如是。
第六顯實證成。先現瑞顯實。地動雨供。言一萬佛
剎者行猶劣故。如此下結通十方。次又以佛神力
故下菩薩證成。作如是言者發言讚述。次我等下
舉同顯證。言同名等者。謂能說人及說處會主。并
所說法皆同。以此一會徧一切處故。以皆同故。故
表作證。故云如於此會一切世界悉亦如是。
爾時法慧菩薩。承佛威神。觀察十方暨于法界。而說
頌曰。
 見最勝智微妙身  相好端嚴皆具足 
 如是尊重甚難遇  菩薩勇猛初發心 
 見無等比大神通  聞說記心及教誡 
 諸趣眾生無量苦  菩薩以此初發心 
 聞諸如來普勝尊  一切功德皆成就 
 譬如虗空不分別  菩薩以此初發心 
 三世因果名為處  我等自性為非處 
 欲悉了知真實義  菩薩以此初發心 
 過去未來現在世  所有一切善惡業 
 欲悉了知無不盡  菩薩以此初發心 
 諸禪解脫及三昧  雜染清淨無量種 
 欲悉了知入住出  菩薩以此初發心 
 隨諸眾生根利鈍  如是種種精進力 
 欲悉了達分別知  菩薩以此初發心 
 一切眾生種種解  心所好樂各差別 
 如是無量欲悉知  菩薩以此初發心 
<pb n="679"/>
 眾生諸界各差別  一切世間無有量 
 欲悉了知其體性  菩薩以此初發心 
 一切有為諸行道  一一皆有所至處 
 悉欲了知其實性  菩薩以此初發心 
 一切世界諸眾生  隨業漂流無蹔息 
 欲得天眼皆明見  菩薩以此初發心 
 過去世中曾所有  如是體性如是相 
 欲悉了知其宿住  菩薩以此初發心 
 一切眾生諸結惑  相續現起及習氣 
 欲悉了知究竟盡  菩薩以此初發心 
 隨諸眾生所安立  種種談論語言道 
 如其世諦悉欲知  菩薩以此初發心 
 一切諸法離言說  性空寂滅無所作 
 欲悉明達此真義  菩薩以此初發心 
 欲悉震動十方國  傾覆一切諸大海 
 具足諸佛大神通  菩薩以此初發心 
 欲一毛孔放光明  普照十方無量土 
 一一光中覺一切  菩薩以此初發心 
 欲以難思諸佛剎  悉置掌中而不動 
 了知一切如幻化  菩薩以此初發心 
 欲以無量剎眾生  置一毛端不迫隘 
 悉知無人無有我  菩薩以此初發心 
 欲以一毛滴海水  一切大海悉令竭 
 而悉分別知其數  菩薩以此初發心 
 不可思議諸國土  盡抹為塵無遺者 
 欲悉分別知其數  菩薩以此初發心 
 過去未來無量劫  一切世間成壞相 
 欲悉了達窮其際  菩薩以此初發心 
 三世所有諸如來  一切獨覺及聲聞 
 欲知其法盡無餘  菩薩以此初發心 
 無量無邊諸世界  欲以一毛悉稱舉 
 如其體相悉了知  菩薩以此初發心 
 無量無數輪圍山  欲令悉入毛孔中 
 如其大小皆得知  菩薩以此初發心 
 欲以寂靜一妙音  普應十方隨類演 
 如是皆令淨明了  菩薩以此初發心 
 一切眾生語言法  一言演說無不盡 
 悉欲了知其自性  菩薩以此初發心 
 世間言音靡不作  悉令其解證寂滅 
 欲得如是妙舌根  菩薩以此初發心 
 欲使十方諸世界  有成壞相皆得見 
 而悉知從分別生  菩薩以此初發心 
 一切十方諸世界  無量如來悉充滿 
 欲悉了知彼佛法  菩薩以此初發心 
 種種變化無量身  一切世界微塵等 
 欲悉了達從心起  菩薩以此初發心 
 過去未來現在世  無量無數諸如來 
 欲於一念悉了知  菩薩以此初發心 
 欲具演說一句法  阿僧祇劫無有盡 
 而令文義各不同  菩薩以此初發心 
 十方一切諸眾生  隨其流轉生滅相 
 欲於一念皆明達  菩薩以此初發心 
 欲以身語及意業  普詣十方無所礙 
 了知三世皆空寂  菩薩以此初發心 
 菩薩如是發心已  應令往詣十方國 
 恭敬供養諸如來  以此使其無退轉 
 菩薩勇猛求佛道  住於生死不疲厭 
 為彼稱歎使順行  如是令其無退轉 
 十方世界無量剎  悉在其中作尊主 
 為諸菩薩如是說  以此令其無退轉 
 最勝最上最第一  甚深微妙清淨法 
 勸諸菩薩說與人  如是教令離煩惱 
 一切世間無與等  不可傾動摧伏處 
<pb n="680"/>
 為彼菩薩常稱讚  如是教令不退轉 
 佛是世間大力主  具足一切諸功德 
 令諸菩薩住是中  以此教為勝丈夫 
 無量無邊諸佛所  悉得往詣而親近 
 常為諸佛所攝受  如是教令不退轉 
 所有寂靜諸三昧  悉皆演暢無有餘 
 為彼菩薩如是說  以此令其不退轉 
 摧滅諸有生死輪  轉於清淨妙法輪 
 一切世間無所著  為諸菩薩如是說 
 一切眾生墮惡道  無量重苦所纏迫 
 與作救護歸依處  為諸菩薩如是說 
 此是菩薩發心住  一向志求無上道 
 如我所說教誨法  一切諸佛亦如是 
 第二治地住菩薩  應當發起如是心 
 十方一切諸眾生  願使悉順如來教 
 利益大悲安樂心  安住憐愍攝受心 
 守護眾生同己心  師心及以導師心 
 已住如是勝妙心  次令誦習求多聞 
 常樂寂靜正思惟  親近一切善知識 
 發言和悅離麤獷  言必知時無所畏 
 了達於義如法行  遠離愚迷心不動 
 此是初學菩提行  能行此行真佛子 
 我今說彼所應行  如是佛子應勤學 
 第三菩薩修行住  當依佛教勤觀察 
 諸法無常苦及空  無有我人無動作 
 一切諸法不可樂  無如名字無處所 
 無所分別無真實  如是觀者名菩薩 
 次令觀察眾生界  及以勸觀於法界 
 世界差別盡無餘  於彼咸應勸觀察 
 十方世界及虗空  所有地水與火風 
 欲界色界無色界  悉勸觀察咸令盡 
 觀察彼界各差別  及其體性咸究竟 
 得如是教勤修行  此則名為真佛子 
 第四生貴住菩薩  從諸聖教而出生 
 了達諸有無所有  超過彼法生法界 
 信佛堅固不可壞  觀法寂滅心安住 
 隨諸眾生悉了知  體性虗妄無真實 
 世間剎土業及報  生死涅槃悉如是 
 佛子於法如是觀  從佛親生名佛子 
 過去未來現在世  其中所有諸佛法 
 了知積集及圓滿  如是修學令究竟 
 三世一切諸如來  能隨觀察悉平等 
 種種差別不可得  如是觀者達三世 
 如我稱揚讚歎者  此是四住諸功德 
 若能依法勤修行  速成無上佛菩提 
 從此第五諸菩薩  說名具足方便住 
 深入無量巧方便  發生究竟功德業 
 菩薩所修眾福德  皆為救護諸羣生 
 專心利益與安樂  一向哀愍令度脫 
 為一切世除眾難  引出諸有令歡喜 
 一一調伏無所遺  皆令具德向涅槃 
 一切眾生無有邊  無量無數不思議 
 及以不可稱量等  聽受如來如是法 
 此第五住真佛子  成就方便度眾生 
 一切功德大智尊  以如是法而開示 
 第六正心圓滿住  於法自性無迷惑 
 正念思惟離分別  一切天人莫能動 
 聞讚毀佛與佛法  菩薩及以所行行 
 眾生有量若無量  有垢無垢難易度 
 法界大小及成壞  若有若無心不動 
 過去未來今現在  諦念思惟恒決定 
 一切諸法皆無相  無體無性空無實 
 如幻如夢離分別  常樂聽聞如是義 
<pb n="681"/>
 第七不退轉菩薩  於佛及法菩薩行 
 若有若無出不出  雖聞是說無退動 
 過去未來現在世  一切諸佛有以無 
 佛智有盡或無盡  三世一相種種相 
 一即是多多即一  文隨於義義隨文 
 如是一切展轉成  此不退人應為說 
 若法有相及無相  若法有性及無性 
 種種差別互相屬  此人聞已得究竟 
 第八菩薩童真住  身語意行皆具足 
 一切清淨無諸失  隨意受生得自在 
 知諸眾生心所樂  種種意解各差別 
 及其所有一切法  十方國土成壞相 
 逮得速疾妙神通  一切處中隨念往 
 於諸佛所聽聞法  讚歎修行無懈倦 
 了知一切諸佛國  震動加持亦觀察 
 超過佛土不可量  遊行世界無邊數 
 阿僧祗法悉諮問  所欲受身皆自在 
 言音善巧靡不充  諸佛無數咸承事 
 第九菩薩王子住  能見眾生受生別 
 煩惱現習靡不知  所行方便皆善了 
 諸法各異威儀別  世界不同前後際 
 如其世俗第一義  悉善了知無有餘 
 法王善巧安立處  隨其處所所有法 
 法王宮殿若趣入  及以於中所觀見 
 法王所有灌頂法  神力加持無怯畏 
 宴寢宮室及歎譽  以此教詔法王子 
 如是為說靡不盡  而令其心無所著 
 於此了知修正念  一切諸佛現其前 
 第十灌頂真佛子  成滿最上第一法 
 十方無數諸世界  悉能震動光普照 
 住持往詣亦無餘  清淨莊嚴皆具足 
 開示眾生無有數  觀察知根悉能盡 
 發心調伏亦無邊  咸令趣向大菩提 
 一切法界咸觀察  十方國土皆往詣 
 其中身及身所作  神通變現難可測 
 三世佛土諸境界  乃至王子無能了 
 一切見者三世智  於諸佛法明了智 
 法界無礙無邊智  充滿一切世界智 
 照耀世界住持智  了知眾生諸法智 
 及知正覺無邊智  如來為說咸令盡 
 如是十住諸菩薩  皆從如來法化生 
 隨其所有功德行  一切天人莫能測 
 過去未來現在世  發心求佛無有邊 
 十方國土皆充滿  莫不當成一切智 
 一切國土無邊際  世界眾生法亦然 
 惑業心樂各差別  依彼而發菩提意 
 始求佛道一念心  世間眾生及二乘 
 斯等尚亦不能知  何況所餘功德行 
 十方所有諸世界  能以一毛悉稱舉 
 彼人能知此佛子  趣向如來智慧行 
 十方所有諸大海  悉以毛端滴令盡 
 彼人能知此佛子  一念所修功德行 
 一切世界抹為塵  悉能分別知其數 
 如是之人乃能見  此諸菩薩所行道 
 去來現在十方佛  一切獨覺及聲聞 
 悉以種種妙辯才  開示初發菩提心 
 發心功德不可量  充滿一切眾生界 
 眾智共說無能盡  何況所餘諸妙行 
第七重頌分中總有一百頌。分二。初九十一頌正
顯前法。後如十住下九頌。結歎勸修。前中十住即
為十段。初有四十一頌頌發心住。於中初二頌發
心緣。次三世因果下三十二頌所緣境發心。次菩
薩如是發心已下三十頌勝進所學。後一頌結德。
<pb n="682"/>
後十住名頌文自顯。後如是十住諸菩薩下九頌
結歎勸修。

大方廣佛華嚴經綱要卷第十六

<sarticle>大方廣佛華嚴經綱要卷第十七</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>梵行品第十六</品>
初來意者。有六。一前是正位。今辨位中之行。故次
來也。二前明諸位別行。今辨諸位通行。三前通道
俗。今別顯出家之行。四前明隨相差別。今顯會緣
入實。五為顯入住之因。謂自他二種梵行淨故。則
入初住也。六別顯初住成佛。則類前諸位。位位成
佛。不由他悟之相也。二釋名者。梵是西域之音。具
云勃㘕摩。此翻為淨。揀上淨行立梵行名。離染中
極。故名為梵。即梵為行。故名梵行。持業釋也。亦有
云真境為梵。智契為行。或涅槃為梵。修因為行。此
二依主。然前信中之淨。隨事造修。悲智兼導。至此
純熟。了心自性。悲智無二。故小有不同。三宗趣者。
即以悲智無二。事理雙修。觀行為宗。疾滿一切佛
法為趣。
爾時正念天子白法慧菩薩言。佛子。一切世界諸菩
薩眾。依如來教染衣出家。云何而得梵行清淨。從菩
薩位逮於無上菩提之道。
第四釋文中。先問後答。今初正念天子問者。天淨
也。表所問事理染相絕故。梵依天行而得成故。謂
見第一義天梵行成矣。念與無念。二而不二。為正
念也。法慧答者。表巧慧窮法。次問端中。一切世界
等。先舉所問境。云何下述所問相。一問淨行所因。
謂隨相持戒之梵行云何得離相之清淨。故不應
言淨劣梵也。次從菩薩下問因所得果也。
法慧菩薩言。佛子。菩薩摩訶薩修梵行時。應以十法
而為所緣。作意觀察。所謂身身業。語語業。意意業。佛
法僧戒。應如是觀。為身是梵行耶。乃至戒是梵行耶。
答中分二。先答行淨所因。後若諸菩薩下答因所
成果。斯即觀成利益也。今初因有二。先明自行淨。
即離相之戒成。後復應修習下。明利他之行淨。即
無緣之四等。二種智慧。通在兩文。為能淨故。今初
應以十法而為所緣。作意觀察者示所應也。次所
謂身身業下十法即為所觀。此總所應觀者此十
法也。言作意者不墮無記故。觀察者以慧推求故。
若身是梵行者。當知梵行則為非善。則為非法。則為
渾濁。則為臭惡。則為不淨。則為可厭。則為違逆。則為
雜染。則為死屍。則為蟲聚。若身業是梵行者。梵行則
是行住坐臥左右顧視屈申俯仰。
第三廣陳修相。即尋思觀也。所觀十法即為十段。
前六是染。後四是淨。今初觀身也。五陰成身體不
順理故非善色。體是無記法故不軌則非法。飲食
資成故不淨。自相臭惡。種子不淨。住處不淨。其中
但有三十六物。種種不淨。皆可惡厭。四蛇相違反
業惑所依。是身無知。要當必死。究竟不淨。有十八
萬戶。蟲有九億。全以蟲聚成其身故。身業者。身之
作用。四儀無記。餘通善惡。故非梵行。
若語是梵行者。梵行則是音聲風息。脣舌喉吻。吐納
抑縱。高低清濁。若語業是梵行者。梵行則是起居問
訊。略說。廣說。喻說。直說。讚說。毀說。安立說。隨俗說。顯
了說。
三語者語以音聲為體。風觸七處而出於聲。此唯
無記。語業通善惡。亦非梵行。
若意是梵行者。梵行則應是覺。是觀。是分別。是種種
分別。是憶念。是種種憶念。是思惟。是種種思惟。是幻
<pb n="683"/>
術。是眠夢。若意業是梵行者。當知梵行則是思想。寒
熱。饑渴。苦惱。憂喜。
第五觀意者。謂覺是尋求。觀是伺察。覺麤觀細。此
十是心所。尚非心王。豈為梵行。意業是意之用。亦
同心所以思等皆徧行故。
若佛是梵行者。為色是佛耶。受是佛耶。想是佛耶。行
是佛耶。識是佛耶。為相是佛耶。好是佛耶。神通是佛
耶。業行是佛耶。果報是佛耶。
第七觀佛十事。觀佛三身。一一觀之皆無自性。故
中論云。非陰不離陰。此彼不相在。如來不有陰。何
處有如來。陰合有如來。則無有自性。進退推求。佛
體寂滅。是知真佛既超心境。依斯成行行豈相耶。
若法是梵行者。為寂滅是法耶。涅槃是法耶。不生是
法耶。不起是法耶。不可說是法耶。無分別是法耶。無
所行是法耶。不合集是法耶。不隨順是法耶。無所得
是法耶。
第八觀法。但有八句。然法有教理。行果今就後三。
略能詮教。但有三法。寂滅是理。涅槃是果。餘六通
三。今推徵云若一是法。餘則應非。一一應爾。若謂
總是。則和合不實。隨得一法即應得餘。和合而成
則無和合。若以無合而為法者。無合之法豈當有
耶。又此舉法。皆舉寂滅無生等者。欲明一一自虗。
法即非法。梵行何從。
若僧是梵行者。為預流向是僧耶。預流果是僧耶。一
來向是僧耶。一來果是僧耶。不還向是僧耶。不還果
是僧耶。阿羅漢向是僧耶。阿羅漢果是僧耶。三明是
僧耶。六通是僧耶。
第九觀僧十事。前八約人。後二約德。此中僧且依
小乘四果名僧。然觀意謂僧名和合而有八輩。若
一是僧餘則應非。又一一別辨則無眾義。集此無
眾豈成眾耶。後二就德。德若是僧何須八輩。離法
無人離人無法。一一窮究。為僧者誰。僧體既虗。梵
行安寄。
若戒是梵行者。為壇場是戒耶。問清淨是戒耶。教威
儀是戒耶。三說羯磨是戒耶。和尚是戒耶。阿闍黎是
戒耶。剃髮是戒耶。著袈裟衣是戒耶。乞食是戒耶。正
命是戒耶。
第十觀戒。戒為行體亦賴眾緣。從緣成戒。戒性如
空。起心持戒是謂迷倒。無善無威儀不離二乘心。
是名持淨戒。此戒乃名真梵行也。上明離相之
戒廣顯修相竟。次顯觀行成相。初約所觀十境
如實觀。
如是觀已。於身無所取。於修無所著。於法無所住。過
去已滅。未來未至。現在空寂。無作業者。無受報者。此
世不移動。彼世不改變。此中何法名為梵行。梵行從
何處來。誰之所有。體為是誰。由誰而作。為是有。為是
無。為是色。為非色。無是受。為非受。為是想。為非想。為
是行。為非行。為是識。為非識。如是觀察梵行法不可
得故。三世法皆空寂故。意無取著故。心無障礙故。所
行無二故。方便自在故。受無相法故。觀無相法故。知
佛法平等故。具一切佛法故如。是名為清淨梵行。
第四如是觀下。辨觀成之相。望前尋思。即是觀益。
望後得正覺果。此但如實觀成。今初。約所觀十境。
如實觀成。後此中何法下約所成梵行。如實觀成。
謂觀梵行求來處不可得。及主者作者皆不可得。
於有為無為。乃至五蘊求之畢竟不可得。以不可
得故是名真梵行也。故云梵行觀成。後如是觀察
下結成梵行。清淨之相。通以無得故成也。上自
利行成。
復應修習十種法。何者為十。所謂處非處智。過現未
來業報智。諸禪解脫三昧智。諸根勝劣智。種種解智。
種種界智。一切至處道智。天眼無礙智。宿命無礙智。
永斷習氣智。於如來十力一一觀察。一一力中有無
<pb n="684"/>
量義。悉應諮問。聞已。應起大慈悲心。觀察眾生而不
捨離。思惟諸法無有休息。行無上業。不求果報。了知
境界如幻。如夢。如影。如響。亦如變化。
第二復應下。明利他行淨。文有二段。初觀十種深
智。即利他之方。後慈念眾生。成無緣四等。是則自
利利他上求下化皆具足也。初舉法應修。謂梵行
體也。緣體宛然。一心湛寂。梵行用也。不思不造。萬
行沸騰。故不但心觀圓明。復應廣集佛智。故下云
於如來十力一一觀察。結勸修學也。次聞已下慈
念眾生。成無緣四等。文有四句。一雙起慈悲。如犢
母隨子。二思惟藥病成大法喜。三即行無求以成
大捨。四智了諸境導成無緣。後五喻廣如十忍品。
若諸菩薩能與如是觀行相應。於諸法中不生二解。
一切佛法疾得現前。初發心時即得阿耨多羅三藐
三菩提。知一切法即心自性。成就慧身不由他悟。
第二大文若諸菩薩下。答因所成果問。初牒前因
深。次一切佛法下酬其果滿。今標。由理觀深玄。了
性具足萬行齊修。故令大果無邊德用現證在即。
次初發心時下釋疾現之言。言疾得疾在何時。故
云初發心時。何法現前謂無上菩提。知一切法下
釋現前之相。亦是出其所因。意謂初心為始。正覺
為終。何以初心便成正覺。故今釋云。知一切法即
心自性即名為佛。
<品>初發心功德品第十七</品>
初來意者。謂前二品明位及行。今顯勝德舉初況
後。巧顯深勝。故次來也。又前品末云初發心時便
成正覺。未知此心有何功用。頓得爾耶。今釋此義
故次來也。二釋名者初有二義。一三種發心之初。
如起信論說。發心有三種相。一信成就發心。二解
行發心。三證發心。此當初信成就發心也。二十住
之初。發有二義。一發起上求。二三德開發。在於信
位。久已研窮。至此位中忽然開發。故得功齊果位。
攝德無邊。受斯稱矣。然住會發心。定是信成就攝。
解行及證。自在後文。生如來家。自約解說。不應謂
此便是證收。
爾時天帝釋白法慧菩薩言。佛子。菩薩初發菩提之
心。所得功德其量幾何。
此一品文。長分七段。一天王請說分。二歎深難說
分。三約喻校量分。四就法略示分。五動地興供分。
六他方證成分。七以偈重頌分。今初問也。天帝問
者。在彼宮故。聞前速成。生疑念故。菩提心。是萬行
主故。問法慧者。是會主故。初心具後之德。唯慧境
故。
法慧菩薩言。此義甚深。難說。難知。難分別。難信解。難
證。難行。難通達。難思惟。難度量。難趣入。
此顯深難說也。所以歎者。法體深廣。去疑令樂故。
下寄言說顯。未盡其源故。
雖然。我當承佛威神之力而為汝說。
第三雖然下。約喻校量分。於中二。初結前生後。謂
約自力。則甚深。承佛力。則可說。
佛子。假使有人以一切樂具。供養東方阿僧祇世界
所有眾生。經於一劫。然後教令淨持五戒。南西北方
四維上下亦復如是。佛子。於汝意云何。此人功德寧
為多不。天帝言。佛子。此人功德唯佛能知。其餘一切
無能量者。法慧菩薩言。佛子。此人功德。比菩薩初發
心功德百分不及一。千分不及一。百千分不及一。如
是億分。百億分。千億分。百千億分。那由他億分。百那
由他億分。千那由他億分。百千那由他億分。數分。歌
羅分。筭分。喻分。優婆尼沙陀分亦不及一。佛子。且置
此喻。假使有人以一切樂具。供養十方十阿僧祇世
界所有眾生。經於百劫。然後教令修十善道。如是供
養經於千劫。教住四禪。經於百千劫教住四無量心。
經於億劫教住四無色定。經於百億劫教住須陀洹
<pb n="685"/>
果。經於千億劫教住斯陀含果。經於百千億劫教住
阿那含果。經於那由他億劫教住阿羅漢果。經於百
千那由他億劫教住辟支佛道。佛子。於意云何。是人
功德寧為多不。天帝言。佛子。此人功德唯佛能知。法
慧菩薩言。佛子。此人功德比菩薩初發心功德。百分
不及一。千分不及一。百千分不及一。乃至優波尼沙
陀分亦不及一。何以故。佛子。一切諸佛初發心時。不
但為以一切樂具供養十方十阿僧祇世界所有眾
生經於百劫乃至百千那由他億劫故發菩提心。不
但為教爾所眾生令修五戒十善業道。教住四禪。四
無量心。四無色定。教得須陀洹果。斯陀含果。阿那含
果。阿羅漢果。辟支佛道故發菩提心。為令如來種性
不斷故。為充徧一切世界故。為度脫一切世界眾生
故。為悉知一切世界成壞故。為悉知一切世界中眾
生垢淨故。為悉知一切世界自性清淨故。為悉知一
切眾生心樂煩惱習氣故。為悉知一切眾生死此生
彼故。為悉知一切眾生諸根方便故。為悉知一切眾
生心行故。為悉知一切眾生三世智故。為悉知一切
佛境界平等故。發於無上菩提之心。
此下正顯校量發心功德。有十一大喻。一利樂眾
生喻。二速疾步剎喻。三知劫成壞喻。四善知勝解
喻。五善知諸根喻。六善知欲樂喻。七善知方便喻。
八善知他心喻。九善知業相喻。十善知煩惱喻。十
一供佛及生喻。然此十一喻。後後過前前。故皆捨
置前前更舉後後。又一一喻內一一皆有十重小
喻。文無者略也。今初利樂眾生喻也。初假使有人
下乃舉廣。次問於意云何徵問。次天帝言答廣。次
且置此喻下併舉九事小喻。次問次答。次法慧菩
薩言下校量超勝。後喻喻同。此無小喻者略也。
佛子。復置此喻。假使有人於一念頃。能過東方阿僧
祇世界。念念如是盡阿僧祇劫。此諸世界無有能得
知其邊際。又第二人於一念頃。能過前人阿僧祇劫
所過世界。如是亦盡阿僧祇劫。次第展轉乃至第十。
南西北方四維上下亦復如是。佛子。此十方中凡有
百人。一一如是過諸世界。是諸世界可知邊際。菩薩
初發阿耨多羅三藐三菩提心所有善根。無有能得
知其際者。何以故。佛子。菩薩不齊限但為往爾所世
界得了知故發菩提心。為了知十方世界故發菩提
心。所謂欲了知妙世界即是麤世界。麤世界即是妙
世界。仰世界即是覆世界。覆世界即是仰世界。小世
界即是大世界。大世界即是小世界。廣世界即是狹
世界。狹世界即是廣世界。一世界即是不可說世界。
不可說世界即是一世界。不可說世界入一世界。一
世界入不可說世界。穢世界即是淨世界。淨世界即
是穢世界。欲知一毛端中一切世界差別性。一切世
界中一毛端一體性。欲知一世界中出生一切世界。
欲知一切世界無體性。欲以一念心盡知一切廣大
世界而無障礙故發阿耨多羅三藐三菩提心。
第二舉速疾步剎喻中。初舉廣喻。次菩薩初發下
辨過超勝。何以故云徵釋彰前不及。次為了知十
方。辨此過前。
佛子。復置此喻。假使有人於一念頃。能知東方阿僧
祇世界成壞劫數。念念如是盡阿僧祇劫。此諸劫數
無有能得知其邊際。有第二人於一念頃能。知前人
阿僧祇劫所知劫數。如是廣說乃至第十。南西北方
四維上下亦復如是。佛子。此十方阿僧祇世界成壞
劫數可知邊際。菩薩初發阿耨多羅三藐三菩提心
功德善根無有能得知其際者。何以故。菩薩不齊限
但為知爾所世界成壞劫數故發阿耨多羅三藐三
菩提心。為悉知一切世界成壞劫盡無餘故發阿耨
多羅三藐三菩提心。所謂知長劫與短劫平等。短劫
與長劫平等。一劫與無數劫平等。無數劫與一劫平
等。有佛劫與無佛劫平等。無佛劫與有佛劫平等。一
<pb n="686"/>
佛劫中有不可說佛。不可說佛劫中有一佛。有量劫
與無量劫平等。無量劫與有量劫平等。有盡劫與無
盡劫平等。無盡劫與有盡劫平等。不可說劫與一念
平等。一念與不可說劫平等。一切劫入非劫。非劫入
一切劫。欲於一念中盡知前際後際及現在一切世
界成壞劫故發阿耨多羅三藐三菩提心。是名初發
心大誓莊嚴了知一切劫神通智。
第三舉知劫成壞喻。初舉廣大。次此十方下對辨
超勝。
佛子。復置此喻。假使有人於一念頃。能知東方阿僧
祇世界所有眾生種種差別解。念念如是盡阿僧祇
劫。有第二人於一念頃。能知前人阿僧祇劫所知眾
生諸解差別。如是亦盡阿僧祇劫。次第展轉乃至第
十。南西北方四維上下亦復如是。佛子。此十方眾生
種種差別解可知邊際。菩薩初發阿耨多羅三藐三
菩提心功德善根無有能得知其際者。何以故。佛子。
菩薩不齊限但為知爾所眾生解故發阿耨多羅三
藐三菩提心。為盡知一切世界所有眾生種種差別
解故發阿耨多羅三藐三菩提心。所謂欲知一切差
別解無邊故。一眾生解無數眾生解平等故。欲得不
可說差別解方便智光明故。欲悉知眾生海各各差
別解盡無餘故。欲悉知過現未來善不善種種無量
解故。欲悉知相似解不相似解故。欲悉知一切解即
是一解一解即是一切解故。欲得如來解力故。欲悉
知有上解無上解有餘解無餘解等解不等解差別
故。欲悉知有依解無依解共解不共解有邊解無邊
解差別解無差別解善解不善解世間解出世間解
差別故。欲於一切妙解大解無量解正位解中得如
來解脫無障礙智故。欲以無量方便悉知十方一切
眾生界一一眾生淨解染解廣解略解細解麤解盡
無餘故。欲悉知深密解方便解分別解自然解隨因
所起解隨緣所起解一切解網悉無餘故。發阿耨多
羅三藐三菩提心。
第四舉善知勝解喻。言勝解者。謂於決定境印持
為性。不可引轉為業。今略云解即唯識別境解也。
初舉廣喻。次此十方眾生下辨超過。次何以故下
徵釋。初反釋。次為盡知下順釋。此為盡知等為總。
次所謂欲知下有八句。總約相以辨。次欲悉知下
有五句。一一別明超過之相。
佛子。復置此喻。假使有人於一念頃。能知東方無數
世界一切眾生諸根差別。念念如是經阿僧祇劫。有
第二人。於一念頃能知前人阿僧祇劫念念所知諸
根差別。如是廣說乃至第十。南西北方四維上下亦
復如是。佛子此十方世界所有眾生諸根差別可知
邊際。菩薩初發阿耨多羅三藐三菩提心功德善根
無有能得知其際者。何以故。菩薩不齊限但為知爾
所世界眾生根故發阿耨多羅三藐三菩提心。為盡
知一切世界中一切眾生根種種差別。廣說乃至欲
盡知一切諸根網故發阿耨多羅三藐三菩提心。
五舉善知諸根喻。初舉廣喻。次此十方下。辨超過。
佛子。復置此喻。假使有人於一念頃。能知東方無數
世界所有眾生種種欲樂。念念如是盡阿僧祇劫。次
第廣說乃至第十。南西北方四維上下亦復如是。此
十方眾生所有欲樂可知邊際。菩薩初發阿耨多羅
三藐三菩提心功德善根無有能得知其際者。何以
故。佛子。菩薩不齊限但為知爾所眾生欲樂故發阿
耨多羅三藐三菩提心。為盡知一切世界所有眾生
種種欲樂。廣說乃至欲盡知一切欲樂網故發阿耨
多羅三藐三菩提心。
六舉善知樂欲喻。樂欲者謂於所樂欲境。希望為
性。勤依為業。即勝解智所攝。初舉廣。次此十方眾
生下。辨超過。
佛子。復置此喻。假使有人於一念頃。能知東方無數
<pb n="687"/>
世界。所有眾生種種方便。如是廣說乃至第十。南西
北方四維上下亦復如是。此十方眾生種種方便可
知邊際。菩薩初發阿耨多羅三藐三菩提心功德善
根無有能得知其際者。何以故。佛子。菩薩不齊限但
為知爾所世界眾生種種方便故發阿耨多羅三藐
三菩提心。為盡知一切世界所有眾生種種方便。廣
說乃至欲盡知一切方便網故發阿耨多羅三藐三
菩提心。
七舉善知方便喻。初舉廣喻。次此十方下辨超過。
佛子。復置此喻。假使有人於一念頃。能知東方無數
世界所有眾生種種差別心。廣說乃至此十方世界
所有眾生種種差別心可知邊際。菩薩初發阿耨多
羅三藐三菩提心功德善根無有能得知其際者。何
以故。佛子。菩薩不齊限但為知爾所眾生心故發阿
耨多羅三藐三菩提心。為悉知盡法界虗空界無邊
眾生種種心。乃至欲盡知一切心網故發阿耨多羅
三藐三菩提心。
八舉善知他心喻。知心義兼王所。初舉廣喻。次菩
薩初發下辨超過。
佛子。復置此喻。假使有人於一念頃。能知東方無數
世界所有眾生種種差別業。廣說乃至此十方眾生
種種差別業可知邊際。菩薩初發阿耨多羅三藐三
菩提心善根邊際不可得知。何以故。佛子。菩薩不齊
限但為知爾所眾生業故發阿耨多羅三藐三菩提
心。欲悉知三世一切眾生業。乃至欲悉知一切業網
故發阿耨多羅三藐三菩提心。
第九舉善知業相喻。業即業報智。如下九地中說。
初舉廣喻。次菩薩初發下辨超過。
佛子。復置此喻。假使有人於一念頃。能知東方無數
世界所有眾生種種煩惱。念念如是盡阿僧祇劫。此
諸煩惱種種差別無有能得知其邊際。有第二人於
一念頃能知前人阿僧祇劫所知眾生煩惱差別。如
是復盡阿僧祇劫。次第廣說乃知第十。南西北方四
維上下亦復如是。佛子。此十方眾生煩惱差別可知
邊際。菩薩初發阿耨多羅三藐三菩提心善根邊際。
不可得知。何以故。佛子。菩薩不齊限但為知爾所世
界眾生煩惱故發阿耨多羅三藐三菩提心。為盡知
一切世界所有眾生煩惱差別故發阿耨多羅三藐
三菩提心。所謂欲盡知輕煩惱重煩惱眠煩惱起煩
惱一一眾生無量煩惱種種差別種種覺觀淨治一
切諸雜染故。欲盡知依無明煩惱愛相應煩惱斷一
切諸有趣煩惱結故。欲盡知貪分煩惱瞋分煩惱癡
分煩惱等分煩惱斷一切煩惱根本故。欲悉知我煩
惱我所煩惱我慢煩惱覺悟一切煩惱盡無餘故。欲
悉知從顛倒分別生根本煩惱隨煩惱因身見生六
十二見調伏一切煩惱故。欲悉知葢煩惱障煩惱發
大悲救護心。斷一切煩惱網。令一切智性清淨故發
阿耨多羅三藐三菩提心。
第十舉善知煩惱喻。煩惱有根本隨等。具如唯識。
初舉廣喻。次此十方下辨超過。二徵釋中。何以故
下先反顯。次為盡知下總明。次別釋有六門。初門
總明。二欲盡知下流轉門。三欲盡知下病行門。四
欲悉知下諸識門。五欲悉知下相生門。六欲悉知
下出家門。義有多釋。
佛子。復置此喻。假使有人於一念頃。以諸種種上味
飲食。香華衣服。幢幡傘蓋。及僧伽藍上妙宮殿寶帳
網幔。種種莊嚴師子之座。及眾妙寶供養東方無數
諸佛。及無數世界所有眾生。恭敬尊重。禮拜讚歎。曲
躬瞻仰相續不絕經無數劫。又勸彼眾生悉令如是
供養於佛。至佛滅後。各為起塔。其塔。高廣無數世界。
眾寶所成。種種莊嚴。一一塔中。各有無數如來形像。
光明徧照無數世界。經無數劫。南西北方四維上下
亦復如是。佛子。於汝意云何。此人功德寧為多不。天
<pb n="688"/>
帝言。是人功德。唯佛乃知。餘無能測。佛子。此人功德
比菩薩初發心功德百分不及一。千分不及一。百千
分不及一。乃至優波尼沙陀分亦不及一。佛子。復置
此喻。假使復有第二人。於一念中能作前人及無數
世界所有眾生無數劫中供養之事。念念如是。以無
量種供養之具。供養無量諸佛如來。及無量世界所
有眾生經無量劫。其第三人乃至第十人。皆亦如是。
於一念中能作前人所有供養。念念如是。以無邊無
等不可數不可稱不可思不可量不可說不可說不
可說供養之具。供養無邊乃至不可說不可說諸佛。
及爾許世界所有眾生。經無邊乃至不可說不可說
劫。至佛滅後各為起塔。其塔高廣乃至住劫亦如是。
佛子。此前功德。比菩薩初發心功德。百分不及一。千
分不及一。百千分不及一。乃至優波尼沙陀分亦不
及一。何以故。佛子。菩薩摩訶薩不齊限但為供養爾
所佛故發阿耨多羅三藐三菩提心。為供養盡法界
虗空界不可說不可說十方無量去來現在所有諸
佛故發阿耨多羅三藐三菩提心。
十一舉供佛及生。初舉廣喻。以一人供佛。有現世
滅後供養功德。校量顯勝。次略辨九人供佛功德
校量顯勝。後徵釋中。何以故下反顯。次為供養下
順釋。已上第三約喻校量分竟。
發是心已。能知前際一切諸佛始成正覺及般涅槃。
能信後際一切諸佛所有善根。能知現在一切諸佛
所有智慧。彼諸佛所有功德。此菩薩能信能受能修
能得能知能證能成就能與諸佛平等一性。何以故。
此菩薩為不斷一切如來種性故發心。為充徧一切
世界故發心。為度脫一切世界眾生故發心。為悉知
一切世界成壞故發心。為悉知一切眾生垢淨故發
心。為悉知一切世界三有清淨故發心。為悉知一切
眾生心樂煩惱習氣故發心。為悉知一切眾生死此
生彼故發心。為悉知一切眾生諸根方便故發心。為
悉知一切眾生心行故發心。為悉知一切眾生三世
智故發心。
下就法略示分。前喻顯大心因廣。此明攝德深勝。
亦是讚勝勸學。能知前際下至後心無所著。文有
五段。初解行圓滿。二以發心故下妙果當成。三應
知此人下與佛平等。四纔發心時下能作佛事。五
初發心下大智現前。此初解行圓滿也。言語信等
者。謂此菩薩於佛智慧能信。是十信位成就故。能
受是十住。能修是十行。能知是十向。能證是十地
能究竟是結因。究竟能與佛等是果滿。謂與佛能
證所證平等無二故。故初心即攝諸位。何以故下
徵釋所以。何以初心即滿因位。釋云以等真性所
為無齊限故。
以發心故。常為三世一切諸佛之所憶念。即得三世
一切諸佛無上菩提。即為三世一切諸佛與其妙法。
即與三世一切諸佛體性平等。已修三世一切諸佛
助道之法。成就三世一切諸佛力無所畏。莊嚴三世
一切諸佛不共佛法。悉得法界一切諸佛說法智慧。
何以故。以是發心即得佛故。
第二妙果當成。謂以是發心為因。決定當得佛故。
望圓極之果。故定當成。約見性成智身。上品云即
得。晉經梵本。此中皆是佛故者。當此義也。
應知此人即與三世諸佛同等。即與三世諸佛如來
境界平等。即與三世諸佛如來功德平等。得如來一
身無量身究竟平等。真實智慧。
第三言與佛平等。謂發心均故。發心畢竟二無別
故。
纔發心時即為十方一切諸佛所共稱歎。即能說法
教化調伏一切世界所有眾生。即能震動一切世界。
即能光照一切世界。即能息滅一切世界諸惡道苦。
即能嚴淨一切國土。即能於一切世界中示現成佛。
<pb n="689"/>
即能令一切眾生皆得歡喜。即能入一切法界性。即
能持一切佛種性。即能得一切佛智慧光明。
第四言能作佛事。有十一句。皆是纔發即得。言即
得者。有二意。一約法圓融。初心攝諸位故。二以位
攝位。如十住滿即成佛故。
此初發心菩薩。不於三世少有所得。所謂若諸佛若
諸佛法。若菩薩若菩薩法。若獨覺若獨覺法。若聲聞
若聲聞法。若世間若世間法。若出世間若出世間法。
若眾生若眾生法。唯求一切智。於諸法界心無所著。
第五大智現前。謂以無著大智求菩提故。又通釋
上四段。謂由於無所著故稱性圓融。能成能攝一
切功德。
爾時佛神力故。十方各一萬佛剎微塵數世界。六種
震動。所謂動。徧動。等徧動。起。徧起。等徧起。踊。徧踊。等
徧踊。震。徧震。等徧震。吼。徧吼。等徧吼。擊。徧擊。等徧擊。
雨眾天華天香天末香天華鬘天衣天寶天莊嚴具。
作天妓樂。放天光明及天音聲。
此大文第五興供動地分。言瑞應也。
是時十方各過十佛剎微塵數世界外。有萬佛剎微
塵數佛同名法慧。各現其身在法慧菩薩前。作如是
言。善哉善哉。法慧。汝於今者能說此法。我等十方各
萬佛剎微塵數佛。亦說是法。一切諸佛悉如是說。汝
說此法時。有萬佛剎微塵數菩薩發菩提心。我等今
者悉授其記。於當來世過千不可說無邊劫。同一劫
中而得作佛。出興於世。皆號清淨心如來。所住世界。
各各差別。我等悉當護持此法。令未來世一切菩薩
未曾聞者皆悉得聞。如此娑婆世界四天下須彌頂
上說如是法令諸眾生聞已受化。如是十方百千億
那由他。無數無量。無邊無等。不可數不可稱不可思
不可量不可說盡法界。虗空界諸世界中。亦說此法
教化眾生。其說法者同名法慧。悉以佛神力故。世尊
本願力故。為欲顯示佛法故。為以智光普照故。為欲
開闡實義故。為令證得法性故。為令眾會悉歡喜故。
為欲開示佛法因故。為得一切佛平等故。為了法界
無有二故。說如是法。
此大文第六他方證成分也。以初心攝德深廣。恐
難信受。故佛自證。文分三段。初佛現證。汝說下顯
益證成。如是娑婆下結通無盡。是證佛結通。非經
家也。
爾時法慧菩薩普觀盡虗空界十方國土一切眾會
欲悉成就諸眾生故。欲悉淨治諸業果報故。欲悉開
顯清淨法界故。欲悉拔除雜染根本故。欲悉增長廣
大信解故。欲悉令知無量眾生根故。欲悉令知三世
法平等故。欲悉令觀察涅槃界故。欲增長自清淨善
根故。承佛威力即說頌言。
此下第七以偈重頌分。先辨偈意。有十一句。初一
後一是說偈儀。而離開者。欲顯中九皆承佛力。該
十方故。中九正明所為。初總餘別。別中四對。一淨
業顯理。二除惑開信。妄想分別為雜染根。三知病
識藥。四觀果淨因。即由利他。自業便淨。
 為利世間發大心  其心普徧於十方 
 眾生國土三世法  佛及菩薩最勝海 
 究竟虗空等法界  所有一切諸世間 
 如諸佛法皆往詣  如是發心無退轉 
 慈念眾生無暫捨  離諸惱害普饒益 
 光明照世為所歸  十力護念難思議 
 十方國土悉趣入  一切色形皆示現 
 如佛福智廣無邊  隨順修因無所著 
 有剎仰住或傍覆  麤妙廣大無量種 
 菩薩一發最上心  悉能往詣皆無礙 
 菩薩勝行不可說  皆勤修習無所住 
 見一切佛常欣樂  普入於其深法海 
 哀愍五趣諸羣生  令除垢穢普清淨 
<pb n="690"/>
 紹隆佛種不斷絕  摧滅魔宮無有餘 
 已住如來平等性  善修微妙方便道 
 於佛境界起信心  得佛灌頂心無著 
 兩足尊所念報恩  心如金剛不可沮 
 於佛所行能照了  自然修習菩提行 
 諸趣差別想無量  業果及心亦非一 
 乃至根性種種殊  一發大心悉明見 
 其心廣大等法界  無依無變如虗空 
 趣向佛智無所取  諦了實際離分別 
 知眾生心無生想  了達諸法無法想 
 雖普分別無分別  億那由剎皆往詣 
 無量諸法妙法藏  隨順觀察悉能入 
 眾生根行靡不知  到如是處如是尊 
 清淨大願恒相應  樂供如來不退轉 
 人天見者無厭足  常為諸佛所護念 
 其心清淨無所依  雖觀深法而不取 
 如是思惟無量劫  於三世中無所著 
 其心堅固難制沮  趣佛菩提無障礙 
 志求妙道除蒙惑  周行法界不告勞 
 知語言法皆寂滅  但入真如絕異解 
 諸佛境界悉順觀  達於三世心無礙 
第二正顯偈辭。有一百二十一頌。文分三段。初八
十二偈。超頌就法略示。二有三十四偈。却頌就喻
校量。三有五偈結成勸讚。令景慕發心。歎深難說
徧於三段。又歎為長行偈頌之本。故略不頌之。初
中文亦分五。初有十七偈。頌第一解行圓滿。二菩
薩始發下十七偈。超頌第四能作佛事。三菩薩所
住下十八偈。却頌第三得佛平等。四趣向菩提下
六偈半。頌第五大智現前。五恒勸眾生下二十三
偈半。頌第二當成妙果。文不次者。顯德無前後故。
今初。
 菩薩始發廣大心  即能徧往十方剎 
 法門無量不可說  智光普照皆明了 
 大悲廣度最無比  慈心普徧等虗空 
 而於眾生不分別  如是清淨遊於世 
 十方眾生悉慰安  一切所作皆真實 
 恒以淨心不異語  常為諸佛共加護 
 過去所有皆憶念  未來一切悉分別 
 十方世界普入中  為度眾生令出離 
 菩薩具足妙智光  善了因緣無有疑 
 一切迷惑皆除斷  如是而遊於法界 
 魔王宮殿悉摧破  眾生翳膜咸除滅 
 離諸分別心不動  善了如來之境界 
 三世疑網悉已除  於如來所起淨信 
 以信得成不動智  智清淨故解真實 
 為令眾生得出離  盡於後際普饒益 
 長時勤苦心無厭  乃至地獄亦安受 
 福智無量皆具足  眾生根欲悉了知 
 及諸業行無不見  如其所樂為說法 
 了知一切空無我  慈念眾生恒不捨 
 以一大悲微妙音  普入世間而演說 
 放大光明種種色  普照眾生除黑闇 
 光中菩薩坐蓮華  為眾闡揚清淨法 
 於一毛端現眾剎  諸大菩薩皆充滿 
 眾會智慧各不同  悉能明了眾生心 
 十方世界不可說  一念周行無不盡 
 利益眾生供養佛  於諸佛所問深義 
 於諸如來作父想  為利眾生修覺行 
 智慧善巧通法藏  入深智處無所著 
 隨順思惟說法界  經無量劫不可盡 
 智雖善入無處所  無有疲厭無所著 
 三世諸佛家中生  證得如來妙法身 
 普為羣生現眾色  譬如幻師無不作 
<pb n="691"/>
 或現始修殊勝行  或現初生及出家 
 或現樹下成菩提  或為眾生示涅槃 
二有十七偈頌能作佛事。
 菩薩所住希有法  唯佛境界非二乘 
 身語意想皆已除  種種隨宜悉能現 
 菩薩所得諸佛法  眾生思惟發狂亂 
 智入實際心無礙  普現如來自在力 
 此於世間無與等  何況復增殊勝行 
 雖未具足一切智  已獲如來自在力 
 已住究竟一乘道  深入微妙最上法 
 善知眾生時非時  為利益故現神通 
 分身徧滿一切剎  放淨光明除世闇 
 譬如龍王起大雲  普雨妙雨悉充洽 
 觀察眾生如幻夢  以業力故常流轉 
 大悲哀愍咸救拔  為說無為淨法性 
 佛力無量此亦然  譬如虗空無有邊 
 為令眾生得解脫  億劫勤修而不倦 
 種種思惟妙功德  善修無上第一業 
 於諸勝行恒不捨  專念生成一切智 
 一身示現無量身  一切世界悉周徧 
 其心清淨無分別  一念難思力如是 
 於諸世間不分別  於一切法無妄想 
 雖觀諸法而不取  恒救眾生無所度 
 一切世間唯是想  於中種種各差別 
 知想境界險且深  為現神通而救脫 
 譬如幻師自在力  菩薩神變亦如是 
 身徧法界及虗空  隨眾生心靡不見 
 能所分別二俱離  雜染清淨無所取 
 若縛若解智悉忘  但願普與眾生樂 
 一切世間唯想力  以智而入心無畏 
 思惟諸法亦復然  三世推求不可得 
 能入過去畢前際  能入未來畢後際 
 能入現在一切處  常勤觀察無所有 
 隨順涅槃寂滅法  住於無諍無所依 
 心如實際無與等  專向菩提永不退 
 修諸勝行無退怯  安住菩提不動搖 
 佛及菩薩與世間  盡於法界皆明了 
 欲得最勝第一道  為一切智解脫王 
 應當速發菩提心  永盡諸漏利羣生 
三十有八偈頌第三得佛平等。
 趣向菩提心清淨  功德廣大不可說 
 為利眾生故稱述  汝等諸賢應善聽 
 無量世界盡為塵  一一塵中無量剎 
 其中諸佛皆無量  悉能明見無所取 
 善知眾生無生想  善知言語無語想 
 於諸世界心無礙  悉善了知無所著 
 其心廣大如虗空  於三世事悉明達 
 一切疑惑皆除滅  正觀佛法無所取 
 十方無量諸國土  一念往詣心無著 
 了達世間眾苦法  悉住無生真實際 
 無量難思諸佛所  悉往彼會而覲謁 
 當為上首問如來  菩薩所修諸願行 
 心常憶念十方佛  而無所依無所取 
四有六偈半頌大智現前。
 恒勸眾生種善根  莊嚴國土令清淨 
 一切趣生三有處  以無礙眼咸觀察 
 所有習性諸根解  無量無邊悉明見 
 眾生心樂悉了知  如是隨宜為說法 
 於諸染淨皆通達  令彼修治入於道 
 無量無數諸三昧  菩薩一念皆能入 
 於中想智及所緣  悉善了知得自在 
 菩薩獲此廣大智  疾向菩提無所礙 
 為欲利益諸羣生  處處宣揚大人法 
<pb n="692"/>
 善知世間長短劫  一月半月及晝夜 
 國土各別性平等  常勤觀察不放逸 
 普詣十方諸世界  而於方處無所取 
 嚴淨國土悉無餘  亦不曾生淨分別 
 眾生是處若非處  及以諸業感報別 
 隨順思惟入佛力  於此一切悉了知 
 一切世間種種性  種種所行住三有 
 利根及與中下根  如是一切咸觀察 
 淨與不淨種種解  勝劣及中悉明見 
 一切眾生至處行  三有相續皆能說 
 禪定解脫諸三昧  染淨因起各不同 
 及以先世苦樂殊  淨修佛力咸能見 
 眾生業惑續諸趣  斷此諸趣得寂滅 
 種種漏法永不生  并其習種悉了知 
 如來煩惱皆除盡  大智光明照於世 
 菩薩於佛十力中  雖未證得亦無疑 
 菩薩於一毛孔中  普現十方無量剎 
 或有雜染或清淨  種種業作皆能了 
 一微塵中無量剎  無量諸佛及佛子 
 諸剎各別無雜亂  如一一切悉明見 
 於一毛孔見十方  盡虗空界諸世間 
 無有一處空無佛  如是佛剎悉清淨 
 於毛孔中見佛剎  復見一切諸眾生 
 三世六趣各不同  晝夜月時有縛解 
 如是大智諸菩薩  專心趣向法王位 
 於佛所住順思惟  而獲無邊大歡喜 
 菩薩分身無量億  供養一切諸如來 
 神通變現勝無比  佛所行處皆能住 
 無量佛所皆讚仰  所有法藏悉躭味 
 見佛聞法勤修行  如飲甘露心歡喜 
 已獲如來勝三昧  善入諸法智增長 
 信心不動如須彌  普作羣生功德藏 
 慈心廣大徧眾生  悉願疾成一切智 
 而恒無著無依處  離諸煩惱得自在 
 哀愍眾生廣大智  普攝一切同於己 
 知空無相無真實  而行其心不懈退 
 菩薩發心功德量  億劫稱揚不可盡 
 以出一切諸如來  獨覺聲聞安樂故 
五有二十三偈半。頌第二當成妙果。此中文分九
段。初三頌半諸佛護念。二半頌當得菩提。三半頌
與大妙法。四一頌佛體平等。五一頌修助道法。六
六頌佛力無畏。七五頌莊嚴佛法。八五頌說法智
慧。九一頌結德無盡。
 十方國土諸眾生  皆悉施安無量劫 
 勸持五戒及十善  四禪四等諸定等 
 復於多劫施安樂  令斷諸惑成羅漢 
 彼諸福聚雖無量  不與發心功德比 
 又教億眾成緣覺  獲無諍行微妙道 
 以彼而校菩提心  算數譬喻無能及 
 一念能過塵數剎  如是經於無量劫 
 此諸剎數尚可量  發心功德不可知 
 過去未來及現在  所有劫數無邊量 
 此諸劫數猶可知  發心功德無能測 
 以菩提心徧十方  所有分別靡不知 
 一念三世悉明達  利益無量眾生故 
 十方世界諸眾生  欲解方便意所行 
 及以虗空際可測  發心功德難知量 
 菩薩志願等十方  慈心普洽諸羣生 
 悉使修成佛功德  是故其力無邊際 
 眾生欲解心所樂  諸根方便行各別 
 於一念中悉了知  一切智智心同等 
 一切眾生諸惑業  三有相續無暫斷 
 此諸邊際尚可知  發心功德難思議 
<pb n="693"/>
 發心能離業煩惱  供養一切諸如來 
 業惑既離相續斷  普於三世得解脫 
 一念供養無邊佛  亦供無數諸眾生 
 悉令香華及妙鬘  寶幢幡蓋上衣服 
 美食珍座經行處  種種宮殿悉嚴好 
 毗盧遮那妙寶珠  如意摩尼發光耀 
 念念如是持供養  經無量劫不可說 
 其人福聚雖復多  不及發心功德大 
 所說種種眾譬喻  無有能及菩提心 
 以諸三世人中尊  皆從發心而得生 
 發心無礙無齊限  欲求其量不可得 
 一切智智誓必成  所有眾生皆永度 
 發心廣大等虗空  生諸功德同法界 
 所行普徧如無異  永離眾著佛平等 
 一切法門無不入  一切國土悉能往 
 一切智境咸通達  一切功德皆成就 
 一切能捨恒相續  淨諸戒品無所著 
 具足無上大功德  常勤精進不退轉 
 入深禪定恒思惟  廣大智慧共相應 
 此是菩薩最勝地  出生一切普賢道 
 三世一切諸如來  靡不護念初發心 
 悉以三昧陀羅尼  神通變化共莊嚴 
 十方眾生無有量  世界虗空亦如是 
 發心無量過於彼  是故能生一切佛 
 菩提心是十力本  亦為四辯無畏本 
 十八不共亦復然  莫不皆從發心得 
 諸佛色相莊嚴身  及以平等妙法身 
 智慧無著所應供  悉以發心而得有 
 一切獨覺聲聞乘  色界諸禪三昧樂 
 及無色界諸三昧  悉以發心作其本 
 一切人天自在樂  及以諸趣種種樂 
 進定根力等眾樂  靡不皆由初發心 
 以因發起廣大心  則能修行六種度 
 勸諸眾生行正行  於三界中受安樂 
 住佛無礙實義智  所有妙業咸開闡 
 能令無量諸眾生  悉斷惑業向涅槃 
 智慧光明如淨日  眾行具足猶滿月 
 功德常盈譬巨海  無垢無礙同虗空 
 普發無邊功德願  悉與一切眾生樂 
 盡未來際依願行  常勤修習度眾生 
 無量大願難思議  願令眾生悉清淨 
 空無相願無依處  以願力故皆明顯 
 了法自性如虗空  一切寂滅悉平等 
 法門無數不可說  為眾生說無所著 
 十方世界諸如來  悉共讚歎初發心 
 此心無量德所嚴  能到彼岸同於佛 
 如眾生數爾許劫  說其功德不可盡 
 以住如來廣大家  三界諸法無能喻 
二有三十四偈。為喻校量。於中初十四頌正頌前
喻。次有二十偈通釋所由。
 欲知一切諸佛法  宜應速發菩提心 
 此心功德中最勝  必得如來無礙智 
 眾生心行可數知  國土微塵亦復然 
 虗空邊際乍可盡  發心功德無能測 
 出生三世一切佛  成就世間一切樂 
 增長一切勝功德  永斷一切諸疑惑 
 開示一切妙境界  盡除一切諸障礙 
 成就一切清淨剎  出生一切如來智 
 欲見十方一切佛  欲施無盡功德藏 
 欲滅眾生諸苦惱  宜應速發菩提心 
此五偈頌結德勸修。

大方廣佛華嚴經綱要卷第十七
<pb n="694"/>

<sarticle>大方廣佛華嚴經綱要卷第十八</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>明法品第十八</品>
此品來意者。前明當位所成之德。今明趣後勝進
之行。又前明發心之勝德。今辨所具之行相。故次
來也。釋名者。準梵具翻應云法光明品。統有四義。
一法慧智慧。於能所詮進趣行法。分明照了故。即
明所知法。二明能詮。以能顯行故。法是所詮。可軌
則故。此則詮旨全目。明有法故。法之明故。通持業
依主二釋。三明是智用。法是理行及果。境智合說
俱是所詮。法之明明之法。依主釋也。四所修行法
體離無明。亦唯所詮有明之法。法即是明。通有財
持業二釋也。宗趣者。明法不同。略有四種。謂教理
行果。尋教悟理。觀理起行。行成得果。皆初宗後趣。
又此四皆宗。為成後位及成勝德為趣。
爾時精進慧菩薩。白法慧菩薩言。
釋文中大分為三分。一請說分。二正說分。三結說。
今初。先長行。後祗夜。前中亦二。初敘問答之人。勝
進趨後非勤不能。故精進慧問。
佛子。菩薩摩訶薩初發求一切智心。成就如是無量
功德。具大莊嚴。升一切智乘。入菩薩正位。捨諸世間
法。得佛出世法。去來現在諸佛攝受。決定至於無上
菩提究竟之處。
此下第二正申所問。亦分為二。初領前自分勝德。
後請說勝進之行。前中先總。後具大下有七句。一
領德。即前莊嚴佛不共法。二領乘。即已住究竟一
乘。三領位。位不退故。四領道。住離生因故。五領法。
得出世法故。六得勝緣。即佛護讚等。七領當果。至
菩提故。德雖無量。不出此七。
彼諸菩薩於佛教中云何修習。令諸如來皆生歡喜。
入諸菩薩所住之處。一切大行皆得清淨。所有大願
悉使滿足。獲諸菩薩廣大之藏。隨所應化常為說法。
而恒不捨波羅蜜行。所念眾生咸令得度。紹三寶種
使不斷絕。善根方便皆悉不虗。佛子。彼諸菩薩以何
方便能令此法當得圓滿。願垂哀愍。為我宣說。此諸
大會靡不樂聞。
此請說勝進行有二。先問所成行體。後問行成德
用。以破癡等為德用故。此先問行體也。問有十句。
初五自利兼他。次四利他兼自。末結不虗。後彼諸
下結請。
復次如諸菩薩摩訶薩。常勤修習滅除一切無明黑
闇。降伏魔怨制諸外道。永滌一切煩惱心垢。悉能成
就一切善根。永出一切惡趣諸難。淨治一切大智境
界。成就一切菩薩諸地。諸波羅蜜。總持三昧。六通三
明。四無所畏清淨功德。莊嚴一切諸佛國土。及諸相
好身語心行。成就滿足。善知一切諸佛如來力無所
畏不共佛法。一切智智所行境界。為欲成熟一切眾
生。隨其心樂而取佛土。隨根隨時如應說法。種種無
量廣大佛事。及餘無量諸功德法。諸行諸道及諸境
界皆悉圓滿。疾與如來功德平等。
第二問行成德用。有二。先問因行。次問成果德。此
問因也。有十二事。一問云何滅無明。二問降魔。三
問制外道。四問斷煩惱。五問善根以何而成。六問
三惡八難云何可出。七問淨治境。八問地等功德
云何成就。九問三業功德云何莊嚴滿足。十以何
觀力知佛功德。十一一切境智復云何知。十二何
法能成就眾生。乃至作大佛事。後及餘無量下。結
因成果德也。
於諸如來應正等覺百千阿僧祇劫修菩薩行時所
集法藏。悉能守護開示演說。諸魔外道無能沮壞。攝
<pb n="695"/>
持正法無有窮盡。於一切世界演說法時天王。龍王。
夜叉王。乾闥婆王。阿修羅王。迦樓羅王。緊那羅王。摩
睺羅伽王。人王。梵王。如來法王。皆悉守護。一切世間
恭敬供養同灌其頂。常為諸佛之所護念。一切菩薩
亦皆愛敬。得善根力。增長白法。開演如來甚深法藏。
攝持正法以自莊嚴。一切菩薩所行次第願皆演說。
第二於諸如來下顯等佛之用。護持正法便等佛
故。文有十句。初句為總。謂開示演說皆正法也。下
九句知明。一魔不能侵。二攝持修行。三十王外護。
四舉世同欽。五諸佛灌頂。六菩薩愛敬。七得眾善
根。八能演深法。九攝德自嚴。若得此九方名護法。
後一切下結請。
爾時精進慧菩薩欲重宣其義。而說頌言。
 大名稱者善能演  菩薩所成功德法 
 深入無邊廣大行  具足清淨無師智 
 若有菩薩初發心  成就福德智慧乘 
 入離生位超世間  普獲正等菩提法 
 彼復云何佛教中  堅固勤修轉增勝 
 令諸如來悉歡喜  佛所住地速當入 
 所行清淨願皆滿  及得廣大智慧藏 
 常能說法度眾生  而心無依無所著 
 菩薩一切波羅蜜  悉善修行無缺減 
 所念眾生咸救度  常持佛種使不絕 
 所作堅固不唐捐  一切功成得出離 
 如諸勝者所修行  彼清淨道願宣說 
 永破一切無明闇  降伏眾魔及外道 
 所有垢穢悉滌除  得近如來大智慧 
 永離一切諸險難  淨治大智殊勝境 
 獲妙道力隣上尊  一切功德皆成就 
 證得如來最勝智  住於無量諸國土 
 隨眾生心而說法  及作廣大諸佛事 
 云何而得諸妙道  開演如來正法藏 
 常能受持諸佛法  無能超勝無與等 
 云何無畏如師子  所行清淨如滿月 
 云何修習佛功德  猶如蓮華不著水 
第二偈文重頌。有十一偈。初一偈讚能說。次一偈
頌前。次四偈頌所修行體。後五偈頌行所成德。分
二。前三頌所成因德。後二結因成果德。
爾時法慧菩薩告精進慧菩薩言。善哉佛子。汝今為
欲多所饒益。多所安樂。多所惠利。哀愍世間諸天及
人。問於如是菩薩所修清淨之行。佛子。汝住實法。發
人精進。增長不退。已得解脫。能作是問同於如來。諦
聽諦聽。善思念之。我今承佛威神之力。為汝於中說
其少分。
第二正答文中。先讚問利益。能問具德誡聽許說。
佛子。菩薩摩訶薩已發一切智心。應離癡闇。精勤守
護。無令放逸。
此下正答文中。先答所成行體。後答行成德用。初
中答前十問即為十段。今初段中有五十句。前二
十句答前修習。後三十句答令佛歡喜。今總標。不
放逸徧下十段。皆由不放逸成。是修習相。不守根
門是名放逸。
佛子。菩薩摩訶薩住十種法名不放逸。何者為十。一
者護持眾戒。二者遠離愚癡淨菩提心。三者心樂質
直離諸諂誑。四者勤修善根無有退轉。五者恒善思
惟自所發心。六者不樂親近在家出家一切凡夫。七
者修諸善業而不願求世間果報。八者永離二乘行
菩薩道。九者樂修眾善令不斷絕。十者恒善觀察自
相續力。佛子。若諸菩薩行此十法。是則名為住不放
逸。
初答第一段修習有二十句。前十句始修。後十句
終成。今初始修。文有標徵列結四節。後皆倣。此。
佛子。菩薩摩訶薩住不放逸。得十種清淨。何者為十。
<pb n="696"/>
一者如說而行。二者念智成就。三者住於深定不沉
不舉。四者樂求佛法無有懈息。五者隨所聞法如理
觀察。具足出生巧妙智慧。六者入深禪定得佛神通。
七者其心平等無有高下。八者於諸眾生上中下類
心無障礙。猶如大地等作利益。九者若見眾生乃至
一發菩提之心。尊重承事猶如和尚。十者於授戒和
尚及阿闍梨一切菩薩諸善知識法師之所。常生尊
重承事供養。佛子。是名菩薩住不放逸十種清淨。
三答修習終成。謂此十種清淨。皆由不放逸成。
佛子。菩薩摩訶薩住不放逸。發大精進。起於正念。生
勝欲樂。所行不息。於一切法心無依處。於甚深法能
勤修習。入無諍門增廣大心。佛法無邊。能順了知。令
諸如來皆悉歡喜。
次答令佛歡喜。有三十句。初十句結前生後。即牒
前十種清淨。
佛子。菩薩摩訶薩復有十法。能令一切諸佛歡喜。何
者為十。一者精進不退。二者不惜身命。三者於諸利
養無所希求。四者知一切法皆如虗空。五者善能觀
察普入法界。六者知諸法印心無倚著。七者常發大
願。八者成就清淨忍智光明。九者觀自善法心無增
減。十者依無作門修諸淨行。佛子。是為菩薩住十種
法能令一切如來歡喜。
此十句答正成行相。前明即前修習。故令佛歡喜。
今更別明修相。於中法印。疏有多釋。
佛子。復有十法。能令一切諸佛歡喜。何者為十。所謂
安住不放逸。安住無生忍。安住大慈。安住大悲。安住
滿足諸波羅蜜。安住諸行。安住大願。安住巧方便。安
住勇猛力。安住智慧。觀一切法皆無所住猶如虗空。
佛子。若諸菩薩住此十法。能令一切諸佛歡喜。
後有十句顯純熟究竟行。修行成熟故云安住。亦
由前十成此十種。但生熟異耳。上答初問五十
句竟。
佛子。有十種法。令諸菩薩速入諸地。何等為十。一者
善巧圓滿福智二行。二者能大莊嚴波羅蜜道。三者
智慧明達不隨他語。四者承事善友恒不捨離。五者
常行精進無有懈怠。六者善能安住如來神力。七者
修諸善根不生疲倦。八者深心利智。以大乘法而自
莊嚴。九者於地地法門心無所住。十者與三世佛善
根方便同一體性。佛子。此十種法。令諸菩薩速入諸
地。
此答第二入菩薩所住處問。文有三段。初有十法
起入地行。次有十一句明住地觀修。後九句明地
要勝。今初。
復次佛子。諸菩薩初住地時應善觀察。隨其所有一
切法門。隨其所有甚深智慧。隨所修因。隨所得果。隨
其境界。隨其力用。隨其示現。隨其分別。隨其所得悉
善觀察。知一切法皆是自心而無所著。如是知已。入
菩薩地能善安住。
二復次下。明住地觀修。言住地觀修者。梁論云地
者對治我。皆言隨其者。諸地非一故。皆自心者。智
與心相應故。
佛子。彼諸菩薩作是思惟。我等宜應速入諸地。何以
故。我等若於地地中住。成就如是廣大功德。具功德
已漸入佛地。住佛地已能作無邊廣大佛事。是故宜
應常勤修習。無有休息。無有疲厭。以大功德而自莊
嚴。入菩薩地。
三佛子下。顯地要勝。
佛子。有十種法。令諸菩薩所行清淨。何等為十。一者
悉捨資財滿眾生意。二者持戒清淨無所毀犯。三者
柔如忍辱無有窮盡。四者勤修諸行永不退轉。五者
以正念力心無迷亂。六者分別了知無量諸法。七者
修一切行而無所著。八者其心不動猶如山王。九者
廣度眾生猶如橋梁。十者知一切眾生與諸如來同
<pb n="697"/>
一體性。佛子。是為十法。令諸菩薩所行清淨。
第三答大行清淨問。有二十句。初十句是因。後十
句是果。今初行成出障。故云清淨。
菩薩既得行清淨已。復得十種增勝法。何等為十。一
者他方諸佛皆悉護念。二者善根增勝超諸等列。三
者善能領受佛加持力。四者常得善人為所依怙。五
者安住精進恒不放逸。六者知一切法平等無異。七
者心恒安住無上大悲。八者如實觀法出生妙慧。九
者能善修行巧妙方便。十者能知如來方便之力。佛
子。是為菩薩十增勝法。
第二菩薩既得下。由行淨因得勝法果。十皆增勝
法。
佛子。菩薩有十種清淨願。何等為十。一願成熟眾生
無有疲倦。二願具行眾善淨諸世界。三願承事如來
常生尊重。四願護持正法不惜軀命。五願以智觀察
入諸佛土。六願與諸菩薩同一體性。七願入如來門
了一切法。八願見者生信無不獲益。九願神力住世
盡未來劫。十願具普賢行淨治一切種智之門。佛子。
是為菩薩十種清淨願。
第四答大願問。有二十句。初十起勝淨願。後十勵
志令滿。今初。全同初地十願。
佛子。菩薩住十種法。令諸大願皆得圓滿。何等為十。
一者心無疲厭。二者具大莊嚴。三者念諸菩薩殊勝
願力。四者聞諸佛土悉願往生。五者深心長久盡未
來劫。六者願悉成就一切眾生。七者住一切劫不以
為勞。八者受一切苦不生厭離。九者於一切樂心無
貪著。十者常勤守護無上法門。
二令願成滿者。由斯十句。能滿前十及餘多願。於
中五深心則可久。六悉成則可大。可久則菩薩之
德。可大則菩薩之業。
佛子。菩薩滿足如是願時即得十種無盡藏。何等為
十。所謂普見諸佛無盡藏。總持不忘無盡藏。決了諸
法無盡藏。大悲救護無盡藏。種種三昧無盡藏。滿眾
生心廣大福德無盡藏。演一切法甚深智慧無盡藏。
報得神通無盡藏。住無量劫無盡藏。入無邊世界無
盡藏。佛子。是為菩薩十無盡藏。
第五答獲菩薩藏問。謂由前行願蘊集成藏故。文
有十句。
菩薩得是十種藏已。福德具足。智慧清淨。於諸眾生
隨其所應而為說法。佛子。菩薩云何於諸眾生隨其
所應而為說法。所謂知其所作。知其因緣。知其心行。
知其欲樂。貪欲多者為說不淨。瞋恚多者為說大慈。
愚癡多者教勤觀察。三毒等者為說成就勝智法門。
樂生死者為說三苦。若著處所說處空寂。心懈怠者
說大精進。懷我慢者說法平等。多諂誑者為說菩薩
其心質直。樂寂靜者廣為說法令其成就。菩薩如是
隨其所應而為說法。為說法時文相連屬。義無舛謬。
觀法先後以智分別。是非審定不違法印。次第建立
無邊行門。令諸眾生斷一切疑。善知諸根。入如來教。
證真實際知法平等。斷諸法愛除一切執。常念諸佛
心無暫捨。了知音聲體性平等。於諸言說心無所著。
巧說譬喻無相違反。悉令得悟一切諸佛隨應普現
平等智身。
第六答隨所應化常為說法問。文分三。初菩薩得
是下四句。結前生後。次云何下徵以標起。三所謂
下正解其義。於中初所謂下知器。次貪欲多者下
授法。次為說法時下具德成益。
菩薩如是為諸眾生而演說法。則自修習增長義利。
不捨諸度具足莊嚴波羅蜜道。是時菩薩為令眾生
心滿足故。內外悉捨而無所著。是則能淨檀波羅蜜。
具持眾戒而無所著永離我慢。是則能淨尸波羅蜜。
悉能忍受一切諸惡。於諸眾生其心平等無有動搖。
譬如大地能持一切。是則能淨忍波羅蜜。普發眾業
<pb n="698"/>
常修靡懈。諸有所作恒不退轉。勇猛勢力無能制伏。
於諸功德不取不捨。而能滿足一切智門。是則能淨
精進波羅蜜。於五欲境無所貪著。諸次第定悉能成
就。常正思惟不住不出。而能銷滅一切煩惱。出生無
量諸三昧門。成就無邊大神通力。逆順次第入諸三
昧。於一三昧門入無邊三昧門。悉知一切三昧境界。
與一切三昧三摩鉢底。智印不相違背。能速入於一
切智地。是則能淨禪波羅蜜。於諸佛所聞法受持。近
善知識承事不倦。常樂聞法心無厭足。隨所聽受如
理思惟。入真三昧離諸僻見。善觀諸法得實相印。了
知如來無功用道。乘普門慧入於一切智智之門。永
得休息。是則能淨般若波羅蜜。示現一切世間作業。
教化眾生而不厭倦。隨其心樂而為現身。一切所行
皆無染著。或現凡夫或現聖人所行之行。或現生死
或現涅槃。善能觀察一切所作。示現一切諸莊嚴事
而不貪著。徧入諸趣度脫眾生。是則能淨方便波羅
蜜。盡成就一切眾生。盡莊嚴一切世界。盡供養一切
諸佛。盡通達無障礙法。盡修行徧法界行。身恒住盡
未來劫。智盡知一切心念。盡覺悟流轉還滅。盡示現
一切國土。盡證得如來智慧。是則能淨願波羅蜜。具
深心力。無有雜染故。具深信力。無能摧伏故。具大悲
力。不生疲厭故。具大慈力。所行平等故。具總持力。能
以方便持一切義故。具辯才力。令一切眾生歡喜滿
足故。具波羅蜜力。莊嚴大乘故。具大願力。永不斷絕
故。具神通力。出生無量故。具加持力。令信解領受故。
是則能淨力波羅蜜。知貪欲行者。知瞋恚行者。知愚
癡行者。知等分行者。知修學地行者。一念中知無邊
眾生行。知無邊眾生心。知一切法真實。知一切如來
力。普覺悟法界門。是則能淨智波羅蜜。
第七菩薩如是下。答恒不捨離諸波羅蜜問。於中
二。先結前生後。則前正說法時便具十度。謂自修
此亦為利他。一向大悲了平等故。通至佛果故皆
名道。次是時菩薩下正是不捨度相。十度即為十
段。皆先辨相。後是則下結名。於中禪波羅蜜。疏有
廣釋。
佛子。菩薩如是清淨諸波羅蜜時。圓滿諸波羅蜜時。
不捨諸波羅蜜時。住大莊嚴菩薩乘中。隨其所念一
切眾生皆為說法。令增淨業而得度脫。墮惡道者教
使發心。在難中者令勤精進。多貪眾生示無貪法。多
瞋眾生令行平等。著見眾生為說緣起。欲界眾生教
離欲恚惡不善法。色界眾生為其宣說毗鉢舍那。無
色界眾生為其宣說微妙智慧。二乘之人教寂靜行。
樂大乘者為說十力廣大莊嚴。如其往昔初發心時
見無量眾生墮諸惡道。大師子吼作如是言。我當以
種種法門隨其所應而度脫之。菩薩具足如是智慧。
廣能度脫一切眾生。
第八佛子下。答前所念眾生咸令得度問。於中初
結前生後。次墮惡道者下正明化度。後如其往昔
下結如本誓故能真度。師子吼者決定度故。
佛子。菩薩具足如是智慧。令三寶種永不斷絕。所以
者何。菩薩摩訶薩教諸眾生發菩提心。是故能令佛
種不斷。常為眾生開闡法藏。是故能令法種不斷。善
持教法無所乖違。是故能令僧種不斷。復次悉能稱
讚一切大願。是故能令佛種不斷。分別演說因緣之
門。是故能令法種不斷。常勤修習六和敬法。是故能
令僧種不斷。復次於眾生田中下佛種子。是故能令
佛種不斷。護持正法不惜身命。是故能令法種不斷。
統理大眾無有疲倦。是故能令僧種不斷。復次於去
來今佛所說之法所制之戒。皆悉奉持心不捨離。是
故能令佛法僧種永不斷絕。
第九佛子下。答前紹三寶種使不斷絕問。文分三。
初仍前總標。次所以下徵釋所由。由化眾生入三
寶海。故能紹前令不斷也。文有四番。為成十句。前
<pb n="699"/>
九別明。後一總結。謂弘法奉戒。三學兼修。則不斷
三寶。化化不絕。
菩薩如是紹隆三寶。一切所行無有過失。隨有所作
皆以迴向一切智門。是故三業皆無瑕玷。無瑕玷故
所作眾善所行諸行教化眾生隨應說法。乃至一念
無有錯謬。皆與方便智慧相應。悉以向於一切智智。
無空過者。
第十菩薩如是下。答前善根方便皆悉不空問。先
略後廣。略中分三。初結前生後。次隨有所作下三
業無瑕。後無瑕玷故下明不所作。言瑕玷者。玉之
內病曰瑕。瑕謂體破。外病曰玷。玷謂色汗。以顯三
業內外無失。上略明。
菩薩如是修習善法。念念具足十種莊嚴。何者為十。
所謂身莊嚴。隨諸眾生所應調伏而為示現故。語莊
嚴。斷一切疑皆令歡喜故。心莊嚴。於一念中入諸三
昧故。佛剎莊嚴。一切清淨離諸煩惱故。光明莊嚴。放
無邊光普照眾生故。眾會莊嚴。普攝眾會皆令歡喜
故。神通莊嚴。隨眾生心自在示現故。正教莊嚴。能攝
一切聰慧人故。涅槃地莊嚴。於一處成道周徧十方
悉無餘故。巧說莊嚴。隨處隨時隨其根器為說法故。
菩薩成就如是莊嚴。於念念中身語意業皆無空過。
悉以迴向一切智門。
第二菩薩如是下廣明不空。文有二段。初明自業
不空。次若有眾生下明利他不空。初中雖明不空。
義兼無失。以一切清淨離煩惱故。又此無失即自
業不空。順止寂故。又有標徵釋結。次菩薩成就下
結也。
若有眾生見此菩薩。當知亦復無空過者。以必當成
阿耨多羅三藐三菩提故。若聞名。若供養。若同住。若
憶念。若隨出家。若聞說法。若隨喜善根。若遙生欽敬。
乃至稱揚讚歎名字。皆當得阿耨多羅三藐三菩提。
佛子。譬如有藥名為善見。眾生見者眾毒悉除。菩薩
如是成就此法。眾生若見。諸煩惱毒皆得除滅。善法
增長。
二明利他不空。於中有法喻合。佛與菩薩俱益不
空。今不見者。不宜見故。見不益者。無行力故。亦遠
益故。上來並答初所成行問竟。下答行所成德
問。
佛子。菩薩摩訶薩住此法中勤加修習。以智慧明滅
諸癡闇。以慈悲力摧伏魔軍。以大智慧及福德力制
諸外道。以金剛定滅除一切心垢煩惱。以精進力集
諸善根。以淨佛土諸善根力遠離一切惡道諸難。以
無所著力淨智境界。以方便智慧力出生一切菩薩
諸地諸波羅蜜。及諸三昧。六通三明。四無所畏悉令
清淨。以一切善法力成滿一切諸佛淨土。無邊相好
身語及心具足莊嚴。以智自在觀察力知一切如來
力無所畏不共佛法悉皆平等。以廣大智慧力了知
一切智智境界。以往昔誓願力隨所應化現佛國土。
轉大法輪。度脫無量無邊眾生。
大文第二答行所成德問。前問文有二。今答亦二
段。第一答以行成因德。二答以因成果德。今初具
答十二問。各有二句。皆上句答下句。上云修何滅
癡。今答云以智慧明。他皆倣此。
佛子。菩薩摩訶薩勤修此法。次第成就諸菩薩行。乃
至得與諸佛平等。
第二佛子下。答以因成果德。以前問中有因德。有
果德。上答因德。今此下答所成果德。初勤修此法。
至諸佛平等。先結因成果。謂但能勤修上來諸行。
則能次第從因得果。
於無邊世界中為大法師。護持正法。
二正答所成之德。謂護持正法。謂但當勤修上來
以行成因之德。自當成後護持法等諸德。故乘前
結因成德明之。答上十句。文分九段。第一答初總
<pb n="700"/>
句。如來法藏守護開演。
一切諸佛之所護念。
二答眾魔外道無能沮壞。以佛護故。
守護受持廣大法藏。獲無礙辯深入法門。
三答攝持正法無有窮盡。
於無邊世界大眾之中。隨類不同普現其身。色相具
足最勝無比。以無礙辯巧說深法。其音圓滿善巧分
布故。能令聞者入於無盡智慧之門。
四答於一切世界中演說法時十王敬護。謂聲勝
音巧。令聞者入智故。
知諸眾生心行煩惱而為說法。所出言音具足清淨
故。一音演暢。能令一切皆生歡喜。
五答舉世同欽。稱機令喜故。
其身端正有大威力故。處於眾會無能過者。
六答菩薩愛敬。端正有德故。其佛灌頂在前佛護
念中。
善知眾心故能普現身。善巧說法故音聲無礙。得心
自在故巧說大法無能沮壞。得無所畏故心無怯弱。
於法自在故無能過者。於智自在故無能勝者。般若
波羅蜜自在故所說法相不相違背。辯才自在故隨
樂說法相續不斷。陀羅尼自在故決定開示諸法實
相。辯才自在故隨所演說能開種種譬喻之門。大悲
自在故勤誨眾生心無懈息。大慈自在故放光明網
悅可眾心。
七答得善根力增長白法。於中先總明三業。後得
心下。別顯十種自在。皆是善根。其十自在之能。並
是增長白法。
菩薩如是處於高廣師子之座。演說大法。唯除如來
及勝願智諸大菩薩。其餘眾生無能勝者。無見頂者。
無暎奪者。欲以難問令其退屈無有是處。
八答開演如來甚深法藏。
佛子。菩薩摩訶薩得如是自在力已。假使有不可說
世界量廣大道場。滿中眾生一一眾生威德色相。皆
如三千大千世界主。菩薩於此纔現其身。悉能暎蔽
如是大眾。以大慈悲安其怯弱。以深智慧察其欲樂。
以無畏辯為其說法。能令一切皆生歡喜。
九答攝持正法以自莊嚴。於中初明自嚴。
何以故。佛子。菩薩摩訶薩成就無量智慧輪故。成就
無量巧分別故。成就廣大正念力故。成就無盡善巧
慧故。成就決了諸法實相陀羅尼故。成就無邊際菩
提心故。成就無錯謬妙辯才故。成就得一切佛加持
深信解故。成就普入三世諸佛眾會道場智慧力故。
成就知三世諸佛同一體性清淨心故。成就三世一
切如來智一切菩薩大願智。能作大法師。開闡諸佛
正法藏及護持故。
次徵。後釋以攝正法。故有十句德。亦即是前所成
之德。可思。
爾時法慧菩薩欲重宣其義。承佛神力。而說頌言。
 心住菩提集眾福  常不放逸植堅慧 
 正念其意恒不忘  十方諸佛皆歡喜 
 念欲堅固自勤勵  於世無依無退怯 
 以無諍行入深法  十方諸佛皆歡喜 
 佛歡喜已堅精進  修行福智助道法 
 入於諸地淨眾行  滿足如來所說願 
 如是而修獲妙法  既得法已施羣生 
 隨其心樂及根性  悉順其宜為開演 
 菩薩為他演說法  不捨自己諸度行 
 波羅蜜道既已成  常於有海濟羣生 
 晝夜勤修無懈倦  令三寶種不斷絕 
 所行一切白淨法  悉以迴向如來地 
 菩薩所修眾善行  普為成就諸羣生 
 令其破闇滅煩惱  降伏魔軍成正覺 
 如是修行得佛智  深入如來正法藏 
<pb n="701"/>
 為大法師演妙法  譬如甘露悉霑灑 
 慈悲哀愍徧一切  眾生心行靡不知 
 如其所樂為開闡  無量無邊諸佛法 
 進止安徐如象王  勇猛無畏猶師子 
 不動如山智如海  亦如大雨除眾熱 
時法慧菩薩說此頌已。如來歡喜大眾奉行。
第二重頌有十偈。初六偈頌前十種所成行體。後
四偈頌所成德。前中初二偈頌佛喜。二有一偈頌
入地行願。三有一偈頌菩薩說法。四有一偈頌不
捨自行。五半偈頌不斷三寶。六有半偈頌善根攝
授。後四偈頌行所成德。分二。前一偈頌以行成因
德。次三偈頌因成果德。上第三會竟。

大方廣佛華嚴經綱要卷第十八

<sarticle>大方廣佛華嚴經綱要卷第十九</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>第四會夜摩天宮</other>功德林菩薩為會主。說十行等
法門。已解者令行。自十九卷起。至二十一卷止。共
四品經。
（昇夜摩天宮品　夜摩天宮偈讚品　十行品　十
無盡藏品）
<品>昇夜摩天宮品第十九</品>
初來意者。酬前十行問故。匪知之艱。行之惟艱。前
解。此行。若膏明相類目足更資。故次來也。次品來
者。此會四品分三。初二品當會由致。次一品當會
正宗。後一品勝進趣後。於由致中。此品先明感應
道交。後品明讚德顯體。前會已終。將陳後說。故次
來也。二釋名者。會名有三。一約處名夜摩天宮會。
夜摩此云時分。即空居之首。表十行涉有化物。宜
適其時。時而後言。聞者悅服。時而後動。見者敬從。
涉有依空即事入玄。託此而說。約人名功德林。約
法名十行會。三皆依主。次品名者。大同於會。謂不
離前三而昇此故。
爾時如來威神力故。十方一切世界一一四天下南
閻浮提及須彌頂上。皆見如來處於眾會。彼諸菩薩
悉以佛神力故而演說法。莫不自謂恒對於佛。爾時
世尊不離一切菩提樹下及須彌山頂。而向於彼夜
摩天宮寶莊嚴殿。時夜摩天王遙見佛來。即以神力。
於其殿內化作寶蓮華藏師子之座。百萬層級以為
莊嚴。百萬金網以為交絡。百萬華帳百萬鬘帳百萬
香帳百萬寶帳彌覆其上。華蓋鬘蓋香蓋寶蓋各亦
百萬周迴布列。百萬光明而為照耀。百萬夜摩天王
恭敬頂禮。百萬梵王踊躍歡喜。百萬菩薩稱揚讚歎。
百萬天樂各奏百萬種法音相續不斷。百萬種華雲。
百萬種鬘雲。百萬種莊嚴具雲。百萬種衣雲周帀彌
覆。百萬種摩尼雲光明照耀。從百萬種善根所生。百
萬諸佛之所護持。百萬種福德之所增長。百萬種深
心百萬種誓願之所嚴淨。百萬種行之所生起。百萬
種法之所建立。百萬種神通之所變現。恒出百萬種
言音顯示諸法。時彼天王敷置座已。向佛世尊曲躬
合掌。恭敬尊重而白佛言。善來世尊。善來善逝。善來
如來應正等覺。唯願哀愍處此宮殿。時佛受請即升
寶殿。一切十方悉亦如是。爾時天王即自憶念過去
佛所所種善根。承佛威力。而說頌言。
 名稱如來聞十方  諸吉祥中最無上 
 彼曾入此摩尼殿  是故此處最吉祥 
 寶王如來世間燈  諸吉祥中最無上 
 彼曾入此清淨殿  是故此處最吉祥 
 喜目如來見無礙  諸吉祥中最無上 
 彼曾入此莊嚴殿  是故此處最吉祥 
<pb n="702"/>
 然燈如來照世間  諸吉祥中最無上 
 彼曾入此殊勝殿  是故此處最吉祥 
 饒益如來利世間  諸吉祥中最無上 
 彼曾入此無垢殿  是故此處最吉祥 
 善覺如來無有師  諸吉祥中最無上 
 彼曾入此寶香殿  是故此處最吉祥 
 勝天如來世中燈  諸吉祥中最無上 
 彼曾入此妙香殿  是故此處最吉祥 
 無去如來論中雄  諸吉祥中最無上 
 彼曾入此普眼殿  是故此處最吉祥 
 無勝如來具眾德  諸吉祥中最無上 
 彼曾入此善嚴殿  是故此處最吉祥 
 苦行如來利世間  諸吉祥中最無上 
 彼曾入此普嚴殿  是故此處最吉祥 
如此世界中夜摩天王承佛神力憶念往昔諸佛功
德稱揚讚歎。十方世界夜摩天王悉亦如是歎佛功
德。爾時世尊入摩尼莊嚴殿。於寶蓮華藏師子座上
結加趺坐。此殿忽然廣博寬容。如其天眾諸所住處。
十方世界悉亦如是。
第四釋文者。一品長分為十。第一本會圓徧。謂前
會不散而說後會故。二爾時世尊下不離而昇。三
時天王下天王見佛。四即以神力下各嚴殿座。百
萬下十行餘經別顯嚴相。五時彼天王下請佛居
殿。六時佛受請下如來受請。七爾時天王下各念
昔因。八名稱如來下偈讚十佛。此佛是前會十佛
之前。如次十佛。九爾時世尊下佛同昇殿。十此殿
忽然下處忽廣容。
<品>夜摩宮中偈讚品第二十</品>
此來意者。助化讚揚故。說行體性故。行所依故。三
天偈讚來意宗趣。大旨是同。但解行願以為異耳。
爾時佛神力故。十方各有一大菩薩。一一各與佛剎
微塵數菩薩俱。從十萬佛剎微塵數國土外諸世界
中而來集會。其名曰功德林菩薩。慧林菩薩。勝林菩
薩。無畏林菩薩。慚愧林菩薩。精進林菩薩。力林菩薩。
行林菩薩。覺林菩薩。智林菩薩。此諸菩薩所從來國。
所謂親慧世界。幢慧世界。寶慧世界。勝慧世界。燈慧
世界。金剛慧世界。安樂慧世界。日慧世界。淨慧世界。
梵慧世界。此諸菩薩各於佛所淨修梵行。所謂常住
眼佛。無勝眼佛。無住眼佛。不動眼佛。天眼佛。解脫眼
佛。審諦眼佛。明相眼佛。最上眼佛。紺青眼佛。是諸菩
薩至佛所已。頂禮佛足。隨所來方。各化作摩尼藏師
子之座。於其座上結加趺坐。如此世界中夜摩天上
菩薩來集。一切世界悉亦如是。其諸菩薩世界如來
所有名號悉等無別。
此下長文有三段。初集眾。二放光。三偈讚。今初集
眾。文有十節。此初集因。次十方下辨主。三一一下
明眷屬。四從十萬下來屬。五其名曰下列名。六此
諸菩薩下來處。七各於佛所下本所事佛。八是諸
菩薩下設教。九隨所來方下參而不雜。十如此世
界中下結通無盡。
爾時世尊從兩足上放百千億妙色光明。普照十方
一切世界。夜摩宮中佛及大眾靡不皆現。
第二爾時下放光。足上謂趺背。行必動故。背依輪
指得有用故。表行依信解而成用故。
爾時功德林菩薩承佛威力。普觀十方。而說頌言。
 佛放大光明  普照於十方  悉見天人尊 
 通達無障礙  佛坐夜摩宮  普徧十方界 
 此事甚奇特  世間所希有  須夜摩天王 
 偈讚十如來  於此會所見  一切處咸爾 
 彼諸菩薩眾  皆同我等名  十方一切處 
 演說無上法  所從諸世界  名號亦無別 
 各於其佛所  淨修於梵行  彼諸如來等 
 名號悉亦同  國土皆豐樂  神力悉自在 
<pb n="703"/>
 十方一切處  皆謂佛在此  或見在人間 
 或見住天宮  如來普安住  一切諸國土 
 我等今見佛  處此天宮殿  昔發菩提願 
 普及十方界  是故佛威力  充徧難思議 
 遠離世所貪  具足無邊德  故獲神通力 
 眾生靡不見  遊行十方界  如空無所礙 
 一身無量身  其相不可得  佛功德無邊 
 云何可測知  無住亦無去  普入於法界 
第三明說偈儀。十菩薩說即為十段。今初。菩薩名
功德林者。謂積行在躬。功德圓滿。故名功德。若就
所歎歎佛勝德。故名德林。有十二頌。以是會主總
敘此會普徧之事。
爾時慧林菩薩承佛威力。普觀十方。而說頌言。
 世間大導師  離垢無上尊  不可思議劫 
 難可得值遇  佛放大光明  世間靡不見 
 為眾廣開演  饒益諸羣生  如來出世間 
 為世除癡冥  如是世間燈  希有難可見 
 已修施戒忍  精進及禪定  般若波羅蜜 
 以此照世間  如來無與等  求比不可得 
 不了法真實  無有能得見  佛身及神通 
 自在難思議  無去亦無來  說法度眾生 
 若有得見聞  清淨天人師  永出諸惡趣 
 捨離一切苦  無量無數劫  修習菩提行 
 不能知此義  不可得成佛  不可思議劫 
 供養無量佛  若能知此義  功德超於彼 
 無量剎珍寶  滿中施於佛  不能知此義 
 終不成菩提 
第二上明功德。此辨智慧悟此除冥。難遇之慧。故
名慧林。
爾時勝林菩薩承佛威力。普觀十方。而說頌言。
 譬如孟夏月  空淨無雲曀  赫日揚光暉 
 十方靡不充  其光無限量  無有能測知 
 有目斯尚然  何況盲冥者  諸佛亦如是 
 功德無邊際  不可思議劫  莫能分別知 
 諸法無來處  亦無能作者  無有所從生 
 不可得分別  一切法無來  是故無有生 
 以生無有故  滅亦不可得  一切法無生 
 亦復無有滅  若能如是解  斯人見如來 
 諸法無生故  自性無所有  如是分別知 
 此人達深義  以法無性故  無有能了知 
 如是解於法  究竟無所解  所說有生者 
 以現諸國土  能知國土性  其心不迷惑 
 世間國土性  觀察悉如實  若能於此知 
 善說一切義 
第三勝林。悟勝義甚深之法故。歎佛深廣無涯之
德。
爾時無畏林菩薩承佛威力。普觀十方。而說頌言。
 如來廣大身  究竟於法界  不離於此座 
 而徧一切處  若聞如是法  恭敬信樂者 
 永離三惡道  一切諸苦難  設往諸世界 
 無量不可數  專心欲聽聞  如來自在力 
 如是諸佛法  是無上菩提  假使欲蹔聞 
 無有能得者  若有於過去  信如是佛法 
 已成兩足尊  而作世間燈  若有當得聞 
 如來自在力  聞已能生信  彼亦當成佛 
 若有於現在  能信此佛法  亦當成正覺 
 說法無所畏  無量無數劫  此法甚難值 
 若有得聞者  當知本願力  若有能受持 
 如是諸佛法  持已廣宣說  此人當成佛 
 況復勤精進  堅固心不捨  當知如是人 
 決定成菩提 
第四以信樂力聞深不畏。名無畏林。歎信向益深
德故。
<pb n="704"/>
爾時慚愧林菩薩承佛威力。普觀十方。而說頌言。
 若人得聞是  希有自在法  能生歡喜心 
 疾除疑惑網  一切知見人  自說如是言 
 如來無不知  是故難思議  無有從無智 
 而生於智慧  世間常闇冥  是故無能生 
 如色及非色  此二不為一  智無智亦然 
 其體各殊異  如相與無相  生死及涅槃 
 分別各不同  智無智如是  世界始成立 
 無有敗壞相  智無智亦然  二相非一時 
 如菩薩初心  不與後心俱  智無智亦然 
 二心不同時  譬如諸識身  各各無和合 
 智無智如是  究竟無和合  如阿伽陀藥 
 能滅一切毒  有智亦如是  能滅於無智 
 如來無有上  亦無與等者  一切無能比 
 是故難值遇 
第五拒妄崇真拒迷崇智。名為慚愧。讚如來大智
勝益。
爾時精進林菩薩承佛威力。普觀十方。而說頌言。
 諸法無差別  無有能知者  唯佛與佛知 
 智慧究竟故  如金與金色  其性無差別 
 法非法亦然  體性無有異  眾生非眾生 
 二俱無真實  如是諸法性  實義俱非有 
 譬如未來世  無有過去相  諸法亦如是 
 無有一切相  譬如生滅相  種種皆非實 
 諸法亦復然  自性無所有  涅槃不可取 
 說時有二種  諸法亦復然  分別有殊異 
 如依所數物  而有於能數  彼性無所有 
 如是了知法  譬如筭數法  增一至無量 
 數法無體性  智慧故差別  譬如諸世間 
 劫燒有終盡  虗空無損敗  佛智亦如是 
 如十方眾生  各取虗空相  諸佛亦如是 
 世間妄分別 
第六勤觀理事同無差別離身心相。故名精進。十
頌總歎佛此德。前即無差之差。此乃差之無差。二
章相接顯非即離。亦互相成。
爾時力林菩薩承佛威力。普觀十方。而說頌言。
 一切眾生界  皆在三世中  三世諸眾生 
 悉住五蘊中  諸蘊業為本  諸業心為本 
 心法猶如幻  世間亦如是  世間非自作 
 亦復非他作  而其得有成  亦復得有壞 
 世間雖有成  世間雖有壞  了達世間者 
 此二不應說  云何為世間  云何非世間 
 世間非世間  但是名差別  三世五蘊法 
 說名為世間  彼滅非世間  如是但假名 
 云何說諸蘊  諸蘊有何性  蘊性不可滅 
 是故說無生  分別此諸蘊  其性本空寂 
 空故不可滅  此是無生義  眾生既如是 
 諸佛亦復然  佛及諸佛法  自性無所有 
 能知此諸法  如實不顛倒  一切知見人 
 常現在其前 
第七智了三種世間性相。諸邊不動故名力林。
爾時行林菩薩承佛威力。普觀十方。而說頌言。
 譬如十方界  一切諸地種  自性無所有 
 無處不周徧  佛身亦如是  普徧諸世界 
 種種諸色相  無主無來處  但以諸業故 
 說名為眾生  亦不離眾生  而有業可得 
 業性本空寂  眾生所依止  普作眾色相 
 亦復無來處  如是諸色相  業力難思議 
 了達其根本  於中無所見  佛身亦如是 
 不可得思議  種種諸色相  普現十方剎 
 身亦非是佛  佛亦非是身  但以法為身 
 通達一切法  若能見佛身  清淨如法性 
 此人於佛法  一切無疑惑  若見一切法 
<pb n="705"/>
 本性如涅槃  是則見如來  究竟無所住 
 若修習正念  明了見正覺  無相無分別 
 是名法王子 
第八照理觀佛而起正修。故名行林。歎佛體相普
同德。
爾時覺林菩薩承佛威力。普觀十方。而說頌言。
 譬如工畫師  分布諸彩色  虗妄取異相 
 大種無差別  大種中無色  色中無大種 
 亦不離大種  而有色可得  心中無彩畫 
 彩畫中無心  終不離於心  有彩畫可得 
 彼心恒不住  無量難思議  示現一切色 
 各各不相知  譬如工畫師  不能知自心 
 而由心故畫  諸法性如是  心如工畫師 
 能畫諸世間  五蘊悉從生  無法而不造 
 如心佛亦爾  如佛眾生然  應知佛與心 
 體性皆無盡  若人知心行  普造諸世間 
 是人則見佛  了佛真實性  心不住於身 
 身亦不住心  而能作佛事  自在未曾有 
 若人欲了知  三世一切佛  應觀法界性 
 一切唯心造 
第九照心本末。名為覺林。十頌顯於具分唯識。
爾時智林菩薩承佛威力。普觀十方。而說頌言。
 所取不可取  所見不可見  所聞不可聞 
 一心不思議  有量及無量  二俱不可取 
 若有人欲取  畢竟無所得  不應說而說 
 是為自欺誑  己事不成就  不令眾歡喜 
 有欲讚如來  無邊妙色身  盡於無數劫 
 無能盡稱述  譬如隨意珠  能現一切色 
 無色而現色  諸佛亦如是  又如淨虗空 
 非色不可見  雖現一切色  無能見空者 
 諸佛亦如是  普現無量色  非心所行處 
 一切莫能覩  雖聞如來聲  音聲非如來 
 亦不離於聲  能知正等覺  菩提無來去 
 離一切分別  云何於是中  自言能得見 
 諸佛無有法  佛於何有說  但隨其自心 
 謂說如是法 
第十鑒達諸佛逈超色聲。心言路絕。故云智林。頌
顯此德。
<品>十行品第二十一之上</品>
初來意有二。一前序此正故。二前辨所依佛智。此
辨能依之行。故次來也。二釋名者。隨緣順理造修
名行。數越塵沙。寄圓辨十。仁王名為十止。就三學
中定心增故。梵網名為長養。長道五根故。
爾時功德林菩薩承佛神力。入菩薩善思惟三昧。
此品長文有七分。一三昧分。二加分。三起分。四本
分。五說分。六現證分。七重頌分。今初入三昧分。言
善思惟者。謂巧順事理。揀擇無礙。無心成事。名善
思惟。
入是三昧已。十方各過萬佛剎微塵數世界外。有萬
佛剎微塵數諸佛。皆號功德林而現其前。告功德林
菩薩言。善哉佛子。乃能入此善思惟三昧。善男子。此
是十方各萬佛剎微塵數同名諸佛共加於汝。亦是
毗盧遮那如來往昔願力。威神之力。及諸菩薩眾善
根力。令汝入是三昧而演說法。
此加分也。文中有三。一加因緣。二加所為。三加相。
今初句標加因。次十方下加緣。告功德林下讚有
加因。善男子下雙顯加定因緣。
為增長佛智故。深入法界故。了知眾生界故。所入無
礙故。所行無障故。得無量方便故。攝取一切智性故。
覺悟一切諸法故。知一切諸根故。能持說一切法故。
所謂發起諸菩薩十種行。
二為增長下辨加所為。文有十一句。前十別明。後
一總結。
<pb n="706"/>
善男子。汝當承佛威神之力而演此法。是時諸佛。即
與功德林菩薩無礙智。無著智。無斷智。無師智。無癡
智。無異智。無失智。無量智。無勝智。無懈智。無奪智。何
以故。此三昧力法如是故。爾時諸佛各申右手。摩功
德林菩薩頂。
三正辨加相。謂加三業。命說口業。與智意業。摩頂
身業。
功德林菩薩即從定起。
四起分。
告諸菩薩言。佛子。菩薩行不可思議。與法界虗空界
等。何以故。菩薩摩訶薩。學三世諸佛而修行故。
第四本分。有二。初明行體。次明行相。此初體也。若
約所依。即前善思惟三昧為體。若約所觀。即二諦
雙融。若約能觀。即悲智無礙。行即深心所修行海
也。
佛子。何等是菩薩摩訶薩行。佛子。菩薩摩訶薩有十
種行。三世諸佛之所宣說。何等為十。一者歡喜行。二
者饒益行。三者無違逆行。四者無屈撓行。五者無癡
亂行。六者善現行。七者無著行。八者難得行。九者善
法行。十者真實行。是為十。
第二明行相。徵數列名也。此十行相。大約依波羅
蜜以立名也。一施悅自他。故名歡喜。二三聚淨戒
亦益自他。故名饒益。三忍順物理。名無違逆。四勤
無怠退。名無屈撓。五以慧資定。離沉掉故名無癡
亂。六慧能顯發三諦之理。般若現前故名善現。七
以方便智不滯事理。故名無著。八成大行願乃能
得故。故名難得。九善巧說法名善法行。十言行不
虗。名真實行。又稱二諦故故名真實。下說十行即
分十段。初歡喜行。
佛子。何等為菩薩摩訶薩歡喜行。佛子。此菩薩為大
施主。凡所有物悉能惠施。其心平等無有悔吝。不望
果報。不求名稱。不貪利養。但為救護一切眾生。攝受
一切眾生。饒益一切眾生。為學習諸佛本所修行。憶
念諸佛本所修行。愛樂諸佛本所修行。清淨諸佛本
所修行。增長諸佛本所修行。住持諸佛本所修行。顯
現諸佛本所修行。演說諸佛本所修行。令諸眾生離
苦得樂。佛子。菩薩摩訶薩修此行時。令一切眾生歡
喜愛樂。隨諸方土有貧乏處。以願力故往生於彼。豪
貴大富財寶無盡。假使於念念中有無量無數眾生。
詣菩薩所。白言仁者。我等貧乏靡所資贍。饑羸困苦
命將不全。惟願慈哀施我身肉。令我得食以活其命。
爾時菩薩即便施之。令其歡喜心得滿足。如是無量
百千眾生而來乞求。菩薩於彼曾無退怯。但更增長
慈悲之心。以是眾生咸來乞求。菩薩見之倍復歡喜。
作如是念。我得善利。此等眾生是我福田。是我善友。
不求不請而來教我入佛法中。我今應當如是修學。
不違一切眾生之心。又作是念。願我已作現作當作
所有善根。令我未來於一切世界一切眾生中受廣
大身。以是身肉。充足一切饑苦眾生。乃至若有一小
眾生未得飽足。願不捨命。所割身肉亦無有盡。以此
善根。願得阿耨多羅三藐三菩提。證大涅槃。願諸眾
生食我肉者。亦得阿耨多羅三藐三菩提。獲平等智。
具諸佛法廣作佛事。乃至入於無餘涅槃。若一眾生
心不滿足。我終不證阿耨多羅三藐三菩提。菩薩如
是利益眾生而無我想。眾生想。有想。命想。種種想。補
伽羅想。人想。摩納婆想。作者想。受者想。但觀法界。眾
生界。無邊際法。空法。無所有法。無相法。無體法。無處
法。無依法。無作法。作是觀時不見自身。不見施物。不
見受者。不見福田。不見業。不見報。不見果。不見大果。
不見小果。爾時菩薩觀去來今一切眾生所受之身
尋即壞滅。便作是念。奇哉眾生愚癡無智。於生死內
受無數身。危脆不停速歸壞滅。若已壞滅。若今壞滅。
若當壞滅。而不能以不堅固身求堅固身。我當盡學
<pb n="707"/>
諸佛所學。證一切智。知一切法。為諸眾生說三世平
等。隨順寂靜不壞法性。令其永得安隱快樂。佛子。是
名菩薩摩訶薩第一歡喜行。
此下正釋歡喜行。體即是檀度。有隨相離相二行。
先釋隨相行。從此至後三菩提有二十四行餘經。
皆明隨相行。於中此菩薩為大施主下至離苦得
樂六行半經。略辨體相。次修此行時至三菩提有
十七行經。廣顯名相。現行財施。於中先明施行。後
以此善根下迴向行。後如是利益下至安隱快樂
有十一行半經。明離相行。於中初無我想等。明人
空觀。次但觀法界下法空觀。三作是觀時下二觀
之益。次觀去來今下願行法施。後是名下結名。於
中梵云摩納婆此云儒童。即少年有學者也。
佛子。何等為菩薩摩訶薩饒益行。此菩薩護持淨戒。
於色聲香味觸心無所著。亦為眾生如是宣說。不求
威勢。不求種族。不求富饒。不求色相。不求王位。如是
一切皆無所著。但堅持淨戒。作如是念。我持淨戒。必
當捨離一切纏縛貪求熱惱諸難逼迫毀謗亂濁。得
佛所讚平等正法。佛子。菩薩如是持淨戒時。於一日
中。假使無數百千億那由他諸大惡魔諸菩薩所。一
一各將無量無數百千億那由他天女。皆於五欲善
行方便。端正姝麗傾惑人心。執持種種珍玩之具。欲
來惑亂菩薩道意。爾時菩薩作如是念。此五欲者是
障道法乃至障礙無上菩提。是故不生一念欲想。心
淨如佛。唯除方便教化眾生而不捨於一切智心。佛
子。菩薩不以欲因緣故惱一眾生。寧捨身命而終不
作惱眾生事。菩薩自得見佛已來。未曾心生一念欲
想。何況從事。若或從事無有是處。爾時菩薩但作是
念。一切眾生於長夜中想念五欲。趣向五欲。貪著五
欲。其心決定躭染沉溺。隨其流轉不得自在。我今應
當令此諸魔及諸天女一切眾生住無上戒。住淨戒
已。於一切智心無退轉。得阿耨多羅三藐三菩提。乃
至入於無餘涅槃。何以故。此是我等所應作業。應隨
諸佛如是修學。作是學已。離諸惡行計我無知。以智
入於一切佛法。為眾生說令除顛倒。然知不離眾生
有顛倒。不離顛倒有眾生。不於顛倒內有眾生。不於
眾生內有顛倒。亦非顛倒是眾生。亦非眾生是顛倒。
顛倒非內法。顛倒非外法。眾生非內法。眾生非外法。
一切諸法虗妄不實速起速滅無有堅固。如夢如影。
如幻如化。誑惑愚夫。如是解者即能覺了一切諸行。
通達生死及與涅槃。證佛菩提。自得度。令他得度。自
解脫。令他解脫。自調伏。令他調伏。自寂靜。令他寂靜。
自安隱。令他安隱。自離垢。令他離垢。自清淨。令他清
淨。自涅槃。令他涅槃。自快樂。令他快樂。佛子。此菩薩
復作是念。我當隨順一切如來。離一切世間行。具一
切諸佛法。住無上平等處。等觀眾生明達境界。離諸
過失。斷諸分別。捨諸執著善巧出離。心恒安住無上
無說無依無動無量無邊無盡無色甚深智慧。佛子。
是名菩薩摩訶薩第二饒益行。
此第二饒益行。體依戒度。有三聚淨戒。謂攝律儀
戒。攝眾生戒。攝善法戒。釋相有二。初略釋其相。初
此菩薩護持淨戒一行半經。總標舉三聚淨戒。略
明持相。次不求威勢下一行半經彰其離過。次但
堅持淨戒下兩行經。顯其持意。次如是持淨戒時
下廣釋其相。次下至心淨如佛有六行經。明攝律
儀戒。初正顯難持境。次作如是念下起觀對治。次
唯除方便下至如是修學有九行經。明攝眾生戒。
三作是學已下有十三行經。明攝善法戒。於中明
自分現攝。以悲智相導。不即不離不在以成正行。
次如是解者下雙明二果。次復作是念我當下明
勝進當攝。次是名下結名。
佛子。何等為菩薩摩訶薩無違逆行。此菩薩常修忍
法。謙下恭敬。不自害。不他害。不兩害。不自取。不他取。
<pb n="708"/>
不兩取。不自著。不他著。不兩著。亦不貪求名聞利養。
但作是念。我當常為眾生說法。令離一切惡。斷貪瞋
癡憍慢覆藏慳嫉諂誑。令恒安住忍辱柔和。佛子。菩
薩成就如是忍法。假使有百千億那由他阿僧祇眾
生來至其所。一一眾生化作百千億那由他阿僧祇
口。一一口出百千億那由他阿僧祇語。所謂不可喜
語。非善法語。不悅意語。不可愛語。非仁賢語。非聖智
語。非聖相應語。非聖親近語。深可厭惡語。不堪聽聞
語。以是言詞毀辱菩薩。又此眾生。一一各有百千億
那由他阿僧祇手。一一手各執百千億那由他阿僧
祇器仗逼害菩薩。如是經於阿僧祇劫曾無休息。菩
薩遭此極大楚毒。身毛皆竪命將欲斷。作是念言我
因是苦。心若動亂。則自不調伏。自不守護。自不明了。
自不修習。自不正定。自不寂靜。自不愛惜。自生執著。
何能令他心得清淨。菩薩爾時復作是念。我從無始
劫住於生死受諸苦惱。如是思惟重自勸勵。令心清
淨而得歡喜。善自調攝。自能安住於佛法中。亦令眾
生同得此法。復更思惟。此身空寂無我我所無有真
實性空無二。若苦若樂。皆無所有。諸法空故。我當解
了廣為人說。令除眾生滅除此見。是故我今雖遭苦
毒。應當忍受。為慈念眾生故。饒益眾生故。安樂眾生
故。憐愍眾生故。攝受眾生故。不捨眾生故。自得覺悟
故。令他覺悟故。心不退轉故。趣向佛道故。是名菩薩
摩訶薩第三無違逆行。
第三無違逆行。體依忍度。忍有三。忍謂生忍無生
忍寂滅忍。以忍順物理名無違逆。得實法忍。無我
我所。名無嗔恨。以順物順法皆名為忍。順物則無
違於事。順理則無違於法。事理無違。無生寂滅之
義也。文中初辨忍相。常修忍法下兩行經。明忍行
次不求名利二句顯離過。次但作是念下兩行經。
明忍意。下正修忍行。初明耐怨害忍。對難忍之境。
初成就如是忍法下五行半經。明口加毀辱。次又
此眾生下兩行經。明身加害。次如是經於阿僧祇
劫曾無休息。明長時忍。次遭此極大楚毒下三行
半經。明能忍之行。次爾時復作是念下三行經。明
安受苦忍。次復更思惟下三行經。諦察法忍。後為
慈念眾生故下二行半經。明修忍意。是名下結名。
佛子。何等為菩薩摩訶薩無屈撓行。此菩薩修諸精
進。所謂第一精進。大精進。勝精進。殊勝精進。最勝精
進。最妙精進。上精進。無上精進。無等精進。普徧精進。
性無三毒。性無憍慢。性不覆藏。性不慳嫉。性無諂誑。
性自慚愧。終不為惱一眾生故而行精進。但為斷一
切煩惱故而行精進。但為拔一切惑本故而行精進。
但為除一切習氣故而行精進。但為知一切眾生界
故而行精進。但為知一切眾生死此生彼故而行精
進。但為知一切眾生煩惱故而行精進。但為知一切
眾生心樂故而行精進。但為知一切眾生境界故而
行精進。但為知一切眾生諸根勝劣故而行精進。但
為知一切眾生心行故而行精進。但為知一切法界
故而行精進。但為知一切佛法根本性故而行精進。
但為知一切佛法平等性故而行精進。但為知三世
平等性故而行精進。但為得一切佛法智光明故而
行精進。但為證一切佛法智故而行精進。但為知一
切佛法一實相故而行精進。但為知一切佛法無邊
際故而行精進。但為得一切佛法廣大決定善巧智
故而行精進。但為得分別演說一切佛法句義智故
而行精進。佛子。菩薩摩訶薩成就如是精進行已。設
有人言。汝頗能為無數世界所有眾生。以一一眾生
故。於阿鼻地獄經無數劫。備受眾苦。令彼眾生一一
得值無數諸佛出興於世。以見佛故具受眾樂乃至
入於無餘涅槃。汝乃當成阿耨多羅三藐三菩提。能
爾不耶。答言我能。設復有人作如是言。有無量阿僧
祇大海。汝當以一毛端滴之令盡。有無量阿僧祇世
<pb n="709"/>
界盡末為塵。彼滴及塵一一數之悉知其數。為眾生
故經爾許劫。於念念中受苦不斷。菩薩不以聞此語
故而生一念悔恨之心。但更增上歡喜踊躍。深自慶
幸得大善利。以我力故。令彼眾生永脫諸苦。菩薩以
此所行方便。於一切世界中。令一切眾生乃至究竟
無餘涅槃。是名菩薩摩訶薩第四無屈撓行。
第四無屈撓行。體依精進度。勤無怠退。名無屈撓。
撓曲也。弱也。以自牢強故無屈弱。又云無盡。以常
住功德。現化眾生。故名無盡。謂若怠惰。斯則有盡。
攝論三精進中。名無退無弱無喜足。文中初修諸
精進下兩行零經。顯精進之相。次性無三毒。顯其
離過。即難行精進。次但為下有十四行經。明精進
所為。於中有四段。初但為斷一切煩惱。為斷惑。次
但為知一切眾生界。為度生。三但為知一切法界。
為知法。四但為得一切佛法。為求法。上總顯精進
之相。次成就如是精進行已下隨難別釋。有二。初
被甲精進中。一代眾生受地獄苦。二為度生故長
劫受苦無一念悔心。次以此所行方便下利樂精
進。後是名下結名。
佛子。何等為菩薩摩訶薩離癡亂行。此菩薩成就正
念。心無散亂。堅固不動。最上清淨。廣大無量。無有迷
惑。以是正念故。善解世間一切語言。能持出世諸法
言說。所謂能持色法非色法言說。能持建立色自性
言說。乃至能持建立受想行識自性言說。心無癡亂。
於世間中死此生彼。心無癡亂。入胎出胎心無癡亂。
發菩提意心無癡亂。事善知識心無癡亂。勤修佛法
心無癡亂。覺知魔事心無癡亂。離諸魔業心無癡亂。
於不可說劫修菩薩行心無癡亂。此菩薩成就如是
無量正念。於無量阿僧祇劫中。從諸佛菩薩善知識
所聽聞正法。所謂甚深法。廣大法。莊嚴法。種種莊嚴
法。演說種種名句文身法。菩薩莊嚴法。佛神力光明
無上法。正希望決定解清淨法。不著一切世間法。分
別一切世間法。甚廣大法。離癡翳照了一切眾生法。
一切世間共法不共法。菩薩智無上法。一切智自在
法。菩薩聽聞如是法已。經阿僧祇劫不忘不失。心常
憶念無有間斷。何以故。菩薩摩訶薩於無量劫修諸
行時。終不惱亂一眾生令失正念。不壞正法。不斷善
根。心常增長廣大智故。復次此菩薩摩訶薩。種種音
聲不能惑亂。所謂高大聲。麤濁聲。極令人恐怖聲。悅
意聲。不悅意聲。諠亂耳識聲。沮壞六根聲。此菩薩聞
如是等無量無數好惡音聲。假使充滿阿僧祇世界。
未曾一念心有散亂。所謂正念不亂。境界不亂。三昧
不亂。入甚深法不亂。行菩提行不亂。發菩提心不亂。
憶念諸佛不亂。觀真實法不亂。化眾生智不亂。淨眾
生智不亂。決了甚深義不亂。不作惡業故無惡業障。
不起煩惱故無煩惱障。不輕慢法故無有慢法障。不
誹謗正法故無有報障。佛子。如上所說如是等聲。一
一充滿阿僧祇世界。於無量無數劫未曾斷絕。悉能
壞亂眾生身心一切諸根。而不能壞此菩薩心。菩薩
入三昧中住於聖法。思惟觀察一切音聲。善知音聲
生住滅相。善知音聲生住滅性。如是聞已。不生於貪。
不起於瞋。不失於念。善取其相而不染著。知一切聲
皆無所有。實不可得。無有作者。亦無本際。與法界等
無有差別。菩薩如是成就寂靜身與意行。至一切智
永不退轉。善入一切諸禪定門。知諸三昧同一體性。
了一切法無有邊際。得一切法真實智慧。得離音聲
甚深三昧。得阿僧祇諸三昧門。增長無量廣大悲心。
是時菩薩於一念中得無數百千三昧。聞如是聲心
不惑亂。令其三昧漸更增廣。作如是念。我當令一切
眾生安住無上清淨念中。於一切智。得不退轉。究竟
成就無餘涅槃。是名菩薩摩訶薩第五離癡亂行。
第五無癡亂行。依禪度。以慧資定離沉掉故。名無
癡亂。初云成就正念。一就奢摩他品名為正念。正
<pb n="710"/>
念即定。以彼心離妄念之亂。故名正念。二就毗鉢
舍那。亦名正念。謂不偏鑒達。明了於緣。經云正念
諸法未曾忘失。三就禪那。止觀雙運。名為正念。下
經云。以正念故善解世間等。謂於緣明了。是無癡
義。不異所緣。是無亂義。下經云禪定持心常一緣。
智慧了境同三昧。以智照故離癡。以正定故離亂。
言心無散亂下九句別明正念。初句是無亂之總。
謂不隨境轉故無散亂。二障不能壞名為堅固。三
緣不能牽故云不動。四超劣顯勝故云最上。五異
世無染故云清淨。上五釋無亂也。下四義釋無癡。
六稱法界故云廣。七趣一切智故云大。八引發難
量故云無量。九不捨大悲名無迷惑。上九句別。攝
為三種禪。前六現法樂住禪。次二引生功德禪。後
一饒益有情禪。上總顯無癡亂。次以正念故下別
明無癡亂。初結前生後。二善解世間下顯正念之
能。初二句雙標。次所為下雙釋。初所謂能持色法
下五行半經。通就諸境辨無癡亂。次此菩薩成就
如是下。別約所持明無癡亂。於中初一行半經。結
前標後。次所謂下四行半經。正顯所持。文有十五
句。次菩薩聽聞下一行零經。結無癡亂。次何以故
下兩行餘經。徵釋所以。下文別明上九義攝三種
禪。初復次種種音聲不能惑亂下有十六行經。釋
前現法樂住禪。從所謂高大聲下至甚深義不亂。
通釋上心無散亂。不作惡業下釋堅固。如上所說
下釋不動。入三昧中下釋最上。如是聞已下釋清
淨。知一切聲下釋廣。此上六段釋上現法樂住禪
竟。次菩薩如是成就下五行半經。釋引生功德禪。
於中釋大無量二義。次作如是念下兩行經。釋饒
益有情禪。釋九中無迷惑。謂躭著禪味。不起大悲。
是為迷惑。今悲以導禪。故無迷也。是名下結名。
佛子。何等為菩薩摩訶薩善現行。此菩薩身業清淨。
語業清淨。意業清淨。住無所得。示無所得身語意業。
能知三業皆無所有。無虗妄故無有繫縛。凡所示現
無性無依。住無實心。知無量心自性。知一切法自性。
無得無相。甚深難入。住於正位真如法性。方便出生
而無業報。不生不滅。住涅槃界。住寂靜性。住於真實
無性之性。言語道斷超諸世間無有所依。入離分別
無縛著法。入最勝智真實之法。入非諸世間所能了
知出世間法。此是菩薩善巧方便示現生相。佛子。此
菩薩作如是念。一切眾生無性為性。一切諸法無為
為性。一切國土無相為相。一切三世唯是言說。一切
言說於諸法中無有依處。一切諸法於言說中亦無
依處。菩薩如是解一切法皆悉甚深。一切世間皆悉
寂靜。一切佛法無所增益。佛法不異世間法。世間法
不異佛法。佛法世間法無有雜亂。亦無差別。了知法
界體性平等。普入三世。永不捨離大菩提心。恒不退
轉化眾生心。轉更增長大慈悲心。與一切眾生作所
依處。菩薩爾時復作是念。我不成熟眾生誰當成熟。
我不調伏眾生誰當調伏。我不教化眾生誰當教化。
我不覺悟眾生誰當覺悟。我不清淨眾生誰當清淨。
此我所宜。我所應作。復作是念。若我自解此甚深法。
唯我一人於阿耨多羅三藐三菩提獨得解脫。而諸
眾生盲冥無目。入大險道。為諸煩惱之所纏縛。如重
病人恒受苦痛。處貪愛獄不能自出。不離地獄餓鬼
畜生閻羅王界。不能滅苦。不捨惡業。常處癡闇不見
真實。輪迴生死無得出離。住於八難眾垢所著。種種
煩惱覆障其心。邪見所迷不行正道。菩薩如是觀諸
眾生作是念言。若此眾生未成熟未調伏。捨而取證
得阿耨多羅三藐三菩提。是所不應。我當先化眾生。
於不可說不可說劫行菩薩行。未成熟者先令成熟。
未調伏者先令調伏。是菩薩住此行時。諸天魔梵沙
門婆羅門一切世間乾闥婆阿脩羅等。若有得見暫
同住止。恭敬尊重承事供養。及暫耳聞一經心者。如
<pb n="711"/>
是所作悉不唐捐。必定當成阿耨多羅三藐三菩提。
是名菩薩摩訶薩第六善現行。
第六善現行。依慧度。體即般若。以慧能顯發三諦
之理。般若現前。故名善現行。以即空照有。而能現
生。故云善現。釋相中。初此菩薩身業清淨下兩行
半經。略明行相。次廣明行相有三種慧。初如是隨
覺慧。於中初住如實心下示意業。次住於正位下
示身業。三住涅槃界下示語業。後入離分別下總
結。二五明善巧慧。有三。初此菩薩作如是念下以
理會事。次如是解一切下事理無礙。三永不捨離
大菩提心。順理起悲。三有情義利慧。有二。初復作
是念我不成熟眾生下建攝生志。二先人後己。於
中四節。初若我自解下假攝自度。次而諸眾生下
觀物輪迴。三菩薩如是觀下結所不應。四我當先
化下決志先拔。後住此行時總結顯成益。是名下
結名。

大方廣佛華嚴經綱要卷第十九

<sarticle>大方廣佛華嚴經綱要卷第二十</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十行品第二十一之下
佛子。何等為菩薩摩訶薩無著行。佛子。此菩薩以無
著心。於念念中能入阿僧祇世界。嚴淨阿僧祇世界。
於諸世界心無所著。往詣阿僧祇諸如來所。恭敬禮
拜承事供養。以阿僧祇華。阿僧祇香。阿僧祇鬘。阿僧
祇塗香。末香。衣服珍寶。幢幡妙蓋。諸莊嚴具。各阿僧
祇以用供養。如是供養。為究竟無作法故。為住不思
議法故。於念念中見無數佛。於諸佛所心無所著。於
諸佛剎亦無所著。於佛相好亦無所著。見佛光明。聽
佛說法。亦無所著。於十方世界。及佛菩薩所有眾會
亦無所著。聽佛法已心生歡喜。志力廣大能攝能行
諸菩薩行。然於佛法亦無所著。此菩薩於不可說劫。
見不可說佛出興於世。一一佛所承事供養。皆悉盡
於不可說劫心無厭足。見佛聞法及見菩薩眾會莊
嚴皆無所著。見不淨世界亦無憎惡。何以故。此菩薩
如諸佛法而觀察故。諸佛法中無垢無淨。無闇無明。
無異無一。無實無妄。無安隱。無險難。無正道。無邪道。
菩薩如是深入法界教化眾生。而於眾生不生執著。
受持諸法。而於諸法不生執著。發菩提心住於佛住。
而於佛住不生執著。雖有言說。而於言說心無所著。
入眾生趣。於眾生趣心無所著。了知三昧能入能住。
而於三昧心無所著。往詣無量諸佛國土。若入若見
若於中住。而於佛土心無所著。捨去之時亦無顧戀。
菩薩摩訶薩以能如是無所著故。於佛法中心無障
礙。了佛菩提。證法毗尼。住佛正教。修菩薩行。住菩薩
心。思惟菩薩解脫之法。於菩薩住處心無所染。於菩
薩所行亦無所著。淨菩薩道受菩薩記。得受記已作
如是念。凡夫愚癡。無知無見。無信無解。無聰敏行。頑
嚚貪著流轉生死。不求見佛。不隨明導。不信調御。迷
誤失錯入於險道。不敬十力王。不知菩薩恩。戀著住
處。聞諸法空心大驚怖。遠離正法住於邪法。捨夷坦
道入險難道。棄背佛意隨逐魔意。於諸有中堅執不
捨。菩薩如是觀諸眾生。增長大悲。生諸善根而無所
著。菩薩爾時復作是念。我當為一眾生。於十方世界
一一國土。經不可說不可說劫教化成熟。如為一眾
生。為一切眾生皆亦如是。終不以此而生疲厭。捨而
餘去。又以毛端徧量法界。於一毛端處。盡不可說不
可說劫教化調伏一切眾生。如一毛端處。一一毛端
處皆亦如是。乃至不於一彈指頃執著於我起我我
所想。於一一毛端處盡未來劫修菩薩行。不著身。不
<pb n="712"/>
著法。不著念。不著願。不著三昧。不著觀察。不著寂定。
不著境界。不著教化調伏眾生。亦復不著入於法界。
何以故。菩薩作是念。我應觀一切法界如幻。諸佛如
影。菩薩行如夢。佛說法如響。一切世間如化。業報所
持故。差別身如幻。行力所起故。一切眾生如心。種種
雜染故。一切法如實際。不可變異故。又作是念。我當
盡虗空徧法界。於十方國土中行菩薩行。念念明達
一切佛法。正念現前無所取著。菩薩如是觀身無我
見佛無礙。為化眾生演說諸法。令於佛法發生無量
歡喜淨信。救護一切心無疲厭。無疲厭故。於一切世
界。有眾生未成就未調伏處。悉詣於彼方便化度。其
中眾生種種音聲。種種諸業。種種取著。種種施設。種
種和合。種種流轉。種種所作。種種境界。種種生。種種
歿。以大誓願。安住其中而教化之。不令其心有動有
退。亦不一念生染著想。何以故。得無所著無所依故。
自利利他清淨滿足。是名菩薩摩訶薩第七無著行。
第七無著行。體即方便。言不住事理故名無著。以
由迴向故不住生死。由拔濟故不住涅槃。俱無住
故名為無著。所謂觀空而不捨有。涉有而不迷虗。
權實雙行二邊不住。故名無著行也。文中釋相有
二。初顯自分無著。次顯勝進無著。於自分中。初明
淨境不著。次於染境不嫌。初經云此菩薩以無著
心下。明不著淨境。謂雖嚴剎而心不著淨土。次往
詣阿僧祇諸如來所下。明雖供養三寶而不著功
德。所以不著者。次云為究竟等。次於念念中下四
行餘經。別示不著之相。義兼三寶及自進修。皆無
所著。次此菩薩下明長時無著。次云見不淨世界
亦無憎惡。於染境不嫌。次何以故下兩行餘經。徵
釋不嫌染境之所以。謂順法而觀無垢淨相故。次
菩薩如是深入下六行經。類顯萬行。若自若他皆
無所著。上明自分行。下明勝進行中有三段。初明
自行。次明利他行。後結成行滿。今初牒前自分。次
於佛法中心無障礙下有十一句。正顯勝進。次明
利他。先增長大悲。後要心拔濟。初中云得受記已
下二行半經。明觀其所悲。所可悲者。以觀迷四諦
故墮險道。次不敬十力下兩行半經。明觀迷勝義
故墮險道。次菩薩如是觀下一行經。明增悲無著。
上明觀其所悲。由其可悲故次要心拔濟。於中初
起悲行。菩薩爾時下三行經。明心無疲厭。次又以
毛端下兩行經。明其心廣大。此悲行也。次乃至不
於一彈指頃下四行經。舉少況多。廣顯無著。次何
以故下五行半經。釋無著之所以。由念深故利廣。
以正念現前故無所取著耳。上明勝進行。下結成
行滿。於中觀身無我二句。乃自利行成。次為化眾
生下一行半經。明教化無疲。次無疲厭故下四行
經。明無厭之相。次不令其心二句。結成無著。次何
以故下二句徵釋。雙結二利行滿。
佛子。何等為菩薩摩訶薩難得行。此菩薩成就難得
善根。難伏善根。最勝善根。不可壞善根。無能過善根。
不思議善根。無盡善根。自在力善根。大威德善根。與
一切佛同一性善根。此菩薩修諸行時。於佛法中得
最勝解。於佛菩提得廣大解。於菩薩願未曾休息。盡
一切劫心無疲倦。於一切苦不生厭離。一切眾魔所
不能動。一切諸佛之所護念。具行一切菩薩苦行。修
菩薩行精勤匪懈。於大乘願恒不退轉。是菩薩安住
此難得行已。於念念中能轉阿僧祇劫生死而不捨
菩薩大願。若有眾生承事供養乃至見聞。皆於阿耨
多羅三藐三菩提得不退轉。此菩薩雖了眾生非有。
而不捨一切眾生界。譬如船師。不住此岸。不住彼岸。
不住中流。而能運度此岸眾生至於彼岸。以往返無
休息故。菩薩摩訶薩亦復如是。不住生死。不住涅槃。
亦復不住生死中流。而能運度此岸眾生置於彼岸
安隱無畏無憂惱處。亦不於眾生數而有所著。不捨
<pb n="713"/>
一眾生著多眾生。不捨多眾生著一眾生。不增眾生
界。不減眾生界。不生眾生界。不滅眾生界。不盡眾生
界。不長眾生界。不分別眾生界。不二眾生界。何以故。
菩薩深入眾生界如法界。眾生界法界無有二。無二
法中無增無減無生無滅。無有無無。無取無依。無著
無二。何以故。菩薩了一切法。法界無二故。菩薩如是
以善方便入深法界。住於無相。以清淨相莊嚴其身。
了法無性而能分別一切法相。不取眾生而能了知
眾生之數。不著世界而現身佛剎。不分別法而善入
佛法。深達義理而廣演言教。了一切法離欲真際。而
不斷菩薩道。不退菩薩行。常勤修習無盡之行。自在
入於清淨法界。譬如鑽木以出於火。火事無量而火
不滅。菩薩如是化眾生事無有窮盡。而在世間常住
不滅。非究竟非不究竟。非取非不取。非依非無依。非
世法非佛法。非凡夫非得果。菩薩成就如是難得心
修菩薩行時。不說二乘法。不說佛法。不說世間。不說
世間法。不說眾生。不說無眾生。不說垢。不說淨。何以
故。菩薩知一切法無染無取。不轉不退故。菩薩於如
是寂滅微妙甚深最勝法中修行時。亦不生念我現
修此行。已修此行。當修此行。不著蘊界處內世間外
世間內外世間。所起大願諸波羅蜜及一切法。皆無
所著。何以故。法界中無有法名向聲聞乘向獨覺乘。
無有法名向菩薩乘向阿耨多羅三藐三菩提。無有
法名向凡夫界。無有法名向染向淨向生死向涅槃。
何以故諸法無二無不二故。譬如虗空。於十方中若
去來今求不可得。然非無虗空。菩薩如是。觀一切法
皆不可得。然非無一切法。如實無異不失所作。普示
修行菩薩諸行。不捨大願調伏眾生轉正法輪。不壞
因果。亦不違於平等妙法。普與三世諸如來等。不斷
佛種。不壞實相深入於法。辯才無盡。聞法不著至法
淵底。善能開演心無所畏。不捨佛住不違世法。普現
世間而不著世間。菩薩如是成就難得智慧心。修習
諸行。於三惡趣拔出眾生教化調伏。安置三世諸佛
道中令不動搖。復作是念。世間眾生不知恩報更相
讐對。邪見執著。迷惑顛倒愚癡無智。無有信心。隨逐
惡友起諸惡慧。貪愛無明種種煩惱皆悉充滿。是我
所修菩薩行處。設有知恩聰明慧解。及善知識充滿
世間。我不於中修菩薩行。何以故。我於眾生無所適
莫無所冀望。乃至不求一縷一毫及以一字讚美之
言。盡未來劫修菩薩行。未曾一念自為於己。但欲度
脫一切眾生。令其清淨永得出離。何以故。於眾生中
為明導者。法應如是不取不求。但為眾生修菩薩道。
令其得至安隱彼岸。成阿耨多羅三藐三菩提。是名
菩薩摩訶薩第八難得行。
第八難得行。體依願度。釋相中二。初明自分。後明
勝進。初中先明自利。此菩薩成就難得下三行經。
明修成善根。次修諸行時下四行餘經。顯善根之
相。文有十句。由得最勝故受難得之名。次安住此
難得行下三行經。顯行成利益。上自利行。次辨利
他。此菩薩雖了眾生下八行半經。有法喻合。合中
云不住生死中流者。上以生死為此岸。涅槃為彼
岸。今言生死中流者。以發心之後成佛之前。十地
三賢尚居二死。是以中流即是生死。故云生死中
流。非生死涅槃之中間名生死中也。次何以故下
徵釋不住所以。有兩番徵。初深入眾生下兩行餘
經。正徵不著。次了一切法二句重徵前義。次菩薩
如是下七行餘經。雙結二行。有法喻合。次非究竟
下雙非二行拂跡入玄。謂上二利悲智雙行。心雖
無著。然猶恐涉悲智之迹。故此拂之。上明二利行。
次菩薩成就如是下明勝進行。初明慧行。次明悲
行。初牒前自分。次不說二乘法下正辨勝進行相。
即事入玄。故不說等。明離相無說。次何以故下四
行經。徵釋以顯雙非。意云所以不說者。一無法可
<pb n="714"/>
說故。二明無心說。謂不起念故。次何以故下三行
經。轉釋無念所以。無念者稱法界故。次何以故下
四行半經。徵顯雙非。有法喻合。徵意云既無所著。
何以故修二利之行。釋意云。由雙非故能雙運。由
無二故無著。由無不二故不妨起行。故合中先明
性相無礙。次普與下功成立德。上辨慧行。下辨悲
行。初如是成就下二句。牒智顯悲。次於三惡趣下
一行餘經。正顯悲相。次復作是念下三行經。偏語
化惡。明惡正是所悲故。次設有下明若善則非化
境矣。次何以故下三行餘經。徵釋徧化之所由。徵
意云菩薩化生理宜平等。偏惡棄善。其故何耶。釋
意云菩薩於物無定親疎。但就惑重障深者可悲。
故惡是化境耳。若求名利則化知恩。以本無求。故
偏化惡。次何以故下。次轉徵釋必要行悲無求之
所以。徵云菩薩眾生本不相預。何為長劫悲救無
求。釋意云諸佛菩薩法爾同導。不爾不名為明導
故。上勝進行竟。是名下結名。
佛子。何等為菩薩摩訶薩善法行。此菩薩為一切世
間天人魔梵沙門婆羅門乾闥婆等。作清涼法池。攝
持正法。不斷佛種。得清淨光明陀羅尼故說法授記
辯才無盡。得具足義陀羅尼故義辯無盡。得覺悟實
法陀羅尼故法辯無盡。得訓釋言辭陀羅尼故詞辯
無盡。得無邊文句無盡義無礙門陀羅尼故無礙辯
無盡。得佛灌頂陀羅尼灌其頂故歡喜辯無盡。得不
由他悟陀羅尼門故光明辯無盡。得同辯陀羅尼門
故同辯無盡。得種種義身句身文身中訓釋陀羅尼
門故訓釋辯無盡。得無邊旋陀羅尼故無邊辯無盡。
此菩薩大悲堅固普攝眾生。於三千大千世界。變身
金色施作佛事。隨諸眾生根性欲樂。以廣長舌。於一
音中現無量音。應時說法皆令歡喜。假使有不可說
種種業報無數眾生共會一處。其會廣大充滿不可
說世界。菩薩於彼眾會中坐。是中眾生一一皆有不
可說阿僧祇口。一一口能出百千億那由他音同時
發聲。各別言詞。各別所問。菩薩於一念中悉能領受
皆為酬對。令除疑惑。如一眾會中。於不可說眾會中
悉亦如是。復次假使一毛端處。念念出不可說不可
說道場眾會。一切毛端處皆亦如是。盡未來劫。彼劫
可盡眾會無盡。是諸眾會。於念念中以各別言詞。各
別所問。菩薩於一念中悉能領受。無怖無怯。無疑無
謬。而作是念。設一切眾生以如是語業俱來問我。我
為說法無斷無盡。皆令歡喜住於善道。復令善解一
切言詞。能為眾生說種種法。而於言語無所分別。假
使不可說不可說種種言詞而來問難。一念悉領。一
音咸答。普使開悟無有遺餘。以得一切智灌頂故。以
得無礙藏故。以得一切法圓滿光明故。具足一切智
智故。佛子。此菩薩摩訶薩安住善法行已。能自清淨。
亦能以無所著方便而普饒益一切眾生。不見有眾
生得出離者。如於此三千大千世界。如是乃至於不
可說三千大千世界。變身金色。妙音具足。於一切法
無所障礙而作佛事。佛子。此菩薩摩訶薩成就十種
身。所謂入無邊法界非趣身。滅一切世間故。入無邊
法界諸趣身。生一切世間故。不生身。住無生平等法
故。不滅身。一切滅言說不可得故。不實身。得如實故。
不妄身。隨應現故。不遷身。離死此生彼故。不壞身。法
界性無壞故。一相身。三世語言道斷故。無相身。善能
觀察法相故。菩薩成就如是十種身。為一切眾生舍。
長養一切善根故。為一切眾生救。令其得大安隱故。
為一切眾生歸。與其作大依處故。為一切眾生導。令
得無上出離故。為一切眾生師。令入真實法中故。為
一切眾生燈。令其明見業報故。為一切眾生光。令照
甚深妙法故。為一切三世炬。令其曉悟實法故。為一
切世間照。令入光明地中故。為一切諸趣明。示現如
來自在故。佛子。是名菩薩摩訶薩第九善法行。菩薩
<pb n="715"/>
安住此行。為一切眾生作清涼法池。能盡一切佛法
源故。
第九善法行。體即力度。言善法者謂善巧說法。故
名善法。言力者。唯識有二。一思擇力。二修習力。由
此前力為機說法。本業有三。一報通力。二修定通
力。三變化通力。此地大同九地是法師位。善說法
故。初徵標其名。次釋相有二。先自分。後勝進。自分
中。此菩薩為一切世間下二行經初總明。次得清
淨光明下七行半經別明廣攝持正法。次此菩薩
大悲堅固下有十八行經。廣不斷佛種。於中通分
三段。初兩行半經。明三業利生。即大悲河。次假使
有人下假設深勝。於中初假使有不可說下明大
會斷疑。直明一會即波羅蜜河。次假使一毛下明
微細斷疑。謂於一毛端處有不可說如前大會。即
三昧河。三而作是念下周徧斷疑。上言毛端多眾
尚有量。今明一切眾各具多言悉能答故。即願智
河。次以得一切智灌頂下總釋所由。謂所以而能
廣說者一以他佛外加故。二以自藏離礙故。三所
照法圓故。四能照智具故。故稱為善法。故不斷佛
種。上明自分行。次此菩薩安住善法行已。明勝進
行。初牒自分。次正顯勝進。有十六行經。分為四段。
初能自清淨一行半經。初辨四河清淨之義。次如
於此三千下二行經。明四河入海。無能障義。於多
界中化無障故。次成就十種身下。辨此四河旋遶
池義。菩薩成就下。辨四河累劫入海無疲厭義。三
旋遶中。謂成就隨順身語意業。智為先導。身語意
業四方流注入智海故。隨順即是旋遶之義。次菩
薩成就如是下正顯無疲厭。謂四河入海。累劫無
疲。菩薩亦爾。以普賢行願。盡未來劫。修菩薩行。入
如來海。不生疲厭。是以廣顯與生為救為歸等。上
明勝進行。復是名下結名安住此行下歎勝。
佛子。何等為菩薩摩訶薩真實行。此菩薩成就第一
誠諦之語。如說能行。如行能說。此菩薩學三世諸佛
真實語。入三世諸佛種性。與三世諸佛善根同等。得
三世諸佛無二語。隨如來學。智慧成就。此菩薩成就
知眾生是處非處智。去來現在業報智。諸根利鈍智。
種種界智。種種解智。一切至處道智。諸禪解脫三昧
垢淨起時非時智。一切世界宿住隨念智。天眼智。漏
盡智。而不捨一切菩薩行。何以故。欲教化一切眾生
悉令清淨故。此菩薩復生如是增上心。若我不令一
切眾生住無上解脫道。而我先成阿耨多羅三藐三
菩提者。則違我本願。是所不應。是故要當先令一切
眾生得無上菩提無餘涅槃。然後成佛。何以故。非眾
生請我發心。我自為眾生作不請之友。欲先令一切
眾生滿足善根成一切智。是故我為最勝。不著一切
世間故。我為最上。住無上調御地故。我為離翳。解眾
生無際故。我為已辦。本願成就故。我為善變化。菩薩
功德莊嚴故。我為善依怙。三世諸佛攝受故。此菩薩
摩訶薩不捨本願故。得入無上智慧莊嚴。利益眾生
悉令滿足。隨本誓願皆得究竟。於一切法中智慧自
在。令一切眾生普得清淨。念念徧遊十方世界。念念
普詣不可說不可說諸佛國土。念念悉見不可說不
可說諸佛及佛莊嚴清淨國土。示現如來自在神力。
普徧法界虗空界。此菩薩現無量身。普入世間而無
所依。於其身中。現一切剎一切眾生一切諸法一切
諸佛。此菩薩知眾生種種想。種種欲。種種解。種種業
報。種種善根。隨其所應為現其身而調伏之。觀諸菩
薩如幻。一切法如化。佛出世如影。一切世間如夢。得
義身文身無盡藏。正念自在。決定了知一切諸法。智
慧最勝。入一切三昧真實相。住一性無二地菩薩摩
訶薩。以諸眾生皆著於二。安住大悲。修行如是寂滅
之法。得佛十力。入因陀羅網法界。成就如來無礙解
脫。人中雄猛大師子吼。得無所畏。能轉無礙清淨法
<pb n="716"/>
輪。得智慧解脫。了知一切世間境界。絕生死迴流。入
智慧大海。為一切眾生護持三世諸佛正法。到一切
佛法海實相源底。菩薩住此真實行已。一切世間天
人魔梵沙門婆羅門乾闥婆阿脩羅等。有親近者。皆
令開悟歡喜清淨。是名菩薩摩訶薩第十真實行。
第十真實行。體即智度。謂約二智受用法樂。成熟
有情。並如行能說。如說能行。即是真實。初徵名。次
釋相。初此菩薩成就第一下一行經。總顯名體。次
別顯行相。有二。初此菩薩學三世諸佛下二行經。
總標章門。次依別釋有五段。初成就智慧。二三世
諸佛無二語。三同佛善根。四入佛種性。五學佛真
實語。初中三。此菩薩成就知眾生下初顯所成十
力。次而不捨一切菩薩行。明得果不捨因。三何以
故下徵釋所以。十力化生之智。故須得之。令物清
淨。故須不捨因行。二三世諸佛無二語中。有三。初
此菩薩復生如是下兩行餘經。初反舉違誓。自誡
不應。次是要當下一行餘經。順釋。要當先人後己。
三何以故下二行經。徵釋所由。徵意有二。一云何
以違誓是以不應。二云何以要先人後己。釋亦二
別。一非眾生請我發心。由不請強許。今之不與豈
是所應。次云我為最勝者。以菩薩之導人必先人
後己。不爾。豈得名最勝耶。三同佛善根有二。初不
捨本願下標德成滿。次別明同相。初於一切法中
二句。意業。智慧同。次念念徧遊下三行經。身業。神
通同。四入佛種性中二。初此菩薩現無量身下二
行經。明身入世無依。次智入種性中二。初知眾生
種種想。明入悲種性。次觀諸菩薩如幻。入智種性。
五學佛真實語中二。初以諸眾生下標前起後。次
得佛十力下四行餘經。成果起用。顯語實相。能師
子吼。轉法輪故。結云知實相源。方為實語。文中大
同十地。窮佛所得圓融教中位位果滿。故窮法實
相。謂如是性相體力等。皆盡源故。後菩薩住此下
結行成益。是名下結名。
爾時佛神力故。十方各有佛剎微塵數世界六種震
動。所謂動。徧動。等徧動。起。徧起。等徧起。踊。徧踊。等徧
踊。震。徧震。等徧震。吼。徧吼。等徧吼。擊。徧擊。等徧擊。雨
天妙華。天香。天末香。天鬘。天衣。天寶。天莊嚴具。奏天
樂音。放天光明。演暢諸天微妙音聲。如此世界夜摩
天宮說十行法所現神變。十方世界悉亦如是。復以
佛神力故。十方各過十萬佛剎微塵數世界外。有十
萬佛剎微塵數菩薩俱。來詣此土充滿十方。語功德
林菩薩言。佛子。善哉善哉。善能演說諸菩薩行。我等
一切同名功德林。所住世界皆名功德幢。彼土如來
同名普功德。我等佛所亦說此法。眾會眷屬。言詞義
理。悉亦如是無有增減。佛子。我等皆承佛神力。來入
此會為汝作證。十方世界悉亦如是。
此下第六證成分。初地動瑞證。次十方菩薩俱來
人證。佛子我等下結通。
爾時功德林菩薩承佛神力。普觀十方一切眾會暨
于法界。欲令佛種性不斷故。欲令菩薩種性清淨故。
欲令願種性不退轉故。欲令行種往常相續故。欲令
三世種性悉平等故。欲攝三世一切佛種性故。欲開
演所種諸善根故。欲觀察一切諸根故。欲解煩惱習
氣心行所作故。欲照了一切佛菩提故。而說頌言。
 一心敬禮十力尊  離垢清淨無礙見 
 境界深遠無倫匹  住如虗空道中者 
 過去人中諸最勝  功德無量無所著 
 勇猛第一無等倫  彼離塵者行斯道 
 現在十方諸國土  善能開演第一義 
 離諸過惡最清淨  彼無依者行斯道 
 未來所有人師子  周徧遊行於法界 
 已發諸佛大悲心  彼饒益者行斯道 
 三世所有無比尊  自然除滅愚癡闇 
<pb n="717"/>
 於一切法皆平等  彼大力人行此道 
 普見無量無邊界  一切諸有及諸趣 
 見已其心不分別  彼無動者行斯道 
 法界所有皆明了  於第一義最清淨 
 永破瞋慢及愚癡  彼功德者行斯道 
 於諸眾生善分別  悉入法界真實性 
 自然覺悟不由他  彼等空者行斯道 
 盡空所有諸國土  悉往說法廣開喻 
 所說清淨無能壞  彼勝牟尼行此道 
 具足堅固不退轉  成就尊重最勝法 
 願力無盡到彼岸  彼善修者所行道 
 無量無邊一切地  廣大甚深妙境界 
 悉能知見靡有遺  彼論師子所行道 
 一切句義皆明了  所有異論悉摧伏 
 於法決定無所疑  彼大牟尼行此道 
 遠離世間諸過患  普與眾生安隱樂 
 能為無等大導師  彼勝德者行斯道 
 恒以無畏施眾生  普令一切皆欣慶 
 其心清淨離染濁  彼無等者行斯道 
 意業清淨極調善  離諸戲論無口過 
 威光圓滿眾所欽  彼最勝者行斯道 
 入真實義到彼岸  住功德處心永寂 
 諸佛護念恒不忘  彼滅有者行斯道 
 遠離於我無惱害  恒以大音宣正法 
 十方國土靡不周  彼絕譬者行斯道 
 檀波羅蜜已成滿  百福相好所莊嚴 
 眾生見者皆欣悅  彼最勝慧行斯道 
 智地甚深難可入  能以妙慧善安住 
 其心究竟不動搖  彼堅固行行斯道 
 法界所有悉能入  隨所入處咸究竟 
 神通自在靡不該  彼法光明行此道 
 諸無等等大牟尼  勤修三昧無二相 
 心常在定樂寂靜  彼普見者行斯道 
 微細廣大諸國土  更相涉入各差別 
 如其境界悉了知  彼智山王行此道 
 意常明潔離諸垢  於三界中無所著 
 護持眾戒到彼岸  此淨心者行斯道 
 智慧無邊不可說  普徧法界虗空界 
 善能修學住其中  彼金剛慧行斯道 
 三世一切佛境界  智慧善入悉周徧 
 未甞暫起疲厭心  彼最勝者行斯道 
 善能分別十力法  了知一切至處道 
 身業無礙得自在  彼功德身行此道 
 十方無量無邊界  所有一切諸眾生 
 我皆救護而不捨  彼無畏者行斯道 
 於諸佛法勤修習  心常精進不懈倦 
 淨治一切諸世間  彼大龍王行此道 
 了知眾生根不同  欲解無量各差別 
 種種諸界皆明達  此普入者行斯道 
 十方世界無量剎  悉往受生無有數 
 未曾一念生疲厭  彼歡喜者行斯道 
 普放無量光明網  照耀一切諸世間 
 其光所照入法性  此善慧者行斯道 
 震動十方諸國土  無量億數那由他 
 不令眾生有驚怖  此利世者所行道 
 善解一切語言法  問難酬對悉究竟 
 聰哲辯慧靡不知  此無畏者所行道 
 善解覆仰諸國土  分別思惟得究竟 
 悉使住於無盡地  此勝慧者所行道 
 功德無量那由他  為求佛道皆修習 
 於其一切到彼岸  此無盡行所行道 
 超出世間大論師  辯才第一師子吼 
 普使羣生到彼岸  此淨心者所行道 
<pb n="718"/>
 諸佛灌頂第一法  已得此法灌其頂 
 心恒安住正法門  彼廣大心行此道 
 一切眾生無量別  了達其心悉周徧 
 決定護持佛法藏  彼如須彌行此道 
 能於一一語言中  普為示現無量音 
 令彼眾生隨類解  此無礙見行斯道 
 一切文字語言法  智皆善入不分別 
 住於真實境界中  此見性者所行道 
 安住甚深大法海  善能印定一切法 
 了法無相真實門  此見實者所行道 
 一一佛土皆往詣  盡於無量無邊劫 
 觀察思惟靡暫停  此匪懈者所行道 
 無量無數諸如來  種種名號各不同 
 於一毛端悉明見  此淨福者所行道 
 一毛端處見諸佛  其數無量不可說 
 一切法界悉亦然  彼諸佛子行斯道 
 無量無邊無數劫  於一念中悉明見 
 知其修促無定相  此解脫行所行道 
 能令見者無空過  皆於佛法種因緣 
 而於所作心無著  彼諸最勝所行道 
 那由他劫常遇佛  終不一念生疲厭 
 其心歡喜轉更增  此不空見所行道 
 盡於無量無邊劫  觀察一切眾生界 
 未曾見有一眾生  此堅固士所行道 
 修習無邊福智藏  普作清涼功德池 
 利益一切諸羣生  彼第一人行此道 
 法界所有諸品類  普徧虗空無數量 
 了彼皆依言說住  此師子吼所行道 
 能於一一三昧中  普入無數諸三昧 
 悉至法門幽奧處  此論月者行斯道 
 忍力勤修到彼岸  能忍最勝寂滅法 
 其心平等不動搖  此無邊智所行道 
 於一世界一坐處  其身不動恒寂然 
 而於一切普現身  彼無邊身行此道 
 無量無邊諸國土  悉令共入一塵中 
 普得包容無障礙  彼無邊思行此道 
 了達是處及非處  於諸力處普能入 
 成就如來最上力  彼第一力所行道 
 過去未來現在世  無量無邊諸業根 
 恒以智慧悉了知  此達解者所行道 
 了達世間時非時  如應調伏諸眾生 
 悉順其宜而不失  此善了者所行道 
 善守身語及意業  恒令依法而修行 
 離諸取著降眾魔  此智心者所行道 
 於諸法中得善巧  能入真如平等處 
 辯才宣說無有窮  此佛行者所行道 
 陀羅尼門已圓滿  善能安住無礙藏 
 於諸法界悉通達  此深入者所行道 
 三世所有一切佛  悉與等心同智慧 
 一性一相無有殊  此無礙種所行道 
 已抉一切愚癡膜  深入廣大智慧海 
 普施眾生清淨眼  此有目者所行道 
 已具一切諸導師  平等神通無二行 
 獲於如來自在力  此善修者所行道 
 徧遊一切諸世間  普雨無邊妙法雨 
 悉令於義得決了  此法雲者所行道 
 能於佛智及解脫  深生淨信永不退 
 以信而生智慧根  此善學者所行道 
 能於一念悉了知  一切眾生無有餘 
 了彼眾生心自性  達無性者所行道 
 法界一切諸國土  悉能化往無有數 
 其身最妙絕等倫  此無比行所行道 
 佛剎無邊無有數  無量諸佛在其中 
<pb n="719"/>
 菩薩於彼悉現前  親近供養生尊重 
 菩薩能以獨一身  入於三昧而寂定 
 令見其身無有數  一一皆從三昧起 
 菩薩所住最深妙  所行所作超戲論 
 其心清淨常悅樂  能令眾生悉歡喜 
 諸根方便各差別  能以智慧悉明見 
 而了諸根無所依  調難調者所行道 
 能以方便巧分別  於一切法得自在 
 十方世界各不同  悉在其中作佛事 
 諸根微妙行亦然  能為眾生廣說法 
 誰其聞者不欣慶  此等虗空所行道 
 智眼清淨無與等  於一切法悉明見 
 如是智慧巧分別  此無等者所行道 
 所有無盡廣大福  一切修行使究竟 
 令諸眾生悉清淨  此無比者所行道 
 普勸修成助道法  悉令得住方便地 
 度脫眾生無有數  未曾暫起眾生想 
 一切機緣悉觀察  先護彼意令無諍 
 普示眾生安隱處  此方便者所行道 
 成就最上第一智  具足無量無邊智 
 於諸無量無所畏  此方便智所行道 
 一切世界及諸法  悉能徧入得自在 
 亦人一切眾會中  度脫羣生無有數 
 十方一切國土中  擊大法鼓悟羣生 
 為法施主最無上  此不滅者所行道 
 一身結跏而正坐  充滿十方無量剎 
 而令其身不迫隘  此法身者所行道 
 能於一義一文中  演說無量無邊法 
 而於邊際不可得  此無邊智所行道 
 於佛解脫善修學  得佛智慧無障礙 
 成就無畏為世雄  此方便者所行道 
 了知十方世界海  亦知一切佛剎海 
 智海法海悉了知  眾生見者咸欣慶 
 或現入胎及初生  或現道場成正覺 
 如是皆令世間見  此無邊者所行道 
 無量億數國土中  示現其身入涅槃 
 實不捨願歸寂滅  此雄論者所行道 
 堅固微密一妙身  與佛平等無差別 
 隨諸眾生各異見  一實身者所行道 
 法界平等無差別  具足無量無邊義 
 樂觀一相心不移  三世智者所行道 
 於諸眾生及佛法  建立加持悉究竟 
 所有持力同於佛  最上持者行斯道 
 神足無礙猶如佛  天眼無礙最清淨 
 耳根無礙善聽聞  此無礙意所行道 
 所有神通皆具足  隨其智慧悉成就 
 善知一切靡所儔  此賢智者所行道 
 其心正定不搖動  其智廣大無邊際 
 所有境界皆明達  一切見者所行道 
 已到一切功德岸  能隨次第度眾生 
 其心畢竟無厭足  此常勤者所行道 
 三世所有諸佛法  於此一切咸知見 
 從於如來種性生  彼諸佛子行斯道 
 隨順言詞已成就  乖違談論善摧伏 
 常能趣向佛菩提  無邊慧者所行道 
 一光照觸無涯限  十方國土悉充徧 
 普使世間得大明  此破闇者所行道 
 隨其應見悉供養  為現如來清淨身 
 教化眾生百千億  莊嚴佛剎亦如是 
 為令眾生出世間  一切妙行皆修習 
 此行廣大無邊際  云何而有能知者 
 假使分身不可說  而與法界虗空等 
 悉共稱揚彼功德  百千萬劫無能盡 
<pb n="720"/>
 菩薩功德無有邊  一切修行皆具足 
 假使無量無邊佛  於無量劫說不盡 
 何況世間及天人  一切聲聞及緣覺 
 能於無量無邊劫  讚歎稱揚得究竟 
第七重頌分。初先彰說儀。次正說偈辭。總有一百
一頌。大分為三。初一偈總申歸教。次九十六頌正
頌前文。三有四頌結歎深廣。然十住頌文則舉其
次第。今沒其次第直云行斯道者。略有四意。一前
則約位始終行布而說。今將融會前說令無始終。
欲顯一位之中具行諸行。一行之中具一切故。二
前約別行。今約普行。普別無礙。二文互顯。三前約
同教。今約別教。同別無礙。為一圓教故。四前約不
雜辯才。此約任放辯才。說不待次。言辭不斷故。又
前多約因。此多就果。或體用更廣略綺互。總別遞
明。互就影發。顯菩薩行深廣難思。下文雖依次第。
既沒其本名。一同離世間品圓融行也。

大方廣佛華嚴經綱要卷第二十

<sarticle>大方廣佛華嚴經綱要卷第二十一</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>十無盡藏品第二十二</品>
初來意者。總有五義。一為答第二會初十藏問故。
二前明正位。今依位起行。故同梵品。三前約位別
行。今辨始終通行故。四前明成位行。今辨淨治彼
行。故同十地中信等十行。五前自分究竟。今辨勝
進趣後。同上明法。準問應在十迴向後。今此辨者。
略有二義。一云藏有二義。約蘊攝義在十行後。約
出生義在十地前。義通二處。問答互顯。一云迴向
無別自體。但以能迴前行為其自體。今十藏既為
十行勝進。亦為迴向勝進。故迴向後無別勝進。此
即前後互舉。顯義方備。二釋名者。藏是出生蘊積
之義。謂一藏內體。含法界故。攝德出用。二無盡寄
圓顯十。即帶數釋也。三宗趣者。十藏為宗。攝前生
後得果為趣。
爾時功德林菩薩。復告諸菩薩言。佛子。菩薩摩訶薩
有十種藏。過去未來現在諸佛。已說當說今說。
釋文中。初唱數顯同。言三世同說顯勝令遵。
何等為十。所謂信藏。戒藏。慚藏。愧藏。聞藏。施藏。慧藏。
念藏。持藏。辯藏。是為十。
二何等下徵名列異。心淨名信。制止名戒。崇重賢
善為慚。輕拒暴惡為愧。餐教廣博為聞。輟己惠人
為施。決擇諸法名慧。令心明記為念。任持所記為
持。巧宣所說為辯。各有業用。然念慧及戒慚愧等
五。皆當體為性。餘五行用立名。前九自利。後一利
他。信為行本故首明之。依信離過。慚愧莊嚴。戒行
光潔。上三離過之行。餘皆進善。進善之首必籍多
聞。如聞而行唯福與慧。念使增明。慧令經久。辨以
利他。故前七即七聖財。慧為正導。故終辨之。次二
守護。後一積而能散。
佛子。何等為菩薩摩訶薩信藏。
第三依名廣釋。十藏即為十段。段各有四。謂徵名。
釋相。結名。辨益。辨益一種唯初七十有。餘皆無。今
初徵名。
此菩薩信一切法空。信一切法無相。信一切法無願。
信一切法無作。信一切法無分別。信一切法無所依。
信一切法不可量。信一切法無有上。信一切法難超
越。信一切法無生。若菩薩能如是隨順一切法生淨
信已。聞諸佛法不可思議。心不怯弱。聞一切佛不可
思議。心不怯弱。聞眾生界不可思議心不怯弱。聞法
界不可思議心不怯弱。聞虗空界不可思議心不怯
<pb n="721"/>
弱。聞涅槃界不可思議心不怯弱。聞過去世不可思
議心不怯弱。聞未來世不可思議心不怯弱。聞現在
世不可思議心不怯弱。聞入一切劫不可思議心不
怯弱。何以故。此菩薩於諸佛所一向堅信。知佛智慧
無邊無盡。十方無量諸世界中一一各有無量諸佛。
於阿耨多羅三藐三菩提。已得。今得。當得。已出世。今
出世。當出世。已入涅槃。今入涅槃。當入涅槃。彼諸佛
智慧不增不減。不生不滅。不進不退。不近不遠。無知
無捨。此菩薩入佛智慧。成就無邊無盡信。得此信已
心不退轉。心不雜亂。不可破壞。無所染著。常有根本。
隨順聖人。住如來家。護持一切諸佛種性。增長一切
菩薩信解。隨順一切如來善根。出生一切諸佛方便。
是名菩薩摩訶薩信藏。菩薩住此信藏。則能聞持一
切佛法。為眾生說皆令開悟。
釋中分三。初明信相。次若菩薩下明信力。三此菩
薩入佛下總結。今初。文有十句。初三句信三空。謂
空無相無願。次三句信依他無生。以緣起故無作。
以不實故無能所分別。以無體故無所依。三三句
信圓成無性。一廣無邊故無量。二最勝故無上。三
深故不可越。後一總信三性無性。入一無生觀。次
觀信力。若菩薩能如是下正顯業用。文有十句。徧
從前十。前十並從此十。若逆配前十。謂由信法無
生。故於佛法不怯等。次何以故下徵釋不怯之所
以。謂於深廣皆堅信故。由所信者唯佛智慧故。次
十方下二行半經。別釋上信佛智慧。謂十方無量
世界。無量諸佛。各已證菩提乃至入涅槃。故智慧
無邊無量。一佛尚不可盡。況橫徧十方。竪窮三際。
菩薩於此堅信不移。寧有怯耶。次彼諸佛智慧下
釋聞深不怯。謂增減等皆戲論法。以寂照之體如
如超戲論故。菩薩既堅信於此。寧聞深而怯耶。此
二段釋文具前十句難思之法。如文詳之。次得此
信已下顯成信之益。文有十一句。初心不退轉至
生如來家七句。明行體堅牢。次護持下四句攝德
無盡。是名下結名。菩薩住此下辨益。
佛子。何等為菩薩摩訶薩戒藏。此菩薩成就普饒益
戒不受戒不住戒無悔恨戒無違諍戒不損惱戒無
雜穢戒無貪求戒無過失戒無毀犯戒。云何為普饒
益戒。此菩薩受持淨戒。本為利益一切眾生。云何為
不受戒。此菩薩不受行外道諸所有戒。但性自精進
奉持三世諸佛如來平等淨戒。云何為不住戒。此菩
薩受持戒時。心不住欲界不住色界不住無色界。何
以故。不求生彼而持戒故。云何為無悔恨戒。此菩薩
恒得安住無悔恨心。何以故。不作重罪。不行諂詐。不
破淨戒故。云何為無違諍戒。此菩薩不非先制。不更
造立。心常隨順向涅槃戒。具足受持無所毀犯。不以
持戒惱他眾生令其生苦。但願一切心常歡喜而持
於戒。云何為不惱害戒。此菩薩不因於戒學諸呪術
造作方藥惱害眾生。但為救護一切眾生而持於戒。
云何為不雜戒。此菩薩不著邊見。不持雜戒。但觀緣
起持出離戒。云何為無貪求戒。此菩薩不現異相彰
己有德。但為滿足出離法故而持於戒。云何為無過
失戒。此菩薩不自貢高言我持戒。見破戒人亦不輕
毀令他愧恥。但一其心而持於戒。云何為無毀犯戒。
此菩薩永斷殺盜邪婬妄語兩舌惡口及無義語。貪
瞋邪見。具足受持十種善業。菩薩持此無犯戒時作
是念言。一切眾生毀犯淨戒。皆由顛倒。唯佛世尊。能
知眾生以何因緣而生顛倒毀犯淨戒。我當成就無
上菩提。廣為眾生說真實法。令離顛倒。是名菩薩摩
訶薩第二戒藏。
第二戒藏。釋相中二。初列十名。後隨牒釋。初列十
戒皆通三聚。取其相顯。初但饒益有情。後一律儀
中八通三。為遮罪過。皆是律儀。但為救護即是饒
益。攝善可知。次下牒釋十戒相。即為十段。初云何
<pb n="722"/>
為普饒益戒。以饒益有情是菩薩本意。故首明之。
二云何為不受戒。謂不受邪戒謂雞狗等。三聚宿
成故動不踰矩。三云何為不住戒。謂不樂住三界。
唯為求菩提及度眾生故。非如難陀之類。四云何
為無悔恨戒。涅槃云何故持戒為不悔故。何故不
悔為歡喜故。乃至未得大涅槃故。五云何為無違
諍戒。此中有四義。非者違也。一不違制立。不同調
達。二不違涅槃。不取相故。三不違律儀。具足持故。
四不違利物。不惱他故。六云何為不惱害戒。中有
二義。一非為欲惱眾生先須持戒如聞羅漢持戒
能降龍遂即持之。二非為欲成淨戒逼惱眾生。如
外道殺馬祀天求生梵世。七云何為不雜戒。邪見
持戒名雜。定有定無。為斷常雜。觀緣性離。無煩惱
雜。真出離矣。八云何為無貪求戒。謂不現有德。彰
己有德五邪之一。已見淨行。九云何為無過失戒。
言不輕毀者。無行經云見破戒人不說其過惡。應
念彼人久久亦當得道。十云何為無毀犯戒。此菩
薩永斷殺盜邪婬等。釋有二義。初明律儀。十善眾
戒之本。故偏明之。菩薩持此下雙明二聚。攝菩提
善為眾生故。是名下結名。
佛子何等為菩薩摩訶薩慚藏。此菩薩憶念過去所
作諸惡而生於慚。謂彼菩薩心自念言。我無始世來
與諸眾生。皆悉互作父母兄弟姉妹男女。具貪瞋癡
憍慢諂誑及餘一切諸煩惱故。更相惱害。遞相陵奪。
姦婬傷殺無惡不造。一切眾生悉亦如是。以諸煩惱
備造眾惡。是故各各不相恭敬。不相尊重。不相承順。
不相謙下。不相啟導。不相護惜。更相殺害互為怨讎。
自惟我身及諸眾生。去來現在行無慚法。三世諸佛
無不知見。今若不斷此無慚行。三世諸佛亦當見我。
我當云何猶行不止。甚為不可。是故我應專心斷除。
證阿耨多羅三藐三菩提。廣為眾生說真實法。是名
菩薩摩訶薩第三慚藏。
第三徵釋慚藏。然慚愧相別。諸說不同。涅槃云慚
者內自羞恥。愧者發露向人。瑜伽亦云。內生羞恥
為慚。外生羞恥為愧。大同涅槃。唯識云依自法力。
崇重賢善為慚。依世間力。輕拒暴惡為愧。釋中。初
釋過去作惡即無慚行。經云謂彼菩薩心自念言
下四行經。初自念無慚。次一切眾生下兩行半經。
明悲他亦爾。次釋前非而生後慚。經云自惟我身
下二行半經。正顯慚相。初自念昔非。恥佛知見。現
修慚相。自惟即是內自羞恥。次是故我應下決志
斷證。文言去來現在行無慚者。言總意別。菩薩自
念昔過。愍物三世常行故專心斷除防己伏之。再
起為眾生說。則物我之兼亡。是名下結名。
佛子。何等為菩薩摩訶薩愧藏。此菩薩自愧昔來於
五欲中種種貪求無有厭足。因此增長貪恚癡等一
切煩惱。我今不應復行是事。又作是念。眾生無智。起
諸煩惱具行惡法。不相恭敬。不相尊重。乃至展轉互
為怨讎。如是等惡無不備造。造已歡喜追求稱歎。盲
惡慧眼無所知見。於母人腹中。入胎受生成垢穢身。
畢竟至於髮白面皺。有智慧者。觀此但是從婬慾生
不淨之法。三世諸佛皆悉知見。若我於今猶行是事。
則為欺誑三世諸佛。是故我當修行於愧。速成阿耨
多羅三藐三菩提。廣為眾生說真實法。是名菩薩摩
訶薩第四愧藏。
第四徵釋愧藏。釋相中文有三段。初此菩薩自愧
昔來下。自念無愧而修愧行。故云我今不應復行
是事。即愧行也。次又作是念眾生無智下。傷物無
愧不覺苦集。故云無知見。次於母腹中下。依顧世
間而修愧行。誓益自他。於中初於母腹中下即所
愧境。次有智慧下顧他生愧。即外羞也。是故已下
決志斷證。言不淨之法者。從婬欲生即種子不淨。
住母腹中即住處不淨。成垢穢身即自相自性究
<pb n="723"/>
竟不淨。髮白意含究竟不淨。是名下結名。
佛子。何等為菩薩摩訶薩聞藏。此菩薩知是事有故
是事有。是事無故是事無。是事起故是事起。是事滅
故是事滅。是世間法是出世間法。是有為法是無為
法。是有記法是無記法。何等為是事有故是事有。謂
無明有故行有。何等為是事無故是事無。謂識無故
名色無。何等為是事起。故是事起謂愛起。故苦起。何
等為是事滅故是事滅。謂有滅故生滅。何等為世間
法。所謂色受想行識。何等為出世間法。所謂戒定慧
解脫解脫知見。何等為有為法。所謂欲界色界無色
界眾生界。何等為無為法。所謂虗空涅槃數緣滅非
數緣滅緣起法性住。何等為有記法。謂四聖諦四沙
門果四辯四無所畏四念處四正勤四神足五根五
力七覺分八聖道分。何等為無記法。謂世間有邊。世
間無邊。世間亦有邊亦無邊。世間非有邊非無邊。世
間有常。世間無常。世間亦有常亦無常。世間非有常
非無常。如來滅後有。如來滅後無。如來滅後亦有亦
無。如來滅後非有非無。我及眾生有。我及眾生無。我
及眾生亦有亦無。我及眾生非有非無。過去有幾如
來般涅槃。幾聲聞辟支佛般涅槃。未來有幾如來幾
聲聞辟支佛幾眾生。現在有幾佛住。幾聲聞辟支佛
住。幾眾生住。何等如來最先出。何等聲聞辟支佛最
先出。何等眾生最先出。何等如來最後出。何等聲聞
辟支佛最後出。何等眾生最後出。何法最在初。何法
最在後。世間從何處來。去至何所。有幾世界成。有幾
世界壞。世界從何處來。去至何所。何者為生死最初
際。何者為生死最後際。是名無記法。菩薩摩訶薩作
如是念。一切眾生於生死中無有多聞。不能了知此
一切法。我當發意持多聞藏。證阿耨多羅三藐三菩
提。為諸眾生說真實法。是名菩薩摩訶薩第五多聞
藏。
第五徵釋聞藏。釋相中有二。初明所知之法。後菩
薩摩訶薩作如是念下顯多聞之意。初釋所知之
法。標稱聞藏。釋云知者聞為本故。實則多知耳。所
知之法初標十法。釋分七段。初牒釋有無二法。云
何為世事有下。謂十二因緣緣生之法。今經正顯
緣生無性。二云何為世間法下。明有漏五蘊為世
間法。三何等為出世間法謂無漏五蘊。即五分法
身。四何等為有為法謂三界。五何等為無為法謂
六無為等。於大小乘多少不同。論有廣釋。云何等
為有記法謂四聖諦等。言有記者謂能招愛非愛
果。故云有記。此是通說。餘處辨記即是善惡。今唯
是善。七云何為無記法。言無記者有二義。一非善
非惡。不能招愛非愛果名為無記。此但可釋餘文。
今此文中單指外道。正謂虗妄推度。非理問難。不
可記錄。故名無記。非對善惡。今此無記亦名置記。
記即答也。不應答故。此無記法中略開五種。初謂
世間有邊下五行經。就我明無記。此中乃外道妄
計四句。其過不出斷常二見。次第二過去有幾如
來下。明三乘聖數多少者。以橫無邊故不可記也。
次第三何等如來最先下。竪無際故不可記也。次
第四世間從何處來下。徵三世間所從。文有六句。
初二句問眾生及蘊世間。次四句約器世間。以外
道計眾生有最初生故。謂外道或謂眾生從冥中
來。還至冥故。或謂世界皆微塵成。聚則為身器。散
則為微塵。此皆邪見之源。故不應答。次第五何者
為生死最初際下二句。約生死初後際。此外道計
生死有始終。以彼定執故是邪見。中論云。大聖之
所說本際不可得。生死無有始。亦復無有終。若無
有始終。中當云何有。是故於此中。先後共亦無。以
妄計始終。故不應答。故結云。是名為無記法。次作
是念下顯多聞之意。謂悲物無聞長淪生死。故誓
持聞藏。自證利他。是名下結名。
<pb n="724"/>
佛子。何等為菩薩摩訶薩施藏。此菩薩行十種施。所
謂分減施。竭盡施。內施。外施。內外施。一切施。過去施。
未來施。現在施。究竟施。佛子。云何為菩薩分減施。此
菩薩稟性仁慈好行惠施。若得美味不專自受。要與
眾生然後方食。凡所受物悉亦如是。若自食時作是
念言。我身中有八萬戶蟲依於我住。我身充樂彼亦
充樂。我身饑苦彼亦饑苦。我今受此所有飲食。願令
眾生普得充飽。為施彼故而自食之不貪其味。復作
是念。我於長夜愛著其身。欲令充飽而受飲食。今以
此食惠施眾生。願我於身永斷貪著。是名分減施。云
何為菩薩竭盡施。佛子。此菩薩得種種上味飲食香
華衣服資生之具。若自以受用則安樂延年。若輟己
施人則窮苦夭命。時或有人來作是言。汝今所有悉
當與我。菩薩自念。我無始已來以饑餓故喪身無數。
未曾得有如毫末許饒益眾生而獲善利。今我亦當
同於往昔而捨其命。是故應為饒益眾生。隨其所有
一切皆捨。乃至盡命亦無所悋。是名竭盡施。云何為
菩薩內施。佛子。此菩薩年方少盛端正美好。香華衣
服以嚴其身。始受灌頂轉輪王位。七寶具足。王四天
下。時或有人來白王言。大王當知。我今衰老身嬰重
疾。煢獨羸頓。死將不久。若得王身手足血肉頭目骨
髓。我之身命必冀存活。唯願大王莫更籌量有所顧
惜。但見慈念以施於我。爾時菩薩作是念言。今我此
身後必當死無一利益。宜時疾捨以濟眾生。念已施
之心無所悔。是名內施。云何為菩薩外施。佛子。此菩
薩年盛色美眾相具足。名華上服而以嚴身。始受灌
頂轉輪王位。七寶具足。王四天下。時或有人來白王
言。我今貧窶眾苦逼迫。惟願仁慈特垂矜念。捨此王
位以贍於我。我當統領受王福樂。爾時菩薩作是念
言。一切榮盛必當衰歇。於衰歇時不能復更饒益眾
生。我今宜應隨彼所求充滿其意。作是念已。即便施
之而無所悔。是名外施。云何為菩薩內外施。佛子。此
菩薩如上所說處輪王位。七寶具足。王四天下。時或
有人而來白言。此轉輪位。王處已久。我未曾得。唯願
大王捨之與我。并及王身為我臣僕。爾時菩薩作是
念言。我身財寶及以王位。悉是無常敗壞之法。我今
盛壯富有天下。乞者現前。當以不堅而求堅法。作是
念已。即便施之。乃至以身恭勤作役心無所悔。是名
內外施。云何為菩薩一切施。佛子。此菩薩亦如上說
處輪王位。七寶具足。王四天下。時有無量貧窮之人。
來詣其前而作是言。大王名稱周聞十方。我等欽風
故來至此。吾曹今者各有所求。願普垂慈令得滿足。
時諸貧人從彼大王。或乞國土。或乞妻子。或乞手足
血肉心肺頭自髓腦。菩薩是時心作是念。一切恩愛
會當別離。而於眾生無所饒益。我今為欲永捨貪愛。
以此一切必離散物滿眾生願。作是念已。悉皆施與
心無悔恨。亦不於眾生而生厭賤。是名一切施。云何
為菩薩過去施。此菩薩聞過去諸佛菩薩所有功德。
聞已不著了達非有。不起分別不貪不味。亦不求取
無取依倚。見法如夢無有堅固。於諸善根不起有想
亦無所倚。但為教化取著眾生成熟佛法而為演說。
又復觀察過去諸法。十方推求都不可得。作是念已
於過去法畢竟皆捨。是名過去施。云何為菩薩未來
施。此菩薩聞未來諸佛之所修行。了達非有。不取於
相。不別。樂往生諸佛國土。不味不著。亦不生厭。不以
善根迴向於彼。亦不於彼而退善根。常勤修行未曾
廢捨。但欲因彼境界攝取眾生。為說真實令成熟佛
法。然此法者非有處所非無處所。非內非外非近非
遠。復作是念。若法非有不可不捨。是名未來施。云何
為菩薩現在施。此菩薩聞四天王眾天三十三天夜
摩天兜率陀天化樂天他化自在天梵天梵身天梵
輔天梵眾天大梵天光天少光天無量光天光音天
淨天少淨天無量淨天徧淨天廣天少廣天無量廣
<pb n="725"/>
天廣果天無煩天無熱天善見天善現天色究竟天。
乃至聞聲聞緣覺具足功德。聞已其心不迷不沒不
聚不散。但觀諸行如夢不實。無有貪著。為令眾生捨
離惡趣。心無分別。修菩薩道。成就佛法而為開演。是
名現在施。云何為菩薩究竟施。佛子。此菩薩假使有
無量眾生。或有無眼。或有無耳。或無鼻舌及以手足。
來至其所告菩薩言。我身薄祜。諸根殘缺。惟願仁慈
以善方便。捨己所有令我具足。菩薩聞之即便施與。
假使由此經阿僧祇劫諸根不具。亦不心生一念悔
惜。但自觀身從初入胎不淨微形。胞段諸根生老病
死。又觀此身無有真實。無有慚愧。非賢聖物。臭穢不
潔。骨節相持。血肉所塗。九孔常流人所惡賤。作是觀
已。不生一念愛著之心。復作是念。此身危脆無有堅
固。我今云何而生戀著。應以施彼充滿其願。如我所
作。以此開導一切眾生。令於身心不生貪愛。悉得成
就清淨智身。是名究竟施。是為菩薩摩訶薩第六施
藏。
釋第六施藏。初此菩薩行十種施下先標列十名。
下釋相中依章別釋中。即為十段。一一各三。謂標
釋結。然此十施。前六事捨。謂身命財。次三心捨。謂
不取著。後一俱捨。名為究竟。今佛子云何下一句。
標分減施。次釋中。此菩薩稟性仁慈下初明分減
之相。次若自食時下明施善巧。次復作是念下對
治施障。是名下結名。二云何下標竭盡施。言竭盡
者。不顧活命傾竭所有也。次釋相中。此菩薩得種
種下明難捨之物。次或時有人來下乞境現前。三
菩薩自念下正修施行。是名下結名。三云何為菩
薩內施。內施謂身也。次此菩薩下乞境現前。煢者
單也。無兄曰煢。次爾時菩薩下正修施行。是名下
結名。四云何為菩薩外施。即王位也。時或人來下
乞境。爾時下施行。五云何為菩薩內外施。王位為
外。兼身為內。六云何為菩薩一切施。謂凡一切所
有也。明難捨之物。以是事捨之終。故總該收。舉難
攝易。略舉數條。廣則無邊。次時有無量貧窮之人
下明乞境現前。心作是念下正修施行。七云何為
菩薩過去施。然三世之施。通相皆明不著。別則過
去不生追戀。未來預止貪求。現在心無染著。今云
此菩薩聞過去下。明於佛法無所著。次云又復觀
察下。於一切法無所著。是名過去施。八云何為菩
薩未來施。謂不著未來果報故。初聞未來諸佛下。
正顯不著修行之因。不願淨土之果。不味其好。不
厭其事。不迴向者釋上不味。不退已下釋上不厭。
修彼行故。次但欲因彼境界下釋疑。疑云既於淨
不味。修行何為。釋有二意。一者約悲。但為攝物故。
次然此法者下約智。智了非有故生即非生故不
著。不礙事故非生之生故修行。非有處所者與理
冥故。非無處者事相形故。非內者相分境故。非外
者心所淨故。是名未來施。九云何為菩薩現在施。
釋相有三。初明所捨之境。次結捨心。三通外難。初
所捨境。聞四天王下。列欲界諸天。次梵天下色界
諸天。次乃至聲聞下列二乘。上皆所捨之境。次聞
已其心不迷下五句明能捨心。次為令眾生下釋
疑。疑云既言不聚善因。何以說五乘因果。釋云拯
三途之劇苦。示人天以蘇息。止劣見之妄情。說二
乘以引攝。為物然耳。非自不捨也。是名現在施。十
云何為菩薩究竟施。然究竟之名。略有五義。一前
六捨財命。次三捨著心。今則兼上二門故。二又發
大願。令物無著故。三令物得究竟果故。四不生一
念愛著。則微細無著故。五究竟能令物實益故。次
釋相中。初云假使有無量眾生下明施境現前。次
菩薩聞之即便施與下正施無恪。次但觀自身下
顯成捨之由。由觀此身過患多故。固當捨也。次如
我所作下迴向眾生。是名究竟施。
<pb n="726"/>
佛子。何等為菩薩摩訶薩慧藏。此菩薩於色如實知。
色集如實知。色滅如實知。色滅道如實知。於受想行
識如實知。受想行識集如實知。受想行識滅如實知。
受想行識滅道如實知。於無明如實知。無明集如實
知。無明滅如實知。無明滅道如實知。於愛如實知。愛
集如實知。愛滅如實知。愛滅道如實知。於聲聞如實
知。聲聞法如實知。聲聞集如實知。聲聞涅槃如實知。
於獨覺如實知。獨覺法如實知。獨覺集如實知。獨覺
涅槃如實知。於菩薩如實知。菩薩法如實知。菩薩集
如實知。菩薩涅槃如實知。云何知。知從業報諸行因
緣之所造作。一切虗假空無有實。非我非堅固。無有
少法可得成立。欲令眾生知其實性。廣為宣說。為說
何等。說諸法不可壞。何等法不可壞。色不可壞。受想
行識不可壞。無明不可壞。聲聞法獨覺法菩薩法不
可壞。何以故。一切法無作。無作者。無言說無處所不
生不起不與不取無動轉無作用。菩薩成就如是等
無量慧藏。以少方便了一切法。自然明達不由他悟。
此慧無盡藏。有十種不可盡故說為無盡。何等為十。
所謂多聞善巧不可盡故。親近善知識不可盡故。善
分別句義不可盡故。入深法界不可盡故。以一味智
莊嚴不可盡故。集一切福德心無疲倦不可盡故。入
一切陀羅尼門不可盡故。能分別一切眾生語言音
聲不可盡故。能斷一切眾生疑惑不可盡故。為一切
眾生現一切佛神力。教化調伏令修行不斷不可盡
故。是為十。是為菩薩摩訶薩第七慧藏。住此藏者。得
無盡智慧。普能開悟一切眾生。
第七釋慧藏。釋相中二。初明慧藏。後釋無盡。前中
三。初此菩薩於色如實知下八行半經。明如實知
境。次下釋如實知義顯所知之相。徵云云何知也。
下知從業報下釋也。釋意云知相知性無有障礙。
是菩薩所知。無知之知是菩薩所知。故云如實知
也。初知從業報。乃約自利明知苦集。次約利他。彰
知滅道。次欲令眾生知其實性。廣為宣說。標其說
意。正是利他。能知實性。是道諦相。法不可壞及所
知性。即滅諦相。廣為宣說。唯菩薩相。次為說何等
下展轉徵釋。總有三重。初徵意云說何令知實性。
釋云說不可壞。次徵云何等法不可壞。為性為相。
此尋說處。釋云相即性故。故說五類等法皆不可
壞。次何以故下。徵云現見諸法猶如聚沫泡𦦨芭
蕉幻夢不實。那言不壞。下釋略有三義。一色等性
空。無可壞故。若壞方空。非本空故。二由空即真同
法性故。若壞方真事在理外故。三由即空不待壞
故。壞則斷滅。文有十句。次菩薩成就下三總結多
門。以彰善巧者。更有多門。皆以無所得等為少方
便。則色空見盡。壞與不壞兩亡。不隨境轉。名不由
他悟。次此慧無盡藏下二釋無盡。文有十句。是為
下結名。住此藏者下歎益。
佛子。何等為菩薩摩訶薩念藏。此菩薩捨離癡惑得
具足念。憶念過去一生二生乃至十生百生千生百
千生無量百千生成劫壞劫成壞劫非一成劫非一
壞劫非一成壞劫百劫千劫百千億那由他乃至無
量無數無邊無等不可數不可稱不可思不可量不
可說不可說不可說劫。念一佛名號乃至不可說不
可說佛名號。念一佛出世說授記乃至不可說不可
說佛出世說授記。念一佛出世說修多羅乃至不可
說不可說佛出世說修多羅。如修多羅。祇夜。授記。伽
陀。尼陀那。優陀那。本事。本生。方廣。未曾有。譬喻。論議
亦如是。念一眾會乃至不可說不可說眾會。念演一
法乃至演不可說不可說法。念一根種種性乃至不
可說不可說根種種性。念一根無量種種性乃至不
可說不可說根無量種種性。念一煩惱種種性乃至
不可說不可說煩惱種種性。念一三昧種種性乃至
不可說不可說三昧種種性。此念有十種。所謂寂靜
<pb n="727"/>
念。清淨念。不濁念。明徹念。離塵念。離種種塵念。離垢
念。光耀念。可愛樂念。無障礙念。菩薩住是念時一切
世間無能嬈亂。一切異論無能變動。往世善根悉得
清淨。於諸世法無所染著。眾魔外道所不能壞。轉身
受生無所忘失。過現未來說法無盡。於一切世界中。
與眾生同住曾無過咎。入一切諸佛眾會道場無所
障礙。一切佛所悉得親近。是名菩薩摩訶薩第八念
藏。
八釋念藏。釋相中有四。初捨離癡惑。標念體。次憶
念過去下十三行半經。明所念差別。次此念有十
種下三明能念勝相。於中十句。次菩薩住是念時
下五行經。明念益相。是名下結名。
佛子。何等為菩薩摩訶薩持藏。此菩薩持諸佛所說
修多羅。文句義理無有忘失。一生持乃至不可說不
可說生持。持一佛名號乃至不可說不可說佛名號。
持一劫數乃至不可說不可說劫數。持一佛授記乃
至不可說不可說佛授記。持一修多羅乃至不可說
不可說修多羅。持一眾會乃至不可說不可說眾會。
持演一法乃至演不可說不可說法。持一根無量種
種性乃至不可說不可說根無量種種性。持一煩惱
種種性乃至不可說不可說煩惱種種性。持一三昧
種種性乃至不可說不可說三昧種種性。佛子。此持
藏無邊。難滿。難至其底。難得親近。無能制伏。無量無
盡。具大威力。是佛境界。唯佛能了。是名菩薩摩訶薩
第九持藏。
九釋持藏。釋相中三。初此菩薩持諸佛下別舉文
義。次持一佛名號下徧舉諸法。三佛子此持藏下
明持德量。文有十句。次是名下結名。
佛子。何等為菩薩摩訶薩辯藏。此菩薩有深智慧。了
知實相。廣為眾生演說諸法。不違一切諸佛經典。說
一品法乃至不可說不可說品法。說一佛名號乃至
不可說不可說佛名號。如是說一世界。說一佛授記。
說一修多羅。說一眾會。說演一法。說一根無量種種
性。說一煩惱無量種種性。說一三昧無量種種性。乃
至說不可說不可說三昧無量種種性。或一日說。或
半月一月說。或百年千年百千年說。或一劫百劫千
劫百千劫說。或百千億那由他劫說。或無數無量乃
至不可說不可說劫說。劫數可盡。一文一句義理難
盡。何以故。此菩薩成就十種無盡藏故。成就此藏。得
攝一切法陀羅尼門現在前。百萬阿僧祇陀羅尼以
為眷屬。得此陀羅尼已。以法光明廣為眾生演說於
法。其說法時以廣長舌出妙音聲。充滿十方一切世
界。隨其根性悉令滿足。心得歡喜。滅除一切煩惱纏
垢。善入一切音聲言語文字辯才。令一切眾生佛種
不斷淨心相續。亦以法光明而演說法無有窮盡不
生疲倦。何以故。此菩薩成就盡虗空徧法界無邊身
故。是為菩薩摩訶薩第十辯藏。此藏無窮盡。無分段。
無間無斷。無變異。無隔礙。無退轉。甚深無底。難可得
入。普入一切佛法之門。
第十釋辯藏。釋相中分四。初此菩薩有深智慧下
總舉體用。雙照事理二種實相。名深智慧。次說一
品法下四行半經。顯能廣演。次或一日說下三行
餘經。明長時演。次何以故下徵釋。意云所以能長
時演者。成就十種無盡藏故。以是十藏之終。故說
具前十藏。次其說法時下五行經。彰辯之德。是為
下結名。次此藏無窮下歎益。中文有十句。義該七
辯。一無窮盡。是豐義味辯。一一句中出多事理故。
二即捷辯。欲言即言無分段故。三無疎謬辯。不以
邪錯間深理故。四無斷辯。相續連環故。五應辯。應
時應機無變異故。六迅辯。迅若懸河無隔礙故。已
下四句即一切世間最上妙辯。此辯有五德。一甚
深如雷。即第八句。二清徹遠聞故不退轉。即第七
句。三其聲哀雅如迦陵頻伽。故能普入一切佛法。
<pb n="728"/>
即第十句。四能令眾生入心愛敬。五其有聞者歡
喜無厭。故難可得入。上二即第九句。上來依章別
釋竟。
佛子。此十種無盡藏。有十種無盡法。令諸菩薩究竟
成就無上菩提。何等為十。饒益一切眾生故。以本願
善迴向故。一切劫無斷絕故。盡虗空界悉開悟心無
限故。迴向有為而不著故。一念境界一切法無盡故。
大願心無變異故。善攝取諸陀羅尼故。一切諸佛所
護念故。了一切法皆如幻故。是為十種無盡法。能令
一切世間所作悉得究竟無盡大藏。
第四佛子下總歎十藏勝能。分三。初標歎次何等
為十下徵釋。釋有十句攝為五對。一下化上求。二
竪窮橫徧。三捨相契實。四無變善攝。五外護內明。
故以為勝。次是為十種下結歎。此後應有偈等。或
是略無。多是經來未盡。第四會竟。

大方廣佛華嚴經綱要卷第二十一

<sarticle>大方廣佛華嚴經綱要卷第二十二</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>第五會兜率天宮</other>金剛幢菩薩說十迴向等法門。
令已行者起願。自二十二卷起。至三十三卷止。有
三品經。初二品明當會由致。三品者。
（昇兜率天宮品　兜率天宮偈讚品　十[廷-壬+(同-(一/口)+巳)]向品）
<品>昇兜率天宮品第二十三</品>
自下第五會說十迴向法。初來意。先會來者。正為
答前迴向問故。迴前解行以向真證。廣益自他。令
行彌綸無不周故。菩薩大乘藏經云。以少善根引
無量果者。謂迴向心。以迴向心為大利故。故行後
明之。又前解行既著。令悲願彌博。後品來者。前會
既終。將明後說。先明說處。表法故來。二釋名者。先
會得名。亦有三義。同前二會。二釋品名者。兜率是
處。佛以法界之身不起而應。故名為升。處此說者。
表位超勝。是次第故。又上下放逸。此天知足。表世
間行滿故居喜足之天。又以彼有一生補處。表菩
提之心。功行滿故。又積劫累勳知階未足。迴勳授
子。乃知有餘。菩薩亦爾。勤苦積行未見有餘迴向
眾生乃知自足。又欲界六天此居其中。表悲智均
平。處於中故。又生此天而修三福謂施戒定。自餘
不具偏多不均。故處此說也。三宗趣者。會以十向。
大願為宗。得地為趣。品以升天赴感為宗。說向為
趣。
爾時佛神力故。十方一切世界一一四天下閻浮提
中。皆見如來坐於樹下。各有菩薩承佛神力。而演說
法。靡不自謂恒對於佛。
第四釋文。此會有三品經。初二品當會由致。後一
品正說。所以無勝進者。由二義故。一以此會是三
賢位終。攝前解行總為趣地方便。迴向當體。自是
勝進。是故無也。此經上下其例有四。一約行滿入
位之際。如賢首品。信滿總為入住方便。二約願滿
入證之際。如此迴向。初僧祇滿。總為入地方便。三
約功用滿。約無功用之際。如第八地。總攝前七地
以為方便。此第二僧祇也。四約因位成滿之際。如
第十地初。攝前九地為入方便。此約三僧祇滿處
攝也。餘位相接。即別有方便。故非一例。二方欲入
地。必離進趣相。與無分別為方便故。上辯勝進。就
初二品。前一化主赴機。後品助化讚佛。今初品中。
大分十段。一本會齊現。二不離而昇。三見佛嚴處。
四迎佛興供。五覩佛勝德。六請佛處殿。七如來受
請。八天王獲益。九承力偈請。十如來就座。今初也。
初言神力。即是徧因。未必起神境通。但是修成心
<pb n="729"/>
力自在。
爾時世尊復以神力。不離於此菩提樹下及須彌頂
夜摩天宮。而往詣於兜率陀天一切妙寶所莊嚴殿。
第二爾時下明不離而昇。謂前十方一切四會。皆
儼然不散而昇。故云不離菩提樹等。此說意明橫
徧十方竪該九會。佛法界徧時處故。
時兜率天王遙見佛來。即於殿上敷摩尼藏師子之
座。其師子座。天諸妙寶之所集成。過去修行善根所
得。一切如來神力所現。無量百千億那由他阿僧祇
善根所生。一切如來淨法所起。無邊福力之所嚴瑩。
清淨業報不可沮壞。觀者欣樂無有厭足。是出世法
非世所染。一切眾生咸來觀察。無有能得究其妙好。
第三見佛嚴處。即於下正顯嚴處。有二。初一方嚴。
後結通十方。初中分二。初總顯體德。後有百萬下
別明體用。今初有十一句。初一句總。餘十句為別。
別中分三段。初一句自體相。以寶成故。次六句因
相。謂過去善根。後三句總顯殊特。
有百萬億層級周帀圍繞。百萬億金網百萬億華帳
百萬億寶帳百萬億鬘帳百萬億香帳張施其上。華
鬘垂下香氣普熏。百萬億華蓋百萬億鬘蓋百萬億
寶蓋諸天執持四面行列。百萬億寶衣以敷其上。
二別明體用中。通有二百九十九種百萬億。廣上
三段。即為三別。初自此已下有二百一十四句。廣
自體。次有百萬億初發心下七十五句。廣前殊特。
三百萬億善根下十句。廣前因相。初一多明器世
間嚴。後二顯眾生世間嚴。皆智正覺世間之力也。
皆言百萬億。位增十行之百萬故。初中長分為十。
前九色嚴。後一音聲嚴。
百萬億樓閣綺煥莊嚴。百萬億摩尼網百萬億寶網
彌覆其上。百萬億寶瓔珞網四面垂下。百萬億莊嚴
具網百萬億蓋網百萬億衣網百萬億寶帳網以張
其上。百萬億寶蓮華網開敷光榮。百萬億寶香網其
香美妙稱悅眾心。
第二樓閣下十句。復於殿內建立樓閣。繞座莊嚴。
網嚴樓閣。
百萬億寶鈴帳其鈴微動出和雅音。百萬億旃檀寶
帳香氣普熏。百萬億寶華帳其華敷榮。百萬億眾妙
色衣帳世所希有。百萬億菩薩帳百萬億雜色帳百
萬億真金帳百萬億瑠璃帳百萬億種種寶帳悉張
其上。百萬億一切寶帳大摩尼寶以為莊嚴。
第三寶鈴帳下十句辨帳嚴。是繞座前已辨覆故。
百萬億妙寶華周帀瑩飾。百萬億頻婆帳殊妙間錯。
百萬億寶鬘百萬億香鬘四面垂下。百萬億天堅固
香其香普熏。百萬億天莊嚴具瓔珞百萬億寶華瓔
珞百萬億勝藏寶瓔珞百萬億摩尼寶瓔珞百萬億
海摩尼寶瓔珞莊嚴座身。百萬億妙寶繒采以為垂
帶。
第四如寶華下有十二句。辨嚴座身。頻婆羅此云
影質。謂帳莊嚴中。現外質之影故。
百萬億因陀羅金剛寶百萬億自在摩尼寶百萬億
妙色真金藏以為間飾。百萬億毗盧遮那摩尼寶百
萬億因陀羅摩尼寶光明照耀。百萬億天堅固摩尼
寶以為牕牖。百萬億清淨功德摩尼寶彰施妙色。百
萬億清淨妙藏寶以為門闥。百萬億世中最勝半月
寶百萬億離垢藏摩尼寶百萬億師子面摩尼寶間
錯莊嚴。百萬億心王摩尼寶所求如意。百萬億閻浮
檀摩尼寶百萬億清淨藏摩尼寶百萬億帝幢摩尼
寶咸放光明彌覆其上。百萬億白銀藏摩尼寶百萬
億須彌幢摩尼寶莊嚴其藏。
第五因陀羅金剛寶下有十七句。亦嚴座四周。皆
明妙寶以為牕門及覆。亦嚴座體。莊嚴其藏。是蓮
華藏不言蓮華。或是座身之龕名藏。
百萬億真珠瓔珞。百萬億瑠璃瓔珞。百萬億赤色寶
<pb n="730"/>
瓔珞。百萬億摩尼瓔珞。百萬億寶光明瓔珞。百萬億
種種藏摩尼瓔珞。百萬億甚可樂見赤真珠瓔珞。百
萬億無邊色相藏摩尼寶瓔珞。百萬億極清淨無比
寶瓔珞。百萬億勝光明摩尼寶瓔珞周帀垂布。以為
莊嚴。百萬億摩尼身殊妙嚴飾。百萬億因陀羅妙色
寶。
第六真珠瓔珞下十二句。瓔珞周垂嚴。其摩尼身
下二句。文似闕略。謂妙色寶下無所結屬。
百萬億黑旃檀香。百萬億不思議境界香。百萬億十
方妙香。百萬億最勝香。百萬億甚可愛樂香。咸發香
氣普熏十方。百萬億頻婆羅香普散十方。百萬億淨
光香普熏眾生。百萬億無邊際種種色香普熏一切
諸佛國土。永不歇滅。百萬億塗香。百萬億熏香。百萬
億燒香。香氣發越普熏一切。百萬億蓮華藏沉水香
出大音聲。百萬億遊戲香能轉眾心。百萬億阿樓那
香香氣普熏其味甘美。百萬億能開悟香普徧一切。
令其聞者諸根寂靜。復有百萬億無比香王香種種
莊嚴。
第七黑旃檀下有十六句。以香為嚴。阿樓那此云
紅赤色。
雨百萬億天華雲。雨百萬億天香雲。雨百萬億天末
香雲。雨百萬億天拘蘇摩華雲。雨百萬億天波頭摩
華雲。雨百萬億天優鉢羅華雲。雨百萬億天拘物頭
華雲。雨百萬億天芬陀利華雲。雨百萬億天曼陀羅
華雲。雨百萬億一切天華雲。雨百萬億天衣雲。雨百
萬億摩尼寶雲。雨百萬億天蓋雲。雨百萬億天幡雲。
雨百萬億天冠雲。雨百萬億天莊嚴具雲。雨百萬億
天寶鬘雲。雨百萬億天寶瓔珞雲。雨百萬億天旃檀
香雲。雨百萬億沉水香雲。
第八雨百萬下二十句。雨雲為嚴。
建百萬億寶幢。懸百萬億寶幡。垂百萬億寶繒帶。然
百萬億香鑪。布百萬億寶鬘。持百萬億寶扇。執百萬
億寶拂。懸百萬億寶鈴網微風吹動出妙音聲。百萬
億寶欄楯周帀圍繞。百萬億寶多羅樹次第行列。百
萬億妙寶牕牖綺麗莊嚴。百萬億寶樹周帀垂陰。百
萬億寶樓閣延袤綺飾。百萬億寶門垂布瓔珞。百萬
億金鈴出妙音聲。百萬億吉祥相瓔珞嚴淨垂下。百
萬億寶悉底迦能除眾惡。百萬億金藏金縷織成。百
萬億寶蓋眾寶為竿執持行列。百萬億一切寶莊嚴
具網間錯莊嚴。
第九建百萬下四十八句。座外四面嚴。於中有四。
初二十句雜莊嚴。羅列座側。言樓閣延袤者。淨法
云。梵云蒲莫迦。此云帳轝。前文已有樓閣故。寶悉
底迦者。具云塞縛悉底迦。此云有樂。若見此相。必
獲安樂。其形如卍字。
百萬億光明寶放種種光。百萬億光明周徧照耀。百
萬億日藏輪百萬億月藏輪並無量色寶之所集成。
百萬億香𦦨光明暎徹。百萬億蓮華藏開敷鮮榮。百
萬億寶網百萬億華網百萬億香網彌覆其上。
次光明寶下九句光明嚴。言網覆者。如世之燈以
護夕蟲。成隱暎故。
百萬億天寶衣百萬億天青色衣百萬億天黃色衣
百萬億天赤色衣百萬億天奇妙色衣百萬億天種
種寶奇妙衣百萬億種種香熏衣百萬億一切寶所
成衣百萬億鮮白衣悉善敷布見者歡喜。
三天寶衣下九句。寶衣敷布嚴。
百萬億天鈴幢百萬億金網幢出微妙音。百萬億天
繒幢眾采具足。百萬億香幢垂布香網。百萬億華幢
雨一切華。百萬億天衣幢。懸布妙衣。百萬億天摩尼
眾幢眾寶莊嚴。百萬億天莊嚴具幢眾具校飾。百萬
億天鬘幢種種華鬘四面行布。百萬億天蓋幢寶鈴
和鳴。聞皆歡喜。
四天鈴幢下十句。寶幢行列嚴。上九段色相嚴。
<pb n="731"/>
次下第十一段音聲嚴。
百萬億天螺出妙音聲。百萬億天鼓出大音聲。百萬
億天箜篌出微妙音。百萬億天牟陀羅出大妙音。百
萬億天諸雜樂同時俱奏。百萬億天自在樂出妙音
聲。其聲普徧一切佛剎。百萬億天變化樂其聲如響
普應一切。百萬億天鼓因於撫擊而出妙音。百萬億
天如意樂自然出聲音節相和。百萬億天諸雜樂出
妙音聲滅諸煩惱。
第十天螺出妙音聲下辨音聲嚴。於中二。初十句
樂音嚴。
百萬億悅意音讚歎供養。百萬億廣大音讚歎承事。
百萬億甚深音讚歎脩行。百萬億眾妙音歎佛業果。
百萬億微細音歎如實理。百萬億無障礙真實音歎
佛本行。百萬億清淨音讚歎過去供養諸佛。百萬億
法門音讚歎諸佛最勝無畏。百萬億無量音歎諸菩
薩功德無盡。百萬億菩薩地音讚歎開示一切菩薩
地相應行。百萬億無斷絕音歎佛功德無有斷絕。
後悅意下二十句法音嚴。前樂音中牟陀羅者。此
云蜂鼓。謂天樂初奏。此鼓先作故。後法音嚴中初
十一句。讚歎三寶。
百萬億隨順音讚歎稱揚見佛之行。百萬億甚深法
音讚歎一切法無礙智相應理。百萬億廣大音其音
充滿一切佛剎。百萬億無礙清淨音隨其心樂悉令
歡喜。百萬億不住三界音令其聞者深入法性。百萬
億歡喜音令其聞者心無障礙深信恭敬。百萬億佛
境界音隨所出聲悉能開示一切法義。百萬億陀羅
尼音善宣一切法句差別決了如來祕密之藏。百萬
億一切法音其音和暢克諧眾樂。
後隨順音下九句說法益物。上廣自體竟。
有百萬億初發心菩薩。纔見此座。倍更增長一切智
心。百萬億治地菩薩心淨歡喜。百萬億修行菩薩悟
解清淨。百萬億生貴菩薩住勝志樂。百萬億方便具
足菩薩起大乘行。百萬億正心住菩薩勤修一切菩
薩道。百萬億不退菩薩淨修一切菩薩地。百萬億童
真菩薩得一切菩薩三昧光明。百萬億法王子菩薩
入不思議諸佛境界。百萬億灌頂菩薩能現無量如
來十力。
大文第二廣顯殊特。前略云見者無厭。亦已略明
益相。今廣顯之。即座之德用。恭敬供養。復顯為嚴。
文中二。初明獲益。後申供儀。前有三十九句。曲分
為四。初十約位辨益。
百萬億菩薩得自在神通。百萬億菩薩生清淨解。百
萬億菩薩心生愛樂。百萬億菩薩深信不壞。百萬億
菩薩勢力廣大。百萬億菩薩名稱增長。百萬億菩薩
演說法義令智決定。百萬億菩薩正念不亂。百萬億
菩薩生決定智。百萬億菩薩得聞持力持一切佛法。
百萬億菩薩出生無量廣大覺解。百萬億菩薩安住
信根。
二得萬自在下有十二句。雜辨得益。
百萬億菩薩得檀波羅蜜能一切施。百萬億菩薩得
尸波羅蜜具持眾戒。百萬億菩薩得忍波羅蜜心不
妄動。悉能忍受一切佛法。百萬億菩薩得精進波羅
蜜。能行無量出離精進。百萬億菩薩得禪波羅蜜。具
足無量禪定光明。百萬億菩薩得般若波羅蜜。智慧
光明能普照耀。百萬億菩薩成就大願悉皆清淨。百
萬億菩薩得智慧燈明照法門。百萬億菩薩為十方
諸佛法光所照。百萬億菩薩周徧十方演離癡法。
三得檀下約行辨益。
百萬億菩薩普入一切諸佛剎土。百萬億菩薩法身
隨到一切佛國。百萬億菩薩得佛音聲能廣開悟。百
萬億菩薩得出生一切智方便。百萬億菩薩得成就
一切法門。百萬億菩薩成就法智猶如寶幢。能普顯
示一切佛法。百萬億菩薩能悉示現如來境界。
<pb n="732"/>
四普入一切佛剎下七句。約大用辨益。上四段
通明獲益。
百萬億諸天王恭敬禮拜。百萬億龍王諦觀無厭。百
萬億夜叉王頂上合掌。百萬億乾闥婆王起淨信心。
百萬億阿修羅王斷憍慢意。百萬億迦樓羅王口㘅
繒帶。百萬億緊那羅王歡喜踴躍。百萬億摩睺羅伽
王歡喜瞻仰。百萬億世主稽首作禮。百萬億忉利天
王瞻仰不瞬。百萬億夜摩天王歡喜讚歎。百萬億兜
率天王布身作禮。百萬億化樂天王頭頂禮敬。百萬
億他化天王恭敬合掌。百萬億梵天王一心觀察。百
萬億摩醯首羅天王恭敬供養。百萬億菩薩發聲讚
歎。
二諸天恭敬。明供儀。文分為五段。初十七句雜明
八部人天菩薩三業設敬。其中所作各隨所宜。
百萬億天女專心供養。百萬億同願天踴躍歡喜。百
萬億往昔同住天妙聲稱讚。百萬億梵身天布身敬
禮。百萬億梵輔天合掌於頂。百萬億梵眾天圍繞侍
衛。百萬億大梵天讚歎稱揚無量功德。百萬億光天
五體投地。百萬億少光天宣揚讚歎佛世難值。百萬
億無量光天遙向佛禮。百萬億光音天讚歎如來甚
難得見。百萬億淨天與宮殿俱而來詣此。百萬億少
淨天以清淨心稽首作禮。百萬億無量淨天願欲見
佛投身而下。百萬億徧淨天恭敬尊重親近供養。百
萬億廣天念昔善根。百萬億少廣天於如來所生希
有想。百萬億無量廣天決定尊重生諸善業。百萬億
廣果天曲躬恭敬。百萬億無煩天信根堅固恭敬禮
拜。百萬億無熱天合掌念佛情無厭足。百萬億善見
天頭面作禮。百萬億善現天念供養佛心無懈歇。百
萬億阿迦尼吒天恭敬頂禮。百萬億種種天皆大歡
喜發聲讚歎。百萬億諸天各善思惟而為莊嚴。
二天女專心下二十六句。唯明諸天三業敬養。
百萬億菩薩天護持佛座莊嚴不絕。百萬億華手菩
薩雨一切華。百萬億香手菩薩雨一切香。百萬億鬘
手菩薩雨一切鬘。百萬億末香手菩薩雨一切末香。
百萬億塗香手菩薩雨一切塗香。百萬億衣手菩薩
雨一切衣。百萬億蓋手菩薩雨一切蓋。百萬億幢手
菩薩雨一切幢。百萬億幡手菩薩雨一切幡。百萬億
寶手菩薩雨一切寶。百萬億莊嚴手菩薩雨一切莊
嚴具。
三菩薩天下有十二句。明菩薩事供養。
百萬億諸天子從天宮出至於座所。百萬億諸天子
以淨信心并宮殿俱。百萬億生貴天子以身持座。百
萬億灌頂天子舉身持座。
四諸天子從天宮出下四句。諸天身供養。
百萬億思惟菩薩恭敬思惟。百萬億生貴菩薩發清
淨心。百萬億菩薩諸根悅樂。百萬億菩薩深心清淨。
百萬億菩薩信解清淨。百萬億菩薩諸業清淨。百萬
億菩薩受生自在。百萬億菩薩法光照耀。百萬億菩
薩成就於地。百萬億菩薩善能教化一切眾生。
五思惟菩薩下十句。菩薩修法供養。亦明得益。菩
薩多明得益。諸天但說供養者。諸天供養是益因
故。
百萬億善根所生。百萬億諸佛護持。百萬億福德所
圓滿。百萬億殊勝心所清淨。百萬億大願所嚴潔。百
萬億善行所生起。百萬億善法所堅固。百萬億神力
所示現。百萬億功德所成就。百萬億讚歎法而以讚
歎。
第三百萬億善根下廣前因深。十句可知。所以此
會嚴事偏多者。一以此天補處為王故。二以賢位
已極大悲普周故。而此勝相。皆是如來海印所現
法界差別自在實德。人法無礙。依正渾融之嚴也。
亦表蘊前妙行積於此位故。
補義曰。疏言表蘊前妙行積於此位者。前十無盡
<pb n="733"/>
藏品正明所蘊之行法。今將以行迴向成德。故約
事以表。正顯事理無二之行也。
如此世界兜率天王奉為如來敷置高座。一切世界
兜率天王。悉為於佛如是敷座。如是莊嚴。如是儀則。
如是信樂。如是心淨。如是欣樂。如是喜悅。如是尊重。
如是而生希有之想。如是踴躍。如是渴仰。悉皆同等。
第二如此世界下結通十方。
爾時兜率天王。為如來敷置座已。心生尊重。與十萬
億阿僧祇兜率天子奉迎如來。
第四爾時下迎佛興供於中二。先將迎興供。二爾
時如來威神力下見佛興供。前中初奉迎。
以清淨心。雨阿僧祇色華雲。雨不思議色香雲。雨種
種色鬘雲。雨廣大清淨旃檀雲。雨無量種種蓋雲。雨
細妙天衣雲。雨無邊眾妙寶雲。雨天莊嚴具雲。雨無
量種種燒香雲。雨一切旃檀沉水堅固末香雲。諸天
子眾各從其身出此諸雲。時百千億阿僧祇兜率天
子。及餘在會諸天子眾。心大歡喜恭敬頂禮。阿僧伽
天女踴躍欣慕諦觀如來。
二以清淨下興供。於中先諸天興供。皆從身出者。
非唯顯諸天福力。亦表身供養具供自心生。
兜率宮中不可說諸菩薩眾住虗空中。精勤一心。以
出過諸天諸供養具。供養於佛恭敬作禮。阿僧祇音
樂一時同奏。
後兜率宮下菩薩興供。
爾時如來威神力故。往昔善根之所流故。不可思議
自在力故。兜率宮中一切諸天及諸天女。皆遙見佛
如對目前。
第二見佛興供。於中先諸天。後百千億下明菩薩。
同興念言。如來出世難可值遇。我今得見具一切智
於法無礙正等覺者。如是思惟。如是觀察。與諸眾會
悉共同時奉迎如來。
二同興下慶遇奉迎。
各以天衣盛一切華。盛一切香。盛一切寶。盛一切莊
嚴具。盛一切天旃檀末香。盛一切天沉水末香。盛一
切天妙寶末香。盛一切天香華。盛一切天曼陀羅華。
悉以奉散供養於佛。
三各以下。正明興供於中三。初十句衣盛供以散
佛。表修寂滅以趣果故。
百千億那由他阿僧祇兜率陀天子住虗空中。咸於
佛所起智慧境界心。燒一切香。香氣成雲莊嚴虗空。
又於佛所起歡喜心。雨一切天華雲莊嚴虗空。又於
佛所起尊重心。雨一切天蓋雲莊嚴虗空。又於佛所
起供養心。散一切天鬘雲莊嚴虗空。又於佛所生信
解心。布阿僧祇金網彌覆虗空。一切寶鈴常出妙音。
又於佛所生最勝福田心。以阿僧祇帳莊嚴虗空。雨
一切瓔珞雲無有斷絕。又於佛所生深信心。以阿僧
祇諸天宮殿莊嚴虗空。一切天樂出微妙音。又於佛
所生最勝難遇心。以阿僧祇種種色天衣雲莊嚴虗
空。雨於無比種種妙衣。又於佛所生無量歡喜踴躍
心。以阿僧祇諸天寶冠莊嚴虗空。雨無量天冠廣大
成雲。又於佛所起歡喜心。以阿僧祇種種色寶莊嚴
虗空。雨一切瓔珞雲無有斷絕。
二百千億下十句。明起心雨供。嚴空顯所修萬行
稱法性空。空有無礙。是嚴空義。
百千億那由他阿僧祇天子咸於佛所生淨信心。散
無數種種色天華。然無數種種色天香。供養如來。又
於佛所起大莊嚴變化心。持無數種種色天旃檀末
香。奉散如來。又於佛所起歡喜踴躍心。持無數種種
色蓋。隨逐如來。又於佛所起增上心。持無數種種色
天寶衣。敷布道路。供養如來。又於佛所起清淨心。持
無數種種色天寶幢。奉迎如來。又於佛所起增上歡
喜心。持無數種種色天莊嚴具。供養如來。又於佛所
生不壞信心。持無數天寶鬘。供養如來。又於佛所生
<pb n="734"/>
無比歡喜心。持無數種種色天寶幡。供養如來。百千
億那由他阿僧祇諸天子。以調順寂靜無放逸心。持
無數種種色天樂。出妙音聲供養如來。
三百千億那由他阿僧祇天子下九句。雜申供養。
表萬行雜修故。上諸天興供下菩薩。
百千億那由他不可說先住兜率宮諸菩薩眾。以從
超過三界法所生。離諸煩惱行所生。周徧無礙心所
生。甚深方便法所生。無量廣大智所生。堅固清淨信
所增長。不思議善根所生起。阿僧祇善巧變化所成
就。供養佛心之所現。無作法門之所印。出過諸天諸
供養具供養於佛。
第二菩薩興供中二。先明行成依報供。後其諸菩
薩下身出正報供。前中二十七句。文分為三。初十
句多因成一果之供。次八句一因成一果之供。後
九句一因成多果之供。
以從波羅蜜所生一切寶蓋。於一切佛境界清淨解
所生一切華帳。無生法忍所生一切衣。入金剛法無
礙心所生一切鈴網。解一切法如幻心所生一切堅
固香。周徧一切佛境界如來座心所生一切佛眾寶
妙座。供養佛不懈心所生一切寶幢。解諸法如夢歡
喜心所生佛所住一切寶宮殿。
第二一因一果中。皆因果相似。疏各有義。
無著善根無生善根所生一切寶蓮華雲一切堅固
香雲一切無邊色華雲一切種種色妙衣雲一切無
邊清淨旃檀香雲一切妙莊嚴寶蓋雲一切燒香雲
一切妙鬘雲一切清淨莊嚴具雲。皆徧法界出過諸
天供養之具供養於佛。
第三無著下一因多果供。無著無生但是一義。無
生約理。無著約智。此二契合方成一因。文有九句。
其諸菩薩一一身各出不可說百千億那由他菩薩。
皆充滿法界虗空界。其心等於三世諸佛。以從無顛
倒法所起。無量如來力所加。開示眾生安隱之道。具
足不可說名味句。普入無量法一切陀羅尼種中。生
不可窮盡辯才之藏。心無所畏。生大歡喜。以不可說
無量無盡如實讚歎法。讚歎如來。無有厭足。
第二身出正報供。文有十句。上四迎佛興供竟。
爾時一切諸天及諸菩薩眾。見於如來應正等覺不
可思議人中之雄。
大文第五。爾時一切下明覩佛勝德。於中分二。先
明觀佛身雲勝德。後爾時如來大悲下明現勝德
之意。前中分二。初覩勝德。後時彼大眾咸見下覩
佛光用。今初總觀如來。後別觀德相。然此經文。次
第具顯如來二十一種殊勝功德。文分三。初總觀
如來。次別觀德相。三結成觀解。今初總觀。
其身無量不可稱數。現不思議種種神變。令無數眾
生心大歡喜。普徧一切虗空界一切法界。以佛莊嚴
而為莊嚴。令一切眾生安住善根。示現無量諸佛神
力。超過一切諸語言道諸大菩薩所共欽敬。隨所應
化皆令歡喜。住於諸佛廣大之身。功德善根悉已清
淨。色相第一無能暎奪。
第二其身下別觀德相。二十一德分二十段。後二
合故。然攝論中二十一德。通有三節。一先列經二
十一句。二無著菩薩立功德名。以為解釋。三無性
等。但釋論名以符經旨。今各句句配屬。今初。明不
二現行經也。即觀察如來一向無障轉功德。此是
無著立名。他皆倣此。
智慧境界不可窮盡無比三昧之所出生。其身無際。
徧住一切眾生身中。令無量眾生皆大歡喜。令一切
智種性不斷。
第二智慧已下明趣無相法。即觀察如來於有無
二相。真如最勝清淨能入功德。
住於諸佛究竟所住。生於三世諸佛之家。令不可數
眾生信解清淨。令一切菩薩智慧成就。諸根悅豫。法
<pb n="735"/>
雲普覆虗空法界。教化調伏無有遺餘。隨眾生心悉
令滿足。令其安住無分別智。出過一切眾生之上。
第三住於諸佛究竟已下明住佛住。即觀察如來
無功用佛事不休息功德。
獲一切智放大光明。宿世善根皆令顯現。普使一切
發廣大心。令一切眾生安住普賢不可壞智。徧住一
切眾生國土。從於不退正法中生。住於一切平等法
界。明了眾生心之所宜。現不可說不可說種種差別
如來之身。非世言詞而歎可盡。能令一切常思念佛。
充滿法界廣度羣生。隨初發心所欲利益。以法惠施
令其調伏。信解清淨。示現色身不可思議。
第四獲一切智下。明逮得一切佛平等性。下云得
佛平等即觀察如來於法身中。所依意樂作事無
差別功德。
等觀眾生心無所著。住無礙住。得佛十力無所障礙。
心常寂定未曾散亂。住一切智。
第五等觀眾下明到無障處。即觀察如來修一切
障對治功德。
善能開演種種文句真實之義。能悉深入無邊智海。
出生無量功德慧藏。
第六善能開演下明不可轉法。即觀察如來降伏
一切外道功德。
恒以佛日普照法界。隨本願力常現不沒。恒住法界
住佛所住。無有變異。於我我所俱無所著。住出世法
世法無染。
第七恒以佛日下明所行無礙。即觀察如來生在
世間不為世法所礙功德。
於一切世間建智慧幢。其智廣大超過世間無所染
著。拔諸眾生令出淤泥置於最上智慧之地。所有福
德饒益眾生。而無有盡。了知一切菩薩智慧。信向決
定當成正覺。以大慈悲。現不可說無量佛身種種莊
嚴。以妙音聲演無量法。隨眾生意悉令滿足。
第八於一切下。明其所安立不可思議。即觀察如
來安立正法功德。文中分二。初約所詮以辨深廣。
次以大慈下現身說法。約能詮教以明安立。
於去來今心常清淨。令諸眾生不著境界。恒與一切
諸菩薩記。令其皆入佛之種性。生在佛家。得佛灌頂。
第九於去來今下。明遊於三世平等法性。即觀察
如來授記功德。
常遊十方未曾休息。而於一切無所樂著。法界佛剎
悉能徧往。諸眾生心靡不了知。所有福德離世清淨。
不住生死而於世間如影普現。
第十常遊十方下。明其身流布一切世間。即觀察
如來於一切世界示現受用變化身功德。
以智慧月普照法界。了達一切悉無所得。恒以智慧
知諸世間如幻如影如夢如化一切皆以心為自性。
如是而住。隨諸眾生業報不同心樂差別諸根各異
而現佛身。如來恒以無數眾生而為所緣。為說世間
皆從緣起。知諸法相皆悉無相。唯是一相智慧之本。
欲令眾生離諸相著。示現一切世間性相而行於世。
為其開示無上菩提。
第十一以智慧月下。明於一切法智無疑滯。即觀
察如來斷疑功德。文中有二。初自斷疑。後文隨諸
眾生下能斷他疑。
為欲救護一切眾生。出現世間開示佛道。令其得見
如來身相。攀緣憶念勤加修習。除滅世間煩惱之相。
修菩提行心不散動。於大乘門皆得圓滿。成就一切
諸佛義利。
第十二為欲救護下。明於一切行成就大覺。即觀
察如來令入種種行功德。文中有二。初約說法令
入。開示佛道者令悟入故。次令其得見下約現身
令入。
悉能觀察眾生善根。而不滅壞清淨業報。智慧明了
<pb n="736"/>
普入三世。
第十三悉能觀察下。明於諸法智無有疑惑。即觀
察如來當來法生妙智功德。
永離一切世間分別。放光明網普照十方。一切世界
無不充滿。色身妙好見者無厭。以大功德智慧神通
出生種種菩薩諸行。諸根境界自在圓滿。作諸佛事
作已便沒。
第十四永離一切下。明凡所現身不可分別。下經
但云無能測身。即觀察如來如其勝解示現功德。
善能開示過現未來一切智道。為諸菩薩普雨無量
陀羅尼雨。令其發起廣大欲樂受持修習。
第十五善能開示下。明一切菩薩等所求智。即觀
察如來無量所依調伏有情加行功德。
成就一切諸佛功德圓滿熾盛。無邊妙色莊嚴其身。
一切世間靡不現覩。永離一切障礙之法。於一切法
真實之義已得清淨。於功德法而得自在。
第十六成就一切下。明得佛無二住勝彼岸。即觀
察如來平等法身波羅蜜多成滿功德。
為大法王如日普照。為世福田具大威德。於一切世
間普現化身。放智慧光悉令開悟。欲令眾生知佛具
足無邊功德。以無礙繒繫頂受位。隨順世間方便開
導。以智慧手安慰眾生。為大醫王善療眾病。一切世
間無量國土。悉能徧往未曾休息。清淨慧眼離諸障
翳悉能明見。於作不善惡業眾生。種種調伏令其入
道。善取時宜無有休息。若諸眾生起平等心。即為化
現平等業報。隨其心樂。隨其業果。為現佛身。種種神
變而為說法。令其悟解得法智慧。心大歡喜諸根踊
躍。見無量佛起深重信。生諸善根永不退轉。
第十七為大法王下。明不相間雜如來解脫妙智
究竟。即觀察如來隨其勝解示現差別佛土功德。
一切眾生。隨業所繫長眠生死。如來出世能覺悟之。
安慰其心使無憂怖。若得見者。悉令證入無依義智。
智慧善巧了達境界。莊嚴妙好無能暎奪。智山法牙
悉已清淨。或現菩薩。或現佛身。令諸眾生至無患地。
無數功德之所莊嚴。業行所成現於世間。一切諸佛
莊嚴清淨。莫不皆以一切智業之所成就。
第十八一切眾生下。明證無中邊佛平等地。即觀
察佛身方處無分限功德。
常守本願不捨世間。作諸眾生堅固善友。清淨第一
離垢光明。令一切眾生皆得現見。六趣眾生無量無
邊。佛以神力常隨不捨。若有往昔同種善根皆令清
淨。而於六趣一切眾生。不捨本願無所欺誑。悉以善
法方便攝取。令其修習清淨之業。摧破一切諸魔鬬
諍。
第十九常守本願下。明極於法界。即觀察如來窮
生死際。常現利益安樂一切有情功德。
從無礙際出廣大力。最勝日藏無有障礙。於淨心界
而現影像。一切世間無不覩見。以種種法廣施眾生。
佛是無邊光明之藏。諸力智慧皆悉圓滿。恒以大光
普照眾生。隨其所願皆令滿足。離諸怨敵。為上福田
一切眾生共所依怙。凡有所施悉令清淨。修少善行
受無量福。悉令得入無盡智地。為一切眾生種植善
根淨心之主。為一切眾生發生福德最上良田。智慧
甚深。方便善巧。能救一切三惡道苦。
第二十從無礙際下顯於二句。謂盡虗空性窮未
來際。即觀察如來無盡等功德。深密佛地具斯二
句。開則別中自有二十一句。今文合之。上所引功
德之名。全依無著。其所解釋。疏中多依無性。與離
世間品小有同異。大旨無違。至下品中當更顯示。
如是信解。如是觀察。
第三如是下結成觀解。
如是入於智慧之淵。如是遊於功德之海。如是普至
虗空智慧。如是而知眾生福田。如是正念現前觀察。
<pb n="737"/>
如是觀佛諸業相好。如是觀佛普現世間。如是觀佛
神通自在。
末後八句就所觀德以辨能觀。前四句內德。後四
句外相。前中謂佛內德無量不出福智。前二句福
智之體。次二句福智之用。後外相中。初一句重舉
能觀。正念者明非散心。後三句亦就所觀以辨能
觀。初一句總。後二句別。身雲普現即是相好。神通
自在即前業用。上觀佛身雲勝德竟。
時彼大眾見如來身一一毛孔出百千億那由他阿
僧祇光明。一一光明有阿僧祇色阿僧祇清淨阿僧
祇照明。令阿僧祇眾觀察。阿僧祇眾歡喜。阿僧祇眾
快樂。阿僧祇眾深信增長。阿僧祇眾志樂清淨。阿僧
祇諸根清涼。阿僧祇眾恭敬尊重。
第二時彼大眾下明見佛光用。前雖有用乃觀如
來常所具德。今現目覩。故不同也。文中三。初覩常
光。二覩放光。三顯光意。今初有十一句。初總。餘別。
別中前三光相。後七光益。
爾時大眾咸見佛身。放百千億那由他不思議大光
明。一一光明皆有不思議色不思議光。照不思議無
邊法界。
二爾時下覩放光中。先舉體相。
以佛神力出大妙音。其音演暢百千億那由他不思
議讚頌。超諸世間所有言詞。出世善根之所成就。復
現百千億那由他不思議微妙莊嚴。於百千億那由
他不思議劫歎不可盡。皆是如來無盡自在之所出
生。又現不可說諸佛如來出興於世。令諸眾生入智
慧門解甚深義。又現不可說諸佛如來所有變化。盡
法界虗空界。令一切世間平等清淨。如是皆從如來
所住無障礙一切智生。亦從如來所修行不思議勝
德所生。復現百千億那由他不思議妙寶光𦦨。從昔
大願善根所起。以曾供養無量如來修清淨行無放
逸故。薩婆若心無有障礙生善根故。為顯如來力廣
徧故。為斷一切眾生疑故。為令咸得見如來故。令無
量眾生住善根故。顯示如來神通之力無暎奪故。欲
令眾生普得入於究竟海故。為令一切諸佛國土菩
薩大眾皆來集故。為欲開示不可思議佛法門故。
後以佛下。辨光業用中有五現。一現說法。二現嚴。
三現佛。四現神變。五現寶𦦨光。後為顯如來下四
行經。明現光意。
爾時如來大悲普覆。示一切智所有莊嚴。
第二爾時如來下明現勝德之意。文分為二別。先
牒前現德。
欲令不可說百千億那由他阿僧祇世界中眾生。
二欲令下正明現意。分二。先明下益眾生。次開示
如來下明上弘佛道。今初分二。先彰現因。後世尊
下辨現益之因。今初。先舉所益。
未信者信。已信者增長。已增長者令其清淨。已清淨
者令其成熟。已成熟者令心調伏。觀甚深法。具足無
量智慧光明。發生無量廣大之心。薩婆若心無有退
轉。不違法性不怖實際。證真實理。滿足一切波羅蜜
行。出世善根皆悉清淨。猶如普賢得佛自在。離魔境
界入諸佛境。了知深法獲難思智。大乘誓願永不退
轉。常見諸佛未曾捨離。成就證智證無量法。具足無
邊福德藏力。發歡喜心入無疑地。離惡清淨。依一切
智見法不動。得入一切菩薩眾會。常生三世諸如來
家。
後未信者下辨益不同。此中文義。若約行布則從
初信以至地滿。疏各有指。若約圓融初之五句信
中攝位。句各一位。從觀甚深下義通諸位。以圓教
中位位攝德故。
世尊所現如是莊嚴。皆是過去先所積集善根所成。
為欲調伏諸眾生故。
二辨現因。既積善所成故為益深大。亦結前因。生
<pb n="738"/>
後開示。
開示如來大威德故。照明無礙智慧藏故。示現如來
無邊勝德極熾然故。顯示如來不可思議大神變故。
以神通力於一切趣現佛身故。示現如來神通變化
無邊際故。本所志願悉成滿故。顯示如來勇猛智慧
能徧往故。於法自在成法王故。出生一切智慧門故。
示現如來身清淨故。又現其身最殊妙故。顯示證得
三世諸佛平等法故。開示善根清淨藏故。顯示世間
無能為喻上妙色故。顯示具足十力之相令其見者
無厭足故。為世間日照三世故。
第二開示下明上弘佛道。分二。先別彰所為。二自
在已下舉因結歎。前中有二十七句。為欲顯前二
十一種殊勝功德。
自在法王一切功德。皆從往昔善根所現。一切菩薩
於一切劫稱揚讚說不可窮盡。
第二舉因結歎。前舉積因。後歎無盡。
爾時兜率陀天王奉為如來嚴辦如是諸供具已。與
百千億那由他阿僧祇兜率天子。向佛合掌白佛言。
善來世尊。善來善逝。善來如來應正等覺。唯見哀愍
處此宮殿。
第六爾時兜率下。天王請佛處殿。
爾時世尊。以佛莊嚴而自莊嚴。具大威德。為令一切
眾生生大歡喜故。一切菩薩發深悟解故。一切兜率
陀天子增益欲樂故。兜率陀天王供養承事無厭足
故。無量眾生緣念於佛而發心故。無量眾生種見佛
善根福德無盡故。常能發起清淨信故。見佛供養無
所求故。所有志願皆清淨故。勤集善根無懈息故。發
大誓願求一切智故。受天王請。入一切寶莊嚴殿。如
此世界。十方所有一切世界悉亦如是。
第七爾時世尊下如來受請。分二。先受請入殿。二
爾時一切下入已現嚴。前中先明此界。次如此世
界下結通十方。
爾時一切寶莊嚴殿自然而有妙好莊嚴。出過諸天
莊嚴之上一切寶網周帀彌覆。普雨一切上妙寶雲。
普雨一切莊嚴具雲。普雨一切寶衣雲。普雨一切旃
檀香雲。普雨一切堅固香雲。普雨一切寶莊嚴蓋雲。
普雨不可思議華聚雲。普出不可思議妓樂音聲。讚
揚如來一切種智。悉與妙法而共相應。如是一切諸
供養具悉過諸天供養之上。
第二入已現嚴。顯是佛力。故出過諸天。
時兜率宮中妓樂歌讚熾然不息。以佛神力。令兜率
王心無動亂。往昔善根皆得圓滿。無量善法益加堅
固。增長淨信。起大精進。生大歡喜。淨深志樂發菩提
心。念法無斷總持不忘。
第八時兜率宮下天王獲益。文中心無動亂。得定
益。往昔已下進善益。十住位中攝散歸靜。故樂音
止息。此位超勝。得動實性。故動寂無二。故樂音熾
然心不動也。
爾時兜率陀天王承佛威力。即自憶念過去佛所所
種善根。而說頌言。
第九爾時下承力偈讚。然憶念昔因。亦是益相。故
為說偈依。先明此處偈讚。後結通十方。
 昔有如來無礙月  諸吉祥中最殊勝 
 彼曾入此莊嚴殿  是故此處最吉祥 
 昔有如來名廣智  諸吉祥中最殊勝 
 彼曾入此金色殿  是故此處最吉祥 
 昔有如來名普眼  諸吉祥中最殊勝 
 彼曾入此蓮華殿  是故此處最吉祥 
 昔有如來號珊瑚  諸吉祥中最殊勝 
 彼曾入此寶藏殿  是故此處最吉祥 
 昔有如來論師子  諸吉祥中最殊勝 
 彼曾入此山王殿  是故此處最吉祥 
 昔有如來名日照  諸吉祥中最殊勝 
<pb n="739"/>
 彼曾入此眾華殿  是故此處最吉祥 
 昔有佛號無邊光  諸吉祥中最殊勝 
 彼曾入此樹嚴殿  是故此處最吉祥 
 昔有如來名法幢  諸吉祥中最殊勝 
 彼曾入此寶宮殿  是故此處最吉祥 
 昔有如來名智燈  諸吉祥中最殊勝 
 彼曾入此香山殿  是故此處最吉祥 
 昔有佛號功德光  諸吉祥中最殊勝 
 彼曾入此摩尼殿  是故此處最吉祥 
後正陳偈讚。十頌頌各一佛。佛各各異。略無別德。
此佛即前會次前十佛。寄位漸深憶念漸遠耳。
如此世界兜率天王承佛神力以頌讚歎過去諸佛。
十方一切諸世界中兜率天王。悉亦如是歎佛功德。
第二如此世界下結通。
爾時世尊於一切寶莊嚴殿摩尼寶藏師子座上。結
加趺坐。
第十爾時世尊下如來就座。文分四別。一明就座。
法身清淨妙用自在。與三世佛同一境界。住一切智。
與一切佛同入一性。佛眼明了。見一切法皆無障礙。
有大威力。普遊法界未嘗休息。具大神通。隨有可化
眾生之處。悉能徧往。以一切諸佛無礙莊嚴而嚴其
身。善知其時為眾說法。
二法身下顯德。亦大同前二十一德。
不可說諸菩薩眾。各從他方種種國土而共來集。眾
會清淨。法身無二。無所依止。而能自在起佛身行。
三不可說下眾集。即眷屬圓滿。
坐此座已。於其殿中自然而有無量無數殊特妙好
出過諸天供養之具。所謂華鬘衣服。塗香末香。寶蓋
幢幡。妓樂歌讚。如是等事。一一皆悉不可稱數。以廣
大心恭敬尊重供養於佛。十方一切兜率陀天悉亦
如是。
四坐此座已下現嚴。初此界。後十方下結通。

大方廣佛華嚴經綱要卷第二十二

<sarticle>大方廣佛華嚴經綱要卷第二十三</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>兜率宮中偈讚品第二十四</品>
初來意者。前明化主赴感。今明助化讚揚。及顯位
體所依。故次來也。釋文者。謂十方菩薩於此宮中
讚佛實德。故受斯名。三宗趣者。集眾放光偈讚為
宗。為說迴向為趣。
爾時佛神力故。十方各有一大菩薩。一一各與萬佛
剎微塵數諸菩薩俱。從萬佛剎微塵數國土外諸世
界中來詣佛所。其名曰金剛幢菩薩。堅固幢菩薩。勇
猛幢菩薩。光明幢菩薩。智幢菩薩。寶幢菩薩。精進幢
菩薩。離垢幢菩薩。星宿幢菩薩。法幢菩薩。
大文分三。初集眾。二放光。三偈讚。初神力一句集
因也。次十方一句舉上首。三一一下標眷屬。四從
萬佛剎下來處。五其名曰下列十菩薩名。標主也。
同名幢者。略有五義。一高出義。表三賢位極。二建
立義。大悲大智建立眾生及菩提故。三歸向義。謂
大悲攝生。智願攝善。歸向菩提故。四摧珍義。如猛
將幢。降伏一切諸魔軍故。五滅諸怖畏義。如帝釋
幢。不怖惑業故。金剛等異名。即表十向行體。
所從來國謂妙寶世界。妙樂世界。妙銀世界。妙金世
界。妙摩尼世界。妙金剛世界。妙波頭摩世界。妙優鉢
羅世界。妙栴檀世界。妙香世界。
五所從來國皆稱妙者。迴向之力。微善彌於法界
故。其別名即表十向所修法門。
各於佛所淨修梵行。所謂無盡幢佛。風幢佛。解脫幢
<pb n="740"/>
佛。威儀幢佛。明相幢佛。常幢佛。最勝幢佛。自在幢佛。
梵幢佛。觀察幢佛。其諸菩薩至佛所已。頂禮佛足。
六本所事佛同名幢義不異菩薩。別名即表修十
向智。亦表當位之果。七其諸下到已修敬。
以佛神力。即化作妙寶藏師子之座。寶網彌覆周帀
徧滿。諸菩薩眾隨所方來。各於其上結加趺坐。
八以佛神力下善住威儀。座體云妙寶者。十住以
慧光徧照。故以毗盧遮那藏為體。十行以行淨離
垢。故以蓮華藏為體。今十向大悲處於生死普該
萬法。不拘乎一。故座體直云妙寶。不限色類。以教
行徧周。籠攝眾生。加以寶網彌覆其上。
其身悉放百千億那由他阿僧祇清淨光明。此無量
光皆從菩薩清淨心寶離眾過惡大願所起。顯示一
切諸佛自在清淨之法。以諸菩薩平等願力。能普救
護一切眾生。一切世間之所樂見。見者不虗悉得調
伏。
九其身悉放下放光益物。此位多游悲智益物故。
其菩薩眾悉已成就無量功德。所謂徧游一切諸佛
國土無所障礙。見無依止清淨法身。以智慧身現無
量身徧往十方承事諸佛。入於諸佛無量無邊不可
思議自在之法。住於無量一切智門。以智光明善了
諸法。於諸法中得無所畏。隨所演說窮未來際。辯才
無盡。以大智慧開總持門。慧眼清淨入深法界。智慧
境界無有邊際。究竟清淨猶若虗空。如此世界兜率
天宮諸菩薩眾如是來集。十方一切兜率天宮。悉有
如是名號菩薩而來集會。所從來國諸佛名號。亦皆
同等。無有差別。
十其菩薩下略讚勝德。有十一句。初總。餘別。別中
十門。次如此世界下結通十方。
爾時世尊從兩膝輪。放百千億那由他光明。普照十
方盡法界虗空界一切世界。彼諸菩薩皆見於此佛
神變相。此諸菩薩亦見於彼一切如來神變之相。如
是菩薩皆與毗盧遮那如來於往昔時同種善根修
菩薩行。悉已悟入諸佛自在甚深解脫。得無差別法
界之身。入一切土而無所住。見無量佛悉往承事。於
一念中周行法界自在無礙。心意清淨如無價寶。無
量無數諸佛如來。常加護念共與其力。到於究竟第
一彼岸。恒以淨念住無上覺。念念恒入一切智處。以
小入大。以大入小。皆得自在通達無礙。已得佛身與
佛同住。獲一切智。從一切智而生其身。一切如來所
行之處悉能隨入。開闡無量智慧法門。到金剛幢大
智彼岸。獲金剛定斷諸疑惑。已得諸佛自在神通。普
於一切十方國土。教化調伏百千萬億無數眾生。於
一切處雖無所著。善能修學成就究竟。方便安立一
切諸法。如是等百千億那由他不可說無盡清淨三
世一切無量功德藏諸菩薩眾。皆來集會在於佛所。
因光所見一切佛所悉亦如是。
第二爾時世尊下放光。文分四節。初從兩膝。放光
處言膝輪者。位漸高故。又表迴因向果等。有屈伸
進趣之相故。又悲智相導。屈伸無住故。二放百千
下光數。三普照下光照分齊。四彼諸菩薩下光所
作業。謂令彼此互相見故。此中分三節。初正明彼
此相見。二如是下釋見所由。由二種因故彼此相
見。一由宿因同行故。二由現德圓滿故。經文悉已
悟入下有二十句。明德圓滿之相。後如是等下結
德。
爾時金剛幢菩薩承佛神力。普觀十方。而說頌言。
 如來不出世  亦無有涅槃  以本大願力 
 示現自在法  是法難思議  非心所行處 
 智慧到彼岸  乃見諸佛境  色身非是佛 
 音聲亦復然  亦不離色聲  見佛神通力 
 少智不能知  諸佛實境界  久修清淨業 
 於此乃能了  正覺無來處  去亦無所從 
<pb n="741"/>
 清淨妙色身  神力故顯現  無量世界中 
 示現如來身  廣說微妙法  其心無所著 
 智慧無邊際  了達一切法  普入於法界 
 示現自在力  眾生及諸法  了達皆無礙 
 普現眾色像  徧於一切剎  欲求一切智 
 速成無上覺  應以淨妙心  修習菩提行 
 若有見如來  如是威神力  當於最勝尊 
 供養勿生疑 
第二偈讚中十菩薩即為十段。亦十方如次。皆先
標說人及說儀式。今初東方金剛幢者。此是會主。
名含總別。總顯迴向不出悲智。金剛者堅利也。即
悲之智。二乘實際不能壞堅也。斷難斷惑利也。故
云智慧到彼岸。即智之悲。愛見不能動堅也。無所
不救利也。故文中徧剎利生。七十八經云譬如金
剛唯從金剛處及金處生。非餘寶處生。菩提心金
剛亦復如是。唯從大悲救護眾生金剛處一切智
明殊勝境界金處而生。非餘眾生善根處生。是知
金剛不獨喻智。攻般若者不得此意。但以標名獨
將金剛喻於般若。以文中悲濟九類而無所度。悲
智相導。方為真實般若。別名即救護眾生悲也。離
眾生相智也。頌有十偈。歎佛寂用無礙德。
爾時堅固幢菩薩承佛神力。普觀十方。而說頌言。
 如來勝無比  甚深不可說  出過言語道 
 清淨如虗空  汝觀人師子  自在神通力 
 已離於分別  而令分別見  導師為開演 
 甚深微妙法  以是因緣故  現此無比身 
 此是大智慧  諸佛所行處  若欲了知者 
 常應親近佛  意業常清淨  供養諸如來 
 終無疲厭心  能入於佛道  具無盡功德 
 堅住菩提心  以是疑網除  觀佛無厭足 
 通達一切法  是乃真佛子  此人能了知 
 諸佛自在力  廣大智所說  欲為諸法本 
 應起勝希望  志求無上覺  若有尊敬佛 
 念報於佛恩  彼人終不離  一切諸佛住 
 何有智慧人  於佛得見聞  不修清淨願 
 履佛所行道 
第二南方堅固者。表不壞迴向故。菩提心堅故。觀
佛無厭故。十頌多明如來為物所依德。
爾時勇猛幢菩薩承佛神力。普觀十方而說頌言。
 譬如明淨眼  因日覩眾色  淨心亦復然 
 佛力見如來  如以精進力  能盡海源底 
 智力亦如是  得見無量佛  譬如良沃田 
 所種必滋長  如是淨心地  出生諸佛法 
 如人獲寶藏  永離貧窮苦  菩薩得佛法 
 離垢心清淨  譬如伽陀藥  能消一切毒 
 佛法亦如是  滅諸煩惱患  真實善知識 
 如來所稱讚  以彼威神故  得聞諸佛法 
 設於無數劫  財寶施於佛  不知佛實相 
 此亦不名施  無量眾色相  莊嚴於佛身 
 非於色相中  而能見於佛  如來等正覺 
 寂然恒不動  而能普現身  徧滿十方界 
 譬如虗空界  不生亦不滅  諸佛法如是 
 畢竟無生滅 
第三西方菩薩。淨心智力。見佛盡源。等一切佛。故
名勇猛。十頌總顯如來見聞弘益之德。
爾時光明幢菩薩承佛神力。普觀十方而說頌言。
 人間及天上  一切諸世界  普見於如來 
 清淨妙色身  譬如一心力  能生種種心 
 如是一佛身  普現一切佛  菩提無二法 
 亦復無諸相  而於二法中  現相莊嚴身 
 了法性空寂  如幻而生起  所行無有盡 
 導師如是現  三世一切佛  法身悉清淨 
 隨其所應化  普現妙色身  如來不念言 
<pb n="742"/>
 我作如是身  自然而示現  未甞起分別 
 法界無差別  亦無所依止  而於世間中 
 示現無量身  佛身非變化  亦復非非化 
 於無化法中  示有變化形  正覺不可盡 
 法界虗空等  深廣無涯底  言語道悉絕 
 如來善通達  一切處行道  法界眾國土 
 所往皆無礙 
第四北方菩薩。以大悲力運智慧光朗彼重昏。無
所不至。名光明幢。十頌多顯如來即體化用周普
之德。
爾時智幢菩薩承佛神力。普觀十方而說頌言。
 若人能信受  一切智無礙  修習菩提行 
 其心不可量  一切國土中  普現無量身 
 而身不在處  亦不住於法  一一諸如來 
 神力示現身  不可思議劫  筭數莫能盡 
 三世諸眾生  悉可知其數  如來所示現 
 其數不可得  或時示一二  乃至無量身 
 普現十方剎  其實無二種  譬如淨滿月 
 普現一切水  影像雖無量  本月未曾二 
 如是無礙智  成就等正覺  普現一切剎 
 佛體亦無二  非一亦非二  亦復非無量 
 隨其所應化  示現無量身  佛身非過去 
 亦復非未來  一念現出生  成道及涅槃 
 如幻所作色  無生亦無起  佛身亦如是 
 示現無有生 
第五東北方。於佛寂用之境決斷無疑故。又智導
萬行出生無盡。故名智幢。十頌多歎如來應現出
生無礙之德。
爾時寶幢菩薩承佛神力。普觀十方而說頌言。
 佛身無有量  能示有量身  隨其所應覩 
 導師如是現  佛身無處所  充滿一切處 
 如空無邊際  如是難思議  非心所行處 
 心不於中起  諸佛境界中  畢竟無生滅 
 如翳眼所覩  非內亦非外  世間見諸佛 
 應知亦如是  饒益眾生故  如來出世間 
 眾生見有出  而實無興世  不可以國土 
 晝夜而見佛  歲月一剎那  當知悉如是 
 眾生如是說  某日佛成道  如來得菩提 
 實不繫於日  如來離分別  非世超諸數 
 三世諸導師  出現皆如是  譬如淨日輪 
 不與昏夜合  而說某日夜  諸佛法如是 
 三世一切劫  不與如來合  而說三世佛 
 導師法如是 
第六東南方菩薩。以圓淨智照平等理。不礙應現
隨順一切如摩尼寶故名寶幢。十頌多顯平等超
世德。
爾時精進幢菩薩承佛神力。普觀十方。而說頌言。
 一切諸導師  身同義亦然  普於十方剎 
 隨應種種現  汝觀牟尼尊  所作甚奇特 
 充滿於法界  一切悉無餘  佛身不在內 
 亦復不在外  佛力故顯現  導師法如是 
 隨諸眾生類  先世所集業  如是種種身 
 示現各不同  諸佛身如是  無量不可數 
 唯除大覺尊  無有能思議  如以我難思 
 心業莫能取  佛難思亦爾  非心業所現 
 如剎不可思  而見淨莊嚴  佛難思亦爾 
 妙相無不現  譬如一切法  眾緣故生起 
 見佛亦復然  必假眾善業  譬如隨意珠 
 能滿眾生心  諸佛法如是  悉滿一切願 
 無量國土中  導師興於世  隨其願力故 
 普應於十方 
第七西南方菩薩。勤觀如來真應皆同。故能平等。
隨順一切眾生。名精進幢。十頌顯此同義。
<pb n="743"/>
爾時離垢幢菩薩承佛神力。普觀十方而說頌言。
 如來大智光  普淨諸世間  世間既淨已 
 開示諸佛法  設有人欲見  眾生數等佛 
 靡不應其心  而實無來處  以佛為境界 
 專念而不息  此人得見佛  其數與心等 
 成就白淨法  具足諸功德  彼於一切智 
 專念心不捨  導師為眾生  如應演說法 
 隨於可化處  普現最勝身  佛身及世間 
 一切皆無我  悟此成正覺  復為眾生說 
 一切人師子  無量自在力  示現念等身 
 其身各不同  世間如是身  諸佛身亦然 
 了知其自性  是則說名佛  如來普知見 
 明了一切法  佛法及菩提  二俱不可得 
 導師無來去  亦復無所住  遠離諸顛倒 
 是名等正覺 
第八西北方菩薩真如體淨。能成白法。復淨世間
故名離垢。十頌多歎如來淨德。前六淨他。後四自
淨。
爾時星宿幢菩薩承佛神力。普觀十方而說頌言。
 如來無所住  普住一切剎  一切土皆往 
 一切處咸見  佛隨眾生心  普現一切身 
 成道轉法輪  及以般涅槃  諸佛不思議 
 誰能思議佛  誰能見正覺  誰能現最勝 
 一切法皆如  諸佛境亦然  乃至無一法 
 如中有生滅  眾生妄分別  是佛是世界 
 了達法性者  無佛無世界  如來普現前 
 令眾生信喜  佛體不可得  彼亦無所見 
 若能於世間  遠離一切著  無礙心歡喜 
 於法得開悟  神力之所現  即此說名佛 
 三世一切時  求悉無所有  若能如是知 
 心意及諸法  一切悉知見  疾得成如來 
 言語中顯示  一切佛自在  正覺超語言 
 假以語言說 
第九下方菩薩。解佛徧應法界之身。而不離法性
若彼星宿燦然羅空。不可縛著。故以為名。十頌顯
佛此德。
爾時法幢菩薩承佛神力。普觀十方而說頌言。
 寧可恒具受  一切世間苦  終不遠如來 
 不覩自在力  若有諸眾生  未發菩提心 
 一得聞佛名  決定成菩提  若有智慧人 
 一念發道心  必成無上尊  慎莫生疑惑 
 如來自在力  無量劫難遇  若生一念信 
 速登無上道  設於念念中  供養無量佛 
 未知真實法  不名為供養  若聞如是法 
 諸佛從此生  雖經無量苦  不捨菩提行 
 一聞大智慧  諸佛所入法  普於法界中 
 成三世導師  雖盡未來際  徧遊諸佛剎 
 不求此妙法  終不成菩提  眾生無始來 
 生死久流轉  不了真實法  諸佛故興世 
 諸法不可壞  亦無能壞者  自在大光明 
 普示於世間 
第十上方菩薩知真實之法。普入法界。則行修行
皆無分量故名法幢。知法名佛。故先讚見佛之益。
十頌雙顯佛法難聞。
<品>十迴向品第二十五之一</品>
初來意者。當會序分已彰正宗宜顯故。又已總示
所依佛智。次別顯能依行位。故次來也。二釋名者。
迴者轉也。向者趣也。轉自萬行趣向三處故。迴向
不同。有其十種。十之別名本分當釋。迴向通稱今
當重明。隨境所向義有眾多。以義通收不出三處。
謂眾生菩提及以實際。上二隨相。實際即離相。開
三為十。一迴自向他。二迴少向多。三迴自因行向
他因行。四迴因向果。五迴劣向勝。六迴比向證。七
<pb n="744"/>
迴事向理。八迴差別行向圓融行。九迴世向出世。
十迴順理事行向理所成事。十義中初三皆迴向
眾生。次三皆迴向菩提。次二迴向實際。後二義通
於果及實際。三宗趣者。以無邊行海順無邊大願
為宗。成就普賢德用為趣。
爾時金剛幢菩薩承佛神力。入菩薩智光三昧。
釋文大分。有十。一三昧分。二加分。三起分。四本分。
五說分。六瑞應分。七結通分。八證成分。九偈讚勸
修分。十校量功德分。今初三昧分。
入是三昧已。十方各過十萬佛剎微塵數世界外。有
十萬佛剎微塵數諸佛。皆同一號號金剛幢。而現其
前。咸稱讚言善哉善哉。善男子。乃能入此菩薩智光
三昧。善男子。此是十方各十萬佛剎微塵數諸佛神
力共加於汝。亦是毗盧遮那如來往昔願力。威神之
力。及由汝智慧清淨故。諸菩薩善根增勝故。令汝入
是三昧而演說法。
第二入是三昧下加分。有三。一總顯加相。於中初
明佛現。次明讚善。
為令諸菩薩得清淨無畏故。具無礙辯才故。入無礙
智地故。住一切智大心故。成就無盡善根故。滿足無
礙白法故。入於普門法界故。現一切佛神力故。前際
念智不斷故。得一切佛護持諸根故。以無量門廣說
眾法故。聞悉解了受持不忘故。攝諸菩薩一切善根
故。成辦出世助道故。不斷一切智智故。開發大願故。
解釋實義故。了知法界故。令諸菩薩皆悉歡喜故。修
一切佛平等善根故。護持一切如來種性故。所謂演
說諸菩薩十迴向。
第二為令下辦加所為。有二十二句。前二十句。為
令下十句標所成。後以無量門下十一句。明其所
作。後一句總結所屬。
佛子。汝當承佛威神之力而演此法。得佛護念故。安
住佛家故。增益出世功德故。得陀羅尼光明故。入無
障礙佛法故。大光普照法界故。集無過失淨法故。住
廣大智境界故。得無障礙法光故。爾時諸佛即與金
剛幢菩薩無量智慧。與無留礙辯。與分別句義善方
便。與無礙法光明。與如來平等身。與無量差別淨音
聲。與菩薩不思議善觀察三昧。與不可沮壞一切善
根迴向智。與觀察一切法成就巧方便。與一切處說
一切法無斷辯。何以故。入此三昧善根力故。爾時諸
佛各以右手摩金剛幢菩薩頂。金剛幢菩薩得摩頂
已。即從定起。
第三佛子下正顯加相。於中初有十句。口加語業
以增辨。次諸佛即與無量智下十句。意業冥加以
益智。後何以故下摩頂身加以增威。下即從定起
分。
告諸菩薩言。佛子。菩薩摩訶薩有不可思議大願充
滿法界。普能救護一切眾生。所謂修學去來現在一
切佛迴向。
第四告諸菩薩下本文中分二。初三句總標願體
難思。希求名願。即具普賢無盡願海。深廣難思。充
滿下顯難思相。謂體充法界故用普救護。故稱為
大。三所謂下釋成難思。以行同佛故。
佛子。菩薩摩訶薩迴向有幾種。佛子。菩薩摩訶薩迴
向有十種。三世諸佛咸共演說。
第二別示名相。文分為四。初舉數徵名。次佛子迴
向有十種下標數顯勝。諸佛共說故。
何等為十一者救護一切眾生離眾生相迴向。二者
不壞迴向。三者等一切諸佛迴向。四者至一切處迴
向。五者無盡功德藏迴向。六者入一切平等善根迴
向。七者等隨順一切眾生迴向。八者真如相迴向。九
者無縛無著解脫迴向。十者入法界無量迴向。佛子。
是為菩薩摩訶薩十種迴向。過去未來現在諸佛已
說。當說。現說。
<pb n="745"/>
此徵列十迴向名。其總名已見品初。今略釋其相。
其迴向二字皆是能迴之願。救護等名皆迴向之
行。皆是依止受名救護等名皆迴向之別相等。大
悲廣濟名為救護一切眾生。大智無著故云離眾
生相。即是廣大不顛倒心。二不壞者於三寶等得
不壞信。以此善根用將迴向。三學三世佛所作迴
向名等諸佛。四菩薩令其善根至一切處。五由迴
向故能成無盡功德之藏。六順理修善。事理無違
入於平等。七以善根等心順益眾生。八善根合如。
以成迴向。九不為相縛不於見著。作用自在故云
解脫。如不思議解脫等。十稱性起用。謂以法界善
根迴向法界故。疏有廣釋。難以備錄。上略釋別名。
佛子是為下結數。
佛子。云何為菩薩摩訶薩救護一切眾生離眾生相
迴向。
第五佛子云何下說分。說十迴向即為十段。中皆
先長行。後偈頌。長行中各二。初位行。後位果。有不
具者。至文當知。今初牒名。謂常以無相心中。常行
六道而入果報。不受而受諸受。迴易轉化故名救
護等。上牒名。
佛子。此菩薩摩訶薩行檀波羅蜜。淨尸波羅蜜。修羼
提波羅蜜。起精進波羅蜜。入禪波羅蜜。住般若波羅
蜜。大慈。大悲。大喜。大捨。修如是等無量善根。
二廣釋中。分二。先明所迴善根。後修善根時下正
明迴向。今初。古人以此名為行體。
修善根時作是念言。願此善根普能饒益一切眾生。
皆使清淨至於究竟。永離地獄餓鬼畜生閻羅王等。
無量苦惱。
後正明迴向中大文分二。先明隨相。後我應如日
下明離相迴向。前隨相文初二行經總明。次從此
起至後眾生斷疑故。有一百零六行餘經。別明救
護。分為四段。初利樂救護。二受惱救護。三代苦救
護。四逈拔救護。下如次標顯。
菩薩摩訶薩種善根時。以己善根如是迴向。我當為
一切眾生作舍。令免一切諸苦事故。為一切眾生作
護。悉令解脫諸煩惱故。為一切眾生作歸。皆令得離
諸怖畏故。為一切眾生作趣。令得至於一切智故。為
一切眾生作安。令得究竟安隱處故。為一切眾生作
明。令得智光滅癡暗故。為一切眾生作炬。破彼一切
無明闇故。為一切眾生作燈。令住究竟清淨處故。為
一切眾生作導師。引其令入真實法故。為一切眾生
作大導師。與其無礙大智慧故。佛子。菩薩摩訶薩以
諸善根如是迴向。平等饒益一切眾生。究竟皆令得
一切智。
後別顯中初明利樂救護。文有十行經。初一行總
標。次我當下有十句。別顯離苦得樂。後佛子一行
半經。總結利樂。
佛子。菩薩摩訶薩於非親友守護迴向。與其親友等
無差別。何以故。菩薩摩訶薩入一切法平等性故。不
於眾生而起一念非親友想。設有眾生於菩薩所起
怨害心。菩薩亦以慈眼視之終無恚怒。普為眾生作
善知識。演說正法令其修習。譬如大海一切眾毒不
能變壞。菩薩亦爾。一切愚蒙無有智慧不知恩德。瞋
很頑毒憍慢自大。其心盲瞽不識善法。如是等類諸
惡眾生。種種逼惱無能動亂。譬如日天子出現世間
不以生盲不見故隱而不現。又復不以乾闥婆城阿
修羅手閻浮提樹崇巖邃谷塵霧煙雲如是等物之
所覆障故隱而不現。亦復不以時節變改故隱而不
現。菩薩摩訶薩亦復如是。有大福德。其心深廣。正念
觀察。無有退屈。為欲究竟功德智慧。於上勝法心生
志欲。法光普照見一切義。於諸法門智慧自在。常為
利益一切眾生而修善法。曾不誤起捨眾生心。不以
眾生其性弊惡邪見瞋濁難可調伏便即棄捨不修
<pb n="746"/>
迴向。但以菩薩大願甲冑而自莊嚴。救護眾生恒無
退轉。不以眾生不知報恩退菩薩行捨菩提道。不以
凡愚共同一處捨離一切如實善根。不以眾生數起
過惡難可忍受而於彼所生疲厭心。何以故。譬如日
天子不但為一事故出現世間。菩薩摩訶薩亦復如
是。不但為一眾生故修諸善根迴向阿耨多羅三藐
三菩提。普為救護一切眾生故而修善根迴向阿耨
多羅三藐三菩提。如是不但為淨一佛剎故。不但為
信一佛故。不但為見一佛故。不但為了一法故起大
智願迴向阿耨多羅三藐三菩提。為普淨一切佛剎
故。普信一切諸佛故。普承事供養一切諸佛故。普解
一切佛法故發起大願修諸善根迴向阿耨多羅三
藐三菩提。佛子。菩薩摩訶薩以諸佛法而為所緣。起
廣大心不退轉心。無量劫中修集希有難得心寶。與
一切諸佛悉皆平等。菩薩如是觀諸善根信心清淨。
大悲堅固。以甚深心歡喜心清淨心最勝心柔軟心
慈悲心憐愍心攝護心利益心安樂心普為眾生真
實迴向。非但口言。佛子。菩薩摩訶薩以諸善根迴向
之時。作是念言。以我善根願一切趣生一切眾生皆
得清淨功德圓滿。不可沮壞無有窮盡。常得尊重正
念不忘。獲決定慧。具無量智。身口意業一切功德圓
滿莊嚴。又作是念。以此善根。令一切眾生承事供養
一切諸佛無空過者。於諸佛所淨信不壞。聽聞正法
斷諸疑惑。憶持不忘如說修行。於如來所起恭敬心。
身業清淨。安住無量廣大善根。永離貧窮七財滿足。
於諸佛所常隨修學。成就無量勝妙善根。平等悟解
住一切智。以無礙眼等視眾生。眾相嚴身無有玷缺。
言音淨妙功德圓滿。諸根調伏十力成就。善心滿足
無所依住。令一切眾生普得佛樂。得無量住住佛所住。
二明受惱救護。有四十五行經。於中先明受惱之
相。有二十七行餘經。至菩提止。於中有兩重法喻
合。次佛子（云云）以諸佛法下有十七行餘經。明迴
向之相。於中先明救物心。次以諸善根下辨迴向
之願。後又作是念下四行經。明得法圓滿。於諸佛
下三行經。勝進德圓。後令一切下一行經。明德果滿。
佛子。菩薩摩訶薩見諸眾生造作惡業受諸重苦。以
是障故。不見佛不聞法不識僧。便作是念。我當於彼
諸惡道中。代諸眾生受種種苦。令其解脫。菩薩如是
受苦毒時。轉更精勤不捨不避。不驚不怖。不退不怯
無有疲厭。何以故。如其所願決欲荷負一切眾生令
解脫故。菩薩爾時作是念言。一切眾生在生老病死
諸苦難處。隨業流轉。邪見無智喪諸善法。我應救之
令得出離。又諸眾生愛網所纏。癡蓋所覆。染著諸有
隨逐不捨。入苦籠檻。作魔業行。福智都盡。常懷疑惑。
不見安隱處。不知出離道。在於生死輪轉不息。諸苦
淤泥恒所沒溺。菩薩見已起大悲心大饒益心。欲令
眾生悉得解脫。以一切善根迴向。以廣大心迴向。如
三世菩薩所修迴向。如大迴向經所說迴向。願諸眾
生普得清淨。究竟成就一切種智。復作是念。我所修
行欲令眾生皆悉得成無上智王。不為自身而求解
脫。但為救濟一切眾生令其咸得一切智心。度生死
流解脫眾苦。復作是念我當普為一切眾生備受眾
苦。令其得出無量生死眾苦大壑。我當普為一切眾
生。於一切世界一切惡趣中。盡未來劫受一切苦。然
常為眾生勤修善根。何以故。我寧獨受如是眾苦。不
令眾生墮於地獄。我當於彼地獄畜生閻羅王等險
難之處。以身為質。救贖一切惡道眾生令得解脫。復
作是念。我願保護一切眾生終不棄捨。所言誠實無
有虗妄。何以故。我為救度一切眾生發菩提心。不為
自身求無上道。亦不為求五欲境界及三有中種種
樂故修菩薩行。何以故。世間之樂無非是苦。眾魔境
界。愚人所貪。諸佛所呵。一切苦患因之而起。地獄餓
鬼及以畜生閻羅王處忿恚鬪訟。更相毀辱。如是諸
<pb n="747"/>
惡皆因貪著五欲所致。耽著五欲遠離諸佛障礙生
天。何況得於阿耨多羅三藐三菩提。菩薩如是觀諸
世間貪少欲味受無量苦。終不為彼五欲樂故求無
上菩提修菩薩行。但為安樂一切眾生。發心修習成
滿大願。斷截眾生諸苦罥索。令得解脫。佛子。菩薩摩
訶薩復作是念。我當以善根如是迴向。令一切眾生
得究竟樂。利益樂。不受樂。寂靜樂。無依樂。無動樂。無
量樂。不捨不退樂。不滅樂。一切智樂。復作是念。我當
與一切眾生作調御師。作主兵臣。執大智炬。示安隱
道令離險難。以善方便俾知實義。又於生死海。作一
切智善巧船師。度諸眾生使到彼岸。佛子。菩薩摩訶
薩以諸善根如是迴向。所謂隨宜救護一切眾生令
出生死。承事供養一切諸佛。得無障礙一切智智。捨
離眾魔遠惡知識。親近一切菩薩善友。滅諸過罪成
就淨業。具足菩薩廣大行願無量善根。
第三代苦救護文至後有無量善根。有四十一行
餘經。於中先總名代苦。迴向文有多節。本文自明。
後以諸善根如是迴向總結迴向之益。
佛子。菩薩摩訶薩以諸善根正迴向已。作如是念。不
以四天下眾生多故多日出現。但一日出。悉能普照
一切眾生。又諸眾生不以自身光明故知有晝夜遊
行觀察興造諸業。皆由日天子出成辦斯事。然彼日
輪但一無二。菩薩摩訶薩亦復如是。修習善根迴向
之時作是念言。彼諸眾生不能自救何能救他。唯我
一人志獨無侶。修集善根如是迴向。所謂為欲廣度
一切眾生故。普照一切眾生故。示導一切眾生故。開
悟一切眾生故。顧復一切眾生故。攝受一切眾生故。
成就一切眾生故。令一切眾生歡喜故。令一切眾生
悅樂故。令一切眾生斷疑故。
第四逈拔迴向。文有十行經。先四行以喻明。次二
行法合。後四行合前成益。
佛子。菩薩摩訶薩復作是念。我應如日普照一切不
求恩報。眾生有惡悉能容受。終不以此而捨誓願。不
以一眾生惡故捨一切眾生。但勤修習善根迴向普
令眾生皆得安樂。善根雖少普攝眾生。以歡喜心廣
大迴向。若有善根不欲饒益一切眾生。不名迴向。隨
一善根普以眾生而為所緣。乃名迴向。安置眾生於
無所著法性迴向。見眾生自性不動不轉迴向。於迴
向無所依無所取迴向。不取善根相迴向。不分別業
報體性迴向。不著五蘊相迴向。不壞五蘊相迴向。不
取業迴向。不求報迴向。不染著因緣迴向。不分別因
緣所起迴向。不著名稱迴向。不著處所迴向。不著虗
妄法迴向。不著眾生相世界相心意相迴向。不起心
顛倒想顛倒見顛倒迴向。不著語言道迴向。觀一切
法真實性迴向。觀一切眾生平等相迴向。以法界印
印諸善根迴向。觀諸法離貪欲迴向。解一切法無種
植。善根亦如是。觀諸法無二無生無滅。迴向亦如是。
以如是等善根迴向。修行清淨對治之法。所有善根
皆悉隨順。出世間法。不作二相。非即業修習一切智。
非離業迴向一切智。一切智非即是業。然不離業得
一切智。以業如光影清淨故。報亦如光影清淨。報如
光影清淨故一切智智亦如光影清淨。離我我所一
切動亂思惟分別。如是了知以諸善根方便迴向。
大文第二明離相迴向。通有十八行餘經。初復作
是念下有五行半經。明以妄機之智。導前大悲以
成無緣。次安置眾生下有十行半經。正明雜相。先
會前迴向眾生令入實際。次以如是等善根下有
五行半經。會前迴向菩提入實際。
菩薩如是迴向之時。度脫眾生常無休息。不住法相。
雖知諸法無業無報。善能出生一切業報而無違諍。
如是方便善修迴向。菩薩摩訶薩如是迴向時。離一
切過。諸佛所讚。
第二總結成益。由隨離不二。故成無礙離過之益。
<pb n="748"/>
佛子。是為菩薩摩訶薩第一救護一切眾生離眾生
相迴向。
三結名。上長行竟。
爾時金剛幢菩薩。觀察十方一切眾會暨于法界。入
深句義。以無量心修習勝行。大悲普覆一切眾生。不
斷三世諸如來種。入一切佛功德法藏。出生一切諸
佛法身。善能分別諸眾生心。知其所種善根成熟。住
於法身。而為示現清淨色身。承佛神力。即說頌言。
 不思議劫修行道  精進堅固心無礙 
 為欲饒益群生類  常求諸佛功德法 
 調御世間無等人  修治其意甚明潔 
 發心普救諸含識  彼能善入迴向藏 
 勇猛精進力具足  智慧聰達意清淨 
 普救一切諸群生  其心堪忍不傾動 
 心善安住無與等  意常清淨大歡悅 
 如是為物勤修行  譬如大地普容受 
 不為自身求快樂  但欲救護諸眾生 
 如是發起大悲心  疾得入於無礙地 
 十方一切諸世界  所有眾生皆攝受 
 為救彼故善住心  如是修學諸迴向 
 修行布施大歡悅  護持淨戒無所犯 
 勇猛精進心不動  迴向如來一切智 
 其心廣大無邊際  忍力安住不傾動 
 禪定甚深恒照了  智慧微妙難思議 
 十方一切世界中  具足修治清淨行 
 如是功德皆迴向  為欲安樂諸含識 
 大士勤修諸善業  無量無邊不可數 
 如是悉以益眾生  令住難思無上智 
 普為一切眾生故  不思議劫處地獄 
 如是曾無厭退心  勇猛決定常迴向 
 不求色聲香與味  亦不希求諸妙觸 
 但為救度諸群生  常求無上最勝智 
 智慧清淨如虗空  修習無邊大士行 
 如佛所行諸行法  彼人如是常修學 
 大士遊行諸世界  悉能安隱諸群生 
 普使一切皆歡喜  修菩薩行無厭足 
 除滅一切諸心毒  思惟修習最上智 
 不為自己求安樂  但願眾生得離苦 
 此人迴向得究竟  心常清淨離眾毒 
 三世如來所付囑  住於無上大法城 
 未曾染著於諸色  受想行識亦如是 
 其心永出於三有  所有功德盡迴向 
 佛所知見諸眾生  盡皆攝取無有餘 
 誓願皆令得解脫  為彼修行大歡喜 
 其心念念恒安住  智慧廣大無與等 
 離癡正念常寂然  一切諸業皆清淨 
 彼諸菩薩處於世  不著內外一切法 
 如風無礙行於空  大士用心亦復然 
 所有身業皆清淨  一切語言無過失 
 心常歸向於如來  能令諸佛悉歡喜 
 十方無量諸國土  所有佛處皆往詣 
 於中覩見大悲尊  靡不恭敬而瞻奉 
 心常清淨離諸失  普入世界無所畏 
 已住如來無上道  復為三有大法池 
 精勤觀察一切法  隨順思惟有非有 
 如是趣於真實理  得入甚深無諍處 
 以此修成堅固道  一切眾生莫能壞 
 善能了達諸法性  普於三世無所著 
 如是迴向到彼岸  普使群生離眾垢 
 永離一切諸所依  得入究竟無依處 
 一切眾生語言道  隨其種類各差別 
 菩薩悉能分別說  而心無著無所礙 
 菩薩如是修迴向  功德方便不可說 
<pb n="749"/>
 能令十方世界中  一切諸佛皆稱歎 
第二爾時下重頌。分二。先敘儀意。言入深句義者。
說依。以無量下亦是說依。依此說故。亦說所為為
此說故。次不思議劫下正陳偈辭。有二十八偈。分
二。前八偈半頌所迴善根。後十九偈半頌迴向行。
前七偈半頌隨相。後未曾有下十二偈。頌離相行。
於中前五頌正明離相。後十方下七偈頌前成益。
第一救護眾生迴向竟。

大方廣佛華嚴經綱要卷第二十三

<sarticle>大方廣佛華嚴經綱要卷第二十四</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之二
佛子。云何為菩薩摩訶薩不壞迴向。
第二釋不壞迴向。文中長行。先位行。後位果。今初
標名徵起。言不壞者。謂於地寶等十種勝境深信
堅固得不壞名。然十表無盡。信通事理故。本業云
觀一切法但有用。但有名。念念不住。故名不壞。是
知善根迴向皆通事事無礙。方真不壞耳。
佛子。此菩薩摩訶薩於去來今諸如來所。得不壞信。
悉能承事一切佛故。於諸菩薩乃至初發一念之心
求一切智。得不壞信。誓修一切菩薩善根無疲厭故。
於一切佛法得不壞信。發深志樂故。於一切佛教得
不壞信。守護住持故。於一切眾生得不壞信。慈眼等
觀善根迴向普利益故。於一切白淨法得不壞信。普
集無邊諸善根故。於一切菩薩迴向道得不壞信。滿
足殊勝諸欲解故。於一切菩薩法師得不壞信。於諸
菩薩起佛想故。於一切佛自在神通得不壞信。深信
諸佛難思議故。於一切菩薩善巧方便行得不壞信。
攝取種種無量無數行境界故。佛子。菩薩摩訶薩如
是安住不壞信時。於諸佛菩薩聲聞獨覺若諸佛教
若諸眾生。如是等種種境界中。種諸善根無量無邊。
令菩提心轉更增長。慈悲廣大平等觀察。隨順修學
諸佛所作。攝取一切清淨善根。入真實義集福德行
行大惠施。修諸功德等觀三世。
第二長行廣釋中。大分三段。初舉所迴善根。二辨
迴向之行。三明迴向所為。今初。於去來今下有十
五行經。初舉所迴善根。於中先十行經。明起不壞
信。次佛子如是安住下二行餘經。於信種善根中
先種善根。次令菩提心下十句。明長菩薩道。
菩薩摩訶薩以如是等善根功德。迴向一切智願。常
見諸佛。親近善友。與諸菩薩同共止住。念一切智心
無暫捨。受持佛教勤加守護。教化成熟一切眾生。心
常迴向出世之道。供養瞻侍一切法師。解了諸法憶
持不忘。修行大願悉使滿足。菩薩如是積集善根。成
就善根。增長善根。思惟善根。繫念善根。分別善根。愛
樂善根。修習善根。安住善根。菩薩摩訶薩如是積集
諸善根已。以此善根所得依果。修菩薩行。於念念中
見無量佛。如其所應承事供養。以阿僧祇寶阿僧祇
華。阿僧祇鬘。阿僧祇衣。阿僧祇蓋。阿僧祇幢。阿僧祇
幡。阿僧祇莊嚴具。阿僧祇給侍。阿僧祇塗飭地。阿僧
祇塗香。阿僧祇末香。阿僧祇和香。阿僧祇燒香。阿僧
祇深信。阿僧祇愛樂。阿僧祇淨心。阿僧祇尊重。阿僧
祇讚歎。阿僧祇禮敬。阿僧祇寶座。阿僧祇華座。阿僧
祇香座。阿僧祇鬘座。阿僧祇栴檀座。阿僧祇衣座。阿
僧祇金剛座。阿僧祇摩尼座。阿僧祇寶繒座。阿僧祇
寶色座。阿僧祇寶經行處。阿僧祇華經行處。阿僧祇
香經行處。阿僧祇鬘經行處。阿僧祇衣經行處。阿僧
祇寶間錯經行處。阿僧祇一切寶繒采經行處。阿僧
祇一切寶多羅樹經行處。阿僧祇一切寶欄楯經行
<pb n="750"/>
處。阿僧祇一切寶鈴網彌覆經行處。阿僧祇一切寶
宮殿。阿僧祇一切華宮殿。阿僧祇一切香宮殿。阿僧
祇一切鬘宮殿。阿僧祇一切栴檀宮殿。阿僧祇一切
堅固妙香藏宮殿。阿僧祇一切金剛宮殿。阿僧祇一
切摩尼宮殿。皆悉殊妙出過諸天。阿僧祇諸雜寶樹。
阿僧祇種種香樹。阿僧祇諸寶衣樹。阿僧祇諸音樂
樹。阿僧祇寶莊嚴具樹。阿僧祇妙音聲樹。阿僧祇無
厭寶樹。阿僧祇寶繒采樹。阿僧祇寶璫樹。阿僧祇一
切華香幢幡鬘蓋所嚴飭樹。如是等樹扶疎蔭暎。莊
嚴宮殿。其諸宮殿。復有阿僧祇軒檻莊嚴。阿僧祇牕
牗莊嚴。阿僧祇門闥莊嚴。阿僧祇樓閣莊嚴。阿僧祇
半月莊嚴。阿僧祇帳莊嚴。阿僧祇金網彌覆其上。阿
僧祇香周帀普熏。阿僧祇衣敷布其地。佛子。菩薩摩
訶薩以如是等諸供養具。於無量無數不可說不可
說劫。淨心尊重恭敬供養一切諸佛。恒不退轉無有
休息。一一如來滅度之後。所有舍利悉亦如是恭敬
供養。為令一切眾生生淨信故。一切眾生攝善根故。
一切眾生離諸苦故。一切眾生廣大解故。一切眾生
以大莊嚴而莊嚴故。無量莊嚴而莊嚴故。諸有所作
得究竟故。知諸佛興難可值故滿足如來無量力故。
莊嚴供養佛塔廟故。住持一切諸佛法故。如是供養
現在諸佛及滅度後所有舍利。其諸供養。於阿僧祇
劫說不可盡。
第二菩薩摩訶薩以如是下。明迴向行中初六行
餘經。明先將善根迴向。次如是積集善根下明將
勝報善根迴向。有二十五行經。於中初廣列供事。
以阿僧寶廣列六門。次佛子以如是等下二行餘
經。明先供現佛。次一一下明供舍利。次為令下五
行經。明供意。有十一句。次如是下結供分齊。
如是修集無量功德。皆為成熟一切眾生。無有退轉。
無有休息。無有疲厭。無有執著。離諸心想。無有依止。
永絕所依。遠離於我及以我所。如實法印印諸業門。
得法無生住佛所住。觀無生性。印諸境界。諸佛護念
發心迴向。與諸法性相應迴向。入無作法成就所作
方便迴向。捨離一切諸事想著方便迴向。住於無量
善巧迴向。永出一切諸有迴向。修行諸行不住於相
善巧迴向。普攝一切善根迴向。普淨一切菩薩諸行
廣大迴向。發無上菩提心迴向。與一切善根同住迴
向。滿足最上信解心迴向。佛子。菩薩摩訶薩以諸善
根如是迴向時。雖隨生死而不改變。求一切智未曾
退轉。在於諸有心無動亂。悉能度脫一切眾生。不染
有為法。不失無礙智。菩薩行位因緣無盡。世間諸法
無能變動。具足清淨諸波羅蜜。悉能成就一切智力。
菩薩如是離諸癡暗。成菩提心。開示光明。增長淨法。
迴向勝道。具足眾行。以清淨意善能分別。了一切法
悉隨心現。知業如幻。業報如像。諸行如化。因緣生法
悉皆如響。菩薩諸行一切如影。出生無著清淨法眼。
見於無作廣大境界。證寂滅性。了法無二。得法實相
具菩薩行。於一切相皆無所著。善能修行同事諸業。
於白淨法恒無廢捨。離一切著。住無著行。菩薩如是
善巧思惟無有迷惑。不違諸法。不壞業因。明見真實
善巧迴向。知法自性。以方便力成就業報。到於彼岸。
智慧觀察一切諸法。獲神通智。諸業善根無作而行
隨心自在。
第二如是修習下顯迴向行。中有三段。初迴向之
心。二迴向之相。三迴向行成。初有四行餘經。明迴
向之心。於中不離大悲。即兼迴向眾生之意。無有
執著。即離相之意。次與諸法性相應下五行經。明
迴向之相。兼顯迴向菩提。有十一句。次佛子以諸
善根下迴向行成。於中初一句牒前。次雖隨生死
下文有十句。正顯隨相行成。由前法性相應。故隨
生死而不變。次菩薩如是下一行半經。結前生後。
次以清淨意下六行餘經。明離相行成。由前事不
<pb n="751"/>
礙理。故觸境了如。十一句皆明離相觀行。次菩薩
如是善巧下三行餘經。雙結二行無礙。以成迴向。
菩薩摩訶薩以諸善根如是迴向。為欲度脫一切眾
生不斷佛種。永離魔業。見一切智無有邊際。信樂不
捨。離世境界。斷諸雜染。亦願眾生得清淨智。入深方
便。出生死法。獲佛善根。永斷一切諸魔事業。以平等
印普印諸業。發心趣人一切種智。成就一切出世間
法。
第三迴向所為。以專為度脫一切眾生不斷佛種。
是迴向所為也。於中魔業通一切惡魔事。通一切
相。但違法印。皆魔事故。
佛子。是為菩薩摩訶薩第二不壞迴向。
第三依釋結名。
菩薩摩訶薩住此迴向時得見一切無數諸佛。成就
無量清淨妙法。普於眾生得平等心。於一切法無有
疑惑。一切諸佛神力所加。降伏眾魔永離其業。成就
生貴滿菩提心。得無礙智不由他解。善能開闡一切
法義。能隨想力入一切剎。普照眾生悉使清淨。菩薩
摩訶薩以此不壞迴向之力。攝諸善根如是迴向。
第二位果。亦如十地調柔等果。初牒得時。次得見
下正辨果相。次菩薩下總結所屬。
爾時金剛幢菩薩。觀察十方。承佛神力即說頌言。
 菩薩已得不壞意  修行一切諸善業 
 是故能令佛歡喜  智者以此而迴向 
 供養無量無邊佛  布施持戒伏諸根 
 為欲利益諸眾生  普使一切皆清淨 
 一切上妙諸香華  無量差別勝衣服 
 寶蓋及以莊嚴具  供養一切諸如來 
 如是供養於諸佛  無量無數難思劫 
 恭敬尊重常歡喜  未曾一念生疲厭 
 專心想念於諸佛  一切世間大明燈 
 十方所有諸如來  靡不現前如目覩 
 不可思議無量劫  種種布施心無厭 
 百千萬億眾劫中  修諸善法悉如是 
 彼諸如來滅度已  供養舍利無厭足 
 悉以種種妙莊嚴  建立難思眾塔廟 
 造立無等最勝形  寶藏淨金為莊嚴 
 巍巍高大如山王  其數無量百千億 
 淨心尊重供養已  復生歡喜利益意 
 不思議劫處世間  救護眾生令解脫 
 了知眾生皆妄想  於彼一切無分別 
 而能善別眾生根  普為群生作饒益 
 菩薩修集諸功德  廣大最勝無與比 
 了達體性悉非有  如是決定皆迴向 
 以最勝智觀諸法  其中無有一法生 
 如是方便修迴向  功德無量不可盡 
 以是方便令心淨  悉與一切如來等 
 此方便力不可盡  是故福報無盡極 
 發起無上菩提心  一切世間無所依 
 普至十方諸世界  而於一切無所礙 
 一切如來出世間  為欲啟導眾生心 
 如其心性而觀察  畢竟推求不可得 
 一切諸法無有餘  悉入於如無體性 
 以是淨眼而迴向  開彼世間生死獄 
 雖令諸有悉清淨  亦不分別於諸有 
 知諸有性無所有  而令歡喜意清淨 
 於一佛土無所依  一切佛土悉如是 
 亦不染著有為法  知彼法性無依處 
 以是修成一切智  以是無上智莊嚴 
 以是諸佛皆歡喜  是為菩薩迴向業 
 菩薩專心念諸佛  無上智慧巧方便 
 如佛一切無所依  願我修成此功德 
 專心救護於一切  令其遠離眾惡業 
<pb n="752"/>
 如是饒益諸群生  繫念思惟未曾捨 
 住於智地守護法  不以餘乘取涅槃 
 唯願得佛無上道  菩薩如是善迴向 
 不取眾生所言說  一切有為虗妄事 
 雖復不依言語道  亦復不著無言語 
 十方所有諸如來  了達諸法無有餘 
 雖知一切皆空寂  而不於空起心念 
 以一莊嚴嚴一切  亦不於法生分別 
 如是開悟諸群生  一切無性無所觀 
第二偈頌。二十五偈分三。初二偈頌所迴善根及
第一節迴向。次十八偈頌所成供行。後五偈頌迴
向所為。
佛子。云何為菩薩摩訶薩等一切佛迴向。
第三等一切佛迴向。長行亦二。先位行。後位果。釋
名者。準下文但等三世諸佛所行之道。亦等善根。
文云如過去佛所修一切善根。我亦如是。故本業
云三世諸佛善一切時行兼顯無間。故下文云。與
妻子俱未曾暫捨菩提之心。此從所等立名。即等
一切佛之迴向以深入法性。行普門善而為其性。
佛子。此菩薩摩訶薩隨順修學去來現在諸佛世尊
迴向之道。如是修學迴向道時。見一切色乃至觸法。
若美若惡不生愛憎。心得自在。無諸過失廣大清淨。
歡喜悅樂離諸憂惱。心意柔軟諸根清涼。
次標舉廣釋中先顯迴向。後明成益。先迴向中先
等隨相。後等離相。隨相中復二。先明對境善根以
將迴向。後總攝萬善以將迴向。今初。如是下二行
半經。明所迴善根。謂學佛修時於六境違順成四
淨心。一於違順成就行捨。不為境牽。名心自在。二
於凡小以悲智廣大淨諸惑故。三離憂過故。有喜
樂捨。無憂苦惱。四禪定輕安故。心意柔軟。不妄取
境。故諸根清涼。此四淨心。學佛之修。為所迴善根。
佛子。菩薩摩訶薩獲得如是安樂之時。復更發心迴
向諸佛。作如是念。願以我今所種善根。令諸佛樂轉
更增勝。所謂不可思議佛所住樂。無有等比佛三昧
樂。不可限量大慈悲樂。一切諸佛解脫之樂。無有邊
際大神通樂。最極尊重大自在樂。廣大究竟無量力
樂。離諸知覺寂靜之樂。住無礙住恒正定樂。行無二
行不變異樂。佛子。菩薩摩訶薩以諸善根迴向佛已。
復以此善根迴向菩薩。所謂願未滿者令得圓滿。心
未淨者令得清淨。諸波羅蜜未滿足者令得滿足。安
在金剛菩提之心。於一切智得不退轉。不捨大精進。
守護菩提門一切善根。能令眾生捨離我慢。發菩提
心。所願成滿。安住一切菩薩所住。獲得菩薩明利諸
根。修習善根證薩婆若。佛子。菩薩摩訶薩以諸善根
如是迴向菩薩已。復以迴向一切眾生。願一切眾生
所有善根。乃至極少一彈指頃。見佛聞法。恭敬聖僧。
彼諸善根皆離障礙。念佛圓滿。念法方便。念僧尊重。
不離見佛。心得清淨獲諸佛法。集無量德淨諸神通。
捨法離念依教而住。如為眾生如是迴向。為聲聞辟
支佛迴向亦復如是。又願一切眾生永離地獄餓鬼
畜生閻羅王等一切惡處。增長無上菩提之心。專意
勤求一切種智。永不毀謗諸佛正法。得佛安樂。身心
清淨證一切智。
第二正迴向中迴向五乘之境。文分五段。一佛。二
菩薩。三有善眾生。四二乘。五有惡眾生。初一行餘
經。結前起後。次願以我今下五行經。正顯所願。所
願增佛。然佛德已圓。今願增者。尊重荷恩。展誠敬
故。亦猶獻芹於上。香華奉佛。非彼須待。次佛子下
迴向菩薩。初結前生後。所謂下正顯。有十願。前六
自利。後能令下四利他。次佛子下五行經迴向有
善眾生。次如為眾生下一行經。明迴向二乘。次又
願一切下三行經。明為有惡眾生。謂不遺闡提。上
來五段。初一迴向菩提。餘迴向眾生。上明對境
<pb n="753"/>
善根以將迴向竟。
佛子。菩薩摩訶薩所有善根。皆以大願發起正發起。
積集正積集。增長正增長。悉令廣大具足充滿。佛子。
菩薩摩訶薩在家宅中與妻子俱。未曾暫捨菩提之
心。正念思惟薩婆若境。自度度彼令得究竟。以善方
便化己眷屬。令入菩薩智。令成熟解脫。雖與同止心
無所著。以本大悲處於居家。以慈心故隨順妻子。於
菩薩清淨道無所障礙。菩薩摩訶薩雖在居家作諸
事業。未曾暫捨一切智心。所謂若著衣裳。若噉滋味。
若服湯藥。澡漱塗摩。迴旋顧視。行住坐臥。身語意業。
若睡若寤。如是一切諸有所作。心常迴向薩婆若道。
繫念思惟無時捨離。為欲饒益一切眾生。安住菩提
無量大願。攝取無數廣大善根。勤修諸善普救一切。
永離一切憍慢放逸。決定趣於一切智地。終不發意
向於餘道。常觀一切諸佛菩提。永捨一切諸雜染法。
修行一切菩薩所學。於一切智道無所障礙。住於智
地愛樂誦習。以無量智集諸善根。心不戀樂一切世
間。亦不染著所行之行。專心受持諸佛教法。菩薩如
是處在居家。普攝善根令其增長。迴向諸佛無上菩
提。佛子。菩薩爾時乃至施與畜生之食一摶一粒。咸
作是願。當令此等捨畜生道。利益安樂。究竟解脫。永
度苦海。永滅苦受。永除苦蘊。永斷苦覺。苦聚苦行苦
因苦本及諸苦處。願彼眾生皆得捨離。菩薩如是專
心繫念一切眾生。以彼善根而為上首。為其迴向一
切種智。菩薩初發菩提之心。普攝眾生修諸善根悉
以迴向。欲令永離生死曠野。得諸如來無礙快樂。出
煩惱海。修佛法道。慈心徧滿。悲力廣大。普使一切得
清淨樂。守護善根親近佛法。出魔境界入佛境界。斷
世間種植如來種。住於三世平等法中。菩薩摩訶薩
如是所有已集當集現集善根。悉以迴向。
第二總攝萬善迴向。有二十九行經。大分兩段。先
明歷事別陳。次顯積集迴向。前中初二行經。總顯
其相。於中所有善根即所發起等也。皆以大願即
能發起等也。云正發起等者。謂隨發起積集增進
必向二處。不餘趣求。離諸過失。名之為正。次佛子
下歷事別陳。初四行半經。明隨染無污。次雖在居
家下四行經。明動與道合。次為欲饒益下二行經。
總顯迴向之相。次永離下四行半經。別顯有十句。
次菩薩如是下總結歷事。次佛子菩薩爾時乃至
下。第二明積集迴向二。初明微細積集。一摶一粒
其福至微。施與眾生其田至劣。積此微善。亦以大
願。令成發起成迴向行。故云微細積集。次咸作是
願下十句。正明迴向之行。總名離苦得樂。次菩薩
初發菩提之心下明長時積集。以從初發心即積
集故。故云長時。言欲令者是心願故。文有十三句。
次如是所有下總結。一摶一粒即現集也。初發心
來即已集也。當來之善。亦必要起。故皆迴向。上
等隨相行竟。
復作是念。如過去諸佛菩薩所行恭敬供養一切諸
佛。度諸眾生令永出離。勤加修習一切善根。悉以迴
向而無所著。所謂不依色。不著受。無倒想。不作行。不
取識。捨離六處。不住世法樂出世間。知一切法皆如
虗空。無所從來。不生不滅。無有真實。無所染著。遠離
一切諸分別見。不動不轉。不失不壞。住於實際。無相
離相唯是一相。如是深入一切法性。常樂習行普門
善根。悉見一切諸佛眾會。如彼過去一切如來善根
迴向。我亦如是而為迴向。解如是法。證如是法。依如
是法。發心修習不違法相。知所修行如幻如影。如水
中月。如鏡中像。因緣和合之所顯現。乃至如來究竟
之地。佛子。菩薩摩訶薩復作是念。如過去諸佛修菩
薩行時。以諸善根如是迴向。未來現在悉亦如是。我
今亦應如彼諸佛如是發心。以諸善根而為迴向。第
一迴向。勝迴向。最勝迴向。上迴向。無上迴向。無等迴
<pb n="754"/>
向。無等等迴向。無比迴向。無對迴向。尊迴向。妙迴向。
平等迴向。正直迴向。大功德迴向。廣大迴向。善迴向。
清淨迴向。離惡迴向。不隨惡迴向。菩薩如是以諸善
根正迴向已。成就清淨身語意業。住菩薩住無諸過
失。修習善業離身語惡。心無瑕穢。修一切智住廣大
心。知一切法無有所作。住出世法世法不染。分別了
知無量諸業。成就迴向善巧方便。永拔一切取著根
本。
第二復作是念下等佛離相迴向者。即迴向實際。
於前二。說有先後行在一心。文中二。初等過去。後
佛子下等於現未。初中先舉所等。初二行經。言無
所著者。標隨相即有離相。次別顯離云。所謂不依
色等下顯離妄契真。次知一切法下釋前不著。次
如是深入下結其無礙。謂既稱法性。修隨相故。一
攝一切。名普門善。悉見諸佛。略辨成益。次如彼過
去下牒前。總顯能等。次解如是法下二行半經。別
顯等相。次佛子復作是念下等現未。初二行經牒
例。次我今亦應下總顯能等。次第一迴向下別明
等相。文有十九句。上顯迴向竟。下明成益。
佛子。是為菩薩摩訶薩第三等一切佛迴向。
第三依釋結名。
菩薩摩訶薩住此迴向。深入一切諸來業趣向如來
勝妙功德。入深清淨智慧境界。不離一切諸菩薩業。
善能分別巧妙方便。入深法界。善知菩薩修行次第
入佛種性。以巧方便。分別了知無量無邊一切諸法。
雖復現身於世中生。而於世法心無所著。
第二位果辨十種勝德。
爾時金剛幢菩薩承佛神力。普觀十方即說頌言。
 彼諸菩薩摩訶薩  修過去佛迴向法 
 亦學未來現在世  一切導師之所行 
 於諸境界得安樂  諸佛如來所稱讚 
 廣大光明清淨眼  悉以迴向大聰哲 
 菩薩身根種種樂  眼耳鼻舌亦復然 
 如是無量上妙樂  悉以迴向諸最勝 
 一切世間眾善法  及諸如來所成就 
 於彼悉攝無有餘  盡以隨喜益眾生 
 世間隨喜無量種  令此迴向為眾生 
 人中師子所有樂  願使羣萌悉圓滿 
 一切國土諸如來  凡所知見種種樂 
 願令眾生皆悉得  而為照世大明燈 
 菩薩所得勝妙樂  悉以迴向諸羣生 
 雖為羣生故迴向  而於迴向無所著 
 菩薩修行此迴向  興起無量大悲心 
 如佛所修迴向德  願我修行悉成滿 
 如諸最勝所成就  一切智乘微妙樂 
 及我在世之所行  諸菩薩行無量樂 
 示入眾趣安隱樂  恒守諸根寂靜樂 
 悉以迴向諸羣生  普使修成無上智 
 非身語意即是業  亦不離此而別有 
 但以方便滅癡冥  如是修成無上智 
 菩薩所修諸行業  積集無量勝功德 
 隨順如來生佛家  寂然不亂正迴向 
 十方一切諸世界  所有眾生咸攝受 
 悉以善根迴向彼  願令具足安隱樂 
 不為自身求利益  欲令一切悉安樂 
 未曾暫起戲論心  但觀諸法空無我 
 十方無量諸最勝  所見一切真佛子 
 悉以善根迴向彼  願使速成無上覺 
 一切世間含識類  等心攝取無有餘 
 以我所行諸善業  令彼眾生速成佛 
 無量無邊諸大願  無上導師所演說 
 願諸佛子皆清淨  隨其心樂悉成滿 
 普觀十方諸世界  悉以功德施於彼 
<pb n="755"/>
 願令皆具妙莊嚴  菩薩如是學迴向 
 心不稱量諸二法  但恒了達法無二 
 諸法若二若不二  於中畢竟無所著 
 十方一切諸世間  悉是眾生想分別 
 於想非想無所得  如是了達於諸想 
 彼諸菩薩身淨已  則意清淨無瑕穢 
 語業已淨無諸過  當知意淨無所著 
 一心正念過去佛  亦憶未來諸導師 
 及以現在天人尊  悉學於其所說法 
 三世一切諸如來  智慧明達心無礙 
 為欲利益眾生故  迴向菩提集眾業 
 彼第一慧廣大慧  不虗妄慧無倒慧 
 平等實慧清淨慧  最勝慧者如是說 
第二偈頌。有二十四偈。分三。初二十一頌頌前位
行。次二頌位果。後一結歎。
佛子。云何為菩薩摩訶薩至一切處迴向。
第四至一切處迴向。長行亦二。先位行。後位果。今
初牒名徵起。言至一切者。至是能至。善根及其供
具一切處即所至之供境。謂以大願令此善根供
具徧至一切時處。隨所應供。供諸福田。本業云以
大願力入一切佛國中。供養一切佛故。言至一切。
疏有多義。
佛子。此菩薩摩訶薩修習一切諸善根時作是念言。
願此善根功德之力至一切處。譬如實際無處不至。
至一切物。至一切世間。至一切眾生。至一切國土。至
一切法。至一切虗空。至一切三世。至一切有為無為。
至一切語言音聲。願此善根亦復如是。徧至一切諸
如來所。供養三世一切諸佛。過去諸佛所願悉滿。未
來諸佛具足莊嚴。現在諸佛及其國土道場眾會。徧
滿一切虗空法界。願以信解大威力故。廣大智慧無
障礙故。一切善根悉迴向故。以如諸天諸供養具而
為供養。充滿無量無邊世界。
第二依徵廣釋中三。初迴向眾生菩提。二迴向實
際。三結歎成益。初迴向眾生中。先略明有九行經。
有法喻合。法中謂願力及善根力。此二相資。故能
遍至。次譬如實際下舉喻。言實際者。即一切法真
實之際故。次願以下法合。先總。次過去下別明。先
舉三世合所至處。次願以信解下二行餘經。明能
至供。
佛子。菩薩摩訶薩復作是念。諸佛世尊普徧一切虗
空法界。種種業所起。十方不可說一切世界種世界。
不可說佛國土。佛境界。種種世界。無量世界。無分齊
世界。轉世界。側世界。仰世界。覆世界。如是一切諸世
界中現住於壽。示現種種神通變化。彼有菩薩以勝
解力。為諸眾生堪受化者。於彼一切諸世界中。現為
如來出興於世。以至一切處智。普徧開示如來無量
自在神力。法身徧往無有差別。平等普入一切法界。
如來藏身不生不滅。善巧方便普現世間。證法實性
超一切故。得不退轉無礙力故。生於如來無障礙見
廣大威德種性中故。佛子。菩薩摩訶薩以其所種一
切善根。願於如是諸如來所。以眾妙華及眾妙香。鬘
蓋幢旛。衣服燈燭。及餘一切諸莊嚴具以為供養。若
佛形像。若佛塔廟。悉亦如是。以此善根如是迴向。所
謂不亂迴向。一心迴向。自意迴向。尊敬迴向。不動迴
向。無住迴向。無依迴向。無眾生心迴向。無躁競心迴
向。寂靜心迴向。
二佛子下廣明徧至。於中二。初約十方佛明其徧
至。次約常住佛明其徧至。前中言不可說世界者
總明供處。次如是一切諸世界下別明供養。初供
現住壽者。是現在佛。於中有實報佛。有權應佛。現
身說法權應之事。有六行半經。次佛子以其所種
下二行經明供行。次若佛形像下供住持佛。次以
此善根如是迴向下通顯迴向之心。謂前以善根
<pb n="756"/>
迴向成供。供諸田時。如是用心。文有十句以顯十
心。故能即事順理。上明供十方佛竟。
復作是念。盡法界虗空界。去來現在一切劫中諸佛
世尊。得一切智。成菩提道。無量名字各各差別。於種
種時現成正覺。悉皆住壽盡未來際。一一各以法界
莊嚴而嚴其身。道場眾會周徧法界。一切國土隨時
出興而作佛事。如是一切諸佛如來。我以善根普皆
迴向。願以無數香蓋。無數香幢。無數香旛。無數香帳
無數香網。無數香像。無數香光。無數香𦦨。無數香雲。
無數香座。無數香經行地。無數香所住處。無數香世
界。無數香山。無數香海。無數香河。無數香樹。無數香
衣服。無數香蓮華。無數香宮殿。無量華蓋。廣說乃至
無量華宮殿。無邊鬘蓋。廣說乃至無邊鬘宮殿。無等
塗香蓋。廣說乃至無等塗香宮殿。不可數末香蓋。廣
說乃至不可數末香宮殿。不可稱衣蓋。廣說乃至不
可稱衣宮殿。不可思寶蓋。廣說乃至不可思寶宮殿。
不可量燈光明蓋。廣說乃至不可量燈光明宮殿。不
可說莊嚴具蓋。廣說乃至不可說莊嚴具宮殿。不可
說不可說摩尼寶蓋。不可說不可說摩尼寶幢。如是
摩尼寶旛。摩尼寶帳。摩尼寶網。摩尼寶像。摩尼寶光。
摩尼寶𦦨。摩尼寶雲。摩尼寶座。摩尼寶經行地。摩尼
寶所住處。摩尼寶剎。摩尼寶山。摩尼寶海。摩尼寶河。
摩尼寶樹。摩尼寶衣服。摩尼寶蓮華。摩尼寶宮殿。皆
不可說不可說。如是一一諸境界中。各有無數欄楯。
無數宮殿。無數樓閣。無數門闥。無數半月。無數却敵。
無數牕牖。無數清淨寶。無數莊嚴具。以如是等諸供
養物。恭敬供養如上所說諸佛世尊。
第二約常住佛以明徧至。謂三世住壽盡未來際。
亦應常也。三身十身融無礙故。不同前文有塔廟
等。文中有三。初以善根迴向供佛。二願令一切下
以供佛善根迴向眾生。三譬如下總願善根普攝
迴向。初盡法界下四行餘經。明所供境。次顯能供
行。文云如是等三句。結前生後。次所成供具。列有
香蓋等二十八事。次如是一一下。又增前數。以如
是等下結成供行。上總顯佛行。下文以此供
佛行迴向眾生。
願令一切世間皆得清淨一切眾生咸得出離。住十
力地。於一切法中得無礙法明。令一切眾生具足善
根。悉得調伏。其心無量等虗空界。往一切剎而無所
至。入一切土施諸善法。常得見佛植諸善根。成就大
乘不著諸法。具足眾善立無量行。普入無邊一切法
界。成就諸佛神通之力。得於如來一切智智。
第二以供佛善根迴向眾生。正顯迴向之願。初總
顯所為。次令一切眾生下四行經。別顯願得因圓
果滿。
譬如無我普攝諸法。我諸善根亦復如是。普攝一切
諸佛如來。咸悉供養無有餘故。普攝一切無量諸法。
悉能悟入無障礙故。普攝一切諸菩薩眾。究竟皆與
同善根故。普攝一切諸菩薩行。以本願力皆圓滿故。
普攝一切菩薩法明。了達諸法皆無礙故。普攝諸佛
大神通力。成就無量諸善根故。普攝諸佛力無所畏。
發無量心滿一切故。普攝菩薩三昧辯才陀羅尼門。
善能照了無二法故。普攝諸佛善巧方便。示現如來
大神力故。普攝三世一切諸佛降生成道。轉正法輪。
調伏眾生入般涅槃。恭敬供養悉周徧故。普攝十方
一切世界。嚴淨佛剎咸究竟故。普攝一切諸廣大劫。
於中出現修菩薩行無斷絕故。普攝一切所有趣生。
悉於其中現受生故。普攝一切諸眾生界。具足普賢
菩薩行故。普攝一切諸惑習氣。悉以方便令清淨故。
普攝一切眾生諸根。無量差別咸了知故。普攝一切
眾生解欲。令離雜染得清淨故。普攝一切化眾生行。
隨其所應為現身故。普攝一切應眾生道。悉入一切
眾生界故。普攝一切如來智性。護持一切諸佛教故。
<pb n="757"/>
第三總願善根普攝迴向者。以上來三段別明善
根。但說成供供佛。今欲顯此善根無所不成。故復
明此。於此初喻謂二無我理。普攝理事無不周故。
次我諸善根下法合有二十句。前十二句攝成自
利德。次普攝一切下八句成利他德。
佛子。菩薩摩訶薩以諸善根如是迴向時。用無所得
而為方便。不於業中分別報。不於報中分別業。雖無
分別而普入法界。雖無所作而恒住善根。雖無所起
而勤修勝法。不信諸法而能深入。不有於法而悉知
見。若作不作皆不可得。知諸法性恒不自在。雖悉見
諸法而無所見。普知一切而無所知。菩薩如是了達
境界。知一切法因緣為本。見於一切諸佛法身。至一
切法離染實際。解了世間皆如變化。明達眾生唯是
一法。無有二性。不捨業境。善巧方便。於有為界示無
為法。而不滅壞有為之相。於無為界示有為法。而不
分別無為之相。菩薩如是觀一切法畢竟寂滅。成就
一切清淨善根而起救護眾生之心。智慧明達一切
法海。常樂修行離愚癡法。已具成就出世功德。不更
修學世間之法。得淨智眼。離諸癡翳。以善方便修迴
向道。
第二佛子至以諸善根下迴向實際。初總標云用
無所得為方便者。略有二義。一以無所得導前隨
相。則涉有不迷於空。為入有之方便。二假無得以
入有。不存無得。即此無得亦是方便。此為入空之
方便也。今文兼二義。欲顯隨相離相無前後故。次
下別顯有三段。初正顯觀心。文有十句。初不於業
中分別報等三句。明會事歸理觀。謂事法既虗。相
無不盡。理無不現。故業果皆空。業空故無體能招
報。況謂因中而有果耶。報空故無體可以酬因。況
謂果中有因耶。若約觀心。名用會歸寂。次云雖無
所作而恒住善根下五句。明理不礙事。約心則寂
不礙用。於中初句理無能所分別。而不礙有能入
之智所入之法界。次句無作而造作。次句無起而
修起。次句無能所信而能即事入玄。末句不有能
所見而不礙所見。次雖悉見諸法下二句。明事理
無礙。約心則寂照雙流。良以事虗攬理無不理之
事。理實應緣無不事之理。所以寂而常照。照而常
寂。故終日知見而無所知見。上總顯觀心。次菩
薩如是了達境界下明觀成之相。文有八句。通顯
緣生性空義。疏有多釋。三菩薩如是觀一切法下
明觀成之益。上明離相行。
佛子。菩薩摩訶薩以諸善根如是迴向。稱可一切諸
佛之心。嚴淨一切諸佛國土。教化成就一切眾生。具
足受持一切佛法。作一切眾生最上福田。為一切商
人智慧導師。作一切世間清淨日輪。一一善根充徧
法界。悉能救護一切眾生。皆令清淨具足功德。佛子。
菩薩摩訶薩如是迴向時。能護持一切佛種。能成熟
一切眾生。能嚴淨一切國土。能不壞一切諸業。能了
知一切諸法。能等觀諸法無二。能徧往十方世界。能
了達離欲實際。能成就清淨信解。能具足明利諸根。
佛子。是為菩薩摩訶薩第四至一切處迴向。菩薩摩
訶薩住此迴向時。得至一切處身業。普能應現一切
世界故。得至一切處語業。於一切世界中演說法故。
得至一切處意業。受持一切佛所說法故。得至一切
處神足通。隨眾生心悉往應故。得至一切處隨證智。
普能了達一切法故。得至一切處總持辯才。隨眾生
心令歡喜故。得至一切處入法界。於一毛孔中普入
一切世界故。得至一切處徧入身。於一眾生身普入
一切眾生身故。得至一切處普見劫。一一劫中常見
一切諸如來故。得至一切處普見念。一一念中一切
諸佛悉現前故。佛子。菩薩摩訶薩得至一切處迴向。
能以善根如是迴向。
第二大段位果。文有十句。初三三業體遍。次三三
<pb n="758"/>
業用遍。後四顯用自住。
爾時金剛幢菩薩承佛威力。普觀十方而說頌言。
 內外一切諸世間  菩薩悉皆無所著 
 不捨饒益眾生業  大士修行如是智 
 十方所有諸國土  一切無依無所住 
 不取活命等眾法  亦不妄起諸分別 
 普攝十方世界中  一切眾生無有餘 
 觀其體性無所有  至一切處善迴向 
 普攝有為無為法  不於其中起妄念 
 如於世間法亦然  照世燈明如是覺 
 菩薩所修諸業行  上中下品各差別 
 悉以善根迴向彼  十方一切諸如來 
 菩薩迴向到彼岸  隨如來學悉成就 
 恒以妙智善思惟  具足人中最勝法 
 清淨善根普迴向  利益群迷恒不捨 
 悉令一切諸眾生  得成無上照世燈 
 未曾分別取眾生  亦不妄想念諸法 
 雖於世間無染著  亦復不捨諸含識 
 菩薩常樂寂滅法  隨順得至涅槃境 
 亦不捨離眾生道  獲如是等微妙智 
 菩薩未曾分別業  亦不取著諸果報 
 一切世間從緣生  不離因緣見諸法 
 深入如是諸境界  不於其中起分別 
 一切眾生調御師  於此明了善迴向 
第二重頌有十一偈。分三。初七偈頌迴向眾生及
菩提。次三偈半頌迴向實際。後半偈頌成益。第
四迴向竟。

大方廣佛華嚴經綱要卷第二十四

<sarticle>大方廣佛華嚴經綱要卷第二十五</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之三
佛子。云何為菩薩摩訶薩無盡功德藏迴向。
第五無盡功德藏迴向。長行中亦先明位行。今初
徵起釋名者。由緣無盡境行迴向故。成無盡功德
之行。得十無盡藏之果。從能迴向行及果受名。或
無盡功德之藏。或功德即藏。通二釋。以迴向望行。
迴向為能藏。無盡功德是所藏。以因望果亦然。並
有財釋。本業云。常以三寶授於前人。故名無盡功
德藏。即以五門善根而為其性。第二廣釋中三。初
明所迴善根。二明迴向之行。三結成德。今初文八
句。
佛子。此菩薩摩訶薩以懺除一切諸業重障所起善
根。禮敬三世一切諸佛所起善根。勸請一切諸佛說
法所起善根。聞佛說法精勤修習。悟不思議廣大境
界所起善根。於去來今一切諸佛一切眾生所有善
根皆生隨喜所起善根。去來今世一切諸佛善根無
盡。諸菩薩眾精勤修習所得善根。三世諸佛成等正
覺轉正法輪調伏眾生。菩薩悉知發隨喜心所生善
根。三世諸佛從初發心修菩薩行成最上覺。乃至示
現入般涅槃般涅槃已。正法住世乃至滅盡。於如是
等皆生隨喜所有善根。
第二釋文。初以四門而為行本。一懺除。二禮敬。三
勸請。四隨喜。然初言懺悔者。懺名陳露先罪。悔名
改往修來。二禮敬者謂除我慢障。起信重善故。三
勸請者名為祈求。除謗法障。起慈善根故。於去來
下四隨喜。為慶悅彼。故除嫉妬障。起平等善故。文
有四句。以此四行為所迴向善根。
菩薩如是念不可說諸佛境界。及自境界。乃至菩提
無障礙境。如是廣大無量差別一切善根。凡所積集。
<pb n="759"/>
凡所信解。凡所隨喜。凡所圓滿。凡所成就。凡所修行。
凡所獲得。凡所知覺。凡所攝持。凡所增長。悉以迴向
莊嚴一切諸佛國土。如過去世無邊際劫。一切世界。
一切如來所行之處。所謂無量無數佛世界種。佛智
所知。菩薩所識。大心所受莊嚴佛剎。清淨業行所流
所引應眾生起。如來神力之所示現。諸佛出世淨業
所成。普賢菩薩妙行所興。一切諸佛於中成道。示現
種種自在神力。盡未來際。所有如來應正等覺。徧法
界住。當成佛道。當得一切清淨莊嚴功德佛土。盡法
界虗空界。無邊無際。無斷無盡。皆從如來智慧所生。
無量妙寶之所莊嚴。所謂一切香莊嚴。一切華莊嚴。
一切衣莊嚴。一切功德藏莊嚴。一切諸佛力莊嚴。一
切佛國土莊嚴。如來所覩不可思議同行宿緣諸清
淨眾。於中止住。未來世中當成正覺一切諸佛之所
成就。非世所覩。菩薩淨眼乃能照見。此諸菩薩具大
威德。宿植善根。知一切法如幻如化。普行菩薩諸清
淨業。入不思議自在三昧。善巧方便能作佛事。放佛
光明普照世間無有限極。現在一切諸佛世尊。悉亦
如是莊嚴世界。無量形相。無量光色。悉是功德之所
成就。無量香。無量寶。無量樹。無數莊嚴。無數宮殿。無
數音聲。隨順宿緣諸善知識。示現一切功德莊嚴無
有窮盡。所謂一切香莊嚴。一切鬘莊嚴。一切末香莊
嚴。一切寶莊嚴。一切旛莊嚴。一切寶繒綵莊嚴。一切
寶欄楯莊嚴。阿僧祇金網莊嚴。阿僧祇河莊嚴。阿僧
祇雲雨莊嚴。阿僧祇音樂奏微妙音。如是等無量無
數莊嚴之具。莊嚴一切盡法界虗空界。十方無量種
種業起。佛所了知。佛所宣說。一切世界。其中所有一
切佛土。所謂莊嚴佛土。清淨佛土。平等佛土。妙好佛
土。威德佛土。廣大佛土。安樂佛土。不可壞佛土。無盡
佛土。無量佛土。無動佛土。無畏佛土。光明佛土。無違
逆佛土。可愛樂佛土。普照明佛土。嚴好佛土。精麗佛
土。妙巧佛土。第一佛土。勝佛土。殊勝佛土。最勝佛土。
極勝佛土。上佛土。無上佛土。無等佛土。無比佛土。無
譬喻佛土。如是過去未來現在一切佛土所有莊嚴。
菩薩摩訶薩以己善根發心迴向。願以如是去來現
在一切諸佛。所有國土清淨莊嚴。悉以莊嚴。於一世
界。如彼一切諸佛國土所有莊嚴。皆悉成就。皆悉清
淨。皆悉聚集。皆悉顯現。皆悉嚴好。皆悉住持。如一世
界。如是盡法界虗空界一切世界悉亦如是。三世一
切諸佛國土。種種莊嚴皆悉具足。
第二正明迴向行中。先四行經結前善根。謂凡所
積集等。略說十種善根總之。一一皆悉迴向也。後
悉以下明迴向中。先迴向菩提。次迴向眾生。皆有
隨相離相之行。於隨相中正起行願。先迴向淨土。
經總標云。悉以迴向莊嚴一切諸佛國土。然莊嚴
有二。初眾寶莊嚴。後人寶莊嚴。別顯莊嚴之相。則
約三世。經初標舉如過去云無邊際劫。時處無量
佛剎。如佛所知。菩薩所受之剎。悉以莊嚴明過去
嚴。次清淨業行下明因圓滿。一切諸佛下事業圓
滿。次盡未來際下舉未來嚴。次盡法界別顯有九
圓滿。朿之為五。初分量圓滿。次皆從如來下二句。
明果法圓滿。三無量下依持圓滿。四如來所都一
句。明主圓滿。五不可思議同行下明輔翼圓滿。次
現在一切下舉現在嚴土。無量下別顯。有三圓滿。
一者形相即形色圓滿。次無量光色即顯色圓滿。
三無量香下住處圓滿。次如是等下總結三世嚴
具及土。次所謂下別顯所嚴。有二十九種。通有十
七圓滿。次如是過去未來現在下願成彼嚴。於中
先嚴一世界。次如一世界下例嚴普周。顯嚴分齊。
令法界土皆具三世一切莊嚴。既一佛土即具無
盡莊嚴。則一嚴一切嚴。亦顯一圓滿。即一切圓滿。
重重無盡。方是華嚴土圓滿。上眾寶嚴竟。
佛子。菩薩摩訶薩復以善根如是迴向。願我所修一
<pb n="760"/>
切佛剎諸大菩薩皆悉充滿。其諸菩薩體性真實智
慧通達。善能分別一切世界及眾生界。深入法界及
虗空界。捨離愚癡成就念佛。念法真實不可思議。念
僧無量普皆周徧。亦念於捨。法日圓滿。智光普照。見
無所礙。從無得生。生諸佛法。為眾勝上善根之主。發
生無上菩提之心。住如來力。趣薩婆若。破諸魔業。淨
眾生界。深入法性永離顛倒。善根大願皆悉不空。如
是菩薩充滿其土。生如是處。有如是德。常作佛事。得
佛菩提。清淨光明具法界智。現神通力。一身充滿一
切法界。得大智慧。入一切智所行之境。善能分別無
量無邊法界句義。於一切剎皆無所著。而能普現一
切佛土。心如虗空無有所依。而能分別一切法界。善
能入出不可思議甚深三昧。趣薩婆若。住諸佛剎。得
諸佛力。開示演說阿僧祇法而無所畏。隨順三世諸
佛善根。普照一切如來法界。悉能受持一切佛法。知
阿僧祇諸語言法。善能演出不可思議差別音聲。入
於無上佛自在地。普遊十方一切世界而無障礙。行
於無諍無所依法。無所分別。修習增廣菩提之心。得
善巧智。善知句義。能隨次第開示現說。願令如是諸
大菩薩莊嚴其國。充滿分布隨順安住。熏修極熏修。
純淨極純淨。恬然宴寂。於一佛剎。隨一方所。皆有如
是無數無量。無邊無等。不可數不可稱。不可思不可
量。不可說。不可說不可說諸大菩薩周徧充滿。如一
方所。一切方所亦復如是。如一佛剎。盡虗空徧法界
一切佛剎。悉亦如是。佛子。菩薩摩訶薩以諸善根方
便迴向一切佛剎。方便迴向一切菩薩。方便迴向一
切如來。方便迴向一切佛菩提。方便迴向一切廣大
願。方便迴向一切出要道。方便迴向淨一切眾生界。
方便迴向於一切世界。常見諸佛出興於世。方便迴
向常見如來壽命無量。方便迴向常見諸佛徧周法
界。轉無障礙不退法輪。佛子。菩薩摩訶薩以諸善根
如是迴向時。普入一切佛國土故一切佛剎皆悉清
淨。普至一切眾生界故一切菩薩皆悉清淨。普願一
切諸佛國土佛出興故一切法界一切佛土。諸如來
身超然出現。
第二佛子菩薩下人寶為嚴。亦即是前輔翼圓滿。
文中三。初總願所成。次其諸菩薩下別顯前相。初
總顯德。次善能下別顯有十八句。先明智慧圓。次
深入下四句。明體實。次如是下結德嚴。言生如是
處。即指前淨土。有如是德。即指向文。次常作佛事
下顯業廣。於中分四。即四圓滿。初明事業圓滿。上
辨佛業。今菩薩業。次得大智慧下即乘圓滿。大止
妙觀以為乘故。文有八句。次趣薩婆若下無畏圓
滿。內無災患。外無畏故。四隨順三世下即任持圓
滿。於中先明能受。次知阿僧祇語言下明能說。次
願令下結以嚴剎。初總彰人徧。次熏修下五句。結
行德深。謂以止以觀。唯智唯悲。熏修身心。無有間
斷。名極熏修。現惑不生。故名純淨。種習不起。名極
純淨。恬和也。晏安也。恬和安寂即寂照之相也。次
於一佛剎下別示徧相。兼顯數多。於中有三節。初
一剎中有多數量。次以方例剎。後以剎例法界。如
下僧祇品云。於一微細毛端處。有不可說諸普賢
也。言如是者。如前具德也。已上通顯行願。下文總
攝迴向。經云。佛子菩薩摩訶薩以諸善根下六行
經。謂非唯但向佛淨土故。文有十句。初三句結前
已說。後七句辨所未明。次佛子菩薩摩訶薩以諸
善根如是迴向下。結行成益總收三種世間。
佛子。菩薩摩訶薩以如是等無比迴向。趣薩婆若。其
心廣大猶如虗空無有限量。入不思議。知一切業及
以果報皆悉寂滅。心常平等無有邊際。普能徧入一
切法界。佛子。菩薩摩訶薩如是迴向時。不分別我及
以我所。不分別佛及以佛法。不分別剎及以嚴淨。不
分別眾生及以調伏。不分別業及業果報。不著於思
<pb n="761"/>
及思所起。不壞因。不壞果。不取事。不取法。不謂生死
有分別。不謂涅槃恒寂靜。不謂如來證佛境界。無有
少法與法同止。
第二佛子至如是等下明離相迴向。即向實際。文
中有二。先明見實智冥實際。後彰離妄德合實際。
此二段返覆相成。今初初句牒前迴向菩提。其心
已下正顯離相。寂照無涯。為入不思議。即事契真。
故常平等。由此故能遍入。若事若理無礙法界。名
為一切。次佛子下彰其離妄。文有十對。初六遮妄
執有。以緣成無性故。次一遮妄執空。以即真故。不
礙存故。不壞假名說實相故不壞因果。後三約雙
遮空有。謂生死涅槃相待而有。俱空叵得。二約體
融。佛即法界。不應以法界更證法界故。末句謂無
有少法為智所入。亦無少智而入於如。上通顯
迴向菩提竟。
佛子。菩薩摩訶薩如是迴向時以諸善根普施眾生。
決定成熟。平等教化。無相無緣。無稱量。無虗妄。遠離
一切分別取著。
第二佛子下明迴向眾生。初句總明。謂即前迴向
菩提時便以善根迴向眾生。故云如是迴向時也。
次決定下別顯行相。有七句。初二句隨相。一無放
捨心。二無冤親相。次五句離相。亦不見眾生相。二
不取化緣。不稱量根性。四無能度我人。末句總結。
即此七句已攝盡上向菩提行。上通明迴向之
行。
菩薩摩訶薩如是迴向已。得無盡善根。所謂念三世
一切諸佛故得無盡善根。念一切菩薩故得無盡善
根。淨諸佛剎故得無盡善根。淨一切眾生界故得無
盡善根。深入法界故得無盡善根。修無量心等虗空
界故得無盡善根。深解一切佛境界故得無盡善根。
於菩薩業勤修習故得無盡善根。了達三世故得無
盡善根。佛子。菩薩摩訶薩以一切善根如是迴向時。
了一切眾生界無有眾生。解一切法無有壽命。知一
切法無有作者。悟一切法無補伽羅。了一切法無有
忿諍。觀一切法皆從緣起無有住處。知一切物皆無
所依。了一切剎悉無所住。觀一切菩薩行亦無處所。
見一切境界無悉所有。佛子。菩薩摩訶薩如是迴向
時。眼終不見不淨佛剎。亦復不見異相眾生。無有少
法為智所入。亦無少智而入於法。解如來身非如虗
空。一切功德無量妙法所圓滿故。於一切處。令諸眾
生積集善根悉充足故。佛子。此菩薩摩訶薩於念念
中。得不可說不可說十力地。具足一切福德。成就清
淨善根。為一切眾生福田。此菩薩摩訶薩成就如意
摩尼功德藏。隨有所須一切樂具悉皆得故。隨所遊
方。悉能嚴淨一切國土。隨所行處。令不可說不可說
眾生皆悉清淨。攝取福德。修治諸行故。佛子。菩薩摩
訶薩如是迴向時修一切菩薩行。福德殊勝。色相無
比。威力光明超諸世間。魔及魔民莫能瞻對。善根具
足。大願成就。其心彌廣等一切智。於一念中。悉能周
徧無量佛剎。智力無量。了達一切諸佛境界。於一切
佛得深信解。住無邊智。菩提心力。廣大如法界。究竟
如虗空。佛子。是名菩薩摩訶薩第五無盡功德藏迴
向。
大文第三結行成德。有四佛子。兼此為五。即為五
段。初成無盡善根德。次佛子至以一切善根下。成
二空智慧德。文有十句。初四我空。後六法空。次佛
子至如是迴向時下。成境界清淨德。次佛子至於
念念中下。明福智無盡德。次佛子至如是迴向時
下。明福智超勝德。次佛子是名下依釋結名。
菩薩摩訶薩住此迴向得十種無盡藏。何等為十。所
謂得見佛無盡藏。於一毛孔見阿僧祇諸佛出興世
故。得入法無盡藏。以佛智力觀一切法悉入一法故。
得憶持無盡藏。受持一切佛所說法無忘失故。得決
<pb n="762"/>
定慧無盡藏。善知一切佛所說法祕密方便故。得解
義趣無盡藏。善知諸法理趣分齊故。得無邊悟解無
盡藏。以如虗空智通達三世一切法故。得福德無盡
藏。充滿一切諸眾生意不可盡故。得勇猛智覺無盡
藏。悉能除滅一切眾生愚癡翳故。得決定辯才無盡
藏。演說一切佛平等法。令諸眾生悉解了故。得十力
無畏無盡藏。具足一切菩薩所行以離垢繒而繫其
頂至無障礙一切智故。是為十。佛子。菩薩摩訶薩以
一切善根迴向時。得此十種無盡藏。
第二菩薩下辨位果。何等下徵。所謂下釋。有十句。
皆先標名。次釋義。後是為下結。十種無盡藏。初六
自利。次三利他。後一攝行成果。
爾時金剛幢菩薩。承佛神力。普觀十方。而說頌言。
 菩薩成就深心力  普於諸法得自在 
 以其勸請隨喜福  無礙方便善迴向 
 三世所有諸如來  嚴淨佛剎徧世間 
 所有功德靡不具  迴向淨剎亦如是 
 三世所有諸佛法  菩薩皆悉諦思惟 
 以心攝取無有餘  如是莊嚴諸佛剎 
 盡於三世所有劫  讚一佛剎諸功德 
 三世諸劫猶可盡  佛剎功德無窮盡 
 如是一切諸佛剎  菩薩悉見無有餘 
 總以莊嚴一佛土  一切佛土悉如是 
 有諸佛子心清淨  悉從如來法化生 
 一切功德莊嚴心  一切佛剎皆充滿 
 彼諸菩薩亦具足  無量相好莊嚴身 
 辯才演說徧世間  譬如大海無窮盡 
 菩薩安住諸三昧  一切所行皆具足 
 其心清淨無與等  光明普照十方界 
 如是無餘諸佛剎  此諸菩薩皆充滿 
 未曾憶念聲聞乘  亦復不求緣覺道 
 菩薩如是心清淨  善根迴向諸群生 
 普欲令其成正道  具足了知諸佛法 
 十方所有眾魔怨  菩薩威力悉摧破 
 勇猛智慧無能勝  決定修行究竟法 
 菩薩以此大願力  所有迴向無留礙 
 入於無盡功德藏  去來現在常無盡 
 菩薩善觀諸行法  了達其性不自在 
 既知諸法性如是  不妄取業及果報 
 無有色法無色法  亦無有想無無想 
 有法無法皆悉無  了知一切無所得 
 一切諸法因緣生  體性非有亦非無 
 而於因緣及所起  畢竟於中無取著 
 一切眾生語言處  於中畢竟無所得 
 了知明相皆分別  明解諸法悉無我 
 如眾生性本寂滅  如是了知一切法 
 三世所攝無有餘  剎及諸業皆平等 
 以如是智而迴向  隨其悟解福業生 
 此諸福相亦如解  豈復於中有可得 
 如是迴向心無垢  永不稱量諸法性 
 了達其性皆非性  不住世間亦不出 
 一切所行眾善業  悉以迴向諸羣生 
 莫不了達其真性  所有分別皆除遣 
 所有一切虗妄見  悉皆棄捨無有餘 
 離諸熱惱恒清涼  住於解脫無礙地 
 菩薩不壞一切法  亦不滅壞諸法性 
 解了諸法猶如響  悉於一切無所著 
 了知三世諸眾生  悉從因緣和合起 
 亦知心樂及習氣  未曾滅壞一切法 
 了達業性非是業  而亦不違諸法相 
 又亦不壞業果報  說諸法性從緣起 
 了知眾生無有生  亦無眾生可流轉 
 無實眾生而可說  但依世俗假宣示 
<pb n="763"/>
第二偈頌有二十五偈。初一偈總頌所迴善根。餘
二十四偈雙頌前迴向善根。及結行成益。於中先
有十一偈頌隨相。次十三偈頌離相。第五迴向竟。
佛子。云何為菩薩摩訶薩隨順堅固一切善根迴向。
第六隨順堅固一切善根迴向。長行亦二。謂位行
位果。行中釋名者。謂所修事善。皆悉順入堅固法
性。故下文云則為隨順真實住。本分名入一切平
等善根。入即隨順。平等即堅固。平等之理不可壞
故。若順等理則順諸善根。故下文云則為隨順佛
住等。此則不唯事順於理。理事相順。受平等名。如
此平等方名堅固。此約所迴善根。及所向實際。以
立斯名。亦可名為堅固之善根。堅固即善根。若以
隨順望堅固善根。亦通三義。即以無礙善根而為
其性。
佛子。此菩薩摩訶薩。或為帝王臨御大國威德廣被。
名震天下。凡諸怨敵靡不歸順。發號施令悉依正法。
執持一蓋溥蔭萬方。周行率土所向無礙。以離垢繒
而繫其頂。於法自在見者咸伏。不刑不罰感德從化。
以四攝法攝諸眾生。為轉輪王一切周給。菩薩摩訶
薩安住如是自在功德。有大眷屬不可沮壞。離眾過
失見者無厭。福德莊嚴相好圓滿。形體支分均調具
足。獲那羅延堅固之身。大力成就無能屈伏。得清淨
業離諸業障。具足修行一切布施。或施飲食及諸上
味。或施車乘。或施衣服。或施華鬘雜香塗香牀座房
舍及所住處。上妙燈燭病緣湯藥寶器寶車調良象
馬悉皆嚴飾歡喜布施。或有來乞王所處座。若蓋若
傘。幢旛寶物諸莊嚴具頂上寶冠髻中明珠。乃至王
位皆無所悋。若見眾生在牢獄中。捨諸財寶妻子眷
屬乃至以身救彼令脫。若見獄囚將欲被戮。即捨其
身以代彼命。或見來乞連膚頂髮。歡喜施與亦無所
悋。眼耳鼻舌及以牙齒頭頂手足。血肉骨髓。心腎肝
肺。大腸小腸厚皮薄皮。手足諸指連肉爪甲。以歡喜
心盡皆施與。或為求請未曾有法。投身而下深大火
坑。或為護持如來正法。以身忍受一切苦毒。或為求
法乃至一字。悉能徧捨四海之內一切所有。恒以正
法化導羣生。令修善行捨離諸惡。若見眾生損敗他
形。慈心救之令捨罪業。若見如來成最正覺稱揚讚
歎普使聞知。或施於地。造立僧坊房舍殿堂以為住
處。及施僮僕供承作役。或以自身施來乞者。或施於
佛。為救法故歡喜踊躍。為眾生故承事供養。或捨王
位城邑聚落宮殿園林妻子眷屬。隨所乞求悉滿其
願。或捨一切資生之物。普設無遮大施之會。其中眾
生種種福田。或從遠來。或從近來。或賢或愚。或好或
醜。若男若女。人與非人。心行不同。所求各異。等皆施
與悉令滿足。佛子。菩薩摩訶薩如是施時發善攝心
悉以迴向。所謂善攝色隨順堅固一切善根。善攝受
想行識。隨順堅固一切善根。善攝王位。隨順堅固一
切善根。善攝眷屬。隨順堅固一切善根。善攝資具。隨
順堅固一切善根。善攝惠施。隨順堅固一切善根。
第二廣釋中二。先明行所依身。次明依身起行。所
依身中先得位。以身為萬行之本。位為行道之地。
今帝王等。明得位。然有位必有德。故次名具德。經
云威德廣被。下四行經明統領自在德。次云菩薩
安住如是下三行餘經。明正報殊勝德。次依身起
行。具足修行一切布施下。先明隨相迴向。次離相。
初即迴向菩提及迴向眾生。次離相即迴向實際。
今隨相中有三段。初總標列善根迴向。次依標廣
顯善根迴向。三總結多門善根迴向。今初標列中
云具足修行一切布施。即所施之物。十九行經總
列於此。後別開有六十門。次云其中眾生。辨所施
田。皆施與者不揀賢愚等。悉令滿足。隨所求故。次
佛子如是施時下顯能施迴向之心。望前是能施
迴向之心。故云如是施時發善攝心。望後是能迴
<pb n="764"/>
向心故。故云發善攝心。如是迴向故。故下諸門迴
向之內皆以此心貫之。所謂下列有六善攝。總收
上來能施所施及以施物。
佛子。菩薩摩訶薩隨所施物無量無邊。以彼善根如
是迴向。所謂以上妙食施眾生時其心清淨。於所施
物無貪無著。無所顧悋。具足行施。願一切眾生得智
慧食。心無障礙。了知食性無所貪著。但樂法喜出離
之食。智慧充滿。以法堅住。攝取善根。法身智身清淨
遊行。哀愍眾生。為作福田現受摶食。是為菩薩摩訶
薩布施食時善根迴向。
第二佛子下隨文別釋中。先總標施行。次所謂下
一一別釋。有六十門。內一一皆四。一施行。二迴向。
三雙結二行。四迴向所為。若闕所為則但有三。亦
可合後二段為雙結所為。此科宜記。今第一施食。
以食為世命。貴賤同依。故首明之。文但有三。先明
施行。言其心清淨。離施過故。謂不求名利果報及
怖畏等而行施故。不貪著者是無貪思。無顧慳者
是無慳思。又施時無貪著。施已無顧悋。隨所施行。
與眾生共。兼於理事。名為具足。此心在初。亦貫下
諸段。次願一切眾生下迴向行。然其所願正為眾
生。令得成佛即迴向菩提。下皆準之。是為下雙結
二行。
佛子。菩薩摩訶薩若施飲時。以此善根如是迴向。所
謂願一切眾生飲法味水。精勤修習。具菩薩道。斷世
渴愛。常求佛智離欲境界。得法喜樂。從清淨法而生
其身。常以三昧調攝其心。入智慧海。興大法雲。霔大
法雨。是為菩薩摩訶薩布施飲時善根迴向。
第二施飲中亦三。初施行。次以下二句。牒起。次所
謂下別顯願相。下皆倣此。然所願即順物而發迴
向之願。一一皆然。
佛子。菩薩摩訶薩布施種種清淨上味。所謂辛酸醎
淡及以甘苦種種諸味。潤澤具足。能令四大安隱調
和。肌體盈滿。氣力彊壯。其心清淨常得歡喜。咽咀之
時不欬不逆。諸根名利。內藏充實。毒不能侵。病不能
傷。始終無患永得安樂。以此善根如是迴向。所謂願
一切眾生得最上味。甘露充滿。願一切眾生得法智
味。了知一切諸味業用。願一切眾生得無量法味。了
達法界。安住實際大法城中。願一切眾生作大法雲
周徧法界。普雨法雨。教化調伏一切眾生。願一切眾
生得勝智味。無上法喜充滿身心。願一切眾生得無
貪著一切上味。不染世間一切諸味。常勤修習一切
佛法。願一切眾生得一法味。了諸佛法悉無差別。願
一切眾生得最勝味。乘一切智終無退轉。願一切眾
生得入諸佛無異法味。悉能分別一切諸根。願一切
眾生法味增益。常得滿足無礙佛法。是為菩薩摩訶
薩布施味時善根迴向。為令一切眾生勤修福德。皆
悉具足無礙智身故。
第三施味。願得上味者佛但食入口悉為甘露。
佛子。菩薩摩訶薩施車乘時以諸善根如是迴向。所
謂願一切眾生皆得具足一切智乘。乘於大乘。不可
壞乘。最勝乘。最上乘。速疾乘。大力乘。福德具足乘。出
世間乘。出生無量諸菩薩乘。是為菩薩摩訶薩施車
乘時善根迴向。
第四施車乘。義通車馬。願中皆約代步。以後第十
六別施車故。
佛子。菩薩摩訶薩布施衣時以諸善根如是迴向。所
謂願一切眾生得慚愧衣以覆其身。捨離邪道露形
惡法。顏色潤澤。皮膚細輭。成就諸佛第一之樂。得最
清淨一切種智。是為菩薩摩訶薩布施衣時善根迴
向。
第五施衣。施衣能感妙色。以衣禦寒。令顏色潤澤
故。
佛子。菩薩摩訶薩常以種種名華布施。所謂微妙香
<pb n="765"/>
華。種種色華。無量奇妙華。善見華。可喜樂華。一切時
華。天華。人華。世所珍愛華。甚芬馥悅意華。以如是等
無量妙華。供養一切現在諸佛及佛滅後所有塔廟。
或以供養說法之人。或以供養比丘僧寶一切菩薩
諸善知識聲聞獨覺父母宗親下至自身及餘一切
貧窮孤露。布施之時。以諸善根如是迴向。所謂願一
切眾生皆得諸佛三昧之華。悉能開敷一切諸法。願
一切眾生皆得如佛見者歡喜心無厭足。願一切眾
生所見順愜。心無動亂。願一切眾生具行廣大清淨
之業。願一切眾生常念善友心無變異。願一切眾生
如阿伽陀藥。能除一切煩惱眾毒。願一切眾生成滿
大願。皆悉得為無上智王。願一切眾生智慧日光破
愚癡暗。願一切眾生菩提淨月增長滿足。願一切眾
生入大寶州見善知識具足成就一切善根。是為菩
薩摩訶薩布施華時善根迴向。為令眾生皆得清淨
無礙智故。
第六施華。先列施物。後供養下明所施田。及自身
者。身為福田。足法器故。依之進道。故施自身勝施
外道無量。
佛子。菩薩摩訶薩布施鬘時以諸善根如是迴向。所
謂願一切眾生人所樂見。見者欽歎。見者親善。見者
愛樂。見者渴仰。見者除憂。見者生喜。見者離惡。見者
常得親近於佛。見者清淨獲一切智。是為菩薩摩訶
薩布施鬘時善根迴向。
第七施鬘。鬘者貫華如環而為首飾。或以瓔身。
佛子。菩薩摩訶薩布施香時以諸善根如是迴向。願
一切眾生具足戒香。得不缺戒。不雜戒。不汙戒。無悔
戒。離纏戒。無熱戒。無犯戒。無邊戒。出世戒。菩薩波羅
蜜戒。願一切眾生以是戒故皆得成就諸佛戒身。是
為菩薩摩訶薩布施香時善根迴向。為令眾生悉得
圓滿無礙戒蘊故。
第八施香。準下十度萬行皆香。此徧語戒者翻破
戒之穢故。有十二願。一不缺謂具持三聚。二不雜
謂不雜外道。三不汙謂無染心。涅槃云乃至染環
釧聲。亦名汙菩薩戒。四無悔謂不犯重故。犯重之
人多生悔恨。五不纏謂設有誤犯深慚愧故。知其
故犯。數犯不生慚愧。深愛著犯。見犯是福。名之謂
纏。六無熱。七無犯。謂定共相應故無惑熱。常持如
初故無犯。九無邊。十出世謂道共相應。離斷常邊。
成出世行故。十波羅蜜者謂遠離二乘圓修十度
方名不犯菩薩律儀。是智所讚戒。末句結因成果。
謂五分之一。
佛子。菩薩摩訶薩施塗香時以諸善根如是迴向。所
謂願一切眾生施香普熏。悉能惠捨一切所有。願一
切眾生戒香普熏。得於如來究竟淨戒。願一切眾生
忍香普熏。離於一切險害之心。願一切眾生精進香
普熏。常服大乘精進甲冑。願一切眾生定香普熏。安
住諸佛現前三昧。願一切眾生慧香普熏。一念得成
無上智王。願一切眾生法香普熏。於無上法得無所
畏。願一切眾生德香普熏。成就一切大功德智。願一
切眾生菩提香普熏。得佛十力到於彼岸。願一切眾
生清淨白法妙香普熏。永滅一切不善之法。是為菩
薩摩訶薩施塗香時善根迴向。
第九施塗香。十度皆有熏發資長菩提心。辟除蔽
惡。俱得稱香。
佛子。菩薩摩訶薩施牀座時以諸善根如是迴向。所
謂願一切眾生得諸天牀座。證大智慧。願一切眾生
得賢聖牀座。捨凡夫意住菩提心。願一切眾生得安
樂牀座。永離一切生死苦惱。願一切眾生得究竟牀
座。得見諸佛自在神通。願一切眾生得平等牀座。恒
普熏修一切善法。願一切眾生得最勝牀座。具清淨
業世無與等。願一切眾生得安隱牀座。證真實法具
足究竟。願一切眾生得清淨牀座。修習如來淨智境
<pb n="766"/>
界。願一切眾生得安住牀座。得善知識常隨覆護。願
一切眾生得師子牀座。常如如來右脇而臥。是為菩
薩摩訶薩施牀座時善根迴向。為令眾生修習正念
善護諸根故。
第十施牀座。後第十八有別明施座。故晉譯此為
牀敷。深見當也。
佛子。菩薩摩訶薩施房舍時以諸善根如是迴向。所
謂願一切眾生皆得安住清淨佛剎。精勤修習一切
功德。安住甚深三昧境界。捨離一切住處執著。了諸
住處皆無所有。離諸世間住一切智。攝取一切諸佛
所住。住究竟道安樂住處。恒住第一清淨善根。終不
捨離佛無上住處。是為菩薩摩訶薩施房舍時善根
迴向。為欲利益一切眾生隨其所應思惟救護故。
第十一施房舍。言不捨佛無上住者。住大寂室故。
佛子。菩薩摩訶薩施住處時以諸善根如是迴向。所
謂願一切眾生常獲善利其心安樂。願一切眾生依
如來住。依大智住。依善知識住。依尊勝住。依善行住。
依大慈住。依大悲住。依六波羅蜜住。依大菩提心住。
依一切菩薩道住。是為菩薩摩訶薩施住處時善根
迴向。為令一切福德清淨故。究竟清淨故。智清淨故。
道清淨故。法清淨故。戒清淨故。志樂清淨故。信解清
淨故。願清淨故。一切神通功德清淨故。
第十二施住處。言住處謂僧坊等。
佛子。菩薩摩訶薩施諸燈明所謂酥燈。油燈。寶燈。摩
尼燈。漆燈。火燈。沉水燈。栴檀燈。一切香燈。無量色光
燈。施如是等無量燈時。為欲利益一切眾生。為欲攝
受一切眾生。以此善根如是迴向。所謂願一切眾生
得無量光普照一切諸佛正法。願一切眾生得清淨
光照見世間極微細色。願一切眾生得離翳光了眾
生界空無所有。願一切眾生得無邊光身出妙光普
照一切。願一切眾生得普照光於諸佛法心無退轉。
願一切眾生得佛淨光一切剎中悉皆顯現。願一切
眾生得無礙光一光徧照一切法界。願一切眾生得
無斷光照諸佛剎光明不斷。願一切眾生得智幢光
普照世間。願一切眾生得無量色光照一切剎示現
神力。菩薩如是施燈明時。為欲利益一切眾生安樂
一切眾生故。以此善根隨逐眾生。以此善根攝受眾
生。以此善根分布眾生。以此善根慈愍眾生。以此善
根覆育眾生。以此善根救護眾生。以此善根充滿眾
生。以此善根緣念眾生。以此善根等益眾生。以此善
根觀察眾生。是為菩薩摩訶薩施燈明時善根迴向。
如是迴向無有障礙。普令眾生住善根中。
第十三施燈。言寶燈者如夜光之類。以沈水旃檀
香。用和酥油。無量色者然膏色白。然漆色赤。然油
色黃。然油色綠。如是種種願中。瑜伽明施燈得淨
眼報。燒燃燈供佛。大能滅罪生福。令發願言。當以
大海為油。須彌為炷。然大明燈。照佛剎海。供養無
休。又願法門之燈。大願為炷等。今文願中具身智
二光。並可思準。
佛子。菩薩摩訶薩施湯藥時以諸善根如是迴向。所
謂願一切眾生於諸蓋纏究竟得出。願一切眾生永
離病身得如來身。願一切眾生作大良藥滅除一切
不善之病。願一切眾生成阿伽陀藥安住菩薩不退
轉地。願一切眾生成如來藥能拔一切煩惱毒箭。願
一切眾生親近賢聖滅除煩惱。修清淨行。願一切眾
生作大藥王永除眾病不令重發。願一切眾生作不
壞藥樹。悉能救療一切眾生。願一切眾生得一切智
光出眾病箭。願一切眾生善解世間方藥之法。所有
疾病為其救療。菩薩摩訶薩施湯藥時為令一切眾
生永離眾病故。究竟安隱故。究竟清淨故。如佛無病
故。拔除一切病箭故。得無盡堅固身故。得金剛圍山
所不壞身故。得堅固滿足力故。得圓滿不可奪佛樂
故。得一切佛自在堅固身故。以諸善根如是迴向。
<pb n="767"/>
第十四施湯藥。施藥近果得無病報。如薄俱羅。遠
得藥王樹身等。願中言不重發者。經云。世醫所療
治。雖瘥還復發。如來所治者。畢竟不復發。言自在
堅固身者。生公云。金剛為內照之實。非唯金色。故
云自在。
佛子。菩薩摩訶薩悉能惠施一切器物。所謂黃金器
盛滿雜寶。白銀器盛眾妙寶。瑠璃器盛種種寶。玻瓈
器盛滿無量寶莊嚴具。硨磲器盛赤真珠。瑪瑙器盛
滿珊瑚摩尼珠寶。白玉器盛眾美食。栴檀器盛天衣
服。金剛器盛眾妙香。無量無數種種寶器盛無量無
數種種眾寶。或施諸佛。信佛福田不思議故。或施菩
薩知善知識難值遇故。或施聖僧。為令佛法久住世
故。或施聲聞及辟支佛。於諸聖人生淨信故。或施父
母。為尊重故。或施師長。為恒誘誨令依聖教修功德
故。或施下劣貧窮孤露。大慈大悲愛眼等視諸眾生
故。專意滿足去來今世一切菩薩檀波羅蜜故。以一
切物普施一切。終不厭捨諸眾生故。如是施時。於其
施物及以受者。皆無所著。菩薩摩訶薩以如是等種
種寶器盛無量寶而布施時。以諸善根如是迴向。所
謂願一切眾生成等虗空無邊藏器。念力廣大。悉能
受持世出世間一切經書無有忘失。願一切眾生成
清淨器。能悟諸佛甚深正法。願一切眾生成無上寶
器。悉能受持三世佛法。願一切眾生成就如來廣大
法器。以不壞信攝受三世佛菩提法。願一切眾生成
就最勝寶莊嚴器。住大威德菩提之心。願一切眾生
成就功德所依處器。於諸如來無量智慧生淨信解。
願一切眾生成就趣入一切智器。究竟如來一礙解
脫。願一切眾生得淨未來劫菩薩行器。能令眾生普
皆安住一切智力。願一切眾生成就三世諸佛種性
勝功德器。一切諸佛妙音所說悉能受持。願一切眾
生成就容納盡法界虗空界一切世界一切如來眾
會道場器。為大丈夫讚說之首。勸請諸佛轉正法輪。
是為菩薩摩訶薩布施器時善根迴向。為欲普令一
切眾生皆得圓滿普賢菩薩行願器故。
第十五施器言施受皆無所著成波羅蜜故。然隨
一器即發多願。未必一器以對一願也。

大方廣佛華嚴經綱要卷第二十五

<sarticle>大方廣佛華嚴經綱要卷第二十六</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之四
佛子。菩薩摩訶薩以種種車眾寶嚴飾。奉施諸佛及
諸菩薩師長善友聲聞緣覺如是無量種種福田乃
至貧窮孤露之者。此諸人眾。或從遠來。或從近來。或
承菩薩名聞故來。或是菩薩因緣故來。或聞菩薩往
昔所發施願故來。或是菩薩心願請來。菩薩是時或
施寶車。或施金車。悉妙莊嚴鈴網覆上。寶帶垂下。或
施上妙瑠璃之車。無量珍奇以為嚴飾。或復施與白
銀之車覆以金網駕以駿馬。或復施與無量雜寶所
莊嚴車覆以寶網駕以香象。或復施與栴檀之車。妙
寶為輪雜寶為蓋。寶師子座敷置嚴好。百千綵女列
坐其上。十萬丈夫牽御而行。或復施與玻瓈寶車。眾
雜妙寶以為嚴飾。端正女人充滿其中。寶帳覆上。幢
旛侍側。或復施與碼碯藏車。飾以眾寶。熏諸雜香。種
種妙華散布莊嚴。百千綵女持寶瓔珞。駕馭均調。涉
險能安。或復施與堅固香車。眾寶為輪莊嚴巨麗。寶
帳覆上。寶網垂下。種種寶衣敷布其中。清淨好香流
芬外徹。其香美妙稱悅人心。無量諸天翼從而行。載
以眾寶隨時給施。或復施與光明寶車。種種諸寶妙
色暎徹。眾妙寶網羅覆其上。雜寶瓔珞周帀垂下。散
<pb n="768"/>
以末香內外芬潔。所愛男女悉載其上。佛子。菩薩摩
訶薩以如是等眾妙寶車奉施佛時。以此善根如是
迴向。所謂願一切眾生悉解供養最上福田。深信施
佛得無量報。願一切眾生一心向佛。常遇無量清淨
福田。願一切眾生於諸如來無所恡惜。具足成就大
捨之心。願一切眾生於諸佛所修行施行。離二乘願。
逮得如來無礙解脫一切智智。願一切眾生於諸佛
所行無盡施。入佛無量功德智慧。願一切眾生入佛
勝智。得成清淨無上智王。願一切眾生得佛徧至無
礙神通。隨所欲往靡不自在。願一切眾生深入大乘
獲無量智安住不動。願一切眾生皆能出生一切智
法。為諸天大最上福田。願一切眾生於諸佛所無嫌
恨心。勤種善根樂求佛智。願一切眾生任運能往一
切佛剎。一剎那中普周法界而無懈倦。願一切眾生
逮得菩薩自在神通。分身徧滿等虗空界一切佛所
親近供養。願一切眾生得無比身。徧往十方而無厭
倦。願一切眾生得廣大身飛行迅疾。隨意所往終無
懈退。願一切眾生得佛究竟自在威力。一剎那中盡
虗空界。悉現諸佛神通變化。願一切眾生修安樂行。
隨順一切諸菩薩道。願一切眾生得速疾行究竟十
力智慧神通。願一切眾生普入法界十方國土。悉盡
邊際等無差別。願一切眾生行普賢行無有退轉。到
於彼岸成一切智。願一切眾生升於無比智慧之乘。
隨順法性見如實理。是為菩薩摩訶薩以眾寶車奉
施現在一切諸佛及佛滅後所有塔廟善根迴向。為
令眾生得於如來究竟出離無礙乘故。佛子。菩薩摩
訶薩以眾寶車施菩薩等善知識時。以諸善根如是
迴向。所謂願一切眾生心常憶持善知識教。專勤守
護令不忘失。願一切眾生與善知識同一義利。普攝
一切與共善根。願一切眾生近善知識尊重供養。悉
捨所有順可其心。願一切眾生得善志欲。隨逐善友
未嘗捨離。願一切眾生常得值遇諸善知識。專意承
奉不違其教。願一切眾生樂善知識常不捨離。無間
無雜亦無誤失。願一切眾生能以其身施善知識。隨
其教命靡有違逆。願一切眾生為善知識之所攝受。
修習六慈。遠離諸惡。願一切眾生隨善知識。聽聞諸
佛所說正法。願一切眾生與善知識同一善根清淨
業果。與諸菩薩同一行願究竟十力。願一切眾生悉
能受持善知識法。逮得一切三昧境界智慧神通。願
一切眾生悉能受持一切正法。修習諸行到於彼岸。
願一切眾生乘於大乘無所障礙。究竟成就一切智
道。願一切眾生悉得上於一切智乘。至安隱處無有
退轉。願一切眾生知如實行。隨其所聞一切佛法。皆
得究竟永無忘失。願一切眾生普為諸佛之所攝受。
得無礙智究竟諸法。願一切眾生得無退失自在神
通。所欲往詣一念皆到。願一切眾生往來自在。廣行
化導令住大乘。願一切眾生所行不空。載以智乘到
究竟位。願一切眾生得無礙乘。以無礙智至一切處。
是為菩薩摩訶薩施善知識種種車時善根迴向。為
令眾生功德具足與佛菩薩等無異故。佛子。菩薩摩
訶薩以眾寶車布施僧時。起學一切施心。智善了心。
淨功德心。隨順捨心。僧寶難遇心。深信僧寶心。攝持
正教心。住勝智樂得未曾有。為大施會。出生無量廣
大功德。深信佛教不可沮壞。以諸善根如是迴向。所
謂願一切眾生普入佛法憶持不忘。願一切眾生離
凡愚法。入賢聖處。願一切眾生速入聖位。能以佛法
次第開誘。願一切眾生舉世宗重言必信用。願一切
眾生善入一切諸法平等。了知法界自性無二。願一
切眾生從於如來智境而生。諸調順人所共圍繞。願
一切眾生住離染法。滅除一切煩惱塵垢。願一切眾
生皆得成就無上僧寶。離凡夫地入賢聖眾。願一切
眾生勤修善法。得無礙智具聖功德。願一切眾生得
智慧心不著三世。於諸眾中自在如王。願一切眾生
<pb n="769"/>
乘智慧乘轉正法輪。願一切眾生具足神通。一念能
往不可說不可說世界。願一切眾生乘虗空身。於諸
世間智慧無礙。願一切眾生普入一切虗空法界諸
佛眾會。成就第一波羅蜜行。願一切眾生得輕舉身
殊勝智慧。悉能徧入一切佛剎。願一切眾生獲無邊
際善巧神足。於一切剎普現其身。願一切眾生得於
一切無所依身。以神通力如影普現。願一切眾生得
不思議自在神力。隨應可化即現其前教化調伏。願
一切眾生得入法界無礙方便。一念徧遊十方國土。
是為菩薩摩訶薩施僧寶車善根迴向。為令眾生普
乘清淨無上智乘於一切世間轉無礙法智慧輪故。
佛子。菩薩摩訶薩以眾寶車布施聲聞獨覺之時起
如是心。所謂福田心。尊敬心。功德海心。能出生功德
智慧心。從如來功德勢力所生心。百千億那由他劫
修習心。能於不可說劫修菩薩行心。解脫一切魔繫
縛心。摧滅一切魔軍眾心。慧光照了無上法心。以此
施車所有善根如是迴向。所謂願一切眾生為世所
信第一福田。具足無上檀波羅蜜。願一切眾生離無
益語。常樂獨處心無二念。願一切眾生成最第一清
淨福田。攝諸眾生令修福業。願一切眾生成智慧淵。
能與眾生無量無數善根果報。願一切眾生住無礙
行。滿足清淨第一福田。願一切眾生住無諍法。了一
切法皆無所作無性為性。願一切眾生常得親近最
上福田。具足修成無量福德。願一切眾生能現無量
自在神通。以淨福田攝諸含識。願一切眾生具足無
盡功德福田。能與眾生如來十力第一乘果。願一切
眾生為能辨果真實福田。成一切智無盡福聚。願一
切眾生得滅罪法。悉能受持所未曾聞佛法句義。願
一切眾生常勤聽受一切佛法。聞悉解悟無空過者。
願一切眾生聽聞佛法通達究竟。如其所聞隨順演
說。願一切眾生於如來教信解修行。捨離一切九十
六種外道邪見。願一切眾生常見賢聖。增長一切最
勝善根。願一切眾生心常信樂智行之士。與諸聖哲
同止共歡。願一切眾生聽聞佛名悉不唐捐。隨其所
聞咸得目見。願一切眾生善分別知諸佛正教。悉能
守護持佛法者。願一切眾生常樂聽聞一切佛法。受
持讀誦開示照了。願一切眾生信解佛教如實功德。
悉捨所有恭敬供養。是為菩薩摩訶薩施聲聞獨覺
種種車時善根迴向。為令眾生皆得成就清淨第一
智慧神通。精進修行無有懈怠。獲一切智力無畏故。
佛子。菩薩摩訶薩以眾寶車施諸福田。乃至貧窮孤
獨者時隨其所求一切悉捨。心生歡喜無有厭倦。仍
向彼人自悔責言。我應往就供養供給。不應勞汝遠
來疲頓。言已拜跪問訊起居。凡有所須一切施與。或
時施彼摩尼寶車以閻浮提第一女寶充滿其上。或
復施與金莊嚴車人間女寶充滿其上。或復施與妙
瑠璃車內宮妓女充滿其上。或施種種奇妙寶車童
女充滿如天婇女。或施無數寶莊嚴車寶女滿中柔
明辯慧。或施所乘妙栴檀車。或復施與玻瓈寶車。悉
載寶女充滿其上。顏容端正色相無比。袨服莊嚴見
者欣悅。或復施與碼碯寶車灌頂王子身載其上。或
時施與堅固香車所有男女悉載其中。或施一切寶
莊嚴車載以難捨親善眷屬。佛子。菩薩摩訶薩以如
是等無量寶車。隨其所求恭敬施與。皆令遂願歡喜
滿足。以此善根如是迴向。所謂願一切眾生乘不退
轉無障礙輪廣大之乘。詣不可思議菩提樹下。願一
切眾生乘清淨因大法智乘。盡未來劫修菩薩行永
不退轉。願一切眾生乘一切法無所有乘。永離一切
分別執著。而常修習一切智道。願一切眾生乘無諂
誑正直之乘。往諸佛剎自在無礙。願一切眾生隨順
安住一切智乘。以諸佛法共相娛樂。願一切眾生皆
乘菩薩清淨行乘。具足菩薩十出離道及三昧樂。願
一切眾生乘四輪乘。所謂住好國土。依止善人。集勝
<pb n="770"/>
福德。發大誓願。以此成滿一切菩薩清淨梵行。願一
切眾生得普照十方法光明乘。修學一切如來智力。
願一切眾生乘佛法乘。到一切法究竟彼岸。願一切
眾生載眾福善難思法乘。普示十方安隱正道。願一
切眾生乘大施乘捨慳恡垢。願一切眾生乘淨戒乘。
持等法界無邊淨戒。願一切眾生乘忍辱乘。常於眾
生離瞋濁心。願一切眾生乘大精進不退轉乘。堅修
勝行趣菩提道。願一切眾生乘禪定乘。速至道場證
菩提智。願一切眾生乘於智慧巧方便乘。化身充滿
一切法界諸佛境界。願一切眾生乘法王乘成就無
畏。恒普惠施一切智法。願一切眾生乘無所著智慧
之乘。悉能徧入一切十方。於真法性而無所動。願一
切眾生乘於一切諸佛法乘。示現受生徧十方剎。而
不失壞大乘之道。願一切眾生乘一切智最上寶乘。
滿足普賢菩薩行願而無厭倦。是為菩薩摩訶薩。以
眾寶車施諸福田乃至貧窮孤露之人善根迴向。為
令眾生具無量智歡喜踊躍。究竟皆得一切智乘故。
第十六施車。因緣故來者。往昔有緣應受施故。瑜
伽云若有眾生來求種種能引戲樂能引無義所
施之物。不應施與。今言施以端正女人美色。豈不
相違。今云種種福田。豈皆施與。此中有二十願。初
十約所施福田立願。後十約所施車立願。可知。結
文中。言及佛滅後所有塔廟。塔安舍利。廟置佛像。
塔者正云窣堵波。此云高顯。亦云歸宗之所。此施
車一行。辨隨田別顯有五。上第一施佛。二施菩薩。
三施僧。四施二乘。五施諸福田。五中皆有二十願。
前三中一約田有十願。次約車有十願。三施二乘
中緣覺有十願。聲聞有十願。後諸福田中。亦有二
十願。以諸田中有悲境故。言拜跪等。以劣田故。亦
有二十願者。施田非一故。但就車發相似願。
佛子。菩薩摩訶薩布施象寶。其性調順七支具足。年
齒盛壯六牙清淨。口色紅赤猶如蓮華。形體鮮白譬
如雪山。金幢為飾寶網羅覆。種種妙寶莊嚴其鼻。見
者欣玩無有厭足。超步萬里曾不疲倦。或復施與調
良馬寶。諸相具足猶如天馬。妙寶月輪以為光飾。真
金鈴網羅覆其上。行步平正乘者安隱。隨意所往迅
疾如風。遊歷四洲自在無礙。菩薩以此象寶馬寶。或
奉養父母及善知識。或給施貧乏苦惱眾生。其心曠
然不生悔悋。但倍增欣慶益加悲愍。修菩薩德。淨菩
薩心。以此善根如是迴向。所謂願一切眾生住調順
乘。增長一切菩薩功德。願一切眾生得善巧乘。能隨
出生一切佛法。願一切眾生得信解乘。普照如來無
礙智力。願一切眾生得發趣乘能普發興一切大願。
願一切眾生具足平等波羅蜜乘。成滿一切平等善
根。願一切眾生成就寶乘生諸佛法無上智寶。願一
切眾生成就菩薩行莊嚴乘。開敷菩薩諸三昧華。願
一切眾生得無邊速疾乘於無數劫淨菩薩心。精勤
思惟了達諸法。願一切眾生成就最勝調順大乘。以
善方便具菩薩地。願一切眾生成最高廣堅固大乘。
普能運載一切眾生皆得至於一切智位。是為菩薩
摩訶薩施象馬時善根迴向。為令眾生皆得乘於無
礙智乘。圓滿究竟至佛乘故。
第十七施象馬。二事相合有十願。一如性調順。二
如隨意所往。三似彼盛壯。四如超步萬里。五猶行
步平正。六如彼象寶。七似彼如華。八即迅疾如風。
九具菩薩地。名最勝調。象馬各有調義。故分二義。
佛子。菩薩摩訶薩布施座時。或施所處師子之座。其
座高廣殊特妙好。瑠璃為足。金縷所成柔軟衣服以
敷其上。建以寶幢。熏諸妙香。無量雜寶莊嚴之具以
為莊校。金網覆上。寶鐸風搖出妙音聲。奇珍萬計周
帀填飾。一切臣民所共瞻仰。灌頂大王獨居其上。宣
布法化萬[邱-丘+(看-目)]遵奉。其王復以妙寶嚴身。所謂普光明
寶。帝青寶。大帝青寶。勝藏摩尼寶。明淨如日。清涼猶
<pb n="771"/>
月。周帀繁布譬如眾星。上妙莊嚴第一無比。海殊妙
寶。海堅固幢寶。奇文異表種種莊嚴。於大眾中最尊
最勝。閻浮檀金離垢寶繒以冠其首。享灌頂位王閻
浮提。具足無量大威德力。以慈為主伏諸怨敵。教令
所行靡不承順。時轉輪王。以如是等百千萬億無量
無數寶莊嚴座。施於如來第一福田及諸菩薩真善
知識賢聖僧寶說法之師。父母宗親聲聞獨覺及以
發趣菩薩乘者。或如來塔乃至一切貧窮孤露。隨其
所須悉皆施與。以此善根如是迴向。所謂願一切眾
生坐菩提座。悉能覺悟諸佛正法。願一切眾生處自
在座。得法自在。諸金剛山所不能壞。悉能摧伏一切
魔軍。願一切眾生得佛自在師子之座。一切眾生之
所瞻仰。願一切眾生得不可說不可說種種殊妙寶
莊嚴座。於法自在化導眾生。願一切眾生得三種世
間最殊勝座。廣大善根之所嚴飾。願一切眾生得周
徧不可說不可說世界座。阿僧祇劫歎之無盡。願一
切眾生得大深密福德之座。其身充滿一切法界。願
一切眾生得不思議種種寶座。隨其本願所念眾生
廣開法施。願一切眾生得善妙座。現不可說諸佛神
通。願一切眾生得一切寶座一切香座一切華座一
切衣座一切鬘座一切摩尼座。一切瑠璃等不思議
種種寶座。無量不可說世界座。一切世間莊嚴清淨
座。一切金剛座。示現如來威德自在成最正覺。是為
菩薩摩訶薩施寶座時善根迴向。為令眾生獲離世
間大菩提座。自然覺悟一切佛法故。
第十八施座。三種世間義如常釋。又辯法師云地
前為願樂世間。初地至七地名功用世間。八至等
覺名無功用世間。有云西域傳。眾生界中有三世
間。一地下世間。龍修羅等。二人中世間。三天上世
間。若依智論三世間者即眾生五蘊及器為三。
佛子。菩薩摩訶薩施諸寶蓋。此蓋殊特尊貴所用。種
種大寶而為莊嚴。百千億那由他上妙蓋中最為第
一。眾寶為竿。妙網覆上。寶繩金鈴周帀垂下。摩尼瓔
珞次第懸布。微風吹動妙音克諧。珠玉寶藏種種充
滿。無量奇珍悉以嚴飾。栴檀沉水妙香普熏。閻浮檀
金光明清淨。如是無量百千億那由他阿僧祇眾妙
寶物具足莊嚴。以清淨心奉施於佛及佛滅後所有
塔廟。或為法故施諸菩薩及善知識名聞法師。或施
父母。或施僧寶。或復奉施一切佛法。或施種種眾生
福田。或施師僧及諸尊宿。或施初發菩提之心。乃至
一切貧窮孤露隨有求者悉皆施與。以此善根如是
迴向。所謂願一切眾生勤修善根以覆其身。常為諸
佛之所庇廕。願一切眾生功德智慧以為其蓋。永離
世間一切煩惱。願一切眾生覆以善法。除滅世界塵
垢熱惱。願一切眾生得智慧藏。令眾樂見心無厭足。
願一切眾生以寂靜白法而自覆蔭。皆得究竟不壞
佛法。願一切眾生善覆其身。究竟如來清淨法身。願
一切眾生作周徧蓋。十力智慧徧覆世間。願一切眾
生得妙智慧。出過三世無所染著。願一切眾生得應
供蓋。成勝福田受一切供。願一切眾生得最上蓋。獲
無上智自然覺悟。是為菩薩摩訶薩布施蓋時善根
迴向。為令一切眾生得自在蓋。能持一切諸善法故。
為令一切眾生能以一蓋普覆一切虗空法界一切
剎土。示現諸佛自在神通無退轉故。為令一切眾生
能以一蓋莊嚴十方一切世界供養佛故。為令一切
眾生以妙幢旛及諸寶蓋。供養一切諸如來故。為令
一切眾生得普莊嚴蓋。徧覆一切諸佛國土盡無餘
故。為令一切眾生得廣大蓋普蓋眾生。皆令於佛生
信解故。為令一切眾生以不可說眾妙寶蓋供養一
佛。於不可說一一佛所皆如是故。為令一切眾生得
佛菩提高廣之蓋。普覆一切諸如來故。為令一切眾
生得一切摩尼寶莊嚴蓋。一切寶瓔珞莊嚴蓋。一切
堅固香莊嚴蓋。種種寶清淨莊嚴蓋。無量寶清淨莊
<pb n="772"/>
嚴蓋。廣大寶清淨莊嚴蓋。寶網彌覆寶鈴垂下。隨風
搖動出微妙音。普覆法界虗空界一切世界諸佛身
故。為令一切眾生得無障無礙智莊嚴蓋。普覆一切
諸如來故。又欲令一切眾生得第一智慧故。又欲令
一切眾生得佛功德莊嚴故。又欲令一切眾生於佛
功德生清淨欲願心故。又欲令一切眾生得無量無
邊自在心寶故。又欲令一切眾生滿足諸法自在智
故。又欲令一切眾生以諸善根普覆一切故。又欲令
一切眾生成就最勝智慧蓋故。又欲令一切眾生成
就十力普徧蓋故。又欲令一切眾生能以一蓋彌覆
法界諸佛剎故。又欲令一切眾生於法自在為法王
故。又欲令一切眾生得大威德自在心故。又欲令一
切眾生得廣大智恒無絕故。又欲令一切眾生得無
量功德普覆一切皆究竟故。又欲令一切眾生以諸
功德蓋其心故。又欲令一切眾生以平等心覆眾生
故。又欲令一切眾生得大智慧平等蓋故。又欲令一
切眾生具大迴向巧方便故。又欲令一切眾生獲勝
欲樂清淨心故。又欲令一切眾生得善欲樂清淨意
故。又欲令一切眾生得大迴向普覆一切諸眾生故。
第十九施蓋。編草為蓋。七寶蓋隨。況眾寶嚴。功報
何極。
佛子。菩薩摩訶薩或施種種上妙幢旛。眾寶為竿。寶
繒為旛。種種雜綵以為其幢。寶網垂覆光色徧滿。寶
鐸微搖音節相和。奇特妙寶形如半月。閻浮檀金光
踰曒日。悉置幢上。隨諸世界業果所現種種妙物以
為嚴飾。如是無數千萬億那由他諸妙幢旛。接影連
輝。遞相間發。光明嚴潔周徧大地。充滿十方虗空法
界一切佛剎。菩薩摩訶薩淨心信解。以如是等無量
幢旛。或施現在一切諸佛及佛滅後所有塔廟。或施
法寶。或施僧寶。或施菩薩諸善知識。或施聲聞及辟
支佛。或施大眾。或施別人。諸來求者普皆施與。以此
善根如是迴向。所謂願一切眾生皆能建立一切善
根福德幢旛。不可毀壞。願一切眾生建一切法自在
幢旛。尊重愛樂勤加守護。願一切眾生常以寶繒書
寫正法。護持諸佛菩薩法藏。願一切眾生建高顯幢。
然智慧燈普照世間。願一切眾生立堅固幢。悉能摧
殄一切魔業。願一切眾生建智力幢。一切諸魔所不
能壞。願一切眾生得大智慧那羅延幢。摧滅一切世
間慢幢。願一切眾生得智慧日大光明幢。以智日光
普照法界。願一切眾生具足無量寶莊嚴幢。充滿十
方一切世界供養諸佛。願一切眾生得如來幢。摧滅
一切九十六種外道邪見。是為菩薩摩訶薩施幢旛
時善根迴向。為令一切眾生得甚深高廣菩薩行幢
及諸菩薩神通行幢。清淨道故。
第二十施幢旛。二事合一願。
佛子。菩薩摩訶薩開眾寶藏以百千億那由他諸妙
珍寶。給施無數一切眾生。隨意與之。心無恡惜。以諸
善根如是迴向。所謂願一切眾生常見佛寶。捨離愚
癡修行正念。願一切眾生皆得具足法寶光明。護持
一切諸佛法藏。願一切眾生能悉攝受一切僧寶。周
給供養恒無厭足。願一切眾生得一切智無上心寶。
淨菩提心無有退轉。願一切眾生得智慧寶普入諸
法心無疑惑。願一切眾生具足菩薩諸功德寶。開示
演說無量智慧。願一切眾生得於無量妙功德寶。修
成正覺十力智慧。願一切眾生得妙三昧十六智寶。
究竟成滿廣大智慧。願一切眾生成就第一福田之
寶。悟入如來無上智慧。願一切眾生得成第一無上
寶王。以無盡辯開演諸法。是為菩薩摩訶薩施眾寶
時善根迴向。為令一切眾生皆得成滿第一智寶如
來無礙淨眼寶故。
第二十一開藏寶。言十六智寶者。有云佛地四智。
智各有四。故為十六。以果位自在。正融通故。今依
賢首。即是八忍八智。
<pb n="773"/>
佛子。菩薩摩訶薩。或以種種妙莊嚴具而為布施。所
謂一切身莊嚴具令身淨妙靡不稱可。菩薩摩訶薩。
等觀一切世間眾生猶如一子。欲令皆得身淨莊嚴
成就世間最上安樂。佛智慧樂。安住佛法利益眾生。
以如是等百千億那由他種種殊妙寶莊嚴具勤行
布施。行布施時以諸善根如是迴向。所謂願一切眾
生成就無上妙莊嚴具。以諸清淨功德智慧莊嚴人
天。願一切眾生得清淨莊嚴相。以淨福德莊嚴其身。
願一切眾生得上妙莊嚴相。以百福相莊嚴其身。願
一切眾生得不雜亂莊嚴相。以一切相莊嚴其身。願
一切眾生得善淨語言莊嚴相。具足種種無盡辯才。
願一切眾生得一切功德聲莊嚴相。其音清淨聞者
喜悅。願一切眾生得可愛樂諸佛語言莊嚴相。令諸
眾生聞法歡喜修清淨行。願一切眾生得心莊嚴相。
入深禪定普見諸佛。願一切眾生得總持莊嚴相。照
明一切諸佛正法。願一切眾生得智慧莊嚴相。以佛
智慧莊嚴其心。是為菩薩摩訶薩惠施一切莊嚴具
時善根迴向。為令眾生具足一切無量佛法功德智
慧圓滿莊嚴永離一切憍慢放逸故。
第二十二施莊嚴具。十願中。初一利他。後九自利。
佛子。菩薩摩訶薩。以受灌頂自在王位摩尼寶冠及
髻中珠。普施眾生心無恡惜。常勤修習為大施主。修
學施慧。增長捨根。智慧善巧。其心廣大給施一切。以
彼善根如是迴向。所謂願一切眾生得諸佛法之所
灌頂。成一切智。願一切眾生具足頂髻。得第一智到
於彼岸。願一切眾生以妙智寶普攝眾生。皆令究竟
功德之頂。願一切眾生皆得成就智慧寶頂。堪受世
間之所禮敬。願一切眾生以智慧冠莊嚴其首。為一
切法自在之王。願一切眾生智慧明珠繫其頂上一。
切世間無能見者。願一切眾生皆悉堪受世間頂禮。
成就慧頂照明佛法。願一切眾生首冠十力莊嚴之
冠。智慧寶海清淨具足。願一切眾生至大地頂得一
切智究竟十力。破欲界頂諸魔眷屬。願諸眾生得成
第一無上頂王。獲一切智光明之頂無能暎奪。是為
菩薩摩訶薩施寶冠時善根迴向。為令眾生得第一
智最清淨處智慧摩尼妙寶冠故。
第二十三施寶冠。及髻珠二事合一。言智慧明珠
等者。體圓德備。鑒徹惑亡。為智明珠。極果所宗。故
名頂上。是祕是妙。無能見者。亦以權隱實。名在髻
中。開權顯實。故名解髻。文無解義。因便故來。
佛子。菩薩摩訶薩。見有眾生處在牢獄黑暗之處。杻
械枷鏁檢繫其身。起坐不安眾苦競集。無有親識無
歸無救。裸露饑羸酸劇難忍。菩薩見已捨其所有一
切財寶妻子眷屬及以自身。於牢獄中救彼眾生。如
大悲菩薩妙眼王菩薩。既救度已。隨其所須普皆給
施。除其苦患令得安隱。然後施以無上法寶。令捨放
逸安住善根。於佛教中心無退轉。佛子。菩薩摩訶薩。
於牢獄中救眾生時。以諸善根如是迴向。所謂願一
切眾生究竟解脫貪愛纏縛。願一切眾生斷生死流
升智慧岸。願一切眾生除滅癡愚生長智慧。解脫一
切煩惱纏縛一願切眾生滅三界縛。得一切智究竟
出離。願一切眾生永斷一切煩惱結縛。到無煩惱無
障礙地智慧彼岸。願一切眾生離諸動念思惟分別。
入於平等不動智地。願一切眾生脫諸欲縛。永離世
間一切貪欲。於三界中無所染著。願一切眾生得勝
志樂。常蒙諸佛為說法門。願一切眾生得無著無縛
解脫心。廣大如法界。究竟如虗空。願一切眾生得菩
薩神通。一切世界調伏眾生。令離世間住於大乘。是
為菩薩摩訶薩救度牢獄苦眾生時善根迴向。為令
眾生普入如來智慧地故。
第二十四施妻子救獄囚。上來皆明外施。此下二
段明無畏施。初一兼於內外之財。內財為難故。
佛子。菩薩摩訶薩見有獄囚五處被縛受諸苦毒。防
<pb n="774"/>
衛驅逼將之死地。欲斷其命。捨閻浮提一切樂具。親
戚朋友悉將永訣。置高碪上以刀屠割。或用木槍竪
貫其體。衣纏油沃以火焚燒。如是等苦種種逼迫。菩
薩見已。自捨其身而代受之。如阿逸多菩薩殊勝行
王菩薩及餘無量諸大菩薩。為眾生故。自捨身命受
諸苦毒。菩薩爾時語主者言。我願捨身以代彼命。如
此等苦可以與我。如治彼人隨意皆作。設過彼苦阿
僧祇倍我亦當受。令其解脫。我若見彼將被殺害。不
捨身命救贖其苦。則不名為住菩薩心。何以故。我為
救護一切眾生。發一切智菩提心故。佛子。菩薩摩訶
薩。自捨身命救眾生時。以諸善根如是迴向。所謂願
一切眾生得無斷盡究竟身命。永離一切災橫逼惱。
願一切眾生依諸佛住。受一切智具足十力菩提記
莂。願一切眾生普救含識。令無怖畏永出惡道。願一
切眾生得一切命。入於不死智慧境界。願一切眾生
永離怨敵無諸厄難。常為諸佛善友所攝。願一切眾
生捨離一切刀劒兵仗諸惡苦具。修行種種清淨善
業。願一切眾生離諸怖畏。菩提樹下摧伏魔軍。願一
切眾生離大眾怖。於無上法心淨無畏。能為最上大
師子吼。願一切眾生得無障礙師子智慧。於諸世間
修行正業。願一切眾生到無畏處。常念救護諸苦眾
生。是為菩薩摩訶薩自捨身命救彼臨刑諸獄囚時
善根迴向。為令眾生離生死苦得於如來上妙樂故。
第二十五捨身代死此一向內財。

大方廣佛華嚴經綱要卷第二十六

<sarticle>大方廣佛華嚴經綱要卷第二十七</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之五
佛子。菩薩摩訶薩布施乞者連膚頂髻。如寶髻王菩
薩勝妙身菩薩及餘無量諸菩薩等。菩薩是時見乞
者來。心生歡喜而語之言。汝今若須連膚頂髻可就
我取。我此頂髻。閻浮提中最為第一。作是語時。心無
動亂。不念餘業。捨離世間。志求寂靜。究竟清淨。精勤
質直向一切智。便執利刀割其頭上連膚頂髻。右膝
著地合十指掌一心施與。正念三世一切諸佛菩薩
所行。發大歡喜增上志樂。於諸法中意善開解不取
於苦。了知苦受無相無生。諸受互起無有常住。是故
我應同去來今一切菩薩修行大捨。發深信樂求一
切智無有退轉。不由他教善知識力。菩薩摩訶薩作
是施時。以諸善根如是迴向。所謂願一切眾生得無
見頂。成就菩薩如塔之髻。願一切眾生得紺青髮金
剛髮細輭髮。能滅眾生一切煩惱。願一切眾生得潤
澤髮密緻髮不侵𩯭額髮。願一切眾生得柔輭髮盡
於𩯭額而生髮。願一切眾生得如卍字髮螺文右旋
髮。願一切眾生得佛相髮。永離一切煩惱結習。願一
切眾生得光明髮。其光普照十方世界。願一切眾生
得無亂髮。如如來髮淨妙無雜。願一切眾生得成應
供頂塔之髮。令其見者如見佛髮。願一切眾生皆得
如來無染著髮。永離一切暗翳塵垢。是為菩薩摩訶
薩施連膚髻時善根迴向。為令眾生其心寂靜皆得
圓滿諸陀羅尼究竟如來一切種智十種力故。
第二十六施連膚頂髻。即肉髻也。行中六。一覩乞
生欣。住種性故。二而語下語意清淨。離二障故。三
便執利刀下身業正捨。事業勝故。四正念下欣慕
上流。意業勝故。五於諸法下巧安諦理無相攝故。
六是故下決志思齊依止勝故。此及迴向有七最
勝。成波羅蜜。前後諸施文多略無。以切內施。故特
標最勝。無見頂相。縱上界亦有餘故。佛相髮準梵
本即是右旋。
<pb n="775"/>
佛子。菩薩摩訶薩以眼布施諸來乞者。如歡喜行菩
薩月光王菩薩及餘無量諸菩薩等所行惠施。菩薩
摩訶薩布施眼時。起清淨施眼心。起清淨智眼心。起
依止法光明心。起現觀無上佛道心。發迴向廣大智
慧心。發與三世菩薩平等捨施心。發於無礙眼起不
壞淨信心。於其乞者起歡喜攝受心。為究竟一切神
通故。為生佛眼故。為增廣大菩提心故。為修習大慈
悲故。為制伏六根故。於如是法而生其心。佛子。菩薩
摩訶薩布施眼時。於其乞者心生愛樂。為設施會增
長法力。捨離世間愛見放逸。除斷欲縛修習菩提。隨
彼所求心安不動。不違其意皆令滿足。而常隨順無
二捨行。以此善根如是迴向。所謂願一切眾生得最
勝眼示導一切。願一切眾生得無礙眼開廣智藏。願
一切眾生得淨肉眼。光明鑒徹無能蔽者。願一切眾
生得淨天眼。悉見眾生生死業果。願一切眾生得淨
法眼。能隨順入如來境界。願一切眾生得智慧眼。捨
離一切分別取著。願一切眾生具足佛眼。悉能覺悟
一切諸法。願一切眾生成就普眼。盡諸境界無所障
礙。願一切眾生成就清淨離癡翳眼。了眾生界空無
所有。願一切眾生具足清淨無障礙眼。皆得究竟如
來十力。是為菩薩摩訶薩布施眼時善根迴向。為令
眾生得一切智清淨眼故。
第二十七施眼。智論說施有三種。飲食為下。珍寶
為中。頭目五臟為上。文中有四。一標彰引例。謂如
歡喜行菩薩等。二菩薩下發起勝心。三為究竟下
明行心所為。四佛子下彰施儀式。迴向行願成十
眼。與離世間大同小異。
佛子。菩薩摩訶薩能以耳鼻施諸乞者。如勝行王菩
薩無怨勝菩薩及餘無量諸菩薩等。布施之時親附
乞者。專心修習諸菩薩行。具佛種性。生如來家。念諸
菩薩所修施行。常勤發起諸佛菩提。清淨諸根功德
智慧。觀察三有無一堅固。願常得見諸佛菩薩。隨順
憶念一切佛法。知身虗妄空無所有。無所貪惜。菩薩
如是施耳鼻時。心常寂靜調伏諸根。勉濟眾生險惡
諸難。生長一切智慧功德。入大施海。了達法義具修
諸道。依智慧行得法自在。以不堅身易堅固身。佛子。
菩薩摩訶薩布施耳時。以諸善根如是迴向。所謂願
一切眾生得無礙耳。普聞一切說法之音。願一切眾
生得無障耳。悉能解了一切音聲。願一切眾生得如
來耳。一切聰達無所壅滯。願一切眾生得清淨耳。不
因耳處生分別心。願一切眾生得無聾聵耳。令蒙昧
識畢竟不生。願一切眾生得徧法界耳。悉知一切諸
佛法音。願一切眾生得無礙耳。開悟一切無障礙法。
願一切眾生得無壞耳。善知諸論無能壞者。願一切
眾生得普聞耳。廣大清淨為諸耳王。願一切眾生具
足天耳及以佛耳。是為菩薩摩訶薩布施耳時善根
迴向。為令眾生皆悉獲得清淨耳故。佛子。菩薩摩訶
薩布施鼻時如是迴向。所謂願一切眾生得隆直鼻。
得隨好鼻。得善相鼻。得可愛樂鼻。得淨妙鼻。得隨順
鼻。得高顯鼻。得伏怨鼻。得善見鼻。得如來鼻。願一切
眾生得離恚怒面。得一切法面得。無障礙面。得善見
面。得隨順面。得清淨面。得離過失面。得如來圓滿面。
得徧一切處面。得無量美好面。是為菩薩摩訶薩布
施鼻時善根迴向。為令眾生究竟得入諸佛法故。為
令眾生究竟攝受諸佛法故。為令眾生究竟了知諸
佛法故。為令眾生究竟住持諸佛法故。為令眾生究
竟常見諸如來故。為令眾生皆悉證得佛法門故。為
令眾生究竟成就無能壞心故。為令眾生皆能照了
諸佛正法故。為令眾生普悉嚴淨諸佛國土故。為令
眾生皆得如來大威力身故。是為菩薩摩訶薩施耳
鼻時善根迴向。
第二十八施耳鼻。布施之時安住勝心。有六最勝。
一具佛種性即安住最勝。二念諸下事業最勝。三
<pb n="776"/>
常勤下依止最勝。四隨順清淨最勝。五勉濟下意
樂最勝。六生長下巧便最勝。後一願中得十面者。
鼻居面中好醜由起。故相從立願。
佛子。菩薩摩訶薩安住堅固自在地中。能以牙齒施
諸眾生。猶如往昔華齒王菩薩六牙象王菩薩及餘
無量諸菩薩等。菩薩摩訶薩施牙齒時。其心清淨。希
有難得如優曇華。所謂無盡心施。大信心施。步步成
就無量捨心施。調伏諸根心施。一切悉捨心施。一切
智願心施。安樂眾生心施。大施。極施。勝施。最勝施。輟
身要用無所嫌恨心施。菩薩爾時以諸善根如是迴
向。所謂願一切眾生得銛白牙齒。成最勝塔受天人
供。願一切眾生得齊平牙齒。如佛相好無有疎缺。願
一切眾生得調伏心。善趣菩薩波羅蜜行。願一切眾
生口善清淨牙齒鮮白分明顯現。願一切眾生得可
憶念莊嚴牙齒。其口清淨無可惡相。願一切眾生牙
齒成就具滿四十。常出種種希有妙香。願一切眾生
意善調伏。牙齒鮮潔如白蓮華。文理迴旋卍字成就。
願一切眾生口脣鮮淨牙齒潔白。放無量光周徧照
耀。願一切眾生牙齒堅利食無完粒。無所味著為上
福田。願一切眾生於牙齒間常放光明。授諸菩薩第
一記莂。是為菩薩摩訶薩施牙齒時善根迴向。為令
眾生具一切智於諸法中智慧清淨故。
第二十九施牙齒。初施行中言安住堅固自在位
者。登地已上故。十願中唯第三單約心說調。智能
調惑。趣於彼岸。如牙調食。以資法身。餘約齒說。
佛子。菩薩摩訶薩。若有人來從乞舌時。於乞者所。以
慈悲心輭語愛語。猶如往昔端正面王菩薩不退轉
菩薩及餘無量諸菩薩等。佛子。菩薩摩訶薩於諸趣
中而受生時。有無量百千億那由他眾生而來乞舌。
菩薩爾時安置其人在師子座。以無恚心。無害心。無
恨心。大威德心。從佛種性所生心。住於菩薩所住心。
常不濁亂心。住大勢力心。於身無著心。於語無著心。
兩膝著地。開口出舌以示乞者。慈心輭語而告之言。
我今此身普皆屬汝。可取我舌隨意所用。令汝所願
皆得滿足。菩薩爾時以諸善根如是迴向。所謂願一
切眾生得周普舌。悉能宣示諸語言法。願一切眾生
得覆面舌。所言無二皆悉真實。願一切眾生得普覆
一切佛國土舌。示現諸佛自在神通。願一切眾生得
輭薄舌。恒受美妙清淨上味。願一切眾生得辯才舌。
能斷一切世間疑網。願一切眾生得光明舌。能放無
數萬億光明。願一切眾生得決定舌。辯說諸法無有
窮盡。願一切眾生得普調伏舌。善能開示一切祕要。
所有言說皆令信受。願一切眾生得普通達舌。善入
一切語言大海。願一切眾生得善說一切諸法門舌。
於言語智悉到彼岸。是為菩薩摩訶薩布施舌時善
根迴向。為令眾生皆得圓滿無礙智故。
第三十施舌。安置下發十勝心。
佛子。菩薩摩訶薩。以頭布施諸來乞者。如最勝智菩
薩及大丈夫迦尸國王等諸大菩薩所行布施。為欲
成就入一切法最勝智首。為欲成就證大菩提救眾
生首。為欲具足見一切法最第一首。為得正見清淨
智首。為欲成就無障礙首。為欲證得第一地首。為求
世間最勝智首。欲成三界無能見頂淨智慧首。為得
示現普到十方智慧王首。為欲滿足一切諸法無能
破壞自在之首。佛子。菩薩摩訶薩。安住是法精勤修
習。則為已入諸佛種性。學佛行施。於諸佛所生清淨
信。增長善根。令諸乞者皆得喜足。其心清淨慶悅無
量。心淨信解照明佛法。發菩提意安住捨心。諸根悅
豫功德增長。生善樂欲。常好修行廣大施行。菩薩爾
時以諸善根如是迴向。所謂願一切眾生得如來頭
得無見頂。於一切處無能暎蔽。於諸佛剎最為上首。
其髮右旋光淨潤澤。卍字嚴飾世所希有。具足佛首。
成就智首。一切世間最第一首。為具足首。為清淨首。
<pb n="777"/>
為坐道場圓滿智首。是為菩薩摩訶薩布施頭時善
根迴向。為令眾生得最勝法成於無上大智慧故。
第三十一施頭。為欲下顯施所為。有十種皆約佛
智。一入理。二導悲。三見事。四離障。五融事理。六為
歸依。七超劣。八見無初相。九理用自在。十即事而
真。故不可壞。施行亦具最勝。
佛子。菩薩摩訶薩以其手足施諸眾生。如常精進菩
薩無憂王菩薩及餘無量諸菩薩等。於諸趣中種種
生處布施手足。以信為手。起饒益行。往反周旋勤修
正法。願得寶手以手為施。所行不空具菩薩道。常舒
其手擬將廣惠。安步遊行勇猛無怯。以淨信力具精
進行。除滅惡道。成就菩提。佛子。菩薩摩訶薩如是施
時。以無量無邊廣大之心。開淨法門入諸佛海。成就
施手周給十方。願力任持一切智道。住於究竟離垢
之心。法身智身無斷無壞。一切魔業不能傾動。依善
知識堅固其心。同諸菩薩修行施度。佛子。菩薩摩訶
薩為諸眾生求一切智施手足時。以諸善根如是迴
向。所謂願一切眾生具神通力皆得寶手。得寶手已。
各相尊敬生福田想。以種種寶更相供養。又以眾寶
供養諸佛。興妙寶雲徧諸佛土。令諸眾生互起慈心。
不相惱害。遊諸佛剎安住無畏。自然具足究竟神通。
又令皆得寶手華手香手衣手蓋手華鬘手末香手
莊嚴具手無邊手無量手普手。得是手已。以神通力
常勤往詣一切佛土。能以一手徧摩一切諸佛世界。
以自在手持諸眾生。得妙相手放無量光。能以一手
普覆眾生。成於如來手指網縵赤銅爪相。菩薩爾時
以大願手普覆眾生。願一切眾生志常樂求無上菩
提。出生一切功德大海。見來乞者歡喜無厭。入佛法
海同佛善根。是為菩薩摩訶薩施手足時善根迴向。
第三十二施手足。二事合願。信為手因。果能雨寶。
行為足因。果能遊步。次佛子下正施。言淨心。正施
手願中已下明施足心。如是住地能持身故。願住
智地能成智身。離心垢故能顯法身。法身湛然故
不可壞。智證永續故無有斷。
佛子。菩薩摩訶薩壞身出血布施眾生。如法業菩薩
善意王菩薩及餘無量諸菩薩等。於諸趣中施身血
時。起成就一切智心。起欣仰大菩提心。起樂修菩薩
行心。起不取苦受心。起樂見乞者心。起不嫌來乞心。
起趣向一切菩薩道心。起守護一切菩薩捨心。起增
廣菩薩善施心。起不退轉心。不休息心。無戀己心。以
諸善根如是迴向。所謂願一切眾生皆得成就法身
智身。願一切眾生得無勞倦身猶如金剛。願一切眾
生得不可壞身無能傷害。願一切眾生得如變化身。
普現世間無有盡極。願一切眾生得可愛樂身淨妙
堅固。願一切眾生得法界生身。同於如來無所依止。
願一切眾生得如妙寶光明之身。一切世人無能暎
蔽。願一切眾生得智藏身。於不死界而得自在。願一
切眾生得寶海身。見皆獲益無空過者。願一切眾生
得虗空身。世間惱患無能染著。是為菩薩摩訶薩施
身血時。以大乘心。清淨心。廣大心。欣悅心。慶幸心。歡
喜心。增上心。安樂心。無濁心。善根迴向。
第三十三壞身出血施。於諸下起十二勝心。
佛子。菩薩摩訶薩見有乞求其身髓肉。歡喜輭語謂
乞者言。我身髓肉隨意取用。如饒益菩薩一切施王
菩薩及餘無量諸菩薩等。於諸趣中種種生處。以其
髓肉施乞者時。歡喜廣大。施心增長。同諸菩薩修習
善根。離世塵垢得深志樂。以身普施心無有盡。具足
無量廣大善根。攝受一切妙功德寶。如菩薩法受行
無厭。心常愛樂布施功德。一切周給心無有悔。審觀
諸法從緣無體。不貪施業及業果報。隨所會遇平等
施與。佛子。菩薩摩訶薩如是施時。一切諸佛皆悉現
前。想之如父得護念故。一切眾生皆悉現前。普令安
住清淨法故。一切世界皆悉現前。嚴淨一切佛國土
<pb n="778"/>
故。一切眾生皆悉現前。以大悲心普救護故。一切佛
道皆悉現前。樂觀如來十種力故。去來現在一切菩
薩皆悉現前。同共圓滿諸善根故。一切無畏皆悉現
前。能作最上師子吼故。一切三世皆悉現前。得平等
智普觀察故。一切世間皆悉現前。發廣大願盡未來
劫修菩提故。一切菩薩無疲厭行皆悉現前。發無數
量廣大心故。佛子。菩薩摩訶薩施髓肉時。以此善根
如是迴向。所謂願一切眾生得金剛身不可沮壞。願
一切眾生得堅密身恒無缺減。願一切眾生得意生
身。猶如佛身莊嚴清淨。願一切眾生得百福相身。三
十二相而自莊嚴。願一切眾生得八十種好妙莊嚴
身。具足十力不可斷壞。願一切眾生得如來身。究竟
清淨不可限量。願一切眾生得堅固身。一切魔怨所
不能壞。願一切眾生得一相身。與三世佛同一身相。
願一切眾生得無礙身。以淨法身徧虗空界。願一切
眾生得菩提藏身。普能容納一切世間。是為菩薩摩
訶薩求一切智施髓肉時善根迴向。為令眾生皆得
如來究竟清淨無量身故。
第三十四施身髓肉。二事合願。意生身如楞伽說。
佛子。菩薩摩訶薩以心布施諸來乞者。如無悔厭菩
薩無礙王菩薩及餘無量諸大菩薩。以其自心施乞
者時。學自在施心。修一切施心。習行檀波羅蜜心。成
就檀波羅蜜心。學一切菩薩布施心。一切悉捨無盡
心。一切悉施慣習心。荷負一切菩薩施行心。正念一
切諸佛現前心。供養一切諸來乞者無斷絕心。菩薩
摩訶薩如是施時。其心清淨。為度一切諸眾生故。為
得十力菩提處故。為依大願而修行故。為欲安住菩
薩道故。為欲成就一切智故。為不捨離本誓願故。以
諸善根如是迴向。所謂願一切眾生得金剛藏心。一
切金剛圍山等所不能壞。願一切眾生得卍相莊嚴
金剛界心。得無能動搖心。得不可恐怖心。得利益世
間常無盡心。得大勇猛幢智慧藏心。得如那羅延堅
固幢心。得如眾生海不可盡心。得那羅延藏無能壞
心。得滅諸魔業魔軍眾心。得無所畏心。得大威德心。
得常精進心。得大勇猛心。得不驚懼心。得被金剛甲
冑心。得諸菩薩最上心。得成就佛法菩提光明悉。得
菩提樹下坐安住一切諸佛正法離諸迷惑成一切
智心。得成就十力心。是為菩薩摩訶薩布施心時善
根迴向。為令眾生不染世間具足如來十力心故。
第三十五施心。以其下起十勝心。後顯願有二十
心。金剛藏者。藏即名堅。金剛亦堅。即佛地智世法
莫壞。
佛子。菩薩摩訶薩。若有乞求腸腎肝肺悉皆施與。如
善施菩薩降魔自在王菩薩及餘無量諸大菩薩。行
此施時。見乞者來。其心歡喜以愛眼觀。為求菩提。隨
其所須悉皆施與心不中悔。觀察此身無有堅固。我
應施彼取堅固身。復念此身尋即敗壞見者生厭。狐
狼餓狗之所噉食。此身無常會當棄捨。為他所食。無
所覺知。佛子。菩薩摩訶薩作是觀時。知身無常穢污
之極。於法解悟生大歡喜。敬心諦視彼來乞者。如善
知識而來護想。隨所乞求無不惠施。以不堅身易堅
固身。佛子。菩薩摩訶薩如是施時。所有善根悉以迴
向。願一切眾生得智藏身內外清淨。願一切眾生得
福藏身。能普任持一切智願。願一切眾生得上妙身。
內蘊妙香外發光明。願一切眾生得腹不現身。上下
端直支節相稱。願一切眾生得智慧身。以佛法味充
悅滋長。願一切眾生得無盡身。修習安住甚深法性。
願一切眾生得陀羅尼清淨藏身。以妙辯才顯示諸
法。願一切眾生得清淨身。若身若心內外俱淨。願一
切眾生得如來智深觀行身。智慧充滿雨大法雨。願
一切眾生得內寂身。外為眾生作智幢王。放大光明
普照一切。是為菩薩摩訶薩施腸腎肝肺善根迴向。
為令眾生內外清淨皆得定住無礙智故。
<pb n="779"/>
第三十六施腸腎肝肺。四事合一迴向。起十勝心。
佛子。菩薩摩訶薩布施乞者支節諸骨。如法藏菩薩
光明王菩薩及餘無量諸大菩薩。施其身分支節骨
時。見乞者來生愛樂心。歡喜心。淨信心。安樂心。勇猛
心。慈心。無礙心。清淨心。隨所乞求皆施與心。菩薩摩
訶薩施身骨時。以諸善根如是迴向。所謂願一切眾
生得如化身。不復更受骨肉血身。願一切眾生得金
剛身。不可破壞無能勝者。願一切眾生得一切智圓
滿法身。於無縛無著無繫界生。願一切眾生得智力
身。諸根圓滿不斷不壞。願一切眾生得法力身。智力
自在到於彼岸。願一切眾生得堅固身。其身真實常
無散壞。願一切眾生得隨應身。教化調伏一切眾生。
願一切眾生得智熏身。具那羅延支節大力。願一切
眾生得堅固相續不斷絕身。永離一切疲極勞倦。願
一切眾生得大力安住身。悉能具足精進大力。願一
切眾生得徧世間平等法身。住於無量最上智處。願
一切眾生得福德力身。見者蒙益遠離眾惡。願一切
眾生得無依處身。皆得具足無依著智。願一切眾生
得佛攝受身。常為一切諸佛加護。願一切眾生得普
饒益諸眾生身。悉能徧入一切諸道。願一切眾生得
普現身。普能照現一切佛法。願一切眾生得具足精
進身。專念勤修大乘智行。願一切眾生得離我慢貢
高清淨身。智常安住無所動亂。願一切眾生得堅固
行身。成就大乘一切智業。願一切眾生得佛家身。永
離世間一切生死。是為菩薩摩訶薩施身骨時善根
迴向。為令眾生得一切智永清淨故。
第三十七施支節諸骨。前云骨髓。髓已前明。今開
支節。自是一事。如節節支解即前列所無。無繫界
者即涅槃界。所為中。言得一切智者智為萬德之
骨故。
佛子。菩薩摩訶薩見有人來手執利刀乞其身皮。心
生歡喜諸根悅豫。譬如有人惠以重恩。逢迎引納敷
座令坐。曲躬恭敬而作是念。此來乞者甚為難遇。斯
欲滿我一切智願。故來求索饒益於我。歡喜和顏而
語之言。我今此身一切皆捨。所須皮者隨意取用。猶
如往昔清淨藏菩薩金脇鹿王菩薩及餘無量諸大
菩薩等無有異。菩薩爾時以諸善根如是迴向。所謂
願一切眾生得微細皮。猶如如來色相清淨。見者無
厭。願一切眾生得不壞皮。猶如金剛無能壞者。願一
切眾生得金色皮。如閻浮檀上妙真金清淨明潔。願
一切眾生得無量色皮。隨其心樂現清淨色。願一切
眾生得淨妙色皮。具足沙門善輭清淨如來色相。願
一切眾生得第一色皮。自性清淨色相無比。願一切
眾生成就如來清淨色皮以諸相好而自莊嚴。願一
切眾生得妙色皮。放大光明普照一切。願一切眾生
得明網皮。如世高幢放不可說圓滿光明。願一切眾
生得潤澤色皮。一切色相悉皆清淨。是為菩薩摩訶
薩施身皮時善根迴向。為令眾生皆得一切嚴淨佛
剎具足如來大功德故。
第三十八施身皮。所為中云淨佛剎者。皮為外相
故。
佛子。菩薩摩訶薩以手足指施諸乞者。如堅精進菩
薩閻浮提自在王菩薩及餘無量諸大菩薩。菩薩爾
時顏貌和悅。其心安善無有顛倒乘於大乘。不求美
欲不尚名聞。但發菩薩廣大之意。遠離慳嫉一切諸
垢。專向如來無上妙法。佛子。菩薩摩訶薩如是施時
攝諸善根悉以迴向。願一切眾生得纖長指與佛無
異。願一切眾生得𦟛圓指上下相稱。願一切眾生得
赤銅甲指。其甲隆起清淨鑒徹。願一切眾生得一切
智勝丈夫指。悉能攝持一切諸法。願一切眾生得隨
好指。具足十力。願一切眾生得大人指。纖𦟛齊等。願
一切眾生得輪相指。指節圓滿文相右旋。願一切眾
生得如蓮華卍字旋指。十力業報相好莊嚴。願一切
<pb n="780"/>
眾生得光藏指。放大光明照不可說諸佛世界。願一
切眾生得善安布指。善巧分布網縵具足。是為菩薩
摩訶薩布施指時善根迴向。為令眾生一切皆得心
清淨故。
第三十九施手足指。所為云得清淨心者得指由
心。故有十願。
佛子。菩薩摩訶薩請求法時。若有人言。汝能施我連
肉爪甲當與汝法。菩薩答言。但與我法。連肉爪甲隨
意取用。如求法自在王菩薩無盡菩薩及餘無量諸
大菩薩。為求法故。欲以正法開示演說饒益眾生一
切皆令得滿足故。捨連肉爪甲與諸乞者。菩薩爾時
以此善根如是迴向。所謂願一切眾生皆得諸佛赤
銅相爪。願一切眾生得潤澤爪隨好莊嚴。願一切眾
生得光淨爪鑒徹第一。願一切眾生得一切智爪具
大人相。願一切眾生得無比爪。於諸世間無所染著。
願一切眾生得妙莊嚴爪光明普照一切世間。願一
切眾生得不壞爪清淨無缺。願一切眾生得入一切
佛法方便相爪。廣大智慧皆悉清淨。願一切眾生得
善生爪。菩薩業果無不淨妙。願一切眾生得一切智
大導師爪。放無量色妙光明藏。是為菩薩摩訶薩為
求法故施連肉爪甲時善根迴向。為令眾生具足諸
佛一切智爪無礙力故。
第四十施連肉爪甲。事爪則不染塵垢。智爪則不
染境相。
佛子。菩薩摩訶薩求佛法藏。恭敬尊重生難得想。有
能說者來語之言。若能投身七仞火坑當施汝法。菩
薩聞已。歡喜踊躍作是思惟。我為法故尚應久住阿
鼻獄等一切惡趣受無量苦。何況纔入人間火坑即
得聞法。奇哉正法甚為易得。不受地獄無量楚毒。但
入火坑即便得聞。但為我說我入火坑。如求善法王
菩薩金剛思惟菩薩為求法故入火坑中。菩薩爾時
以此善根如是迴向。所謂願一切眾生住佛所住一
切智法。永不退轉無上菩提。願一切眾生離諸險難。
受佛安樂。願一切眾生得無畏心。離諸恐怖。願一切
眾生常樂求法。具足喜樂眾法莊嚴。願一切眾生離
諸惡趣。滅除一切三毒熾火。願一切眾生常得安樂。
具足如來勝妙樂事。願一切眾生得菩薩心。永離一
切貪恚癡火。願一切眾生悉得菩薩諸三昧樂。普見
諸佛心大歡喜。願一切眾生善說正法。於法究竟常
無忘失。願一切眾生具足菩薩神通妙樂。究竟安住
一切種智。是為菩薩摩訶薩為求正法投火坑時善
根迴向。為令眾生離障礙業皆得具足智慧火故。
第四十一求法入火行中七尺曰仞。
佛子。菩薩摩訶薩為求正法分別演說。開菩薩道。示
菩提路。趣無上智。勤修十力。廣示一切智心。獲無礙
智法。令眾生清淨住菩薩境界。勤修大智護佛菩提
時。以身具受無量苦惱。如求善法菩薩勇猛王菩薩
及餘無量諸大菩薩。為求法故。受無量苦。乃至攝取
誹謗正法惡業所覆魔業所持極大惡人。彼所應受
一切苦惱。以求法故悉皆為受。以此善根如是迴向。
所謂願一切眾生永離一切苦惱逼迫。成就安樂自
在神通。願一切眾生永離諸苦得一切樂。願一切眾
生永滅苦蘊。得照現身恒受安樂。願一切眾生超出
苦獄成就智行。願一切眾生見安隱道離諸惡趣。願
一切眾生得法喜樂永斷眾苦。願一切眾生永拔眾
苦。互相慈愛無損害心。願一切眾生得諸佛樂離生
死苦。願一切眾生成就清淨無比安樂。一切苦惱無
能損害。願一切眾生得一切勝樂。究竟具足佛無礙
樂。是為菩薩摩訶薩為求法故受眾苦時善根迴向。
為欲救護一切眾生令離險難住一切智無所障礙
解脫處故。
第四十二為求法護法受眾苦者如。香城粉骨雪
嶺忘軀。
<pb n="781"/>
佛子。菩薩摩訶薩處於王位求正法時。乃至但為一
文一字一句一義。生難得想。能悉罄捨海內所有。若
近若遠國土城邑。人民庫藏。園池屋宅樹林華果乃
至一切珍奇妙物。宮殿樓閣。妻子眷屬。及以王位。悉
能捨之。於不堅中求堅固法。為欲利益一切眾生。勤
求諸佛無礙解脫。究竟清淨一切智道。如大勢德菩
薩勝德王菩薩及餘無量諸大菩薩。勤求正法。乃至
極少為於一字。五體投地。正念三世一切佛法愛樂
修習。永不貪著名聞利養。捨諸世間自在王位。求佛
自在法王之位。於世間樂心無所著。以出世法長養
其心。永離世間一切戲論。住於諸佛無戲論法。菩薩
爾時以諸善根如是迴向。所謂願一切眾生常樂惠
施一切悉捨。願一切眾生能捨所有心無中悔。願一
切眾生常求正法。不惜身命資生之具。願一切眾生
悉得法利。能斷一切眾生疑惑。願一切眾生得善法
欲。心常喜樂諸佛正法。願一切眾生為求佛法能捨
身命及以王位。大心修習無上菩提。願一切眾生尊
重正法。常深愛樂不惜身命。願一切眾生護持諸佛
甚難得法。常勤修習。願一切眾生皆得諸佛菩提光
明。成菩提行不由他悟。願一切眾生常能觀察一切
佛法。拔除疑箭心得安隱。是為菩薩摩訶薩為求正
法捨國城時善根迴向。為令眾生知見圓滿常得住
於安隱道故。
第四十三求法捨海內所有。即捨王位所統也。
佛子。菩薩摩訶薩作大國王。於法自在。普行教命令
除殺業。閻浮提內城邑聚落一切屠殺皆令禁斷。無
足二足四足多足種種生類普施無畏無欺奪心。廣
修一切菩薩諸行。仁慈莅物不行侵惱。發妙寶心安
隱眾生。於諸佛所立深志樂。常自安住三種淨戒。亦
令眾生如是安住。菩薩摩訶薩令諸眾生住於五戒
永斷殺業。以此善根如是迴向。所謂願一切眾生發
菩薩心具足智慧。永保壽命無有終盡。願一切眾生
住無量劫供一切佛。恭敬勤修更增壽命。願一切眾
生具足修行離老死法。一切災毒不害其命。願一切
眾生具足成就無病惱身。壽命自在能隨意住。願一
切眾生得無盡命窮未來劫住菩薩行。教化調伏一
切眾生。願一切眾生為壽命門。十力善根於中增長。
願一切眾生善根具足。得無盡命成滿大願。願一切
眾生悉見諸佛供養承事。住無盡壽修習善根。願一
切眾生於如來處善學所學。得聖法喜無盡壽命。願
一切眾生得不老不病常住命根。勇猛精進入佛智
慧。是為菩薩摩訶薩住三聚淨戒永斷殺業善根迴
向。為令眾生得佛十力圓滿智故。
第四十四為王斷殺等。自住三聚淨戒。令他住於
五戒。是為法施。五戒殺初故此徧語。若望所殺是
無畏施。
佛子。菩薩摩訶薩。見有眾生心懷殘忍。損諸人畜所
有男形。令身缺減受諸楚毒。見是事已。起大慈悲而
哀救之。令閻浮提一切人民皆捨此業。菩薩爾時語
其人言。汝何所為作是惡業。我有庫藏百千萬億。一
切樂具悉皆充滿。隨汝所須盡當相給。汝之所作眾
罪由生。我今勸汝莫作是事。汝所作業不如道理。設
有所獲於何可用。損他益己終無是處。如是惡行諸
不善法。一切如來所不稱歎。作是語已。即以所有一
切樂具盡皆施與。復以善語為說妙法。令其歡悅。所
謂示寂靜法令其信受。滅除不善修行淨業。互起慈
心不相損害。彼人聞已永捨罪惡。菩薩爾時以此善
根如是迴向。所謂願一切眾生具丈夫形。成就如來
馬陰藏相。願一切眾生具男子形。發勇猛心修諸梵
行。願一切眾生具勇猛力恒為主導。住無礙智永不
退轉。願一切眾生皆得具足大丈夫身。永離欲心無
有染著。願一切眾生悉得成就善男子法。智慧增長
諸佛所歎。願一切眾生普得具於大人之力。常能修
<pb n="782"/>
習十力善根。願一切眾生永不失壞男子之形。常修
福智未曾有法。願一切眾生於五欲中無著無縛心
得解脫。厭離三有住菩薩行。願一切眾生成就第一
智慧丈夫。一切宗信伏從其化。願一切眾生具足菩
薩丈夫智慧。不久當成無上大雄。是為菩薩摩訶薩
禁絕一切毀敗男形善根迴向。為令眾生具丈夫形。
皆能守護諸善丈夫。生賢聖家智慧具足。常勤修習
丈夫勝行。有丈夫用。巧能顯示七丈夫道。具足諸佛
善丈夫種。丈夫正教。丈夫勇猛。丈夫精進。丈夫智慧。
丈夫清淨。普令眾生究竟皆得。
第四十五救於形殘行中初覩境興悲。次菩薩爾
時下以法諫喻。三作是語已下財法雙救。財救所
害之現苦。法救能害之當苦。示寂靜滅。修淨業道。
滅集因故。昔有黃門救五百牛毀形之事。善根力
故男形具足。迴向行中修諸梵行。為必制心。後離
欲心必無身過。具男子形但異女人。具大丈夫必
心懷道德。為令下四所為中。起大夫行者涅槃云
一切男女若具四法即名丈夫。一近善知識。二聽
聞正法。三思惟其義。四如說修行。

大方廣佛華嚴經綱要卷第二十七

<sarticle>大方廣佛華嚴經綱要卷第二十八</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之六
佛子。菩薩摩訶薩。若見如來出興於世開演正法。以
大音聲普告一切。如來出世如來出世。令諸眾生得
聞佛名捨離一切我慢戲論。復更勸導令速見佛。令
憶念佛。令歸向佛。令攀緣佛。令觀察佛。令讚歎佛。復
為廣說佛難值遇。千萬億劫時乃一出。眾生由此得
見於佛。生清淨信。踊躍歡喜尊重供養。復於佛所聞
諸佛名。轉更值遇無數諸佛。植諸善本修習增長。爾
時無數百千萬億那由他眾生。因見佛故。皆得清淨
究竟調伏。彼諸眾生於菩薩所皆生最上善知識想。
因菩薩故成就佛法。以無數劫所種善根普於世間
施作佛事。佛子。菩薩摩訶薩開示眾生令見佛時。以
諸善根如是迴向。所謂願一切眾生不待勸誘自往
見佛。承事供養皆令歡喜。願一切眾生常樂見佛。心
無廢捨。願一切眾生常勤修習廣大智慧。受持一切
諸佛法藏。願一切眾生隨所聞聲皆悟佛法。於無量
劫修菩薩行。願一切眾生安住正念。恒以智眼見佛
出興。願一切眾生不念異業。常憶見佛勤修十力。願
一切眾生於一切處常見諸佛。了達如來徧空法界。
願一切眾生皆得具足佛自在身。普於十方成道說
法。願一切眾生遇善知識常聞佛法。於諸如來得不
壞信。願一切眾生悉能稱歎諸佛出興。令其見者普
得清淨。是為菩薩摩訶薩歎佛出世善根迴向。為令
眾生見一切佛供養承事於無上法究竟清淨故。
第四十六歎佛出興。如上大威光童子偈聲普告
等。初施行者即法施行。於中法施獲益。初聞名離
惑益。二見身起行益。三讚歎增敬益。四展轉增長
益。
佛子。菩薩摩訶薩捨於大地。或施諸佛造立精舍。或
施菩薩及善知識隨意所用。或施眾僧以為住處。或
施父母。或施別人。聲聞獨覺種種福田。乃至一切貧
窮孤露及餘四眾。隨意悉與令無所乏。或施造立如
來塔廟。於如是等諸處之中悉為辦具資生什物。令
隨意用無所恐懼。菩薩摩訶薩隨何方所布施地時。
以諸善根如是迴向。所謂願一切眾生具足清淨一
切智地。悉到普賢眾行彼岸。願一切眾生得總持地
正念受持一切佛法。願一切眾生得住持力。常能守
<pb n="783"/>
護一切佛教。願一切眾生得如地心。於諸眾生意常
清淨無有惡念。願一切眾生持諸佛種。成就菩薩諸
地次第無有斷絕。願一切眾生普為一切作安隱處。
悉令調伏住清淨道。願一切眾生同諸如來利益世
間。普使勤修安住佛力。願一切眾生普為世間之所
愛樂。悉令安住無上佛樂。願一切眾生獲善方便。住
佛諸力無畏法中。願一切眾生得如地智。自在修行
一切佛法。是為菩薩摩訶薩施大地時善根迴向。為
令眾生皆得究竟一切如來清淨地故。
第四十七施大地。言大地。但通相言耳。略列諸田
中。實通一切。言別人者謂有資財人。非敬非悲故。
言善知識要在益我。然所施之田有敬悲恩德四
種之不同。疏有多釋。今此中菩薩施心。悲智齊於
虗空。事物窮乎法界。施田凡聖盡於十方。故三事
性空深無底。三事殊特勝無比。三事廣大徧無涯。
三事相融俱無礙。迴向行中十願。初一果地。餘九
因地。
佛子。菩薩摩訶薩布施僮僕。供養一切諸佛菩薩真
善知識。或施僧寶。或奉父母尊勝福田。或復給侍病
苦眾生。令無闕乏以存其命。或復施與貧窮孤露及
餘一切無瞻侍者。或為守護如來塔廟。或為書持諸
佛正法。以百千億那由他僕。使隨時給施。其諸僕使
皆聰慧善巧性自調順。常勤精進無有懈惰。具質直
心。安樂心。利益心。仁慈心。恭恪心。無怨恨心。無讎敵
心。能隨受者方俗所宜。於彼彼中作諸利益。又皆從
菩薩淨業所感。才能技藝。工巧算數。靡不通達。善能
供侍悅可其心。菩薩爾時以諸善根如是迴向。所謂
願一切眾生得調順心。一切佛所修習善根。願一切
眾生隨順供養一切諸佛。於佛所說悉能聽受。願一
切眾生得佛攝受。常觀如來更無餘念。願一切眾生
不壞佛種。勤修一切順佛善根。願一切眾生常勤供
養一切諸佛。無空過時。願一切眾生攝持一切諸佛
妙義。言詞清淨遊行無畏。願一切眾生常樂見佛心
無厭足。於諸佛所不惜身命。願一切眾生得見諸佛。
心無染著離世所依。願一切眾生但歸於佛。永離一
切邪歸依處。願一切眾生隨順佛道。心常樂觀無上
佛法。是為菩薩摩訶薩施僕使時善根迴向。為令眾
生遠離塵垢淨治佛地能現如來自在身故。
第四十八施僮僕。少美曰僮。以擬瞻侍。執守曰僕。
以備勞役。然不放從良。而施與人。還令成僕者。以
菩薩行海無善不修。若放從良有三義闕。一行海
不具。二彼僕本願不滿。三佛果闕此應機之德。
佛子。菩薩摩訶薩以身布施諸來乞者。布施之時生
謙下心。生如地心。生忍受眾苦無變動心。生給侍眾
生不疲厭心。生於諸眾生猶如慈母所有眾善悉迴
與心。生於諸愚險極惡眾生種種侵陵皆寬宥心。安
住善根精勤給事。菩薩爾時悉以善根如是迴向。所
謂願一切眾生隨其所須常無闕乏。修菩薩行恒不
間斷。不捨一切菩薩義利。善住菩薩所行之道。了達
菩薩平等法性。得在如來種族之數。住真實語。持菩
薩行。令諸世間得淨佛法。深心信解證法究竟。令諸
眾生出生清淨增上善根。住大功德具一切智。又以
此善根。令一切眾生常得供養一切諸佛。解一切法
受持讀誦。不忘不失不壞不散。心善調伏。不調令調。
以寂靜法而調習之。令彼眾生於諸佛所住如是事。
又以此善根令一切眾生作第一塔。應受世間種種
供養。令一切眾生成最上福田。得佛智慧開悟一切。
令一切眾生作最上受者。普能饒益一切眾生。令一
切眾生成最上福利。能使具足一切善根。令一切眾
生成第一好施處。能使獲得無量福報。令一切眾生
於三界中皆得出離。令一切眾生作第一導師。能為
世間示如實道。令一切眾生得妙總持具持一切諸
佛正法。令一切眾生證得無量第一法界。具足虗空
<pb n="784"/>
無礙正道。是為菩薩摩訶薩施自己身善根迴向。為
令眾生皆得應供無量智身故。
第四十九捨自身為僕。迴向行中有二十願。前十
進善後十住持。
佛子。菩薩摩訶薩聞法喜悅生淨信心。能以其身供
養諸佛。欣樂信解無上法寶。於諸佛所生父母想。讀
誦受持無礙道法。普入無數那由他法大智慧寶諸
善根門。心常憶念無量諸佛。入佛境界深遠義理。能
以如來微密梵音興佛法雲。雨佛法雨。勇猛自在能
分別說一切智人第一之地。具足成就薩婆若乘。以
無量百千億那由他大法成滿諸根。佛子。菩薩摩訶
薩於諸佛所聞如是法。歡喜無量安住正法。自斷疑
惑亦令他斷。心恒怡暢功德成滿。善根具足。意恒相
續利益眾生。心常不匱。獲最勝智成金剛藏。親近諸
佛淨諸佛剎。常勤供養一切如來。菩薩爾時以諸善
根如是迴向。所謂願一切眾生皆得圓滿最勝之身。
一切諸佛之所攝受。願一切眾生常近諸佛依諸佛
住。恒得覲仰未曾遠離。願一切眾生皆得清淨不壞
之身。具足一切功德智慧。願一切眾生常勤供養一
切諸佛。行無所得究竟梵行。願一切眾生得無我身
離我我所。願一切眾生悉能分身徧十方剎。猶如影
現而無來往。願一切眾生得自在身。普往十方無我
無受。願一切眾生從佛身生。處在如來無上身家。願
一切眾生得法力身。忍辱大力無能壞者。願一切眾
生得無比身。成就如來清淨法身。願一切眾生成就
出世功德之身。生無所得清淨法界。是為菩薩摩訶
薩以身供佛善根迴向。為令眾生永住三世諸佛家
故。
第五十聞法喜悅捨身供佛。施行者即財法二供。
初行體。欣樂下自利行。能以下利他行。
佛子。菩薩摩訶薩以身布施一切眾生。為欲普令成
就善根憶念善根。菩薩摩訶薩自願其身為大明燈。
普能照耀一切眾生。為眾樂具。普能攝受一切眾生。
為妙法藏。普能任持一切眾生。為淨光明。普能開曉
一切眾生。為世光影。普令眾生常得覩見。為善根因
緣。普令眾生常得值遇。為真善知識。令一切眾生悉
蒙教誘。為平坦道。令一切眾生皆得履踐。為無有上
具足安樂。令一切眾生離苦清淨。為明淨日。普作世
間平等利益。菩薩爾時以諸善根如是迴向。所謂願
一切眾生常親近佛入佛智地。願一切眾生得隨順
智。住無上覺。願一切眾生常處佛會。意善調伏。願一
切眾生所行有則。具佛威儀。願一切眾生悉得涅槃
深解法義。願一切眾生具知足行。生如來家。願一切
眾生捨無明欲住佛志樂。願一切眾生生勝善根坐
菩提樹。願一切眾生殺煩惱賊離怨害心。願一切眾
生具足護持一切佛法。是為菩薩摩訶薩以身布施
一切眾生善根迴向。為欲利益一切眾生令得無上
安隱處故。
第五十一以身布施一切眾生行中。亦事法二行。
後菩薩下別顯中。若約事則身為日月光明河池
泉井以施於物。以三種世間身得自在故。若約法
則法燈照耀。法日利益等。迴向行中。然施行以身
就生。故願翻眾生以身近佛。
佛子。菩薩摩訶薩自以其身給侍諸佛。於諸佛所。念
報重恩如父母想。於諸如來起深信樂。以清淨心護
佛菩提。住諸佛法離世間想。生如來家隨順諸佛。離
魔境界。了達一切諸佛所行。成就一切諸佛法器。菩
薩爾時以此善根如是迴向。所謂願一切眾生得清
淨心。一切智寶而自莊嚴。願一切眾生住善調伏。遠
離一切諸不善業。願一切眾生得不可壞堅固眷屬。
普能攝受諸佛正法。願一切眾生為佛弟子。到於菩
薩灌頂之地。願一切眾生常為諸佛之所攝受。永離
一切不善之法。願一切眾生隨順諸佛。修行菩薩最
<pb n="785"/>
勝之法。願一切眾生入佛境界。悉皆得授一切智記。
願一切眾生與諸如來皆悉平等。一切佛法無不自
在。願一切眾生悉為諸佛之所攝受。常能修習無取
著業。願一切眾生常為諸佛第一侍者。一切佛所修
智慧行。是為菩薩摩訶薩給侍諸佛善根迴向。為欲
證得諸佛菩提。為欲救護一切眾生。為欲出離一切
三界。為欲成就無損惱心。為得無量廣大菩提。為欲
成就照佛法智。為欲常蒙諸佛攝受。為得諸佛之所
護持。為欲信解一切佛法。為欲成就與三世佛平等
善根。為欲圓滿無悔恨心證得一切諸佛法故。
第五十二施身給侍諸佛。行中亦有心持身持。
佛子。菩薩摩訶薩布施國土一切諸物。乃至王位悉
亦能捨。於諸世事心得自在。無繫無縛無所戀著。遠
離惡業。饒益眾生。不著業果。不樂世法。不復貪染諸
有生處。雖住世間非此處生。心不執著蘊界處法。於
內外法心無依住。常不忘失諸菩薩行。未曾遠離諸
善知識。持諸菩薩廣大行願。常樂承事一切善友。菩
薩爾時以此善根如是迴向。所謂願一切眾生為大
法王。於法自在到於彼岸。願一切眾生成佛法王。摧
滅一切煩惱怨賊。願一切眾生住佛王位。得如來智
開演佛法。願一切眾生住佛境界。能轉無上自在法
輪。願一切眾生生如來家於佛自在。護持佛種永使
不絕。願一切眾生開示無量法王正法。成就無邊諸
大菩薩。願一切眾生住淨法界為大法王。現佛出興
相繼不斷。願一切眾生於諸世界作智慧王。化導羣
生無時暫捨。願一切眾生普為法界虗空界等諸世
界中一切眾生作法施主。使其咸得住於大乘。願一
切眾生得成具足眾善之王。與三世佛善根齊等。是
為菩薩摩訶薩布施王位善根迴向。為欲令彼一切
眾生究竟住於安隱處故。
第五十三施國所有乃至王位行中初明事行。後
於諸下明其心捨。棄萬乘如脫履。何繫縛哉。
佛子。菩薩摩訶薩見有人來乞王京都嚴麗大城及
以關防所有輸稅。盡皆施與心無恡惜。專向菩提發
大誓願。住於大慈。行於大悲。志意歡悅利益眾生。以
廣大智解了深法。安住諸法平等法性。發心為求一
切智故。於自在法起深樂故。於自在智求證得故。淨
修一切諸功德故。住於堅固廣大智故。廣集一切諸
善根故。修行一切佛法願故。自然覺悟大智法故。安
住菩提心無退故。修習一切菩薩行願一切種智盡
究竟故。而行布施。以此善根如是迴向。所謂願一切
眾生悉能嚴淨無量剎土。奉施諸佛以為住處。願一
切眾生常樂居止阿蘭若處。寂靜不動。願一切眾生
永不依止王都聚落。心樂寂靜永得究竟。願一切眾
生永不樂著一切世間。於世語言常樂遠離。願一切
眾生得離貪心。施諸所有心無中悔。願一切眾生得
出離心捨諸家業。願一切眾生得無恡心常行惠施。
願一切眾生得不著心離居家法。願一切眾生得離
眾苦除滅一切災橫怖畏。願一切眾生嚴淨十方一
切世界。奉施諸佛。是為菩薩摩訶薩布施王都善根
迴向。為令眾生悉能嚴淨諸佛剎故。
第五十四施王都城。
佛子。菩薩摩訶薩所有一切內宮眷屬妓侍眾女。皆
顏貌端正才能具足。談笑歌舞悉皆巧妙。種種衣服
種種華香。而以嚴身。見者歡喜情無厭足。如是寶女
百千萬億那由他數。皆由菩薩善業所生。隨意自在
敬順無失。盡以布施諸來乞者。而於其中無愛樂心。
無顧戀心。無躭著心。無繫縛心。無執取心。無貪染心。
無分別心。無隨逐心。無取相心。無樂欲心。菩薩爾時
觀諸善根。為欲令一切眾生咸得出離故迴向。得佛
法喜故迴向。於不堅固中而得堅固故迴向。得金剛
智不可壞心故迴向。入佛道場故迴向。到於彼岸故
迴向。得無上菩提心故迴向。能以智慧了達諸法故
<pb n="786"/>
迴向。出生一切善根故迴向。入三世諸佛家故迴向。
佛子。菩薩摩訶薩住如是法。生如來家。增長諸佛清
淨勝因。出生最勝一切智道。深入菩薩廣大智業。滅
除一切世間垢惱。常能供施功德福田。為諸眾生宣
說妙法。善巧安立令其修習諸清淨行。常勤攝取一
切善根。菩薩爾時以諸善根如是迴向。所謂願一切
眾生常得無量三昧眷屬。菩薩勝定相續不斷。願一
切眾生常樂見佛。悉入諸佛莊嚴三昧。願一切眾生
成就菩薩不思議定。自在遊戲無量神通。願一切眾
生入如實定得不壞心。願一切眾生盡獲菩薩甚深
三昧。於諸禪定而得自在。願一切眾生得解脫心。成
就一切三昧眷屬。願一切眾生種種三昧。皆得善巧。
悉能攝取諸三昧相。願一切眾生得勝智三昧普能
學習諸三昧門。願一切眾生得無礙三昧。入深禪定
終不退失。願一切眾生得無著三昧。心恒正受不取
二法。是為菩薩摩訶薩布施一切內宮眷屬時善根
迴向。為欲令一切眾生皆得不壞清淨眷屬故。為欲
令一切眾生皆得菩薩眷屬故。為欲令一切眾生悉
得滿足佛法故。為欲令一切眾生滿足一切智力故。
為欲令一切眾生證於無上智慧故。為欲令一切眾
生得於隨順眷屬故。為欲令一切眾生得同志行人
共居故。為欲令一切眾生具足一切福智故。為欲令
一切眾生成就清淨善根故。為欲令一切眾生得善
和眷屬故。為欲令一切眾生成就如來清淨法身故。
為欲令一切眾生成就次第如理辯才善說諸佛無
盡法藏故。為欲令一切眾生永捨一切世俗善根同
修出世清淨善根故。為欲令一切眾生淨業圓滿成
就一切清淨法故。為欲令一切眾生一切佛法皆悉
現前以法光明普嚴故。
第五十五施內宮眷屬。一女麗具德。二而於下施
心清淨。迴向行中有二。初迴向意。二正顯迴向。今
初。以歷事將終。文勢稍展。此一段文貫於前後。晉
經迴向二字皆在句初。則是迴向菩提意也。今經
在句末。則是迴向之意。初中文有十句。後佛子下
重牒前意。生如來家下從後例牒。亦有十句。西域
文勢。多如此反騰前辭。正明迴向中又有十願。隨
一一願具前十意。皆云三昧者。禪定輕安。身心柔
軟猶彼女故。故善財云。定女常供侍。
佛子。菩薩摩訶薩能以所愛妻子布施。猶如往昔須
達拏太子現莊嚴王菩薩及餘無量諸菩薩等。菩薩
爾時乘薩婆若心。行一切施。淨修菩薩布施之道。其
心清淨無有中悔。罄捨所珍求一切智。令諸眾生淨
深志樂。成菩提行。觀菩薩道。念佛菩提。住佛種性。菩
薩摩訶薩成辦如是布施心已。決定志求如來之身。
自觀己身繫屬一切不得自在。又以其身普攝眾生。
猶如寶洲。給施一切。未滿足者令其滿足。菩薩如是
護念眾生。欲令自身作第一塔。普使一切皆生歡喜。
欲於世間生平等心。欲為眾生作清涼池。欲與眾生
一切安樂。欲為眾生作大施主。智慧自在。了知菩薩
所行之行。而能如是大誓莊嚴趣一切智。願成無上
智慧福田。普念眾生常隨守護。而能成辦自身利益。
智慧光明普照於世。常勤憶念菩薩施心。恒樂觀察
如來境界。佛子。菩薩摩訶薩以無縛無著解脫心布
施妻子。所集善根如是迴向。所謂願一切眾生住佛
菩提。起變化身周徧法界轉不退輪。願一切眾生得
無著身。願力周行一切佛剎。願一切眾生捨愛憎心。
斷貪恚結。願一切眾生為諸佛子隨佛所行。願一切
眾生於諸佛所生自己心不可沮壞。願一切眾生常
為佛子。從法化生。願一切眾生得究竟處。成就如來
自在智慧。願一切眾生證佛菩提。永離煩惱。願一切
眾生能具演說佛菩提道。常樂修行無上法施。願一
切眾生得正定心。不為一切諸緣所壞。願一切眾生
坐菩提樹成最正覺。開示無量從法化生諸善男女。
<pb n="787"/>
是為菩薩摩訶薩布施妻子善根迴向。為令眾生皆
悉證得無礙解脫無著智故。
第五十六施妻子。二事合願。標章引例。須達拏者
此云善愛。或云好愛。彼有經說其事甚廣。次菩薩
爾時下明能施心。初自分。次成辦下勝進所為。自
觀己身下觀身不堅。況於妻子。次又以下修堅固
二利之行。次佛子下迴向行中有十一願。初一依
於施心欲令普徧故。次二依妻立願。次三及後一。
依子立願。生自己心者如己骨肉等故。
佛子。菩薩摩訶薩莊嚴舍宅及諸資具。隨有乞求一
切施與。行布施法於家無著。遠離一切居家覺觀。厭
惡家業資生之具。不貪不味心無繫著。知家易壞心
恒厭捨。都於其中無所愛樂。但欲出家修菩薩行。以
諸佛法而自莊嚴。一切悉捨心無中悔。常為諸佛之
所讚歎。舍宅財物隨處所有悉以惠施。心無戀著。見
有乞求心生喜慶。菩薩爾時以此善根如是迴向。所
謂願一切眾生捨離妻子。成就出家第一之樂。願一
切眾生解脫家縛入於非家。諸佛法中修行梵行。願
一切眾生捨離堅垢。樂一切施心無退轉。願一切眾
生永離家法。少欲知足無所藏積。願一切眾生出世
俗家住如來家。願一切眾生得無礙法。滅除一切障
礙之道。願一切眾生離家屬愛。雖現居家心無所著。
願一切眾生善能化誘。不離家法說佛智慧。願一切
眾生身現在家。心常隨順佛智而住。願一切眾生在
居家地住於佛地。普令無量無邊眾生發歡喜心。是
為菩薩摩訶薩布施舍宅時善根迴向。為令眾生成
就菩薩種種行願神通智故。
第五十七施舍宅。
佛子。菩薩摩訶薩布施種種園林臺榭遊戲快樂莊
嚴之處。作是念言。我當為一切眾生作好園林。我當
為一切眾生示現法樂。我當施一切眾生歡喜之意。
我當示一切眾生無邊喜樂。我當為一切眾生開淨
法門。我當令一切眾生發歡喜心。我當令一切眾生
得佛菩提。我當令一切眾生成滿大願。我當於一切
眾生猶如慈父。我當令一切眾生智慧觀察。我當施
一切眾生資生之具。我當於一切眾生猶如慈母生
長一切善根大願。佛子。菩薩摩訶薩如是修行諸善
根時。於惡眾生不生疲厭。亦不誤起棄捨之心。設滿
世間一切眾生悉不知恩。菩薩於彼初無嫌恨。不生
一念求反報心。但欲滅其無量苦惱。於諸世間心如
虗空無所染著。普觀諸法真實之相。發大誓願滅眾
生苦。永不厭捨大乘志願。滅一切見。修諸菩薩平等
行願。佛子。菩薩摩訶薩如是觀察已。攝諸善根悉以
迴向。所謂願一切眾生念念滋生無量善法。成就無
上園林之心。願一切眾生得不動法。見一切佛皆令
歡喜。願一切眾生樂法園苑。得諸佛剎園苑妙樂。願
一切眾生得淨妙心。常見如來神足園林。願一切眾
生得佛戲樂。常善遊戲智慧境界。願一切眾生得遊
戲樂。普詣佛剎道場眾會。願一切眾生成就菩薩解
脫遊戲。盡未來劫行菩薩行心無疲倦。願一切眾生
見一切佛充滿法界。發廣大心住佛園林。願一切眾
生悉能徧往一切佛剎一一剎中供養諸佛。願一切
眾生得善欲心。清淨莊嚴一切佛剎。是為菩薩摩訶
薩布施一切園林臺榭善根迴向。為令眾生見一切
佛遊戲一切佛園林故。
第五十八施園林等。先標起念。次佛子下離過成
德。
佛子。菩薩摩訶薩作百千億那由他無量無數廣大
施會。一切清淨諸佛印可。終不損惱於一眾生。普令
眾生遠離眾惡。淨三業道成就智慧。開置無量百千
億那由他阿僧劫清淨境界。積集無量百千億那由
他阿僧祇資生妙物。發甚難得菩提之心行無限施。
令諸眾生住清淨道。初中後善生淨信解。隨百千億
<pb n="788"/>
無量眾生心之所樂悉令歡喜。以大慈悲救護一切。
承事供養三世諸佛。為欲成就一切佛種。修行布施
心無中悔。增長信根成滿勝行。念念增進檀波羅蜜。
菩薩爾時以諸善根如是迴向。所謂願一切眾生發
大乘心。悉得成就摩訶衍施。願一切眾生皆悉能行
大會施。盡施。善施。最勝施。無上施。最無上施。無等等
施。超諸世間施。一切諸佛所稱歎施。願一切眾生作
第一施主。於諸惡趣勉濟眾生。皆令得入無礙智道。
修平等願如實善根。得無差別證自境智。願一切眾
生安住寂靜諸禪定智。入不死道究竟一切神通智
慧。勇猛精進具足諸地莊嚴佛法。到於彼岸永不退
轉。願一切眾生設大施會終不疲厭。給濟眾生無有
休息。究竟無上一切種智。願一切眾生恒勤種植一
切善根。到於無量功德彼岸。願一切眾生常蒙諸佛
之所稱歎。普為世間作大施主。功德具足充滿法界。
徧照十方施無上樂。願一切眾生設大施會廣集善
根。等攝眾生到於彼岸。願一切眾生成最勝施。普令
眾生住第一乘。願一切眾生為應時施。永離非時大
施究竟。願一切眾生成就善施。到佛丈夫大施彼岸。
願一切眾生究竟常行大莊嚴施。盡以一切諸佛為
師。悉皆親近興大供養。願一切眾生住清淨施。集等
法界無量福德到於彼岸。願一切眾生於諸世間為
大施主。誓度羣品住如來地。是為菩薩摩訶薩設大
施會善根迴向。為令眾生行無上施。究竟佛施。成就
善施。不可壞施。供諸佛施。無恚恨施。救眾生施。成一
切智施。常見諸佛施。善精進施。成就一切菩薩功德
諸佛智慧廣大施故。
第五十九設大施會。次一切下離過成德。擇薪而
爨。濾水而用。不強乞求。名不惱眾生。今多反此。豈
成大益。開置下略示儀式。發甚難得下顯施所依
心。成波羅蜜。迴向行中有十五願。
佛子。菩薩摩訶薩布施一切資生之物。心無貪惜不
求果報。於世富樂無所希望。離妄想心善思惟法。為
欲利益一切眾生。審觀一切諸法實性。隨諸眾生種
種不同。所用所求各各差別。成辦無量資生之具。所
有嚴飾悉皆妙好。行無邊施。行一切施。盡內外施。行
此施時增志樂力。獲大功德成就心寶。常能守護一
切眾生。皆令發生殊勝志願。初未曾有求反報心。所
有善根等三世佛。悉以圓滿一切種智。佛子。菩薩摩
訶薩以此布施所有善根迴向眾生。願一切眾生清
淨調伏。願一切眾生滅除煩惱。嚴淨一切諸佛剎土。
願一切眾生以清淨心於一念中周徧法界。願一切
眾生智慧充滿虗空法界。願一切眾生得一切智。普
入三世調伏眾生。於一切時常轉清淨不退法輪。願
一切眾生具一切智。善能示現神通方便饒益眾生。
願一切眾生悉能悟入諸佛菩提。盡未來劫於十方
世界常說正法曾無休息。令諸眾生普能聞知。願一
切眾生於無量劫修菩薩行。悉得圓滿。願一切眾生
於一切世界。若染若淨。若小若大。若麤若細。若覆若
仰。或一莊嚴。或種種莊嚴。所可演說。在世界數諸世
界中修菩薩行靡不周徧。願一切眾生於念念中常
作三世一切佛事。教化眾生向一切智。
第六十施資具。以別說諸門不可盡故。末後總說
一切資具。文但有二。一施行。二迴向行。以鄰後都
結。故闕後二。今初有四。初施時離過。以離妄想心
等故。二善思惟下辨施所依。三隨諸眾生下正明
施行。四行此下顯所成德。後迴向行中有十願。以
資生多種。願亦類別。一施洗滌資具願。二施掃拭
資具願。又資具總明。故願亦總發未必別配。
佛子。菩薩摩訶薩隨諸眾生一切所須。以如是等阿
僧祇物而為給施。為令佛法相續不斷。大悲普救一
切眾生。安住大慈修菩薩行。於佛教誨終無違犯。以
巧方便修行眾善。不斷一切諸佛種性。隨求悉與而
<pb n="789"/>
無患厭。一切悉捨未曾中悔。常勤迴向一切智道。時
十方國土種種形類。種種趣生。種種福田。皆來集會。
至菩薩所種種求索。菩薩見已普見攝受。心生歡喜
如見善友。大悲哀愍思滿其願。捨心增長無有休息
亦不疲厭。隨其所求悉令滿足離貧窮苦。時諸乞者
心大欣慶。轉更稱傳讚揚其德。美聲遐布悉來歸往。
菩薩見已歡喜無量。假使百千億那由他劫受帝釋
樂。無數劫受夜摩天樂。無量劫受兜率陀天樂。無邊
劫受善變化天樂。無等劫受他化自在天樂。不可數
劫受梵王樂。不可稱劫受轉輪王王三千樂。不可思
劫受徧淨天樂。不可說劫受淨居天樂。悉不能及。菩
薩摩訶薩見乞者來歡喜愛樂。欣慶踊躍信心增長
志樂清淨。諸根調順。信解成滿。乃至增進諸佛菩提。
佛子。菩薩摩訶薩以此善根。為欲利益一切眾生故
迴向。為欲安樂一切眾生故迴向。為令一切眾生得
大義利故迴向。為令一切眾生悉得清淨故迴向。為
令一切眾生悉求菩提故迴向。為令一切眾生悉得
平等故迴向。為令一切眾生悉得賢善心故迴向。為
令一切眾生悉入摩訶衍故迴向。為令一切眾生悉
得賢善智慧故迴向。為令一切眾生悉具普賢菩薩
行願滿十力乘現成正覺故迴向。
第三隨諸眾生下總結多門善根迴向。別不可盡
故此總明。文中二。先結善根。即前施行。後佛子下
結迴向。今初有二節。一結所施物。謂菩薩所施不
止六十。故等以僧祇。次為令佛法下結施所為。以
初貫後即是所為。若依大悲等即是所依。然所為
即通自他所依則自心所住。三時十方下結能施
心。於中有四。初對多田生喜離過。二時諸乞者下
明其田彌多其喜彌廣。三假使下校量顯廣。略舉
十王所受之樂不及菩薩喜樂之心。四菩薩見乞
者下結喜廣深。何等菩薩見乞生喜。謂施行熟故。
施障盡故。二佛子菩薩摩訶薩以此善根下結前
迴向。今但結其迴向所為。則顯前來別別迴向不
出於此。上來通顯隨相行竟。下離相。
佛子。菩薩摩訶薩以諸善根如是迴向時。身口意業
皆悉解脫。無著無繫。無眾生想。無命者想。無補伽羅
想。無人想。無童子想。無生者想。無作者想。無受者想。
無有想。無無想。無今世後世想。無死此生彼想。無常
想。無無常想。無三有想。無無三有想。非想。非非想。如
是非縛迴向。非縛解迴向。非業迴向。非業報迴向。非
分別迴向。非無分別迴向。非思迴向。非思已迴向。非
心迴向。非無心迴向。佛子。菩薩摩訶薩如是迴向時。
不著內。不著外。不著能緣。不著所緣。不著因。不著果。
不著法。不著非法。不著思。不著非思。不著色。不著色
生。不著色滅。不著受想行識。不著受想行識生。不著
受想行識滅。佛子。菩薩摩訶薩若能於此諸法不著。
則不縛色。不縛色生。不縛色滅。不縛受想行識。不縛
受想行識生。不縛受想行識滅。若能於此諸法不縛。
則亦於諸法不解。何以故。無有少法若現生若已生
若當生。無法可取。無法可著。一切諸法自相如是。無
有自性。自性相離。非一非二。非多非無量。非小非大。
非狹非廣。非深非淺。非寂靜非戲論。非處非非處。非
法非非法。非體非非體。非有非非有。菩薩如是觀察
諸法則為非法。於言語中隨世建立非法為法。不斷
諸業道。不捨菩薩行。求一切智終無退轉。了知一切
業緣如夢。音聲如響。眾生如影。諸法如幻。而亦不壞
因緣業力。了知諸業其用廣大。解一切法皆無所作。
行無作道未嘗暫廢。
大文第二佛子菩薩摩訶薩以諸善根如是迴向
時下離相迴向。即向實際行稱涅槃。此彰行深。前
障行廣深廣同時。言不並耳。先正明離相。後如是
觀察下不礙隨相。初總標解脫是總。不著於解。不
繫於縛。是真解脫。次別顯中二。初內絕相念故無
<pb n="790"/>
縛解。後佛子下觸境離染故無縛解。初中無眾生
想等先絕我想。次無有想下絕其法想。次如是非
縛下顯行成。次菩薩摩訶薩如是迴向時下第二
觸境無染。故無縛解。於中云不著內外等。初明無
著。即明界處空。次云不著色等。顯不著五蘊。次佛
子若能如此下明不縛蘊。如是則已遣三科矣。次
若能於此下明其不解。若本無縛其誰求解。離縛
取解。未免於縛。故復遣之。遣至無遣儻然無寄。理
自玄會矣。次何以故下徵釋離相之所以。先徵意
云設我假立法體不無。今無念著。其故何耶。下釋
意云法性爾故。謂諸法性本自無生。自相如是。故
自性相離。次云非一非二下別彰所離。謂上但云
離。為離何相。謂一二等。文有十對。次菩薩如是觀
察下明不礙隨相者。以凡情封執。觸言生滯。聞於
離相則謂乖前隨相之言。失於業果菩提之行。故
此略而會之。
佛子。此菩薩摩訶薩住一切智。若處非處普皆迴向
一切智性。於一切處皆悉迴向無有退轉。以何義故
說名迴向。永度世間至於彼岸故名迴向。永出諸蘊
至於彼岸故名迴向。度言語道至於彼岸故名迴向。
離種種想至於彼岸故名迴向。永斷身見至於彼岸
故名迴向。永離依處至於彼岸故名迴向。永絕所作
至於彼岸故名迴向。永出諸有至於彼岸故名迴向。
永捨諸取至於彼岸故名迴向。永出世法至於彼岸
故名迴向。佛子。菩薩摩訶薩如是迴向時。則為隨順
佛住。隨順法住。隨順智住。隨順菩提住。隨順義住。隨
順迴向住。隨順境界住。隨順行住。隨順真實住。隨順
清淨住。佛子。菩薩摩訶薩如是迴向。則為了達一切
諸法。則為承事一切諸佛。無有一佛而不承事。無有
一法而不供養。無有一法而可滅壞。無有一法而可
乖違。無有一物而可貪著。無有一法而可厭離。不見
內外一切諸法有少滅壞。違因緣道。法力具足無有
休息。佛子。是為菩薩摩訶薩第六隨順堅固一切善
根迴向。
大文第三此菩薩下釋迴向名。初總釋。初住一切
智。是自善根。由此能成下諸義故。若處已下釋平
等隨順義。次別釋中。以何義故說名迴向。下假以
徵起釋迴向義。次佛子菩薩如是迴向時下釋隨
順義。意謂但能如是離相迴向。自然隨順佛法智
等。以佛法等實為體故。三佛子如是迴向下釋堅
固一切善根義。亦合徵云實際非相何名堅固。實
際無差何名一切。此釋意云如是離相迴向方名
堅固。以凡是有相皆可破壞。故但能離相自成諸
善。諸善皆以實際而為體故。下佛子是為菩薩摩
訶薩第六隨順堅固一切善根迴向。依釋結名。
上位行竟。下位果。
菩薩摩訶薩住此迴向時。常為諸佛之所護念。堅固
不退入深法性。修一切智。隨順法義。隨順法性。隨順
一切堅固善根。隨順一切圓滿大願。具足隨順堅固
之法。一切金剛所不能壞。於諸法中而得自在。
第二大文住此迴向時明位果。隨離無二。招斯十
果。
爾時金剛幢菩薩。觀察十方。觀察眾會。觀察法界已。
入於字句甚深之義。修習無量廣大之心。以大悲心
普覆世間。長去來今佛種性心。入於一切諸佛功德。
成就諸佛自在力身。觀諸眾生心之所樂。隨其善根
所可成熟。依法性身為現色身。承佛神力而說頌言。
 菩薩現身作國王  於世位中最無等 
 福德威光勝一切  普為羣萌興利益 
 其心清淨無染著  於世自在咸遵敬 
 弘宣正法以訓人  普使眾生獲安隱 
 現生貴族升王位  常依正教轉法輪 
 稟性仁慈無毒虐  十方敬仰皆從化 
<pb n="791"/>
 智慧分別常明了  色相才能皆具足 
 臨馭率土靡不從  摧伏魔軍悉令盡 
 堅持淨戒無違犯  決志堪忍不動搖 
 永願蠲除忿恚心  常樂修行諸佛法 
 飲食香鬘及衣服  車騎牀褥座與燈 
 菩薩悉以給濟人  并及所餘無量種 
 為利益故而行施  令其開發廣大心 
 於尊勝處及所餘  意皆清淨生歡喜 
 菩薩一切皆周給  內外所有悉能捨 
 必使其心永清淨  不令暫爾生狹劣 
 或施於頭或施眼  或施於手或施足 
 皮肉骨髓及餘物  一切皆捨心無恡 
 菩薩身居大王位  種族豪貴人中尊 
 開口出舌施羣生  其心歡喜無憂戀 
 以彼施舌諸功德  迴向一切諸眾生 
 普願藉此勝因緣  悉得如來廣長舌 
 或施妻子及王位  或施其身作僮僕 
 其心清淨常歡喜  如是一切無憂悔 
 隨所樂求咸施與  應時給濟無疲厭 
 一切所有皆能散  諸來求者皆滿足 
 為聞法故施其身  修諸苦行求菩提 
 復為眾生捨一切  求無上智不退轉 
 以於佛所聞正法  自捨其身充給侍 
 為欲普救於羣生  發生無量歡喜心 
 彼見世尊大導師  能以慈心廣饒益 
 是時踊躍生歡喜  聽受如來深法味 
 菩薩所有諸善根  悉以迴向諸眾生 
 普皆救護無有餘  永使解脫常安樂 
 菩薩所有諸眷屬  色相端嚴能辯慧 
 華鬘衣服及塗香  種種莊嚴皆具足 
 此諸眷屬甚希有  菩薩一切皆能施 
 專求正覺度羣生  如是之心無暫捨 
 菩薩如是諦思惟  備行種種廣大業 
 悉以迴向諸含識  而不生於取著心 
 菩薩捨彼大王位  及以國土諸城邑 
 宮殿樓閣與園林  僮僕侍衛皆無悋 
 彼於無量百千劫  處處周行而施與 
 因以教導諸羣生  悉以超升無上岸 
 無量品類各差別  十方世界來萃止 
 菩薩見已心欣慶  隨其所乏令滿足 
 如三世佛所迴向  菩薩亦修如是業 
 調御人尊之所行  悉皆隨學到彼岸 
 菩薩觀察一切法  誰為能入此法者 
 云何為入何所入  如是布施心無住 
 菩薩迴向善巧智  菩薩迴向方便法 
 菩薩迴向真實義  於其法中無所著 
 心不分別一切業  亦不染著於業果 
 知菩提性從緣起  入深法界無違逆 
 不於身中而有業  亦不依止於心住 
 智慧了知無業性  以因緣故業不失 
 心不妄取過去法  亦不貪著未來事 
 不於現在有所住  了達三世悉空寂 
 菩薩已到色彼岸  受想行識亦如是 
 超出世間生死流  其心謙下常清淨 
 諦觀五蘊十八界  十二種處及己身 
 於此一一求菩提  體性畢竟不可得 
 不取諸法常住相  於斷滅相亦不著 
 法性非有亦非無  業理次第終無盡 
 不於諸法有所住  不於眾生及菩提 
 十方國土三世中  畢竟求之無可得 
 若能如是觀諸法  則如諸佛之所解 
 雖求其性不可得  菩薩所行亦不虗 
 菩薩了法從緣有  不違一切所行道 
<pb n="792"/>
 開示解說諸業跡  欲使眾生悉清淨 
 是為智者所行道  一切如來之所說 
 隨順思惟入正義  自然覺悟成菩提 
 諸法無生亦無滅  亦復無來無有去 
 不於此死而生彼  是人悟解諸佛法 
 了達諸法真實性  而於法性無分別 
 知法無性無分別  此人善入諸佛智 
 法性徧在一切處  一切眾生及國土 
 三世悉在無有餘  亦無形相而可得 
 一切諸佛所覺了  悉皆攝取無有餘 
 雖說三世一切法  如是等法悉非有 
 如諸法相徧一切  菩薩迴向亦復然 
 如是迴向諸眾生  常於世間無退轉 
第二應頌。先說因緣。後正說偈。頌有四十一偈。初
五偈頌所依身。次飲食下三十偈半頌依身起行。
後隨順下有五偈半。頌釋名中隨順等義。兼頌位
果。

大方廣佛華嚴經綱要卷第二十八

<sarticle>大方廣佛華嚴經綱要卷第二十九</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之七
佛子。云何為菩薩摩訶薩等隨順一切眾生迴向。
第七等隨一切眾生迴向。長行亦二。先位行。後位
果。初中牒起釋名者。謂以善根等心順益故。等即
平等。通於能所。所順眾生無相平等。能隨順心智
照平等。此從迴向受名。等即隨順。故本業云以觀
察善惡父母無二相。一合相故。名隨順觀察一切
眾生迴向。有云善惡即冤親。此二平等。俱生法身
皆名父母。善父母者方便般若也。惡父母者無明
貪愛也。不滅痴愛起於明脫。故無二相。智契無二
名一合相。
佛子。此菩薩摩訶薩隨所積集一切善根。所謂小善
根。大善根。廣善根。多善根。無量善根。種種善根。微塵
數善根。阿僧祇善根。無邊際善根。不可思善根。不可
量善根。佛境界善根。法境界善根。僧境界善根。善知
識境界善根。一切眾生境界善根。方便善巧境界善
根。修諸善心境界善根。內境界善根。外境界善根。無
邊助道法境界善根。勤修一切捨善根。立勝志究竟
持淨戒善根。一切捨無不受堪忍善根。常精進心無
退善根。以大方便入無量三昧善根。以智慧善觀察
善根。知一切眾生心行差別善根。集無邊功德善根。
勤修習菩薩業行善根。普覆育一切世間善根。佛子。
菩薩摩訶薩於此善根修行安住。趣入攝受。積集辦
具悟解心淨。開示發起時。得堪忍心閉惡趣門。善攝
諸根威儀具足。遠離顛倒正行圓滿。堪為一切諸佛
法器。能作眾生福德良田。為佛所念。長佛善根。住諸
佛願。行諸佛業。心得自在等三世佛。趣佛道場入如
來力。具佛色相超諸世間。不樂生天。不貪富樂。不著
諸行。一切善根悉以迴向。為諸眾生功德之藏。住究
竟道普覆一切。於虗妄道中拔出眾生。令其安住一
切善法。徧諸境界無斷無盡。開一切智菩提之門。建
立智幢嚴淨大道。普能示現一切世間令除垢染。心
善調伏生如來家。淨佛種性功德具足。作大福田為
世所依。安立眾生咸令清淨。常勤修習一切善根。
第二廣釋中大文分二。先明迴向。後佛子菩薩摩
訶薩修行如是迴向之時下辨所成益。初中亦二。
先辨所迴善根。後佛子菩薩摩訶薩以淨志下攝
將迴向。前所迴中復二。先正修善根。後佛子菩薩
摩訶薩於此善下因修成德。亦可前是體後明行
<pb n="793"/>
用。前中有三十一句。分為三段。初隨所積集下十
一句明善根分齊。次佛境界善根下十句明善所
依緣。後勤修一切捨善根下十句明善根體性。前
十一一該後二十。思之自顯。次明因修成德。初佛
子菩薩摩訶薩於此善根下先牒已修。文有十句。
次得堪忍下五行經正顯成德。中先明自利德。文
有十對。次為諸眾生功德之藏下五行餘經。明利
他德。
佛子。菩薩摩訶薩心淨志願菩提心力。修諸善根時。
作是念言。此諸善根是菩提心之所積集。是菩提心
之所思惟。是菩提心之所發起。是菩提心之所志樂。
是菩提心之所增益。皆為憐愍一切眾生。皆為趣求
一切種智。皆為成就如來十力。作是念時善根增進
永不退轉。佛子。菩薩摩訶薩復作是念。願我以此善
根果報盡未來劫修菩薩行。悉以專施一切眾生。悉
以迴向一切眾生普徧無餘。願令阿僧祇世界珍寶
充滿。阿僧祇世界衣服充滿。阿僧祗世界妙香充滿。
阿僧祇世界莊嚴具充滿。阿僧祇世界無量摩尼寶
充滿。阿僧祇世界妙華充滿。阿僧祇世界上味充滿。
阿僧祇世界財貨充滿。阿僧祇世界牀座充滿。蓋以
寶帳。敷以妙衣。阿僧祇世界種種莊嚴寶冠充滿。假
使一人盡未來劫常來求索。以此等物而惠施之。未
曾厭倦而有休息。如於一人於一切眾生悉亦如是。
佛子。菩薩摩訶薩如是施時無虗偽心。無希望心。無
名譽心。無中悔心。無熱惱心。但發專求一切智道心。
一切悉捨心。哀愍眾生心。教化成熟心。皆令安住一
切智智心。佛子。菩薩摩訶薩以諸善根如是迴向。盡
未來劫常行惠施。住一切智智心。佛子。菩薩摩訶薩
復作是念。我為一眾生故。欲令阿僧祇世界寶象充
滿。七支具足。性極調順。上立金幢。金網彌覆。種種妙
寶而為莊嚴。以用布施。願令阿僧祇世界寶馬充滿。
如龍馬王。種種眾寶莊嚴之具而嚴飾之持用布施。
願令阿僧祇世界妓女充滿悉能敷奏種種妙音持
用布施。願令阿僧祇世界男女充滿持用布施。願令
阿僧祇世界己身充滿發菩提心而用布施。願令阿
僧祇世界己頭充滿。起不放逸心而用布施。願令阿
僧祇世界己眼充滿而用布施。願令阿僧祇世界己
身血肉及以骨髓。充滿其中心無顧戀持用布施。願
令阿僧祇世界自在王位充滿其中持用布施。願令
阿僧祇世界奴僕作使充滿其中持用布施。菩薩摩
訶薩以如是等種種諸物。盡未來劫安住廣大一切
施心施一眾生。如一眾生。盡眾生界一切眾生皆如
是施。佛子。菩薩摩訶薩於一世界盡未來劫修菩薩
行。以是等物施一眾生。如是給施一切眾生皆令滿
足。如於一世界。於盡虗空徧法界一切世界中悉亦
如是。大悲普覆終無間息。普加哀愍。隨其所須供給
供養。不令施行遇緣而息乃至不於一彈指頃生疲
倦心。佛子。菩薩摩訶薩如是施時生於此心。所謂無
著心。無縛心。解脫心。大力心。甚深心。善攝心。無執心。
無壽者心。善調伏心。不散亂心。不妄計心。具種種寶
性心。不求果報心。了達一切法心。住大迴向心。善決
諸義心。令一切眾生住無上智心。生大法光明心。入
一切智智心。
第二攝將迴向中初五行經。明念修善根本因法
應迴向。次將迴向中大文分三。初向眾生及向菩
提。後佛子菩薩摩訶薩如是迴向時不著業下明
向實際。三佛子菩薩摩訶薩以此善根普施世間
下總結三種迴向。初中迴己善願成資具以施眾
生。經云佛子菩薩摩訶薩復作是念。願我以此善
根下兩行餘經。先總顯要期。次彰施行。先願成外
施。文有四段。初云願令阿僧祇世界珍寶下五行
餘經。顯廣大施。各僧祇故。次云假使一人盡未來
劫下兩行經。辯施無限。長時多田隨求無厭故。三
<pb n="794"/>
佛子如是施時下三行經。明施殊勝。離過順理故。
四云佛子菩薩摩訶薩以諸善根下一行餘經。結
成二行。謂由迴向行以成施行。上成外施。下文
願成內施。文有四段。初佛子菩薩摩訶薩復作是
念下有十二行經。明對一田。顯施廣大。謂一切眾
生即施多事。各僧祇故。二菩薩以如是等下以一
例餘。彰施無限。三佛子菩薩於一世界下舉處例
處。總收其義。有六無限。一物。二時。三心。四田。五施。
六處。大悲下結成所作。該六無限。四佛子菩薩如
是施時下五行經。顯施殊勝離過成德。有二十心。
初一牒前起後。次所為下正顯。一十九心具七殊
勝檀度行成。謂初六心即巧便殊勝。次五心即清
淨殊勝。次有三心即安住殊勝。次有二心即迴向
殊勝。次有一心。即意樂殊勝。謂悲愍一切故。後之
二心即依止殊勝。依菩提心故。上迴己善願成
資具已竟。下文第二迴此令眾具足財法。
佛子。菩薩摩訶薩以所集善根於念念中如是迴向。
所謂願一切眾生財寶豐足無所延少。願一切眾生
成就無盡大功德藏。願一切眾生具足一切安隱快
樂。願一切眾生增長菩薩摩訶薩業。願一切眾生成
滿無量第一勝法。願一切眾生得不退轉一切智乘。
願一切眾生普見十方一切諸佛。願一切眾生永離
世間諸惑塵垢。願一切眾生皆得清淨平等之心。願
一切眾生離諸難處得一切智。佛子。菩薩摩訶薩如
是迴向時發歡喜心。為令一切眾生得利益安樂故。
為令一切眾生得平等心故。為令一切眾生住能捨
心故。為令一切眾生住一切施心故。為令一切眾生
住歡喜施心故。為令一切眾生住永離貧窮施心故。
為令一切眾生住一切財寶施心故。為令一切眾生
住無數財寶施心故。為令一切眾生住普施無量施
一切施心故。為令一切眾生住盡未來劫無斷施心
故。為令一切眾生住一切悉捨無悔無惱施心故。為
令一切眾生住悉捨一切資生之物施心故。為令一
切眾生住隨順施心故。為令一切眾生住攝取施心
故。為令一切眾生住廣大施心故。為令一切眾生住
捨無量莊嚴具供養施心故。為令一切眾生住無著
施心故。為令一切眾生住平等施心故。為令一切眾
生住如金剛極大力施心故。為令一切眾生住如日
光明施心故。為令一切眾生住攝如來智施心故。為
令一切眾生善根眷屬具足故。為令一切眾生善根
智慧常現在前故。為令一切眾生得不可壞淨心圓
滿故。為令一切眾生成就最勝清淨善根故。為令一
切眾生於煩惱睡眠中得覺悟故。為令一切眾生滅
除一切諸疑惑故。為令一切眾生得平等智慧淨功
德故。為令一切眾生功德圓滿無能壞者故。為令一
切眾生具足清淨不動三昧故。為令一切眾生住不
可壞一切智智故。為令一切眾生成滿菩薩無量清
淨神通行故。為令一切眾生修集無著善根故。為令
一切眾生念去來今一切諸佛心清淨故。為令一切
眾生出生清淨勝善根故。為令一切眾生滅除一切
處所作業障道法故。為令一切眾生具足無礙清淨
平等功德法故。為令一切眾生以廣大心常念諸佛
無懈廢故。為令一切眾生常近諸佛勤供養故。為令
一切眾生廣開一切諸善根門普能圓滿白淨法故。
為令一切眾生無量心廣大心最勝心悉清淨故。為
令一切眾生成就清淨等施心故。為令一切眾生奉
持諸佛尸波羅蜜等清淨故。為令一切眾生得大堪
忍波羅蜜故。為令一切眾生住精進波羅蜜常無懈
故。為令一切眾生住無量定能起種種神通智故。為
令一切眾生得知一切法無體性般若波羅蜜故。為
令一切眾生圓滿無邊淨法界故。為令一切眾生成
滿一切神通清淨善根故。為令一切眾生住平等行
積集善法悉圓滿故。為令一切眾生善入一切諸佛
<pb n="795"/>
境界悉周徧故。為令一切眾生身口意業普清淨故。
為令一切眾生善業果報普清淨故。為令一切眾生
了達諸法普清淨故。為令一切眾生了達實義普清
淨故。為令一切眾生修諸勝行普清淨故。為令一切
眾生成就一切菩薩大願普清淨故。為令一切眾生
證得一切功德智慧普清淨故。為令一切眾生成就
一切同體善根迴向出生一切智乘普圓滿故。為令
一切眾生嚴淨一切諸佛國土普圓滿故。為令一切
眾生見一切佛而無所著普圓滿故。為令一切眾生
具諸相好功德莊嚴普圓滿故。為令一切眾生得六
十種音聲發言誠諦皆可信受百千種法而以莊嚴
如來無礙功德妙音悉圓滿故。為令一切眾生成就
十力莊嚴無礙平等心故。為令一切眾生得一切佛
無盡法明一切辯才普圓滿故。為令一切眾生得無
上無畏人中之雄師子吼故。為令一切眾生得一切
智轉不退轉無盡法輪故。為令一切眾生了一切法
開示演說普圓滿故。為令一切眾生以時修習清淨
善法普圓滿故。為令一切眾生成就導師無上法寶
等清淨故。為令一切眾生於一莊嚴無量莊嚴大莊
嚴諸佛莊嚴普圓滿故。為令一切眾生等入三世所
有境界悉周徧故。為令一切眾生悉能往詣一切佛
剎聽受正法無不徧故。為令一切眾生智慧利益為
世所宗與佛等故。為令一切眾生以一切智知一切
法普圓滿故。為令一切眾生行不動業得無礙果普
圓滿故。為令一切眾生所有諸根咸得神通能知一
切眾生根故。為令一切眾生得無差別平等智慧於
一相法普清淨故。為令一切眾生與理無違一切善
根悉具足故。為令一切眾生於一切菩薩自在神通
悉明達故。為令一切眾生得一切佛無盡功德。若福
若智悉平等故。為令一切眾生發菩提心解一切法
平等一相無遺缺故。為令一切眾生了達正法為世
最上德福田故。為令一切眾生成就平等清淨大悲
為諸施者大力田故。為令一切眾生堅固第一無能
沮壞故。為令一切眾生見必蒙益無能摧伏故。為令
一切眾生成滿最勝平等心故。為令一切眾生善能
了達一切諸法得大無畏故。為令一切眾生放一光
明普照十方一切世界故。為令一切眾生普修一切
菩薩精進行無懈退故。為令一切眾生以一行願普
滿一切諸行願故。為令一切眾生以一妙音普使聞
者皆得解故。為令一切眾生悉能具足一切菩薩清
淨心故。為令一切眾生普得值遇諸善知識咸承事
故。為令一切眾生修菩薩行調伏眾生不休息故。為
令一切眾生以妙辯才具一切音隨機廣演無斷盡
故。為令一切眾生能以一心知一切心以一切善根
等迴向故。為令一切眾生常樂積集一切善根安立
眾生於淨智故。為令一切眾生得一切智福德智慧
清淨身故。為令一切眾生善知一切眾生善根觀察
迴向普成就故。為令一切眾生得一切智成等正覺
普圓滿故。為令一切眾生得具足神通智於一處出
興一切諸處皆出興故。為令一切眾生得普莊嚴智
嚴淨一眾會一切眾會皆嚴淨故。為令一切眾生於
一佛國土普見一切佛國土故。為令一切眾生以一
切莊嚴具不可說莊嚴具無量莊嚴具無盡莊嚴具
莊嚴一切諸佛國土普周徧故。為令一切眾生於一
切法悉能決了甚深義故。為令一切眾生得諸如來
最上第一自在神通故。為令一切眾生得非一非異
一切功德自在神通故。為令一切眾生具足一切平
等善根普為諸佛灌其頂故。為令一切眾生悉得成
滿清淨智身於諸有中最尊勝故。佛子。菩薩摩訶薩
如是悲愍利益安樂一切眾生。咸令清淨。遠離慳嫉
受勝妙樂。具大威德。生大信解。永離瞋恚及諸翳濁
其心清淨質直柔輭。無有諂曲迷惑愚癡。行出離行
堅固不壞。平等之心永無退轉。白淨法力具足成就。
<pb n="796"/>
無惱無失善巧迴向。常修正行調伏眾生。滅除一切
諸不善業。修行苦行一切善根。又勸眾生令其修習
普為含識具受眾苦。以大智眼觀諸善根。知其悉以
智慧為性。方便迴向一切眾生。為令一切眾生悉得
安住一切清淨功德處故。為令一切眾生悉能攝受
一切善根知諸功德性及義故。為令一切眾生普淨
一切諸善根故。為令一切眾生於福田境界中種諸
善法心無悔故。為令一切眾生普能攝受一切眾生
一一皆令趣一切智故。為令一切眾生普攝一切所
有善根一一皆與平等迴向而相應故。又以諸善根
如是迴向。所謂願一切眾生究竟安隱。願一切眾生
究竟清淨。願一切眾生究竟安樂。願一切眾生究竟
解脫。願一切眾生究竟平等。願一切眾生究竟了達。
願一切眾生究竟安住諸白淨法。願一切眾生得無
礙眼。願一切眾生善調其心。願一切眾生具足十力
調伏眾生。佛子。菩薩摩訶薩如是迴向時。不著業。不
著報。不著身。不著物。不著剎。不著方。不著眾生。不著
無眾生。不著一切法。不著無一切法。佛子。菩薩摩訶
薩如是迴向時。以此善根普施世間。願一切眾生成
滿佛智。得清淨心智慧明了。內心寂靜外緣不動。增
長成就三世佛種。佛子。菩薩摩訶薩修行如是迴向
之時。超出一切無能過者。一切世間所有言詞悉共
稱讚亦不可盡。普修一切菩薩諸行。悉能往詣一切
佛土。普見諸佛無所障礙。又能普見一切世界菩薩
所行。以善方便為諸眾生分別諸法甚深句義。得陀
羅尼演說妙法。盡未來劫無有斷絕。為眾生故。念念
於不可說不可說世界。猶如影像普現其身供養諸
佛。念念嚴淨不可說不可說諸佛國土。悉令周徧修
行嚴淨佛剎智慧而無厭足。念念令不可說不可說
百千億那由他眾生。清淨成就平等滿足。於彼一切
諸國土中勤修一切諸波羅蜜。攝取眾生成就淨業。
得無礙耳。於不可說不可說諸佛世界一一如來所
轉法輪聽聞受持精勤修習。不生一念捨離之心。住
無所得無依止無作無著菩薩神通。於一剎那一彈
指頃。分身普詣不可說諸佛世界。與諸菩薩等同一
見。佛子。菩薩摩訶薩如是修習菩薩行時。尚能成滿
無量不可說不可說清淨功德。憶念稱讚所不能盡。
況復得成無上菩提。一切佛剎平等清淨。一切眾生
平等清淨。一切身平等清淨。一切根平等清淨。一切
業果平等清淨。一切眾會道場平等清淨。一切圓滿
行平等清淨。一切法方便智平等清淨。一切如來諸
願迴向平等清淨。一切諸佛神通境界平等清淨。佛
子。菩薩摩訶薩如是迴向時。得一切功德清淨歡喜
法門。無量功德圓滿莊嚴。如是迴向時。眾生不違一
切剎。剎不違一切眾生。剎眾生不違業。業不違剎眾
生。思不違心。心不違思。思心不違境界。境界不違思
心。業不違報。報不違業。業不違業道。業道不違業。法
性不違相。法相不違性。法生不違性。法性不違生。剎
平等不違眾生平等。眾生平等不違剎平等。一切眾
生平等不違一切法平等。一切法平等不違一切眾
生平等。離欲際平等不違一切眾生安住平等。一切
眾生安住平等不違離欲際平等。過去不違未來。未
來不違過去。過去未來不違現在。現在不違過去未
來。世平等不違佛平等佛。平等不違世平等。菩薩行
不違一切智。一切智不違菩薩行。佛子。菩薩摩訶薩
如是迴向時。得業平等。得報平等。得身平等。得方便
平等。得願平等。得一切眾生平等。得一切剎平等。得
一切行平等。得一切智平等。得三世諸佛平等。得承
事一切諸佛。得供養一切菩薩。得種一切善根。得滿
一切大願。得教化一切眾生。得了知一切業。得承事
供養一切善知識。得入一切清淨眾會道場。得通達
一切正教。得成滿一切白法。
第二迴上施行願令眾生具足財法。大文分三段。
<pb n="797"/>
初慈悲迴向。二又勸眾生下勸物迴向。三又以諸
善根如是迴向下究竟迴向。今初。云佛子菩薩以
積集善根下正明迴向。先總標。所謂下別顯十願。
初一豐財。以財施故。餘皆具法。積善本故。次佛子
菩薩如是迴向時下明迴向所為。先標牒。次隨義
別顯。中總有一百一十句。文分為二。前七十二句
令成行布。修因至果。後三十八句令成圓融。因圓
果滿。此二無礙。為迴向意。亦前是自分。後為勝進。
前行布中文分六段。初為令一切眾生下十四行
經。有二十一句。為令修善趣賢首位中行。然純明
施行。末云攝如來智施行者。照三輪空。離諸分別。
同菩提故。二為令一切善根下十句。成種性位中
修行。種性即十住位。三為令一切眾生下有十句。
令成解行位中修行。第十云無量者四等也。解行
發心在於十行。發迴向心故。四為令一切眾生成
就清淨下十句。令成十地位中修十度行。五為令
一切眾生身口意業下十句。令成等覺位中修行。
故皆有普言。六為令一切眾生具諸相好下十一
句。令成佛果位中行。六十種音者疏說六十四音。
以聲有八轉。謂體業具為從屬於呼是為八轉聲
各具德。所謂調和。柔軟。諦了。易解。無錯謬。無雌小。
廣大。深遠。八八則有六十四種。第二為令一切眾
生悉能往詣下三十八句。明圓融行。因圓果滿。文
分為四。初十句令眾生於種性位中因行圓滿。二
為令一切眾生了達正法下十句。令解行位中因
圓果滿。二云大方田者。謂於其中種少善根。能壞
大惑故。三從悉能具足一切菩薩清淨心下八句。
令十地位中因行圓滿。四從令得一切智成等正
覺下十句。令成佛果圓滿。下文第三結其成益。初
佛子菩薩摩訶薩如是悲愍下結前生後。次云咸
令清淨下別顯益相。文有十三句。顯二種生。攝一
切德。初之三句顯勝妙生。二句為因。一句為果。清
淨者。戒受人天身。離悋者。施有大財位。人天財位
即勝妙生。有大威德。後之十句顯功德生。功德生
者。即決定勝道。有人天中具大財位。無信解等。非
功德生。上慈悲迴向竟。下文又勸眾生令其修
習下二勸物迴向。中先令悲智雙行而成迴向。次
為令下明迴向意。文有六句。三又以諸善根如是
迴向下究竟迴向。已上大文初迴向眾生菩提竟。
下大文第二佛子如是迴向時下迴向實際。先
牒前隨相。次不著下正顯離相。文有十句五對。不
著一切法者。了法空故。不著無一切法者。空亦空
故。大文第三佛子菩薩如是迴向時下總結三種
迴向。近仍前起。謂上離相不礙隨相。遠結上文。普
施世間即迴向眾生。願生成佛即迴向菩提。得清
淨下即迴向實際。成就三世佛種。即總結三種迴
向之能。上總前文通明廣釋中初明迴向竟。
下大文第二辨成益。即此迴向行所成廣大之德。
文分四段。初佛子菩薩修行如是迴向之時下十
四行經。明成因位廣大之德。二佛子菩薩如是修
習下果位清淨德。三佛子菩薩如是迴向下明會
違自在德。四佛子菩薩如是迴向時得業平等下
明相盡平等德。前二段即隨相益。後二段即離相
益。今初。文中先牒成益之時。顯正修行時。即成此
益。次超出下正顯。文有十二句。初二句總。次十句
別顯。次佛子菩薩如是修習下明果位清淨德。先
牒現況當。謂前因德尚爾無盡。況當成果德。豈可
量耶。次一切佛剎平等下十句。懸解當相。謂成果
之狀略舉此十。前六果相圓備。後四舉因顯果。謂
此果滿由因圓故。第三佛子菩薩如是迴向時下
會違自在德。初結前生後。此結有二意。一結果德。
果德無邊。上言不盡。故云一切功德清淨。二通結
因果以隨相益竟。欲明得隨相益即有離相。故總
<pb n="798"/>
結云。得一切功德。乃至圓滿莊嚴。由此故有不違
等也。次正顯會違有四。初法法無違中文有三節。
初如是迴向時眾生不違一切剎等。有十一對。初
六對顯事事無違。次法性不違下二對。顯事理無
違。三剎平等不違下三對。理理無違。上三法法相
望無違。次云過去不違未來下一行半經。明世世
無違。三世平等下約世法無違。四菩薩行不違下
約因果無違。四相盡平等德。文有二節。初佛子菩
薩如是迴向時得業平等。初得離相平等益。次承
事一切諸佛下明得不壞諸相益。上廣釋已竟。
下依釋結名。
佛子。是為菩薩摩訶薩第七等隨順一切眾生迴向。
前來通明位行已竟。下明位果。
菩薩摩訶薩成就此迴向則能摧滅一切魔怨。拔諸
欲刺。得出離樂。住無二性。具大威德救護眾生。為功
德王神足無礙。往一切剎入寂滅處。具一切身成菩
薩行。於諸行願心得自在。分別了知一切諸法。悉能
徧生一切佛剎。得無礙耳聞一切剎所有音聲。得淨
慧眼見一切佛未甞暫捨。於一切境界成就善根心
無高下。於一切法得無所得。菩薩摩訶薩以一切善
根等隨順一切眾生如是迴向。
大文第二辨位果。與益異者。成益約於位中。得果
就其位滿。有二十一句。初一牒前。後一總結。中間
十九句攝為九果。一斷染果。降魔冤謂止惡緣。拔
欲刺斷惡因也。二證入果。得出離樂正證。住無二
性證因。三益生果。具大威德即護生之因。四內外
超勝果。謂內德外用。五往一切下寂用無礙果。六
具一切下行願廣大果。七分別下智通殊勝果。八
得無礙下見聞自在果。九於一切境下修行具足
果。初成就。後無得。
爾時金剛幢菩薩。承佛神力。普觀十方而說頌言。
 菩薩所作諸功德  微妙廣大甚深遠 
 乃至一念而修行  悉能迴向無邊際 
 菩薩所有資生具  種種豐盈無限億 
 香象寶馬以駕車  衣服珍財悉殊妙 
 或以頭目并手足  或持身肉及骨髓 
 悉徧十方無量剎  普施一切令充徧 
 無量劫中所修習  一切功德盡迴向 
 為欲救度諸羣生  其心必竟不退轉 
 菩薩為度眾生故  常修最勝迴向業 
 普令三界得安樂  悉使當成無上果 
 菩薩普興平等願  隨其所集清淨業 
 悉以迴施諸羣生  如是大誓終無捨 
 菩薩願力無限礙  一切世間咸攝受 
 如是迴向諸羣生  未曾暫捨分別心 
 普願眾生智明了  布施持戒悉清淨 
 精進修行不懈廢  如是大誓無休息 
 菩薩迴向到彼岸  普開清淨妙法門 
 智慧同於兩足尊  分別實義得究竟 
 菩薩言詞已通達  種種智慧亦如是 
 說法如理無障礙  而於其中心不著 
 常於諸法不作二  亦復不作於不二 
 於二不二並皆離  知其悉是語言道 
 知諸世間悉平等  莫非心語一切業 
 眾生幻化無有實  所有果報從茲起 
 一切世間之所有  種種果報各不同 
 莫不皆由業力成  若滅於業彼皆盡 
 菩薩觀察諸世間  身口意業悉平等 
 亦令眾生住平等  猶如無等大聖尊 
 菩薩善業悉迴向  普令眾生色清淨 
 福德方便皆具足  同於無上調御士 
 菩薩利益諸羣生  功德大海盡迴向 
 願使威光特超世  得成勇猛大力身 
<pb n="799"/>
 凡所修習諸功德  願使世間普清淨 
 諸佛清淨無倫匹  眾生清淨亦如是 
 菩薩於義得善巧  能知諸佛最勝法 
 以眾善巧等迴向  願令庶品同如來 
 菩薩了知諸法空  一切世間無所有 
 無有造作及作者  眾生業報亦不失 
 諸法寂滅非寂滅  遠離此二分別心 
 知諸分別是世見  入於正位分別盡 
 如是真實諸佛子  從於如來法化身 
 彼能如是善迴向  世間疑惑悉除滅 
第二重頌有二十一偈。分三。初十一偈頌迴向。次
九偈頌成益。後一偈結讚。初中分二。初半偈頌所
迴善根。餘頌攝將迴向。於中分三。初三偈半頌迴
己修善願成資具以施眾生。次菩薩為度下五偈
頌復迴此施願令眾生具足法財。三菩薩言詞下
二偈頌迴向實際。二知諸世間下頌成益。中三。初
二偈頌因德廣大。次菩薩觀察下五頌果德清淨。
後菩薩了知下二偈頌相盡平等。後如是下三偈
頌結歎。
大方廣佛華嚴經綱要卷第二十九

<sarticle>大方廣佛華嚴經綱要卷第三十</sarticle>
于闐國三藏沙門實义難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之六
佛子。何者是菩薩摩訶薩真如相迴向。
第八真如相迴向。長行中。先明位行。後明位果。前
中標名。釋名者。善根合以成迴向。從所依立名。義
通能所。故本業云常照有無二諦。一切法一合相
故。若梵本中具名真如相自性迴向。相即德相。性
即體性。以二非即離。所以雙舉。多說德相。即以法
界印而為其性。此與前後異者。謂第七會事向理。
故云平等。此明事盡理現。故行等同如。第九明從
體起用。第十明用同體同體而用。
佛子。此菩薩摩訶薩正念明了其心堅住。遠離迷惑
專意修行。深心不動成不壞業。趣一切智終不退轉。
志求大乘勇猛無畏。植諸德本普安世間。生勝善根
修白淨法。大悲增長心寶成就。常念諸佛護持正法。
於菩薩道信樂堅固。成就無量淨妙善根。勤修一切
功德智慧。為調御師生眾善法。以智方便而為迴向。
菩薩爾時慧眼普觀所有善根無量無邊。其諸善根
修習之時。若求緣。若辦具。若治淨若趣入。若專勵。若
起行。若明達。若精審。若開示。如是一切有種種門。種
種境。種種相。種種事。種種分。種種行。種種名字。種種
分別。種種出生。種種修習。其中所有一切善根。悉是
趣向十力乘心之所建立。皆悉迴向一切種智。唯一
無二。以諸善根如是迴向。所謂願得圓滿無礙身業
修菩薩行。願得清淨無礙口業修菩薩行。願得成就
無礙意業安住大成。願得圓滿無障礙心。淨修一切
諸菩薩行。願起無量廣大施心。周給無邊一切眾生。
願於諸法心得自在。演大法明無能障蔽。願得明達
一切智處。發菩提心普照世間。願常正念三世諸佛。
諦想如來常現在前。願住圓滿增上志樂。遠離一切
諸魔怨敵。願得安住佛十力智。普攝眾生無有休息
願得三昧遊諸世界。而於世間無所染著。願住諸世
界無有疲厭。教化眾生恒不休息。願起無量思慧方
便。成就菩薩不思議道。願得諸方不迷惑智。悉能分
別一切世間。願得自在神道智力。於一念中悉能嚴
淨一切國土。願得普入諸法自性。見一切世間悉皆
清淨。願得生起無差別智。於一剎中入一切剎。願以
一切剎莊嚴之事顯示一切。教化無量無邊眾生。願
於一佛剎中示無邊法界。一切佛剎悉亦如是。願得
<pb n="800"/>
自在大神通智。普能往詣一切佛土。佛子。菩薩摩訶
薩以諸善根。願得莊嚴一切佛國。願得周徧一切世
界。願得成就智慧觀察。如為己身如是迴向。如是而
為一切眾生。所謂願一切眾生永離一切地獄畜生
閻羅王趣。願一切眾生除滅一切障礙之業。願一切
眾生得周普心平等智慧。願一切眾生於怨於親等
心攝受。皆令安樂智慧清淨。願一切眾生智慧圓滿
淨光普照。願一切眾生思慧成滿了真實義。願一切
眾生以淨志樂趣求菩提獲無量智。願一切眾生普
能顯示安隱住處。佛子。菩薩摩訶薩恒以善心如是
迴向。為令一切眾生遇清涼雲霪法雨故。為令一切
眾生常值福田勝境界故。為令一切眾生皆能善入
菩提心藏自護持故。為令一切眾生離諸蓋纏善安
住故。為令一切眾生皆獲無礙神通智故。為令一切
眾生得自在身普示現故。為令一切眾生成就最勝
一切種智。普興利益無空過故。為令一切眾生普攝
羣品令清淨故。為令一切眾生皆能究竟一切智故。
為令一切眾生心不動搖無障礙故。佛子。菩薩摩訶
薩見可愛樂國土園林草木華果名香上服珍寶財
物諸莊嚴具。或見可樂村邑聚落。或見帝王威德自
在。或見住處離諸諠雜。見是事已。以方便智精勤修
習。出生無量勝妙功德。為諸眾生勤求善法心無放
逸。廣集眾善猶如大海。以無盡善普覆一切。為眾善
法所依之處。以諸善根方便迴向而無分別。開示無
量種種善根。智常觀察一切眾生。心恒憶念善根境
界。以等真如平等善根。迴向眾生無有休息。菩薩爾
時以諸善根如是迴向。所謂願一切眾生得諸如來
可愛樂見。見法真性平等平等。無所取著圓滿清淨。
願一切眾生見諸如來甚可愛樂圓滿供養。願一切
眾生往生一切無諸煩惱甚可愛樂清淨佛剎。願一
切眾生得見諸佛可愛樂法。願一切眾生常樂護持
一切菩薩可愛樂行。願一切眾生得善知識可愛樂
眼見無所礙。願一切眾生常見一切可愛樂物無有
違逆。願一切眾生證得一切可愛樂法而勤護持。願
一切眾生於一切佛可樂法中得淨光明。願一切眾
生修諸菩薩一切能捨可愛樂心。願一切眾生得無
所畏能說一切可愛樂法。願一切眾生得諸菩薩極
可愛樂甚深三昧。願一切眾生得諸菩薩甚可愛樂
陀羅尼門。願一切眾生得諸菩薩甚可愛樂善觀察
智。願一切眾生能現菩薩甚可愛樂自在神通。願一
切眾生能於諸佛大眾會中說可愛樂甚深妙法。願
一切眾生能以方便開示演說甚可愛樂差別之句。
願一切眾生常能發起甚可愛樂平等大悲。願一切
眾生念念發起甚可愛樂大菩提心。常令諸根歡喜
悅豫。願一切眾生能入一切甚可愛樂諸如來家。願
一切眾生得可愛樂能調伏行。調伏眾生無有休息。
願一切眾生得諸菩薩甚可愛樂無盡辯才演說諸
法。願一切眾生於不可說不可說劫。住於一切可樂
世界。教化眾生心無厭倦。願一切眾生以無量方便
普能悟入甚可愛樂諸佛法門。願一切眾生得可愛
樂無礙方便。知一切法無有根本。願一切眾生得可
愛樂離貪欲際。知一切法畢竟無二斷一切障。願一
切眾生得可愛樂離貪欲際。知一切法平等真實。願
一切眾生具足成滿一切菩薩甚可愛樂無戲論法。
願一切眾生得金剛藏精進之心。成可愛樂一切智
道。願一切眾生具可愛樂無礙善根。摧伏一切煩惱
怨敵。願一切眾生得可愛樂一切智門。普於世間現
成正覺。佛子。菩薩摩訶薩修習如是諸善根時。得智
慧明為善知識之所攝受。如來慧日明照其心。永滅
癡冥勤修正法。入諸智業善學智地。流布善根充滿
法界。以智迴向盡諸菩薩善根源底。以智深入大方
便海。成就無量廣大善根。
大文第二廣釋中長分三段。初明隨相迴向。二佛
<pb n="801"/>
子菩薩摩訶薩以此善根下離相迴向。三佛子此
菩薩摩訶薩如是迴向時得一切下迴向成益。初
中分二。先積善迴向。後佛子菩薩摩訶薩若見下
觸境迴向。前中亦二。先明所迴行體。後菩薩爾時
慧眼下攝將迴向。今初。云佛子此菩薩正念明了。
明積集資糧。文有十句。初一為總謂正念堅明。下
九為別。初三句正念菩提。一遠迷惑是明了義。專
意修行即為正念。正念是定。明了是慧。定慧雙運
為道之源。二契理不動。故云深心。緣不能沮。成不
壞業。即自分堅住。求佛不退。即勝進堅住。次四句
正念化生。初句為總。勇求兼濟。為大法故。下三句
別。一悲智雙運。為明了般若。為眾德之本故。二進
善去漏。為正念。三悲增智圓。為堅住。後二正念三
寶。一念佛。二護法。三信僧。上有正念。下句堅固。影
略該攝。以此積集資糧所迴行體。次成就無量下
結德成就。文有四句。前三結前。非止十故云無量。
二三統而收之。不出福智大悲。末句生後迴向。下
文攝將迴向。云菩薩爾時慧眼普觀下先總標觀
察善根。次其諸善根下別顯。次如是一切下總結。
種類多門故云種種。文有十句。謂隨前求緣有多
差別故。次其中所有下結修本意。謂本意既然。寧
不迴向。上總明所迴行體。下文正明迴向。初迴向
菩提。二迴向眾生。經云以諸善根如是迴向。初迴
向菩提也。文有二十願。分三。初十願願成智行。即
菩提因果。次願得三昧下四願周遍利生。即化用
因果。三願得自在神通下六願。普嚴佛剎。即淨土
因果。上總迴向菩提。下云佛子菩薩摩訶薩以諸
善根下迴向眾生。初牒前生後。次所為願一切眾
生下正顯迴向。文有八句。初二句願離三障。障礙
之言義兼煩惱。次四成四智。後二結二果。不唯四
智。故云無量。次云佛子菩薩摩訶薩恒以此心下
八行經。總結所為。上通明積善迴向竟。下文佛
子菩薩摩訶薩見可愛樂國土下。第二明觸境迴
向。大同淨行對境發願。於中五。一見可愛等列所
見境。二見是事已下覩境成德。謂增悲智。三以諸
善根下總明迴向。亦是迴向之德。四菩薩爾時下
別明迴向。五佛子下迴向成益。前三可知。今四別
明迴向中初一句總標。謂上起行中云以諸善根
方便迴向。未知迴向其相云何。故云爾時如是迴
向。後所謂下別顯。顯如是言。有三十一願。皆言令
得。言可愛樂者。由見可愛境。起可愛樂善。願成可
愛樂德。疏釋有多義。次云佛子菩薩修習如是善
根下。第五迴向成益。文有十句。攝為五對。以顯四
益。一以因感緣。由智內明。外為友攝。二以緣感因。
外蒙慧照。內滅痴暗。此除障益。三由勤修入三慧
業。此明學益。四上學證智自善普充。此證入益。五
盡善福源。入實智海。此成二嚴益。即為向實際之
本。以智窮入故。上明隨相竟。
佛子。菩薩摩訶薩以此善根如是迴向。所謂不著世
間。不取眾生。其心清淨無所依止。正念諸法離分別
見。不捨一切佛自在慧。不違三世一切諸佛正迴向
門。隨順一切平等正法不壞如來真實之相。等觀三
世無眾生相善順佛道。善說於法深了其義。入最勝
地悟真實法。智慧圓滿信樂堅固。雖善修正業而知
業性空。了一切法皆如幻化。知一切法無有自性。觀
一切義及種種行。隨世言說而無所著。除滅一切執
著因緣。知如實理。觀諸法性皆悉寂滅。了一切法同
一實相。知諸法相不相違背。與諸菩薩而共同止。修
行其道善攝眾生。入去來今一切菩薩迴向之門。於
諸佛法心無驚怖。以無量心令諸眾生普得清淨。於
十方世界不起執取我我所心。於諸世間無所分別。
於一切境界不生染著。勤修一切出世間法。於諸世
間無取無依。於深妙道正見牢固。離諸妄見了真實
<pb n="802"/>
法。
大文第二離相迴向。此與前諸迴向小異。前多攝
相歸性。少有依性起相。今此多顯性相無礙。以為
如相。故上標文。皆躡前隨相之時。今不要對前以
成無礙。故無時字。文分二。初直明迴向。後譬如下
對如廣辨。今初。又二。初順如之行。二如諸佛法下
順如之益。初中止觀雙運。不著有無。文云佛子菩
薩以此善根如是迴向所謂不著下。一止寂妄取
不違體用。次云等觀三世下明觀空有。信智雙圓
初句觀真空善順下觀妙有。次云雖善修正業而
知業性空下明權實雙行。初句立宗。以無礙為宗。
次了一切法如幻同喻。以如幻相有體虗故。次知
一切下合。及出所因。因云緣成即無性故。次云於
諸佛法心無驚怖下順如之益。文有十句五對。令
四心彌固。一上安深法。下淨眾生。即廣大心。二二
我不生。世見斯絕。即不顛倒心。三於境無染。出世
勤修。四不依世間。正道唯固。上二即第一心。無住
涅槃為第一故。五妄見斯寂。了實體同。即常心。常
不捨離。同體悲故。上直就迴向。第二對如廣辨。
如相迴向生此段文。先敘科義。此一段文略以五
門分別。一釋名。真謂真實。顯非虗妄。如謂如常。表
無變異。此法相宗義。若法性宗云。不變為真。順緣
名如。由不變故與有為法有非一義。由順緣故與
有為法有非異義。二名種類。為或一或二或三或
七。乃至有十。名類不同。疏各有釋。三辨德用。謂一
為依持。二成觀境。乃至有三大等。如起信說。皆顯
德用。四約教不同。可以思準。五釋文者。然此百門
古釋非一。今疏不取。但且就十科之。以配十地十
如。初滿徧一切及無相為相等。即徧滿真如之義。
二中無能測量無有比對即最勝義。三中於法無
礙為眾法眼即勝流義。四中無著無住等即無攝
受義。五中畢竟無盡無有變易。即類無別義。六中
無有分。體性無生即無染淨義。七中無所不在。住
有無法即法無分義。八中體性清淨。體性平等。即
不增減義。九中徧一切法。是佛境界即智自在義。
十中住一切地。成就一切佛菩薩等。即業自在義。
其中餘義可以類取。隨地別顯。唯說十如。一具一
切。十十成百。欲顯如德無量無邊。地前通修。等覺
徧等。如來證窮。今迴向義。謂稱如起行。體即如是
但人信如德。尚迷迴向。故以如德喻迴向德。若取
文義。徧者。應云真如體相遍一切處。善根迴向如
故亦遍一切。無邊際等。百門之內各有二句。上即
所同之如德。下善根下能同迴向之德。上敘科
義。下隨文解釋。
譬如真如徧一切處無有邊際。善根迴向亦復如是。
徧一切處無有邊際。譬如真如真實為性。善根迴向
亦復如是。了一切法真實為性。譬如真如恒守本性
無有改變。善根迴向亦復如是。守其本性始終不改。
譬如真如以一切法無性為性。善根迴向亦復如是。
了一切法無性為性。譬如真如無相為相。善根迴向
亦復如是。了一切法無相為相。譬如真如若有得者
終無退轉。善根迴向亦復如是。若有得者於諸佛法
永不退轉。譬如真如一切諸佛之所行處。善根迴向
亦復如是。一切如來所行之處。譬如真如離境界相
而為境界。善根迴向亦復如是。離境界相而為三世
一切諸佛圓滿境界。譬如真如能有安立。善根迴向
亦復如是。悉能安立一切眾生。譬如真如性常隨順。
善根迴向亦復如是。盡未來劫隨順不斷。
釋文中最初十句。初門顯在緣中。故無不遍。二明
不變故云真實。三明隨緣即不變云恒守本性。四
示其性。五示其相。此五一向就如以辨。次二對智
以說。故為智境。八顯真如非境為境。謂要忘境方
契如境故。如之本性非安立故。九即安立如。十即
<pb n="803"/>
如常之義。向下九十門即如次十十為一門。
譬如真如無能測量。善根迴向亦復如是。等虗空界
盡眾生心無能測量。譬如真如充滿一切。善根迴向
亦復如是。一剎那中普周法界。譬如真如常住無盡。
善根迴向亦復如是。究竟無盡。
十二云。充滿一切者。謂若色若心若大若小等。極
微剎那。亦皆圓滿。非分滿故。
譬如真如無有比對。善根迴向亦復如是。普能圓滿
一切佛法無有比對。
十四無比對者。法性不並真故。
譬如真如體性堅固。善根迴向亦復如是。體性堅固
非諸惑惱之所能沮。譬如真如不可破壞。善根迴向
亦復如是。一切眾生不能損壞。
十五惑不能壞。十六人不能壞。
譬如真如照明為體。善根迴向亦復如是。以普照明
而為其性。
十七寂而常照。智即如用。
譬如真如無所不在。善根迴向亦復如是。於一切處
悉無不在。譬如真如徧一切時。善根迴向亦復如是。
徧一切時。譬如真如性常清淨。善根迴向亦復如是。
住於世間而體清淨。譬如真如於法無礙。善根迴向
亦復如是。周行一切而無所礙。譬如真如為眾法眼。
善根迴向亦復如是。能為一切眾生眼。
二十二既以照明為體。何無照矚之眼。
譬如真如性無勞倦。善根迴向亦復如是。修行一切
菩薩諸行恒無勞倦。譬如真如體性甚深。善根迴向
亦復如是。其性甚深。譬如真如無有一物。善根迴向
亦復如是。了知其性無有一物。譬如真如性非出現。
善根迴向亦復如是。其體微妙難可得見。譬如真如
離眾垢翳。善根迴向亦復如是。慧眼清淨離諸癡翳。
譬如真如性無與等。善根迴向亦復如是。成就一切
諸菩薩行最上無等。譬如真如體性寂靜。善根迴向
亦復如是。善能隨順寂靜之法。譬如真如無有根本。
善根迴向亦復如是。能入一切無根本法。
三十云無根本者。前無所依故。即無住本故。
譬如真如體性無邊。善根迴向亦復如是。淨諸眾生
其數無邊。譬如真如體性無著。善根迴向亦復如是。
畢竟遠離一切諸著。譬如真如無有障礙。善根迴向
亦復如是。除滅一切世間障礙。譬如真如非世所行。
善根迴向亦復如是。非諸世間之所能行。譬如真如
體性無住。善根迴向亦復如是。一切生死皆非所住。
譬如真如性無所作。善根迴向亦復如是。一切所作
悉皆捨離。譬如真如體性安住。善根迴向亦復如是。
安住真實。
三十七云安住者。由無所住。安住真實故。
譬如真如與一切法而共相應。善根迴向亦復如是。
與諸菩薩聽聞修習而共相應。譬如真如一切法中
性常平等。善根迴向亦復如是。於諸世間修平等行。
譬如真如不離諸法。善根迴向亦復如是。盡未來際
不捨世間。譬如真如一切法中畢竟無盡。善根迴向
亦復如是。於諸眾生迴向無盡。
四十一畢竟無盡者。雖在諸法。諸法盡而體常。又
正在法中取不可盡。如芥子之空故。
譬如真如與一切法無有相違。善根迴向亦復如是。
不違三世一切佛法。譬如真如普攝諸法。善根迴向
亦復如是。盡攝一切眾生善根。譬如真如與一切法
同其體性。善根迴向亦復如是。與三世佛同一體性。
譬如真如與一切法不相捨離。善根迴向亦復如是。
攝持一切世出世法。譬如真如無能暎蔽。善根迴向
亦復如是。一切世間無能暎蔽。譬如真如不可動搖。
善根迴向亦復如是。一切魔業無能動搖。譬如真如
性無垢濁。善根迴向亦復如是。修菩薩行無有垢濁。
譬如真如無有變易。善根迴向亦復如是。愍念眾生
<pb n="804"/>
心無變易。譬如真如不可窮盡。善根迴向亦復如是。
非諸世法所能窮盡。譬如真如性常覺悟。善根迴向
亦復如是。普能覺悟一切諸法。
五十一性常覺語者。能內熏發起厭求故。
譬如真如不可失壞。善根迴向亦復如是。於諸眾生
起勝志願永不失壞。
五十二不可失壞者。在於生死。染而不染故。
譬如真如能大照明。善根迴向亦復如是。以大智光
照諸世間。
五十三即智大光明。遍照法界義故。
譬如真如不可言說。善根迴向亦復如是。一切言語
所不可說。
五十四離言真如。
譬如真如持諸世間。善根迴向亦復如是。能持一切
菩薩諸行。譬如真如隨世言說。善根迴向亦復如是。
隨順一切智慧言說。譬如真如徧一切法。善根迴向
亦復如是。徧於十方一切佛剎現大神通成等正覺。
譬如真如無有分別。善根迴向亦復如是。於諸世間
無所分別。譬如真如徧一切身。善根迴向亦復如是。
徧十方剎無量身中。譬如真如體性無生。善根迴向
亦復如是。方便示生而無所生。譬如真如無所不在。
善根迴向亦復如是。十方三世諸佛土中普現神通
而無不在。
六十一無所不在者。上遍一切即無邊際。今隨一
一法皆全在中。
譬如真如徧在於夜。善根迴向亦復如是。於一切夜
放大光明施作佛事。
六十二在晝夜乃至盡未來者一念長劫。各各收
如。各各依如。故得念劫互收互入。
譬如真如徧在於晝。善根迴向亦復如是。悉令一切
在晝眾生見佛神變。演不退輪。離垢清淨無空過者。
譬如真如徧在半月及以一月。善根迴向亦復如是。
於諸世間次第時節得善方便。於一念中知一切時。
譬如真如徧在年歲。善根迴向亦復如是。住無量劫
明了成熟一切諸根皆令圓滿。譬如真如徧成壞劫
善根迴向亦復如是。住一切劫清淨無染。教化眾生
咸令清淨。譬如真如盡未來際。善根迴向亦復如是
盡未來際修諸菩薩清淨妙行。成滿大願無有退轉。
譬如真如徧住三世。善根迴向亦復如是。令諸眾生
於一剎那見三世佛。未曾一念而有捨離。譬如真如
徧一切處。善根迴向亦復如是。超出三界周徧一切
悉得自在。譬如真如住有無法。善根迴向亦復如是。
了達一切有無之法畢竟清淨。
七十住有無者。理無惑計。有無常實故。
譬如真如體性清淨。善根迴向亦復如是。能以方便
集助道法淨治一切諸菩薩行。譬如真如體性明潔。
善根迴向亦復如是。令諸菩薩悉得三昧明潔之心。
七十二性覺為明。離念為潔。
譬如真如體性無垢。善根迴向亦復如是。遠離諸垢
滿足一切諸清淨意。譬如真如無我我所。善根迴向
亦復如是。以無我我所清淨之心。充滿十方諸佛國
土。譬如真如體性平等。善根迴向亦復如是。獲得平
等一切智智。照了諸法離諸癡翳。譬如真如超諸數
量。善根迴向亦復如是。與超數量一切智乘大力法
藏而同止住。興徧十方一切世界廣大法雲。譬如真
如平等安住。善根迴向亦復如是。發生一切諸菩薩
行。平等住於一切智道。譬如真如徧住一切諸眾生
界。善根迴向亦復如是。滿足無礙一切種智。於眾生
界悉現在前。譬如真如無有分別普住一切音聲智
中。善根迴向亦復如是。具足一切諸言音智。能普示
現種種言音開示眾生。譬如真如永離世間。善根迴
向亦復如是。普使眾生永出世間。譬如真如體性廣
大。善根迴向亦復如是。悉能受持去來今世廣大佛
<pb n="805"/>
法恒不忘失。勤修一切菩薩諸行。譬如真如無有間
息。善根迴向亦復如是。為欲安處一切眾生於大智
地。於一切劫修菩薩行無有間息。譬如真如體性寬
廣徧一切法。善根迴向亦復如是。淨念無礙普攝一
切寬廣法門。譬如真如徧攝羣品。普根迴向亦復如
是。證得無量品類之智。修諸菩薩真實妙行。譬如真
如無所取著。善根迴向亦復如是。於一切法皆無所
取。除滅一切世間取著普令清淨。譬如真如體性不
動。善根迴向亦復如是。安住普賢圓滿行願畢竟不
動。譬如真如是佛境界。善根迴向亦復如是。令諸眾
生滿足一切大智境界。滅煩惱境悉令清淨。譬如真
如無能制伏。善根迴向亦復如是。不為一切眾魔事
業外道邪論之所制伏。譬如真如非是可修非不可
修。善根迴向亦復如是。捨離一切妄想取著於修不
修無所分別。
八十九非可修者。無所得故。非不可修者。為聖境
故。
譬如真如無有退捨。善根迴向亦復如是。常見諸佛
發菩提心。大誓莊嚴永無退捨。譬如真如普攝一切
世間言音。善根迴向亦復如是。能得一切差別言音
神通智慧。普發一切種種言詞。譬如真如於一切法
無所希求。善根迴向亦復如是。令諸眾生乘普賢乘
而得出離於一切法無所貪求。譬如真如住一切地。
善根迴向亦復如是。令一切眾生捨世間地住智慧
地。以普賢行而自莊嚴。譬如真如無有斷絕。善根迴
向亦復如是。於一切法得無所畏。隨其類音處處演
說無有斷絕。譬如真如捨離諸漏。善根迴向亦復如
是。令一切眾生成就法智了達諸法。圓滿菩提無漏
功德。
九十五捨離諸漏者。準梵本云阿那薩攞嚩此云
無漏。今言捨者性本捨故。猶心體離念。
譬如真如無有少法而能壞亂。令其少分非是覺悟。
善根迴向亦復如是。普令開悟一切諸法其心無量
徧周法界。
九十六云。無有少法而能壞亂。令其少分非覺悟
者。如遍非情。則有少法非是覺悟。
譬如真如過去非始。未來非末。現在非異。善根迴向
亦復如是。為一切眾生新新恒起菩提心願普使清
淨永離生死。
九十七云過去非始等者。過去初際。所以名始。未
來為終。故稱為末。現在似有。已未分之無蹔住時。
故名為異。今明真如雖遍三世之中。體絕三世。初
中後相。故普言非。迴向亦爾。雖為眾生新新起願。
同彼真如遍三世之中。而今永離生死之相。方名
清淨。
譬如真如於三世中無所分別。善根迴向亦復如是。
現在念念心常覺悟。過去未來皆悉清淨。譬如真如
成就一切諸佛菩薩。善根迴向亦復如是。發起一切
大願方便。成就諸佛廣大智慧。譬如真如究竟清淨。
不與一切諸煩惱俱。善根迴向亦復如是。能滅一切
眾生煩惱。圓滿一切清淨智慧。
言三世無分別者。前約遮詮不同三世。今約顯詮
常無分別。下文尚有二譬。共一百門約十真如。
上離相迴向竟。
佛子。菩薩摩訶薩如是迴向時。得一切佛剎平等。普
嚴淨一切世界故。得一切眾生平等。普為轉無礙法
輪故。得一切菩薩平等。普出生一切智願故。得一切
諸佛平等。觀察諸佛體無二故。得一切法平等。普知
諸法性無易故。得一切世間平等。以方便智善解一
切語言道故。得一切菩薩行平等。隨種種善根盡迴
向故。得一切時平等。勤修佛事於一切時無斷絕故。
得一切業果平等。於世出世所有善根皆無染著咸
究竟故。得一切佛自在神通平等。隨順世間現佛事
<pb n="806"/>
故。佛子。是為菩薩摩訶薩第八真如相迴向。
大文第三迴向成益。及結名可知。
菩薩摩訶薩住此迴向。證得無量清淨法門。能為如
來大師子吼自在無畏。以善方便教化成就無量菩
薩。於一切時未曾休息。得佛無量圓滿之身。一身充
徧一切世界。得佛無量圓滿音聲。一音開悟一切眾
生。得佛無量圓滿之力。一毛孔中普能容納一切國
土。得佛無量圓滿神通。置諸眾生於一塵中。得佛無
量圓滿解脫。於一眾生身示現一切諸佛境界成等
正覺。得佛無量圓滿三昧。一三昧中普能示現一切
三昧。得佛無量圓滿辯才。說一句法窮未來際而不
可盡。悉除一切眾生疑惑。得佛無量圓滿眾生具佛
十力。盡眾生界示成正覺。
大文第二菩薩住此下明位果。初牒得因。後正得
下正顯所得。文有十句。初總。餘別。皆云無量者。同
如廣大無盡故。皆云得佛者。同佛所證故。作佛事
故。
佛子。是為菩薩摩訶薩以一切善根順真如相迴向。
大文佛子下總以結示。
爾時金剛幢菩薩承佛威力。普觀十方而說頌言。
 菩薩志樂常安住  正念堅固離癡惑 
 其心善輭恒清涼  積集無邊功德行 
 菩薩謙順無違逆  所有志願悉清淨 
 已得智慧大光明  善能照了一切業 
 菩薩思惟業廣大  種種差別甚希有 
 決意修行無退轉  以此饒益諸羣生 
 諸業差別無量種  菩薩一切勤修習 
 隨順眾生不違意  普令心淨生歡喜 
 已升調御人尊地  離諸熱惱心無礙 
 於法於義悉善知  為利羣生轉勤習 
 菩薩所修眾善行  無量無數種種別 
 於彼一切分別知  為利羣生故迴向 
 以妙智慧恒觀察  究竟廣大真實理 
 斷諸有處悉無餘  如彼真如善迴向 
 譬如真如徧一切  如是普攝諸世間 
 菩薩以此心迴向  悉令眾生無所作 
 菩薩願力徧一切  譬如真如無不在 
 若見不見念悉周  悉以功德而迴向 
 夜中隨住晝亦住  半月一月亦隨住 
 若年若劫悉住中  真如如是行亦然 
 所有三世及剎土  一切眾生與諸法 
 悉住其中無所住  以如是行而迴向 
 譬如真如本自性  菩薩如是發大心 
 真如所在無不在  以如是行而迴向 
 譬如真如本自性  其中未曾有一法 
 不得自性是真性  以如是業而迴向 
 如真如相業亦爾  如真如性業亦爾 
 如真如性本真實  業亦如是同真如 
 譬如真如無邊際  業亦如是無有邊 
 而於其中無縛著  是故此業得清淨 
 如是聰慧真佛子  志願堅固不動搖 
 以其智力善通達  入於諸佛方便藏 
 覺悟法王真實法  於中無著亦無縛 
 如是自在心無礙  未曾見有一法起 
 如來法身所作業  一切世間如彼相 
 說諸法相皆無相  知如是相是知法 
 菩薩住是不思議  於中思議不可盡 
 入此不可思議處  思與非思皆寂滅 
 如是思惟諸法性  了達一切業差別 
 所有我執皆除滅  住於功德無能動 
 菩薩一切業果報  悉為無盡智所印 
 如是無盡自性盡  是故無盡方便滅 
 菩薩觀心不在外  亦復不得在於內 
<pb n="807"/>
 知其心性無所有  我法皆離永寂滅 
 彼諸佛子如是知  一切法性常空寂 
 無有一法能造作  同於諸佛悟無我 
 了知一切諸世間  悉與真如性相等 
 見是不可思議相  是則能知無相法 
 若能住是甚深法  常樂修行菩薩行 
 為欲利益諸羣生  大誓莊嚴無退轉 
 是則超過於世間  不起生死妄分別 
 了達其心如幻化  勤修眾行度羣生 
 菩薩正念觀世間  一切皆從業緣得 
 為欲救度修諸行  普攝三界無遺者 
 了知眾生種種異  悉是想行所分別 
 於此觀察悉明了  而不壞於諸法性 
 智者了知諸佛法  以如是行而迴向 
 哀愍一切諸眾生  令於實法正思惟 
第二應頌二十九偈。分二。初說偈儀。初六偈頌行
體。於中先二偈所迴行體。後四迴向之行。三有十
六偈頌離相迴向。於中先九頌對如廣辨。後七偈
却頌約法直明。後六偈頌迴向成益。末一偈結迴
向意。

大方廣佛華嚴經綱要卷第三十

<sarticle>大方廣佛華嚴經綱要卷第三十一</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之九
佛子。云何為菩薩摩訶薩。無著無縛解脫迴向。
第九無著無縛解脫迴向。長行中亦先位行。後位
果。前中初牒名徵起。釋名者。謂理智無依。不為能
所見著相惑所縛。由此即名解脫。此約行體釋之。
故本業云以諸法無二。般若無生。二諦平等。三世
一合相故。又解脫者。亦作用自在。如不思議等。此
約行用。由攝善根。皆用迴向。普賢三業。無邊自在
德用故。問於何無縛著耶。謂心等十。以自身有心
身口業果。及所作佛事有世界佛剎眾生法智等
故。又問。不為何等所縛著耶。略如上說。別有十事
五對。一由離凡故不縛生死。以出小乘故不著二
乘。二離六識取不縛外境。離第七執不著於內。三
離現行縛無種子著。四不取有縛不執空著。五無
惑障縛無智障著。皆縛麤著細。若約一事。由著故
縛。義如總中。或縛著一義。此約無礙大用受名。通
能所迴向。約脫惑障。無縛無著即是解脫。約用解
脫乃無縛著之解脫。若望心等。亦是無縛著之心。
即上體用並為其性。
佛子。是菩薩摩訶薩於一切善根心生尊重。所謂於
出生死心生尊重。於攝取一切善根心生尊重。於希
求一切善根心生尊重。於悔諸過業心生尊重。於隨
喜善根心生尊重。於禮敬諸佛心生尊重。於合掌恭
敬心生尊重。於頂禮塔廟心生尊重。於勸佛說法心
生尊重。於如是等種種善根皆生尊重隨順忍可。
第二廣釋中大文分三。一明所迴善根。二佛子下
能迴向行。三菩薩摩訶薩如是迴向時如三世下
迴向成益。初中有六行經。初一句總標尊重。別有
十句。
佛子。菩薩摩訶薩於彼善根皆生尊重隨順忍可時。
究竟欣樂堅固信解。自得安住令他安住。勤修無著
自在積集。成勝志樂住如來境。勢力增長悉得知見。
以諸善根如是迴向。所謂以無著無縛解脫心。成就
普賢身業。以無著無縛解脫心。清淨普賢語業。以無
著無縛解脫心。圓滿普賢意業。以無著無縛解脫心。
發起普賢廣大精進。
<pb n="808"/>
第二迴向行中。初佛子於彼善根下三行經。仍前
進修。擬將迴向。次正明願行中義有十門。大文分
二。第一廣顯其相。後佛子以彼善根如是迴向所
謂心無縛下總結多門。前中分二。先明眾生及菩
提迴向。後佛子以無著無縛解脫心迴向不分別
下迴向實際。前明廣大。後顯甚深。前廣大迴向有
六十一門。其甚深之內有二十門。并前尊重進修
復二十門。總有一門一百顯圓融無盡。深廣無礙。
為廣大迴向。就廣大六十一門。廣顯普賢自在德
用。大文為二。今初云以諸善根下四門內三。成就
三業。以下諸門不出三慧故。後一精進。通策萬行
故。於中無著無縛解脫心。是能迴之心。成就普賢
身業。正是所迴。他皆倣此。前諸善根。即是所迴。故
以善根之言下流八十門內。此一迴向不願成佛
願成普賢者。以普賢通於位前位後。得道不捨因
行。窮盡生界利樂有情。故願成普賢。即兼菩提眾
生二迴向故。下別顯中一一門內。皆攝法界自在
德用。或理或行。或智或境。或自行或他生。或體或
用。或因或果。或人或法。皆各總攝一切法。故不相
從。上一段經總有四門總敘科義下列門。
以無著無縛解脫心。具足普賢無礙音聲陀羅尼門。
其聲廣大普徧十方。以無著無縛解脫心。具足普賢
見一切佛陀羅尼門。恒見十方一切諸佛。以無著無
縛解脫心。成就解了一切音聲陀羅尼門。同一切音
說無量法。以無著無縛解脫心。成就普賢一切劫住
陀羅尼門普於十方修菩薩行。
別科略分為二。初二十三門顯普賢自分究竟。即
位中普賢。後三十四門顯普賢勝進究竟。即位後
普賢。二分無礙是普賢德。前即因圓果滿。後即得
道不捨因行。故二段中皆含因果。今初分三。初四
成普賢總持德。二有十二門成普賢自在力用。三
有七門願成普賢行。然諸門德。皆約三業。今初總
持。亦具三業。一語業總持。二身業見佛。三意業解
了。後一三業用之時處。
以無著無縛解脫心。成就普賢自在力。於一眾生身
中示修一切菩薩行。盡未來劫常無間斷。如一眾生
身。一切眾生身悉亦如是。以無著無縛解脫心。成就
普賢自在力。普入一切眾道場。普現一切諸佛前修
菩薩行。以無著無縛解脫心。成就普賢佛自在力。於
一門中示現經不可說不可說劫無有窮盡。令一切
眾生皆得悟入。以無著無縛解脫心。成就普賢佛自
在力。於種種門中示現經不可說不可說劫無有窮
盡。令一切眾生皆得悟入。其身普現一切佛前。以無
著無縛解脫心。成就普賢自在力。念念中令不可說
不可說眾生住十方智心無疲倦。以無著無縛解脫
心。成就普賢自在力。於一切眾生身中現一切佛自
在神通。令一切眾生住普賢行。以無著無縛解脫心。
成就普賢自在力。於一切眾生語言中作一切眾生
語言。令一切眾生一一皆住一切智地。以無著無縛
解脫心。成就普賢自在力。於一一眾生身中普容納
一切眾生身。令皆自謂成就佛身。以無著無縛解脫
心。成就普賢自在力。能以一華莊嚴一切十方世界。
以無著無縛解脫心。成就普賢自在力。出大音聲普
徧法界。周聞一切諸佛國土。攝受調伏一切眾生。以
無著無縛解脫心。成就普賢自在力。盡未來際不可
說不可說劫。於念念中悉能徧入一切世界。以佛神
力隨念莊嚴。以無著無縛解脫心。成就普賢自在力。
盡未來際所住之劫。常能徧入一切世界。示現成佛
出興於世。以無著無縛解脫心。成普賢行。一光普照
盡虗空界一切世界。以無著無縛解脫心成普賢行。
得無量智慧具一切神通。說種種法。以無著無縛解
脫心成普賢行。入於如來盡一切劫不可測量神通
智慧。以無著無縛解脫心成普賢行。住盡法界諸如
<pb n="809"/>
來所。以佛神力修習一切諸菩薩行。身口意業曾無
懈倦。以無著無縛解脫心成普實行。不違於義。不壞
於法。言詞清淨樂說無盡。教化調伏一切眾生。令其
當得一切諸佛無上菩提。以無著無縛解脫心修普
賢行。入一法門時放無量光照不思議一切法門。如
一法門。一切法門皆亦如是。通達無礙。究竟當得一
切智地。以無著無縛解脫心住菩薩行。於法自在到
於普賢莊嚴彼岸。於一一境界。皆以一切智觀察悟
入。而一切智亦不窮盡。
第二有十二門成普賢自在力用。於中二。先九願
一多攝入自在。次出大音聲下三願。明廣大自在。
第三有七願成普賢行。於中二。初云成普賢行。一
光普照下四願成神通。次成普賢行不違於義下
三願成四辨。即顯果滿究竟。上二十三門明普
賢自分究竟竟。
以無著無縛解脫心。始從此生盡未來際。住普賢行
常不休息。得一切智悟不可說不可說真實法。於法
究竟無有迷惑。以無著無縛解脫心修普賢業。方便
自在。得法光明。於諸菩薩所行之行。照了無礙。以無
著無縛解脫心修普賢行。得一切方便智知一切方
便。所謂無量方便。不思議方便。菩薩方便。一切智方
便。一切菩薩調伏方便。轉無量法輪方便。不可說時
方便。說種種法方便。無邊際無畏藏方便。說一切法
無餘方便。以無著無縛解脫心住普賢行。成就身業。
令一切眾生見者歡喜不生誹謗。發菩提心永不退
轉究竟清淨。以無著無縛解脫心修普賢行。得了一
切眾生語言清淨智。一切言詞具足莊嚴。普應眾生
皆令歡喜。以無著無縛解脫心住普賢行。立殊勝志。
具清淨心。得廣大神通廣大智慧。普詣一切廣大世
間廣大國土。廣大眾生所說一切如來不可說廣大
法。廣大莊嚴圓滿藏。以無著無縛解脫心。成滿普賢
迴向行願。得一切佛清淨身清淨心清淨解。攝佛功
德。住佛境界。智印普照。示現菩薩清淨之業。善入一
切差別句義。示諸佛菩薩廣大自在。為一切眾生現
成正覺。以無著無縛解脫心。勤修普賢諸根行願。得
聰利根。調順根。一切法自在根。無盡根。勤修一切善
根根。一切佛境界平等根。受一切菩薩不退轉記大
精進根。了知一切佛法金剛界根。一切如來智慧光
照金剛𦦨根。分別一切諸根自在根。安立無量眾生
於一切智根。無邊廣大根。一切圓滿根。清淨無礙根。
以無著無縛解脫心。修普賢行得一切菩薩神力。所
謂無量廣大力神力。無量自在智神力。不動其身普
現一切佛剎神力。無礙不斷自在神力。普攝一切佛
剎置於一處神力。一身徧滿一切佛剎神力。無礙解
脫遊戲神力。無所作一念自在神力。住無性無依神
力。一毛孔中次第安立不可說世界遍遊法界諸佛
道場示諸眾生皆令得入大智慧門神力。
大文第二明勝進究竟。有三十四門。於中分三。初
有九門攝法廣大自在德。次有十五門相即相入
重重德。三有十門明微細容持甚深德。初中分六。
一云始從此生下有三願成智。次云成就身業下
有二願成利益。三云立殊勝志下有一願廣大三
業。四云成滿普賢下有一願清淨三業。五云勤修
普賢下有一願種諸善根。於中三業別有十四根。
皆以勝用增上光顯義故。立以根名。初聰利等三
根。約眼等六。兼五受根。餘約信等五根。一無盡信
根。亦兼命根。勤修進根。次一切佛念根。次不退轉
是定根。餘七皆慧。六一願云修普賢行得一切菩
薩神力。即願神力三業。上九門攝法廣大自在
德竟。
以無著無縛解脫心。入普賢門。生菩薩行。以自在智。
於一念頃普入無量諸佛國土。一身容受無量佛剎。
獲能嚴淨佛國土智。恒以智慧觀見無邊諸佛國土。
<pb n="810"/>
永不發起二乘之心。以無著無縛解脫心修普賢方
便行。入智慧境界。生如來家。住菩薩道。具足不可說
不可說無量不思議殊勝心。行無量願未曾休息。了
知三世一切法界。以無著無縛解脫心。成就普賢清
淨法門。於一毛端量處。悉包容盡虗空徧法界不可
說不可說一切國土。皆使明見。如一毛端量處。徧法
界虗空界一一毛端量處悉亦如是。以無著無縛解
脫心。成就普賢深心方便。於一念心中現一眾生不
可說不可說劫念心。如是乃至現一切眾生爾許劫
念心。以無著無縛解脫心。入普賢迴向行方便地。於
一身中悉能包納盡法界不可說不可說身。而眾生
界無所增減。如一身。乃至周徧法界一切身悉亦如
是。以無著無縛解脫心。成就普賢大願方便。捨離一
切想倒心倒見倒。普入一切諸佛境界。常見諸佛虗
空界等清淨法身。相好莊嚴。神力自在。常以妙音開
示演說。無礙無斷。令其聞者如說受持。於如來身了
無所得。以無著無縛解脫心。修普賢行住菩薩地。於
一念中入一切世界。所謂入仰世界覆世界不可說
不可說十方網一切處廣大世界。以因陀羅網分別
方便。普分別一切法界。以種種世界入一世界。以不
可說不可說無量世界入一世界。以一切法界所安
立無量世界入一世界。以一切虗空界所安立無量
世界入一世界。而亦不壞安立之相。悉令明見。以無
著無縛解脫心。修習普賢菩薩行願。得佛灌頂。於一
念中入方便地。成滿安住眾行智寶。悉能了知一切
諸想。所謂眾生想。法想。剎想。方想。佛想。世想。業想。行
想。界想。解想。根想。時想。持想。煩惱想。清淨想。成熟想。
見佛想。轉法輪想。聞法解了想。調伏想。無量想。出離
想。種種地想。無量地想。菩薩了知想。菩薩修習想。菩
薩三昧想。菩薩三昧起想。菩薩成想。菩薩壞想。菩薩
歿想。菩薩生想。菩薩解脫想。菩薩自在想。菩薩住持
想。菩薩境界想。劫成壞想。明想。暗想。晝想。夜想。半月
一月一時一歲變異想。去想。來想。住想。坐想。睡想。覺
想。如是等想。於一念中悉能了知。而離一切想無所
分別。斷一切障無所執著。一切佛智充滿其心。一切
佛法長其善根。與諸如來等同一身。一切諸佛之所
攝取。離垢清淨。一切佛法皆隨修學。到於彼岸。以無
著無縛解脫心。為一切眾生修普賢行。生大智寶。於
一一心中知無量心。隨其依止。隨其分別。隨其種性。
隨其所作。隨其業用。隨其相狀。隨其思覺。種種不同
靡不明見。以無著無縛解脫心。成就普賢大願智寶。
於一處中知於無量不可說處。如於一處。於一切處
悉亦如是。以無著無縛解脫心。修習普賢行業智地。
於一業中能知無量不可說不可說業。其業各以種
種緣造。明了知見。如於一業。於一切業悉亦如是。以
無著無縛解脫心。修習普賢知諸法智。於一法中知
不可說不可說法。於一切法中而知一法。如是諸法
各各差別。無有障礙。無違無著。以無著無縛解脫心。
住菩薩行。得具普賢無礙耳根。於一言音中知不可
說不可說言音。無量無邊種種差別而無所著。如於
一言音於一切言音悉亦如是以無著無縛解脫心。
修普賢智。起普賢行。住普賢地。於一一法中演說不
可說不可說法。其法廣大。種種差別。教化攝受不可
思議方便相應。於無量時。於一切時。隨諸眾生所有
欲解。隨根隨時以佛音聲而為說法。以一妙音。令不
可說道場眾會無量眾生皆悉歡喜。一切如來所無
量菩薩充滿法界。立殊勝志。生廣大見。究竟了知一
切諸行。住普賢地。隨所說法於念念中悉能證入。一
剎那頃。增長無量不可說不可說大智慧聚。盡未來
劫如是演說。於一切剎修習廣大虗空等行成就圓
滿。以無著無縛解脫心。修習普賢諸根行門。成大行
王。於一一根中悉能了知無量諸根無量心樂。不思
議境界所生妙行。
<pb n="811"/>
第二有十五門。明相即相入重重廣大德。於中分
六。初有三門入普賢門。一行門。二智門。三法門。次
云成就普賢深心方便下有三門。願成普賢方便。
一深心方便。二迴向方便。三大願方便。三有二門
入普賢之位。於中初一住菩薩地始入。次云得佛
灌頂明終成。於中三。初標能所知。次所謂下列所
知想。有五十二。其業行界解根等。皆十力智所知。
持謂執持。善惡地謂斷證分齊。菩薩成者解行正
命。菩薩壞者戒見邪命。餘可知。四云為一切眾生
修普賢行生大智寶下有四門。成普賢大智。一行
成智。無機不知。以化眾生為其行故。二大願智。無
處不知。願徧化故。三窮業智。了因緣故。四如法智。
知化法故。五云得具普賢無礙耳下有二門。成普
賢聽說。初耳無不聽。次舌無不演。六云修習普賢
諸根行門下一門。成知根德。一攝一切故。於中言
大行王者。以徧知根於化行自在故。上有二十
四門。
以無著無縛解脫心。住普賢行大迴向心。得色甚微
智。身甚微細智。剎甚微細智。劫甚微細智。世甚微細
智。方甚微細智。時甚微細智。數甚微細智。業報甚微
細智。清淨甚微細智。如是等一切甚微細。於一念中
悉能了知。而心不恐怖心不迷惑。不亂不散不濁不
劣。其心一緣。心善寂定。心善分別。心善安住。以無著
無縛解脫心住菩薩智。修普賢行無有懈倦。能知一
切眾生趣甚微細。眾生死甚微細。眾生生甚微細。眾
生住甚微細。眾生處甚微細。眾生品類甚微細。眾生
境界甚微細。眾生行甚微細。眾生取甚微細。眾生攀
緣甚微細。如是等一切甚微細。於一念中悉能了知。
以無著無縛解脫心立深志樂。修普賢行。能知一切
菩薩從初發心為一切眾生修菩薩行甚微細。菩薩
住處甚微細。菩薩神通甚微細。菩薩遊行無量佛剎
甚微細。菩薩法光明甚微細。菩薩清淨眼甚微細。菩
薩成就殊勝心甚微細。菩薩往詣一切如來道場眾
會甚微細。菩薩陀羅尼門智甚微細。菩薩無量無畏
地一切辯才藏演說甚微細。菩薩無量三昧相甚微
細。菩薩見一切佛三昧智甚微細。菩薩甚深三昧智
甚微細。菩薩大莊嚴三昧智甚微細。菩薩法界三昧
智甚微細。菩薩大自在神通三昧智甚微細。菩薩盡
未來際廣大行住持三昧智甚微細。菩薩出生無量
差別三昧智甚微細。菩薩出生一切諸佛前勤修供
養恒不捨離三昧智甚微細。菩薩修行一切甚深廣
博無障無礙三昧智甚微細。菩薩究竟一切智地住
持行智地。大神通地決定義地離翳三昧智甚微細。
如是等一切甚微細悉能了知。以無著無縛解脫心
修普賢行。悉知一切菩薩安立智甚微細。菩薩地甚
微細。菩薩無量行甚微細。菩薩出生迴向甚微細。菩
薩得一切佛藏甚微細。菩薩觀察智甚微細。菩薩神
通願力甚微細。菩薩演說三昧甚微細。菩薩自在方
便甚微細。菩薩印甚微細。菩薩一生補處甚微細。菩
薩生兜率天甚微細。菩薩住止天宮甚微細。菩薩嚴
淨佛國甚微細。菩薩觀察人中甚微細。菩薩放大光
明甚微細。菩薩種族殊勝甚微細。菩薩道場眾會甚
微細。菩薩徧一切世界受生甚微細。菩薩於一身示
現一切身命終甚微細。菩薩入母胎甚微細。菩薩住
母胎甚微細。菩薩在母胎中自在示現一切法界道
場眾會甚微細。菩薩在母胎中示現一切佛神力甚
微細。菩薩示現誕生事甚微細。菩薩師子遊行七步
智甚微細。菩薩示處王宮巧方便智甚微細。菩薩出
家修調伏行甚微細。菩薩菩提樹下坐道場甚微細。
菩薩破魔軍眾成阿耨多羅三藐三菩提甚微細。如
來坐菩提座。放大光明照十方界甚微細。如來示現
無量神變甚微細。如來師子吼大涅槃甚微細。如來
調伏一切眾生而無所礙甚微細。如來不思議自在
<pb n="812"/>
力如金剛菩提心甚微細。如來普護念一切世間境
界甚微細。如來普於一切世界施作佛事。盡未來劫
而無休息甚微細。如來無礙神力周徧法界甚微細。
如來於盡虗空界一切世界普現成佛調伏眾生甚
微細。如來於一佛身現無量佛身甚微細。如來於去
來今三世中皆處道場自在智甚微細。如是等一切
微細悉能了知。成就清淨。普能示現一切世間。於念
念中增長智慧圓滿不退。善巧方便修菩薩行無有
休息。成就普賢迴向之地。具足一切如來功德。永不
厭捨菩薩所行。出生菩薩現前境界。無量方便皆悉
清淨。普欲安隱一切眾生修菩薩行。成就菩薩大威
德地。得諸菩薩心之樂欲。獲金剛幢迴向之門。出生
法界諸功德藏。常為諸佛之所護念。入諸菩薩深妙
法門。演說一切真實之義。於法善巧無所違失。起大
誓願不捨眾生。於一念中盡知一切心非心地境界
之藏。於非心處示生於心。遠離語言安住智慧。同諸
菩薩所行之行。以自在力示成佛道。盡未來際常無
休息。一切世間眾生劫數。妄想言說之所建立。神通
願力悉能示現。以無著無縛解脫心修普賢行。得一
切眾生界甚微細智。所謂眾生界分別甚微細智。眾
生界言說甚微細智。眾生界執著甚微細智。眾生界
異類甚微細智。眾生界同類甚微細智。眾生界無量
趣甚微細智。眾生界不思議種種分別所作甚微細
智。眾生界無量雜染甚微細智。眾生界無量清淨甚
微細智。如是等一切眾生界境界甚微細。於一念中
能以智慧皆如實知。廣攝眾生而為說法。開示種種
清淨法門。令修菩薩廣大智慧。化身無量見者歡喜。
以智日光照菩薩心。令其開悟智慧自在以無著無
縛解脫心。為一切眾生於一切世界修普賢行。得盡
虗空界法界一切世界甚微細智。所謂小世界甚微
細智。大世界甚微細智。雜染世界甚微細智。清淨世
界甚微細智。無比世界甚微細智。種種世界甚微細
智。廣世界甚微細智。狹世界甚微細智。無礙莊嚴世
界甚微細智。徧一切世界佛出現甚微細智。徧一切
世界說正法甚微細智。徧一切世界普現身甚微細
智。徧一切世界放大光明甚微細智。盡一切世界示
現諸佛自在神通甚微細智。盡一切世界以一音聲
示一切音甚微細智。入一切世界一切佛剎道場眾
會甚微細智。以一切法界佛剎作一佛剎甚微細智。
以一佛剎作一切法界佛剎甚微細智。知一切世界
如夢甚微細智。知一切世界如像甚微細智。知一切
世界如幻甚微細智。如是了知。出生一切菩薩之道。
入普賢行。智慧神通。具普賢觀。修菩薩行常無休息。
得一切佛自在神變。具無礙身住無依智。於諸善法
無所取著。心之所行悉無所得。於一切處起遠離想。
於菩薩行起淨修想。於一切智無取著想。以諸三昧
而自莊嚴智慧隨順一切法界。以無著無縛解脫心
入普賢菩薩行門得無量法界甚微細智。演說一切
法界甚微細智。入廣大法界甚微細智。分別不思議
法界甚微細智。分別一切法界甚微細智。一念徧一
切法界甚微細智。普入一切法界甚微細智。知一切
法界無所得甚微細智。觀一切法界無所礙甚微細
智。知一切法界無有生甚微細智。於一切法界現神
變甚微細智。如是等一切法界甚微細。以廣大智皆
如實知。於法自在示普賢行。令諸眾生皆悉滿足。不
捨於義。不著於法。出生平等無礙之智。知無礙本。不
住一切法。不壞諸法性。如實無染猶若虗空。隨順世
間起於言說。開真實義。示寂滅性。於一切境無依無
住。無有分別。明見法界廣大安立。了諸世間及一切
法平等無二。離一切著。以無著無縛解脫心修普賢
行。生諸劫甚微細智。所謂以不可說劫為一念甚微
細智。以一念為不可說劫甚微細智。以阿僧祇劫入
一劫甚微細智。以一劫入阿僧祇劫甚微細智。以長
<pb n="813"/>
劫入短劫甚微細智。以短劫入長劫甚微細智。入有
佛劫無佛劫甚微細智。知一切劫數甚微細智。知一
切劫非劫甚微細智。一念中見三世一切劫甚微細
智。如是等一切諸劫甚微細。以如來智於一念中皆
如實知。得諸菩薩圓滿行王心。入普賢行心。離一切
分別異道戲論心。發大願無懈息心。普見無量世界
網無量諸佛充滿心。於諸佛善根諸菩薩行能聞持
心。於安慰一切眾生廣大行聞已不忘心。能於一切
劫現佛出世心。於一一世界盡未來際行不動行無
休息心。於一切世界中以如來身業充滿菩薩身心。
以無著無縛解脫心修普賢行。成不退轉。得一切法
甚微細智。所謂甚深法甚微細智。廣大法甚微細智。
種種法甚微細智。莊嚴法甚微細智。一切法無有量
甚微細智。一切法入一法甚微細智。一法入一切法
甚微細智。一切法入非法甚微細智。無法中安立一
切法而不相違甚微細智。入一切佛法方便無有餘
甚微細智。如是等一切世界一切言說所安立法諸
微細智。與彼同等。其智無礙。皆如實知。得入無邊法
界心。於一一法界深心堅住。成無礙行。以一切智充
滿諸根。入諸佛智正念方便。成就諸佛廣大功德徧
滿法界。普入一切諸如來身。現諸菩薩所有身業。隨
順一切世界言詞演說於法。得一切佛神力所加智
慧意業。出生無量善巧方便。分別諸法薩婆若智。以
無著無縛解脫心修普賢行。出生一切甚微細智。所
謂知一切剎甚微細智。知一切眾生甚微細智。知一
切法果報甚微細智。知一切眾生心甚微細智。知一
切說法時甚微細智。知一切法界甚微細智。知一切
盡虗空界三世甚微細智。知一切語言道甚微細智。
知一切世間行甚微細智。知一切出世行甚微細智。
乃至知一切如來道一切菩薩道一切眾生道甚微
細智。修菩薩行。住普賢道。若文若義皆如實知。生如
影智。生如夢智。生如幻智。生如響智。生如化智。生如
空智。生寂滅智。生一切法界智。生無所依智。生一切
佛法智。
第三有十門明微細容持甚深德。謂願得普賢微
細智法。以所知之事微細故能知之智微細微細
有二。一難知故。二就經宗。於一法中有一切法。炳
然齊現。故如文云眾生業報微細等。十門即為十
段。初標列中。初知世間法微細智。初言大迴向心。
即標德所修。次云得色甚微細下列所得法。次如
是等一切甚微細下結能知德。不怖甚深。不迷事
理。亂謂錯謬。散為不專。濁謂垢染。劣無堪任。今皆
反此。上明離過。下顯成德。一緣謂專注一境故不
散。善寂謂心境兩忘故不亂。即定而知名善分別
故不迷。即照而止名善止故不怖。此能知之德。以
在初門義通下九。二云無有懈倦下知眾生趣微
細智。三云立深志樂下知菩薩行德微細智。列所
得中二十句。前十別顯。後十同明三昧。四知菩薩
位德大用智。於中二。初以無著心修普賢行標也。
次云悉知一切下列所得法。有四十一種。初十一
事。位成行滿次云菩薩生兜率天下有三十事。明
位滿大用。現八相等。其中有菩薩佛名因果之異。
皆是用中之事耳。三云如是等一切微細下結能
知德。謂成普賢自在之德。德亦名益。此通後諸智
而生。有十二行經。五知眾生界微細智。有三。初以
無著下一句。標德所依。前第二云知眾生趣。即十
力中自業智境。此知眾生界。即界是性。故不同耳。
故晉經云入眾生性微也。次云得一切眾生界下
列所得智。於中十句。初總。所謂下別。言眾下界分
別等者。亦可言眾生分別界等。三云如是等一切
下結所知德。六知世界微細智。有三。初以無著下
總標。次云所謂小世界甚微細智下別顯。有二十
一智。初九直語器界。次九明其受用。其一多相作。
<pb n="814"/>
亦是菩薩受用。後三正知無取著。三云如是了知
下結顯能知德。七知三界微細智。此顯即理之事
法界。故云一切法界。即事之理。復云不生等。亦初
標所依。次云得無量下列所得智。初句總。餘別。後
云如是等下結能知之德。八知入劫微細智。亦三。
初以無著下標德所依。次云所謂下列所得智。三
如是等下結能知德。九知法無礙微細智。初標。二
所謂下別所得智。文有十句。義有四重。一法體具
德。二一切入一等。明法用即入。三入非法等。明理
事相即。四入方便無別。是體用善巧。後如是等下
結能知德。十總知一切盡無餘微細智。晉經十句
皆有無餘之言。文中分四。初以無著下總標所依。
二所謂下別列所得法。即牒前十門。名或小變。次
或不等會義皆同。三云乃至知一切下結所不說。
四如幻下顯能知之德。亦有通別。通從前生。別則
次第對前十句。一外剎是心之影像故。今能知剎
則知影像。二眾生想現故云如夢。三者果報幻生。
故如幻。四心性寂然緣感成異。故云如響。五說時
如化。六即空界。七言語本寂。八即法界。九世間無
依。十出世間行即是佛法。上通前總明迴向菩
提眾生竟。下迴向實際即離相行。
佛子。菩薩摩訶薩以無著無縛解脫心迴向。不分別
若世間若世間法。不分別若菩提若菩提薩埵。不分
別若菩薩行若出離道。不分別若佛若一切佛法。不
分別若調伏眾生若不調伏眾生。不分別若善根若
迴向。不分別若自若他。不分別若施物若受施者。不
分別若菩薩行若等正覺。不分別若法若智。
大文第二迴向實際。文有十對。初假實對。二即人
法。三即體用。於中五對。皆約能所。第九因果。等正
覺約人契法。異前菩提。十即教法教智。以不分別
故一一入實。上廣顯其相。
佛子。菩薩摩訶薩以彼善根如是迴向。所謂心無著
無縛解脫。身無著無縛解脫。口無著無縛解脫。業無
著無縛解脫。報無著無縛解脫。世間無著無縛解脫。
佛剎無著無縛解脫。眾生無著無縛解脫。法無著無
縛解脫。智無著無縛解脫。
大文第二佛子下總結多門。由心無縛。故令身等
皆無縛著也。
菩薩摩訶薩如是迴向時。如三世諸佛為菩薩時所
修迴向而行迴向。學過去諸佛迴向。成未來諸佛迴
向。住現在諸佛迴向。安住過去諸佛迴向道。不捨未
來諸佛迴向道。隨順現在諸佛迴向道。勤修過去諸
佛教。成就未來諸佛教。了知現在諸佛教。滿足過去
諸佛平等。成就未來諸佛平等。安住現在諸佛平等。
行過去諸佛境界。住未來諸佛境界。等現在諸佛境
界。得三世一切諸佛善根。具三世一切諸佛種性。住
三世一切諸佛所行。順三世一切諸佛境界。
大文第三菩薩下明迴向成益。初牒後顯。顯有十
句。初總。餘別。別中一迴向者。正起修行。二道者常
游法徑。三迴向教。四平等智。五所緣境。六功行絕
修。是佛善根。七了見本源。成如來性。八無礙悲智
是所行。九無盡體用是分齊境。
佛子。是為菩薩摩訶薩第九無著無縛解脫心迴向。
第三結名從初廣說故有心言。
菩薩摩訶薩住此迴向時。一切金剛輪圍山所不能
壞。於一切眾生中色相第一無能及者。悉能摧破諸
魔邪業。普現十方一切世界修菩薩行。為欲開悟一
切眾生。以善方便說諸佛法。得大智慧。於諸佛法心
無迷惑。在在生處。若行若住。常得值遇不壞眷屬。三
世諸佛所說正法。以清淨念悉能受持。盡未來劫修
菩薩行。常不休息。無所依著。普賢行願增長具足。得
一切智。施作佛事。成就菩薩自在神通。
第二位果。成三種果。一現成果。於中先自利。後為
<pb n="815"/>
欲下利他。二在在下成當得果。初自利。後盡未來
下兼於自他。三普賢下明終成果。因果無礙。
爾時金剛幢菩薩承佛神力。普觀十方而說頌言。
 普於十方無等尊  未曾一起輕慢心 
 隨其所修功德業  亦復恭敬生尊重 
 所修一切諸功德  不為自己及他人 
 恒以最上信解心  利益眾生故迴向 
 未甞暫起高慢心  亦復不生下劣意 
 如來所有身等業  彼悉請問勤修習 
 所修種種諸善根  悉為利益諸含識 
 安住深心廣大解  迴向人尊功德位 
 世間所有無量別  種種善巧奇特事 
 麤細廣大及甚深  靡不修行皆了達 
 世間所有種種身  以身平等入其中 
 於此修行得了悟  慧門成就無退轉 
 世間國土無量種  微細廣大仰覆別 
 菩薩能以智慧門  一毛孔中無不見 
 眾生心行無有量  能令平等入一心 
 以智慧門悉開悟  於所修行不退轉 
 眾生諸根及欲樂  上中下品各不同 
 一切甚深難可知  隨其本性悉能了 
 眾生所有種種業  上中下品各差別 
 菩薩深入如來力  以智慧門普明見 
 不可思議無量劫  能令平等入一念 
 如是見已徧十方  修行一切清淨業 
 過去未來及現在  了知其相各不同 
 而亦不違平等理  是則大心明達行 
 世間眾生行不同  或顯或隱無量種 
 菩薩悉知差別相  亦知其相皆無相 
 十方世界一切佛  所現自在神通力 
 廣大難可得思議  菩薩悉能分別知 
 一切世界兜率中  自然覺悟人師子 
 功德廣大淨無等  如其體相悉能見 
 或現降神處母胎  無量自在大神變 
 成佛說法示滅度  普徧世間無暫已 
 人中師子初生時  一切勝智悉承奉 
 諸天帝釋梵王等  靡不恭敬而瞻侍 
 十方一切無有餘  無量無邊法界中 
 無始無末無遐邇  示現如來自在力 
 人中尊導現生已  遊行諸方各七步 
 欲以妙法悟羣生  是故如來普觀察 
 見諸眾生沉欲海  盲闇愚癡之所覆 
 人中自在現微笑  念當救彼三有苦 
 大師子吼出妙音  我為世間第一尊 
 應然明淨智慧燈  滅彼生死愚癡闇 
 人師子王出世時  普放無量大光明 
 令諸惡道皆休息  永滅世間眾苦難 
 或時示現處王宮  或現捨家修學道 
 為欲饒益眾生故  示其如是自在力 
 如來始坐道場時  一切大地皆動搖 
 十方世界悉蒙光  六趣眾生咸離苦 
 震動一切魔宮殿  開悟十方眾生心 
 若曾受化及修行  皆使了知真實義 
 十方所有諸國土  悉入毛孔無有餘 
 一切毛孔剎無邊  於彼普現神通力 
 一切諸佛所開演  無量方便皆隨悟 
 說諸如來所不說  亦能解了勤修習 
 徧滿三千大千界  一切魔軍興鬪諍 
 所作無量種種惡  無礙智門能悉滅 
 如來或在諸佛剎  或復現處諸天宮 
 或在梵宮而現身  菩薩悉皆無障礙 
 佛現無量種種身  轉於清淨妙法輪 
 乃至三世一切劫  求其邊際不可得 
<pb n="816"/>
 寶座高廣最無等  徧滿十方無量界 
 種種妙相而莊嚴  佛處其上難思議 
 諸佛子眾共圍繞  盡於法界悉周徧 
 開示菩提無量行  一切最勝所由道 
 諸佛隨宜所作業  無量無邊等法界 
 智者能以一方便  一切了知無不盡 
 諸佛自在神通力  示現一切種種身 
 或現諸趣無量生  或現綵女眾圍繞 
 或於無量諸世界  示現出家成佛道 
 乃至最後般涅槃  分布其身起塔廟 
 如是種種無邊行  導師演說佛所住 
 世尊所有大功德  誓願修行悉令盡 
 以彼善根迴向時  住於如是方便法 
 如是修習菩提行  其心畢竟無厭怠 
 如來所有大神通  及以無邊勝功德 
 乃至世間諸智行  一切悉知無不盡 
 如是一切人中主  隨其所有諸境界 
 於一念中皆了悟  而亦不捨菩提行 
 諸佛所有微細行  及一切剎種種法 
 於彼悉能隨順知  究竟迴向到彼岸 
 有數無數一切劫  菩薩了知一切念 
 於此善入菩提行  常勤修習不退轉 
 十方所有無量剎  或見雜染或清淨 
 及彼一切諸如來  菩薩悉能分別知 
 於念念中悉明見  不可思議無量劫 
 如是三世無有餘  具足修治菩薩行 
 於一切心平等入  入一切法亦平等 
 盡空佛剎斯亦然  彼最勝行悉了知 
 出生眾生及諸法  所有種種諸智慧 
 菩薩神力亦復然  如是一切無窮盡 
 諸微細智各差別  菩薩盡攝無有餘 
 同相異相悉善知  如是修行廣大行 
 十方無量諸佛剎  其中眾生各無量 
 趣生族類種種殊  住行力已悉能知 
 過去未來現在世  所有一切諸導師 
 若人知此而迴向  則與彼佛行平等 
 若人能修此迴向  則為學佛所行道 
 當得一切佛功德  及以一切佛智慧 
 一切世間莫能壞  一切所學皆成就 
 當得憶念一切佛  常見一切世間燈 
 菩薩勝行不可量  諸功德法亦如是 
 已住如來無上行  悉知諸佛自在力 
第二應頌。有五十一偈。分二。先頌位行。後頌位果。
前中三。初三頌所迴善根。二所修下四十四頌頌
迴向行。三過去下二頌頌行成利益。頌迴向行中
初所修下一偈。頌普賢自分究竟。餘頌勝進究竟。
前長行有三攝法廣大德。二即入重重德。三微細
容持德。今通頌之。但顯微細。於中分十。第一有三
偈頌世間微細智。二有一偈頌眾生趣。由行別故。
三有二偈頌第五眾生界。界即根性。四有三偈頌
第三菩薩行德。菩薩亦受眾生之稱。五十方下有
二十七偈頌第四位德大用。於中三。初一偈總。次
二十三。別頌因果八相等。後三偈頌能知之德。六
有數下一偈頌第八知劫智。七十方下一偈頌第
六世界智。八於念念下二偈頌第七法界智。九出
生下一偈頌第九知法智。十諸微細下二偈頌一
切法智。過去未來下四偈頌成益位果可知。

大方廣佛華嚴經綱要卷第三十一

<sarticle>大方廣佛華嚴經綱要卷第三十二</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
<pb n="817"/>
明匡山法雲寺憨山沙門德清提挈
十迴向品第二十五之十
佛子。云何菩薩摩訶薩等法界無量迴向。
第十等法界無量迴向。於中長行。先位行。後位果。
前牒名廣釋中釋名。謂稱法界起大用故。等者入
義。故本分中名入法界。法界無量即是所入。何法
能入。略有其四。一所迴行法。謂法施之行稱法界
施故。二所行行體。廣大無邊故。三能迴之智。四所
迴之德。謂以稱法界之大智。迴等法界之善根。向
同法界之大用。成法界之行體。此則位滿至極。故
標法界之名。當法受稱。等何法界。此通四義。一等
理法界。故經云如法界性。二等事法界。經云欲見
等法界無量諸佛調伏等法界無量眾生。三等理
事無礙法界。經云願一切眾生作修行無相道法
師。以諸妙相而自莊嚴。則相無礙。皆其類也。四等
事事無礙法界。經云一切佛剎中現一切佛剎。然
其四事全等四種法界。融而無二。故此能等即是
所等。非有二物而可依之。故上稱入。入無所入。本
業但云法界無等。入言即斯意也。釋云。覺一切法
第一義諦。中道無相。一切法皆一相照故。第一中
道。即是所入。皆一相照即是能入。此二無二。即是
法界。故不可但以事法界為名。言無量者。約理則
無分量。約事則無數量前迴向明依體起用。此明
體用無礙。圓極自在即以法施及諸相應普賢自
在大善巧德。為其位體。
佛子。此菩薩摩訶薩以離垢繒而繫其頂。住法師位。
第二廣釋中。大文分三。初明所迴善根。二以此善
根下攝將迴向。三佛子菩薩摩訶薩如是迴向時
安住下迴向成益。初中先明行依身位。第二廣行
下依位起行。今初言離垢等者如十地得離垢三
昧。受智職位。內得此定灌心首故。外示表彰白繒
繫頂法從喻稱。名離垢繒。但有此相知得彼定。表
位成滿。方能雲雨說法以益羣生。名法師位。然此
位滿。總有五重。一信滿如賢首品說。使得灌頂而
昇位等。二約解滿如灌頂住。三約所滿如第十行。
入因陀羅網法界等。四善巧願滿。如此位辨。五約
證滿如十地說。此五重內隨一成處。必具理行內
相應故。皆名位滿。若約圓融。但一位滿即是究竟。
更不待餘。又若得一即得餘位。總一法界受職之
位隨門差別。五位不同。法體融通。全攝無礙。
廣行法施。起大慈悲安立眾生。於菩提心常行饒益。
無有休息。以菩提心長養善根。為諸眾生作調御師。
示諸眾生一切智道。為諸眾生作法藏日。善根光明
普照一切。於諸眾生其心平等。修諸善行無有休息。
心淨無染智慧自在。不捨一切善根道業。作諸眾生
大智商主。普令得入安隱正道。為諸眾生而作導首。
令修一切善根法行。為諸眾生作不可壞堅固善友。
令其善根增長成就。佛子。此菩薩摩訶薩以法施為
首。發生一切清淨白法攝受趣向一切智心。殊勝願
力究竟堅固。成就增益具大威德。依善知識心無諂
誑。思惟觀察一切智門無邊境界。
二依位起行中二。先明起行。後佛子下顯其行成。
又前即利他。後明自利。又前明自分。後顯勝進。今
初中十一句。初總。餘別。別顯慈等皆是法施。夫法
施者生解之妙方。起行之根本。入聖道之階漸。越
苦海之津梁。古德云此經中託人以弘道。多歎法
師之勝德。寄行以表法。每引普賢為末篇。故知法
施之功。過財施之難喻。於中十句。一慈悲安物。二
益物無息。此二即廣大心。三大心長養。四究竟調
御。此二即第一心。五法日普照。六等勸修善。此二
即常心。常愛眾生同於己故。名為平等。七心淨無
礙即不顛倒心。八示果寶渚故云商主。然寶渚即
涅槃菩提之果。九導以萬行之因。此二即第一心。
<pb n="818"/>
十增長不壞為護念也。始令發心。終令成就。有始
有卒者其唯聖人乎。次云佛子此菩薩以法施為
首下顯其行成。初牒前法施。攝受下五句。正顯成
相。然所向者特此善根耳。
以此善根如是迴向。願得修習成就增長廣大無礙
一切境界。願得於佛正教之中乃至聽聞一句一偈
受持演說。願得憶念與法界等無量無邊一切世界
去來現在一切諸佛。既憶念已修菩薩行。又願以此
念佛善根為一眾生於一世界盡未來劫修菩薩行。
如於一世界。盡法界虗空界一切世界皆亦如是。如
為一眾生。為一切眾生亦復如是。以善方便一一皆
為盡未來劫大誓莊嚴終無離佛善知識想。常見諸
佛現在其前。無有一佛出興於世不得親近。一切諸
佛及諸菩薩所讚所說清淨梵行。誓願修行悉令圓
滿。所謂不破梵行。不缺梵行。不雜梵行。無玷梵行。無
失梵行。無能蔽梵行。佛所讚梵行。無所依梵行。無所
得梵行。增益菩薩清淨梵行。三世諸佛所行梵行。無
礙梵行。無著梵行。無諍梵行。無滅梵行。安住梵行。無
比梵行。無動梵行。無亂梵行。無恚梵行。佛子。菩薩摩
訶薩若能為己修行如是清淨梵行。則能普為一切
眾生。令一切眾生皆得安住。令一切眾生皆得開曉。
令一切眾生皆得成就。令一切眾生皆得清淨。令一
切眾生皆得無垢。令一切眾生皆得照明。令一切眾
生離諸塵染。令一切眾生無諸障翳。令一切眾生離
諸熱惱。令一切眾生離諸纏縛。令一切眾生永離諸
惡。令一切眾生無諸惱害畢竟清淨。何以故。菩薩摩
訶薩自於梵行不能清。淨不能令他而得清淨。自於
梵行而有退轉不能令他無有退轉。自於梵行而有
失壞不能令他無有失壞。自於梵行而有遠離不能
令他常不遠離。自於梵行而有懈怠不能令他不生
懈怠。自於梵行不生信解不能令他心生信解。自於
梵行而不安住不能令他而得安住。自於梵行而不
證入不能令他心得證入。自於梵行而有放捨不能
令他恒不放捨。自於梵行而有散動不能令他心不
散動。何以故。菩薩摩訶薩住無倒行。說無倒法。所言
誠實。如說修行。淨身口意離諸雜染。住無礙行滅一
切障。菩薩摩訶薩自得淨心。為他演說清淨心法。自
修和忍以諸善根調伏其心。令他和忍以諸善根調
伏其心。自離疑悔。亦令他人永離癡悔。自得淨信。亦
令他得不壞淨信。自住正法。亦令眾生安住正法。
第二攝將迴向下文總有二十一門。大文分三。初
九門別對十一句善根以明迴向。即自分。次四門
通顯迴向之意。三有八門更以異門別明迴向。即
勝進。今初。即為九段。第一願聞法見佛。修二利行。
對前二句。於中初一願總明。餘皆別顯。今初初句
牒前。次願得已下正顯願辭。一切境界者。文局初
段。義總該於二十一段迴向。皆一切境。此一切境
廣大如法界。理事事事皆無障礙。如此境界。皆得
增長成就。次別顯中二。初云願得於佛正教之中
一行經願聞法受持。即成上廣行法施之義。次云
願得憶念下一行半經。願念佛修行。成上饒益無
休。於中先正明念佛之行。次又願以此善根下四
行經。迴念佛善成二利行。於中亦二先總為一切。
徧於時處修菩薩行。後一切諸佛下別明修行梵
行。為萬行之本。故偏明之。於中有三。初一行餘經。
總舉所願。次所謂不破梵行下四行半經。列所修
之行。於中有二十梵行。與智論所列十界多同。謂
不缺。不破。不穿。不雜。隨道。無著。智所讚。自在。隨定。
具足。通用性戒而為根本。今開十為二十一。疏依
經次第。會論十戒。經不破在初者。謂持四重十重。
若犯此者。猶破器無用故。二不缺者。謂持僧殘。殘
如器缺猶可修補。三不雜者謂持方便。若念破戒
事染心共語。聞環釧聲皆名為雜。四無點者謂持
<pb n="819"/>
波逸提。如白圭之點。雖則可磨亦不為也。六無失
者定心相應。乃至吉羅亦不誤失。六緣不能壞。上
三皆不穿戒。穿如漏器。不堪受道。前六皆律儀。七
即智所讚。八無依者不依名利果報。九無得謂不
得能持所持。次增益下三。皆隨道戒。十揀小道。十
一顯是佛行。十二兼能通達非道。故云無礙。十三
無著。即見真成聖。次無諍下四。即具足戒。謂觀中
道具事理故。一事理無違。二順理而行則心常不
滅。三心能詣理。故云安住。四對餘超勝。故云無比。
次無動已下皆隨定戒。謂首楞嚴定。不起滅定現
諸威儀。雖示十法界像。無戒不行而寂然不動。順
境不能亂。違境而無恚。次云佛子菩薩摩訶薩若
能為已下七行經。第三通難釋成。有伏難云菩薩
期心先人後己。今先自行豈不相違。故下釋云但
自修行即為益物。此亦成上安立眾生。於菩提心。
及以菩提心長養善根。文中二。初正明。二重徵釋。
今初。若能一句總明。次令一切下別顯。有十二句。
總顯持犯。次何以故下徵釋中二。初正徵反釋。後
重徵順釋。今初正釋中有八行經。文有十句。徵意
云自他行異如何自行便是為他。釋意云自身不
正。其令不從。故上自行便為利物。次何以故下重
徵順釋。有六行經。徵意云石雖不利而能利刀。自
雖不行何妨利物。今云不能益者其故何耶。釋意
云若自犯教他。便成顛倒。菩薩無倒。必言行相符。
故要如說而行方能如行如說。文中先總明。後菩
薩下別顯。初門竟。
佛子。菩薩摩訶薩復以法施所生善根如是迴向。所
謂願我獲得一切諸佛無盡法門。普為眾生分別解
說。皆令歡喜心得滿足。摧滅一切外道異論。願我能
為一切眾生。演說三世諸佛法海。於一一法。生起一
一法義理。一一法名言。一一法安立。一一法解說。一
一法顯示。一一法門戶。一一法悟入。一一法觀察。一
一法分位。悉得無邊無盡法藏。獲無所畏具四辯才。
廣為眾生分別解說。窮未來際而無有盡。為欲令一
切眾生立勝志願。出生無礙無謬失辯。為欲令一切
眾生皆生歡喜。為欲令一切眾生成就一切淨法光
明隨其類音演說無斷。為欲令一切眾生深信歡喜
住一切智辯了諸法俾無迷惑。作是念言。我當普於
一切世界。為諸眾生精勤修習。得徧法界無量自在
身。得徧法界無量廣大心。具等法界無量清淨音聲。
現等法界無量眾會道場。修等法界無量菩薩業。得
等法界無量菩薩住。證等法界無量菩薩平等。學等
法界無量菩薩法。住等法界無量菩薩行。入等法界
無量菩薩迴向。是為菩薩摩訶薩以諸善根而為迴
向。為令眾生悉得成就一切智故。
第二門願得廣演以益自他。亦成上文為調御師
示一切智道。文中有三。初以法施一句。牒前起後。
次所謂下正明中有二。初一願總明得法。文有四
節。一得法。二解脫。三益機。四摧滅。次云願我能為
下別明演法。釋前文四義。文有五節。初二句總明。
次於一一法下明得法。三獲無所畏下明能演。四
為欲令一切下四行經。明所為機。五作是念下五
行半經。明自修成德。即為物勤修自成己德。成十
種德。初二云徧。徧於理事。餘八云等。兼等無礙。次
云是為菩薩摩訶薩以諸善根下總結中。上成自
德。亦為攝生。故復重云為令眾生成一切智。上
第二門竟。
佛子。菩薩摩訶薩復以善根如是迴向。所謂為欲見
等法界無量諸佛。調伏等法界無量眾生。住持等法
界無量佛剎。證等法界無量菩薩智。獲等法界無量
無所畏。成等法界無量諸菩薩陀羅尼。得等法界無
量諸菩薩不思議住。具等法界無量功德。滿等法界
無量利益眾生善根。又願以此善根故令我得福德
<pb n="820"/>
平等。智慧平等。力平等。無畏平等。清淨平等。自在平
等。正覺平等。說法平等。義平等。決定平等。一切神通
平等。如是等法皆悉圓滿。如我所得。願一切眾生亦
如是得如我無異。
第三門願得二利行圓。成上作法藏日。獲智見佛
等。皆普照故。文中二。初有五行餘經。先通二利。次
云又願以此下四行經別明二利。即成上文於諸
眾生其心平等。初以自等於理。後我所得下令物
等自。第三門竟。
佛子。菩薩摩訶薩復以善根如是迴向。所謂如法界
無量。善根迴向亦復如是。所得智慧終無有量。如法
界無邊。善根迴向亦復如是。見一切佛無有其邊。如
法界無限善根迴向亦復如是。詣諸佛剎無有齊限。
如法界無際善根迴向亦復如是。於一切世界修菩
薩行無有涯際如。法界無斷善根迴向亦復如是。住
一切智永不斷絕。如法界一性善根迴向亦復如是。
與一切眾生同一智性。如法界自性清淨善根迴向
亦復如是。令一切眾生究竟清淨。如法界隨順善根
迴向亦復如是。令一切眾生悉皆隨順普賢行願。如
法界莊嚴善根迴向亦復如是。令一切眾生以普賢
行而為莊嚴。如法界不可失壞善根迴向亦復如是。
令諸菩薩永不失壞諸清淨行。
第四門願行。稱法界。成上心淨無染。及智慧自在。
以動合法界。故無所染。是以末云永不失壞諸清
淨行此章多同理法界。如智因理發。故同法界。即
向實際也。第四門竟。
佛子。菩薩摩訶薩復以此善根如是迴向。所謂願以
此善根承事一切諸佛菩薩皆令歡喜。願以此善根
速得趣入一切智性。願以此善根徧一切處修一切
智。願以此善根令一切眾生常得往覲一切諸佛。願
以此善根令一切眾生常見諸佛能作佛事。願以此
善根令一切眾生恒得見佛不於佛事生怠慢心。願
以此善根令一切眾生常得見佛心喜清淨無有退
轉。願以此善根令一切眾生常得見佛心善解了。願
以此善根令一切眾生常得見佛不生執著。願以此
善根令一切眾生常得見佛了達無礙。願以此善根
令一切眾生常得見佛成普賢行。願以此善根令一
切眾生常見諸佛現在其前無時暫捨。願以此善根
令一切眾生常見諸佛出生菩薩無量諸力。願以此
善根令一切眾生常見諸佛於一切法永不忘失。
第五門願得見佛解法。有十四行半經。列十四願。
成上大智商主。初三自成智性。是商主德。餘為眾
生。是商主事五門竟。
佛子。菩薩摩訶薩又以諸善根如是迴向。所謂如法
界無起性迴向。如法界根本性迴向。如法界自體性
迴向。如法界無依性迴向。如法界無忘失性迴向。如
法界空無性迴向。如法界寂靜性迴向。如法界無處
所性迴向。如法界無遷動性迴向。如法界無差別性
迴向。
第六門願解法界。即理法界。豈以此文而名隨相
然此中云如。晉經云解。解契於理故名為如。即是
成前安隱正道。文有十句。一不隨緣變。二不守自
性。故為法本。三如亦復如。是其自體。四非是能所
依。五不蹔離如。六隨緣無性即是如性。七無性亦
無。本來寂靜。八無二性離能所故。九不隨三世。十
一味平等。第六門竟。
佛子。菩薩摩訶薩復以法施。所有宣示所有開悟及
因此起一切善根如是迴向。所謂願一切眾生成菩
薩法師。常為諸佛之所護念。願一切眾生作無上法
師。方便安立一切眾生於一切智。願一切眾生作無
屈法師。一切問難莫能窮盡。願一切眾生作無礙法
師。得一切法無礙光明。願一切眾生作智藏法師。能
善巧說一切佛法。願一切眾生成諸如來自在法師。
<pb n="821"/>
善能分別如來智慧。願一切眾生作如眼法師。說如
實法不由他教。願一切眾生作憶持一切佛法法師。
如理演說不違句義。願一切眾生作修行無相道法
師。以諸妙相而自莊嚴。放無量光善入諸法。願一切
眾生作大身法師。其身普徧一切國土。興大法雲雨
諸佛法。願一切眾生作護法藏法師。建無勝幢護諸
佛法。令正法海無所缺減。願一切眾生作一切法日
法師。得佛辯才巧說諸法。願一切眾生作妙音方便
法師。善說無邊法界之藏。願一切眾生作到法彼岸
法師。以智神通開正法藏。願一切眾生作安住正法
法師。演說如來究竟智慧。願一切眾生作了達諸法
法師。能說無量無盡功德。願一切眾生作不誑世間
法師。能以方便令入實際。願一切眾生作破諸魔眾
法師。善能覺知一切魔業。願一切眾生作諸佛所攝
受法師。離我我所攝受之心。願一切眾生作安隱一
切世間法師。成就菩薩說法願力。
第七門願眾生成法師。即成上而作導首。導首即
是法師。上為他作。今令他作。有二十二經。列二十
法師。七云如眼者現證非聞見故。九無相之相是
妙相故。二十唯有說法能安世間。第七門竟。
佛子。菩薩摩訶薩復以諸善根如是迴向。所謂不以
取著業故迴向。不以取著報故迴向。不以取著心故
迴向。不以取著法故迴向。不以取著事故迴向。不以
取著因故迴向。不以取著語言音聲故迴向。不以取
著名句文身故迴向。不以取著迴向故迴向。不以取
著利益眾生故迴向。
第八門不取著迴向即向實際。此及第九成上作
不可壞堅固善友。文有十句。明堅固緣。第八門竟。
佛子。菩薩摩訶薩復以善根如是迴向。所謂不為耽
著色境界故迴向。不為耽著聲香味觸法境界故迴
向。不為求生天故迴向。不為求欲樂故迴向。不為著
欲境界故迴向。不為求眷屬故迴向。不為求自在故
迴向。不為求生死樂故迴向。不為着生死故迴向。不
為樂諸有故迴向。不為求和合樂故迴向。不為求可
樂著處故迴向。不為懷毒害心故迴向。不壞善根故
迴向。不依三界故迴向。不著諸禪解脫三昧故迴向。
不住聲聞辟支佛乘故迴向。但為教化調伏一切眾
生故迴向。但為成滿一切智智故迴向。但為得無礙
智故迴向。但為得無障礙清淨善根故迴向。但為令
一切眾生超出生死證大智慧故迴向。但為令大菩
提心如金剛不可壞故迴向。但為成就究竟不死法
故迴向。但為以無量莊嚴莊嚴佛種性示現一切智
自在故迴向。但為求菩薩一切法明大神通智故迴
向。但為於盡法界虗空界一切佛剎行普賢行圓滿
不退被堅固大願鎧。令一切眾生住普賢地故迴向。
但為盡未來劫度脫眾生常無休息示現一切智地
無礙光明恒不斷故迴向。
第九門離過成德。於中分二。先十七句離過。即離
可壞緣。後但為下成德。明其所為。為不壞堅固善
友。今初前十五事護煩惱行。其第十六若解脫三
昧唯小乘因。諸禪三昧通生死因。未得不求。已得
不著。誰復求死。所謂求生。生必死故。求和合者除
涅槃樂皆有合故。沙彌求龍是懷毒迴向。願為魔
王即壞善迴向。次云但為教化調伏下九行半經
顯成德。明其所為亦是所求。第九門竟。上初九
門別對十句善根迴向竟。
佛子。菩薩摩訶薩以彼善根迴向時以如是心迴向。
所謂以本性平等心迴向。以法性平等心迴向。以一
切眾生無量平等心迴向。以無諍平等心迴向。以自
性無所起平等心迴向。以知諸法無亂心迴向。以入
三世平等心迴向。以出生三世諸佛種性心迴向。以
得不退失神通心迴向。以生成一切智行心迴向。又
為令一切眾生永離一切地獄故迴向。為令一切眾
<pb n="822"/>
生不入畜生趣故迴向。為令一切眾生不往閻羅王
處故迴向。為令一切眾生除滅一切障道法故迴向。
為令一切眾生滿足一切善根故迴向。為令一切眾
生能應時轉法輪令一切歡喜故迴向。為令一切眾
生入十方輪故迴向。為令一切眾生滿足菩薩無邊
清淨法願故迴向。為令一切眾生隨順一切善知識
教菩提心器得滿足故迴向。為令一切眾生受持修
行甚深佛法得一切佛智光明故迴向。為令一切眾
生修諸菩薩無障礙行常現前故迴向。為令一切眾
生常見諸佛現其前故迴向。為令一切眾生清淨法
光明常現前故迴向。無令一切眾生無畏大菩提心
常現前故迴向。為令一切眾生菩薩不思議智常現
前故迴向。為令一切眾生普救護眾生。令清淨大悲
心常現前故迴向。為令一切眾生以不可說不可說
勝妙莊嚴具莊嚴一切諸佛剎故迴向。為令一切眾
生摧滅一切眾魔鬪諍羅網業故迴向。為令一切眾
生於一切佛剎皆無所依修菩薩行故迴向。為令眾
切眾生發一切種智心入一切佛法廣大門故迴向。
大文第二四門總顯迴向之意。故初不云復以善
根。但云以彼善根迴向時。居然揀別。初一門明應
向實際。及向眾生。第二門明應向菩提。第三門明
應離過。第四門明有成益。初門有二。初明應向實
際。後為令下明應向眾生。初中十句。有十種心。言
本性即不變性。法性即隨緣性。眾生是人。無諍是
法。理事不乖自性則起無所起。諸法則橫該本寂。
三世則竪入無差。以知法性為緣則生佛種。依性
依用無退失時。照斯實際實智行立。次云又為令
一切眾生下明應向眾生。有十八行餘經。列二十
所為。七云十力輪者圓滿摧伏故。十四云無畏菩
提心者不畏生死長遠。眾生難度轉依難證。萬行
難修。菩提曠遠故。次四門中初門竟。
佛子。菩薩摩訶薩。又以此善根正念清淨迴向。智慧
決定迴向。盡知一切佛法方便迴向。為成就無量無
礙智故迴向。為欲滿足清淨殊勝心故迴向。為一切
眾生住大慈故迴向。為一切眾生住大悲故迴向。為
一切眾生住大喜故迴向。為一切眾生住大捨故迴
向。為永離二著住勝善根故迴向。為思惟觀察分別
演說一切緣起法故迴向。為立大勇猛幢心故迴向。
為立無能勝幢藏故迴向。為破諸魔眾故迴向。為得
一切法清淨無礙心故迴向。為修一切菩薩行不退
轉故迴向。為得樂求第一勝法心故迴向。為得樂求
諸功德法自在清淨一切智智心故迴向。為滿一切
願除一切諍。得佛自在無礙清淨法。為一切眾生轉
不退法輪故迴向。為得如來最上殊勝法智慧日百
千光明之所莊嚴。普照一切法界眾生故迴向。為欲
調伏一切眾生隨其所樂常令滿足。不捨本願。盡未
來際聽聞正法修習大行。得淨智慧離垢光明。斷除
一切憍慢。消滅一切煩惱。裂愛欲網。破愚癡闇。具足
無垢無障礙法故迴向。為一切眾生於阿僧祇劫常
勤修習一切智行無有退轉。一一令得無礙妙慧。示
現諸佛自在神通無有休息故迴向。
第二門應向菩提中有二十四迴向。初三句少為
字。欲成二十故。於中前二十迴向明因圓果滿。後
二明得果不捨因。窮未來際以化物故。第二門竟。
佛子。菩薩摩訶薩以諸善根如是迴向時。不應貪著
三有五欲境界。何以故。菩薩摩訶薩應以無貪善根
迴向。應以無瞋善根迴向。應以無癡善根迴向。應以
不害善根迴向。應以離慢善根迴向。應以不諂善根
迴向。應以質直善根迴向。應以精勤善根迴向。應以
修習善根迴向。
第三門明應離過。
佛子。菩薩摩訶薩如是迴向時得淨信心。於菩薩行
歡喜忍受。修習清淨大菩薩道。具佛種性得佛智慧。
<pb n="823"/>
捨一切惡離眾魔業。親近善友成己大願。請諸眾生
設大施會。
第四門明有成益。上四門顯迴向之意竟。
佛子。菩薩摩訶薩復以此法施所生善根如是迴向。
所謂令一切眾生得淨妙音。得柔輭音。得天鼓音。得
無量無數不思議音。得可愛樂音。得清淨音。得周徧
一切佛剎音。得百千那由他不可說功德莊嚴音。得
高遠音。得廣大音。得滅一切散亂音。得充滿法界音。
得攝取一切眾生語言音。得一切眾生無邊音聲智。
得一切清淨語言音聲智。得無量語言音聲智。得最
自在音入一切音聲智。得一切清淨莊嚴音。得一切
世間無厭足音。得究竟不繫屬一切世間音。得歡喜
音。得佛清淨語言音。得說一切佛法遠離癡翳名稱
普聞音。得令一切眾生得一切法陀羅尼莊嚴音。得
說一切無量種法音。得普至法界無量眾會道場音。
得普攝持不可思議法金剛句音。得開示一切法音。
得能說不可說字句差別智藏音。得演說一切法無
所著不斷音。得一切法光明照曜音。得能令一切世
間清淨究竟至於一切智音。得普攝一切法句義音。
得神力護持自在無礙音。得到一切世間彼岸智音。
又以此善根令一切眾生得不下劣音。得無怖畏音。
得無染著音。得一切眾會道場歡喜音。得隨順美妙
音。得善說一切佛法音。得斷一切眾生疑念皆令覺
悟音。得具足辯才音。得普覺悟一切眾生長夜睡眠
音。佛子。菩薩摩訶薩復以諸善根如是迴向。所謂願
一切眾生得離眾過惡清淨法身。願一切眾生得離
眾過惡淨妙功德。願一切眾生得離眾過惡清淨妙
相。願一切眾生得離眾過惡清淨業果。願一切眾生
得離眾過惡清淨一切智心。願一切眾生得離眾過
惡無量清淨菩提心。願一切眾生得離眾過惡了知
諸根清淨方便。願一切眾生得離眾過惡清淨信解。
願一切眾生得離眾過惡清淨勤修無礙行願。願一
切眾生得離眾過惡清淨正念智慧辯才。
大文第三有八門更以異門別明迴向。即是勝進。
文分四別。第一有二門迴向眾生。二有二門迴向
菩提。三有二門總顯所為。四有一門迴向實際今
初分二。前門願得圓音。後門總令是德。今初。以法
師位故。欲令物同得圓音演法要故。有二十行經。
列四十五種音聲。疏有多釋。次云佛子復以此善
根下明總令眾生具德。文有十句。前五句果滿。後
五句因圓。八中初二門迴向眾生竟。
佛子。菩薩摩訶薩復以諸善根為一切眾生如是迴
向。願得種種清淨妙身。所謂光明身。離濁身。無染身。
清淨身。極清淨身。離塵身。極離塵身。離垢身。可愛樂
身。無障礙身。於一切世界現諸業像。於一切世間現
言說像。於一切宮殿現安立像。如淨明鏡種種色像
自然顯現。示諸眾生大菩提行。示諸眾生甚深妙法
示諸眾生種種功德。示諸眾生修行之道。示諸眾生
成就之行。示諸眾生菩薩行願。示諸眾生於一世界
一切世界佛興於世。示諸眾生一切諸佛神通變化
示諸眾生一切菩薩不可思議解脫威力。示諸眾生
成滿普賢菩薩行願一切智性。菩薩摩訶薩以如是
等微妙淨身。方便攝取一切眾生。悉令成就清淨功
德一切智身。
第二三門迴向菩提。分三。初一門得正果。次一門
二果因圓。後一門依報果滿。今初。然上眾生得果。
有其十句。各應有多。今但廣初一身。則餘可例取。
文中三。初明得身。次顯身用。後結所成。今初中初
句總相。所謂下別相。身是同相。餘是異相。成壞可
知。然此十身通法通智。一光明者身光智光。無不
照故。二體無闇障。能鑒徹故。三體不受染。四淨德
內充。如玉無瑕翳。五非蹔時淨。上三就體辨。次三
對境以明。六不為塵坌。對上清淨。七極微不著。對
<pb n="824"/>
上極清淨。八垢穢無污。對上不染。若就內德。即煩
惱障盡名為離塵。習氣亦亡名極離塵。所知不住
名離心垢。九具相具德。十形充法界。智遍十方。山
河事理不能障礙。次云於一切世界下明依身起
用。前四色身用。前三羅一身於法界。後一收萬象
於一身。次示諸眾生下五句智身用。後示菩薩行
願下通二身用。後云菩薩摩訶薩以如是等下總
結所成。二向菩提中初門竟。
佛子。菩薩摩訶薩復以法施所生善根如是迴向。願
身隨住一切世界修菩薩行。眾生見者皆悉不虗。發
菩提心永無退轉。順真實義不可傾動。於一切世界
盡未來劫。住菩薩道而無疲厭。大悲均普量同法界。
知眾生根應時說法常不休息。於善知識心常正念
乃至不捨一剎那頃。一切諸佛常現在前。心常正念
未曾暫懈。修諸善根無有虗偽。置諸眾生於一切智
令不退轉。具足一切佛法光明。持大法雲。受大法雨。
修菩薩行。入一切眾生。入一切佛剎。入一切諸法。入
一切三世。入一切眾生業報智。入一切菩薩善巧方
便智。入一切菩薩出生智。入一切菩薩清淨境界智。
入一切佛自在神通。入一切無邊法界。於此安住修
菩薩行。
第二有一門願二果圓滿中分二。初即理起用行。
後入一切下即事入玄行。今初。初成行緣。身隨住
故。後眾生見下利他不空。後於善知識下兼通二
利。次云入一切眾生下即事入玄行中。智契冥入
無邊法界。通身智入。上八中二迴向菩提一門二
果因圓竟。後卷初菩提中三一門明依報果滿。

大方廣佛華嚴經綱要卷第三十二

<sarticle>大方廣佛華嚴經綱要卷第三十三</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十迴向品第二十五之十一
佛子。菩薩摩訶薩復以法施所修善根如是迴向。願
一切佛剎皆悉清淨。以不可說不可說莊嚴具而莊
嚴之。一一佛剎其量廣大同於法界。純善無礙清淨
光明。諸佛於中現成正覺。一佛剎中清淨境界。悉能
顯現一切佛剎。如一佛剎一切佛剎亦復如是。
第三一門願成依果。文分為二。先總明。後其一一
下別顯。今初十句。先一句牒前起後。次云願一切
佛剎下正顯願相。一願清淨。二願莊嚴。三分量普
周。四純善。五無障礙。六具淨光。七有佛現。八融攝。
九舉一例餘。一剎之展量同法界。一剎之卷顯現
無餘。展卷無礙。是一佛剎。如一佛剎剎剎皆然。準
後人嚴。塵塵尚然。況復剎剎。
其一一剎悉以等法界無量無邊清淨妙寶莊嚴之
具而為嚴飾。所謂阿僧祇清淨寶座敷眾寶衣。阿僧
祇寶帳寶網垂布。阿僧祇寶蓋。一切妙寶互相暎徹。
阿僧祇寶雲普雨眾寶。阿僧祇寶華周徧清淨。阿僧
祇眾寶所成欄楯軒檻清淨莊嚴。阿僧祇寶鈴。常演
諸佛微妙音聲周流法界。阿僧祇寶蓮華。種種寶色
開敷榮曜。阿僧祇寶樹周帀行列。無量妙寶以為華
果。阿僧祇寶宮殿。無量菩薩止住其中。阿僧祇寶樓
閣。廣博崇麗延袤遠近。阿僧祇寶却敵。大寶所成莊
嚴妙好。阿僧祇寶門闥。妙寶瓔珞周帀垂布。阿僧祇
寶牕牖。不思議寶清淨莊嚴。阿僧祇寶多羅。形如半
月眾寶集成。如是一切悉以眾寶而為嚴飾。離垢清
淨不可思議。無非如來善根所起。具足無數寶藏莊
嚴。
第二別顯中先顯寶嚴。後如寶莊嚴下類餘嚴。今
初分三。初其一一下總標。次所謂下別顯。三是為
<pb n="825"/>
菩薩下總結。今別顯中分二。先通顯寶嚴。後佛子
於彼一切下別明人寶嚴。前中以阿僧數。但有九
十四數。以晉經皆云無量阿僧祇。初有數事但云
無量。則阿僧祇言非是數中之一。但是無數之言。
若定是數則為限局。今就九十四內寶樹之中有
無量妙寶以為華果為一。宮殿中有無量菩薩為
二。初段顯因之後有無數寶藏為三。一一瓔珞中
有千菩薩上妙莊嚴為四。下寶枝中有不思議鳥
為五。寶華中有無量菩薩為六。足滿百數。文中分
二。初十八事略明顯勝。先列事略明。次如是一切
下舉因顯勝。
復有阿僧祇寶河。流出一切清淨善法。阿僧祇寶海
法水盈滿。阿僧祇寶芬陀利華。常出妙法芬陀利聲。
阿僧祇寶須彌山。智慧山王秀出清淨。阿僧祇八楞
妙寶。寶線貫穿嚴淨無比。阿僧祇淨光寶。常放無礙
大智光明普照法界。阿僧祇寶鈴鐸。更相扣擊出妙
音聲。阿僧祇清淨寶諸菩薩寶具足充滿。阿僧祇寶
繒綵處處垂下色相光潔。阿僧祇妙寶幢。以寶半月
而為嚴飾。阿僧祇寶旛。悉能普雨無量寶旛。阿僧祇
寶帶。垂布空中莊嚴殊妙。阿僧祇寶敷具。能生種種
微細樂觸。阿僧祇妙寶旋。示現菩薩一切智眼。阿僧
祇寶瓔珞。一一瓔珞百千菩薩上妙莊嚴。阿僧祇寶
宮殿。超過一切妙絕無比。阿僧祇寶莊嚴具。金剛摩
尼以為嚴飾。阿僧祇種種妙寶莊嚴具。常現一切清
淨妙色。阿僧祇清淨寶。殊形異彩光鑒暎徹。阿僧祇
寶山以為垣牆。周帀圍繞清淨無礙。阿僧祇寶香。其
香普熏一切世界。阿僧祇寶化事。一一化事周徧法
界。阿僧祇寶光明。一一光明現一切光。
次復有下八十二事廣顯。於中分五。第一二十四
事。唯以外寶為嚴。其間三兩亦標以事名。釋以法
門。且從多判。
復有阿僧祇寶光明。清淨智光照了諸法。復有阿僧
祇無礙寶光明。一一光明周徧法界。有阿僧祇寶處。
一切諸寶皆悉具足。阿僧祇寶藏。開示一切正法藏
寶。阿僧祇寶幢。如來幢相迥然高出。阿僧祇寶賢。大
智賢像具足清淨。阿僧祇寶園。生諸菩薩三昧快樂。
阿僧祇寶音。如來妙音普示世間。阿僧祇寶形。其一
一形皆放無量妙法光明。阿僧祇寶相。其一一相悉
超眾相。阿僧祇寶威儀。見者皆生菩薩喜樂。阿僧祇
寶聚。見者皆生智慧寶聚。阿僧祇寶安住。見者皆生
善住寶心。阿僧祇寶衣服。其有著者生諸菩薩無比
三昧。阿僧祇寶袈裟。其有著者纔始發心則得善見
陀羅尼門。
二復有阿僧祇寶光明下有十五事。標以事名。釋
以法門。欲顯即事成法門故。
阿僧祇寶修習。其有見者。如一切寶皆是業果。決定
清淨。阿僧祇寶無礙知見。其有見者。得了一切清淨
法眼。阿僧祇寶光藏。其有見者則得成就大智慧藏。
三寶修習下三事。唯約法門。顯即法可貴非要託
事。
阿僧祇寶座。佛坐其上大師子吼。阿僧祇寶燈。常放
清淨智慧光明。阿僧祇寶多羅樹。次第行列繚以寶
繩莊嚴清淨。其樹復有阿僧祇寶幹。從身聳擢端直
圓潔。阿僧祇寶枝種種眾寶莊嚴稠密。不思議鳥翔
集其中。常吐妙音宣揚正法。阿僧祇寶葉。放大智光
徧一切處。阿僧祇寶華。一一華上無量菩薩結跏趺
坐。徧遊法界。阿僧祇寶果。見者當得一切智智不退
轉果。阿僧祇寶聚落。見者捨離世聚落法。阿僧祇寶
都邑。無礙眾生於中盈滿。阿僧祇寶宮殿。王處其中
具足菩薩那羅延身。勇猛堅固。被法甲冑心無退轉。
阿僧祇寶舍。入者能除戀舍宅心。阿僧祇寶衣。著者
能令解了無著。阿僧祇寶宮殿出家菩薩充滿其中。
阿僧祇寶珍玩。見者咸生無量歡喜。阿僧祇寶輪。放
<pb n="826"/>
不思議智慧光明。轉不退輪。阿僧祇寶䟦陀樹。因陀
羅網莊嚴清淨。阿僧祇寶地。不思議寶間錯莊嚴。阿
僧祇寶吹。其音清亮充滿法界。阿僧祇寶鼓。妙音克
諧窮劫不絕。
四寶座下二十七事。約於事寶能成法門。或顯依
中有正。明雜莊嚴。
阿僧祇寶眾生。盡能攝持無上法寶。阿僧祇寶身。具
足無量功德妙寶。阿僧祇寶口。常演一切妙法寶音。
阿僧祇寶心。具清淨意大智願寶。阿僧祇寶念。斷諸
愚惑。究竟堅固一切智寶。阿僧祇寶明。誦持一切諸
佛法寶。阿僧祇寶慧。決了一切諸佛法藏。阿僧祇寶
智。得大圓滿一切智寶。阿僧祇寶眼。鑒十方寶無所
障礙。阿僧祇寶耳。聽聞無量盡法界聲清淨無礙。阿
僧祇寶鼻。常齅隨順清淨寶香。阿僧祇寶舌。能說無
量諸語言法。阿僧祇寶身。徧遊十方而無罣礙。阿僧
祇寶意。常勤修習普賢行願。阿僧祇寶音。淨妙音聲
徧十方界。阿僧祇寶身業。一切所作以智為首。阿僧
祇寶語業。常說修行無礙智寶。阿僧祇寶意業。得無
障礙廣大智寶究竟圓滿。
五寶眾生下十八事。顯於內身六根三業。皆名為
寶。並圓明可貴故。此上諸事。或純或雜。或依正無
礙。皆以事事無礙因所感故。若將一因各對一事。
如以寂忍為因。所感寶衣等。恐繁不顯。復將一因
成一切果。四句融通。義如常說。
佛子。菩薩摩訶薩於彼一切諸佛剎中。於一佛剎一
方一處一毛端量。有無量無邊不可說數諸大菩薩。
皆悉成就清淨智慧。充滿而住。如一佛剎。一方一處
一毛端量。如是盡虗空徧法界一一佛剎一一方一
一處一一毛端量。悉亦如是。
第二人寶者。法華云彼國何故名曰大寶莊嚴。彼
國中以菩薩為大寶故。所以楚魏之朝。亦不以金
玉為珍而以賢臣為寶。徧法界微塵之處。有多菩
薩。可謂大心嚴剎也。
是為菩薩摩訶薩以諸善根而為迴向。普願一切諸
佛國土悉具種種妙寶莊嚴。
三結成寶嚴。
如寶莊嚴如是廣說。如是香莊嚴。華莊嚴。鬘莊嚴。塗
香莊嚴。燒香莊嚴。末香莊嚴。衣莊嚴。蓋莊嚴。幢莊嚴。
旛莊嚴。摩尼寶莊嚴。次第乃至過此百倍。皆如寶莊
嚴如是廣說。
第二類顯餘嚴。有十一事。一一皆有上之百事。并
前一百則一千。二言次第乃至過此百倍者。若言
嚴事過百則不應言皆如寶嚴。若準晉經云。衣蓋
幢旛乃至百事莊嚴則以香等為百。然過此倍之
三字。譯者不妙。若別理通者。以前寶嚴但列百事。
非止為百。應過百倍。則百百為萬。表圓融萬行。則
應迴文云。摩尼寶嚴皆如寶莊嚴。如是廣說次第。
乃至過此百倍。理則無違。上迴向菩提中一門
依報果圓。
佛子。菩薩摩訶薩以法施等所集善根。為長養一切
善根故迴向。為嚴淨一切佛剎故迴向。為成就一切
眾生故迴向。為令一切眾生皆心淨不動故迴向。為
令一切眾生皆入甚深佛法故迴向。為令一切眾生
皆得無能過清淨功德故迴向。為令一切眾生皆得
不可壞清淨福力故迴向。為令一切眾生皆得無盡
智力。度諸眾生令入佛法故迴向。為令一切眾生皆
得平等無量清淨言音故迴向。為令一切眾生皆得
平等無礙眼成就盡虗空徧法界等智慧故迴向。為
令一切眾生皆得清淨念知前際劫一切世界故迴
向為令一切眾生皆得無礙大智慧悉能決了一切
法藏故迴向。為令一切眾生皆得無限量大菩提周
徧法界無所障礙故迴向。為令一切眾生皆得平等
無分別同體善根故迴向。為令一切眾生皆得一切
<pb n="827"/>
功德具足莊嚴清淨身語意業故迴向。為令一切眾
生皆得同於普賢行故迴向。為令一切眾生皆得入
一切同體清淨佛剎故迴向。為令一切眾生悉觀察
一切智皆趣入圓滿故迴向。為令一切眾生皆得遠
離不平等善根故迴向。為令一切眾生皆得平等無
異相深心。次第圓滿一切智故迴向。為令一切眾生
皆得安住一切白法故迴向。為令一切眾生皆於一
念中證一切智得究竟故迴向。為令一切眾生皆得
成滿清淨一切智道故迴向。
大文第三二門迴向所為中。初一門應為眾生。後
一門應為菩提。今初有二十三句。初之二句。文雖
在初。義通二處。第三成就眾生。是為總句。下皆是
別。始自信心終成種智。其文並顯。
佛子。菩薩摩訶薩以諸善根普為一切眾生如是迴
向已。復以此善根。欲普圓滿演說一切清淨行法力
故迴向。欲成就清淨行威力得不可說不可說法海
故迴向。欲於一一法海具足無量等法界清淨智光
明故迴向。欲開示演說一切法差別句義故迴向。欲
成就無邊廣大一切法光明三昧故迴向。欲隨順三
世諸佛辯才故迴向。欲成就去來現在一切佛自在
身故迴向。為尊重一切佛可愛樂無障礙法故迴向。
為滿足大悲心救護一切眾生常無退轉故迴向。欲
成就不思議差別法無障礙智。心無垢染。諸根清淨。
普入一切眾會道場故迴向。欲於一切若覆若仰。若
麤若細。若廣若狹。小大染淨。如是等諸佛國土常轉
平等不退法輪故迴向。欲於念念中得無所畏。無有
窮盡種種辯才。妙法光明開示演說故迴向。為樂求
眾善。發心修習。諸根轉勝。獲一切法大神通智。盡能
了知一切諸法故迴向。欲於一切眾會道場親近供
養。為一切眾生演一切法。咸令歡喜故迴向。
二應向菩提中明因果滿。大用無盡。亦顯可知。
佛子。菩薩摩訶薩又以此善根如是迴向。所謂以住
法界無量住迴向。以住法界無量身業迴向。以住法
界無量語業迴向。以住法界無量意業迴向。以住法
界無量色平等迴向。以住法界無量受想行識平等
迴向。以住法界無量蘊平等迴向。以住法界無量界
平等迴向。以住法界無量處平等迴向。以住法界無
量內平等迴向。以住法界無量外平等迴向。以住法
界無量發起平等迴向。以住法界無量深心平等迴
向。以住法界無量方便平等迴向。以住法界無量信
解平等迴向。以住法界無量諸根平等迴向。以住法
界無量初中後際平等迴向。以住法界無量業報平
等迴向。以住法界無量染淨平等迴向。以住法界無
量眾生平等迴向。以住法界無量佛剎平等迴向。以
住法界無量法平等迴向。以住法界無量世間光明
平等迴向。以住法界無量諸佛菩薩平等迴向。以住
法界無量菩薩行願平等迴向。以住法界無量菩薩
出離平等迴向。以住法界無量菩薩教化調伏平等
迴向。以住法界無量法界無二平等迴向。以住法界
無量如來眾會道場平等迴向。
第四迴向實際。有二十九句。皆言法界者。理事無
礙法界也。皆云住者。智契即事之理。無所住故。住
即入義以安住故。法界無二即是等義。初云無量
住者一切善根皆是所住。今以無住之住。便同法
界無量。他皆倣此。上八門竟。
佛子。菩薩摩訶薩如是迴向時安住法界無量平等
清淨身。安住法界無量平等清淨語。安住法界無量
平等清淨心。安住法界無量平等諸菩薩清淨行願。
安住法界無量平等清淨眾會道場。安住法界無量
平等為一切菩薩廣說諸法清淨智。安住法界無量
平等能入盡法界一切世界身。安住法界無量平等
一切法光明清淨無畏。能以一音盡斷一切眾生疑
網。隨其根欲皆令歡喜。住於無上一切種智。力無所
<pb n="828"/>
畏。自在神通。廣大功德出離法中。
大文第三迴向成益。文有十句。皆言安住者。由上
智契故能得安也。身等即差別事法。今即平等清
淨。平等清淨即是法界無盡。法界清淨即是所得
智能安住。全同法界。由八安住成後二用。一一音
普斷物疑。二上住佛德。佛德雖多略舉其四。謂十
力四無畏十自在六神通。名廣大德。對上種智為
佛二嚴。是出離法。
佛子。是為菩薩摩訶薩第十住等法界無量迴向。
三依釋結名。上位行竟。
菩薩摩訶薩以法施等一切善根如是迴向時。成滿
普賢無量無邊菩薩行願。悉能嚴淨盡虗空等法界
一切佛剎。令一切眾生亦得如是。具足成就無邊智
慧。了一切法。於念念中。見一切佛出興於世。於念念
中。見一切佛無量無邊自在力。所謂廣大自在力。無
著自在力。無礙自在力。不思議自在力。淨一切眾生
自在力。立一切世界自在力。現不可說語言自在力。
隨時應現自在力。住不退轉神通智自在力。演說一
切無邊法界俾無有餘自在力。出生普賢菩薩無邊
際眼自在力。以無礙耳識聞持無量諸佛正法自在
力。一身結跏趺坐周徧十方無量法界於諸眾生無
所迫隘自在力。以圓滿智普入三世無量法自在力。
又得無量清淨。所謂一切眾生清淨。一切佛剎清淨。
一切法清淨。一切處徧知智清淨。徧虗空界無邊智
清淨。得一切差別言音智。以種種言音普應眾生清
淨。放無量圓滿光普照一切無邊世界清淨。出生一
切三世菩薩行智清淨。一念中普入三世一切諸佛
眾會道場智清淨。入無邊一切世間令一切眾生皆
作所應作清淨。如是等皆得具足。皆得成就。皆已修
治。皆得平等。皆悉現前。皆悉知見。皆悉悟入。皆已觀
察。皆得清淨到於彼岸。
大文第二位果。分三。初標得因。次云成滿普賢下
別列所得三種果滿。一因果利益滿。次於念念下
見佛自在滿。先標。所謂廣大下別顯。有七行經。皆
以體用理量俱無障礙。是佛自在。三又得無量清
淨下有六行經。清淨果滿。由淨惑障。見性淨故。亦
先標。所謂下列。次云如是等下二行經。結能得之
相。平等者離能所知故。上文通前正說分竟。
下六證成前五科在十迴向初。
爾時佛神力故。十方各百萬佛剎微塵數世界六種
震動。所謂動徧動等徧動。起徧起等徧起。踊徧踊等
徧踊。震徧震等徧震。吼徧吼等徧吼。擊徧擊等徧擊。
佛神力故。法如是故。雨眾天華。天鬘。天末香。天諸雜
香。天衣服。天珍寶。天莊嚴具。天摩尼寶。天沉水香。天
栴檀香。天上妙蓋。天種種幢。天雜色旛。阿僧祇諸天
身。無量百千億不可說天妙法音。不可思議天讚佛
音。阿僧祇天歡喜音。咸稱善哉。無量阿僧祇百千那
由他諸天恭敬禮拜。無數天子常念諸佛。希求如來
無量功德。心不捨離。無數天子作眾妓樂。歌詠讚歡
供養如來。百千阿僧祇諸天放大光明普照盡虗空
徧法界一切佛剎。現無量阿僧祇諸佛境界。如來化
身出過諸天。
大文第六從爾時佛神力下瑞應分。於中二。先動
地生信。次云佛神力故法如是故下興供表行。於
中三。初二句興供因。二雨眾天華下外事供。次云
阿僧祇諸天身下六行經。內事三業。
如於此世界兜率陀天宮說如是法。周徧十方一切
世界兜率天宮悉亦如是。
大文第七如於此世界下結通十方。以是通方之
說。準上諸會。或結瑞應。今此結說故別開章。
爾時復以佛神力故。十方各過百萬佛剎微塵數世
界外。各有百萬佛剎微塵數諸菩薩而來集會。周徧
十方。咸作是言。善哉善哉。佛子。乃能說此諸大迴向。
<pb n="829"/>
佛子。我等皆同一號名金剛幢。悉從金剛光世界金
剛幢佛所來詣此土。彼諸世界悉以佛神力故而說
是法眾會眷屬。文辭句義。皆亦如是不增不減。我等
皆承佛神力。從彼土來為汝作證。如我來此眾會為
汝作證。十方所有一切世界兜率天宮寶莊嚴殿諸
菩薩眾來為作證亦復如是。
大文第八爾時復以佛神力下證成分。云百萬者。
位過前故。上長行竟。
爾時金剛幢菩薩承佛神力。觀察十方一切眾會。暨
于法界已。善知文義。增廣大心。大悲普覆一切眾生。
繫心安住三世佛種。善入一切佛功德法。成就諸佛
自在之身。觀諸眾生心之所樂。及其所種一切善根
悉分別知。隨順法身。為現清淨妙色之身。即於是時
而說頌言。
大文第九爾時金剛下偈讚勸修分。於中二。先敘
意。
 菩薩成就法智慧  悟解無邊正法門 
 為法光明調御師  了知無礙真實法 
 菩薩為法大導師  開示甚深難得法 
 引導十方無量眾  悉令安住正法中 
 菩薩已飲佛法海  法雲普雨十方界 
 法日出現於世間  闡揚妙法利羣生 
 常為難遇法施主  了知入法巧方便 
 法光清淨照其心  於世說法恒無畏 
 善修於法自在心  悉能悟入諸法門 
 成就甚深妙法海  普為眾生擊法鼓 
 宣說甚深希有法  以法長養諸功德 
 具足清淨法喜心  示現世間佛法藏 
 諸佛法王所灌頂  成就法性智藏身 
 悉能解了法實相  安住一切眾善法 
 菩薩修行第一施  一切如來所讚喜 
 所作皆蒙佛忍可  以此成就人中尊 
 菩薩成就妙法身  親從諸佛法化生 
 為利眾生作法燈  演說無量最勝法 
 隨所修行妙法施  則亦觀察彼善根 
 所作眾善為眾生  悉以智慧而迴向 
 所有成佛功德法  悉以迴施諸羣生 
 願令一切皆清淨  到佛莊嚴之彼岸 
 十方佛剎無有量  悉具無量大莊嚴 
 如是莊嚴不可思  盡以莊嚴一國土 
 如來所有清淨智  願令眾生皆具足 
 猶如普賢真佛子  一切功德自莊嚴 
 成就廣大神通力  往詣世界悉周徧 
 一切眾生無有餘  皆使修行菩薩道 
 諸佛如來所開悟  十方無量諸眾生 
 一切皆令如普賢  具足修行最上行 
 諸佛菩薩所成就  種種差別諸功德 
 如是功德無有邊  願使眾生悉圓滿 
 菩薩具足自在力  所應學處皆往學 
 示現一切大神通  普詣十方無量土 
 菩薩能於一念頃  覲等眾生無數佛 
 又復於一毛端中  盡攝諸法皆明見 
 世間眾生無有量  菩薩悉能分別知 
 諸佛無量等眾生  大心供養咸令盡 
 種種名香上妙華  眾寶衣裳及旛蓋 
 分布法界咸充滿  發心普供十方佛 
 一毛孔中悉明見  不思議數無量佛 
 一切毛孔皆如是  普禮一切世間燈 
 舉身次第恭敬禮  如是無邊諸最勝 
 亦以言辭普稱讚  窮盡未來一切劫 
 一如來所供養具  其數無量等眾生 
 如是供養一如來  一切如來亦復然 
 供養讚歎諸如來  盡彼世間一切劫 
<pb n="830"/>
 世間劫數可終盡  菩薩供養無休懈 
 一切世間種種劫  於爾所劫修諸行 
 恭敬供養一如來  盡一切劫無厭足 
 如無量劫供一佛  供一切佛皆如是 
 亦不分別是劫數  於所供養生疲厭 
 法界廣大無邊際  菩薩觀察悉明了 
 以大蓮華徧布中  施等眾生無量佛 
 寶華香色皆圓滿  清淨莊嚴甚微妙 
 一切世間無可喻  持以供養人中尊 
 眾生數等無量剎  諸妙寶蓋滿其中 
 悉以供養一如來  供一切佛皆如是 
 塗香無比最殊勝  一切世間未曾有 
 以此供養天人師  窮盡眾生數等劫 
 末香燒香上妙華  眾寶衣服莊嚴具 
 如是供養諸最勝  歡喜奉事無厭足 
 等眾生數照世燈  念念成就大菩提 
 亦以無邊偈稱述  供養人中調御者 
 如眾生數佛世尊  皆修無上妙供養 
 如眾生數無量劫  如是讚歎無窮盡 
 如是供養諸佛時  以佛神力皆周徧 
 悉見十方無量佛  安住普賢菩薩行 
 過去未來及現在  所有一切諸善根 
 令我常修普賢行  速得安住普賢地 
 一切如來所知見  世間無量諸眾生 
 悉願具足如普賢  為聰慧者所稱讚 
 此是十方諸大士  共所修治迴向行 
 諸佛如來為我說  此迴向行最無上 
 十方世界無有餘  其中一切諸眾生 
 莫不咸令得開覺  悉使常如普賢行 
 如其迴向行布施  亦復堅持於禁戒 
 精進長時無退怯  忍辱柔和心不動 
 禪定持心常一緣  智慧了境同三昧 
 去來現在皆通達  世間無有得其邊 
 菩薩身心及語業  如是所作皆清淨 
 一切修行無有餘  悉與普賢菩薩等 
 譬如法界無分別  戲論染著皆永盡 
 亦如涅槃無障礙  心常如是離諸取 
 智者所有迴向法  諸佛如來已開示 
 種種善根悉迴向  是故能成菩薩道 
 佛子善學此迴向  無量行願悉成就 
 攝取法界盡無餘  是故能成善逝力 
 若欲成就佛所說  菩薩廣大殊勝行 
 宜應善住此迴向  是諸佛子號普賢 
正說偈中亦二。先明第十迴向。後歎勝勸修。次七
偈頌迴向行。分三。初隨所修行下二偈總頌前九
段迴向。二十方佛剎下一偈頌迴向嚴剎。三如來
所有下四偈頌迴向所為。三菩薩具足下有二十
偈頌位果。分三。初一偈頌見佛自在由己自在方
見佛自在。二菩薩能於一念下十七偈。頌得清淨
中一念中普入三世一切諸佛眾會道場智清淨。
上云入者必在供養。故此廣顯。此是力能不可頌
前願成所為。三過去未來下二偈。總結第十迴向。
然上且依麤相而分。菩薩縱任辨才。體勢包攝。大
旨無異故不委論。上別頌竟。下第二結歎勸
修。通於十向。於中九偈。分二。初此是十方下六偈
舉人就行以歎勝。謂是菩薩所行。如來所說。六度
隨相等行。法界離相等行。故是超勝。後智者所有
下三偈結歎勸修。
 一切眾生猶可數  三世心量亦可知 
 如是普賢諸佛子  功德邊際無能測 
 一毛度空可得邊  眾剎為塵可知數 
 如是大仙諸佛子  所住行願無能量 
大文第十末後二偈較量功德。德既無限。宜可修。
<pb n="831"/>
行。然此顯德深勝高遠者。一圓融教故。二約殊勝
願力故。登地已上寄位階差故。每結云若以殊勝
願力復過於此不可數知。勿謂此深便言地劣。
上第五會竟。

大方廣佛華嚴經綱要卷第三十三

<sarticle>大方廣佛華嚴經綱要卷第三十四</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>第六會他化自在天宮</other>金剛藏菩薩說。
<品>十地品第二十六之一</品>
初來意者為遠答普光十地問故。夫功不虗設。終
必有歸。前明解導行願賢位因終。今明智冥真如
聖位果立。故有此會來也。前是教道。此是證道。教
為證因。證即證前三心之教故。無性攝論云此聞
熏習雖是有漏。而是出世心種子性。即斯義也。然
會來即是品來。一會之中唯一品故。故釋明宗趣
亦品會無差。次釋名者。會名有三。一約人名金剛
藏會。二約處名他化自在天會。謂他化作樂具。自
得受用。表所入地。證如無心。不礙後得而起用故。
因他受用而有所作。非自事故。自他相作得自在
故。得證離欲之實際故。三約法名十地會。即同品
名。所以得此名者地名為持。持百萬阿僧祇功德。
一名生成一切因果故名為地。生成佛智住持故。
有別行譯本名十住經。復有別譯。名漸備一切智
德經。以後後過前前。故云漸備。三宗趣者。先總後
別。總有二義。一以地智斷證寄位修行為宗。以顯
圓融無礙行相為趣。二前二皆宗。為成佛果為趣。
後別者。別於上總。略有十義。一約本。唯是果海不
可說性。以離能所證故。雖通一部。此品正明。二所
證是離垢真如。三約智謂根本後得。亦通方便。四
約所斷。謂離二障種現。五約所修。初地修願行。二
地修戒行。三禪行。四道品行。五四諦行。六緣生行。
七菩提行。八淨土行。九說法行。十受位行。六約修
成有四行。謂初地信樂行。二戒行。三定行。四地已
上皆慧行。於中四五六地是寄二乘行。七地已去
是菩薩慧。七約寄位行。十地各寄一度。八約法有
三德。謂證德。阿含德。及不住道。是十地之德故。九
約寄乘法。謂初二三地寄人天乘。四五六七寄出
世三乘。八地已上出世間是一乘法故。以諸乘為
此地法。十撮要為六。決定宗辨此故。本分當明。於
此十中。二三四八十。通於圓融行布。初一雙非。以
離言故。餘皆行布。多約寄位顯淺深故。若以圓融
融彼行布。則無不圓融。故以別從總皆十地宗。若
別中之別。則地地皆宗。別論其趣。不異總趣。問何
以地前顯圓融德。地上行布彰淺深劣耶。答顯一
乘故。云何顯耶。三乘之位地前行布地上圓融。今
一乘位地前地上俱有行布圓融。若俱雙辨則前
後不異。若地前行布地上圓融。則全同三乘前淺
後深故。又似行布圓融各別教行。不知法性教行
非即非離。故於地前但顯圓融已過三乘。地上多
明行布以顯超勝。勝相云何。謂賢位始終已圓融
自在。登地已去則甚深甚深。言所不至。若不寄位
何以顯深。若不包三乘何以顯廣。故虗空鳥迹迹
迹合空。大海十德德德若海。地地之中。具攝一切
諸地功德。文文之中。皆云若以殊勝願力復過於
此不可數知。故剛藏俟五請而方說。世親以六相
而圓融。意在斯矣。又此一會。文為一品。闕於方便
及勝進者。正是斯義。所以闕方便者有二義。一表
正法無二離方便故。二總攝三賢皆為入地之方
便故。闕勝進者亦有二義。一十地如佛更無趣故。
<pb n="832"/>
二以十定等品即此勝進故。若爾。何以別會說耶。
含二義故。一開此勝進成等覺故。二勝進趣佛行
深遠故。若別立方便勝進則不得包攝前後顯地
圓融。十地甚深良在於此。地前乃我地之前。安得
云深異於地上。此解尤妙學者應思。
補義云佛於天宮會。應如前三會天王設座請佛
偈讚之儀。而今無者。有三義故。一此天以他化樂
具為己受用。天既如此。而佛亦隨所變化。故座與
供不必設也。二顯地智高出世間無心成事。離施
作故。三以前三賢功行蘊積於此。以成地德。如他
化故。經特無者。有此義故。
向下經文隨釋大科總有十分。一序分。二三昧分。
三加分。四起分。五本分。六請分。七正說分。八影像
分。九利益分。十重頌分。今初。
爾時世尊。在他化自在天王宮摩尼寶藏殿。與大菩
薩眾俱。其諸菩薩皆於阿耨多羅三藐三菩提不退
轉。悉從他方世界來集。住一切菩薩智所住境。入一
切如來智所入處。勤行不息。善能示現種種神通。諸
所作事。教化調伏一切眾生而不失時。為成菩薩一
切大願。於一切世一切劫一切剎勤修諸行無暫懈
息。具足菩薩福智助道。普益眾生而恒不匱。到一切
菩薩智慧方便究竟彼岸。示入生死及以涅槃而不
廢捨修菩薩行。善入一切菩薩禪定解脫三昧三摩
鉢底神通明智。諸所施為皆得自在。獲一切菩薩自
在神力。於一念頃。無所動作。悉能往詣一切如來道
場眾會。為眾生首。請佛說法。護持諸佛正法之輪。以
廣大心。供養承事一切諸佛。常勤修習一切菩薩所
行事業。其身普現一切世間。其音普及十方法界。心
智無礙。普見三世一切菩薩所有功德。悉已修行而
得圓滿。於不可說劫。說不能盡。
今初序分。亦不離而昇也。言爾時者。謂初成正覺
之時。十身初滿。無盡身雲普周法界。故不動而昇。
論云。此法勝故。故時主處眾皆勝也。謂初成之時。
故時勝。世尊為主中主。剛藏為說主。以初成尊特
之佛。加大菩薩。說此勝法。故主勝。他化超下五天。
居欲界頂。故處勝。與大菩薩俱。揀異地前。言從他
方來。俱是新集。故眾勝。下云住一切菩薩（云云）等。
歎德勝。歎德之文有二十句。初住一切智所住境
二句。略明初句自分行滿。謂權實無礙之智。住真
俗雙融之境。境智一如。無住住故。次句勝進行滿。
證佛所證則是如來。勤行不息故是菩薩。次善能
示現下十六句。前十三句廣自分。後三句廣勝進。
前中二。初三句明行修具足。餘具足菩薩下十句。
歎德用圓備。次其身普現下三句。廣勝進。即三業
廣大。後悉已下二句結文。
其名曰金剛藏菩薩。寶藏菩薩。蓮華藏菩薩。德藏菩
薩。蓮華德藏菩薩。日藏菩薩。蘇利耶藏菩薩。無垢月
藏菩薩。於一切國土普現莊嚴藏菩薩。毗盧遮那智
藏菩薩。妙德藏菩薩。栴檀德藏菩薩。華德藏菩薩。俱
蘇摩德藏菩薩。優鉢羅德藏菩薩。天德藏菩薩。福德
藏菩薩。無礙清淨智德藏菩薩。功德藏菩薩。那羅延
德藏菩薩。無垢藏菩薩。離垢藏菩薩。種種辯才莊嚴
藏菩薩。大光明網藏菩薩。淨威德光明王藏菩薩。金
莊嚴大功德光明王藏菩薩。一切相莊嚴淨德藏菩
薩。金剛𦦨德相莊嚴藏菩薩。光明𦦨藏菩薩。星宿王
光照藏菩薩。虗空無礙智藏菩薩。妙音無礙藏菩薩。
陀羅尼功德持一切眾生願藏菩薩。海莊嚴藏菩薩。
須彌德藏菩薩。淨一切功德藏菩薩。如來藏菩薩。佛
德藏菩薩。解脫月菩薩。如是等無數無量無邊無等。
不可數不可稱不可思不可量不可說諸菩薩摩訶
薩眾。
其名下依德立名。有四十眾。前金剛藏為說主。後
解脫月為請主。中三十八眾同名藏者。表地法有
<pb n="833"/>
含攝眾德。出生果用故。後一名解脫月者即請法
上首。脫眾疑暗如夜月故。於中蘇利耶者此云月
也。俱蘇摩者悅意也。即是華名。如是等下結數難
測。
金剛藏菩薩而為上首。
五標說主。問云菩薩眾多何故唯金剛藏說。答云
一切煩惱難壞此法能破。善根堅固猶如金剛。故
不異名說。問云何名金剛藏。此釋藏義也。答謂藏
即名堅。其猶樹藏。謂如樹心堅密能生長枝葉華
實。地智亦爾。能生因果。此就能藏名藏。又如懷孕
在藏。是故堅如金剛。如金剛藏。此謂子孕在胎藏
中。善業所持堅不可壞。而謂生長。此就所藏名藏。
二喻俱有生長義。
補義云金剛藏說地法者。以金輪持世界種故。大
地以金剛為體故。地最下為金剛際。表根本智為
地法體故。藏者楞伽云識藏如來藏。謂識藏有三
藏義。謂能藏所藏我愛執藏。以藏識能藏一切染
淨種子。又是彼種子所藏之處。長劫以來不失不
壞。以我愛執藏。故今識藏即如來藏。如來藏乃法
身智藏。名一切種智。以佛地一切淨妙功德唯此
智能持。亦是彼諸功德所蘊積為真常淨妙四德。
盡未來際不失不壞。故是藏義。故此菩薩名依法
立。乃說自證所得法故。又是表金剛心智。破一切
堅固無明。故雖多眾獨此說也。疏義未及此。上
序分竟。
爾時金剛藏菩薩。承佛神力。入菩薩大智慧光明三
昧。
第二三昧分也。爾時者眾已集時。剛藏入定者以
既為眾首知已當說。故先入定。以妙契佛心。故承
佛力。大智慧光明者三昧名也。三昧是通稱。智慧
是體。光明是用。證如名慧。照事名智。此二無礙能
破見惑及無明故。故名光明。能斷大惑。證大理。成
大果。故云大。智與理冥。故稱為入。
入是三昧已。
第三入是三昧下加分。有六。一辨加所因。二即時
下能加佛現。三作如是下讚其得定。四善男子此
是下雙辨加定因緣。五欲令下辨加所為。六善男
子下別顯加相。今初入是三昧已者若未入定佛
不加故。所以偏加金剛藏者得此三昧故。
即時十方各過十億佛剎微塵數世界外。各有十億
佛剎微塵數諸佛同名金剛藏而現其前。
第二能加佛現。中有五義。一佛現時即入定時。二
十方下來處遠近。三各有下能加佛數。四同名金
剛藏名同所加。顯道同故。五現其前。現身生信故。
言十億者謂以圓數顯無盡故。同名同時現前者。
意顯地法諸佛同證同說。人異道同故。亦遮那本
願故。
作如是言。善哉善哉金剛藏乃能入是菩薩大智慧
光明三昧。
第三同讚得定。顯有加因。
善男子。此是十方各十億佛剎微塵數諸佛共加於
汝。以毗盧遮那如來應正等覺本願力故。威神力故。
亦是汝勝智力故。
第四雙辨加定因緣。於中四句。有四因緣。一伴佛
同加故。二主佛本願故。三主佛現威故。四定者智
力故。加有二種。一冥加。二顯加。冥加在前。顯居定
故。
欲令汝為一切菩薩說不思議諸佛法光明故。所謂
令入智地故。攝一切善根故。善簡擇一切佛法故。廣
知諸法故。善能說法故。無分別智清淨故。一切世法
不染故。出世善根清淨故。得不思議智境界故。得一
切智人智境界故。又令得菩薩十地始終故。如實說
菩薩十地差別相故。緣念一切佛法故。修習分別無
<pb n="834"/>
漏法故。善選擇觀察大智光明巧莊嚴故。善入決定
智門故。隨所住處次第顯說無所畏故。得無礙辯才
光明故。住大辯才地善決定故。憶念菩薩心不忘失
故。成熟一切眾生界故。能徧至一切處決定開悟故。
第五明加所為。文有二十句。初十句依自利行。後
十利他行。今初。總顯加意有三。初為一切菩薩是
所被機。二說不思議諸佛法光明是所說法。三令
入智地等。是說之益。二又令得菩薩十地下十句。
依利他行。是增數十。經有十二句。論經合七八二
句故唯十一。以初句為總。餘十為別。
善男子。汝當辯說此法門差別善巧法。所謂承佛神
力如來智明所加故。淨自善根故。普淨法界故。普攝
眾生故。深入法身智身故。受一切佛灌頂故。得一切
世間最高大身故。超一切世間道故。清淨出世善根
故。滿足一切智智故。
第六別顯加相有三。初口加。次意加。後身加。今初。
有十一句。初總。餘別。總中令以樂辯才說十地法
門差別相。不違理事善巧成立。故云汝當辯說。所
謂十句別中疏有多義。
爾時十方諸佛。與金剛藏菩薩無能暎奪身。與無礙
樂說辯。與善分別清淨智。與善憶念不忘力。與善決
定明了慧。與至一切處開悟智。與成道自在力。與如
來無所畏。與一切智人觀察分別諸法門辯才智。與
一切如來上妙身語意具足莊嚴。
二意加中有二。初正顯。次徵釋偏加所以。前中十
句。初總。餘別。初中與無暎奪身業。二與無礙樂辯
口業。與善別清淨智等。與意業故。末句云。與一切
如來上妙身語意業。具足莊嚴。疏釋有多義。今但
略出其相。
何以故。得此三昧法如是故。本願所起故。善淨深心
故。善淨智輪故。善積集助道故。善修治所作故。念其
無量法器故。知其清淨信解故。得無錯謬總持故。法
界智印善印故。
此何以故下釋偏加所以。以顯自力堪加。偏就意
業釋者。意為本故。初徵意云諸佛慈力若隨缺者。
可許偏加。既有力能與。有慈能普。何以上十偏加
剛藏而不加餘。下釋文有十句。初總。餘別。總名得
此三昧。法合偏加。餘不得此故不加耳。所以得此
三昧者具八種淨。即下八句。前四自利淨。後四利
他淨。
爾時十方諸佛各申右手摩金剛藏菩薩頂。
三身加增威令起故。言各申者不離本處而申。即
延促無礙。諸佛皆摩故云各申。即一多無礙。即四
通中如意通也。
摩頂已。金剛藏菩薩從三昧起。
第四摩頂已下起分。所以起者三昧事訖。已得勝
力。說時至故。以定無言說故須起也。大文下第五
普告下本分。略示綱要。為廣本故。文分為三。初明
六決定以為地體。次佛子何等下標列十名。以顯
定相。三佛子我不見下舉十方同說。彰地要勝。
普告一切菩薩眾言。諸佛子。諸菩薩願善決定無雜
不可見。廣大如法界。究竟如虗空盡未來際。徧一切
佛剎救護一切眾生。為一切諸佛所護。入過去未來
現在諸佛智地。
今初地體。文中初句標告。諸佛子下正顯。於中初
句總明。後無雜下別顯。總中言菩薩願善決定者。
標人顯法。故云菩薩。於大菩提立誓趣求。故名為
願。即下初地中發菩提心也。此願所以明善決定
者。以真實智攝故。謂攝導此願皆令順理。決擇楷
定故。此已入初地。是證決定。非是地前信地所攝
之願受決定名。後別中此善決定。有六種。即經六
句。一無雜者即觀相善決定。真如觀一味相故。謂
正體緣如境智一味。為觀之相。則無帶相之雜。二
<pb n="835"/>
不可見者是真實善決定。非一切世間境界。出世
間故。謂此真智超出世間可壞之法。故云真實。真
實故非世智所見。三廣大如法界者勝善決定。論
總釋云大法界故。一切諸佛根本故。四究竟如虗
空盡未來際是因善決定。以此智寂而常用故為
無常因。用而常寂故為常果因。謂涅槃永寂而智
體不無。故窮未來際。五徧一切佛剎救護一切眾
生者是大善決定。謂隨順作利益他行故。即普覆
名大。謂由前因善則不住生死。由此大善則大悲
不住涅槃。六為一切下是不怯弱決定。上入智地
不怯弱故。六相圓融。類前可知。上六決定以顯
地體。下徵列地相。
佛子。何等為菩薩摩訶薩智地。
次列地相中文有四節。初寄問徵起。次佛子下舉
數顯同。三何等下徵數列名。四佛子此菩薩下結
名顯勝。且初。
佛子。菩薩摩訶薩智地有十種。過去未來現在諸佛。
已說當說今說。我亦如是說。
二舉數顯同。以生成住持故三世同說。同說之言
文在地相。義兼地體。以三世同說者地體六決定
也。
何等為十。一者歡喜地。二者離垢地。三者發光地。四
者𦦨慧地。五者難勝地。六者現前地。七者遠行地。八
者不動地。九者善慧地。十者法雲地。
三列地名中為對治十障。證十真如。成十勝行。說
於十地。疏引論文廣釋其義。今略取十障者。一凡
夫我相障。二邪行障。三闇鈍障。四解法慢障。五身
淨慢障。六微細煩惱障。七細相習障。八無相有加
行障。九不能善利益眾生障。十於諸法中不得自
在障。唯識論說一一障中各有二愚。除障斷愚。證
十真如。至下別釋。今依本論略釋地名。論云一成
就無上自利利他行。初證聖處多生歡喜。名歡喜
地。由前三位修習。今得初成。聖位新得故生歡喜
也。二離能起誤心犯戒煩惱垢故。清淨戒具足故
名離垢地。三隨聞思修等照法顯現故為明地。謂
得四地慧光明相故名明地。唯識此經皆名發光。
謂成就勝定大法總持能發無邊妙慧光故。此約
後位得名。四不忘煩惱薪智火能燒故名𦦨地。𦦨
乃慧𦦨。即根本智火。能燒前地聞持不忘。恃以成
慢之煩惱薪故。五得出世間智方便善巧能度難
度故名難勝。謂真俗無違極難勝故。既能出世又
能隨俗。巧達五明能度偏滯。實為難勝。六般若波
羅蜜行有間大智現前故名現前地。謂妙達緣生
引無分別名般若行。親如目覩名曰現前。七善修
無相行功用究竟。能過世間二乘出世間道故名
遠行。此有三義。一善修無相到無相邊。二功用至
極。三望前超過故。八報行純熟無相無間。故名不
動。此有三義。一捨三界行生。受變易果。故云報行。
依此起行任運而成故功用不動。二得無生忍。無
相妙慧。則有相不動。三此二無間故煩惱不動。九
得無礙力。說法成就利他行故。名善慧地。得無礙
慧。尚未稱善。徧說徧益。方名為善。十得大法身具
足自在故名法雲。此有二義。一得大法身如雲。能
說法如雨。自在用故。二諸佛大法雲雨。悉能受故。
佛子。此菩薩十地三世諸佛。已說當說今說。
四結名顯勝。
佛子。我不見有諸佛國土其中如來不說此十地者。
釋文第三舉十方同說彰地要勝。為欲令物生渴
仰故。文中二。初云不見不說。反顯十方報化皆說。
何以故。此是菩薩摩訶薩向菩提最上道。亦是清淨
法光明門。所謂分別演說菩薩諸地。佛子。此處不可
思議。所謂諸菩薩所證智。
二徵釋所由也。徵云佛國不同。化儀亦異。如何十
<pb n="836"/>
地要皆說耶。釋意云此最勝故。謂萬法皆如。體如
成聖。離斯證智。皆是隨宜。故為要勝。已上本分竟
第六爾時金剛藏菩薩說此下請分。中三。初說已
默住。二是時下三家五請。三爾時金剛藏觀察下
許說分齊。所以默者將欲說之必固默之。欲令大
眾渴仰請說故。所以俟請者略有二義。一增諸菩
薩尊敬法故。二前舉地歎勝為增樂欲。令此請中
生解勝故。云何生解。謂由請故得說默之由。顯地
體甚深離於言念。令眾先解。後聞說分不隨聲取。
離謬解故。即復由此故有第三示說分齊。今初。
爾時金剛藏菩薩。說此菩薩十地名已。默然而住不
復分別。
此初說已默住。第二請中三家請殊。即分三段。謂
初解脫月請。二大眾請。三如來請。所以要三家者。
眾首顯揚。當機渴仰。化主加勸。事方周故。又佛請
者。即名為加。謂眾雖已請。要假主佛威光方堪說
故。亦名為教。如來教說顯剛藏說傳佛教故。又前
二家請顯此地法因人修故。後一家請顯此地法
佛所證故。三請三止文有六段。止請相乘。且為五
段。一怪默騰疑請。二法深難受止。三歎眾堪聞請。
四不堪有損止。雖有堪者。亦有不堪故。五雙歎人
法請。謂不堪聞者以法深故。亦得佛護固應為說。
於是剛藏理窮更無違請。
是時一切菩薩眾聞菩薩十地名不聞解釋。咸生渴
仰作如是念。何因何緣。金剛藏菩薩唯說菩薩十地
名而不解釋。
就初請中分二。初明大眾覩默生疑。二解脫月下
騰疑為請。今初。言何因何緣者疑怪之辭。為因說
者不能說耶。為緣聽者不堪聞耶。
解脫月菩薩知諸大眾心之所念。以頌問金剛藏菩
薩曰。
二騰疑為請。初敘請因領眾疑念。
 何故淨覺人  念智功德具  說諸上妙地 
 有力不解釋  一切咸決定  勇猛無怯弱 
 何故說地名  而不為開演  諸地妙義趣 
 此眾皆欲聞  其心無怯弱  願為分別說 
 眾會悉清淨  離懈怠嚴潔  能堅固不動 
 具功德智慧  相視咸恭敬  一切悉專仰 
 如蜂念好蜜  如渴思甘露 
二以頌正請。文有五偈。顯說聽無過。是以應說。初
一偈說者無過。遣大眾何因之疑。後四偈聽者無
過。亦遣大眾何緣之疑。今初。歎說者淨覺無過何
故不解釋耶。然說法之過有三種。一慳嫉不說。二
懈怠不說。三無辯力不樂說。今離此三過。謂由無
瞋等功德具故離慳嫉過。二由前已說上妙地名。
故無說法懈過。三由有樂說辯力。無不樂說過。二
歎聽者無過中四偈。初二偈歎同生眾。次一偈歎
異生眾。後一偈雙歎。今初二偈歎根欲。前偈歎根。
故云決定。次偈歎欲故云欲聞。若有欲無根雖聞
不解。有根無欲設聞不受。故須雙歎。此中意明但
有根而無欲不堪聞法。今前偈於教決解。於理決
證。具二決定。為非現前之根。復有今偈現前之欲。
教證決定。故堪受也。根欲雙具諸地妙義願為說
之。第二一偈歎異生眾。但云眾會。故雙歎根欲。初
句為總。心無濁故名為清淨。後三句為別。別離六
濁。一不欲濁。謂心無飡采故。離懈怠治之。二威儀
濁。不恭肅故。嚴整治之。三五蓋濁。貪名等故。潔淨
治之。四異想濁。謂貢高雜染輕慢雜染等皆名異
想。今說行堅固。不動治之。五不足功德濁。善根微
少。於彼說不樂住。具功德治之。六愚癡濁。謂愚暗
不了故。智慧治之。後一偈雙歎二眾瞻侍則徧四
偈。然蜂之念蜜。渴之思漿。喻希法喜解脫之味。復
言好蜜甘露。顯法之妙。思渴情深。大眾如此故應
<pb n="837"/>
說也。
爾時大智無所畏金剛藏菩薩聞說是已。欲令眾會
心歡喜故。為諸佛子而說頌言。
第二法深難受止。先敘意為眾歡喜。是總酬答相。
 菩薩行地事  最上諸佛本  顯示分別說 
 第一希有難  微細難可見  離念超心地 
 出生佛境界  聞者悉迷惑 
酬中五偈分四。初二頌法難說。遣上何因之疑。於
中難者是總相云何難。謂難得難證故。難得有四。
一微細難得。顯非聞慧境故。二難見難得。亦非思
慧心眼見故。三離念難得。亦非世間修慧境故。以
地智是真修。故非地前分別心數緣修之境。四超
心地故難得。非唯非地前之境。亦非登地已上報
生善得修道智境。謂變易所起異熟心識。名為報
生。生便能知無常等智。故名善得修道智。以非照
實之智故亦不測地智。知無常等未忘心境。名為
心地。以七地已前皆容出觀故。又善得修道智。即
後得智。非根本智。既非四心之境。是誰境耶。即佛
智故。何者是智。見實義故。所以難說者。恐聞者隨
聞取著生迷惑故。
 持心如金剛  深信佛勝智  知心地無我 
 能聞此勝法 
第二一頌顯難聞者。然具德能聞。反顯難聞。兼欲
使人學能聞故。初句為總。謂持聽法心堅如金剛
則能得聞。第二句即決定信堅。深信者謂於佛智
設心智不及。仰推佛智非我境界。是深信相。佛勝
智即法華所說權實二智。經云諸佛智慧甚深無
量。其智慧門難解難入。故云勝智。堅證者有二義。
一知是能證。二心地是所證。即二空真理所依之
事。謂唯識相。言無我者通能所證。於此二類如實
了知。我法二空成無成智。末句結成。既知難聞之
義如是。具上二堅。方聞上來微細勝智。
 如空中彩畫  如空中風相  牟尼智如是 
 分別甚難見 
第三一頌。喻顯說聞。
補義云此二喻疏取論有多釋。今約義總釋。空喻
佛無依智。經云佛智如空無所依故。畫喻說相。風
喻音聲聞相。二者皆無所依。以喻地智難聞。故合
云牟尼智如是。分別甚難見。
 我念佛智慧  最勝難思議  世間無能受 
 默然而不說 
第四一頌舉難結默。意云說聞本在證見。難見說
之何益。況復難信。故我默然。
爾時解脫月菩薩聞是說已。白金剛藏菩薩言。
第三解脫月歎眾堪聞請。前已歎竟。此復歎者由
聞上言證信難得。顯示此眾有信有證。有堪能故。
長行先敘請。
佛子。今此眾會皆悉已集。善淨深心。善潔思念。善修
諸行。善集助道。善能親近百千億佛。成就無量功德
善根。
此下發言正請。於中三。初陳眾集。次云善淨下歎
德。文有十句。初句為總。餘九為別。初善淨深心。離
教證過故名善淨心。一具修諸善行故即下教淨。
二與理相應故即下證淨。善潔思念下九句。前五
句教淨。後捨離下四句證教淨。謂順教修行名為
教淨。證理起行名證淨。今初五句中一善潔思念
即欲淨。二善修諸行求淨三業。三善集助道即生
得淨。四善能等即受持淨。五成就善根即行淨。
捨離癡惑無有垢染。深心信解於佛法中不隨他教。
次此四句證淨也。捨離癡惑者。真見道中決理無
惑。皆破無明故。二無有垢染即不行淨。修道中一
切煩惱不行故煩惱即是垢染。不行即是無有。三
深心信解。即無厭足淨。謂不樂小乘。決定信佛勝
<pb n="838"/>
功德故。四於佛法下不隨他教淨。謂於趣菩薩地
盡道中。自正行故。歎德竟。
善哉佛子。當承佛神力而為演說。此諸菩薩於如是
等甚深之處。皆能證知。
二結請。
爾時解脫月菩薩。欲重宣其義。而說頌曰。
 願說最安隱  菩薩無上行  分別於諸地 
 智淨成正覺  此眾無諸垢  志解悉明潔 
 承事無量佛  能知此地義 
二重頌中二偈。初偈直舉法請。次偈重頌前義。
爾時金剛藏菩薩言。佛子。雖此眾集善淨思念。捨離
愚癡及以疑惑。於甚深法不隨他教。
第四不堪有損止。長行中先領所歎。對下有損所
以言雖。
然有其餘劣解眾生聞此甚深難思議事。多生疑惑。
於長夜中受諸衰惱。我愍此等是故默然。
後正舉損違請。劣解之人通凡小等。皆是迷法之
器故。多生疑者正行相違猶豫義故。惑者心迷於
理。能破壞善法故。此明現損。長夜下明其當損。我
愍此下結默違請。
爾時金剛藏菩薩。欲重宣其義而說頌曰。
 雖此眾淨廣智慧  甚深明利能決擇 
 其心不動如山王  不可傾覆猶大海 
 有行未久解未得  隨識而行不隨智 
 聞此生疑墮惡道  我愍是等故不說 
偈中亦二。前一偈頌領前段。後一偈頌後段不堪
有損。下文第五雙歎人法請中。復重請者示彼疑
惑應須斷之。豈可避之。避之不說有多過咎。何等
過咎。不得成就一切佛法。
爾時解脫月菩薩。重白金剛藏菩薩言。佛子。願承佛
神力。分別說此不思議法。此人當得如來護念而生
信受。何以故。說十地時。一切菩薩法應如是得佛護
念。得護念故於此智地能生勇猛。何以故。此是菩薩
最初所行成就一切諸佛法故。譬如書字數說一切
皆以字母為本。字母究竟無有少分離字母者。佛子。
一切佛法皆以十地為本。十地究竟修行成就。得一
切智。是故佛子。願為演說。此人必為如來所護令其
信受。爾時解脫月菩薩。欲重宣其義而說頌曰。
 善哉佛子願演說  趣入菩提諸地行 
 十方一切自在尊  莫不護念智根本 
 此安住智亦究竟  一切佛法所從生 
 譬如書數字母攝  如是佛法依於地 
第五雙歎人法請中亦二。先長行中初標請。何以
故下釋請。是故下結請。
補義云此段長行有多釋。大義謂雖有不堪之機。
今說此大法。佛必護念。若得護念。亦令信受。故所
以佛必護念者。以諸佛之法必以教證為本。故設
字喻。今說地智是佛法之本。必為如來所護念也。
次重頌義亦可知。
爾時諸大菩薩眾。一時同聲。向金剛藏菩薩而說頌
言。
 上妙無垢智  無邊分別辯  宣暢深美言 
 第一義相應  念持清淨行  十力集功德 
 辯才分別義  說此最勝地  定戒集正心 
 離我慢邪見  此眾無疑念  唯願聞善說 
 如渴思冷水  如饑念美食  如病憶良藥 
 如蜂貪好蜜  我等亦如是  願聞甘露法 
 善哉廣大智  願說入諸地  成十力無礙 
 善逝一切行 
第二海會大眾同請者。自陳有根有欲。於中前有
四偈半歎人。後善哉下有一偈歎法成益。歎人中
二偈。前五句歎說者自成教證。後三句歎能令他
入。後二偈半歎聽者。初定戒下一偈。歎眾有根。後
<pb n="839"/>
如渴下一偈。歎眾有欲。顯示大眾求法轉深。後善
哉一偈。歎法利益。
自下如來加請。前雖二家四請為顯法勝。復待佛
加。前來為分主伴。主佛唯明意加。今欲具於身口
故佛重加。又前默與威神。今有加請。今加為說。不
與前同。上力被下說以為加。因加勸說目之為請。
加即是請。前加分中不加大眾。今此加者。前若即
加。說主無由三止。此若不加。請主前言得佛護念。
便為無驗。上敘科意。
爾時世尊。從眉間出清淨光明。名菩薩力𦦨明。百千
阿僧祇光明以為眷屬。普照十方一切世界靡不周
徧。三惡道苦皆得休息。又照一切如來眾會。顯現諸
佛不思議力。又照十方一切世界。一切諸佛所加說
法菩薩之身。作是事已。於上虗空中。成大光明雲網
臺而住。
初主佛光加。文中通有八業。二身。先長行有七業
二身。頌中但明請業。先此佛光照十方。後十方佛
放光照此方。二光互照。必互相見。二段皆有二身
七業。今初。先明光體業用。作是事已下正明所作。
今初。先明光本上加於下多用眉間之光。亦表將
說中正之道。出清淨下正明體用。文有六業。一覺
業即光明體。謂光照菩薩身已。自覺如來力加故。
覺照光明故曰𦦨明。二百千下因業。能生眷屬故。
三普照下卷舒業。舒則普照十方。卷則還入常光。
今文略無卷業。四三惡下止業。皆息苦故。五降伏
業。論經一切魔宮隱蔽不現。今經闕此。六又照一
切下敬業。顯現佛會。令物敬故。七又照十方下示
現業。正為令眾見說聽者皆得佛加堪說聽故。長
行受身加之名偏從此立。作是已下二正顯所作。
即二身之一。言二身者一流星身。往來他方世界
故。二如日身。謂如日處空。即此所作於上空中為
臺是也。以身約有體。業約有用。
時十方諸佛悉亦如是。從眉間出清淨光明。其光名
號眷屬作業。悉同於此。又亦照此娑婆世界佛及大
眾。并金剛藏菩薩身師子座已。於上虗空中成大光
明雲網臺。
二十方佛放光照此者正為照此。然其作業亦周
十方。七業二身不殊此佛。故云悉同。
時光臺中。以諸佛威神力故而說頌言。
第二頌明請業。所依望前猶屬於身。
 佛無等等如虗空  十方無量勝功德 
 人間最勝世中上  釋師子法加於彼 
正請中五偈分二。前四加請所說。後一教說分齊。
前中先二偈舉法請。後二偈舉益請。前中初正顯
作加。後一偈顯加所為。初中言世中上者。具四種
勝義故云世中上。四勝者一者自在勝。所作無礙
故。謂不為他屈。他即二障。由離二障。解脫自在不
染如空。即經云無等等。二力勝。經即十力。能伏邪
智之冤敵故。三眷屬勝。即無量勝功德。人間最勝。
四種姓勝。謂家姓勝。即釋師子。以釋姓為輪王貴
胄故。由上四義故稱法王。名世中上。今具勝德之
人加金剛藏。
 佛子當承諸佛力  開此法王最勝藏 
 諸地廣智勝妙行  以佛威神分別說 
第二一偈加所為者。欲令開曉法藏義故。勝藏有
二種。一義藏。二字藏。義藏即勝妙行。行者諸菩薩
行。所謂助道法故。妙者真實證故。即是證道。勝者
神力勝故。是不住道。染淨無礙故云神力。如是顯
示深妙勝上之義。二字藏者即諸地廣智。及分別
說。上舉法請。
 若為善逝力所加  當得法寶入其心 
第二舉益請者顯所說法利他有三時益故。二偈
分三。初半偈聞時益。若得上加則法寶入心成聞
<pb n="840"/>
持益。即上解脫月請云。此不思議法。當得如來護
念。而生信受。
 諸地無垢次第滿  亦具如來十種力 
次半偈修時益。上句修時因圓。下句所修果滿。
 雖住海水劫火中  堪受此法必得聞 
 其有生疑不信者  永不得聞如是義 
後一偈顯轉生益。即具堅種人。上半順明有信之
益。下半反顯舉無信之損。堅種人者謂具金剛種。
雖在八難而得聞故。地獄天子。三重頓圓。此中意
顯有信受者雖在惡道難處而得聞經。以難不障
聞故言雖也。海水劫火是轉生難處。大海龍宮即
是惡道畜生趣故。劫火中者即是善趣指色界二
禪。以火燒初禪。二禪不壞。而二禪已上天人為長
壽天難。亦得聞經。
補義云總顯法勝。聞種堅固故經有如人食少金
剛之喻。而疏多義槩不出此。
 應說諸地勝智道  入住展轉次修習 
 從行境界法智生  利益一切眾生故 
第二一偈教說分齊中。應說諸地者總勸也。說地
何義。謂說前字藏之中諸地廣智三漸次相故。云
何為三。一觀漸次。二證漸次。三修漸次。此即十地
之中加行根本。後得三智。為地地中初中後相。勝
智道猶因也。以加行智為正證勝智之漸次故。次
入住展轉者是證漸次。入者入地心。住即住地心。
未轉向餘地故。展轉即出地心。地地轉所住處故。
即此三心證智自為漸次。以後得智要由正真修
行方能了俗。故名修行漸次。言法智者正辨後得
智體。緣法別故。一名為法智。此智從二境生。一由
證真故云從行故。二外能了俗故云從境生。謂以
正證之行行於俗境。是後得也。利益眾生一句結
說之益。亦是後得智境正證之義。廣如疏釋。
爾時金剛藏菩薩。觀察十方。欲令大眾增淨信故而
說偈曰。
此下第三許說分齊。謂所說不過義說二大。是地
分齊。於中先敘說儀。後正顯偈辭。今初觀察十方
是敘說儀。觀十方佛將欲承力故無我慢。觀十方
機擬將普被故無偏心。故上下文皆云承佛神力
普觀十方也。欲令大眾增淨信者是敘說意。謂眾
先有信深渴所聞。今更示說正地二大。增益聞者
堪受正義。不如言取。名增淨信。義名所以深廣稱
大。即是當法受名。說名詮表。因於此說得彼義故。
依於彼義說名為大。大之說故。依他受稱。於中先
就義大。次為說大。後辨雙融。義中有三。一約果海
可以總標。令人知有。名為可說。不可指斥示人名
不可說。二約證處。既所證理離相離名。還云此法
不說聞。以此遣言之言。當彼法故。名為可說。有言
斯遣名不可說。三約本智。謂以遮詮易解故名可
說。直詮不逮故不可說。此三大義也。次就說中亦
有三。一約後得智。隨事行相可以言辭分別。是則
可說。是出世間故不可說。二約加行智。謂是意言
觀故。是則可說。觀中行相言不至故名不可說。三
約寄位法。可以寄此表示令人解十地。故名為可
說。不可以此即為十地。名不可說。後約雙融中。此
上六法各說果海。即是無說。無說之說無二俱融
準思可知。上來敘意竟。
 如來大仙道  微妙難可知  非念離諸念 
 求見不可得  無生亦無滅  性淨恒寂然 
 離垢聰慧人  彼智所行處 
第二正顯偈辭。有十二偈。分為二段。前七偈顯義
大。後五偈明說大。初四偈總顯地微。有二。初二偈
總顯。次二偈別顯。二一偈類顯。三一偈對彰。四一
偈喻顯。初中先二偈正顯地智微妙之相。以依智
地說故。謂聖道是體。難知故微也。大仙是佛。道是
<pb n="841"/>
所證。謂微妙地智是因。依修證智得成功果。故指
此地智是佛道也。次六句顯微所以。非念者謂非
念慮分別心者之境界也。以智體無念故云離念。
次五句明證時甚微。初句總求。欲正見難可得故。
次四句別有四微。初即功德甚微。不生不滅。謂無
住涅槃。寂用無礙功德。次句即清淨甚微。謂性離
煩惱。無不離之時。故恒寂然。即性淨涅槃。三句言
離垢者即觀行甚微。謂觀智中離無明垢故。四句
聰慧人下即依止甚微。聰慧人者登地已上有智
之者。此上四微並異凡小。總顯地智故。
 自性本空寂  無二亦無盡  解脫於諸趣 
 涅槃平等性  非初非中後  非言辭所說 
 出過於三世  其相如虗空 
次二偈別顯微相。謂微之體相也。是智有二相。初
二句明同相。智體空寂故。後六句不同相。智位差
別故。初二句言自性等者。謂此智自體本空寂故。
何以言同。此即性淨涅槃。上同諸佛。下同眾生。一
切眾生皆有此故。橫同諸法諸法如故。此如即是
自體空故。一切皆以空為自性。智性色性本無差
別。一切皆有安樂性故。下句別釋空義。疏依論經
云。有不二不盡。釋約此句離三種空。攝真空相。三
種空者。即地前空亂意菩薩有三種疑。一疑空滅
色。取斷滅空。此失空如來藏。即損減謗也。二疑空
異色。取色外空。三疑空是物。取空是有。今言有即
非斷滅。故云色即是空。言不二者謂不異此空智。
更有異空。言不盡者謂空非有物之可轉滅。故云
空即是色。非別有空。離此三空。即見自性本空空
如來藏矣。此疏依論經釋。次解脫下有六句。即方
便淨涅槃。謂不同凡小修斷故。即智之性。為性淨。
以智出惑障。為方便淨。解脫於諸趣者。謂於諸趣
得以離諸趣雜染。為解脫故。言平等者。世間之性
即涅槃故。以生死即涅槃。非若二乘背生死也。謂
三時無斷。方說斷惑。故云非初中後。非言辭下三
句。明三德。初句即般若德。是觀行相。謂無分別觀。
體絕名言。真智內發。次句即法身德。是轉依相。謂
轉無常依。故出過三世。三其相如虗空。即解脫相。
謂不同聲聞猶有二障。今此二障雙亡。故如空無
礙。此不同相。由得前同。成斯不同。能顯前同。有離
障清淨。如融金成像。像非金外。
 寂滅佛所行  言說莫能及  地行亦如是 
 難說難可受 
第二一偈類他行微。於中上半牒前地智離言。以
為能類。下半正舉地行以為所類。謂以上地智類
顯地行。為甚微妙。寂即同相。性淨涅槃自性寂故。
滅即不同相。方便淨涅槃。要智緣滅。非約性滅故。
此二涅槃。是佛所行故言不及。行者證也。言不及
者說聽皆難也。下半所類者謂非唯證智如是深
玄。而令智眷屬行亦難說受。檀等六度是智眷屬。
設地是地體。意在舉地取行。故云地行。將此地智
修行檀等。故名同行。同彼事而行故。斯即後得為
證智眷屬也。
 智起佛境界  非念離心道  非蘊界處門 
 智知意不及 
第三一偈寄對彰微者。對聞思等以顯微故。初句
舉法體。智即所起地智。即前五偈明根本之智。起
者即加行後得。二皆觀如。如即佛境。次非念下二
句明難說。於中初句非心數故難說。非念者非思
慧境故。離心道者非報生識智境。報生識者如上
違請中辨。次句明不同三科有色心根境故不可
說。經文無說字。以門即是說故。法華以說為智慧
門。下句不可聞智知者唯證智知故。意不及者如
聞敢故。即依智不依識。
 如空中鳥迹  難說難可示  如是十地義 
<pb n="842"/>
 心意不能了 
第四一偈。喻顯地微。此中喻者不取餘處虗空。亦
不取沙土之迹。正取空中鳥迹。以空中鳥迹不可
說示故。前風畫喻是顯默不說意。此中喻及難說。
誠眾捨著。許為宣說。意不同也。以著心隨聲取義
有多過故。意令大眾自知離過。所以酷明難說難
聞。
 慈悲及願力  出生入地行  次第圓滿心 
 智行非慮境  是境界難見  可知不可說 
自此下第二復顯說大。令生正信。五偈分三。初一
偈半正顯說大三成就義。二有三偈彰己無過誡
眾除失。三有半偈示說分齊。但是說因。今初。言三
成就者。一因成就大。謂慈悲願力為起行本。故名
為因。二因漸成就大。謂聞思慧等為出世智因。起
之不頓故名為漸。三教說修成就大。謂即修慧。真
修契實。如於正證。可寄言詮故名教說。教說二字
正揀大義。非如果分不可說故。因成就大者即初
二句。慈悲是利他。願通二利。力通上三。以二利熏
修不同二乘故名為力。下句即二利之功。出生地
行。正是因義。二因漸成就大。即次第二字。三圓滿
下明教說修成就大。此有二種。一滿足修即初八
字。二者觀修即後兩句。真修位極。世慮都寂。能滿
地智。名滿足修。真智內發。寂照分明。名為觀修。如
瑩明鏡垢無不淨。如滿足修。鑒無不徹。如彼觀修。
二修如於出世。但是因分之終。正證捨修。方名果
分。文中慮即聞思。智即真修之智。心即真修心體。
謂若無聞思緣慮之心。方名真修之心圓滿。故唯
真修之智。所能行耳。故云智行非慮境。次觀修中
是境界者即真修之境。難見者非聞思能見。可知
者唯真修自心寂照方知。知即見也。既難可見。亦
難可說。而隨修以顯。說大中收。不同果分。但是深
義。
 佛力故開演  汝等應敬受  如是智入行 
 億劫說不盡  我今但略說  真實義無餘 
 一心恭敬待  我承佛力說  勝法微妙音 
 譬喻字相應  無量佛神力  咸來入我身 
第二佛力下彰己無過誡眾無失。有三偈。初半偈
總明。後二偈半別顯。今初。由說聽者各有二過。不
能得證。故並彰離。說者二過。一佛不隨喜說。今云
佛力開演則知佛已隨喜。二不平等。今云汝等應
受則情無彼此。聽二過者。一見諍過。言我法是彼
法非。如是執著種種諸見。二於說法者不生恭敬。
今令敬受則雙離二過。以敬法故無諍過。以敬人
故無後過。次別顯中二偈半。廣上承力開演敬受。
分三段。初一偈顯開演。次一偈顯受。後半偈顯承
力。
 此處難宣示  我今說少分 
第三示說分齊半偈。言此處者即牒上義說二大
為此處也。少分者但是說因耳。謂果分則不可說
也。因果有二義。一就十地以證智為果分。方便寄
法等為因分。謂寄法可說。而證智則不可說也。又
以地法為趣究竟果海之因。所趣果海離言故不
可說。故今地法但說因耳。若以普賢行願廣大如
空冥同果海。皆不可說也。空中鳥迹。喻正顯此。
大文自下第七明說分中三門分別。一來意。二釋
名。三釋文。今初來意者。請儀既終。已示分齊。彰其
地實。地實難明寄顯在相。相即因分。從此已下廣
名地相。令尋相得實。故有此來。又請分生其正解。
此後顯其行修。故次來也。二釋名。演暢宣陳十地
差別。故名說分。三釋文者。十地即為十段。就初地
中七門分別。一來意。二釋名。三斷障。四證理。五成
行。六得果。七釋文。初來意者。十地之中最初斷障
證理。得聖性故。二釋名者唯識論云初獲聖性。具
<pb n="843"/>
證二空能益自他。生大歡喜故。此有三義。一得位。
二證理。三成行。由此三故名極歡喜。三斷障者。唯
識論云異生性障是其所斷。異生即是凡夫。名凡
夫我相障。障於初地。是其所斷。由斯初地說斷二
愚。及彼麤重。一執著我法愚。即異生障。二惡趣雜
染愚。即惡趣諸業果等。此雖非愚。愚品類攝。下九
地各有二愚。四所證理者。由斷前障。證徧行真如。
謂此真如二空所顯。無有一法而不在故。五所成
行者。略有四種。一約增勝修成施行。二約所成起
十六大。三約修成謂信等十行。四約實行謂十度
等無不皆修。六所得果者。略有四種。一得當地滿
時調柔等四果。二得檀行成大財果。三通達障空
得一切障滅果。四得三性三無性理智等果。然上
諸門多約行布。若約圓融一斷一切斷。一證一切
證。一行一切行。一得一切得也。七釋文分二。先長
行。後偈頌。前中若直就經文應分為二。初明地法。
後佛子菩薩住此地多作閻浮提王下地果。前中
先廣明。後佛子是名下總結。前中有三。初明入心。
次佛子此菩薩以大悲為首下明住地心。後佛子
菩薩住此歡喜地已以大願力得見多佛下明其
出心。十地之文。大體皆爾。今且依論判。長行中分
二。先明初地說分。後佛子菩薩住此下校量分。前
中依論總有一百句。分為三段。初四十句明住分。
二佛子菩薩住歡喜地下三十句釋名分。後佛子
菩薩住大悲下三十句安住分。若通校量勝。即為
初地四分。初云住者出世菩提心生。堅守初地。更
不退失。故稱為住。然十地之中既三心齊證。則地
地之中皆攝前之三位。此中住分攝發心住。其釋
名分攝歡喜行。後之二分攝救護眾生離眾生相
迴向。今長行一百句中初四十句明住分。
佛子。若有眾生深種善根。善修諸行。善集助道。善供
養諸佛。善集白淨法。為善知識善攝。善清淨深心。立
廣大志。生廣大解。慈悲現前。
今初住分中文分為二。初別顯住法。後菩薩住如
是下結住入位。前中四十句分四。初十句依何身。
次十句為何義。三有十句以何因。四有十句有何
相。今初。謂深種善根十句為所依身。次為求佛智。
為所緣境義。三以大悲為首。為發心之因。四以過
凡得聖。為發心福利之相。今初依何身十句。初若
有眾生深種善根。此句為總。眾生即解行之人。言
深種者。約行布則經一僧祇。已積資糧。故云深種。
論經名厚集。別有九句。有九種集。前六護煩惱行。
後三護二乘行。言九集者一行集。即善修諸行。善
作眷屬持戒故。三聚非一故名為諸。不淨尸羅不
生三昧。故首明之。二定集即善集助道。善作眷屬
三昧故。以定資慧故名眷屬。三親近集即善供養
諸佛。供佛欲集聞慧故。四聚集即善集白淨法謂
依聞思。彼若名義自性差別。有上下故成煖頂位。
治諸蔽漏故云白淨。五獲集即為善知識善攝。由
內修實證。得外教授故。修行實證即如實智。亦分
上下立於忍位及世第一。上皆同加行。下四皆已
入地。六淨心集即善清淨深心。以得出世間正智。
於所緣境。無分別智。都無所得不取種種戲論相
故。名為善淨。智能契理故曰深心。七廣集。即立廣
大志。深心廣大利故。八信心集即生廣大解。以求
一切智智故。九現集即慈悲現前。以多行慈悲無
時暫捨。故云現前。以小乘無求佛志。無利生心。故
後三護之也。上十句明依何身竟。下明為何
義。
為求佛智故。為得十力故。為得大無畏故。為得佛平
等法故。為救一切世間故。為淨大慈悲故。為得十力
無餘智故。為淨一切佛剎無障礙故。為一念知一切
三世故。為轉大法輪無所畏故。
<pb n="844"/>
第二有十句為何義者。為求佛果故。先別顯求果
之相。後佛子下總結發心。今初十句。初總。餘別。總
云佛智。謂無上智知斷證修故。此智差別有九種。
皆悉求之。一力佛智。問記為業。以十種力隨機答
故。二無畏佛智。破邪見業。揀異菩薩復稱為大。三
平等佛智。得人法無我。教授眾生證入之業。四救
佛智。以四攝法化眾生業。五淨佛智。能為救攝用
業。慈悲淨瞋恚故。六無餘佛智。常以佛眼觀世間
眾生業。十方徧觀故云無餘。七無染佛智。以無障
礙智嚴其依報。自然應化令其信樂為業。八覺佛
智。一念知三世眾生心心數法為業。九轉法輪佛
智。解脫方便善巧業。然上九句皆先總標智體。後
顯其業。初三自利。後六利他。利他之中。四攝是利
他之行。慈悲是利他之心。後四利他之智。
佛子。菩薩起如是心。
二總結發心中。言起如是心者即指前十心。是為
發菩提心。而論云前六決定中願善決定。謂願即
初地中發菩提心。即指此十心也。上說為何義。以
有求佛智義故。下說以何因。
以大悲為首。智慧增上。善巧方便所攝。最上深心所
持。如來力無量。善觀察分別。勇猛力。智力。無礙智現
前。隨順自然智能受一切佛法。以智慧教化。廣大如
法界。究竟如虗空。盡未來際。
第三以大悲下明以何因生如是心。謂以大悲為
眾生故。文有十句。初總。餘別。別有九種。一增上大。
細行苦智慧增上生故。若了苦苦壞苦智非增上
故。二善巧等即攝大。四攝曲屈隨宜攝故。三最上
下淳至大。淳至即最上義。謂向發大心許盡眾生
界。無盡利益。故曰深心。四如來力無量者無量大。
攝取如來無量神力。生物信故。五善觀等即決定
大。於上妙法決定信解名善觀分別。於諸眾生決
定能度。為勇猛力。於所治障決能對治。為智力。無
礙智現前通結上句。六隨順自然智。即隨順大。七
能受等即受持大。能取大勝法授與眾生故。八廣
大如法界即是最妙大。九究竟下即是住盡大。
佛子。菩薩始發如是心。即得超凡夫地。入菩薩位。生
如來家。無能說其種族過失。離世間趣。入出世道。得
菩薩法。住菩薩處。入三世平等。於如來種中。決定當
得無上菩提。
第四佛子菩薩下有何相。正顯得位福利之相。文
有九句。初總。餘別。總云始發如是心者。指前二段。
即得超凡夫地者以得出世間聖道故。二入菩薩
位下別有八種過。論皆先法後喻。此入聖位。生如
來家。如世王子生王家故。故句句皆有相似法。一
入位過。初成出世間心。如始住胎相似法。二生如
來家者。即生家過相似法。三無能下種姓過。子相
似法。大乘行生故。四離世下道過。以非有漏故。如
王之體相似法故。五得菩薩法即法體過。以同體
大悲為菩薩體。如王以治國為體相似。六住菩薩
處者處過。謂不住道是其住處。不同凡小。如世王
子不處鄙陋。七入三世平等者業過。謂證平等真
如。以資慧命。如無滋味則壽命夭促。不堪紹繼相
似。八於如來下畢定過。佛種不斷得無上道。如世
王子志氣成立決定紹位。名成就相似。總顯與地
前不相似也。
菩薩住如是法。名住菩薩歡喜地。以不動相應故。
第二菩薩住下結住入位。住如是法者指上四段。
名住歡喜地者是初住地義。以不動相應故者釋
成住義。一證真理不復失故。二乘異道不能動故。
上初四十句明住分竟。下三十句釋名分。
佛子。菩薩住歡喜地。成就多歡喜。多淨信。多愛樂。多
適悅。多欣慶。多踊躍。多勇猛。多無鬪諍。多無惱害。多
無瞋恨。
<pb n="845"/>
大文第二釋名分中有三十句。初句總標。次有十
句明喜相。後有二十句明喜因。今別顯。成就下釋
喜相中十句。初總有三喜。云多歡喜。一心喜。謂入
觀之心適悅。二體喜。出觀喜受相應。三根喜。由前
心喜內充外及五根輕安調暢。故此喜相亦名為
樂。別中九句。前六自利喜行之體。後三化他顯於
喜能。以內及觀心即無喜之喜。不同二禪浮動之
喜。故名極喜。喜之極故。上釋喜相。
佛子。菩薩住此歡喜地。念諸佛故生歡喜。念諸佛法
故生歡喜。念諸菩薩故生歡喜。念諸菩薩行故生歡
喜。念清淨諸波羅蜜故生歡喜。念諸菩薩地殊勝故
生歡喜。念菩薩不可壞故生歡喜。念如來教化眾生
故生歡喜。念能令眾生得利益故生歡喜。念入一切
如來智方便故生歡喜。
二彰喜所因有二十句。先念當得故喜。後念現得
故喜。各有十句。今初。初句總。餘別。總云念諸佛者。
謂如諸佛所得我亦當得。故判為念當得也。別有
九種。一念佛法。二念佛菩薩。三念佛行。四念佛淨。
五念佛勝。六念佛不壞。七念佛教化。八念佛利益。
九念佛入。皆念佛者為成佛故。
復作是念。我轉離一切世間境界。故生歡喜。親近一
切佛。故生歡喜。遠離凡夫地故生歡喜。近智慧地故
生歡喜。永斷一切惡趣故生歡喜。與一切眾生作依
止處故生歡喜。見一切如來故生歡喜。生佛境界中
故生歡喜。入一切菩薩平等性中。故生歡喜。遠離一
切怖畏毛竪等事故生歡喜。
第二念現得中二。初正明所念。二何以故下隨難
徵釋。前中十句。初總。餘別。總云我轉離一切世間
境界者轉離一切凡夫取著事故。然事有麤有細。
麤則外六塵境。通是一切凡夫取著境故。細謂現
前立少物謂是唯識性。亦為地前凡夫取著境故。
別有九種轉離。對前有何相中總別九句。文雖不
次法體全同。以是念前福利相故。揀異地前不相
似故。疏各配釋。
何以故。此菩薩得歡喜地已。所有怖畏悉得遠離。所
謂不活畏惡名畏死畏惡道畏大眾威德畏。如是怖
畏皆得永離。
二隨難徵釋。由捨轉離文義廣故重徵釋之。義有
四重。謂怖畏於離。各有因果。而文分五節。一總徵。
二列名總答。三轉徵。四舉因顯相。五菩薩如是下
結酬初徵。今初徵意云何以此中說離畏耶。後答
意云以五怖畏是初地障。得初地時法爾離故。又
離此即是此地利益。翻畏名喜。此相最顯。
何以故。此菩薩離我想故。尚不愛自身何況資財。是
故無有不活畏。不於他所希求供養。唯專給施一切
眾生。是故無有惡名畏。遠離我見無有我想。是故無
有死畏。自知死已決定不離諸佛菩薩。是故無有惡
道畏。我所志樂一切世間無與等者何況有勝。是故
無有大眾威德畏。
三轉徵者釋離畏所以也。此之一徵。文含四意。一
云何以名為不活畏耶。二云何因而有此五畏耶。
此二是怖畏因果。三云何以名為永離耶。四云因
何令此得永離耶。此二是離畏因果。若得因離。自
然無果。次四舉因顯相以答者。謂正舉離因顯離
果相。反顯畏因及畏果相故。通有四意酬前四徵。
如不愛自身何況資財。是離不活因。則反顯愛身
資財是不活畏因。若不畏不活即是離畏因。則反
顯畏於不活。是此畏果。餘四例然。又此離因即是
能治。其怖畏即是所治。
菩薩如是遠離驚怖毛竪等事。
五菩薩如是下結酬初徵。前云何以能離。今酬云
如上三段所以能離。上三十句釋名竟。下三
十句安住分。
<pb n="846"/>
佛子。此菩薩以大悲為首。廣大志樂無能沮壞。轉更
勤修一切善根而得成就。
自下大文第三佛子此菩薩以大悲下安住地分。
中有三。初總明安住。二所謂下別顯安住。三佛子
菩薩以成下總結安住。今初。文有三句。一大悲為
首。是安住因。菩薩所行皆為眾生悲為行本。故云
為首。二廣大志樂無能沮壞。是安住觀。謂契理深
心為大。故煩惱不能壞。悲化兼物為廣。故小乘不
能壞。三更勤修一切善根而得成就。是安住行。
下別顯安住有三十句。即為三段。
所謂信增上故。多淨信故。解清淨故。信決定故。發生
悲愍故。成就大慈故。心無疲懈故。慚愧莊嚴故。成就
柔和故。敬順尊重諸佛教法故。
二別顯安住即顯前勤修善根。云何勤修。文有三
十句。顯三種成就。一信心成就。二修行成就。三迴
向成就。信為行始。次依信起行。後迴行成德。以為
行修次第。今初信心十句。增上者謂下所列諦實
等境。深信決定。名為增上。別中有九。初六始起信
心。後三信增成欲。前中初二自利。後四利他。
日夜修習善根無厭足故。親近善知識故。常愛樂法
故。求多聞無厭足故。如所聞法正觀察故。心無依著
故。不躭著利養名聞恭敬故。不求一切資生之物故。
生如寶心無厭足故。
第二日夜下修行成就中九句。總云無厭足者即
無間修。別有八集。前七教行。後一證行。前中初二
攝法方便。一親近集。近善友意在不忘諸法故。二
樂法集。於問答中論議解釋。心喜樂故。後五句次
第修行。於中前三內觀順理之行。一多聞集即聞
慧。二正觀集即思慧。三不染著即修慧。於三昧中
無依著故。後二隨緣離著行。謂六不貪集。七不求
集。是少欲行。未得不求故。八如寶集即證行圓滿
常現前故。
求一切智地故。求如來力無畏不共佛法故。求諸波
羅蜜助道法故。離諸諂誑故。如說能行故。常護實語
故。不汙如來家故。不捨菩薩戒故。生一切智心如山
王不動故。不捨一切世間事成就出世間道故。集助
菩提分法無厭足故。常求上上殊勝道故。
第三求一切智下迴向成就。謂求一切智是迴向
菩提。有十二句。初句即所求之事。名之為家。一切
智地是求處故。下十一句即能求之因。初句求如
來力等。顯能求之觀。餘十句能求之行。初求諸度。
名無障求。謂求諸度無著法故能除蔽障。下九句
別。別治諸障故。一離求。治於諂曲。見乞者求詐現
方便。一向無心與故。二如說能行求。是治妄語。謂
許而不與等。此治檀中二垢。三者護求。治戒一垢。
犯不覆藏故。四不污求。治忍一垢。謂惱亂他業是
污如來利益家故。五不捨求。治進一垢。六不動求。
治禪二垢。一者亂心外攀。如山治之。二者不能調
伏憶想分別。一切智心治之。下三句治般若三垢。
謂七不捨成就求。治障不住道垢。八者集求。治障
助道垢。九者常求。證障證道垢。於上勝妙證法之
中。願欲心薄故。上來迴向成就竟。下總結。
佛子。菩薩成就如是淨治地法。名為安住菩薩歡喜
地。
第三總結者。上三十句廣勤行具足成就。此勤行
有四。一信。二欲。三精進。四方便。信謂忍受決定。欲
謂希求趣彼行故。初十句中前七是信。後三是欲。
次十是精進。對行造修。後十是方便行。成巧求故。
是名此地說分中安住。故云成就如是淨治地法。
名為安住。上安住分竟。
下第四校量勝分有三。初願勝。為標志遐廣。二修
行勝。依願造修。三果益勝。即位行成就。今初敘
意。
<pb n="847"/>
然其勝義乃有眾多。統而收之不出三種。謂願行
智。此三歷位故有眾多。略明十位。一初發心勝。二
信勝。三解勝。四行勝。五願勝。（上即三心）六證入勝。七從
七地去。權實自智勝。八無功起行勝。九上等諸佛
勝。十究竟勝。所謂諸佛三心果滿。故今此正明行
願勝也。言圓融者以稱性故。一願之中具一切願。
即入重重。六相圓融。正在此文。此是疏義。其文未
錄。
佛子。菩薩住此歡喜地。能成就如是大誓願。如是大
勇猛。如是大作用。
二正釋文中分二。初顯十願。彰自利行。後明十盡
句與眾生共。今初分四。初總標。二所謂下別列。三
佛子菩薩住此歡喜地下總結。四以此十願門為
首下明攝眷屬。初十願彰自利行。初總標也。能成
就言該下三句。如是一句始起要期。次大勇猛乃
起方便。三大作用願遂行成。
所謂生廣大清淨決定解。以一切供養之具。恭敬供
養一切諸佛。令無有餘。廣大如法界。究竟如虗空。盡
未來際。一切劫數無有休息。
初供養願。總明供養。論云供養勝田。通師及三寶。
今從勝故但云供佛。次云廣大如法界下彰願德。
言如法界攝功德大。如虗空因大。盡未來時大。一
切劫下明願分齊。
又發大願。願受一切佛法輪。願攝一切佛菩提。願護
一切諸佛教。願持一切諸佛法。廣大如法界。究竟如
虗空盡。未來際。一切劫數無有休息。
二受持願。初句標願。此受持亦名護法願。次願行
相。四句皆通二利。受謂受領。攝謂攝屬。謂攝授正
法。護謂防護。持謂任持謂護持。正法。次廣大下願
德能。一切劫下願分齊。
又發大願。願一切世界佛興于世。從兜率天宮沒。入
胎住胎初生出家成道說法示現涅槃。皆悉往詣親
近供養。為眾上首。受行正法。於一切處一時而轉。廣
大如法界。究竟如虗空。盡未來際。一切劫數無有休
息。
三轉法輪願。初句標次一切世界轉處。從兜率下
轉時。謂現八相時。皆悉下二句攝法方便。次於一
切處下二句。明轉法頓周。次廣大下願德。一切劫
下轉分齊。
又發大願。願一切菩薩行廣大無量不壞不雜。攝諸
波羅蜜。淨治諸地。總相別相同相異相成相壞相。所
有菩薩行皆如實說。教化一切。令其受行心得增長。
廣大如法界。究竟如虗空。盡未來際。一切劫數無有
休息。
四修行二利願。願一切下明行相。攝諸波羅蜜即
是行體。次淨治諸業即是行業。總相下明行方便。
六相圓融自利。如實說利他。次教化一切下明心
得增長。廣大下願德。末句願分齊。
又發大願。願一切眾生界。有色無色有想無想非有
想非無想。卵生胎生濕生化生。三界所繫。入於六趣
一切生處。名色所攝。如是等類。我皆教化令入佛法。
令永斷一切世間趣。令安住一切智智道。廣大如法
界。究竟如虗空。盡未來際。一切劫數無有休息。
五成熟眾生願。就行相中初明所化眾生。通有十
類。該盡三界。但麤細不同。有色為麤無色為細。有
想為麤無想為細。非有想為細非無想為麤。四生
該於六道。人傍生具四。鬼通胎化二。地獄及諸天
中有唯化生。人有卵生者毗舍佶夫人生三十二
卵。卵各出一兒。般遮羅王妃生五百卵。卵各一子。
濕生如頂生王。從頂皰而生。化生者如劫初起。人
皆化生。我皆教化令入下別明所為。謂未信者令
信入佛法。已信者令證入。言斷世間趣。謂業惑苦
三道通因果。次廣大下德能。一切劫下分齊。
<pb n="848"/>
又發大願。願一切世界。廣大無量麤細。亂住倒住正
住。若入若行若去。如帝網差別。十方無量種種不同。
智皆明了現前知見。廣大如法界。究竟如虗空。盡未
來際。一切劫數無有休息。
六承事願。願往諸佛土。常見諸佛。恒敬事聽受故。
願一切下承事行相。初明所知。次辨能知。前中廣
大下別有三種。一一切相。二真實義相。三無量相。
今初界相不同故云一切。小中含大故云無量。麤
細者明體質麤妙。謂業報等殊。亂住下謂安立不
同。亂則不依行伍。倒即覆剎。正即仰剎。若入若行
若住謂世界道路往來。一者順後入即攝他入己。
去即為他所攝。行即往來不住故。如帝網差別。即
真實義相土土同體。不守自性互相涉入。如帝珠
網。故名真實。智皆明了者辨能知也。謂真實義相
唯智能知故。廣大下願德。一切下分齊。
又發大願。願一切國土入一國土。一國土入一切國
土。無量佛土普皆清淨。光明眾具以為莊嚴。離一切
煩惱。成就清淨道。無量智慧眾生充滿其中。普入廣
大諸佛境界。隨眾生心而為示現。皆令歡喜。廣大如
法界。究竟如虗空。盡未來際。一切劫數無有休息。
七淨土願。願清淨自土。安立正法及能修行眾生
故。於行相中總有七淨。一同體淨。以同法性故。令
一多互相即入。二普皆嚴淨者即自在淨。如摩尼
珠美惡斯現。淨穢圓通。故云普皆清淨。三光明眾
具下明莊嚴淨。即相淨也。四離一切下明受用淨。
謂受用此土離過成德故。五無量智慧下住處眾
生淨。謂具德人居故。六普入下因淨。謂鏡智淨識
及後智通慧為依。故云是諸佛境界。七隨眾生下
果淨。即臨機示現。末二句德能分齊。
又發大願。願與一切菩薩同一志行。無有怨嫉集諸
善根。一切菩薩平等一緣。常共集會不相捨離。隨意
能現種種佛身。任其自心能知一切如來境界威力
智慧。得不退如意神通。遊行一切世界。現形一切眾
會。普入一切生處。成就不思議大乘。修菩薩行。廣大
如法界。究竟如處空。盡未來際。一切劫數無有休息。
八不離願。願與一切眾生處恒不離佛菩薩。得同
意行故。行相中有十二句。初一句總。後句結。中十
別明菩薩行。前五修行同。後得不退下五德用同。
修菩薩行結也。廣大下德能分齊。
又發大願。願乘不退輪。行菩薩行。身語意業悉不唐
捐。若暫見者則必定佛法。暫聞音聲則得實智慧。纔
生淨信則永斷煩惱。得如大藥王樹身。得如如意寶
身。修行一切菩薩行。廣大如法界。究竟如虗空。盡未
來際。一切劫數無有休息。
九利益願。願於一切時恒作利益眾生事。無有空
過故。行相中二。先總明。謂乘念不退圓滿教輪。三
業皆益。若暫見下別顯有二不空。一作業必定不
空。三業能安樂故。謂見身行行。聞口說法。能生智
慧。念意實德諸惑不生。得如大藥王樹下次利益
不空。二喻皆喻拔苦。樹拔病苦。寶拔貧苦。廣大下
德能分齊。
又發大願。願於一切世界成阿耨多羅三藐三菩提。
不離一毛端處。於一切毛端處。皆悉示現初生出家。
詣道場。成正覺。轉法輪。入涅槃。
十成正覺願。願與一切眾生同時得無上菩提。恒
作佛事故。行相中二。初成菩提體。即自運已圓。次
不離一毛下菩提作業。即運他不息。有七種業。一
從不離一毛至入涅槃。是示成正覺業。一切毛端
是成佛處。上云一切世界乃平漫十方。此徧法界
一一毛端極小量處皆於其中八相成道。以彼皆
有可化眾生故。
得佛境界大智慧力。於念念中隨一切眾生心。示現
成佛。令得寂滅。
<pb n="849"/>
二說實諦業。謂說四真諦。令悟實故。
以一三菩提知一切法界即涅槃相。
三證教化業。以一極無二之菩提。契差別性淨之
涅槃。則不復更滅。說此證法令物生信。名教化業。
以一音說法。令一切眾生心皆歡喜。
四種種說法業。一音稱機故。
示入大涅槃而不斷菩薩行。
五不斷佛種業。涅槃常住動寂無二。雙林應盡。增
物悲戀。故云示入。既非永滅。常作佛事。故佛種不
斷。此得果不捨因也。
示大智慧地。安立一切法。
六法輪不住業。大智慧地唯一事實即是佛智。能
生萬物終歸於此。故名為地。而智慧門隨機萬差
名安立一切。
以法智通神足通幻通。自在變化充滿一切法界。
七自在業。三種通即自在所依。法智通者觀一切
法無性相故。神足通者自身現生住滅修短隨心
自在故。幻通者轉變外事無不隨意。
廣大如法界。究竟如虗空。盡未來際。一切劫數無有
休息。
此彰德能分齊。
佛子。菩薩住歡喜地。發如是大誓願。如是大勇猛。如
是大作用。
此總結十願也。上十願竟。
以此十願門為首。滿足百萬阿僧祇大願。
大文第四以此下明攝眷屬。謂此十大願一一願
中有百千萬阿僧祇大願以為眷屬。則此十願攝
無不盡。上明十願彰自勤行竟。下十盡句與
眾生共。
佛子。此大願以十盡句而得成就。何等為十。所謂眾
生界盡。世界盡。虗空界盡。法界盡。涅槃界盡。佛出現
界盡。如來智界盡。心所緣界盡。佛智所入境界界盡。
世間轉法轉智轉界盡。
此以十盡句與眾生共。謂前十願皆為眾生。由十
無盡。成前大願皆無盡也。初句為總。何等下徵釋。
有十句眾生為總。餘九為別。皆集成度生義故。皆
云盡者無斷盡故。
若眾生界盡我願乃盡。若世界乃至世間轉法轉智
轉界盡我願乃盡。而眾生界不可盡。乃至世間轉法
轉智轉界不可盡故。我此大願善根無有窮盡。
二大願成就中先反顯。而眾生下順明無盡所以。
上校量勝中初願勝竟。下二修行勝。
佛子。菩薩發如是大願已。則得利益心柔軟心隨順
心寂靜心調伏心寂滅心謙下心潤澤心不動心不
濁心。
第二佛子下修行勝。即行校量有十種行。就文分
三。初明行所依心。二成淨信下顯所成行相。三佛
子菩薩如是下結十名體。今初。由先大願熏心故。
則得利益等十心為起行依。於後十行起作自在
故。十行分九。慈悲合故。
第二別顯行相列有十門。一信行。二悲。三慈。四施。
五無疲厭。六知經論。七了世法。八慚愧莊嚴。九堅
固力。十供養佛。
成淨信者有信功用。能信如來本行所入。信成就諸
波羅蜜。信入諸勝地。信成就力。信具足無所畏。信生
長不可壞不共佛法。信不思議佛法。信出生無中邊
佛境界。信隨入如來無量境界。信成就果。舉要言之。
信一切菩薩行乃至如來智地說力故。
二正釋中初成淨二句。攝德成人。次能信下正顯
信相。有十一句。文分三別。初能信如來一句總信
因果。次信成就下九句別明因果。九中初二句為
因。餘七為果。舉要下一句。總信一切因果智地。
佛子。此菩薩復作是念。諸佛正法如是甚深。如是寂
<pb n="850"/>
靜。如是寂滅。如是空。如是無相。如是無願。如是無染。
如是無量。如是廣大。
第二雙辨慈悲二行。中有二。先明三觀為方便。後
菩薩見諸眾生下明所起之行。前中三觀即為三
段。諸佛正法下九句明遠離最上第一義樂觀。初
總云佛法者。唯佛教證所能顯故。具下諸義所以
甚深。別有九種甚深。
而諸凡夫心墮邪見。
第二具足諸苦觀。約十二因緣明之。然十二因緣
具業惑苦。今但云苦觀者。業惑是苦因故。下文有
二段。初凡夫邪見總。次無明下四行半經。別明三
支。後三界田下別明後九支。
無明覆翳。立憍慢高幢。入渴愛網中。行諂誑稠林。不
能自出。心與慳嫉相應不捨。恒造諸趣受生因緣。
後無明覆翳下別有九種邪見。初五無明。即具五
種邪見。次三是行。後一是識支。業及識種亦名邪
見者邪見俱故。邪見引故。所以無明句多者顯一
切煩惱皆能發潤而發業位無明力增。故委明之。
憍慢諂誑慳嫉俱如論釋。
貪恚愚癡。積集諸業日夜增長。以忿恨風。吹心識火
熾然不息。凡所作業皆顛倒相應。
次三句明行支。初貪恚一句集業邪見。次以忿恨
風下二句別明行支。吹心識火熾然邪見。即內心
思業為煩惱風。次凡所作業即作業邪見。即兼動
身口。
欲流有流無明流見流。相續起心識種子。
三欲流下第九心意識邪見。明所引識支。上明
前際三支竟。下明中後九支。
於三界田中復生苦芽。所謂名色共生不離。此名色
增長生六處聚落。於中相對生觸。觸故生受。因受生
愛。愛增長故生取。取增長故生有。
三明中後九支。文分三段。初於三界下至有生。明
自相。言自相者謂現在名色等支。體狀別故。次有
生下至長苦聚。明同相。言同相者。謂未來二支亦
同現在有名色等故。三是中下至如影像。明顛倒
相。今初自相。言三界乃所生之處。復生苦芽。即名
色也。言共生不離者謂與阿賴耶識共生不離也。
攝論云本識有三種相。一自相謂本識自體。二因
相謂種子識。三果相謂異熟識。以有三相。共通因
果。今言共生不離者。意謂本識以所持雜染種子
為因。即感名色為異熟果。是則識支因相一半在
過去持餘雜染因。一半與後名色所依。故云共彼
生。謂名色但從種子依識而生。不雜本識生也。故
過去三支唯有二支半。中後有九支半。如此方顯
相續義也。名色增長成餘八支。非別有體。
有生故有生老死憂悲苦惱。如是眾生。生長苦聚。
二同相生及老死。正顯同相。言同相者謂未來二
支亦同現在有名色等。生死既同則苦亦同也。如
是下結前十二。前二支支半為能生長。後九支半
為所生長。
是中皆空。離我我所。無知無覺無作無受。如草木石
壁。亦如影像。
三顛倒相中言是中者。是前十二因緣中。皆空已
下明倒所以。由空謂有。所以名倒。以緣生無性故
空。離我我所釋成空義。離我人空。離所法空。無知
下釋無我我所。知覺通外小。外道僧佉說覺以為
神相。衛世說知以為神相。皆執神為我。今無知覺
成上自體本無有我。若約小乘。就五蘊說受蘊名
覺。三蘊名知。約六根說身識名覺。餘五名知。五陰
造業故云作者。當陰招報故云受者。今並遣之故
都云無。如草木下喻無知覺義。
然諸眾生不覺不知。
第三彼二顛倒觀。妄苦本空。得而不覺。真樂本有
<pb n="851"/>
失而不知。遠樂就苦名彼顛倒。上三觀為方便
竟。
菩薩見諸眾生於如是苦聚不得出離。是故即生大
悲智慧。復作是念。此諸眾生。我應救拔置於究竟安
樂之處。是故即生大慈光明智。
第二正起慈悲。初明興悲謂見苦應拔。次復作下
興慈。謂無樂應與。既言具苦必不知樂故。十行
中上合二三慈悲行竟。下施行。
佛子。菩薩摩訶薩隨順如是大悲大慈。以深重心住
初地時。於一切物無所悋惜。求佛大智。修行大捨。
第四施行。於中三段。初總明施行。二別顯施物。三
總結行成。今初文有五句。一明施所依。即大慈悲。
二以深重下彰其施位。以初地檀度得圓滿故。於
一切下明施體相。求佛大智。顯施所為。結施行名。
凡是所有一切能施。所謂財穀倉庫金銀摩尼真珠
瑠璃珂貝璧玉珊瑚等物。珍寶瓔珞嚴身之具。象馬
車乘奴婢人民城邑聚落園林臺觀妻妾男女內外
眷屬。及餘所有珍玩之具。頭目手足血肉骨髓一切
身分皆無所惜。
二凡是所有下別明施物。偏顯上文一切無吝。施
有二種。一外施謂財穀四事等。二內施即頭目等。
為求諸佛廣大智慧。是名菩薩住於初地大捨成就。
三為求下總結行成。先結所為。是名下正結行成。
然初地行應具三施。從增勝說但舉於財。二三地
中方得無畏。四地已上乃行法施。四施行竟。
佛子。菩薩以此慈悲大施心。為欲救護一切眾生。轉
更推求世出世間諸利益事無疲厭故。即得成就無
疲厭心。
第五無疲厭行。中有三。初牒前起後。次轉更下正
顯行相。三即得下結共成行。五無疲厭行竟。
得無疲厭心已。於一切經論心無怯弱。無怯弱故。即
得成就一切經論智。
六成知經論智行。
獲是智已。善能籌量應作不應作。於上中下一切眾
生。隨應隨力隨其所習。如是而行。是故菩薩得成世
智。
七成就世智行。言隨應者隨機所應。宜以何法。隨
力者隨己智力所能。隨他智力所堪。隨其所習者。
約機現作。論釋隨宜。
成世智已。知時知量。以慚愧莊嚴。勤修自利利他之
道。是故成就慚愧莊嚴。
八慚愧行。知時下正顯行相。時有三種。一者念時。
如是時中宜修定等。剎那不間故。二日夜時。晝則
存心。初中後夜亦勿廢故。三所作必不斷時。此即
知量。謂量力所能。亦愛亦策。勿令過分有休廢故。
以此之時修前八科二利之行。煩惱睡蛇晝夜不
雜。為慚愧服而自莊嚴。八慚愧行。
於此行中勤修出離。不退不轉。成堅固力。
第九成堅固力。謂此即前慚愧。二利行中欲早求
度。應當精勤不退自分。不轉勝進。九堅固力行。
得堅固力已。勤供諸佛。於佛教法能如說行。
第十供養行。利養供養通二供養。
佛子。菩薩如是成就十種淨諸地法。所謂信悲慈捨
無有疲厭。知諸經論。善解世法。慚愧堅固力。供養諸
佛。依教修行。
大文第三佛子下結十名體用。先結體用。所謂下
結名。言體用者此十即是淨諸地法。以治十障故。
障如前說。問前安住地分有三十句。亦名信慈悲
等。與此何異。論答云前是清淨。此地法以局初地。
今盡是盡淨諸地障。此十種法。於一切地能淨修
治故。上第二修行勝。依願造修竟。
大文第三果利益校量勝。即位果。有四種果。一調
柔果。二發趣果。三攝報果。四願智果。通稱果者地
<pb n="852"/>
中滿足故。別言調柔者。謂調鍊柔熟。以供養攝化
等為能調鍊。信等十行為所調鍊。由行供等。令信
調柔隨意堪用。故名調柔。下鍊金喻。其義甚顯。二
發趣者。發謂發進。趣謂趣向。發自此地趣向後後
為所發趣。下商人喻。義甚相似。三攝報果者。王位
之身。酬因名報。因成納果。故名為攝。四內證願力。
教智自在。令業用無邊。故名願智果。發趣文局初
地。義通十地。餘三義局初地。文通十地。
佛子。菩薩住此歡喜地已。以大願力得見多佛。所謂
見多百佛。多千佛。多百千佛。多億佛。多百億佛。多千
億佛。多百千億佛。多億那由他佛。多百億那由他佛。
多千億那由他佛。多百千億那由他佛。
第五四果。即為四別。今初調柔果。文有法喻合。法
中四者。一見佛為鍊行緣。二悉以下所鍊行體。三
以前二下別地行相。四是菩薩隨所下鍊行成熟。
初中以大願力是見佛因。力兼神力。故論云以勝
通幻見色身佛。以正願力見法身。佛即功德法身。
言多百者。是多箇百。多箇千。然一中已攝於多。理
實入華藏剎海。見法界身雲也。
悉以大心深心。恭敬尊重承事供養。衣服飲食臥具
醫藥一切資生。悉以奉施。亦以供養一切眾僧。以此
善根皆悉迴向無上菩提。佛子。此菩薩因供養諸佛
故。得成就眾生法。
二所鍊行體中以行入行。故名為鍊。如金入火。然
有三種入。一入功德。即供佛行。去薄福垢。二以此
善根下入無上果。即迴向上。去下劣垢。三佛子此
菩薩下入大悲心。即利生行。去懈怠垢。
以前二攝攝取眾生。謂布施愛語。後二攝法但以信
解力故行。未善通達。是菩薩十波羅蜜中檀波羅蜜
增上。餘波羅蜜非不修行。但隨力隨分。
三別地行相中。先約四攝。然四攝望前猶是利生
法。望後為別地行相。以因利生之便故此明之。愛
語是法施。初地檀滿故說二增。為別地證相。各說
一增。以十地難分。故寄十度以顯差別。其實地地
具修。稱性圓融。一具一切。
是菩薩隨所勤修。供養諸佛。教化眾生。皆以修行清
淨地法。所有善根悉以迴向。一切智地轉轉明淨。調
柔成就隨意堪用。
四所鍊行成熟中。總收三入。初牒供佛化生。以為
能練。信等淨法以為所鍊。後舉前迴向能鍊信等
淨也。言轉轉者。此之信等於初地中三節淨。謂初
住地時證前緣修令成真修。已是一淨。二行校量
中對除障法。復一度淨。今此地後更歷三修。故云
轉轉。
佛子。譬如金師善巧鍊金。數數入火轉轉明淨。調柔
成就隨意堪用。
第二喻中。金師喻菩薩。金喻信等。火喻供等三行。
三行非一名數數入。調柔成就喻鍊行成就。信等
眾行未證真前。但約緣修為對治行。妄識為體。證
真之後乃知信等非是今有。即如來藏中恒沙佛
法。真心為體。今已證真寄相顯真。故分能所。
菩薩亦復如是。供養諸佛。教化眾生。皆為修行清淨
地法。所有善根悉以迴向。一切智地轉轉明淨。調柔
成就隨意堪用。
第三法合。準喻可知。
佛子。菩薩摩訶薩住於初地。應從諸佛菩薩善知識
所。推求請問於此地中相及得果。無有厭足。為欲成
就此地法故。亦應從諸佛菩薩善知識所。推求請問
第二地中相及得果。無有厭足。為欲成就彼地法故。
亦應如是推求請問第三第四第五第六第七第八
第九第十地中相及得果無有厭足。為欲成就彼地
法故。
第二發趣果中二。初正明發趣果。後佛子是名下
<pb n="853"/>
總結地相。前中有四。一法。二喻。三合。四結。法中亦
四。一問。二知。三行。四到。知是明解正能發趣。然由
問故知。所以先問。知意在行。行必能到。初地已滿
而更問者一問勝進。二問一地之中具攝一切諸
地功德故。問中相及得果者。相即隨諸地中所有
諸障及對治相故。謂諸地能所觀相。得者即正證
出世間智故。果者因證智力得世間出世間智故。
相即方便智。得是根本智。果即後得。後得緣俗故
名世間。無分別故復名出世。
是菩薩善知諸地障對治。善知地成壞。善知地相果。
善知地得修。善知地法清淨。善知地地轉行。善知地
地處非處。善知地地殊勝智。善知地地不退轉。善知
淨治一切菩薩地乃至轉入如來地。
第二明知。由問故知。知不異問故。
佛子。菩薩如是善知地相。始於初地起行不斷。如是
乃至入第十地無有斷絕。由此諸地智光明故。成於
如來智慧光明。
第三佛子下行。次由此下到。並可知。
佛子。譬如商主善知方便。欲將諸商人往詣大城。未
發之時。先問道中功德過失。及住止之處安危可不。
然後具道資糧。作所應作。佛子。彼大商主雖未發足。
能知道中所有一切安危之事。善以智慧籌量觀察。
備其所須令無乏少。將諸商眾乃至安隱到彼大城。
身及眾人悉免憂患。
第二喻中。初喻前問有二方便。一不迷方便。道中
喻行因。住止喻得地。各有障治故曰安危。二資具
方便。具資糧故。不迷多約利他。資具多明自利。次
佛子彼大商主下喻知。善以智慧下喻行。四乃至
下喻到。
佛子。菩薩商主亦復如是。住於初地。善知諸地障對
治。乃至善知一切菩薩地清淨轉入如來地。然後乃
具福智資糧。將一切眾生經生死曠野險難之處。安
隱得至薩婆若城。身及眾生不經患難。
第三合中初合知。然後下合行。安隱下合到。喻中
略行。合中略問。欲影顯耳。
是故菩薩常應匪懈勤修諸地殊勝淨業。乃至趣入
如來智地。
第四結勸可知。
佛子。是名略說菩薩摩訶薩入菩薩初地門。廣說則
有無量無邊百千阿僧祇差別事。
第二佛子下總結地相。行修已竟故於此結。前說
分齊深故說其一分。此中廣故說所不盡。
佛子。菩薩摩訶薩住此初地。多作閻浮提王。豪貴自
在常護正法。
大文第三攝報果。利益勝中分二。先明在家果。後
是菩薩若欲下出家果。前中復二。初上勝身。顯其
報勝。後能以大施下明上勝果。今初閻浮提王者。
即鐵輪王常護正法。應是行勝。
能以大施攝取眾生。善除眾生慳貪之垢。常行大施
無有窮盡。布施愛語利益同事。
二上勝果者。依前王報。起於勝行。是身之果。於中
二。初行。後願。前中亦二。一大悲利他。謂若施若攝。
如是一切諸所作業。皆不離念佛。不離念法。不離念
僧。不離念同行菩薩。不離念菩薩行。不離念諸波羅
蜜。不離念諸地。不離念力。不離念無畏。不離念不共
佛法。乃至不離念具足一切種一切智智。
二不失自利。正作利他業時即不離念佛等故。謂
利他事中迴向菩提故成大功德事。不生分別故
除諸妄想。順理合體故云不離。
復作是念。我當於一切眾生中為首。為勝。為殊勝。為
妙。為微妙。為上。為無上。為導。為將。為帥。乃至為一切
智智依止者。
二復作下明願有十一句。前七自德。後四攝化。首
<pb n="854"/>
唯是總。謂大菩提位尊高故。妙等唯別。勝大亦總
亦別。導謂分別法義。將者令他得證義。滅諸煩惱
故。後二約智。前因後果。帥者教令入正道故。後句
以大菩提而教化故。
是菩薩若欲捨家。於佛法中勤行精進。便能捨家妻
子五欲。依如來教出家學道。既出家已勤行精進。於
一念頃得百三昧。得見百佛。知百佛神力。能動百佛
世界。能過百佛世界。能照百佛世界。能教化百世界
眾生。能住壽百劫。能知前後際各百劫事。能入百法
門。能示現百身。於一一身。能示百菩薩以為眷屬。
第二出家果中。初捨俗出家。後既出已下謂既為
眷屬修行。剋證禪定勝業。勝業有二。一者三昧勝。
即勝定體。二三昧所作勝。謂因三昧得見佛等。文
有十一句。明其二利。初二句自利。一見百佛者。十
方各十他受用身。二知神力。取其所加。次四句利
他。有信機者。動剎現通。次三有悟機者。往剎光照
正授以法。次有二句竪論二利。留命住劫。後三句
二利速疾。
若以菩薩殊勝願力。自在示現過於是數。百劫千劫
百千劫。乃至百千億那由他劫。不能數知。
第四願智果。正願久積。以智內照故。其自在示現
難可窮究。則顯上來百數彰地階差非定爾也。今
行合法界。是圓融實德。故云過此。下偈頌。
爾時金剛藏菩薩。欲重宣其義。而說頌言。
 若人集眾善  具足白淨法  供養天人尊 
 隨順慈悲道  信解極廣大  志樂亦清淨 
 為求佛智慧  發此無上心 
第二應頌四十六偈半。大段分二。初正頌前。次二
結說。前中分四。初十一偈頌住分。又四。初二頌依
何身。
 淨一切智力  及以無所畏  成就諸佛法 
 救攝羣生眾  為得大慈悲  及轉勝法輪 
 嚴淨佛國土  發此最勝心  一念知三世 
 而無有分別  種種時不同  以示於世間 
 略說求諸佛  一切勝功德  發生廣大心 
 量等虗空界 
次四偈頌為何義。
 悲先慧為主  方便共相應  信解清淨心 
 如來無量力  無礙智現前  自悟不由他 
 具足同如來  發此最勝心 
次二偈頌以何因。
 佛子始發生  如是妙寶心  則超凡夫位 
 入佛所行處  生在如來家  種族無瑕玷 
 與佛共平等  決成無上覺  纔生如是心 
 即得入初地  志樂不可動  譬如大山王 
後三偈頌有何相。
 多喜多愛樂  亦復多淨信  極大勇猛心 
 及以慶躍心  遠離於鬪諍  惱害及瞋恚 
 慚敬而質直  善守護諸根  救世無等者 
 所有眾智慧 
第二五偈頌釋名分。先二偈半頌喜相。
 此處我當得  憶念生歡喜 
餘頌喜因。於中先半偈頌念當得。
 始得入初地  即超五怖畏  不活死惡名 
 惡趣眾威德  以不貪著我  及以與我所 
 是諸佛子等  遠離諸怖畏 
後二偈頌念現得。
 常行大慈愍  恒有信恭敬  慚愧功德備 
 日夜增善法  樂法真實利  不愛受諸欲 
三有六偈頌安住地分。初一偈半頌信心成就。
 思惟所聞法  遠離取著行  不貪於利養 
 唯樂佛菩提  一心求佛智  專精無異念 
次一偈半頌修行成就。
<pb n="855"/>
 修行波羅蜜  遠離諂虗誑  如說而修行 
 安住實語中  不汙諸佛家  不捨菩薩戒 
 不樂於世事  常利益世間  修善無厭足 
 轉求增勝道  如是好樂法  功德義相應 
後三偈頌迴向成就。
 恒起大願心  願見於諸佛  護持諸佛法 
 攝取大仙道  常生如是願  修行最勝行 
 成熟諸羣生  嚴淨佛國土  一切諸佛剎 
 佛子悉充徧  平等共一心  所作皆不空 
 一切毛端處  一時成正覺  如是等大願 
 無量無邊際  虗空與眾生  法界及涅槃 
 世間佛出興  佛智心境界  如來智所入 
 及以三轉盡  彼諸若有盡  我願方始盡 
 如彼無盡期  我願亦復然 
恒起下二十二偈半頌校量勝分。於中三。初六偈
半頌願校量。
 如是發大願  心柔軟調順  能信佛功德 
 觀察於眾生  知從因緣起  則興慈念心 
 如是苦眾生  我今應救脫  為是眾生故 
 而行種種施  王位及珍寶  乃至象馬車 
 頭目與手足  乃至身血肉  一切皆能捨 
 心得無憂悔  求種種經書  其心無厭倦 
 善解其義趣  能隨世所行  慚愧自莊嚴 
 修行轉堅固  供養無量佛  恭敬而尊重 
次六偈頌行校量。
 如是常修習  日夜無懈倦  善根轉明淨 
 如火鍊真金  菩薩住於此  淨修於十地 
 所作無障礙  具足不斷絕 
後十偈頌果校量。初二偈頌調柔果。
 譬如大商主  為利諸商眾  問知道險易 
 安隱至大城  菩薩住初地  應知亦如是 
 勇猛無障礙  到於第十地 
次二偈頌發趣果。
 住此初地中  作大功德王  以法化眾生 
 慈心無損害  統領閻浮地  化行靡不及 
 皆令住大捨  成就佛智慧  欲求最勝道 
 捨己國王位  能於佛教中  勇猛勤修習 
 則得百三昧  及見百諸佛  震動百世界 
 光照行亦爾  化百土眾生  入於百法門 
 能知百劫事  示現於百身  及現百菩薩 
 以為其眷屬 
次五偈頌攝報果。
 若自在願力  過是數無量 
後半偈頌願智果。
 我於地義中  略述其少分  若欲廣分別 
 億劫不能盡  菩薩最勝道  利益諸羣生 
 如是初地法  我今已說竟 
二偈結說。初歡喜地竟。

大方廣佛華嚴經綱要卷第三十四

<sarticle>大方廣佛華嚴經綱要卷第三十五</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十地品第二十六之二
第二離垢地。所以來者。論云如是已證正位。依出
世間道。因清淨戒。說第二菩薩離垢地。言正位者。
即初地見道。是出世間。依此修於三學。戒最在初。
前地雖證真。有戒未無誤犯。又以十度寄明地位。
前施此戒。故次明之。下八準此。言離垢者。慈氏云。
由極遠離犯戒垢故。謂性成就。非如初地思擇護
戒。亦名增上戒。住此地斷邪行障。謂所知障中俱
<pb n="856"/>
生一分。及彼所起誤犯三業。能障二地。由斯二地
說斷二愚。及彼麤重。一微細誤犯愚。即上俱生一
分。此能起業。二種種業趣愚。即彼所起誤犯三業。
言最勝真如者。謂此真如具無邊德。於一切法最
為勝故。此亦由翻破戒之失為無邊德。以成於戒
得最勝故。
 諸菩薩聞此  最勝微妙地  其心盡清淨 
 一切皆歡喜  皆從於座起  踊住虗空中 
 普散上妙華  同時共稱讚 
次正釋文。分三分。初讚請分。二正說分。三重頌分。
今初。五頌分二。初三慶聞初地。二請說二地。今初
前二。經家敘其三業慶喜。
 善哉金剛藏  大智無畏者  善說於此地 
 菩薩所行法 
後一發言申讚。領前請後。
 解脫月菩薩  知眾心清淨  樂聞第二地 
 所有諸行相  即請金剛藏  大慧願演說 
 佛子皆樂聞  所住第二地 
後二初序後請。
爾時金剛藏菩薩告解脫月菩薩言。佛子。菩薩摩訶
薩已修初地。欲入第二地。當起十種深心。
第二正說分中先明地相。後彰地果。前中分二。一
發起淨。即是入地心。二佛子菩薩住此離垢下即
住地心。三聚無誤。地中正行名自體淨。直心起彼
名發起淨。初中有三。謂標列結。今初標也。深心者
深契理事。故標深列直。義一名異。言直心者則令
自體淨中性戒成就。性戒有二。一久積成性。二真
如性中無破戒垢。今稱如持。使得性成故云成就。
何等為十。所謂正直心。柔軟心。堪能心。調伏心。寂靜
心。純善心。不雜心。無顧戀心。廣心。大心。
二徵列中有十句。初句為總。餘九為別。別中前四
律儀。次三攝善。後二饒益有情。
菩薩以此十心。得入第二離垢地。
第三結行入位。由上十心成就上品極圓滿故。入
斯戒住。以此十心為發起淨。下文第一自體淨中。
明三聚淨戒。即分為三。初攝律儀戒。二攝善法戒。
三攝眾生戒。此三聚戒攝前三位。初攝治地住。次
攝饒益行。思彼眾生墮惡等故。後攝不壞迴向。謂
有智願等。於法寶等皆不壞故。律儀通於止作。攝
善唯約善行。此二自利。後一唯約利他。
佛子。菩薩住離垢地。
今初律儀。分三。初標所依。謂離垢地戒增上故。
性自遠離一切殺生。不畜刀杖。不壞怨恨。有慚有愧。
仁恕具足。於一切眾生有命之者。常生利益慈念之
心。是菩薩尚不惡心惱諸眾生。何況於他起眾生想。
故以重意而行殺害。
二正顯戒相。中有十善業道。即為十段。今初離殺。
分二。初總明。次不畜下別顯。今初性自遠離。文屬
殺生。義該下九。謂自性成就十善業道。即自性戒。
然離有三種。一要期離。謂諸凡夫。二方便離。所謂
二乘。三自體離。謂諸菩薩。契窮實性。自體無染。然
離亦有四。地前離現行。登地離種子。除誤犯顯性
淨。正當二地。次別顯中有三種離。一離因謂離殺
因緣。二於一切下對治離謂離殺法。三是菩薩下
果行離。即離殺業。今正不殺。故名果離。
性不偷盜。菩薩於自資財常知止足。於他慈恕不欲
侵損。若物屬他起他物想。終不於此而生盜心。乃至
草葉不與不取。何況其餘資生之具。
第二離盜。初句總。非理損財不與而取故名為盜。
別中亦三。一因離。二於他下對治離。三若物下果
行離。因中止謂少欲。足謂自足。自之所有尚生止
足。故無盜。
性不邪婬。菩薩於自妻知足。不求他妻。於他妻妾他
<pb n="857"/>
所護女親族媒定及為法所護。尚不生於貪染之心。
何況從事況於非道。
第三離邪婬。乖理曰邪。深愛曰婬。別中亦三。一因
離。謂自妻知足。此亦二意。一內心知足。離於起因。
二自足妻色。離受畜因故。此由寄報輪王相同世
間故。得示有妻妾耳。二對治離。謂不求他妻。現在
梵行淨故。不求未來妻色。他人之妻蓋不在言。三
於他妻下明果行離。亦有麤細。細約起心。麤約從
事。
性不妄語。菩薩常作實語真語時語。乃至夢中亦不
忍作覆藏之語。無心欲作。何況故犯。
第四離妄語。違想背心名之為妄。別中分二。初對
治離。次乃至下果行離。今初對治。即是因離。不別
明因。有二義故。一無外事。謂無刀杖妻財之外事。
故無受畜因。二無異因故。謂但用誑他。思即妄語
因。無別貪等以為異因。異因即起因故。離彼誑心。
即誠實語。實語即是雜心對治。故對治離即是因
離。不同身三各具三離。口四唯二。意三唯一。
性不兩舌。菩薩於諸眾生無離間心。無惱害心。不將
此語為破彼故而向彼說。不將彼語為破此故而向
此說。未破者不令破。已破者不增長。不喜離間。不樂
離間。不作離間語。不說離間語。若實若不實。
第五言不乖離。名離兩舌。兩舌事成能令離間。別
中亦二。初對治離。後未破下果行離。對治離者。即
不破壞行。此唯約心。果行離者通心及事。即是差
別。
性不惡口。所謂毒害語。麤獷語。苦他語。令他瞋恨語。
現前語。不現前語。鄙惡語。庸賤語。不可樂聞語。聞者
不悅語。瞋忿語。如火燒心語。怨結語。熱惱語。不可愛
語。不可樂語。能壞自身他身語。如是等語皆悉捨離。
常作潤澤語。柔軟語。悅意語。可樂聞語。聞者喜悅語。
善入人心語。風雅典則語。多人愛樂語。多人悅樂語。
身心踊悅語。
第六言不麤鄙名離惡口。別中分二。初果行離。後
常作下。對後諸業望治果行。非全次第。故先顯治。
後能離果。今此先明果行中。先明所離。後明能離。
初中有十七語。句各一義。前四總顯惡言體用。後
十三語重顯前四。疏有多義。
性不綺語。菩薩常樂思審語。時語。實語。義語。法語。順
道理語。巧調伏語。隨時籌量決定語。是菩薩乃至戲
笑尚恒思審。何況故出散亂之言。
第七言辭不正故云綺語。其猶綺文。總離可知。別
中亦二。先對治。後果行。前中八語初一為總。故下
結云戲笑尚恒思審。是以菩薩常樂三思而後言。
則無散亂矣。下七語別。時之一字亦總亦別。總者
上言思審者思合其時。語默得中也。別者下七種
語皆明其時。略有三義。一教化時謂稱適其機。二
教受時即實義法三種語。三教誡語即順道理等
四種語。即律中五義。一制謂有罪者治。二聽謂無
罪者聽。三舉謂有過者舉。四折伏謂折攝合宜故
云巧調伏。五令喜謂有實德者稱揚令喜故云決
定。隨時籌量者若制若聽若舉若折皆須適時。故
總結之。二是菩薩下果行離中亦以輕況重。
性不貪欲。菩薩於他財物。他所資用。不生貪心。不願
不求。
第八離貪。此下意三。但有對治者。以貪等是業有
之本。更無所依。故非果行。非果則不可更立異因。
故但有其一。今初離貪謂離求欲心。別中有三。一
於他財物是事。二他所資用是體。三不生貪等。明
差別。初始欲名求。次希得屬己為願。
性離瞋恚。菩薩於一切眾生恒起慈心。利益心。哀愍
心。歡喜心。和潤心。攝受心。永捨瞋恨怨害熱惱。常思
順行仁慈祐益。
<pb n="858"/>
第九離於忿怒含毒故云離瞋。別中有三。一別顯
能治。二永捨下總顯所治。三常思下類通治益。別
中六種心。論攝為五。一於怨生慈心治。二於惡行
生利益心治。三於貧苦生哀愍歡喜心治。四於樂
眾生生和潤心。論名利潤。治彼染著無利潤故。五
於發菩提心人起攝受心。攝令成故。
又離邪見。菩薩住於正道。不行占卜。不取惡戒。心見
正直。無誑無諂。於佛法僧起決定信。
第十離於乖理推求。不言性離者蓋文略耳。別中
治七種邪見。一住正道者治異乘見。小乘對大非
正道故。二不行占卜治虗妄分別見。即是邪見。夫
吉凶悔吝。由愛惡生。故云邪見。三不取惡戒。治於
戒取。四心見正直治於見取。五無誑者治覆藏見。
六無諂治詐現不實見。七於佛法下治非清淨見。
佛子。菩薩摩訶薩如是護持十善業道。常無間斷。
第三佛子下結成增上戒。上攝律儀竟。
復作是念。一切眾生墮惡趣者。莫不皆以十不善業。
第二復作是念下攝善法戒。謂非唯律儀不闕不
斷。常攝善法亦無斷闕。文中分三。初略觀不善起
攝善行。次佛子下廣觀障治。起攝善行。三如是方
便下總結勸修。今初分二。先明觀智。後是故下明
起願行。且初。
是故我當自修正行。亦勸於他令修正行。何以故。若
自不能修行正行。令他修者無有是處。
後起願行者。由念眾生惡因果故。便起大悲。修二
和行。
佛子。此菩薩摩訶薩復作是念。十不善業道。是地獄
畜生餓鬼受生因。
第二廣觀障治起攝善法中謂觀五重善法。謂人
天聲聞緣覺菩薩佛也。意於上上清淨佛善。起增
上心。求學修行攝善法戒清淨行故。
十善業道。是人天乃至有頂處受生因。
後攝觀十善具諸法門。然通相而辨善皆能治。以
順理益物正反惡故。文有五重。今初人天十善。
又此上品十善業道。以智慧修習。心狹劣故。怖三界
故。闕大悲故。從他聞聲而解了故成聲聞乘。
第二辨三乘善。各有三段。今初聲聞乘善。初標所
修善。次以智慧下顯所用功異。三成聲聞乘結成
自乘。
又此上品十善業道。修治清淨。不從他教自覺悟故。
大悲方便不具足故。悟解甚深因緣法故成獨覺乘。
第三緣覺善。所用異中初句總明。以能修習。名修
清淨。未能圓修。不名具足。方便謂教法。以緣覺出
世無九部法故。
又此上品十善業道。修治清淨。心廣無量故。具足悲
愍故。方便所攝故發生大願故不捨眾生故。希求諸
佛大智故。淨治菩薩諸地故。淨修一切諸度故。成菩
薩廣大行。
第四菩薩十善所用異中修治清淨。是自利心。廣
是利他。無量即大乘心。是二利行體。具足悲愍。是
菩薩用。方便所攝即四攝攝生。是彼悲力。發生大
願即淨深心。當初地。二不捨眾生即不退轉地。雖
得寂滅不捨眾生。即八地。三希求佛智等。即受大
位地。即當第十地。
又此上上十善業道一切種清淨故乃至證十力四
無畏故一切佛法皆得成就。是故我今等行十善。應
令一切具足清淨。
第五佛善。上上是總。一切下別有四種。義顯上上
事前。三屬佛。後一菩薩思齊。一切智中自在純熟。
方名具足。亦滅習氣。故云清淨。
如是方便菩薩應學。
結勸可知。
佛子。此菩薩摩訶薩又作是念。十不善業道。上者地
<pb n="859"/>
獄因。中者畜生因。下者餓鬼因。
第三十不善業道下利益眾生戒。長文分二。初廣
明攝生。後如是護持於戒下結成益生之戒。前中
顯此戒增有五種義。一智。二願。三行。四集。五集果。
今初。言智者謂善知眾生苦因果故。文分為三。初
總明知因。二於中下別顯知果。三佛子下結成苦
因。今初總中。果有三塗不同。因有三時階降。論名
時差別。疏有多義。
於中殺生之罪。能令眾生墮於地獄畜生餓鬼。若生
人中得二種果報。一者短命。二者多病。
十惡即分為十。初殺生中。殺令夭折。不終天年。故
得短命。即正惡等流。二未死受苦故獲多病。即方
便等流。怖無精光感外增上。資具等物乏少光澤。
偷盜之罪。亦令眾生墮三惡道。若生人中得二種果
報。一者貧窮。二者共財不得自在。
二盜損彼財故獲貧窮。令其不得稱意受用。故共
財不得自在。感外田苗霜雹損耗。
邪婬之罪。亦令眾生墮三惡道。若生人中。得二種果
報。一者妻不貞良。二者不得隨意眷屬。
三婬中。令其妻不貞良方便詃誘故。婬之穢污感
外臭惡塵坌。
妄語之罪。亦令眾生墮三惡道。若生人中得二種果
報。一者多被誹謗。二者為他所誑。
四妄語等流。又誹謗約違境。被誑約違心。言無實
故。
兩舌之罪。亦令眾生墮三惡道。若生人中得二種果
報。一者眷屬乖離。二者親族弊惡。
五兩舌中。令他離間親友成怨故。
惡口之罪。亦令眾生墮三惡道。若生人中得二種果
報。一者常聞惡聲。二者言多諍訟。
六惡口中。語體惡故語用惡故。言恒有諍。違惱他
人。
綺語之罪。亦令眾生墮三惡道。若生人中得二種果
報。一者言無人受。二者語不明了。
七綺語。言無人受機不領故。語不明了自綺錯故。
貪欲之罪。亦令眾生墮三惡道。若生人中。得二種果
報。一者心不知足。二者多欲無厭。
八貪欲中。已得不足故。未得欲求故。
瞋恚之罪。亦令眾生墮三惡道。若生人中得二種果
報。一者常被他人求其長短。二者恒被於他之所惱
害。
九瞋恚中。二種等流似前輕後重。見其不可意故
求其長短。二惱害彼故。
邪見之罪。亦令眾生墮三惡道。若生人中得二種果
報。一者生邪見家。二者其心諂曲。
十邪見。還生邪見之家。心見不正故多諂曲。
佛子。十不善業道。能生此等無量無邊眾大苦聚。
三結成苦因。無邊苦聚由此生故。
是故菩薩作如是念我當遠離十不善道。以十善道
為法園苑。愛樂安住。
第二是菩薩下明願。依智起願。願為眾生自修善
故。但離惡因惡果自亡。願修善因善果自至。
自住其中。亦勸他人令住其中。
第三自住下明行。依願起行。如誓修故。於中初依
前願以起自行。後亦勸下依於自行正攝眾生。
佛子。此菩薩摩訶薩。復於一切眾生生利益心。安樂
心。慈心。悲心。憐愍心。攝受心。守護心。自己心。師心。大
師心。
第四佛子下明集者。依增上悲念眾生故。生十種
心。謂依前攝善。起悲攝生名戒增上。今依上悲欲
拔眾生。悲心能起利眾生事。故名為集。集者益物
之心。就中別相為八種眾生。一於惡行眾生令住
善行。故名利益。二為苦眾生令得安樂。三於冤憎
<pb n="860"/>
眾生慈不加報。四於貧苦者悲欲拔之。五於樂眾
生愍其放逸。六於外道攝令正信。七於同行者護
令不退。八於攝一切菩提願眾生取於自己。九觀
彼眾生乘大乘道。進趣之者敬之如師。十觀集具
足功德者敬如大師。後二通攝為一菩提故唯有
八。第五作是念下集果。依前悲心起勝上欲。欲拔
濟故。約前[托-七+友]濟。通有四種眾生。一化顛倒眾生。二
化欲求眾生。三化有求眾生。四化梵行求眾生。文
中為十類。初有一類。二有五類。三有二類。四有二
類。皆言又作是念。文各有二先觀所化。次我當下
興拔濟心。前即所治。後即能治。今十類生一一生
所容有如前十心拔濟。十中初一解邪。餘九行邪。
且初。
作是念言。眾生可愍。墮於邪見惡慧惡欲惡道稠林。
第一化顛倒眾生。先所化中。邪見為總。謂四顛倒。
理外推求故名邪見。常樂二倒名為惡慧。我淨二
倒名為惡欲。惡道稠林者結其邪見。為諸過因。上
為所治。
我因令彼住於正見行真實道。
後能治。住於正見翻上邪見。真實道翻上惡道稠
林。
又作是念。一切眾生分別彼我。互相破壞。鬪諍瞋恨
熾然不息。我當令彼住於無上大慈之中。
第二化欲求眾生中有五類。分二。初三化現得五
欲受用生過。後二化未得五欲追求時過。前中。即
分三段。一受用不共財。二受無厭足財。三受貯積
財。今初。已得之物不與他共。於費用時生瞋過也。
先明所治。互相破壞。有二。一鬪諍於言中。二分別
彼我。乃對冤於心中。瞋恨已下結其增長。由瞋恨
故思念作報。身心惡行熾然不息。能治中以慈治
瞋。如來之慈乃名無上。
又作是念一切眾生貪取無厭。唯求財利。邪命自活。
我當令彼住於清淨身語意業正命法中。
二化無厭財眾生。求時無厭以生貪過。初所治中
有二。一貪取無厭。明內心難滿。二唯求財利者形
於身口。邪命自活。結上三業。次三業正命。以為能
治。
又作是念。一切眾生常隨三毒。種種煩惱因之熾然。
不解志求出要方便。我當令彼除滅一切煩惱大火。
安置清涼涅槃之處。
三化受貯積財眾生。積而不散順生三毒。增煩惱
過。初治中。染著生貪。散用生嗔。癡迷上二。言種種
煩惱因之熾然者。謂寶玩受用數為煩惱之所燒
故。癡迷於此無求出意。故云不知出要。能治中。涅
槃清涼。煩惱火滅故。
又作是念。一切眾生為愚癡重闇妄見厚膜之所覆
故。入陰翳稠林失智慧光明。行曠野險道起諸惡見。
我當令彼得無障礙清淨智眼。知一切法如實相。不
隨他教。
次二有二願。化未得五欲進求時過。即造業眾生。
分二。初一明追求現報。造諸惡行。後一明追求後
報。造有漏善因。今初。先所治中有四種過。一愚癡
覆心過。二入陰翳下增惡遠善過。三行曠野陰道
明受苦報過。四起惡見者即無正對治過。後能治
中先得淨慧眼。以所見如實。故不隨他教。
又作是念。一切眾生在於生死險道之中。將墮地獄
畜生餓鬼。入惡見網中。為愚癡稠林所迷。隨逐邪道
行顛倒行。譬如盲人無有導師非出要道。謂為出要
入魔境界。惡賊所攝。隨順魔心。遠離佛意。我當拔出
如是險難。令住無畏一切智城。
二化追求後報。習有漏善隨順險道過。謂以迷出
世勝義愚。造福不動業。求未來報。則常在險道。前
所治中文有十句。分三。初生死即自體。人天報危
<pb n="861"/>
故名險道。二將墬下險道中事。文有八句。迷於苦
集滅道。如次各二。初將墜明有苦。二入惡見網正
明迷苦。三為愚下迷於集因。隨逐下明其造集。如
盲下顯無道體。無有導師明闕道緣。正明迷道。非
出要道下正迷於滅。入魔一句顯有滅障。謂入六
塵如惡賊劫。隨順下二句明失。次能治中。拔出險
道。總離前惡。住無畏城。是離之處。上化欲求眾
生竟。
又作是念。一切眾生為大瀑水波浪所沒。入欲流有
流無明流見流生死洄澓。愛河漂轉。湍馳奔激。不暇
觀察。為欲覺恚覺害覺。隨逐不捨。
第三化有求眾生。有二段。初一道差別。五趣流轉。
後一界差別。三界繫閉。今初。先過。後治。過中初句
為總。入欲下別。總即沒在大河過。謂六道漂溺如
彼大河。求其沒中所以是過。次入欲流下別顯。大
瀑水波浪。有三種相。一自體漂流。即五趣因果。二
身見下為因起難。謂處之多害三安六處下便成
大失。失出離道。今初自體有五種相。一深。二流。三
名四漂。五廣。一深者具足四流無量水故。為煩惱
河。二生死洄澓者流也。上總四流。煩惱因深。故此
苦果常流不竭。三愛河漂轉者名也。前明四流雖
無惑不攝。愛潤生死。此由漂溺者偏受河名。四湍
馳等者漂也。此有二義。一顯河急。故云湍馳奔激。
謂雖寶愛身。欲令長久而念念不住。是漂溺時。二
由急故不能如實知。亦復不見涅槃彼岸。故云不
暇觀察。五為欲覺等。隨逐者廣也。謂隨欲五塵。故
名為廣。依此漂溺。
身見羅剎於中執取。將其永入愛欲稠林。於所貪愛
深生染著。住我慢原阜。
第二起難。有四。一者執。執著我我所窟宅。不能動
發。故云身見羅剎於中執取。二將其下轉還。詣先
捨欲已。將生上界。由身見執。還生下界欲念之中。
三於所貪下中著。謂於受用時求欲等樂著故。四
住我慢原阜者增慢。謂於受用事時中。我慢大慢
憍慢。自高輕彼故。慢令心高故喻原阜。
安六處聚落。無善救者無能度者。
三明大失有三。一善道無出意失。此無善因安六
處聚落故。二惡道無救失。此無救緣。三無能度者
異處去失。謂離善行生諸難處。不值佛故。此雙闕
因緣。
我當於彼起大悲心。以諸善根而為救濟。令無災患
離染寂靜。住於一切智慧寶洲。
後能治中初起化心。次以諸下成化行。化行有六。
一與善因。謂六度萬行以為船筏。二作救緣。三令
無苦患。四令離集染。五證涅槃寂靜。六令得菩提
大智。皆翻上思之。
又作是念。一切眾生處世牢獄。多諸苦惱。常懷愛憎
自生憂怖。貪欲重械之所繫縛。無明稠林以為覆障。
於三界內莫能自出。我當令彼永離三有。住無障礙
大涅槃中。
第二明界差別。先過。後治。過中初句為總。三界繫
縛猶如牢獄。求有處之。所以為過。次多諸下別明
世獄有五過隨逐。一苦事即種種諸苦。二財盡謂
愛資生求之不得。憎貧窮遠之不能。三愛離謂親
愛別離常生憂怖。四有縛謂雖生上界。還為貪械
所縛。五障礙。謂雖得四禪八定。亦為無明所覆。與
正見相違。次能治中。若如實了知三界之相虗妄。
則自無障礙。果證涅槃。
又作是念。一切眾生執著於我。於諸蘊窟宅不求出
離。依六處空聚起四顛倒行。為四大毒蛇之所侵惱
五蘊怨賊之所殺害。受無量苦。我當令彼住於最勝
無所著處。所謂滅一切障礙無上涅槃。
第四化梵行求眾生。有二。初化邪梵行求。令捨邪
<pb n="862"/>
歸正。次段化同法小乘。令捨權歸實。今初先明過
中初句為總。謂執著於我過。然外道執著雖多。以
我為本。斷常等見皆因此生。次於諸蘊下別明有
六句。前三句失道。故遠第一義樂。後三句失滅。故
具足諸苦。初中外道計我故云諸蘊不求出離。徧
計六根。起四顛倒。故云顛倒行。後三中。一四大乖
違苦。謂生老病死苦。二五陰隨逐苦。三怨賊六受
無量謂苦。外道著我。故不能得出。後治中上由計
我故處處生著。唯大涅槃是無著處。菩薩教之觀
過。知其實性。人法皆空故云最勝無著處無上涅
槃。
又作是念。一切眾生其心狹劣。不行最上一切智道。
雖欲出離。但樂聲聞辟支佛乘。我當令住廣大佛法
廣大智慧。
二化同法小乘。初起過中有三。初不求大因過。利
生懈怠為狹。佛法無邊退沒不證為劣。二不行下
不願大果過。三雖欲下明修行過。不定聚眾生。實
有大乘出離之法。而修小乘。後治中廣大佛法。即
諸度萬行。登地已上名為廣大。皆佛因法。智慧通
因果。翻前狹劣。總名廣大。
佛子。菩薩如是護持於戒。善能增長慈悲之心。
第二結成攝生之戒。護持於戒。即前律儀。及攝善
法故。能增長慈悲之心即益生戒。上相地竟。
下地果。
佛子。菩薩住此離垢地。以願力故得見多佛。所謂見
多百佛。多千佛。多百千佛。多億佛。多百億佛。多千億
佛。多百千億佛。如是乃至見多百千億那由他佛。
第二位果。唯無發趣。三果同前。皆勝初地。初調柔
果有三。謂法喻合。法中有三。初見佛為鍊行緣。
於諸佛所。以廣大心深心。恭敬尊重。承事供養。衣服
飲食。臥具醫藥。一切資生悉以奉施。亦以供養一切
眾僧。以此善根。迴向阿耨多羅三藐三菩提。
後於諸佛下明能鍊行。於中先供佛。
於諸佛所以尊重心。復更受行十善道法。隨其所受。
乃至菩提終不忘失。
後於諸佛下受法更受十善。即學佛十善也。是戒
地故。
是菩薩於無量百千億那由他劫。遠離慳嫉破戒垢
故。布施持戒清淨滿足。
三是菩薩下所鍊淨中。對前勝中。以離慳嫉破戒
二種垢故。
譬如真金置礬石中如法鍊已。離一切垢轉復明淨。
菩薩住此離垢地亦復如是。於無量百千億那由他
劫。遠離慳嫉破戒垢故。布施持戒清淨滿足。
二喻中。前初地菩薩戒未淨。故施亦未淨。今離二
垢。說名離故。初地金但火鍊以除外垢。今此置礬
石中。兼內淨體明。云一切淨。法合可知。
佛子。此菩薩四攝法中愛語偏多。十波羅蜜中持戒
偏多。餘非不行但隨力隨分。
二別地行中以離語四過故愛語偏多。
佛子。是名略說菩薩摩訶薩第二離垢地。
三總結地。
菩薩住此地。多作轉輪聖王。為大法主具足七寶有
自在力。
二菩薩住此下攝報果。先明在家。後若欲下出家。
在家中二。先上勝身即金輪王。
能除一切眾生慳貪破戒垢。以善方便。令其安住十
善道中。為大施主周給無盡。布施愛語利益同事。如
是一切諸所作業。皆不離念佛。不離念法。不離念僧。
乃至不離念具足一切種一切智智。又作是念。我當
於一切眾生中為首。為勝。為殊勝。為妙。為微妙。為上。
為無上。乃至為一切智智依止者。
後能除下明上勝果。
<pb n="863"/>
是菩薩若欲捨家於佛法中勤行精進。便能捨家妻
子五欲。既出家已。勤行精進。於一念頃得千三昧。得
見千佛。知千佛神力。能動千世界。乃至能示現千身。
於一一身能示現千菩薩以為眷屬。
二出家攝報果。
若以菩薩殊勝願力。自在示現。過於是數。百劫。千劫。
乃至百千億那由他劫。不能數知。
三若以菩薩下願智果。並如初地。
爾時金剛藏菩薩。欲重宣其義而說頌曰。
 質直柔軟及堪能  調伏寂靜與純善 
 速出生死廣大意  以此十心入二地 
第三重頌中有十五偈。分三。初十頌行位。於中有
四。初一頌頌十種心。
 住此成就戒功德  遠離殺生不惱害 
 亦離偷盜及邪婬  妄惡乖離無義語 
 不貪財物常慈愍  正道直心無諂偽 
 離險捨慢極調柔  依教而行不放逸 
二有二偈頌攝律儀戒。
 地獄畜生受眾苦  餓鬼燒然出猛𦦨 
 一切皆由罪所致  我當離彼住實法 
 人中隨意得受生  乃至頂天禪定樂 
 獨覺聲聞佛乘道  皆因十善而成就 
 如是思惟不放逸  自持淨戒教他護 
二有二偈半頌攝善法戒。
 復見羣生受眾苦  轉更增益大悲心 
 凡愚邪智不正解  常懈忿恨多諍訟 
 貪求境界無足期  我應令彼除三毒 
 愚癡大闇所纏覆  入大險道邪見網 
 生死籠檻怨所拘  我應令彼摧魔賊 
 四流漂蕩心沒溺  三界焚如苦無量 
 計蘊為宅我在中  為欲度彼勤行道 
 設求出離心下劣  捨於最上佛智慧 
 我欲令彼住大乘  發勤精進無厭足 
四有四偈半頌攝眾生戒。
 菩薩住此集功德  見無量佛咸供養 
 億劫修治善更明  如以好藥鍊真金 
 佛子住此作輪王  普化眾生行十善 
 所有善法皆修習  為成十力救於世 
 欲捨王位及財寶  即棄居家依佛教 
 勇猛精進一念中  獲千三昧見千佛 
 所有種種神通力  此地菩薩皆能現 
 願力所作復過此  無量自在度羣生 
二有四偈頌位果。
 一切世間利益者  所修菩薩最勝行 
 如是第二地功德  為諸佛子已開演 
三有一偈結歎所說。上第二離垢地竟。
第三發光地。所以來者。前戒此定。義次第故。又前
三地寄同世間。施戒修法。前二地施戒竟。今此顯
修。故深密云前位能持微細戒品。未得圓滿世間
等持等至及圓滿聞法總持。為令得此。因說此地。
令勸修學。言發光者智論名為光地。本論名明地。
光之與明眼自殊稱。皆略無發字。仁王名明慧地。
慧亦是明。義旨皆同。今統收下經及諸經論總有
三義立發光名。一以初住地十種信心為能發。勝
定聞持為所發光。以安住地竟。方始聞法修得定
故。瑜伽云由聞行正法光明等持光明之所顯示。
故名發光地。二以聞持為能發。勝定為所發。三以
勝定總持並為能發。彼四地證光明相為所發。唯
識云成就勝定大法總持。能發無邊妙慧光故。故
十淨心唯是能發。證光明相唯是所發。言所離障
者唯識名暗鈍障。謂所知障中俱生一分。令聞思
修法忘失。彼障三地勝定總持。入三地時便能永
斷。由斯三地說斷二愚及彼麤重。一欲貪愚。此障
<pb n="864"/>
勝地及彼修慧。二圓滿陀羅尼愚。此障聞思慧。及
障彼陀羅尼故。若約所證。唯就總持名證勝流真
如。唯識云謂此真如所流教法。於餘教法極為勝
故。其所成行亦唯禪及求法。其所得果亦法及禪。
下四無量五神通等皆定所攝。上釋名竟。
 佛子得聞此地行  菩薩境界難思議 
 靡不恭敬心歡喜  散華空中為供養 
次正釋文。總分三分。初讚請分。二正說分。三重頌
分。今初六偈分二。前三慶前。後三請後。前中初偈
集經者敘。
 讚言善哉大山王  慈心愍念諸眾生 
 善說智者律儀法  第二地中之行相 
 是諸菩薩微妙行  真實無異無差別 
 為欲利益諸羣生  如是演說最清淨 
後二偈讚說。前偈有慈。後偈有悲。故云利益。又前
偈教相。故云律儀。後偈證相。故云微妙。真實者契
理故。無異者千聖同轍故。無差別者理貫事故。
 一切人天供養者  願為演說第三地 
 與法相應諸智業  如其境界希具闡 
 大仙所有施戒法  忍辱精進禪智慧 
 及以方便慈悲道  佛清淨行願皆說 
後三偈請中初二偈大眾請。前偈總請三地之法。
謂如彼教法相應三智之業。後偈別請十度行法。
以地地通有故。慈悲是願。道謂道力。佛清淨行即
無漏智。
 時解脫月復請言  無畏大士金剛藏 
 願說趣入第三地  柔和心者諸功德 
爾時金剛藏菩薩告解脫月菩薩言。佛子。菩薩摩訶
薩已淨第二地。欲入第三地。當起十種深心。
第二正說分中先明地行。後明地果。前中四分。一
起厭行分。二厭行分。三厭分。四厭果分。此地修禪。
厭伏煩惱亦厭於禪故名厭地。正住地心。住於八
禪故但名厭。初入地心觀修彼行名厭行分。趣地
方便起彼厭行。地滿心中得無量等。是厭之果。今
初分中有三。初結前生後。次何等下徵列十心。三
菩薩以是下結行入位。初中標起。云十種深心。論
經云深念心。則異二地單云深心。謂更以十心。念
前十深心故。
何等為十。所謂清淨心。安住心。厭捨心。離貪心。不退
心。堅固心。明盛心。勇猛心。廣心。大心。
二徵列十心。義分四對。初二句一對謂根本建立。
次三句一對謂方便發修。次三句一對謂修已成
就。後二句一對謂德用自在。此四對中皆前離過
後明成善。初言淨心者離過也。謂依二地淨心。趣
此地淨心故。二安住心。依不捨自乘及前十故。此
二依前。故云根本建立。次第二對方便修者。於中
前二句離過。一懸離當欲。二離於現貪。後一造行
進善。第三對中初一句離過。謂自地煩惱不能壞
故。名堅固心。後二句成善明盛。謂八禪出入自在。
勇猛謂不退失。第四對中謂不樂狹小。故云廣。依
他自在不捨眾生。故云大。
菩薩以此十心。得入第三地。
三結行入地。謂於前十心。作意思惟。便入增上心
住。
佛子。菩薩摩訶薩住第三地已。觀一切有為法如實
相。所謂無常。苦不淨。不安隱。敗壞。不久住。剎那生滅
非從前際生。非向後際去。非於現在住。
第二厭行分中有三。一修行護煩惱行。以觀有為
可厭患故。二見如是下修行護小乘行。求一切智。
深念眾生捨狹劣心故。三菩薩如是厭離下修行
方便攝行。欲攝眾生不離無障礙智究竟方便等
故。又此三段攝前三位。初及第二一半。攝修行住。
次護小乘狹劣心下攝無恚恨行。以慈悲故。後段
<pb n="865"/>
攝等一切佛迴向。思惟佛智。度眾生故。今初文有
二十句。分二。初十句觀無常即知有為體性。後十
句觀無救者即就人彰過。今初分三。初顯觀無常。
時謂住地已。次觀一切下總辨所觀。謂有為法。後
所謂下別示其相。文有十句。初總。餘別。總云無常。
論云是中命行不住故。命行是所無常法。不住是
無常義。別中九句。通顯此無常義謂無我我所故。
又觀此法無救無依。與憂與悲苦惱同住。愛憎所繫。
愁慼轉多。無有停積。貪恚癡火熾然不息。眾患所纏
日夜增長。如幻不實。
第二又觀下十句明其無救。初句總顯。言此法者。
即前無常。今又觀之。不出生老病死。如四方山來
無逃避處。無能救者。別有九句。約生老病死。初四
約死以顯無救。此相顯故。所以先明。一無依者。於
無常未至中。無所依告救令不至。二與憂者無常
既至。無能救者意者懼死。所以懷憂。三與悲者生
陰轉壞。死相現前。於此中間彌增涕泗。四苦惱同
住者正捨壽時四大分散。則憂苦轉增心生熱惱。
次二約資生事不知是苦。妄生樂想。謂五追求。資
生境有違順故愛憎所繫。六於受用時苦多樂少。
云愁慼轉多。謂受而不散眾禍皆集。用而毀損如
損身命。故曰苦多。此二含生一種。七於身老時盛
年壯色。不可救令停集。後二約病。初一病因。謂八
於少壯時具樂等三受。故貪等常燒不容法水。熾
然難救。九於年衰時眾患所纏。如樹將朽。日夜增
長無能令免。老即病緣。如幻不實總結前九。上
護煩惱行。
見如是已。於一切有為倍增厭離。趨佛智慧。見佛智
慧不可思議。無等無量。難得無雜。無惱無憂至無畏
城。不復退還。能救無量苦難眾生。
第二護小乘行。文有三十句。初十句護小心。後二
十句護狹心。今初句總。先結前。謂先觀無常已厭
有為。次觀無救故倍增厭。趨佛智慧明其生後。正
護小心。求佛大智故。次見佛下別有十句。分二。前
五攝功德大。即求佛菩提。後五清淨大即求涅槃
果。菩提修成名攝。涅槃本有離障稱淨。今初攝功
德大。一智用不測故不可思議。二妙用無比故無
等。三純以利他故無故。四無譏嫌故難得。五不同
外道故無雜。總攝五種功德大。後五清淨大。義攝
有三。一無惱即離惑習。無明不雜故。二無憂者離
苦苦依。根本亡故。三得涅槃有二義。一得體謂至
無畏城。二得用謂能建大事。不住生死。故云不復
退還。不住涅槃。故能救無量苦難眾生。
菩薩如是見如來智慧無量利益。見一切有為無量
過患。則於一切眾生。生十種哀愍心。
第二護狹心。文有二十句。前十悲其淪溺。後十決
志救濟。前中先牒謂見佛智勝利傷物不得。有為
過患愍物處之。此是牒前則起悲心。是為生後。
何等為十。所謂見諸眾生孤獨無依。生哀愍心。見諸
眾生貧窮困乏。生哀愍心。見諸眾生三毒火然。生哀
愍心。見諸眾生諸有牢獄之所禁閉生哀愍心。見諸
眾生煩惱稠林恒所覆障生哀愍心。見諸眾生不善
觀察生哀愍心。見諸眾生無善法欲生哀愍心。見諸
眾生失諸佛法生哀愍心。見諸眾生隨生死流生哀
愍心。見諸眾生失解脫方便生哀愍心。是為十。
二何等下正顯悲行。文有十句。初總餘別。總由孤
獨無依故生哀愍。今眾生上遠慈尊。下不利物。故
云孤獨。別有九種孤獨無依。初二依欲求眾生。一
已得心無厭足故貧窮無依。二未得求無休息故
三毒火然。言多欲多求。次三依有求眾生。一閉苦
果獄。二集因覆障。故云煩惱稠林。三無觀察道。由
生八難不聞法故。安能證滅。後四依梵行求眾生。
前三小乘。一行小因。不求大因勝善之法。二保小
<pb n="866"/>
果。不求菩提為失佛法。三不得大涅槃。長隨變易
生死。後一外道雖求解脫。以邪行故失於方便。
菩薩如是見眾生界無量苦惱。發大精進。作是念言。
此等眾生我應救。我應脫。我應淨。我應度。應著善處。
應令安住。應令歡喜。應令知見。應令調伏。應令涅槃。
第二菩薩如是下決志救度。中初結前生後。作是
念下正顯救心。文有十句。對前十類生此十心。一
救孤獨故。二脫貧窮故。三淨三毒故。四度有獄故。
五著無障處露地坐故。六住善觀察故。七得善法
欲生歡喜故。八知見性相同佛法故。九調伏諸根
不隨流故。十應令涅槃得解脫方便故。科第二
厭行分中有三。前護煩惱行。護小乘行已竟。下第
三修方便攝行。
菩薩如是厭離一切有為。如是愍念一切眾生。知一
切智智有勝利益。
第三修行方便攝行。謂修攝生方便之行。故下經
云以何方便而能拔濟。即知不離佛智等。即是攝
生之方便也。文有四段。初發起攝行之因。二作是
思惟下思求方便攝行。三便作是念下思得攝生
方便。四菩薩如是下依思修行。今初分二。先牒前
二行以為三因。後欲依下依前三因以明發起。今
初。一如是厭離一切有為是牒護煩惱行。為離妄
想因。次如是愍念一切眾生是牒護狹心。為不捨
一切世間因。三知一切智智有勝利益。是牒護小
心。為發精進因。謂既知佛智勝益。明修行彼道以
趣入故。三因之中初後是智。中一是悲。悲智為因
能救方便。
欲依如來智慧救度眾生。
後發起者既思三因。欲將有益之智。救可愍眾生。
作是思惟。此諸眾生墮在煩惱大苦之中。以何方便
而能拔濟。令住究竟涅槃之樂。
第二思求方便攝行者。亦只思前眾生墮有為惑
業苦中。欲令永滅。得大涅槃。未知方便故思求之。
便作是念。欲度眾生令住涅槃。不離無障礙解脫智。
無障礙解脫智不離一切法如實覺。一切法如實覺
不離無行無生行慧光。無行無生行慧光不離禪善
巧決定觀察智。禪善巧決定觀察智不離善巧多聞。
第三思得攝生方便中方便有五。一佛無礙智。二
八地如實覺。三四地如行慧。四三地禪定。五亦三
地多聞。然此五中從微至著。則後後起於前前。今
觀求逆尋其本。展轉相因。並云不離。此五之中多
聞為能起。佛智唯所起。中間三種。通能所起。
菩薩如是觀察了知已。倍於正法勤求修習。
第四依思修行。上既逆推本由多聞。今則順行先
求聞慧而起聞行。文中先結前生後。下正起求行。
日夜唯願聞法喜法樂法依法隨法解法順法到法
住法行法。
後日夜下正起求行。於中二。先明求法行。後菩薩
如是下明求行因。今初文有十句。即是三慧而有
四節。初三唯聞。第四五六通聞思慧。第七唯思。後
三唯修。於中初日夜常聞以顯勤行。喜法等九顯
正修行。上求法行。下求因行。
菩薩如是勤求佛法。所有珍財皆無悋惜。不見有物
難得可重。但於能說佛法之人生難遭想。
二求行因中有二。初常勤求因。後菩薩如是下正
修行因。今初。彼常勤求以何為因示現。恭敬重法
畢竟盡故。於中分六。一總明輕財重法。
是故菩薩於內外財。為求佛法。悉能捨施。
二雙捨內外。
無有恭敬而不能行。無有憍慢而不能捨。無有承事
而不能作。無有勤苦而不能受。
三內財敬事。謂心則恭敬捨慢。身則承事忘苦。
若聞一句未曾聞法。生大歡喜。勝得三千大千世界
<pb n="867"/>
滿中珍寶。
四況捨外財。
若聞一偈未聞正法。生大歡喜。勝得轉輪聖王位。若
得一偈未曾聞法。能淨菩薩行。勝得帝釋梵王位。住
無量百千劫。
五輕位重法。人天王位終是無常。句偈教義法王
為果。
若有人言。我有一句佛所說法。能淨菩薩行。汝今若
能入大火坑受極大苦。當以相與。菩薩爾時作如是
念。我以一句佛所說法淨菩薩行故。假使三千大千
世界大火滿中尚欲從於梵天之上。投身而下親自
受取。況小火坑而不能入。然我今者為求佛法。應受
一切地獄眾苦。何況人中諸小苦惱。
六甘苦重法。以一句之法能盡苦源。地獄多劫誠
可甘也。
菩薩如是發勤精進求於佛法。如其所聞觀察修行。
後正修行因中初結前。如其下正顯因相。謂靜處
思惟正觀。為修行之因也。若順經文。此是後文標
舉耳。
此菩薩得聞法已。攝心安住。於空閑處作是思惟。如
說修行乃得佛法。非但口言而可清淨。
大文第三厭分。束為七修相者。前明聞思。今顯修
慧。即五種方便中第四禪善巧決定觀察智也。論
云云何厭分。是菩薩聞諸法已知如說行。乃得佛
法。入禪無色無量神通。彼非樂處。於中不染。必定
應作故。謂不樂不染即是厭義。其無量神通是厭
之果。經文修有七相。一依何修。二云何修。三何處
修。四何故修。五何時修。六何所修。七何為修。束此
七相。大為三段。初四修行。次二正入。後一入意。今
初。此菩薩得聞法已即依何修。以依正法故。次攝
心安住即云何修。攝散住法是修相故。次於空閑
處即何處修。次作是思惟下即何故修。要得修行
方證得故。此於七相中已具四相。然非但口言。通
於說聽。謂非但聽聞文字音聲而得清淨也。然皆
即妄即真。圓融自在。任運而發。不同欣厭。
佛子。是菩薩住此發光地時。
第二證入中初結前。即何時修證。謂在三昧時是
修行時。正修行竟是證入時。後文即離欲惡下即
何所修。修何所證。謂證八定。八定之義廣有多釋。
今疏略以四門分別。一入意。二釋名。三體性。四釋
文。今初入意者下經云但隨順法故行而無所染
著。論云以何意故入禪無色無量神通。為五種眾
生故。一為禪樂憍慢眾生。故入諸禪。謂得世禪恃
以生慢。二為無色解脫憍慢眾生故入無色定。謂
外道證此以為涅槃。恃以生慢。菩薩示入八禪。一
一過彼故攝伏之。三為苦惱眾生入慈悲無量。令
安善處永與樂故入慈無量。應解彼苦令不受故
入悲無量。四為得解脫眾生故入喜捨無量。謂喜
其所得自離動亂故。五為邪歸依眾生故入勝神
通力令正信故。又示入禪定令物倣故。善自調鍊
寄位次第。法應爾故。尚不同二乘自為。豈與凡外
同年。次釋名者。禪那西音此云靜慮。靜謂寂靜。慮
謂審慮。是以靜能斷結。慮能正觀。諸無色定有靜
無慮。雖能斷結。不能正觀。欲界等持有慮無靜。雖
能正觀不能斷結。故唯色界獨受斯稱。次無色定
者。此四地中超過一切有色法故。違害一切有色
法故。色法於彼無容生故。俱舍云無色謂無色。皆
無色故受無色名。次別名者。初四禪者一初禪有
尋有伺靜慮。具五支。謂尋伺喜樂定。亦名定生喜
樂地。謂離欲界生得喜樂故。二禪無尋無伺靜慮。
具四支。謂內淨喜樂定故。三禪離喜靜慮。具五支。
謂捨念慧樂定。亦名離喜妙樂地。謂離下界喜樂
得妙樂故。四禪離樂靜慮。具四支。謂捨念中受定。
<pb n="868"/>
亦名捨念清淨地。無色別名至下當辨。三釋體性
者。婆沙云靜慮有二種。一修得是善性攝。心一境
性。以善等持為自性故。二生得隨地所繫。五蘊為
性無色體性。但除於色。餘義同前。大乘宗中。亦無
異轍。若會相歸性。則八定支林一切皆空。若事盡
理現。皆如來藏。泯絕無寄則定亂兩亡。若事理圓
融。一即一切。四釋文。初明四禪。後說四空。四禪之
中並勒為四。一離障。二對治。三利益。四彼二依止
三昧。
即離欲惡不善法。有覺有觀。離生喜樂。住初禪。
今釋初禪。一即離欲惡不善法者此明離障。以一
即離貫於下三。離五欲故名為離欲。斷十惡故名
為離惡。除五蓋故名離不善法。言離惡不善者。煩
惱欲因所生種種惡不善法。即身口惡行。總辨欲
界諸不善法。已明離障。二有覺有觀。此有二支。是
修行對治。新譯名尋伺。皆初麤後細。尋謂尋求。伺
謂伺察。心之麤性名之為尋。心之細性名之為伺。
三離生喜樂者。是修行利益慶離欲惡等。是故生
喜。身心猗息及得解脫之樂。故名為樂。由此名利
益支。四住初禪者。是彼二依止三昧。謂於所緣審
正觀察。心一境性。為彼對治及利益支之所依止。
依止定力。尋等轉故。其所離障以無行體非是支
故。不為彼依。而言初者欲界上進此最初故。而言
住者即安住義。
滅覺觀。內淨一心無覺無觀。定生喜樂。住第二禪。
第二禪中一滅覺觀。是所離障。覺觀初動。發生三
識。亂於二禪。如淨水波動則無所見故。初禪能治。
此為所治。則病盡藥亡。二內淨一心無覺無觀者。
是修行對治。言內淨者謂信平等令內心淨。言一
心者釋於內義。唯緣法塵。不同初禪有三識故。故
阿毗曇云欲界地中心行六處。初禪地中心行四
處。謂無鼻舌。二禪已上心行一處。唯意識身緣法
塵故。無覺無觀釋於淨義。不同初禪有覺觀故。前
滅覺觀顯於所治。此覆言無顯能治無。故非重也。
三言定生喜樂者。此二支是修行利益。初禪慶背
欲惡故名離生。今慶覺觀心息故名定生。如淨鑑
止水。故身心適悅。四住第二禪。即彼二依止三昧。
離喜。住捨有念正知身受樂。諸聖所說能捨有念受
樂。住第三禪。
第三禪中一離喜者是所離障。謂二禪利益支。喜
心分別想生亂動。三禪轉寂故須除遣。二住捨有
念正知三支者是修行對治。一住捨者即是捨數。
揀非捨受。論名行捨。行心調停捨彼喜過。故顯揚
云住捨者。已生喜不忍可故。平等正直無動安住。
二有念者於喜不行中不忘明記故。三正知者或
時失念喜行。於此分別正念而住。謂住於捨。上三
即前內淨。漸修轉勝。至此別開深細寂靜。故能治
下地喜踊浮動。三身受樂下是利益支。初身受樂
正顯支體。謂離二禪浮動喜心最極寂靜。得大輕
安。身心俱樂。以身在樂中。是故心樂亦名身受。次
諸聖所說捨有念受樂者。釋成勝義。謂諸下地無
如是樂。及無間捨。上有捨而復無樂。故諸佛及佛
弟子。說第三禪具有能捨及正念知而復受樂。故
諸樂中三禪樂勝。四住第三禪。即彼二依止三昧。
斷樂先除苦喜憂滅。不苦不樂。捨念清淨。住第四禪。
第四禪斷樂先除苦喜憂滅者即是離障。三禪勝
樂於此為害。如重病人觀妙音樂。為障四禪故須
除遣。故云斷樂。得此定者所有苦樂皆得超越。故
總集說。先除苦等。先之一字總貫下三。謂二禪先
除苦受。三禪先滅喜受。初禪先滅憂受。并今斷樂
已滅四受。二不苦不樂者是利益支。餘禪皆先明
治。今此先明益者。乘前總無四受便舉不苦不樂。
明五受內唯有一捨。是不動故。三捨念清淨。此二
<pb n="869"/>
是對治支。亦即名地。三禪捨念與樂愛俱。此斷樂
愛故云清淨。喜心浮動常須正知。樂受深細但須
捨念。若遠顯清淨者。瑜伽云一切下地災患已斷。
以離八災患。謂尋伺苦樂憂喜出息入息。是故此
中捨念清淨。由是此禪心住無動。四住第四禪。即
彼二依止。然入上色定其身相狀如處室中。入下
四空如處空中。上四禪竟。下四空先敘意。
第二四空定。空處等名同心一境性。有何差別。俱
舍定品顯此差別。由離下地染故立四名。謂離第
四禪立空無邊處。離空無邊處立識無邊處。差別
既爾。從何得名。復次頌云空無邊等三。名從加行
立。非想非非想。昧劣故立名。謂修定前起加行位
厭壞色故。作勝解想。思無邊空。加行成時名空無
邊處。厭空想識無所有。準此可知。其第四空由想
昧劣。謂無下地明慧勝想。得非想名。有昧劣想名
非非想故。故云前三無色加行受名。第四無色當
體受稱。然此四空亦各有四。謂離障等。而經文但
有三句。義含有四。謂初離障。具對治義。若依瓔珞
本業。四無色定各有五支。謂想護止觀一心。如初
空定。厭色相起於空想。即今對治。護彼色相令不
現前。若超色想即名為止。是今離障。空無邊行照
了分明。即是觀義。是初利益。一心即是彼二所依。
超一切色想滅有對想不念種種想。入無邊虗空。住
虗空無邊處。
今初空處。謂觀虗空作無邊行相。能滅色想。心安
空定。名空無邊處。四空名處者謂有情生長處故。
文中三句即為三別。初明離障。二辨利益。三明依
止。今初。以經三想句連為義句。故曲有三。言離障
者謂離三有對曲色。一有見有對色。謂色界。此一
有見謂為眼根所觀照故。名為有見。五根五境此
之十界有色有對。以此體是色故。極微所成更相
障礙。故名有對。二不可見有對色者謂眼等五根
對聲香味觸也。三無見無對色者謂無表法處色
也。今言超一切色想者過眼識相。此明超可見有
對。二滅有對想者耳鼻舌身識和合想滅故。此滅
不可見有對。三不念種種者不念意識和合想故。
意識分別一切法故。說名種種。此滅不可見無對。
意識雖緣非色之境。今但取緣色自有種種。皆云
想者。小乘以在色。欲修此定。未捨形色。故不言滅
色。但言滅想。想取色相故偏滅之。大乘之中決唯
滅想。若超色想說無色者。後滅空識應無識空。若
於色界頓修空定。則六識行境並皆得滅。已明離
障。云何對治。前三句中不念之言。含於對治。謂不
分別色等境故。何以不念。見無我故。約菩薩實治
故云無我。若依有漏。但厭麤以為加行。二入無邊
虗空者是修行利益。謂三色想絕則入空理廓爾
無邊故。三住虗空無邊處者是彼二依止三昧。後
之三定一同於此。
超一切虗空無邊處。入無邊識。住識無邊處。
二識無邊處。心緣內識作無邊行相。故以為名。初
超虗空無邊處是明離障。彼何所障。外念為麤故。
云何對治。見彼外念麤分別過患故。二入無邊識
是修行利益。前明捨外。今辨緣內。正理云謂於純
淨六識身。能了知中善取相已。安住勝解。由假想
力。思惟觀察無邊識相。由此加行為先。得入根本。
後依止可知。
超一切識無邊處。入無少所有。住無所有處。
第三無所有處者即內外皆無也。初超無邊識是
明離障。何過須超。事念麤故。云何對治。見麤念事
分別過患。次入無少所有者。修行利益。前以捨外
緣內。故為麤念。既無所取。能取亦無。故內外俱無
斯為利益。瑜伽云從識處上進時。離其識外。更求
餘境都無所得。此意明識既為麤。識外復無故無
<pb n="870"/>
所有。住無所有處。是二依止。
超一切無所有處。住非有想非無想處。
四非想中無下七地明了之想。有昧劣想。故以為
名。超一切無所有處是所離障。云何對治。無彼無
所有。以見分別麤念過患故為能治。既寂無所有。
云何名麤。猶有無所有想故。經闕一句。論經則具。
彼云知非有想非無想安隱則修行利益。即入非
有想非無想。是二依止。瑜伽云。先入無所有想定。
超過一切有所有想。今復超過無所有想。故言非
想。又言非無想者非如無想及滅盡定。一切諸想
皆悉滅盡唯有微細想。緣無想境轉故。即於此處
超勝解。則超近分而入根本。此中所以不出三界
者。由緣無想境即是細想。外道不了謂為涅槃。未
能無緣。豈離心境。況計此為我。故法華喻頭上火
然。若知此患。更求上進。求上所緣竟無所得。無所
得故滅而不轉。則得滅受想定也。若未得此定。厭
相為先。後想不行。即入無想定。今更約第一義修。
略示四空。謂觀色即空。心安於空。是空處定。次知
空色不出於心。是識處定。次心境兩忘。為無所有。
次亦亡無所有想。緣無想處名非想非非想。若不
緣此無想。則諸漏永寂。
但隨順法故行而無所樂著。
第三入意。但順化眾生法。不同凡小有愛味等。
三厭分竟。
佛子。此菩薩心隨於慈。廣大無量不二。無量無對。無
障無惱。徧至一切處。盡法界虗空界。徧一切世間。
大文第四明其厭果。即前八定之所等引。故名為
果。文分為三。初四無量即行方便果。次五神通即
行用果。三此菩薩於諸禪下總結自在。今初所以
先明者。凡夫味定三界輪迴。二乘上升多皆趣寂。
菩薩因定發生慈悲。準瑜伽四種無量。為四有情。
緣求樂眾生興慈。有苦興悲。有善隨喜。有惑不染。
此四皆緣無量境故名無量。若總相說皆以定慧
為體。若別明之。慈即與樂無嗔為體。悲則拔苦不
害為體。喜則慶他不嫉為體。自他捨惑即是喜捨。
文中分二。初別顯慈行。後住悲下類顯餘三。初中
有十二句。心隨於慈此句為總。隨有二義。一心不
趣寂。動皆含慈。二以慈心隨逐於物。如犢隨母。慈
之種類總有其三。謂一眾生緣慈。二法緣慈。三無
緣慈。緣謂緣念。初緣假者欲與其樂。此通凡夫。次
緣人空。但有蘊等善惡行法以用教化。此通小乘。
三緣眾生體空欲令悟入。此通大乘。今初。又此七
句含有八義。曲攝為四。初四句言與樂。正顯行相。
廣者與欲界樂。欲境廣多故。大者與同喜樂。謂初
二禪喜受俱故。高出名大。無量者三禪已上離苦
離喜故深。故名無量。不二者三樂平等與故。次二
治障。不愛之冤亦與其樂。故無冤障。是愛之親亦
與其樂。非是偏情。故無對礙。中心無愛不愛。故非
障也。次一清淨。謂無身心不調五蓋等障。是行清
淨慈。後無惱一句攝果。慈定起於色界正果。慈之
餘勢。起欲界習果。皆無苦惱之事。故修慈經說修
慈有十五利。謂臥安。覺安。天護。人護。眠無惡夢。寤
常歡喜。水不能漂。火不能燒。刀不能傷。毒不能害。
常生善處。鎮受快樂。正報梵世。殘報人王。遠果作
佛。然此中有多種果。初現報果。常生下後報果。正
報梵世。望上生報。望下正報。殘報人王。即是習果。
又初士用果。水不能漂等是增上果。常生下異熟
果。殘報等流果。作佛是離繫果。修一慈心三報不
斷五果俱圓。無費一毫而功報無極。幸諸後學思
而修之。上釋眾生緣慈。次徧至一切處即法緣慈。
橫徧十方。竪通三界。彼中所有一切諸法皆能緣
念。法者謂聖凡五蘊之法及眾生所有分別作業
之法。名為法緣。後二句無緣者。無緣有二。一自體
<pb n="871"/>
無緣。竪窮法空。故云盡法界。二徧至無緣。顯空無
分齊。橫盡虗空。末句云徧一切世間者總結上慈。
成無量義也。
住悲喜捨。亦復如是。
結類三可知。上明四無量果。
佛子。此菩薩得無量神通力。能動大地。以一身為多
身。多身為一身。或隱或顯。石壁山障所往無礙猶如
虗空。於虗空中加趺而去同於飛鳥。入地如水。履水如
地。身出烟𦦨如大火聚。復雨於水猶如大雲。日月在
空有大威力而能以手捫摸摩觸。其身自在。乃至梵世。
第二佛子下得五神通。明行功用果。前內懷慈濟
之心。此外現救生之用。妙用難測曰神。自在無壅
曰通。文中有五。一神境。二天耳。三他心。四宿住。五
天眼。寄同世間故但得五。外色內身皆神之境。轉
變多種受神之名。亦名神足。依欲勤心觀之所成
故。亦名如意。隨意成故。餘名易了。今約利生三業。
初一約身到機所。次二口業。天耳聞佛說法聞眾
方言。以他心智通。隨種種言音皆盡知已。將前所
聞之法。隨其所聞之意。復宜用何言之異。而授與
之。後二意業。宿住知其過去是何界種。天眼見其
未來遠近成益。隨應化之。今初身通。初總明。後能
動下別顯。總中云得者。總修總得。然通依四禪。多
依第四。別中得三種自在。一世間自在。動大地故。
二以一身下身自在。三石壁下作業自在。
此菩薩天耳清淨過於人耳。悉聞人天若近若遠所
有音聲。乃至蚊蚋虻蠅等聲。亦悉能聞。
第二天耳通。初總標其體。謂天耳清淨。清淨有二
義。一離欲界法。得靜慮引生清淨大種所造。二離
於障礙審諦聞故。由此過於人耳。悉聞下顯用。釋
過人義。遠細皆知故。
此菩薩以他心智。如實而知他眾生心。所謂有貪心
如實知有貪心。離貪心如實知離貪心。有瞋心。離瞋
心。有癡心。離癡心。有煩惱心。無煩惱心。小心。廣心。大
心。無量心。略心。非略心。散心。非散心。定心。非定心。解
脫心。非解脫心。有上心。無上心。雜染心。非雜染心。廣
心。非廣心。皆如實知。菩薩如是以他心智知眾生心。
第三他心通中三。初總。知他心者通於王所。次所
謂下別。後菩薩如是下結。別中二十六心。行相各
異。然除小等四心。餘皆障治間明。善惡對顯。總攝
為九。一以初六心明隨煩惱。謂隨緣現起煩惱相
應。故名為隨。非約小惑名隨也。言有貪等。即三不
善根。及三善根以為能治。二有煩惱等二心明使。
即是隨眠。三小等四心名生。約無記報心。人心小。
欲天廣。色天大。無色二解脫無量。以作空識無邊
行相故。上二不爾。四有四心學三昧行。略者謂由
止行。於內所緣繫其心故。非略者太沉昧故。或不
一所緣故。散者太舉。於五妙欲境隨順流散故。非
散者於妙所緣明了顯現故。前二約定。後二約慧。
五有二心明得三昧。定者正入根本定故。不定者
未入及起時故。六有二心明得解脫。有縛無縛故。
七有餘凡夫。增上慢即前類之餘。以得四禪謂為
四果。即麤習行名上。無此即細習行名無上。八有
二心。妄行正行。論經名求不求。希求名聞即是雜
染。反此非染。九有二心。大乘得失悲智兼濟為廣。
隨闕非廣。上之九類不出三種。初二煩惱。次一是
苦。餘皆是業。業有善惡耳。皆如實知者。審於事實
見理實故。亦非心外見法。亦非無境可知。若自他
相絕。則與眾生心同一體。故無心外也。不壞能所
故能知也。又他心是總。餘皆是別。六相圓融一乘
之實知也。
此菩薩念知無量宿命差別。所謂念知一生。念知二
生三生四生。乃至十生二十三十。乃至百生無量百
生無量千生無量百千生。成劫壞劫成壞劫無量成
<pb n="872"/>
壞劫。我曾在某處如是名。如是姓。如是種族。如是飲
食。如是壽命。如是久住。如是苦樂。我於彼死生於某
處。從某處死生於此處。如是形狀。如是相貌。如是言
音。如是過去無量差別。皆能憶念。
第四宿住智通。初總標誰能念即宿住之智。次所
謂下別顯。後如是過去下總結。別中初念何事。謂
一生乃至多劫中事。此顯念時。次我曾下云何念。
即念相差別也。念彼因中名字不同。姓謂父母家
姓。如迦葉等種族即剎利貴賤等。餘可知。
此菩薩天眼清淨過於人眼。見諸眾生生時死時。好
色惡色。善趣惡趣隨業而去。若彼眾生成就身惡行。
成就語惡行。成就意惡行。誹謗賢聖。具足邪見及邪
見業因緣。身壞命終必墮惡趣。生地獄中。若彼眾生
成就身善行。成就語善行。成就意善行。不謗賢聖。具
足正見正見業因緣。身壞命終必生善趣諸天之中。
菩薩天眼皆如實知。
第五天眼通。論明生死智通。約根約境異故。初總
顯能見。誰能見。天眼故。清淨者審見故。過人者遠
見故。次見諸下別顯所見。初見生死本有之果隨
業之因。若彼眾生下云何見。別見因果不同。如二
地善攝戒中辨。菩薩下結。
此菩薩於諸禪三昧三摩鉢底能入能出。然不隨其
力受生。但隨能滿菩提分處。以意願力而生其中。
第三總結自在。近結厭果。遠結前厭。於何自在即
前禪等。禪謂四禪。三昧者四無量慈等三昧故。三
摩鉢底此云等至。此應譯者之誤。合云三摩呬多。
以此云等引。五通即所引故。云何自在謂智能出
入。則散動不能縛。即心生時隨心用現在前故。大
悲方便不隨受生。則定不能縛。若不隨禪生當何
所生。不揀淨穢但能滿菩提分處。即生其中。謂諸
佛菩薩共生一處。是能滿處。以願力者。非業繫生
故。上地行竟。下地果。
佛子。是菩薩住此發光地。以願力故得見多佛。所謂
見多百佛。見多千佛。見多百千佛。乃至見多百千億
那由他佛。
第二位果。三界即為三別。初調柔果中有法喻合。
今初鍊行緣。次悉以下明能鍊行。後見縛下明所
鍊淨。
悉以廣大心深心。恭敬尊重承事供養。衣服飲食。臥
具湯藥。一切資生悉以奉施。亦以供養一切眾僧。以
此善根迴向阿耨多羅三藐三菩提。於其佛所恭敬
聽法。聞已受持隨力修行。此菩薩觀一切法不生不
滅因緣而有。
次明鍊行中先福行。次迴向行。後修智行。言觀一
切法不生不滅者即法性觀。於清淨法中。不見增
故不生。煩惱妄想中不見減故不滅。因緣而有者
謂淨法從緣生故無可增。妄法從緣滅故無可減。
又此三地世間滿故。於禪定為此實觀。起後地無
生行慧。亦即善巧決定觀察智也。
見縛先滅。一切欲縛色縛有縛無明縛皆轉微薄。於
無量百千億那由他劫不積集故。邪貪邪嗔及以邪
癡悉得除斷。所有善根轉更明淨。
二所鍊淨中。先明斷惑。後鍊細異麤。前中五縛即
五住煩惱。若合色有即是四縛。亦名四流。見縛先
滅者。初地見道已斷分別惑故。一切欲等者。論云
一切修道中三縛及彼因。同無明習氣皆悉微薄。
謂煩惱障三縛現行及種故云彼因。與當地所知
障種同滅。故云無明習氣。習氣即種義。次於無量
下揀細異麤。謂是斷細。以多劫不積三不善根故。
細種漸斷善根轉淨。言多劫者仁王經說。初地經
四阿僧祇劫後地培增。以細障難斷經劫轉多。多
劫不積故邪貪等斷。然但細習。以初地見道二地
修道已斷麤故。善根轉淨則前信等。
<pb n="873"/>
佛子。譬如真金善巧鍊治秤兩不減轉更明淨。
喻言秤兩不減者厭離世間勝於前地。信等入於
厭火故自在不失減也。
菩薩亦復如是。住此發光地。不積集故。邪貪邪瞋及
以邪癡皆得除斷。所有善根轉更明淨。此菩薩忍辱
心。柔和心。諧順心。悅美心。不瞋心。不動心。不濁心。無
高下心。不望報心。報恩心。不諂心。不誑心。無險詖心
皆轉清淨。
三合中二。先正合前行淨。後此菩薩下別顯忍淨。
此地忍增。故偏明之。有十三心。初二句為總。一他
加惡辱能忍受故。二善護他心謂他凌我以剛強
我則騁之以柔和。故下諸句別釋此二。別中初有
二心。分別善護他心。一諧順心。以他於菩薩作惡。
疑菩薩嗔恨。菩薩現同伴侶與之諧和。二悅美心
者。愛語誨誘。次以三心分別。加惡忍受謂身加惡
而不瞋。口毀辱而不動。心嫉害而憂惱不能濁。次
有三心出上二因。無高下者。過去久離憍慢故不
自高舉輕下於彼。由此能忍柔和護他。後二即加
惡不改之因。一不望報恩故益他被辱而忍受。二
受恩常念小恩大報。故眾生於我有恩。法爾應忍。
後三心顯上二心離障。雖柔順護他而非諂。實為
利益故不誑。心無隱覆諂[佞-二+〦]故。險詖者諂[佞-二+〦]也。
此菩薩於四攝中利行偏多。十波羅蜜中忍波羅蜜
偏多。餘非不修。但隨力隨分。
此菩薩下第二別地行相。
佛子。是名菩薩第三發光地。
第三結說地相。
菩薩住此地。多作三十三天王。
二攝報果。此下諸地攝報文皆分二。初上勝身。
能以方便令諸眾生捨離貪欲。布施愛語利行同事。
如是一切諸所作業。皆不離念佛。不離念法。不離念
僧。乃至不離念一切種一切智智。
次上勝果中先自分行。
復作是念。我當於一切眾生中為首。為勝為殊勝。為
妙為微妙。為上為無上。乃至為一切智智依止者。若
勤行精進。於一念頃得百千三昧。得見百千佛。知百
千佛神力。能動百千佛世界。乃至示現百千身。一一
身百千菩薩以為眷屬。
次勝進行。
若以菩薩殊勝願力。自在示現過於此數。百劫千劫
乃至百千億那由他劫不能數知。
三願智果。
爾時金剛藏菩薩。欲重宣其義。而說頌言。
 清淨安住明盛心  厭離無貪無害心 
 堅固勇猛廣大心  智者以此入三地 
第三重頌。十八偈分五。初一頌起厭行分。
 菩薩住此發光地  觀諸行法苦無常 
 不淨敗壞速歸滅  無堅無住無來往 
 觀諸有為如重病  憂悲苦惱惑所纏 
 三毒猛火恒熾然  無始時來不休息 
二有十二偈頌厭行分。於中初二護煩惱行。
 厭離三有不貪著  專求佛智無異念 
 難測難思無等倫  無量無邊無逼惱 
 見佛智已愍眾生  孤獨無依無救護 
 三毒熾然常困乏  住諸有獄恒受苦 
 煩惱纏覆盲無目  志樂下劣喪法寶 
 隨順生死怖涅槃  我應救彼勤精進 
次三偈頌護小乘行。
 將求智慧益眾生  思何方便令解脫 
 不離如來無礙智  彼復無生慧所起 
 心念此慧從聞得  如是思惟自勤勵 
 日夜聽習無間然  唯以正法為尊重 
 國城財貝諸珍寶  妻子眷屬及王位 
<pb n="874"/>
 菩薩為法起敬心  如是一切皆能捨 
 頭目耳鼻舌牙齒  手足骨髓心血肉 
 此等皆捨未為難  但以聞法為最難 
 設有人來語菩薩  孰能投身大火聚 
 我當與汝佛法寶  聞已投之無怯懼 
 假使火滿三千界  身從梵世而投入 
 為求法故不為難  況復人間諸小苦 
 從初發意至得佛  其間所有阿鼻苦 
 為聞法故皆能受  何況人中諸苦事 
後七偈頌方便攝行。
 聞已如理正思惟  獲得四禪無色定 
 四等五通次第起  不隨其力而受生 
三一偈頌厭分及果。
 菩薩住此見多佛  供養聽聞心決定 
 斷諸邪惑轉清淨  如鍊真金體無減 
 住此多作忉利王  化導無量諸天眾 
 令捨貪心住善道  一向專求佛功德 
 佛子住此勤精進  百千三昧皆具足 
 見百千佛相嚴身  若以願力復過是 
四三偈頌位果。
 一切眾生普利益  彼諸菩薩最上行 
 如是所有第三地  我依其義已解釋 
五一偈頌結說。第三發光地竟。

大方廣佛華嚴經綱要卷第三十五

<sarticle>大方廣佛華嚴經綱要卷第三十六</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十地品第二十六之三
第四𦦨慧地。所以來者。瑜伽引解深密明四種清
淨能攝諸地。前三即意樂戒定增上三清淨訖。此
下第四訖於佛地明慧增上。故次來也。又慧有多
種。四地正明覺分相應增上慧住。故次來也。又前
地雖得世定總持。而未能得菩提分法捨於定愛
及與法愛。今修證彼行故次來也。若依本論。前三
寄世間。今此出世。次第故來。若近望前地。由前定
聞發此證智。故次來也。故論云依彼淨三昧因持
如實智淨顯示故。言𦦨慧者法喻雙舉。亦有三義。
一約初入地釋。初入證智能燒前地解法慢薪故。
本分云不忘煩惱薪智火能燒故。二約地中釋。成
唯識云安住最勝菩提分法。燒煩惱薪。慧𦦨增故。
以此地正明菩提分法言中該初後。以菩提分慧
為𦦨自性。以惑智二障為薪自性。此地菩薩能起
慧𦦨燒二障薪。名𦦨慧地。三約地滿。從證智摩尼
放阿含光故名為燄。然所燒煩惱。即所離微細煩
惱現行障。謂所知障中俱生一分。亦攝定愛法愛。
菩提分法特違於彼。故能燒之。由斯四地說斷二
愚及彼麤重。一等至愛愚。味八定故。二法愛愚即
解法慢。今得無漏定及無漏教故違於彼。由斯證
得無攝受真如。謂此真如無所繫屬。非我執等所
依取故。得此真如寧有定法之愛。便能成菩提分
行。及不住道。精進不退。由達無攝受真如。便得攝
無生之果。
 佛子聞此廣大行  可樂深妙殊勝法 
 心皆勇悅大歡喜  昔散眾華供養佛 
 演說如是妙法時  大地海水皆震動 
 一切天女咸歡喜  悉吐妙音同讚歎 
 自在天王大欣慶  雨摩尼寶供養佛 
次正釋文。文亦三分。一讚請。二正說。三重頌。今初
六偈分三。初二偈半集經者敘述。地海動者表無
明厚地大愛海水可傾竭故。
<pb n="875"/>
 讚言佛為我出興  演說第一功德行 
 如是智者諸地義  於百千劫甚難得 
 我今忽然而得聞  菩薩勝行妙法音 
 願更演說聰慧者  後地決定無餘道 
 利益一切諸天人  此諸佛子皆樂聞 
 勇猛大心解脫月  請金剛藏言佛子 
 從此轉入第四地  所有行相願宣說 
後三偈半正明讚請。於中先初二偈半天王請。後
一眾首請。
爾時金剛藏菩薩。告解脫月菩薩言。佛子。菩薩摩訶
薩第三地善清淨已。欲入第四𦦨慧地。當修行十法
明門。
第二正說分中。大文二段。初明地相。後明地果。前
中為四分。一清淨對治修行增長因分。謂清淨等。
是次二分。今趣地方便為彼之因。二佛子住此𦦨
慧地下清淨分。是初入地出障行故。三佛子住此
第四下對治修行增長分。即正住地行。道品等行
能有所除。故云對治。進習上上名修行增長。四佛
子至所有身見下彼果分。是中二分之果。又此四
分。即加行無間解脫勝進四道。又四中初一是入
心。後三是住心。出心在調柔果。住心中三分攝前
三位。初清淨分即攝生貴住。次攝至一切處迴向。
後攝無盡行。至文當知。今初因文分三。初結前標
後。次何等下徵列別名。三菩薩以此下結行入位。
今初。十法明門者門即通入之意。明為能入之門。
法為所入之處。故論云得證地智光明依彼智明
入如來所說法中。言證地智者即四地證智也。光
明者即三地慧光。謂三地中得此四地證智前相。
故前地論云彼慧此中名光明即其義也。所言法
者前求多聞從佛聞說眾生法界等十種之法。便
以智光遊入。遊入即是修行。修行即下觀察。觀察
增上極圓滿故。方得證入四地。
何等為十。所謂觀察眾生界。觀察法界。觀察世界。觀
察虗空界。觀察識界。觀察欲界。觀察色界。觀察無色
界。觀察廣心信解界。觀察大心信解界。
二徵列中。有十種差別觀察。此十略以三重釋之。
有總別。初一句為總。本為眾生故。餘九為別。皆眾
生事故。二染淨。前八為染。後二為淨。三能所依。前
五推能依至所依。後五依所依立能依。初中。一觀
眾生假名差別。假有三種。一因成假。二相續假。三
相待假。假為空詮故先觀之。因成假有二。一五蘊
和合假名某甲。則入眾生空。二陰亦因緣而有則
入法空。二空所顯即是真如。不壞假名空有不二
即是中道。言相續者。由前陰滅後陰續生。念念續
生假而非實。亦入二空真實。言相待者待非眾生
以說眾生。入實亦然。此一推假入實。餘九例知。二
法界者即染法界。此就別義。若淨法界通為十依。
則十與法界。究竟無別。三世界者彼假名眾生所
住依報。四依正所依虗空。五染淨所依是本識界。
後五依此所依。立後能依。故此識界前後兩向。向
前依正教。向後為染淨依。後五中初三句。由煩惱
使染。成染分依他。有三界差別。著欲著受及著想
故。三界唯心故。後二廣大信解成淨分依他。前是
勝心信解。依煩惱不染。與聲聞同。後大心信解。依
不捨眾生。不同聲聞。今即前云廣。則護俠兼濟之
心。大即是護小心。成大菩提。則二心俱異二乘。又
皆言界者通理事也。事則曲盡差別。理則一一入
實。即清淨法界。故皆為明門。
菩薩以此十法明門得入第四𦦨慧地。
三結行入位。觀察圓滿。與十理冥則入四地。
佛子。菩薩住此燄慧地。則能以十種智成熟法故。得
彼內法生如來家。
大文第二清淨分。即攝生貴住。故前文云於諸佛
<pb n="876"/>
聖教中生。云何清淨。於如來家轉有十力故。文中
三。初總明。次何等下徵釋。是為十者下總結。初中
文有三句。末句生家是總相。初句十智為能生因。
次句內法為所生家。由以十智觀察下諸行等十
法。得成熟故。成熟則滅除三地解法智障。攝四地
出世聖智。契於法體。故云得彼內法。內法者顯非
外相。此法即如來所說教化之法。名如來家。此地
寄出世之首。故名為生。
何等為十。所謂深心不退故。於三寶中生淨信畢竟
不壞故。觀諸行生滅故。觀諸法自性無生故。觀世間
成壞故觀因業有生故。觀生死涅槃故。觀眾生國土
業故。觀前際後際故。觀無所有盡故。是為十。
二徵列中。文有十句。論攝為四種智。初自住處畢
竟智。謂大乘是菩薩自所住處。深心相應為住。畢
竟即是不退。二同敬三寶畢竟智。謂證三寶同體
成不壞信故。三有二句明真如智。謂見第一義證
二無我故。一但有蘊等諸行而生滅流轉。故無人
我。二即此蘊等諸法本來不生。故無法我。四餘六
句明分別說智。謂是教智故名為說。知世諦故名
為分別。分別染淨故。初二句是染。後三句是淨。末
一句具染淨。即是四諦。謂初二句名隨煩惱染。即
是苦諦。世間依報。有生正報。謂依正二報隨煩惱
集因所生故。業與煩惱二俱集因。亦可因業有生
是集諦。三生死涅槃雙觀苦滅二諦。後三句道諦。
觀眾生一句。論云諸佛世界中教化眾生。自業成
熟故。準此應云觀諸國土化眾生業。則不濫前因
業有生。後二句自利行。初句約事。觀煩惱無始故
為前際。涅槃無終故為後際。後句順理。觀煩惱本
空。無有損減故無可盡。涅槃性淨。非新增益。自性
盡性皆無所有盡。
自下大文第三對治修行增長分。有二。初護煩惱
行。後菩薩修行如是下護小乘行。前是大智自利
異凡。後是大悲利他異小。此二相導。成不住道。無
所不至。故攝至一切處迴向也。今初。即修菩提分
法。菩提是覺。分是因義。有三十七品。為諸乘覺因
故。亦名道品。通於大小。言三十七者謂四念處。四
正勤。四神足。五根。五力。七覺支。八正道。明此體性
雖三十七品。但依十法而為根本。謂信戒念精進
定慧除喜捨思惟。由信二。戒三。念開為四。精進定
慧此三各八。餘四各一。故成三十七。言信二者即
一信根。二信力。言戒三者即八正中正語。正業。正
命。念開為四者一念根。二念力。三覺支中念覺。四
八正中正念。精進八者即四正勤。五精進根。六精
進力。七精進覺支。八正精進。定有八者謂神足為
四。五定根。六定力。七定覺分。八正定。慧有八者四
念處為四。念以慧為體故。五慧根。六慧力。七擇法
覺分。八正見。見即慧故。餘四各一者即除喜捨思
惟也。由前疏云初護煩惱行即菩提分法。以寄位
修後各有文。故首列於此。今經初治顛倒行。名四
念處謂身受心法。然念以慧為體。修身觀等為修
習。破四顛倒趣入四諦。身等離繫以為其果。此身
等四前三即三蘊。而合想行為法念者。為明我所
依事。我受用事。我自體事。我染淨事故。要此四者。
治四倒故。謂觀身不淨治於淨倒。觀受是苦。觀心
無常。觀法無我。三治可知。破此四倒行四正行。開
實相門。應觀此身法性緣生色。故一色一切色。故
中論云因緣所生法。我說即是空。亦為是假名。亦
名中道義。若三乘緣生但各各緣生。今法性緣生
法性融故。令一色一切色。是則對治法藥有四。法
性觀智名之為念。一諦三諦名之為處。只一念心
廣遠若此。故深觀念即坐道場。更不須餘。機宜不
同故說餘品。今經但云觀身。不言淨不淨等。從通
相說。顯包含故。
<pb n="877"/>
佛子。菩薩住此第四地。觀內身循身觀勤勇念知除
世間貪憂。觀外身循身觀勤勇念知除世間貪憂。觀
內外身循身觀勤勇念知除世間貪憂。
文中二。初別觀身念。後如是下類顯餘三。今初。觀
身自有內等三觀。瑜伽云內自有情色為內身。外
非情色為外身。他有情數為內外身。初即自身。我
愛愛故。次即資具等我所愛故。後即眷屬妻子。彼
我我愛我所愛故。所以有此三者破三種邪行故。
有人著內情多捨妻以全身。有人著外情多貪財
喪軀。為妻捨命。有二俱著。破此三邪。成三正行。此
約三人各別對治。若約一人起觀始終。謂先觀自
身求淨等不可得。或當外有。次便觀外復不可得。
便自疑云我觀內時於外或錯。我觀外時於內或
錯。次內外俱觀。亦不可得。言循身觀者總顯修相。
智論云尋隨觀察知其不淨等。次言勤勇念知者
顯修之儀。以貪等世事無始惡習。離之甚難。過於
世間慈父離於愛子。故須精勤方能除遣。勤即欲
勤策勵。勇謂勇猛不息。念則明記不忘。知則決斷
無悔又心若馳散當念老病死苦。三惡道苦。身命
無常。佛法欲滅。名為念知。則能鞭心令復本觀。便
生勇猛。具上諸義則不放逸。上觀身。
如是觀內受外受內外受循受觀。觀內心外心內外
心循心觀。觀內法外法內外法循法觀。勤勇念知除
世間貪憂。
後例餘三處者準瑜伽意。依前內等三身生受心
法故。受心法隨所依生亦有內外等。論問云於四
念中心唯是內。身通內外。云何於四皆有四等。答。
受有二種。一身。二心。心受名內。身受名外。又意識
相應受名內。五識相應受名外等。心雖是內。緣外
法故名外。五識一向是外。又定為內。散心為外。法
雖外緣。內法心數法名內。緣外法心數法及無為
心不相應行是外。後三念處亦合前二以為內外。
上觀四念處。
復次此菩薩未生諸惡不善法為不生故。欲生勤精
進發心正斷。已生諸惡不善法為斷故。欲生勤精進
發心正斷。未生諸善法為生故。欲生勤精進發心正
行。已生諸善法為住不失故。修令增廣故。欲生勤精
進發心正行。
第二斷諸懈怠道。謂四正勤。言四正勤者四念智
火若得勤風則無所不燒。故次辨之。瑜伽云如是
於四念住中慣習行故。已能除遣麤重顛倒。已能
了達善不善法。從此無間於未生善法為令生故
等。此來意也。謂以精進為體。故總名勤。言非外道
無益勤苦。故名為正。雖是一勤隨義分四。前二勤
斷二惡。是正惡行。後二勤修二善。是作善行。二善
二惡皆所緣境。亦名四正斷。後二是修。而言斷者
善是斷處。正修行者斷懈怠故。約大乘說勤觀法
性。除實相之外皆名為惡。二惡不生棄捨。二善得
生增廣。是正勤果。上四勤。下四神足先敘意。
第四引發神通道。謂四神足。言四神足者謂欲定
念思惟也。以勤過散亂智火微弱。故須定制。則所
欲自在。此來意也。神即神通。足即是定。瑜伽云如
有足者能往能還。以騰躍勇徤能得能證。世間勝
法。世殊勝法。說名為神。彼能到此故名神足。此舉
喻也。由出世法最勝自在。是最勝神。欲等四定能
證此故。名為神足。亦名如意足。所欲如心故。此釋
名也。神足所緣即種種變事。神足自體即三摩地。
若辨其相則欲勤心觀皆是助伴。欲謂猛利樂欲。
勤為精進無間。心即是定謂專心守境。觀即是慧。
由聞教法內自簡擇。由欲增上力證心一境性。名
為欲定。餘三亦然。勤觀心性名為上定。皆從加行
受名。此四加行即前正勤中欲生勤精進。發心正
斷等。以發心中。持此能生心定持太舉故。策心能
<pb n="878"/>
生觀定。策太沉故。是以隨一念處有四正勤。隨一
正勤有四神足。上敘意。下釋文。
復次此菩薩修行欲定斷行。成就神足。依止厭。依止
離。依止滅。迴向於捨。修行精進定心定觀定斷行。成
就神足。依止厭。依止離。依止滅。迴向於捨。
釋文中先別名欲定。次修行精進下通顯餘三。言
修行欲定者標舉所修助伴自體。斷行二字總顯
修相。亦修之果。云何修相。此復有二。一修習欲定。
能斷現行諸惑纏故。二為欲永害所有隨眠修八
斷行。謂欲勤信安念正知思及捨。若斷行成就。亦
神足果。次成就神足唯是彼果。依止厭下復顯修
相。兼辨所緣。以神足即緣四諦而修。謂緣苦修必
依厭苦。若緣集修必依離欲。若緣滅修必求證滅。
若緣道修必趣滅苦之行。能捨於苦緣此境時必
求修習。故云迴向。後精進下同顯餘三。上四神
足。
第四五根。見觀方便道。謂增上名根。五根自體即
信等五。此五通於生起出世間法而為增上。前四
復能起後得增上名。而信為上首。能起於四。
復次此菩薩修行信根。依止厭。依止離。依止滅。迴向
於捨。修行精進根念根定根慧根依止厭。依止離。依
止滅。迴向於捨。
釋文中先別明信根。後通顯餘四。有二。先各標舉
所修。後依止等別顯修相。下之三科例此。今此所
修即於諦實深忍樂欲。餘四即於前策勵而行。明
記不忘。繫緣一境。揀擇是非。然始入佛法。即有信
心。未有安慧不得名根。今由前三科則信不可拔。
此中念即念處中念。進即正勤。定即神足。慧即緣
四諦慧。前三至此總得名根。若依位者在於見道
之前。則以速發現觀而為其果。今在四地則應以
發後地為果。上五根。下五力。
復次此菩薩修行信力依止厭。依止離。依止滅。迴向
於捨。修行精進力念力定力慧力依止厭。依止離。依
止滅。迴向於捨。
第五五力。即前五根增長。魔梵惑等不能屈伏。故
名為力。又能損減不須等障故復名力。智論云能
破煩惱得無生忍故名為力。上五力。下七覺支。
第六現觀自體道。謂七覺支。覺謂覺了。覺支自體
即念等七。
復次此菩薩修行念覺分。依止厭。依止離。依止滅。迴
向於捨。修行擇法覺分精進覺分喜覺分猗覺分定
覺分捨覺分依止厭。依止離。依止滅。迴向於捨。
釋文中亦二。先別明念覺。後通顯餘六。然七覺分
七皆自體。餘六皆覺之分。謂念是所依支。由繫念
故令諸善法皆不忘失。擇法是自體支。覺自相故。
精進是出離支。由此勢力。能到所到故。喜是利益
支。由心勇悅身調適故。猗定捨三是不染污支。猗
即輕安。由此不染污故謂由安故。能捨麤重。定者
依此不染污故。謂依止定得轉依故。捨者體是不
染污故。謂行捨平等。永除貪憂。不染污位為自性
故。總收七覺不出三品。念通定慧。次三是慧。彼三
定攝。依位所明能斷見惑以為其體。又雖一剎那
七法俱起而隨行相各說功能。念除妄念。擇除不
正知。餘除懈怠昏沉麤重散亂掉舉。大乘七覺不
念諸法故。決擇不可得故。離進怠相故。絕憂喜故。
除安心緣皆叵得故。性定之中無定亂故。亦不見
於能所捨故。上七覺。
復次此菩薩修行正見。依止厭。依止離。依止滅。迴向
於捨。修行正思惟正語正業正命正精進正念正定
依止厭。依止離。依止滅。迴向於捨。
第七八正。若依位說即現觀後起道。為斷修道諸
煩惱故。離八邪故名為八正。開通涅槃故名為道。
亦名八聖道。聖者道故。八正自體即正見等。文中
<pb n="879"/>
亦先別。別名正見。後通顯餘七。言正見者是分別
支。依前所證真實揀擇故。正思惟者是誨示他支。
如其所證方便安立。思惟名義。發語言故。次三是
令他信支。謂正語者善依所證。問答決擇令他信
有。見清淨故。正業者身業進止正行具足令他信
有戒清淨故。正命者如法乞求依聖種住離五邪
命。令他信有命清淨故。正精進者是淨煩惱障支。
由此永斷一切結故。正念者是淨隨煩惱支。由不
忘失正止舉相。永不容受沉掉等故。正定者是能
淨最勝功德障支。由此引發神通等無量勝功德
故。若能如上分別誨示等。即是道支之果。然其八
中語業命三是戒蘊攝。念定是定。餘三是慧。若依
此經離世間品。八正是菩薩道。一者正見遠離邪
見。乃至第八正定。善巧方便。於一三昧。出生菩薩
不可思議一切三昧。則與前說旨趣懸殊。上之七
類總以喻顯。法性如大地。念處如種子。正勤為種
植。神足如抽芽。五根如生根。五力如莖葉增長。開
七覺華。結八正果。上對治修行增長分中護煩
惱行竟。下護小乘行。
菩薩修行如是功德。為不捨一切眾生故。本願所持
故。大悲為首故。大慈成就故。思念一切智智故。成就
莊嚴佛土故。成就如來力無所畏不共佛法相好音
聲悉具足故。求於上上殊勝道故。隨順所聞甚深佛
解脫故。思惟大智善巧方便故。
第二護小乘行中。十句。初總。餘別。總中如是功德
指前道品。為不捨眾生正明護義。不同二乘之獨
善。別中具有悲智。九句為四。一始。二益。三希。四行。
前三護小心。後一護小行。一始者大願為起行之
本故。二慈悲益物上二護狹心。三思念種智為希。
此護小心也。四行中有五句。前四句自利。初二求
果。一修淨土行求佛依報。二修起佛法行求佛十
力等正報之法。後二求因。三求彼地方便無厭足
行。謂五六七地故云上上勝道。四修修入不退轉
地行。即八地已上覺法自性順佛解脫也。後一利
他即教化眾生行。必須善巧。上對治修行增長
分竟。
佛子。菩薩住此𦦨慧地。所有身見為首。我人眾生壽
命蘊界處所起執著出沒思惟觀察治故。我所故。財
物故。著處故。於如是等一切皆離。
大文第四彼果分中。即攝無盡行。離障成德。窮盡
生界。為利樂故。果有二種。一離障果。從護煩惱生。
二成德果。從護小乘生。前中又二。一煩惱染生遠
離果。此離惑障。二業染生遠離果。此離業障。皆言
生者煩惱染猶如生食。今是寄位出世之首。能離
彼生。今初離惑。先顯所離。就所離中。所起執著出
沒是此總相。餘別相。總中執著是前地中解法慢
也。論云我知大知。我知謂我能知。大知謂執所知。
大法出沒是前地中正受慢也。出者三昧起義故。
謂修起彼定。沒者三昧滅義故。謂定所除。今計我
能修此定。此定即我所修。恃以成慢。別有五種。一
本。二起。三行。四護。五過。本即所有身見。至蘊界處。
於中身見為總。我等為別。別中我人等四為人我
慢。蘊界處三是法我慢。而云本者。有二義故。一以
此慢為解法正受二慢之本。二者身覆為二我及
六十二見之本。此中身見若約實位。此地斷第六
識中俱生身見及所起過。以分別起者初地斷故。
二思惟者明起。謂不正思惟而起慢故。三觀察者
明行。謂心行緣中多觀所得。若法若定。求覓勝相
令他知故。四治故下三句明護。治者數數觀察修
治所見。我所者起於我想。取彼勝相屬我已故。財
物者如畜財者受用護持故。已上三事防護自己
所得。五著處者明過。謂心堅安處法定二事故。五
中前三起慢方便。後二隨助慢心。後結離中由得
<pb n="880"/>
道品正助方便。無不離也。上離煩惱生。下明
離業染生。
此菩薩若見業是如來所訶煩惱所染。皆悉捨離。若
見業是順菩薩道如來所讚。皆悉修行。
第二此菩薩下明業染。上修道品正離煩惱。煩惱
既去。業亦隨亡。亡不善而修善業。一佛所不讚者
尊敬佛故不為。二煩惱染者畏惡名故不作。上
初離障果竟。
第二成德果中有四。一於勝功德生增上心欲果
二彼說法尊中起報恩果。三彼方便行中發勤精
進果。四彼增上欲本心界滿足果。此之四果。前三
從前生。後一從此三果生。前中初二護小心果。後
一護小行果。前中初果者。由本欲上求下救。今更
為物轉轉上求。故云增上。
佛子。此菩薩隨所起方便慧修集於道及助道分。
第一果中二。初牒前修因。後如是而得下顯所得
果。今初。即牒前護小乘行中總句也。隨所起方便
慧者。牒前不捨一切眾生故。不捨眾生而修道品
是有方便。修習於道及助道者即前修習如是功
德也。道即四地證智。助道即菩提分法。
如是而得潤澤心柔軟心調順心利益安樂心無雜
染心求上上勝法心求殊勝智慧心救一切世間心
恭敬尊德無違教命心隨所聞法皆善修行心。
二正顯得果。有十句。初總。餘別。總云潤澤者深欲
愛敬故。由得二道潤及含生為深欲愛。別中九句。
釋彼潤澤。有三種勝。一柔軟心明利樂行勝。二調
順者調和善順是三昧自在勝。此二是行體。三利
益下七句。明離過對治勝。此是行用於中利他無
過故利益。自利無過故安樂。下六句即離六過。一
無雜染。治為利於食過。及為名妬心過。求上上勝
法治少欲功德過。求殊勝智治不求勝智過。救一
切世間治懈怠不攝生過。恭敬一句治自見取不
遵聖教過。皆善修行治不隨說行過。又上救生即
前悲果。求殊勝智即上求果。上於功德生增上
心欲果竟。
此菩薩知恩。知報恩。心極和善。同住安樂。質直柔軟。
無稠林行。無有我慢。善受教誨。得說者意。
第二此菩薩下說法尊中起報恩心果。謂前地中
從佛聞法是說法尊。今起傳法修行之心則為己
報諸佛之恩也。上希求種智。由知佛有恩故今思
報。文中先別明有十句。初總。餘別。總云知恩者謂
若隨順師教行報恩行。方是知恩故。別中有九類
攝為七。一知報恩者依尊起報恩心。尊即是佛。此
為恩主。故偏名報恩。二極和善下二句。依同法起
報恩心。此明順同行善友意。三質直柔軟二句。依
法起行。謂隨順受教不違師命。故云質直。發修行
事。逢苦能忍故云柔軟。四無稠林行者。依受用衣
食於施主所自過不覆故。五雖有實而不高慢。六
善受教誨得師言詮。七於教不倒得師意旨。
此菩薩如是忍成就。如是調柔成就。如是寂滅成就。
此菩薩下總結。謂十句不出此三忍。即心極和善。
同住安樂。調柔即質直。柔軟寂滅即通結餘句。
上報恩果竟。
如是忍調柔寂滅成就。淨治後地業。作意修行時。
第二如是忍下發勤精進果。謂行二利行。勤無怠
故。於前不捨眾生護小行中。勤修故名方便行中。
正是無盡行相。文中二。先牒其得時。
得不休息精進不雜染精進不退轉精進廣大精進
無邊精進熾然精進無等等精進無能壞精進成熟
一切眾生精進善分別道非道精進。
次得不休下正顯。於中十句。初總。餘別。別有九種
不休息義。一不雜染。彼精進行平等流注故。雜染
者共懈怠染故。染則著而太過。懈則墮而不及。不
<pb n="881"/>
進不懈為平等流。二不退自乘。上二自利。三起廣
念利他之心。四為無邊眾生作利益願。起攝受行。
上二利他。通皆自分。下四勝進。謂五熾然者常志
順行猶如熾火上進叵滅。六修習過餘。七魔惑莫
壞。上三自利。八攝取眾生即是利他。上八皆行。後
一是解。九謂自斷疑惑。決是非。故能伏他。若能具
此為正修習。上發勤精進果竟。
是菩薩心界清淨。深心不失。悟解明利。善根增長。離
世垢濁。斷諸疑惑。明斷具足。喜樂充滿。佛親護念。無
量志樂。皆悉成就。
第四是菩薩下。彼增上欲本心界滿足果。菩提分
心是本心界。正念真如修上道品故云滿足。由精
進故。瑜伽躡前精進後。即云由此因緣所有意樂
增上意樂勝解界性皆得圓滿。故知此果從前二
果生。謂意樂即第一果。增上意樂即第二果。勝解
界性即此心界。文有十句。初總。餘別。別有九種。一
深心不失者彼道品心修行增益故。此一自分。下
皆勝進。二悟解明利者謂於五地已上勝上證中。
明鑒決斷故。三善根增長即彼上證因。謂對治過
前。故云增長。四離世垢濁。謂除滅所治煩惱障垢。
五斷諸疑惑謂斷除此地祕密疑事。即是智障法
慢。為祕密疑事。由無攝受則能除之。上二除內障。
六明斷具足謂境明斷。七喜樂充滿謂依樂行三
昧適神。八佛親護念。謂上依佛力化眾生故。九無
量志樂謂依現無量三昧心。智障清淨故。此除定
中智障。經總顯本願皆得成就。上二成德果中
四果竟。
佛子。菩薩住此𦦨慧地。以願力故得見多佛。所謂見
多百佛見多千佛見多百千佛。乃至見多百千億那
由他佛。
第二位果中。亦三。初調柔果中四。一調柔行。二如
摩尼下別教智淨。三此菩薩下別地行相。四佛子
下總結地相。初中有三。一鍊行緣。
皆恭敬尊重。承事供養。衣服臥具飲食湯藥一切資
生。悉以奉施。亦以供養一切眾僧。
次明能鍊行。又三。初供佛福行。
以此善根皆悉迴向阿耨多羅三藐三菩提。
二以此下迴向。
於彼佛所恭敬聽法。聞已受持具足修行。復於彼諸
佛法中。出家修道。
三聽法慧。於中先在家。次出家。上三能鍊行。
又更修治深心信解。經無量百千億那由他劫。令諸
善根轉復明淨。佛子。譬如金師鍊治真金作莊嚴具。
餘所有金皆不能及。菩薩摩訶薩亦復如是。住於此
地所有善根。下地善根所不能及。
二所鍊行中。有法喻合。金莊嚴具者以地阿含金
現作此四地證智嚴具故。餘所有金者未作嚴具
之金。
如摩尼寶清淨光輪能放光明。非諸餘寶之所能及。
風雨等緣悉不能壞。菩薩摩訶薩亦復如是。住於此
地。下地菩薩所不能及。眾魔煩惱悉不能壞。
二教智淨者以此地成就證淨從體起用故偏有
此文。前以教成證故喻金為嚴具。今從證起教故
喻摩尼放光。摩尼寶珠即證智體。無垢名淨。寂照
名光。圓滿名輪。具上三義故稱證智。
此菩薩於四攝中同事偏多。十波羅蜜中精進偏多。
餘非不修但隨力隨分。
第三別地行相。以不捨眾生故同事偏多。
佛子。是名略說菩薩摩訶薩第四𦦨慧地。
第四大文總結地相。
菩薩住此地多作須夜摩天王。以善方便能除眾生
身見等惑。令住正見。布施愛語利行同事。如是一切
諸所作業。皆不離念佛。不離念法。不離念僧。乃至不
<pb n="882"/>
離念具足一切種一切智智。
第二攝報果。又二。初上勝身。
復作是念。我當於一切眾生中為首。為勝。為殊勝。為
妙。為微妙。為上。為無上。乃至為一切智智依止者。
第二上勝果。先自分。
是菩薩若發勤精進。於一念頃得入億數三昧。得見
億數佛。得知億數佛神力。能動億數世界。乃至能示
現億數身。一一身億數菩薩以為眷屬。
次勝進。
若以菩薩殊勝願力。自在示現過於此數。百劫千劫
乃至百千億那由他劫。不能數知。
第三願智果。
爾時金剛藏菩薩。欲重宣其義而說頌言。
 菩薩已淨第三地  次觀眾生世法界 
 空界識界及三界  心解悉了能趣入 
第三重頌有十七偈。分三。初十二偈頌位行。次四
偈頌位果。後一顯名結說。前中四。初一頌增長因
分。
 始登𦦨地增勢力  生如來家永不退 
 於佛法僧信不壞  觀法無常無有起 
 觀世成壞業有生  生死涅槃剎等業 
 觀前後際亦觀盡  如是修行生佛家 
次二偈頌清淨分。
 得是法已增慈愍  轉更勤修四念處 
 身受心法內外觀  世間貪愛皆除遣 
 菩薩修治四勤行  惡法除滅善增長 
 神足根力悉善修  七覺八道亦如是 
三有四偈頌修行增長分。中二。初二偈頌護煩惱
行。
 為度眾生修彼行  本願所護慈悲首 
 求一切智及佛土  亦念如來十種力 
 四無所畏不共法  殊特相好深美音 
 亦求妙道解脫處  及大方便修行彼 
後二偈頌護小乘。
 身見為首六十二  我及我所無量種 
 蘊界處等諸取著  此四地中一切離 
 如來所訶煩惱行  以無義利皆除斷 
 智者修行清淨業  為度眾生無不作 
 菩薩勤修不懈怠  即得十心皆具足 
 專求佛道無厭倦  志期受職度眾生 
 恭敬尊德修行法  知恩易誨無慍暴 
 捨慢離諂心調柔  轉更精勤不退轉 
 菩薩住此𦦨慧地  其心清淨永不失 
 悟解決定善增長  疑網垢濁悉皆離 
四有五偈頌修行增長果。
 此地菩薩人中勝  俱那由他無量佛 
 聽聞正法亦出家  不可沮壞如真金 
 菩薩住此具功德  以智方便修行道 
 不為眾魔心退轉  譬如妙寶無能壞 
 住此多作𦦨天王  於法自在眾所尊 
 普化羣生除惡見  專求佛智修善業 
 菩薩勤加精進力  獲三昧等皆億數 
 若以願智力所為  過於此數無能知 
五四偈頌位果。
 如是菩薩第四地  所行清淨微妙道 
 功德義智共相應  我為佛子已宣說 
後一偈結說。第四𦦨慧地竟。
第五難勝地。所以來者略有四義。一約寄位。四五
六地寄出世間。前寄初果。此寄羅漢。義次第故。雖
有四果。舉於始終以攝中間。約所觀行相。以後六
地既觀緣起。寄同緣覺故。二前明覺分相應慧。今
辨諸諦相應慧。三前得出世未能順世。今能五明
攝化。故次明之。四前得三十七菩提分。今辨方便
<pb n="883"/>
所攝菩提故。言難勝者。深密云即由於彼菩提分
法。方便修習。最極艱難。名極難勝。初分經云善修
菩提分法故等。攝大乘論云由真諦智與世間智
更互相違。合此難合令相應故。世親釋云由此地
中智。真諦智是無分別。知世間工巧等智是有分
別。此二相違應令修合。能合難合。名極難勝。瑜伽
云今此地中顯示菩薩於聖諦決定妙智極難可
勝。名難勝地。莊嚴論云於此五地有二種難。一勸
化無惱難。二生不從心無惱難。此地菩薩能退二
難。於難得勝。顯揚論云證得極淨緣諦所知諸微
妙慧。成極難成。不住流轉寂靜聖道名極難勝。上
諸經論多舉難勝之法。未知何等無能勝耶。十住
論云功德力成一切諸魔不能壞故。此對人顯勝。
亦兼於惑。煩惱魔故。然諸經論言異義同。皆辨真
俗無礙。故此地中。斷於下乘般涅槃障。即前四地
出世厭生死苦。樂趣涅槃。此障五地。令人真俗無
差別道。便能斷之。此斷欣厭即是二愚。一純作意
厭生死愚。二純作意向涅槃愚。由斯證得類無差
別真如。亦約生死涅槃皆平等故。其所成行亦成
二種。謂諸諦增上慧行。五明處教化行。此二無礙
故得無差別法身之果。
 菩薩聞此勝地行  於法解悟心歡喜 
 空中雨華讚歎言  善哉大士金剛藏 
次正釋文中亦分三分。初讚請分中九頌半。分二。
初八頌半供讚。後一頌請說。前中三。初一菩薩供
讚。
 自在天王與天眾  聞法踊躍住虗空 
 普放種種妙光雲  供養如來喜充滿 
次一天王眾。餘天女。
 天諸婇女奏天樂  亦以言辭歌讚佛 
 悉以菩薩威神故  於彼聲中發是言 
於中三。初一偈標。
 佛願久遠今乃滿  佛道久遠今乃得 
 釋迦文佛至天宮  利天人者久乃見 
 大海久遠今始動  佛光久遠今乃放 
 眾生久遠始安樂  大悲音聲久乃聞 
次四偈半讚。於中初二偈美感應。皆言久者佛應
由機。機難有故。大海動者動佛智海竭苦海故。
 功德彼岸皆已到  憍漫黑闇皆已滅 
 最極清淨如虗空  不染世法猶蓮華 
 大牟尼尊現於世  譬如須彌出巨海 
 供養能盡一切苦  供養必得諸佛智 
 此應供處供無等  是故歡心供養佛 
後二偈半讚具德。初偈具智斷。次半具恩。後一具
此三德。是故應供。
 如是無量諸天女  發此言辭稱讚已 
 一切恭敬喜充滿  瞻仰如來默然住 
 是時大士解脫月  復請無畏金剛藏 
 第五地中諸行相  唯願佛子為宣說 
三一偈結讚并請說。
第二說分中。先明位行。後辨位果。前中論分為三。
初勝慢對治。二佛子菩薩摩訶薩如實知下不住
道行勝。三佛子菩薩摩訶薩住此下明彼果勝。初
即加行道。及初住地無間道。次即正住地解脫道。
後即地滿勝進道。初勝慢對治者慢有二種。一他
地慢。謂四地中得出世智取其勝相名為勝慢。今
以十種淨心為治。二自地慢。謂於十心希求勝相。
復以為慢。以隨順如道為治。此二通名勝慢。故此
一分有其二道。論云勝慢對治者謂十平等深淨
心者前段能治也。又云同念不退轉心者後段能
治也。言同念者即後總句云隨順真如與如同一
念故。不退轉者即後段末句。略舉初後以該中間。
前地治解法慢。此治身淨分別慢。所治有殊。言身
<pb n="884"/>
淨者得出世智不染身故。
爾時金剛藏菩薩。告解脫月菩薩言。佛子。菩薩摩訶
薩第四地所行道善圓滿已。欲入第五難勝地。當以
十種平等清淨心趣入。
釋文中二。先治他地慢。後佛子菩薩摩訶薩住此
下治自地慢。前中三。初結前舉後。二徵起正顯。三
結能入地。今初。言平等有二義。一是如理。二是因
果淨法。千聖同軌名深淨心。是此地觀解。故論云
於平等心中得清淨故。此復何異後地觀察十平
等法。此有三異。一此地治前於淨起慢。故偏名淨
法平等。後地對此依真入俗觀染淨諸法皆悉平
等。二此約舉等理以顯淨心。後地舉觀察以入等
理。三此通理事二等。後地一向約理。融二諦故。此
皆背相捨。後漸勝故。
何等為十。所謂於過去佛法平等清淨心。未來佛法
平等清淨心。現在佛法平等清淨心。戒平等清淨心。
心平等清淨心。除見疑悔平等清淨心。道非道智平
等清淨心。修行智見平等清淨心。於一切菩提分法
上上觀察平等清淨心。教化一切眾生平等清淨心。
二正顯中。十心分二。初三明諸佛法。論云三世力
等者即果位中十力等也。後七明隨順諸佛法。二
利因行順成果故。於中前六自利。後一利他。前中
合為三學。初戒定。餘四慧故。離為七淨。一淨戒。二
定淨。三見淨。四度疑淨。見疑經合一句。五道非道
淨。六名行斷。經云修行智見。略無斷字。七名菩提
分法上上淨。以依行斷起勝求故。
菩薩摩訶薩以此十種平等清淨心。得入菩薩第五
地。
三結能入。
佛子。菩薩摩訶薩住此第五地已。
二治自地慢明如道行。又順經意。前明入心。此下
皆明住心。應分為三。此攝方便具足住。修行十心
是方便義。不退轉者即是住義。二不住道行勝。攝
離癡亂行。智清淨等無癡亂故。三彼果勝。攝無盡
功德藏迴向。攝德無盡故。今且順論。此明如道行。
初標分位。為顯隨如已入五地。次以善下總顯。後
願力下別明。
以善修菩提分法故。善淨深心故。復轉求上勝道故。
隨順真如故。
二總顯中四句。皆是正修諸行。故總明順如。謂前
二句為所治。即四地修菩提分。以前十心。能善清
淨。得入五地。於此淨心。希求勝相。即復是慢。慢在
文外故。以後二句而為能治。初句轉求不住道行
勝為能治。謂不住淨心而起諸行。即治住淨慢故
後句雖起諸行。不退失前平等深淨之心。則能隨
順真如。平等即如故。
願力所持故。於一切眾生慈愍不捨故積集福智助
道故。精勤修習不息故。出生善巧方便故。觀察照明
上上地故。受如來護念故。念智力所持故。
後別明中。顯上隨如之行。有其八種。經有九句。前
七各一。後二合一。八中前二是起行心。一自利願
即修菩提心。二利他慈即不疲倦心。後六是行。謂
三得善根力。四不捨眾行。五善巧修。六無厭足故
照明上上。七得他勝力。八自得勝力。此有二句。初
句具三慧。念是聞思。智即修慧。後句勝進究竟。六
中前三自分。後二勝進。
佛子。此菩薩摩訶薩如實知此是苦聖諦。此是苦集
聖諦。此是苦滅聖諦。此是苦滅道聖諦。
第二不住道行勝。有二種觀。一所知法中智清淨
勝。二佛子下得如是諸諦下利益眾生勤方便勝。
初即自利。護煩惱行故不住世間。後即利他。護小
乘行故不住涅槃。同時相導。名不住道。今初智勝。
分二。先明四諦實法分別。後善知俗下復託此四
<pb n="885"/>
明十觀門。化生差別。此乃十種觀於四諦。非謂觀
十四諦也。今初。言實法者。有佛無佛。苦集二諦體
是妄想雜染因果。滅道二諦體是出世清淨因果。
後十觀中略啟四門。一制立。二明開合。三明通別。
四正譯文。初制立者謂四諦義含法界。菩薩照窮
無疑。隨智異說難窮。略舉十明無盡。然十皆菩薩
自智。智相難明。故論約化生以明其異。以此通明
所知法中智清淨也。二明開合者此十總唯是一
化生分別。若隨所化大小分二。前九化小。後一化
大故。若隨化所起則分為三。前五生解。次四起行。
後一合證故。三對實法以明通別。此十望前四諦。
前五通觀四諦。謂一世俗者觀四諦法相。二觀其
性空。三通觀性相無礙。四觀性相各異。五觀此四
緣起集成。次四別觀四諦。謂六七八九如次觀苦
集滅道。後一但觀滅道。菩薩地因證佛智故。上
敘科意。下正釋文。
善知俗諦。善知第一義諦。善知相諦。善知差別諦。善
知成立諦。善知事諦。善知生諦。善知盡無生諦。善知
入道智諦。善知一切菩薩地次第成就諦。乃至善知
如來智成就諦。
次四正釋文中。先列十名。
此菩薩隨眾生心樂令歡喜故知俗諦。通達一實相
故知第一義諦。覺法自相共相故知相諦。了諸法分
位差別故知差別諦。善分別蘊界處故知成立諦。覺
身心苦惱故知事諦。覺諸趣生相續故知生諦。一切
熱惱畢竟滅故知盡無生智諦。出生無二故知入道
智諦。正覺一切行相故善知一切菩薩地次第相續
成就乃至如來智成就諦。以信解智力知。非以究竟
智力知。
後解釋中。疏依本論攝十為七。初一為根未熟眾
生未堪入大。為說四諦十六行等。名知四諦（言十六行
者。苦下有四謂苦空無常無我。集下有四者謂集因生緣。滅下有四者謂滅靜妙離。道下有四者謂
道如行出）二為根熟堪說大者。為說法空第一義。三為
疑惑眾生故知相諦。謂有聞第一義諦猶豫不決。
若是空耶。則無因果。若是有耶。云何言空。今明即
俗自相是空。共相俱處無違。故名相諦。四為謬解
迷惑深法眾生故知差別。謂前緣二境故名為疑。
今聞俱處便謂是一。名為謬解。今明體雖不異性
相分位歷然差別。五為離正念眾生故知成立諦。
謂既聞差別。謂皆有體。名離正念。今明差別但是
緣成無有自性。故云成立。六為正見眾生知事生
無生等道四諦。由無前疑執故名正見。事即苦諦。
生即集因。無生是滅。因亡曰盡。即盡智也。後果不
生名為無生。即無生智也。七為大乘可化眾生故
知菩薩地乃至如來智諦。謂先住大乘化令進故。
言正覺一切相者。大乘要須於五明處善巧知故。
菩薩地是因。言次第相續者如從初地二地乃至
十地。入佛地大果也。以信解等者為疑。外疑六地
已上乃至佛地未曾證入彼云何知。故此釋云。信
解鏡像觀智力知。非成就智。鏡像即影像觀。未得
本質故。上不住道中。初所知法中。智清淨勝竟。
下利益眾生勤方便勝。
佛子。此菩薩摩訶薩得如是諸諦智已。
二利益眾生勤方便智中二。先總起悲觀。二佛子
下別起悲觀。總中三。初結前。次如實下觀過。後菩
薩下起悲。
如實知一切有為法。虗妄詐偽。誑惑愚夫。
次正觀過中。先明非真。今初。虗妄二字觀內五蘊。
謂妄想常等不相似無故虗。此明所取非真。常作
我想慢事故妄。此辨能取不實。非有計有。常樂我
淨皆名我想。非唯我見。我為本故獨云我想也。詐
偽二字觀外六塵。世法牽取愚夫故詐。此顯能取
迷真。謂由妄取令彼世法隱虗詐實。使其貪取也。
<pb n="886"/>
世法盡壞故偽。此明所取不實。世法相似相續似
有義利。而實速滅無利故偽。誑惑愚夫。乃對人彰
過。上虗偽二境引心總名為誑。詐偽二心迷境皆
名為惑。愚夫即是依彼正取我慢之人。
菩薩爾時於諸眾生轉增大悲。生大慈光明。
二正起慈悲者憐愍故悲。勝利益故慈。不住道行
勝故轉增。皆言大者勝前地故。云光明者救生方
便智成故。轉增光明俱通慈悲。轉前慈悲分同諸
佛故名為生。
佛子。此菩薩摩訶薩得如是智力。不捨一切眾生。常
求佛智。
第二別起悲觀中二。先明化生願。次如實觀下明
化他心。今初。先牒前。得是智力近牒觀有為。遠牒
觀諸諦。不捨眾生牒前慈悲。後常求佛智正明起
願。願救眾生義故。
如實觀一切有為行前際後際。
二化他心中二。先明大悲觀。後佛子菩薩復作是
念此諸眾生下明大慈觀。前中悲有二相。一如實
觀苦因緣集故。即知苦體性。二佛子至復作是念
下觀深重苦人而多故。即就人彰過。前中有四。初
總二際。次知從下順觀二際。三虗妄下逆觀二際。
四若有下結如實知。今初。前即過去。後即未來。顯
無始終。流轉相故。
知從前際無明有愛故生。生死流轉。於諸蘊宅不能
動出。增長苦聚。
二順觀中二。先明前際。後如實下類顯後際。前中
復二。先顯緣集聚苦。次無我下顯空無我。今初。無
明有愛顯流轉因。能發能潤。此以為本。故生即是
果。故涅槃云生死本際凡有二種。一者無明。二者
有愛。是二中間有生老死。今菩薩觀此而起大悲。
亦同淨名從癡有愛即我病生矣。然生果有三。一
欲眾生故流轉生死。欲貪即是愛身本故。二妄梵
行求眾生故於蘊宅不能動出。外道計我常住其
中故。三有求眾生故增長苦聚。三有皆苦故。
無我。無壽者。無養育者。無更數取後趣身者。離我我
所。如前際。後際亦如是皆無所有。
次顯空無我及類顯後際。
虗妄貪著。斷盡出離。
三逆觀中順即苦集。逆即滅道。虗安斷盡即是滅
也。出離是道。
若有若無皆如實知。
四結如實知。即雙結二際。逆順有無三義。一約凡
夫但有苦集而無滅道。二約菩薩順有逆無。三雙
約凡聖。真滅本有道亦符之。妄苦本空。集亦同爾。
凡夫迷故不覺不知。菩薩正了名如實知。
佛子。此菩薩摩訶薩復作是念。此諸凡夫愚癡無智。
甚為可愍。
第二深觀重苦。久而多故。無始隨逐故深。種種苦
事故重。文中二。初總標可愍。不知本空故名愚癡。
不知厭苦故云無智。故為可愍。
有無數身已滅今滅當滅。
二釋可愍所由。初明深苦不知故為可愍。
如是盡滅不能於身而生厭想。
次明重苦不知故為可愍。於中先牒前呵後。
轉更增長機關苦事。隨生死流不能還返。於諸蘊宅
不求出離。
次轉更下正明重苦。於中三。初觀生苦。機關苦事
即是生苦。言機關者顯無我故。抽之即動。息手便
無。若造業因。生生不息。隨生死下名有集愛。於諸
蘊下明離滅道。
不知憂畏四大毒蛇。不能拔出諸慢見箭。不能息滅
貪恚癡火。不能破壞無明黑闇。不能乾竭愛欲大海。
不求十力大聖導師。入魔意稠林。
<pb n="887"/>
二不知下觀老病死。四大毒蛇是不知病苦。不能
拔下明具彼集。文有四句。一妄梵行求眾生。不能
拔出諸慢見箭。外道多起故。二欲求眾生。欲愛不
能息三毒火。三欲求眾生。行惡行者不破無明。以
見少利行大惡行。後受大苦。故云黑闇。四有求眾
生。不能竭愛欲大海。三有之愛廣無邊故。觀如實
中。說彼三求以為苦果。令為集者。三求皆能為集
因而受果故。次不求十力大聖導師明遠彼滅。不
向滅者故入魔意。下稠林明遠彼道。順冤道故。煩
惱結使名為稠林。是魔所行故名冤道。
於生死海中。為覺觀波濤之所漂溺。
三於生死下總結過患。舉生死海總顯於苦。覺觀
波濤總明有集。上大悲觀竟。下大慈觀。
佛子。此菩薩摩訶薩復作是念。此諸眾生受如是苦。
孤窮困迫。無救無依。無洲無舍。無導無目。無明覆翳
黑闇纏褁。
第二大慈觀中二。初觀境興慈。後佛子下廣願饒
益。前中二。先覩境。後我今下興慈。今初。即覩前眾
生受深重苦。以為慈境。文中先總。次無救下別。總
中無父曰孤。明無所恃。途盡曰窮。明後無所依。任
重無替曰困。常受生死故。強力所逼曰迫。業惑所
陵故。後別中無救無依釋上孤義。論云謂現報已
受不可救脫。當報因招無善為依。次無洲舍釋上
窮義。溺於覺觀波濤。不聞正法智洲為對治故。在
於生死曠野不為善友慈舍庇故次。無導無目釋
上困義。離於寂靜正念思惟究竟前導故。離於正
見之明目故。既無導無目。非困如何。次無明下釋
上迫義。無明者無明住地舊煩惱故。黑闇者四住
客塵故。常起邪念故為其覆翳。不聞正法故為彼
纏褁。
我今為彼一切眾生。修行福智助道之法。獨一發心
不求伴侶。以是功德。令諸眾生畢竟清淨乃至獲得
如來十力無礙智慧。
二興慈中獨拔修善。令物得菩提涅槃之樂。
佛子。此菩薩摩訶薩。以如是智慧觀察所修善根。皆
為救護一切眾生。利益一切眾生。安樂一切眾生。哀
愍一切眾生。成就一切眾生。解脫一切眾生。攝受一
切眾生。令一切眾生離諸苦惱。令一切眾生普得清
淨。令一切眾生悉皆調伏。令一切眾生入般涅槃。
第二廣顯饒益。亦彰慈所為。文中二。先牒前總明
上來修善皆為救護。即是慈相。後利益下別顯救
護。有十種相。前二為救護未來。後八通於前未。一
住不善眾生令住善法利益。二住善法眾生令得
安樂果。為成彼善故。三愍貧乏者興資生具。四修
行多障者令其成就。上二救順緣不足苦。五世間
繫閉者令得解脫。下有五種。令諸外道信解正法。
謂六未信攝令正信。七令離無利勤苦。八疑惑眾
生疑除解淨。九已住決定。勸修三學以調三業。十
已住三學令得涅槃。上三即解行證。論意皆為外
道。理實兼通餘類。上來不住道行勝竟。下彼勝果。
佛子。菩薩摩訶薩住此第五難勝地。名為念者不忘
諸法故。名為智者能善決了故。名為有趣者知經意
趣次第連合故。
大文第三明彼果勝。即不住道行勝之果。有四勝
果。一攝功德勝。二名為無厭足下修行勝。三佛子
菩薩如是勤修下教化眾生勝。四佛子菩薩為利
益下起隨順世間智勝。四中。初二自利。即所知法
中智清淨果。初自分。後勝進。後二即利他勤方便
果。前化他行。後化他智。今初攝功德中十句。初三
句攝聞勝。然有二義。一即三慧。如次配聞思修。二
顯二持。念即聞持。智及有趣即是義持。
名為慚愧者自護護他故。名為堅固者不捨戒行故。
次二句攝戒勝。一忍辱柔和勝。即戒因也。謂內懷
<pb n="888"/>
慚愧。不誑幽明。自護七支不招譏毀。故能持戒。二
戒無缺勝。即戒體成也。乃至命難不捨戒故。
名為覺者能觀是處非處故。名為隨智者不隨於他
故。名為隨慧者善知義非義句差別故。名為神通者
善修禪定故。名為方便善巧者能隨世行故。
三後五中攝智勝。一者因緣集智。此知法相智。無
因倒因名為非處。正因緣集名之為處。知處治於
非處故名覺者。二者證智。知魔事對治。隨識分別
皆魔事故。三知妄說智。異說對治即知教智。正說
為義句。邪說為非義句。邪正交雜揀邪得正。名善
分別。四神力起用智。依定起通治邪依故。五化眾
生智。折伏攝受隨世宜故。上五中前三自利。後二
利他。
名為無厭足者善集福德故。名為不休息者常求智
慧故。名為不疲倦者集大慈悲故。名為為他勤修者
欲令一切眾生入涅槃故。
第二修行勝。有十一句。前四自分。一增長因行。集
五度福故。二依止因行。慧為所依故。此自利福智
對。三化生不疲行。四令初證滅行。此二利他因果
對。
名為勤求不懈者求如來力無畏不共法故。名為發
意能行者成就莊嚴佛土故。名為勤修種種善業者
能具足相好故。名為常勤修習者求莊嚴佛身語意
故。名為大尊重恭敬法者於一切菩薩法師處如教
而行故。名為心無障礙者以大方便常行世間故。名
為日夜遠離餘心者。常樂教化一切眾生故。
後七句勝進。五起佛法行。六起淨土行。此依正一
對。七依佛法身起行。相好法身故。八依佛所作起
行。顯三密用故。此二外相內密對。上四皆起菩提。
九敬重法行。進依勝己故。上五自利。後二利他。十
願取有行。十一離小乘行。即顯是揀非對。
佛子。菩薩摩訶薩如是勤修行時。以布施教化眾生。
以愛語利行同事教化眾生。
第三教化眾生勝中二。初正明化生。後佛子此菩
薩下結行成益。今初分二。初總以四攝攝生。
示現色身教化眾生。演說諸法教化眾生。開示菩薩
行教化眾生。顯示如來大威力教化眾生。示生死過
患教化眾生。稱讚如來智慧利益教化眾生。現大神
通力教化眾生。以種種方便行教化眾生。
後別明四攝。文有八句。一示現色身是同事攝。隨
順眾生應化自眾故。二演說法即愛語攝。諦語法
語為愛語性。一切種愛語中多約開演。三開示下
皆利行攝。此句為於菩提無方便眾生示菩薩行。
即利行自性。四於大乘疲倦眾生示佛威力。即一
切利行。未成令成故。五為世間眾生樂著財位故。
示其過患。明位大憂大財多禍多。六為不信大乘
先未行勝善。讚如來智。七為無智外道。示以神通。
上三即難行利行。八總顯一切門一切種利行。故
云種種方便。然利行愛語亦可參用。由彼愛語示
其所學。即為利行故。
佛子。此菩薩摩訶薩能如是勤方便教化眾生。心恒
相續趣佛智慧。所作善根無有退轉。常勤修學殊勝
行法。
次結行成益中。初結前。心恒下成益。趣佛智者。為
化眾生更求勝力。餘明已作不退。未作者增修。
上彼果勝竟。下隨順世智勝。
佛子。此菩薩摩訶薩為利益眾生故。世間技藝靡不
該習。
大文第四隨順世智勝者明染障對治。染即煩惱。
障即所知。文分三段。初總標多門。二所謂下別示
其相。三及餘下總結成益。今初總標。
所謂文字算數。
二別顯其五明相。故大般若云。五地菩薩學五明
<pb n="889"/>
故。即分為五。一文字算數即是聲明。通治儒智障。
言文字者名句文身。即聲論中設法施設建立。算
數即數建立。故治取與生疑障。
圖書印璽。地水火風。種種諸論。咸所通達。
二圖書至咸通達。即當因明。咸通達者正是明義。
種種論者言論。尚論。諍論。毀謗論。順正論。教道論
等。類非一故。地水火風即是諍論中攝。謂諸邪見
計。不同故。順世外道唯地為因。一切皆以微塵成
故。水風二仙外道以風水為因。世界水成故。風輪
所持故。事火外道以火為因。火成熟故。圖書印璽
即尚論。隨世所聞故。又此圖書亦正教量。即治所
用事中忘障。論云取與寄附即事中障。聞法思議
解中障。作不作已作未作應作不應作皆業中障。
印璽亦是現量。又治所取物不守護障。璽即玉印。
又善方藥療治諸病。顛狂乾消鬼魅蠱毒悉能除斷。
三即醫方明。即四大不調眾生。毒相病障對治故。
善療除斷皆除斷方便。斷已不生故名為善。顛至
蠱毒病相病因。於中顛等內四大。鬼等外眾生。蠱
毒通二。有草毒蛇毒等故。
文筆讚詠歌舞技樂戲笑談說悉善其事。國城村邑
宮宅園苑泉流陂池草樹華藥凡所布列咸得其宜。
金銀摩尼真珠瑠璃螺貝璧玉珊瑚等藏悉知其處。
出以示人。日月星宿鳥鳴地震夜夢吉凶身相休咎
咸善觀察一無錯謬。
四工巧明。文筆讚詠即書算計度數印。工業中書
所攝故。韻屬曰文。對詞曰筆。顯德曰讚。寄情曰詠。
次歌至談說即音樂工業。悉善其事通上二文。皆
憂惱障對治。國城至其宜即營造工業。草樹華果
亦兼營農工業。此即不喜樂障對治。金至示人即
生成工業。繫閉障對治。日月至無錯謬即占相工
業。是所得報分過惡因障對治。日月五星以為七
曜。及二十八宿。並上知天文。地震即下知地理。夜
夢至休咎即中知人情。鳥鳴即察鳥情。亦是人情
所感。咸善無謬總究上三才。
持戒入禪神通無量四無色等。
五持戒下內明。治五種染。一持戒治破戒染。二入
禪治貪欲染。三神通治邪歸依染。四無量治妄行
功德染。謂治殺生祀祠求梵福故。五四無色定治
妄修解脫染。上來所釋多依本論。及瑜伽三十四
五。其中更有別理。
及餘一切世間之事。但於眾生不為損惱。為利益故。
咸悉開示。漸令安住無上佛法。
第三結成益者此起世智。具四種相。一異障中無
障故云但於眾生不為損惱。事中不知名之為障。
損惱生事復是事中異障。今無此捕獵等之異障。
二與無過樂。即為利益故。謂雖不惱。令其染著。亦
不為之。三發起清淨。即咸習開示。謂能起助道之
事。四所用清淨即漸令安住無上佛法。謂用此得
淨故。上順世間智勝竟。
佛子。菩薩住是難勝地。以願力故得見多佛。所謂見
多百佛。見多千佛。見多百千佛。乃至見多百千億那
由他佛。悉恭敬尊重承事供養。衣服飲食臥具湯藥
一切資生。悉以奉施。亦以供養一切眾僧。以此善根
迴向阿耨多羅三藐三菩提。於諸佛所恭敬聽法。聞
已受持隨力修行。復於彼諸佛法中而得出家。既出
家已。又更聞法得陀羅尼為聞持法師。住此地中經
於百劫。經於千劫。乃至無量百千億那由他劫。所有
善根轉更明淨。
大文第二位果。亦有三果。初調柔果中有四。一調
柔行。二教智淨。三別地行相。四結說地相。初中有
法喻合。法中正起行內。又更聞法得陀羅尼者。論
云非得義持者對勝顯劣。般若未現前故。所以得
聞持者得二難故。一地初十平等心難得能得故。
<pb n="890"/>
二地中樂出世間智。現世間智。此不住道難得能
得故。此之二難。對劣顯勝。故得聞持。不同三地唯
世間聞持。
佛子。譬如真金以硨磲磨瑩轉更明淨。
喻中真金硨磲磨瑩者證智契如事如真金。教智
光明能示現如事。猶彼硨磲。
此地菩薩所有善根亦復如是。以方便慧思惟觀察。
轉更明淨。
三合可知。
佛子。菩薩住此難勝地。以方便智成就功德。下地善
根所不能及。佛子。如日月星宿宮殿光明。風力所持
不可沮壞。亦非餘風所能傾動。此地菩薩所有善根
亦復如是。以方便智隨逐觀察不可沮壞。亦非一切
聲聞獨覺世間善根所能傾動。
二教智淨中日月等者。論云依阿含增長智慧光
明。勝前地智故。謂勝前地珠光。
此菩薩十波羅蜜中禪波羅蜜偏多。餘非不修。但隨
力隨分。
三別地行相。
佛子。是名略說菩薩摩訶薩第五難勝地。
四結說地相。
菩薩住此地多作兜率陀天王。於諸眾生所作自在。
摧伏一切外道邪見。能令眾生住實諦中。布施愛語
利行同事。如是一切諸所作業。皆不離念佛。不離念
法。不離念僧。乃至不離念具足一切種一切智智。復
作是念。我當於眾生中為首為勝為殊勝。為妙為微
妙。為上為無上。乃至為一切智智依止者。此菩薩若
發勤精進。於一念頃得千億三昧。見千億佛。知千億
佛神力。能動千億佛世界。乃至示現千億身。一一身
示千億菩薩以為眷屬。
二攝報果。
若以菩薩殊勝願力。自在示現過於此數。百劫千劫
乃至百千億那由他劫。不能數知。
三願智果。
爾時金剛藏菩薩。欲重宣其義而說頌曰。
 菩薩四地已清淨  思惟三世佛平等 
 戒心除疑道非道  如是觀察入五地 
 念處為弓根利箭  正勤為馬神足車 
 五力堅鎧破怨敵  勇徤不退入五地 
 慚愧為衣覺分鬘  淨戒為香禪塗香 
 智慧方便妙莊嚴  入總持林三昧苑 
 如意為足正念頸  慈悲為眼智慧牙 
 人中師子無我吼  破煩惱怨入五地 
第三重頌二十二偈。分三。初十七偈頌地行。次四
偈頌地果。後一偈結說。初中又三。初五偈三句頌
勝慢對治。於中初四偈頌十平等。
 菩薩住此第五地  轉修勝上清淨道 
 志求佛法不退轉  思念慈悲無厭倦 
 積集福智勝功德  精勤方便觀上地 
 佛力所加具念慧 
餘二頌如道行。
 了知四諦皆如實  善知世諦勝義諦 
 相諦差別成立諦  事諦生盡及道諦 
 乃至如來無礙諦  如是觀諦雖微妙 
 未得無礙勝解脫  以此能生大功德 
 是故超過世智慧 
第二了知下六偈三句頌不住道。於中初兩偈一
句頌所知法中智清淨。
 既觀諦已知有為  體性虗偽無堅實 
 得佛慈愍光明分  為利眾生求佛智 
 觀諸有為先後際  無明黑闇受纏縛 
 流轉遲迴苦聚中  無我無人無壽命 
 受取為因受來苦  欲求邊際不可得 
<pb n="891"/>
 迷妄漂流無返期  此等可愍我應度 
 蘊宅界蛇諸見箭  心火猛熾癡闇重 
 愛河漂轉不暇觀  苦海淪湑闕明導 
 如是知已勤精進  所作皆為度眾生 
後既觀下四偈半頌教化眾生勤方便。於中初一
偈頌總觀有為虗偽。起慈悲心。次一偈半頌悲觀
中觀緣集苦。次一偈半頌觀身重苦。後半頌大慈
觀。
 名為有念有慧者  乃至覺解方便者 
 習行福智無厭足  恭敬多聞不疲倦 
 國土相好皆莊嚴  如是一切為眾生 
 為欲教化諸世間  善知書數印等法 
 亦復善解諸方藥  療治眾病悉令愈 
 文辭歌舞皆巧妙  宮宅園池悉安隱 
 寶藏非一咸示人  利益無量眾生故 
 日月星宿地震動  乃至身相亦觀察 
 四禪無色及神通  為益世間皆顯示 
第三名為下四偈半頌彼果勝中。初半偈頌攝功
德勝。次一頌修行勝。於中如是一切為眾生句兼
頌教化眾生勝。
 智者住此難勝地  供那由佛亦聽法 
 如以妙寶磨真金  所有善根轉明淨 
 譬如星宿在虗空  風力所持無損動 
 亦如蓮華不著水  如是大士行於世 
 住此多作兜率王  能摧異道諸邪見 
 所修諸善為佛智  願得十力救眾生 
 彼復修行大精進  即時供養千億佛 
 得定動剎亦復然  願力所作過於是 
次四偈頌起世智勝。頌位果。
 如是第五難勝地  人中最上真實道 
 我以種種方便力  為諸佛子宣說竟 
三果可知。第五難勝地竟。

大方廣佛華嚴經綱要卷第三十六

<sarticle>大方廣佛華嚴經綱要卷第三十七</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十地品第二十六之四
第六現前地。所以來者已說諸諦相應慧。次說緣
起流轉止息相應慧。寄緣覺地。故次來也。又四地
出世未能隨世。五地能隨不能破染淨之見。此地
觀察無染淨法界。破彼見故。前地雖能於生死涅
槃棄捨。一向背趣作意。而未能於生死流轉如實
觀察。又由於彼多生厭故。未能多住無相作意。為
令此分得圓滿故。精勤修習令得圓滿。故次來也。
名現前者莊嚴論云不住生死涅槃觀慧現前故。
此約初住地。以前五地雙觀故令得現前。十住論
二降魔事已菩薩道法皆現在前。亦約初說。瑜伽
引深密經現前觀察諸行流轉。又於無相多修作
意。方得現前者。多修無相。此約地初觀十平等故。
觀察流轉此約地中已入地竟。方觀緣起。故攝論
云由緣起智能令般若波羅多現在前故。此釋正
順今經。約地中說。無性釋云謂此地中住緣起智。
由此智力。令無分別智而得現前。悟一切法無染
無淨。故所斷障亦斷染淨。唯識名為麤相現行障。
謂所知障中俱生一分。執有染淨麤相現行。彼障
六地無染淨道。入六地時便能永斷。以觀十平等
故。由斯六地說斷二愚及彼麤重。一現觀察行流
轉愚。即是此中執有染者。諸行流轉染分攝故。二
相多現行愚。即是此中執有淨者。取淨相故。相觀
多行未能多時住無相觀。初愚即執苦集。後愚即
<pb n="892"/>
執滅道。本分名微細煩惱執者。執細染淨。即是煩
惱。形於前地故說為微。唯識形後名為麤相。由斷
此愚便證無染淨真如。謂此真如本性無染。亦不
可說後方淨故。攝論名為無染淨法界。後成般若
行。亦得自他相續無染淨果。其揆一也。
 菩薩既聞諸勝行  其心歡喜雨妙華 
 放淨光明散寶珠  供養如來稱善說 
正釋文中亦有三分。初讚請分。九頌分二。前八頌
半讚。後半頌請。讚中分二。初一菩薩讚。餘諸天供
讚。於中三。
 百千天眾皆欣慶  共在空中散眾寶 
 華鬘瓔珞及幢幡  寶蓋塗香咸供佛 
初一天眾。
 自在天王并眷屬  心生歡喜住空中 
 散寶成雲持供養  讚言佛子快宣說 
次一天王。
 無量天女空中住  共以樂音歌讚佛 
 音中悉作如是言 
後五頌半天女。於中初三句集經序述。標讚供果。
 佛語能除煩惱病  法性本寂無諸相 
 猶如虗空不分別  超諸取著絕言道 
 真實平等常清淨  善能通達諸法性 
 於有於無心不動  為欲救世勤修行 
 此佛口生真佛子  不取眾相而行施 
 本絕諸惡堅持戒  解法無害常堪忍 
 知法性離具精進  已盡煩惱入諸禪 
 善達性空分別法  具足智力能博濟 
 滅除眾惡稱大士 
佛語下正讚。此句讚教。次一偈讚理。次三偈讚行。
於中初一偈讚悲智無礙行。後二偈十度圓修行。
本絕諸惡者見惡可除非真持戒。善達性空即般
若度。分別法即方便度。智力即二度。博濟兼願。
 如是妙音千萬種  讚已默然瞻仰佛 
後半結默。
 解脫月語金剛藏  以何行相入後地 
後半結請。
第二正說。亦分為二。初地行。後地果。前中同於前
地。亦有三分。一勝慢對治。二佛子至如是觀已下
明不住道行勝。三佛子至以如是十種下明彼果
勝。亦初分即入住心。住中前即攝正心住。後即攝
善現行。及隨順善根迴向。至文當知。今且依論。然
三分雖同而漸超勝。勝相云何。謂前四地說眾生
我慢。解法慢。治第五地說心淨慢治。今第六地說
取染淨相慢治。所以漸細故曰勝也。所治既細。後
二亦過。染淨慢者前觀四諦苦集名染。滅道為淨。
又十平等隨順如道但約淨說。染相未忘。對染有
淨。亦名取淨。今以十種染淨平等法而為能治。下
觀緣起雖有染淨悟空深故。不名取慢。
爾時金剛藏菩薩告解脫月菩薩言。佛子。菩薩摩訶
薩已具足第五地。欲入第六現前地。當觀察十平等
法。
今初勝慢治中分四。一牒前標後。二何等下徵列
十心。三菩薩如是下結其行能。四得明利下辨行
分齊。
何等為十。所謂一切法無相故平等。無體故平等。無
生故平等。無滅故平等。本來清淨故平等。無戲論故
平等。無取捨故平等。寂靜故平等。如幻如夢如影如
響如水中月如鏡中像如𦦨如化故平等。有無不二
故平等。
列中十句。初總。餘別。總云一切法者論云是十二
入。以三科中蘊不攝無為。處界攝盡。而處次於蘊
又名生門。順無生義故偏舉之。言無相者論云自
性無相故。謂十二入緣成之相。有來即無。非推之
<pb n="893"/>
使無。故云自性無也。故瑜伽云由有勝義自性無
相平等性故。亦同淨名不念內外行於平等等。別
中九句明九種相。皆自性無。故論云相分別對治
有九種。謂離生等九是其所治。無之一字是自性
無。以為能治。論以初自性無貫下九句。故但顯所
治相之差別。一無體故平等者論經云無想。論云
十二入自性想。謂內六根取外六塵之相總名為
想。即十二入之體。故今經云體。謂想取相以為體
故。亦自性無。故經云無體故平等。下皆準此。上遣
分別心。二生者念展轉行相。謂諸入苦果虗妄分
別為本故。三滅者生展轉行相。謂生即苦果。從果
起因故云展轉。上二遣染分依他。但舉緣滅已顯
無滅無生義矣。四即淨相。謂本來自淨。非滅惑方
淨。故云平等。五戲論者遣分別相。謂道能分別揀
擇滅惑。若有分別則有戲論。今本無戲論故無分
別。上二遣淨分依他。六遣出沒。謂真如之性在妄
為沒。離垢為出。今妄體即真故無可捨。真體即空
故無可取。七遣染相。即由上義染本寂靜。即是真
如。無別真矣。上二遣圓成。即十二入之真性。八遣
我非有相。此有二意。一類前釋。謂有執言但我非
有。不無於事。故云如幻等事。有亦不實。二者此句
遣無。由上以無遣有。恐便執無。故遣云如幻夢等。
但無其實非是全無。故不應執我非有相。諸喻雖
異大旨無殊。九遣成壞相。成即是有。壞即是無。緣
起為成。無性為壞。緣成即無性故有無不二。上之
九句。初七以無遣有。次一以喻遣無。後一不二俱
遣。則雙非入中矣。又此不二則不壞有無。謂說空
遣於有執。說有為遣空迷。有是不異空之有。空是
不異有之空。無別空有以為二也。斯乃四句百非。
諸見皆絕。方為般若現前之因。
菩薩如是觀一切法自性清淨。隨順無違。得入第六
現前地。
第三結得入地。文有五句。一牒前所觀十平等法。
二自性清淨者遠離前地染淨慢垢。三隨順真如
十平等法。四以無分別心無違所觀。五由前四能
得入第六地。
得明利隨順忍。未得無生法忍。
第四辨行分齊中二句。得明利忍對前顯勝。未得
無生對後彰劣。仁王經中說有五忍。謂伏信順無
生寂滅。前四各有下中上品。地前但得伏忍三品。
九地如次配次三忍。十地及佛得寂滅忍。今四五
六地皆得順忍。此當上品。治於細慢故云明利。言
隨順者順後無生忍故。若約實位。初地得無生。今
約寄位。當七八九。上治慢竟。
佛子。此菩薩摩訶薩如是觀已。復以大悲為首。大悲
增上。大悲滿足觀世間生滅。
第二不住道行勝中分三。初總顯心境。二作是念
下別明觀相。三佛子菩薩至如是十種下結成觀
名。今初有二。先如是觀已結前。所以結者由前觀
察隨順得至不住道故。次復以下正顯。文有四句。
前三辨能觀心。後一所觀境。前三皆悲。後一是智。
由此相導故名不住。故論結云不住生死涅槃故。
今初三中。為物觀緣總稱大悲。隨觀不同故分三
別。初大悲為首者。初義先起大悲而觀緣故。故論
云不捨過去現在未來大悲攝勝故。以雖同一切
智觀觀三世流轉厭離有為。而以大悲為先。故勝
二乘。以一切智乃二乘觀故。故云雖同。二大悲增
上者。論云一切法中智清淨故。謂以道相智觀。不
唯但觀三世而徧了諸法。故云一切法中。以此導
前令悲增上。故下經云大悲轉增。言道相即菩薩
自智也。三大悲滿足者。論云一切種微細因緣集
觀故。謂以一切種智。委照無遺。故名微細。三悲為
次。後後轉深。智轉勝故。既三俱稱悲則下三觀。則
<pb n="894"/>
皆雙護凡小。俱通二利。皆雙不住也。後觀世間生
滅一句標所觀境。前滅後生。染淨生滅故。上總
明心境。下別明觀相先敘意。
大文第二別名觀相者即緣起觀。然緣起深義佛
教所宗。乘智階差淺深多種。然外由內變本末相
收。即總法界一大緣起。染淨交徹。義門非一。下當
略示。今經文內略顯十門。窮究性相以顯無盡。非
為寄位同於二乘。言十重者一有支相續門。二攝
歸一心門。三自業助成門。四不相捨離門。五三道
不斷門。六三際輪迴門。七三苦集成門。八因緣生
滅門。九生滅繫縛門。十隨順無所有盡門。各有逆
順。故下經云如是逆順觀察。逆即緣滅。順即緣生。
又約生死涅槃以為逆順。具含多義。
補義云上之十門明所觀之相。然前經明能觀之
觀。云大悲為首即一切智觀。次云大悲增上即道
相智觀。次云大悲滿足即一切種智觀。此三觀顯
能觀心。後世間生滅為所觀境。則世間生滅一句
統收十門。皆是所觀之相。然論立能觀三觀者。一
相諦差別觀。謂但觀二諦有為無有我故。即經大
悲為首。一切智觀也。二大悲隨順觀。謂悲隨物增。
即經大悲增上。道相智觀也。三一切智相觀。謂委
悉窮究因緣性相。諸門觀故。即經大悲滿足。一切
種智觀也。論立此三觀通觀十門。則門門皆具三
觀。觀觀融攝十門。成一圓融無礙緣起自在法門。
所謂星羅十門。月滿三觀者義在此也。故疏云初
一切智。下同二乘。次道相智自顯菩薩。後一切種
智即上同諸佛。故涅槃云十二因緣下智觀者得
聲聞菩提。中智觀者得緣覺菩提。上智觀者得菩
薩菩提。上上智觀故得佛菩提。前經約為物故皆
稱大悲。論約觀心故三皆名觀。各有悲智相導。為
不住道。融此三觀唯在一心。甚深般若於是而現。
上以疏義難明。故略為會之。
疏云然論三觀雖徧釋經。而與十門開合不同。初
一切智觀束十門為三。謂成答相。成攝初一門。答
攝第二半門。相攝餘八門半。第二大悲隨順觀。攝
十為四。一觀眾生愚癡顛倒攝初一門。二餘處求
解脫攝第二門。三異道求解脫攝次四門。四求異
解脫攝餘四門。三一切相智觀。攝十為九。一染淨
分別觀攝初半門。二依止觀攝初門後半及第二
門。三方便觀攝第三門。四因緣觀攝第四門。五入
諦觀攝第五門。六力無力信入依觀攝第六門。七
慢上慢非慢上慢觀攝第七門。八無始觀攝八九
二門。九種種觀攝第十門。
補義曰疏義開合收攝者正顯該羅之意。而義甚
難明。向下臨文但隨便略出要義。使觀者易明。以
二觀為主故。今以初觀束三。疏義甚明。故詳出之。
上已知大意。下正釋文。
今初有支相續門中。先依相諦差別觀。三段之文
攝當成答相三字。初從作是念至則無生處四句
辨定無我。即論明成。謂雙舉解惑。釋成無我故。則
知緣集但是妄我。二復作是念下至觀察緣起之
相十一行經。明倒惑起緣。即論明答。謂對釋通無
我義故。三佛子下至俱不可得有九行半經。明迷
真起妄緣相次第。即論明相。今初成者將觀緣起
先釋成無我。辨定所宗。一以貫諸。則顯十門皆成
無我。此是正破我執習氣。
作是念。世間受生皆由著我。若離此著則無生處。
正釋文中。初辨定無我。即論名成。初言世間生滅
皆由著我者。則反舉惑情明我非理。但是苦集故。
若離此著則無生處。即順舉解心明理非我。是滅
道故。此直順經文。已無我義成矣。論經言受身處
生者以我執習氣但令自他差別。故論云五道中
生死差別。若五道差別自由業招耳。上辨定無
<pb n="895"/>
我即論明成竟。下文明答。
第二倒惑起緣即論明答。答外伏難故。兩難二答。
一執情徵理難。情乖正理答。二常求有無下執相
徵實難。相不依我答。今初難云若實無我云何著
我。如空中無人定計有人。即著於我不著無我。明
知有我。答云由無智故於無我處執著於我。非由
有我。如翳見空華。第二難云若實無我何以貪著
於我。世間受生為緣次第。明知有我。方謂為緣次
第生起。答云正由無我計我癡愛為本。倒惑造業。
乃至老死。何要我耶。答意正爾。上敘意。
就文有十二行經。分三。初明倒惑順起染緣。二此
因緣下正智逆觀。結酬無我。三菩薩如是下就人
結觀。今初。然十二支即為十二別。亦無間然。而諸
論中多攝為四。一能引支。謂過去二支因。即無明
行。能引識等五果種故。二所引支。謂現在五支果。
即識等五。是前二支所引發故。三能生支。謂現在
三支因。即愛取有。近生當來生老死故。四所生支。
謂生老死。即是愛取近所生故。上乃諸論意。此中
約二世一重因果明生引別。若依三世兩重因果
則生引互通。今經並具。
復作是念。凡夫無智。執著於我常求有無。
初倒惑順起染緣中且依十二支分為五。初至常
求有無辨無明支。無智是癡。常求有無是有愛。然
依三世諸惑謝往總名無明。略取發潤有支本故。
若約二世。雖諸煩惱皆能發潤。而發業位無明力
增。故名無明。唯取能發正感後世善惡業者以為
其體。希常為有。於有樂事欲常住故。求斷無為於
有苦事願斷滅故。
不正思惟起於妄行行於邪道。罪行福行不動行積
集增長。
二明行支。文有七句。初三句行過。次三句行體。後
一句結成。初一句不正思惟者是行俱無明。涅槃
說此為無明因。亦無明攝。躡前後故因果互舉。次
句就人彰過。謂起妄行者必是凡夫。無明為因求
有造業故。故初地云凡所作業皆顛倒相應。下句
就法彰過。論云示於解脫處不正行故。若行涅槃
路方為正道。次三句辨行體以三業相應。思造三
行故。謂由迷異熟愚。違正信解。起惑三塗惡業及
人天別報苦業。皆名罪行。由迷真實義愚。不知三
界皆苦。妄謂為樂。起欲界善業名福行。八禪淨業
名不動行。後句結成行支。謂作已無悔積集增長
有遷流故。
於諸行中植心種子。有漏有取。
次明識支。謂既發行已。由行熏心。令此本識能招
當來生老死故。名之為種。若無行熏終不成種。故
云於諸行中植心種子。即是所引識等五種。於一
剎那為行所集。無有前後。論云此中起心種子者
示生老死。體性者謂未來二果。以此釋種為親因
故。言有漏有取成上種義。謂行及識等名言種子
皆通無漏。今與三漏相應故名有支。如初地中以
欲等四流起心種故。有漏是愛。有取是取。愛取潤
故能招後有。
復起後有生老及死。所謂業為田。識為種。無明闇覆。
愛水為潤。我慢溉灌。見網增長生名色芽。
次辨名色支。初之二句。文含二意。一者成上種義。
由起生死心得種名。二者總標後義。現行名等皆
生老死故。即同初地。於三界田中後生苦芽。所謂
下別。亦有二意。一通約十二。自至生名色芽。是識
生名色芽。二為顯前來已具十因。則辨有支生於
老死。故名色居初。次第辨耳。謂由前一心等五種。
有漏有取。愛取潤故。復起後有。是標有支生於二
果。今別顯有支之相。
補義云此名色支。乃標生及老死二果為首。此義
<pb n="896"/>
疏多引論釋。最難領會。以常說十二因緣乃通指
最初無明緣行。為三世生死因緣之本。此中十二
支乃約二世。以現世造業眾生以取未來生死。故
此無明不同最初生起無明。以鈔中引遠公意云。
無明有四。一迷理無明。義通始終。二發業無明。在
於行前。三覆業無明。此在行後識前。四受生無明
與識同時。或在識後。望過去種子心識在於識後。
望能生識與識同時。今是第四受生無明也。今前
辨無明支中則云凡夫無智執著於我。此明無明
為造業之本。義當發業覆業二種無明也。故次云
不正思惟為行支。義當行前。次云於諸行中植心
種子以為識支。義當行後。以此識種子乃親招未
來生死之因故。次名色支。乃標云復起後有生及
老死。意指生死乃前識種親招。但從名色為初生
之始。故疏指云今是第四受生無明也。故前識支
云有漏有取。疏云有漏是愛。有取是取。愛取潤故
能招後有。然後有即屬有支。故前疏云識支之中
已具十因。則辨有支生於老死。故未來以名色居
初。次第辨耳。十因單約現在說。以迷無我為無明。
不正思惟作善作惡為行。以行納種為識。作生死
因故有名色。則攝六入觸受愛取有。現在念念具
此十因。疏引多論。正義不出於此。若言二世因果。
當在後從真起妄門中。
疏云且約有支。文有六緣。一業為田即是行種。望
所生但為增上緣故。二識為種即是識等五種。為
後生死作親因緣。論總釋云隨順攝取罪福等行。
業為地故。此正明隨順於愛。攝前行識之種而成
有支也。三無明闇覆。論取前經無明。故云前說無
智闇障無明覆蔽故。此則取於等能發起。遠為助
故。亦是舉於前世例今世故。準唯識意。非前發業
無明。即是覆業無明。亦是愛攝。即迷外增上果愚。
四愛水為潤。論指前常求有無之愛即是舉例。亦
即是前標中有漏。以前有愛無明攝故。以前無明
中愛乃發業愛耳。今是潤業之愛故不同也。五我
慢灌溉者即是取支。要數灌溉方生有芽。我語等
取為我慢故。若悟無我容不生故。六見網增長。亦
是取支。見取攝故。三見為本諸見生故。令無漏法
不能壞故。名之為網。論總釋云如是住。如是生心
者總顯生名色芽。由無明愛。令上識種安住業地
名色心生故。今以前識種隱於餘四。今辨現行略
其總報所依。欲顯識與名色次第相生義故。復欲
顯其通種現故。故有隱顯。然名色等必有所依本
識故。初地云於三界田中復生苦芽。所謂名色共
生。論云共阿賴耶生故。此即後文與識共生。
名色增長生五根。諸根相對生觸。觸對生受。受後希
求生愛。愛增長生取。取增長生有。有生已於諸趣中
起五蘊身名生。生已衰變為老。終歿為死。於老死時
生諸熱惱。因熱惱故憂愁悲歎眾苦皆集。
次辨六入等八支當起。如後段明。然此一段意欲
答於受生所以。故具出諸惑。隱顯等殊。不在顯相。
顯在後文。
此因緣故集無有集者。任運而滅亦無滅者。
二正智逆觀。結酬無我。初二句約生明無我。但曰
無明等集。非由我集。又上句揀無因。下句揀邪因。
後二句約滅明無我。剎那性滅無使之然。
菩薩如是隨順觀察緣起之相。
三就人結觀。如是觀者即隨順緣起之理。上明
答。下明相。
大文迷真起妄緣相次第者即論明相差別也。論
云若因緣無我以何相住因緣集行。謂當相名住。
生後為行。故經云迷諸諦理起相集耳。然成答相
通是有支相續。而兩重緣相差別云何。略有五異。
一前約妄我起緣即迷我執。此約迷諦起緣即迷
<pb n="897"/>
真實義。二前約緣起。此約緣次。故前通取十因一
處共起名色。此中一向單說次第。三前通三世二
世。以許十因通一世故。義取亦通五世。此唯三世。
以名色等唯約現故。義取亦通一世。四前文欲明
三世並備。於無明中說有愛取。故於現在中說無
明故。此中三世互有隱顯。不許相通。五前為答難。
此為辨相。如論意故有斯五異。兩處辨緣。共明相
續。總破癡倒。故但束為十。
佛子。此菩薩摩訶薩復作是念。於第一義諦不了故
名無明。
三明迷真起妄緣相次第明相。文中亦二。初順後
逆。順中初無明支。言於第一義不了者。然十二支
皆依真起。無有自性。故下偈云觀諸因緣實義空
也。而無明最初親迷諦理而起於行。既橫從空起
不可復原。故令無明特受迷稱。論經云諸諦第一
義者即四諦也。故對治云真實義愚者謂四聖諦。
所迷即是實義。能迷即愚。別有暗法名為無明。非
但遮詮明無而已。
所作業果是行。
二行支也。業即罪等三業。是彼無明所起果故。故
偈云所作思業愚癡果。論云是中無明所作業果
者。所謂名色者此出果體。體謂行體。即名色故。遠
公釋論云行有三義。意業為名。身口為色。故婆沙
云名色有二。一方便名色。二報名色。若云名色緣
識即方便名色。若云識緣名色即報名色。今以行
為方便名色。
行依止初心是識。
二識支。論云於中識者彼依止故。彼即是行。此中
語倒。應云依彼。故論經云依行有初心識。謂由行
熏心。有當果體。乃至現行。
與識共生四取蘊為名色。
四名色支。初一識字。即是現行識支。識為種邊。唯
是賴耶。在現行位。通於六識。今揀現非種。故云共
生四蘊。識蘊已屬所依識故。
名色增長為六處。
五六處支。謂四七日後諸根滿位。六處明盛名增
成意處色。增成餘五。俱舍云從生眼等根。三和前
六處。
根境識三事和合是觸。
六觸支。謂觸對雖有三和。於三受因尚未了知。但
能觸對。
觸共生有受。
七受支。分別三受。領納於觸。名觸共生。此前四生
唯餘現行。
於受染著是愛。
八愛支。以三受中樂受纏綿希求。故云染著。即是
中下品貪。此雖通緣內外二果。諸論多取緣外境。
外增上果生。
愛增長是取。
九取支。雖屬餘惑而愛潤勝故。說是愛增。然上二
支。通現及種。謂以愛種子增成於取。取即愛種之
現行故。故同一貪。初心為愛。轉盛名取。即此愛種
便是取種。是故二支皆通現種。
取所起有漏業為有。
十有支。由內取心內所起諸業。故名有漏。此業親
能招當果故。名之為有。此約三世。不同前愛取合
潤業等名有。此前三業。已隔現行名色等故。
從業起蘊為生。
十一生支。約增上緣云從業起。始從中有。未衰變
位皆名為生。
蘊熟為老。蘊壞為死。
十二老死支。即諸衰變位名為蘊熟。故上二支體
通五蘊。唯是現行。上順觀竟。
<pb n="898"/>
死時離別愚迷貪戀。心胷煩悶為愁。涕泗咨嗟為歎。
在五根為苦。在意地為憂。憂苦轉多為惱。如是但有
苦樹增長。
後逆觀中有四。一結成苦。二結無我。三結於空。四
結勝義。今初。謂無明行引識至愛為苦芽。愛緣引
受至有是守養。生老死是苦樹。從芽守養是增長
義。又初二為根。次二為身。次二為枝。次三為華。後
二為果。
無我無我所。
無我無我所結成無我。
無作無受者。
無作無受者結成於空。
復作是念。若有作者則有作事。若無作者亦無作事。
第一義中俱不可得。
四以我況法結成勝故。瑜伽說由十種相緣起甚
深。六義依無常。一義依苦。一義依空。二義依無我。
今言六義者。一從自種子生。亦待他緣。二從他亦
待自。三俱從無作用。四此二因性非不是有。此四
義即前段中但因緣故集。無有集者。五雖無始其
相成就而剎那滅。六雖剎那滅而似停住。此二即
前任運而滅亦無滅者。一義依苦者。一味苦相而
似三相故結云苦樹。一義依空者。謂離有情作者
受者然似不離顯現。即今無作無受。二義依無我
者。一雖實無我自我相現。即今無我我所。二依勝
義雖不可說。而言諸法自性可說。即今復作是念
已下六句經文。十義備矣。由前緣相皆是似義。故
逆觀中直顯真實性相無礙。故為甚深緣起之觀。
正在於此。上明相諦差別觀竟。
二約大悲隨順觀者此第一門即當四觀中第一
愚癡顛倒觀。論總釋云隨所著處愚癡及顛倒是
事觀故。謂十二因緣之所著處癡迷性相。倒執我
所。下別釋云意明癡隨所迷。立二顛倒。一初至則
無生處。明迷緣性之無我。執我成倒。以著我故則
世間生明是顛倒。若離此著則無生處。反顯此著
必是顛倒。二復作下竟初一門。明愚緣相生疑惑
顛倒。謂無智故常求有無。滯斷常二塗。故云疑惑。
致緣相之相續明是顛倒。今菩薩順彼眾生愚倒
之事。起悲觀察。名為事觀。三約一切相智觀。九觀
之中。此門攝第一觀全及第二之半。謂初成答二
文。名染淨分別。此有二義。一著我為染離我為淨。
二著我故緣相生為染。離我故緣相滅為淨。後相
經文即屬第二依止觀。謂雖依第一義以不知故
即起諸染。是為染依。見第一義諸緣則滅便為淨
依。相諦觀中不知故成緣相。大悲觀中不知便為
顛倒。然上相續一門經文無二。隨義分三。初明倒
惑起緣實無有我成一切智觀。次順癡倒事成道
相智觀。後委究解惑染淨性相成種智觀。又初順
根本。次順後得。後即無礙。雖無我所不壞相故而
起大悲。能所本空。悲而無著。雙窮性相不滯自他。
三觀一心成無礙智。甚深般若寧不現前。一門尚
然。況加餘九。上初有支相續門竟。下第二一
心所攝門。
佛子。此菩薩摩訶薩復作是念。三界所有唯是一心。
第二一心所攝門中。然此一門乃含多義。且分二
別。一推末歸本門。二如來於此下本末依持門。今
初。依論三觀。初約相諦。即當第二第一義諦觀。攝
此門之半。論生起云云何第一義差別。如是證第
一義則得解脫彼觀故。此明修觀所以。以第一義
是緣生之性。若見緣性則脫緣縛。而論經雖云皆
一心作。意取能作一心。故云第一義觀。論云但是
一心者一切三界唯心轉故。此言則總。轉者起作
義。亦轉變義。然此一文諸教同引證成唯心。云何
一心而作三界。略有三義。一二乘之人謂有前境
<pb n="899"/>
不了唯心。縱聞一心但是真諦之一。或謂由心轉
變非皆是心。二異熟賴耶名為一心。揀無外境故
說一心。三如來藏清淨一心。理無二體。故說一心。
此初一心菩薩不為此觀。後二一心經意正明。通
於三觀。約清淨一心為第一觀。通此二心為後二
觀。後二一心略如問明。廣開有十。文多不錄。次二
本末依持門。此下終於十門皆是世諦差別。緣相
本寂但應觀真。何以復觀世諦差別。論云隨順觀
世諦即入第一義故。俗為真詮。了俗無性方見真
耳。中論云若不知世諦不得第一義故。此世諦差
別觀。有六。攝下八門半。一何者是染。染依止觀。即
雙辨能依所依。攝此半門。二因觀觀染因故。攝次
二門。三攝過觀。唯苦集故。四護過觀。護凡邪見故。
五不厭厭觀。防小慢故。上三次第各攝一門。六深
觀。顯因緣之理妙過情取故。此攝後三門。今此半
門即染依止觀。因緣有分為染。而此染相依止一
心。故論云此是二諦差別。以純真不生。單妄不成。
一心之真雜染之俗。此二和合。有因緣集。
如來於此分別演說十二有支。皆依一心如是而立。
次本末依持門中二。初總標。謂依一心分別十二。
則十二為一心所持。而特言如來說者。一心頓具
非佛不知故。謂顯如來過去覺緣性已。等相續起
展轉傳說故。
何以故隨事貪欲與心共生。心是識。事是行。於行迷
惑是無明。與無明及心共生是名色。名色增長是六
處。六處三分合為觸。觸共生是受。受無厭足是愛。愛
攝不捨是取。彼諸有支生是有。有所起名生。生熟為
老。老壞為死。
次徵意云。十二有支三世行列。前後引生。何以今
說皆依一心。謂說主巧示。非唯三世不離一心。今
一念心頓具十二。彌顯前後不離一心。此則俱舍
第九明剎那十二因緣也。是以此門中含多緣起
故。今不必依次。意顯一心頓具。隨事貪欲與心共
生者此則總指所行之事。貪事非一。隨取一事。於
一念中則具十二。謂行此貪事必依心起。復了別
前境。心即識支。事是行者。貪事即是意業之行。若
形身口。亦是二行。不知貪過。能招於苦。名於行迷
惑。即是無明。與無明及心共生是名色者。名色是
總。為二所依。名與共生。故晉經云識所依處為名
色故。俱舍云識俱三蘊總稱名色。意明以受蘊自
是受支故。名色增長是六處者俱舍云住名色根。
說為六趣。謂六根是別。以別依總開成於六。稱住
名色。貪必對境為觸。受必領觸。貪即是愛名受無
厭。愛攝不捨即是欲取。愛取潤前六支成有。故但
前諸有支生。即是有義。有所起者即前諸法。起便
是生義。生熟為老者物生即異故。老壞為死者剎
那滅故。當相壞故。故經云初生即有滅。不為愚者
說故。此若不斷則名連縛。十二支位五蘊皆名分
位。即此順後無始來有名為遠續。大小理通。或六
八識異耳。非聖教量孰信斯旨。此文正辨同時異
體十二有支。若同時同體亦具十二。謂迷第一義
即是無明。有漏有取便名為行。體即是識。亦即名
色。亦是意處。對境名觸。領境名受。染境名愛。著境
名取。招報為有。體現名生。即異滅為老死。此十二
支。若依三世二世一世。並如初門中辨。同時異體
同體。即如此文。上相諦差別觀。
二約大悲隨順觀中。即當第二餘處求解脫。謂是
凡夫愚癡顛倒。常應於阿賴耶識及阿陀那識中
求解脫。反於餘處我所中求解脫。故經明唯是一
心。明心外無我法。當於一心中求。三約一切相智
觀。即當第二依止觀。明此緣集依於二種。一依第
一義。已如前說。二依心識即是今文。前唯約淨。此
通染淨。依義如前。又前即依真起妄。此即顯妄依
<pb n="900"/>
真。上第二一心所攝門竟。下自業助成門。
佛子。此中無明有二種業。一令眾生迷於所緣。二與
行作生起因。行亦有二種業。一能生未來報。二與識
作生起因。識亦有二種業。一令諸有相續。二與名色
作生起因。名色亦有二種業。一互相助成。二與六處
作生起因。六處亦有二種業。一各取自境界。二與觸
作生起因。觸亦有二種業。一能觸所緣。二與受作生
起因。受亦有二種業。一能領受愛憎等事。二與愛作
生起因。愛亦有二種業。一染著可愛事。二與取作生
起因。取亦有二種業。一令諸煩惱相續。二與有作生
起因。有亦有二種業。一能令於餘趣中生。二與生作
生起因。生亦有二種業。一能起諸蘊。二與老作生起
因。老亦有二種業。一令諸根變異。二與死作生起因。
死亦有二種業。一能壞諸行。二不覺知故相續不絕。
此下第三自業助成門中。亦三。初約相諦觀者。此
下二門即當因觀。因觀有二。一他因觀。二自因觀。
今言他因者全賴前支生後支故。此揀自性故。大
悲中揀於冥性破於自性等因。一切相智觀名為
方便。顯因緣相故。唯從無明生於行故。名為自因。
此揀餘因能生於行。今此一門即他因。經明各有
二業。則一是自業。二是助成。而並云他者特由無
明迷於所緣。方為行因。若了所緣寧起妄行。又初
明自業顯是他義。二明生後顯是因義。餘十一支。
倣此思準。然生起之因即增上緣。以緣名因從通
義說。為緣既多義不同經約揀要從定有說。謂但
有增上。其十二支各初自業。不異前之二門。論主
唯解老死二業者以此難故。舉一例諸。然無明無
因。老死無果。故前十二各與後支為生起因。老死
無果。與誰為因。經文意顯與無明為因。則無明非
無因。老死非無果。故云不覺知故相續不絕。不覺
知即無明也。是以十二因緣。猶如尋環如汲井輪。
無有斷絕。反顯若能覺知則無復生死。論主總以
二業為後生因。故云壞五蘊身。能作後生因。以不
見知故能作後生因。意明前陰但滅則後陰生。故
初為因。後意不知即是無明。無明為因則十二支
相續不絕。二約大悲隨順觀。四觀之中。此下四段
明第三異道求解脫。論云顛倒因有三種。性因。自
在因。苦行因。及無因。此有四因。如次四門破之。前
三是邪因。故併云顛倒。後一是無因。四因者初一
性即冥性。謂僧佉計此為所知因。謂知此冥性即
得解脫故。前云異處求解脫顯其理非。此中雖云
所知。意取行非。二即迦羅鳩䭾計自在天為所因。
謂自在天瞋眾生受苦。喜眾生受樂。求其喜故。三
刪闍夜計苦行為所修因。但修苦行以酬往業。則
得解脫。四無因即阿耆多計眾生不由因得。萬法
自然。若知此者便得解脫。眾生於上邪因無因中
求。經欲以正折邪。故舉四門。令於中求。此門即破
冥性。謂因緣有支各二種業。而能生彼因緣事。不
由冥性故。斷前支緣則後支不續。一生之中便得
解脫。汝之冥性縱八萬劫。亦無解脫。三約一切相
智觀。即當第二方便觀。謂因緣有支各有二業。為
起後方便。若滅前前則不生後後。是解脫方便。下
第四不相捨離門中。三門同前。初諦相。即當自因
觀。自因之義以見上文。又論云自因觀者無明等
自生因。觀緣事故。謂離前支無後支故。如不離無
明有行等。則無明唯是自行因也。以是自故令行
不斷。以是因故但云助成。若唯不離無明有行。則
成太即。不應言無明緣行。若全離無明有行。則成
太離。無明則非行因。故論云異則不成。不即不離。
則名自因。亦二義成矣。故引中論偈云。眾因緣生
法。是則不即因。亦復不異因。非斷亦非常。初句泛
舉。次句以是所生非能生故。亦復不異因者。從於
能生生所生故。非斷亦非常者。不即故不常。不異
<pb n="901"/>
故不斷。
佛子。此中無明緣行乃至生緣老死者。由無明乃至
生為緣。令行乃至老死不斷。助成故。
第四不相捨離門中。先順。後逆。順中而論云無明
有二種。一子時。二果時。是中子時者令行不斷。有
二種義。故緣事示現者。子是種子。果是現行。現行
之果雖已前謝。故不取之。種子續故令行不斷。能
助成行。故取子時。亦可初起無明名之為子。遷至
行時名之為果。由前等引之力。令行不斷。令行不
斷助成行故。偏取子時。餘十一支皆有二時。例此。
無明滅則行滅乃至生滅則老死滅者。由無明乃至
生不為緣。令諸行乃至老死斷滅。不助成故。
次逆觀。論云先際後際滅。中際亦無。是故不說。十
二因緣不出三際。過未既無中豈得有。是故不說
有不斷助成義。又不說者滅則滅前諸義。故不假
說子果等殊。二約大悲隨順觀。破顛倒因中。以自
在天為眾生因。今以無明等為行等因。尚不從於
餘支。豈得從乎自在。三約一切相智觀。有支無作
故者。既由前前令後後不斷。助成後後則後後無
性。何有前前能作後後。即以無作為緣之相。是種
智境。
佛子。此中無明愛取不斷是煩惱道。行有不斷是業
道。餘分不斷是苦道。
第五三道不斷門。一依論相諦中。六觀之內名攝
過觀。此名在一心門。第二本末依持中。謂以三道
攝十二支。則顯有支但攝於苦。因果過患。業惑是
因。苦即是果。亦有逆順。初順觀中文含二義。一約
三世。則過去無明現在愛取名為煩惱。雖同煩惱。
過去迷於本際與無明名。現在牽生後見由於愛
取。從其本末顯現互彰。行有是業者宿業名行。現
業名有。雖同是業。過去已定。當相受名。未來未有
業能有之。功能受稱。現在五果。未來二果。同皆是
苦。現報已定。當相受名。未來未起。從過患立。若約
二世。前十同世則煩惱有二。能發能潤。雖諸煩惱
皆能發潤。於發業位無明力增。潤業受生愛取力
增。各偏受名。以無熏發。唯一無明數數灌溉。故分
愛取。業亦有二。未潤已潤。未潤名行。初造作故。已
潤名有。近當生故。若總取識等種為所潤。則亦苦
攝。唯識云有支一分是業所攝。三道皆言不斷者。
謂從三煩惱生於二業。從彼二業復七苦。七復生
三。故如轉輪。
前後際分別滅三道斷。如是三道離我我所。但有生
滅猶如束蘆。
次逆觀分二。初明對治斷。謂斷前際無明行及後
際愛取有。則七苦不生。後如是三道下明自性斷。
故淨意云一切世間法唯因果無人。但從諸法空。
還生於空法。是則生滅因果如二束蘆互相依立。
不能獨成則知無性。二我俱空。二約大悲觀中即
當破異道求中苦行因計。謂以業惑而為苦因。欲
求解脫。當斷惑業。及修苦行。是起妄計。苦行心即
是煩惱。如是煩惱寧是解脫樂因。三一切智相觀
中即第五入諦觀。三道苦集諦故。謂惑業苦皆集
故。瑜伽云生老死現法為苦。識等五當來為苦者。
五約種說。故唯識云十二皆苦諦攝。此則業惑通
於二諦。約其逆觀即滅道諦。滅分別心亦即道故。
又體三道即性淨三德。涅槃佛性一實諦故。
復次無明緣行者是觀過去。識乃至受是觀現在。愛
乃至有是觀未來。於是以後展轉相續。
第六三際輪迴門。初約相諦名護過觀。謂說三際
護三過故。釋文有逆順。順中先明一往三世。於是
下明流轉三世。今初云無明緣行是觀過去者。觀
有二義。一觀現在。生是過去二因所作。二則知識
等是彼過去當來之果。因果相屬反復相成。如是
<pb n="902"/>
方名見過去因義。能防三過。言識乃至受是觀現
在者。亦有二義。一觀現在識等由過去業得。二復
知識等能得未來果報。以不得對治依起愛等故。
現在目覩。故分兩向。明其二義。言愛乃至有是觀
未來者。此未來因決得來果。一往定故。二流轉三
世者謂不得對治。復有後世。於後世上轉生後世。
後後無窮。已知三際云何護過。謂外與內。因緣之
法立三種過。一者一切身一時生過。何以故。無異
因故。此過從前自因而生。謂既無自在等而為異
因。唯無明行為識等因。行有多種。何以不得六道
齊生。二者自業無受報過。何以故。無作者故。此過
從於無作緣生。作者即我。三者失業過。何以故。未
受果報業已謝故。此過從於無常緣生。此上辨過
云何護耶。若見三際則能護之。然過業有三種義。
故不得報。一未作。二作已未潤。三得對治。今無緣
行則顯已作。現識等五則顯已潤。已受愛取有三
則知未得對治。於已作業既有潤未潤殊。斯為異
因。已潤則受生報。未潤則受後報。潤未潤殊。豈得
六道一時齊受。此為異因。何用自在。既自造異因
自招二報。非他身受。何言自業無受報耶。假者自
造何用我耶。若已作業不得對治潤則便生。知業
不失。因雖先滅勢力續故。現見得報。不可言失。三
過度矣。
無明滅行滅者。是觀待斷。
此逆觀也。即得對治義。此滅即彼滅是觀待斷。又
因觀能滅揀自性滅。故云觀待。然十二因緣三世
並備。但隨化迹隱顯分三。令知過去因招今苦器。
令斷愛等當果不生。即愚癡絕命於慧刃。愛水焦
枯於智火。高羅四開於六趣。無生超逸於八極矣。
二約大悲隨順觀。治異道求中無因之見。示三際
因果。既先際二是中際五因。中際三是後際二因。
若無如是等事。眾生亦無。斯因有矣何得言無。三
約一切智相觀中。當力無力信入依觀。論云先中
後際化勝故。謂此三際為因義邊皆名有力。為果
義邊名為無力。若約三世前際於當二無力。中際
愛等於當有力。於現無力。以斯三際化彼凡夫。令
信入依行。化中之勝。如是窮究。為種智境。
第七三苦聚集門。初約相諦觀。即當一心門中六
觀之第五不厭厭觀。論云厭種種微苦。分別所有
受皆是苦故。此約微細行苦。又云及厭種種麤苦
故。此約壞及苦苦。皆凡夫不厭。菩薩厭故。又初微
苦二乘不厭。菩薩亦厭。二乘雖知捨受行苦。不窮
微細有無量相及變易苦。故云不知。
復次十二有支名為三苦。此中無明行乃至六處是
行苦。觸受是苦苦。餘是壞苦。
七三苦聚集門。文中亦有順逆。順中從相增說。以
配三苦。前五遷流相顯名為行苦。觸受二支觸對
生苦。故云苦苦。餘但壞樂。故名壞苦。老死壞生。亦
名壞苦。
無明滅行滅者是三苦斷。
逆觀可知。二約大悲隨順觀。此下四段。當第四求
異解脫。謂不識真解脫。求三界苦等為解脫故。名
之異求。真解脫者有四種相。一離一切苦相。二無
為相。三遠離染相。四出世間相。此四即涅槃樂常
淨我。故涅槃云於世間法自在遠離。名為我故。故
下四段經明其但有四妄。而無四德。今此明其有
苦無樂。故論云彼行苦事隨逐。乃至無色有縛。彼
計無色為涅槃者豈非妄苦邪。三約一切智相觀。
此當第七增上慢非增上慢信入觀。不如實知微
苦我慢。即增上慢。若知微苦非增上慢。不知令知
名為信入。
第八因緣生滅門。亦名從緣無性。初約一切智觀。
此下三門皆明一心門中六觀之深觀。謂四句求
<pb n="903"/>
緣皆無有生。無生而生故曰深觀。此門名不自生
不他生。第九門名不共生。第十門明不無因生。釋
此四句。略有二義。一破邪。二顯理。理外妄計曰邪。
邪亡則理顯。理顯則惑亡。然自他等四是計是依。
不之一字。是藥是理。窮生之理不出自等。自等若
無。生將安寄。故以不不之。則惑亡理顯。然其所計
各有三類。一者外道謂冥性為自。梵天為他。微塵
和合為共。自然為無因。謂此四計。亦是僧佉衛世
若提子勒沙婆也。二小乘同類因為自。異熟因為
他。此異熟非識乃指不善及有漏善相望而言也。
俱有因為共。計無明託虗而起。亦曰無因。上計亦
通大乘執相之者。三約大乘。果法為自。眾緣為他。
合此為共。離此為無因。又賴耶即自種為自。眾緣
為他。合此為共。離此為無因。又法從真起為自。從
妄起為他。合此為共。離此為無因。所計雖眾但顯
正理諸計自亡。顯理復二。一約無生以深觀。二約
生無生無礙以顯深觀。先中略為二解。一約展轉
釋法從緣故不自生。既無有自對誰說他。又一切
法總為自故。又他望於他亦是自故。既無有他。故
不他生。自他不立。合誰為共。有因尚不生。無因何
得生。二約因緣形奪釋。故對法云自種有故不從
他。待眾緣故非自作。無作用故不共生。有功能故
非無因。若爾自種有故則是自生。豈曰無生。此乃
假自破他。非立於自也。次句假他破自。故中論云
如諸法自性不在於緣中也。下二句例然。惟詳審
之。二約無礙者但因緣生果。各有二義。謂全有力。
全無力。緣望於果若全有力則因全無力。故云因
不生緣生。故云不自生。二因望於果全有力亦然。
故云緣不生自因生故。故不他生。三二力不俱故
不共生。四二無力不俱故不無因。此復二義。一約
用則力用交徹。有相入義。謂有力攝無力故。故十
忍品云菩薩善知緣起法。於一法中解眾多。眾多
法中解一等。二據體有空不空。有相即義。謂非但
因力歸緣。亦乃因體由緣而顯。全攝因緣。因如虗
空。故上文云一即是多多即一等。力無力必俱。故
常相即入。是為無盡。
復次無明緣行者無明因緣能生諸行。
八因緣生滅門中。亦名大緣起甚深觀。亦有順逆。
初順觀中。經云無明緣行者牒也。無明因緣能生
諸行者釋也。論云有分非他作。自因生故。此以不
他生釋經因字。謂如行支唯從無明故云自因。即
上自因觀也。二者非自作。緣生故。此以不自生釋
經緣字。謂行支但假無明為緣。非有行體在無明
中。從自而生。即他因觀。但取揀餘不親生故名因。
顯前非後疎故名緣。非謂四緣之因緣也。
無明滅行滅者以無無明諸行亦無。餘亦如是。
逆觀可知。二大悲觀。即異求中計非想等以為涅
槃。又計妙行為解脫者。非是常德。但是生滅。故可
悲之。三約一切相智觀。此及後門名無始觀。此有
二義。一約俗說因緣為生滅之本。生死無際故因
緣無始。二約真說見法緣集。無有本性可依。故名
無始。即淨名云從無住本立一切法。故染淨真性
皆無始終。顯染可除故云無始。故論云中際因緣
生故後際生。即舉此第八門。隨順縛故即第九門。
謂但一念從緣生即是不生。故無始也。不言初際
生者意顯無初故。今不起妄即不生故。
又無明緣行者是生繫縛。無明滅行滅者是滅繫縛。
餘亦如是。
第九生滅繫縛門者亦名似有若無。初一切智觀
中。明不共生。初順觀。經中但無明為緣縛行。令行
繫屬無明。斯則緣生。而為不共者論云非二作但
隨順生故。無知者故。作時不住故。意謂但行順無
明緣不得不生。互無知者故非二作。若爾。但隨順
<pb n="904"/>
生即是共生。何要知者。故末云既從緣生。則念念
不住。誰為共耶。此同對法無作用故。又論云。和合
即無性。云何和合生。次無明滅下逆觀。謂滅但滅
於繫縛。既無共生。安有共滅。言有生者但是繫縛。
二約大悲觀。謂彼外道。異求非想天等為解脫者。
菩薩觀之。但是染縛。非是涅槃真淨之德。三約一
切相智觀。明無始觀中隨順縛故而生。非有本也。
又無明緣行者是隨順無所有觀。無明滅行滅者是
隨順盡滅觀。餘亦如是。
第一無所有盡觀門。亦名泯同平等。初一切智觀
即深觀中顯非無因。初順觀中。由行從無明緣生
緣生即無性。故云隨順無所有。次逆觀中滅亦緣
滅。緣滅無滅。方順盡滅之理。然論經順觀云是隨
順有者。顯無性緣生。故不能不有。二經雖殊同名
緣生。故非無因。無因何失。若無因生。生因常生非
不生也。何以故無定因故。此即縱破。亦可常不生
何以故。無因生故。此即奪其生義。故無因生非佛
法所樂。以無因能生大邪見故。二約大悲隨順觀。
即求異解脫中外道計悲想無所有處為涅槃。以
是有故。非是出世。故無我德。而妄計解脫。故可悲
之。三約一切相智觀。當第九種種觀。此即世諦觀。
由隨順有故有欲色無色愛等之殊。故云種種。即
真順有。未失順無。上來別釋十門竟。
佛子。菩薩摩訶薩如是十種逆順觀諸緣起。所謂有
支相續故。一心所攝故。自業差別故。不相捨離故。三
道不斷故。觀過去現在未來故。三苦聚集故。因緣生
滅故。生滅繫縛故。無所有盡觀故。
自下第三總結十名。既云逆順觀察。則前一心所
攝自業助成二門。闕逆觀者乃文略耳。然此逆順
若對法第四名為染淨。染淨中各有逆順。論云雜
染逆順故。清淨逆順故。染中順者無明緣行等故。
逆者謂誰老死集乃至無明故。緣起經云由誰有
故而有老死。如是老死復何所緣。初句推因。後句
審因。清淨逆順者無明滅則行滅順也。由誰滅無
故老死滅無逆也。今文略無。但約染淨為逆順耳。
言諸緣起者十二非一曰諸。前前為緣令後後起。
又由煩惱繫縛往諸趣中。數數生起故名緣起。亦
名緣生。生即起義。亦約果說。然各攝三觀。體勢星
羅。今重以十門本意收攝。初門明染淨因起。二明
緣起本源。三因果有空。四相成無作。五陳其諦理。
六力用交參。七窮苦慢除。八形奪無始。九有無無
本。十真俗無違。復收十門不出五意。初迷理成事。
次理事依持。次六成事義門。第九理事雙泯。後一
理事無礙。故唯四門不出理事。若從事理無礙交
徹則涉入重重。若依理事逆順雙融則真門寂寂。
故法性緣起甚深甚深。即此因緣名因佛性。觀緣
之智即因因性。因因至果成菩提性。因性至果成
涅槃性。因果無礙是緣起性。唯虗己思之。
補義云此經以法界緣起為宗。所言緣起不出十
法界理事因果。然此因果亦唯依一心十二因緣
逆順轉變。是知全經旨趣皆緣起之法。前三賢所
修者皆隨緣之行。而登地所證者乃緣起之理。故
初二三地所觀乃約順觀染緣而入法界。四地所
觀乃約逆觀淨緣而入法界。故五地所觀染淨融
通。然但約歷別行布而觀。故至此六地。委明觀十
二因緣。會前諸觀攝歸一心。以顯由理事無礙而
入事事無礙法界。故經文結束分明。而疏亦收歸
五意。結成四門。然四門即四法界也。通途理事無
礙觀門備示於此。且疏依論明。門門有三觀。觀觀
攝十門。隱顯重重。以示事事無礙法界。斯則全經
觀行理趣。盡彰於十二因緣之十門。所謂緣起甚
深。以示法界之宗也。以經文浩瀚。旨趣幽深。故略
示於此。上結束十門竟。下總結大文不住道
<pb n="905"/>
行勝竟。
大文第三。佛子菩薩摩訶薩以如是下至後隨順
無違故。明彼果勝。亦前攝正心住。故知緣生。此下
攝善現行故三空等現前。依論云果者有五種相。
一得對治行勝。及離障勝。二得修行勝。三得三昧
勝。四得不壞心勝。五得自在力勝。各有佛子以為
揀別。唯第二段有二佛子。
佛子。菩薩摩訶薩以如是十種相觀諸緣起。
初中二。先明對治勝。後菩薩如是下明離障勝。今
初。即三解門。亦名三昧。三昧即當體受名。解脫乃
依他受稱。此三能通涅槃解脫。故名為門。文中二。
初牒前。後正顯。今初意同五果。由前十觀得此三
空等果故。謂以此三空觀緣得第一第三果。三悲
悲觀緣得第二第四果。三望於初初是能治。三是
所成。四望於二二是能修。四是堅固。第五通從二
觀而生。亦可展轉而生。由有治故離障。離障故行
勝。有治故三昧勝。三昧勝故心不壞。故得自在也。
知無我無人無壽命。自性空。無作者無受者。即得空
解脫門現在前。
此下正顯三空。各有別顯總結。初空門中別顯有
三。初三句明眾生空。次自性空明法空。此上明二
我體空。三無作受顯二我作用空。由體空故並不
能作因受果。結云現前者智與境冥故。
觀諸有支皆自性滅。畢竟解脫。無有少法相生。即時
得無相解脫門現在前。
二無相門中亦三。一者滅障。即觀諸支皆自性滅。
謂若入空門不得空亦不取空相。則事已辦。若見
法先有後無說為空。及取空相非真知空。故名為
障。故修無相了自性滅則不取空障。二所以不取
者得對治故。謂知空亦復空名畢竟解脫。三既有
能治。治於所治。則念想不行。故云無有少法相生。
能所斯寂則無相現前。
如是入空無相已無有願求。唯除大悲為首教化眾
生。即時得無願解脫門現在前。
三無願門。亦有三種相。一依止謂依前入空無相
方得無願故。二體即無有願求。不求三界等故。三
勝即大悲化生。勝二乘故。又上三空通緣諸法實
相。觀於世間即涅槃相。故亦不同二乘。
菩薩如是修三解脫門。離彼我想。離作者受者想。離
有無想。
第二明離障勝中。先牒前修。由修得離故。初離空
想是空門所離。次離有無想是無想門所離。亦無
願門所離。不見有可求故。已知離障。云何為勝。經
中三句。次第勝五四地及此地方便故。謂於五地
中以十平等深靜心。遠離四地身淨我慢。此用深
空滅彼二我。故此勝也。二四地中以道品治三地
正受出沒等慢。此用空觀以離作受故勝。三此地
方便。但用十平等破顯有無。今此地滿。用深無相
破遣有無。一切蕩盡故此勝也。
佛子。此菩薩摩訶薩大悲轉增。精勤修習。為未滿菩
提分法令圓滿故。
第二修行勝中二。先總明修心。悲增心中修故。為
未滿菩提下兼於自利。亦修所為。言悲增者前觀
十平等已起三悲。今十門觀緣。彌悲眾生纏於妄
法。
作是念。一切有為。有和合則轉。無和合則不轉。緣集
則轉。緣不集則不轉。我如是知有為法多諸過患。當
斷此和合因緣。然為成就眾生故。亦不畢竟滅於諸
行。
次別顯中二先明修行。後而恒下明修勝。今初又
二。先發勇猛修行。謂勵志始修故。後佛子下明丈
夫志修行決終成故。又初即悲智勇修。後則窮證
性相。今初。先智後悲。智中先智後厭。初中上二句
<pb n="906"/>
明緣有合離。謂業惑相資有為方生。如無明緣行
等。後二句明緣有具缺。集即是具。謂業惑隨闕。必
不轉生。如雖有行無愛潤等。後我如是下厭。既知
有為苦過。必斷和合集因。然修悲益物不盡有為。
佛子。菩薩如是觀察有為多諸過惡。無有自性不生
不滅。
二大夫志修中初厭相。見彼有為多過。是對礙法
故。故厭之。次無有自性下證性。由了有為自性同
相本無生滅。便能滅於對礙而與理冥。
而恒起大悲不捨眾生。即得般若波羅蜜現前。名無
障礙智光明。成就如是智光明已。雖修習菩提分因
緣。而不住有為中。雖觀有為法自性寂滅。亦不住寂
滅中。以菩提分法未圓滿故。
第二修行勝者謂不住勝相現前。故有三種勝。一
初二句明般若因勝。以是不住所以。躡前大智而
起悲故。二即得下般若體現勝。般若是通名。無障
礙智是別稱。無礙佛智雖未成就。今般若能照此
智。此智前相名曰光明。光明即門也。三成就如是
下即般若用勝。亦是不住之相。謂上二句涉事不
失理。故不住有為。後二句見理不壞事。故不住無
為。即有為涅槃平等證故。以菩提下不住所為。智
慧助道未滿足。故不住有為。功德助道未滿足。故
不住無為。又俱未滿。故俱不住。
佛子。菩薩住此現前地。得入空三昧。自性空三昧。第
一義空三昧。第一空三昧。大空三昧。合空三昧。起空
三昧。如實不分別空三昧。不捨離空三昧。離不離空
三昧。
第三明三昧勝中二。先明空定。後如是十無相下
例顯餘二。前中復二。先舉十上首。從此菩薩下總
結多門。今初十中。疏依論釋頗難會。次依涅槃釋
之云。前八證實空。後二起用空故。言入空即彼內
空外空。內外十二入故。自性即性空。非今始無故
名空。第一義空名義全同。第一空者彼名空空。謂
前空但空第一義。今明若有若無本來自空。故彼
經云是有是無。是名空空。是是非是是。是名空空。
謂是非亦當體空故。如是空空乃是二乘所迷沒
處。十地菩薩通達少分。故名第一空。大空名同。彼
名般若波羅蜜。合即內外空也。合無合故。起即有
為空。八即無為空。如實即無為故。不捨等二名義
俱別。若欲會者。九即無始空。無始不離生死而即
空故。十即無所有空。謂離與不離皆無所有故。
此菩薩得如是十空三昧門為首。百千空三昧皆悉
現前。如是十無相十無願三昧門為首。百千無相無
願三昧門皆悉現前。
次結餘可知。
佛子。菩薩住此現前地。復更修習滿足不可壞心。決
定心純善心甚深心不退轉心不休息心廣大心無
邊心求智心方便慧相應心皆悉圓滿。
第四不壞心果。此下二段。亦即攝隨順堅固一切
善根迴向。此為進善。後起大行。今初。不壞心者。由
障滅行成。若智若悲皆不退壞。文有十句。初總。餘
別。有九種不壞。一信理決定名決定心。二行堪調
柔名純善心。三不怖甚深名甚深心。四自乘不退
名不退轉心。五勝進無息名不休息心。六泯絕自
他名廣大心。七利生無邊名無邊心。八上求地智
名求智心。九巧化眾生名方便慧心。亦可對前十
三昧心以明不壞。九並堅固皆云不壞。十皆具足
名悉圓滿。
佛子。菩薩以此心順佛菩提。不懼異論。入諸智地。離
二乘道。趣於佛智。諸煩惱魔無能沮壞。住於菩薩智
慧光明。於空無相無願法中皆善修習。方便智慧恒
共相應。菩提分法常行不捨。
第五自在力勝。初顯其相。後佛子下結其分齊。前
<pb n="907"/>
中十句。初總。不懼下別。總云此心者此前十心。順
佛菩提者能深入趣向故。論云得般若波羅蜜行
力勝。能深入故。則知此前十心皆是般若現前心
也。別中九句。依上十不壞心而得自在趣向。一不
懼異論即能伏他力。二上入智地即斷疑力得法
空故。三自乘不動力以離小故。四密處信力趣境
智故。五諸魔不壞力精進故。六治惑堅固力住智
明故。七徧治力具三空故。處有不染故。八化生力
即前第九方便相應。九智障淨力即前上求智地。
前智居中。導二悲故。此智居後。顯悲智相異故。
佛子。菩薩住此現前地中。得般若波羅蜜行增上。得
第三明利順忍。以於諸法如實相隨順無違故。
第二結中。由般若現前故順忍明利。言第三者三
品忍中為最上故。上來彼之果勝竟。
大文中前已行竟。下地果。
佛子。菩薩住此現前地已。以願力故得見多佛。所謂
見多百佛。乃至見多百千億那由他佛。
大文第二位果中三同前。就調柔中分四。初調柔
行。二教智淨。三別地行相。四結說地名。前中有法
喻合。法中三。初鍊行緣。
悉以廣大心深心供養恭敬尊重讚歎。衣服飲食臥
具湯藥一切資生悉以奉施。亦以供養一切眾僧。以
此善根迴向阿耨多羅三藐三菩提。於諸佛所恭敬
聽法。聞已受持。得如實三昧智慧光明。隨順修行憶
持不捨。又得諸佛甚深法藏。
次能鍊行。於中聞已受持下是得義持。三昧慧光
是所持義。隨順修行。此句示現得義持因。因何事
耶。謂因依前三昧勝故得如是奢摩他等。憶持不
捨正顯能持。又得已下亦是所持。
經於百劫經於千劫乃至無量百千億那由他劫。所
有善根轉更明淨。
三明所鍊淨。轉更明淨者解脫彼障故。又由前證
得彼佛法藏故。
譬如真金。以毗瑠璃寶數數磨瑩。轉更明淨。
喻中真金喻證。亦喻信等。瑠璃喻方便智。由方便
智數磨。令出世證智發教智光。轉勝前也。
此地菩薩所有善根亦復如是。以方便慧隨逐觀察。
轉更明淨。轉更寂滅。無能暎蔽。
合中。方便慧即上不住道。合前瑠璃。隨逐觀察合
數磨瑩。轉更明淨者般若現前故。轉復寂滅者證
智脫彼障故。
譬如月光照眾生身令得清涼。四種風輪所不能壞。
此地菩薩所有善根亦復如是。能滅無量百千億那
由他眾生煩惱熾火。四種魔道所不能壞。
二明教智淨。以月光寬大勝於前地。但取月輪為
喻也。四種風輪者出現亦有能持等四種風輪。非
今四輪。以彼不是散壞風故。有散壞風復無四種。
未見經論不敢定斷。且就義釋即四時之風。春曰
和風。喻煩惱魔。順愛心故。夏曰炎風。喻於蘊魔。多
熱惱故。秋曰涼風。亦曰金風。喻於死魔。果熟收殺
故。冬曰寒風。喻於天魔。敗藏人善故。行四魔行即
是魔道。
此菩薩十波羅蜜中。般若波羅蜜偏多。餘非不修。但
隨力隨分。
二別地行相。
佛子。是名略說菩薩摩訶薩第六現前地。
四結地名。
菩薩住此地。多作善化天王。所作自在。一切聲聞所
有問難無能退屈。能令眾生除滅我慢。深入緣起。布
施愛語利行同事。如是一切諸所作業。皆不離念佛。
乃至不離念具足一切種一切智智。復作是念。我當
於一切眾生中為首為勝。乃至為一切智智依止者。
此菩薩若勤行精進。於一念頃得百千億三昧。乃至
<pb n="908"/>
示現百千億菩薩以為眷屬。
攝報果中。言聲聞難問無能屈者。已知二乘地緣
等故。
若以願力自在示現過於此數。乃至百千億那由他
劫不能數知。
三願智果。
爾時金剛藏菩薩欲重宣其義。而說頌曰。
 菩薩圓滿五地已  觀法無相亦無性 
 無生無滅本清淨  無有戲論無取捨 
 體相寂滅如幻等  有無不二離分別 
 隨順法性如是觀  此智得成入六地 
 明利順忍智具足 
第三重頌。二十二頌。分三。前十七偈頌位行。次四
偈頌果位。後一結說。前中三。初二偈一句頌勝慢
對治。二有十偈三句頌不住道行勝。三有四偈頌
彼果勝。今初。
 觀察世間生滅相 
二中有三。初一句頌顯心境。
 以癡闇力世間生  若滅癡闇世無有 
 觀諸因緣實義空  不壞假名和合用 
 無作無受無思念  諸行如雲徧與起 
 不知真諦名無明  所作思業愚癡果 
 識起共生是名色  如是乃至眾苦聚 
次九偈一句。頌別明觀相。即為十段。第一有二偈
半頌有支行列。
 了達三界依心有  十二因緣亦復然 
 生死皆由心所作  心若滅者生死盡 
二一偈頌攝歸一心。既云心滅則生死盡。故知不
可唯約真心。以真妄和合是說依心。即真之妄既
滅。即妄之真不無。故起信云但心相滅非心體滅。
 無明所作有二種  緣中不了為行因 
 如是乃至老𣧩歿  從此苦生無有盡 
三一偈頌自業差別。
 無明為緣不可斷  彼緣若盡悉皆滅 
四半偈頌不相捨離。
 愚癡愛取煩惱支  行有是業餘皆苦 
五半偈頌三道不斷。
 癡至六處是行苦  觸受增長是苦苦 
 所餘有支是壞苦  若見無我三苦滅 
六一偈越頌第七三苦聚集。
 無明與行為過去  識至於受現在轉 
 愛取有生未來苦  觀待若斷邊際盡 
七一偈却頌三際輪迴。
 無明為緣是生縛  於緣得離縛乃盡 
八半偈越頌第九生滅繫縛。
 從因生果離則斷  觀察於此知性空 
九半偈却頌因緣生滅。
 隨順無明起諸有  若不隨順諸有斷 
 此有彼有無亦然 
十有三句頌無所有盡觀。
 十種思惟心離著  有支相續一心攝 
 自業不離及三道  三際三苦因緣生 
 繫縛起滅順無盡 
第三有五句頌結十名。
 如是普觀緣起行  無作無受無真實 
 如幻如夢如光影  亦如愚夫逐陽𦦨 
 如是觀察入於空  知緣性離得無相 
 了其虗妄無所願  唯除慈愍為眾生 
三頌彼果勝中初二偈對治勝。
 大士修行解脫門  轉益大悲求佛法 
 知諸有為和合作  志樂決定勤行道 
次一偈頌修行勝。
 空三昧門具百千  無相無願亦復然 
<pb n="909"/>
次半偈頌三昧勝。
 般若順忍皆增上  解脫智慧得成滿 
後二句通頌後二勝。以義通故。
 復以深心多供佛  於佛教中修習道 
 得佛法藏增善根  如金瑠璃所磨瑩 
 如月清涼被眾物  四風來觸無能壞 
 此地菩薩超魔道  亦息羣生煩惱熱 
 此地多作善化王  化導眾生除我慢 
 所作皆求一切智  悉已超勝聲聞道 
 此地菩薩勤精進  獲諸三昧百千億 
 亦見若干無量佛  譬如盛夏空中日 
四偈頌位果等可知。
 甚深微妙難見知  聲聞獨覺無能了 
 如是菩薩第六地  我為佛子已宣說 
一偈頌結說。第六現前地竟。
第七遠行地。所以來者。已說緣起相應慧住。寄於
緣覺。次說有加行有功用無相住。寄菩薩地。所以
來也。瑜伽云前地雖能多住無相作意。而未能令
無相作意無間無缺多修習住。為今滿故。次有此
來。又前功用未滿今令滿故。言遠行者成唯識云。
至無相住功用後邊出觀世間二乘道故。解深密
云。能遠證入無闕無間無相作意。與清淨地共相
隣接。故名遠行。通有二義立遠行名。一從遠來至
功用邊。二此功用後邊能遠去後位故。十住論云
去三界遠。近法王位。故名遠地。然其能遠去行正
是無相。故所離障正是細相現行障。謂六地執生
滅細相現行故。此生滅相即是二愚。一細相現行
愚。謂執有緣生流轉細生相故。二純作意求無相
愚。即執有細還滅相故。以純作意於無相勤求未
能空中起有勝行。至此地中方能斷之。以常在無
相故不執生。更不作意勤求無相。故能證得法無
差別真如。以了種種教法同真如無相故。以能空
中起有勝行。故成方便度。二行雙行。乃至亦得無
相之果。故知以純無相不礙起行。
 是時天眾心歡喜  散寶成雲在空住 
 普發種種妙音聲  告於最勝清淨者 
 了達勝義智自在  成就功德百千億 
 人中蓮華無所著  為利羣生演深行 
次正釋文亦有三分。初讚請中有十二頌。前十讚。
後二請。前中分四。初二偈天眾讚說主。
 自在天王在空中  放大光明照佛身 
 亦散最上妙香雲  普供除憂煩惱者 
次有一偈。天主光雲供佛。表智契法身故。
 爾時天眾皆歡喜  悉發美音同讚述 
 我等聞斯地功德  則為已獲大善利 
三有一偈天眾慶聞。
 天女是時心慶悅  競奏樂音千萬種 
 悉以如來神力故  音中共作如是言 
四有六偈頌天女音樂讚佛。於中初一顯聲因緣。
 威儀寂靜最無比  能調難調世應供 
 已超一切諸世間  而行於世闡妙道 
 雖現種種無量身  知身一一無所有 
 巧以言辭說諸法  不取文字音聲相 
 往詣百千諸國土  以諸上供供養佛 
 智慧自在無所著  不生於我佛國想 
 雖勤教化諸眾生  而無彼已一切心 
 雖已修成廣大善  而於善法不生著 
餘五偈正顯讚辭。於中初四偈讚寂用無礙。
 以見一切諸世間  貪恚癡火常熾然 
 於諸想念悉皆離  發起大悲精進力 
後一明起用所由即悲智無礙。將說雙行。故承力
讚此。
 一切諸天及天女  種種供養稱讚已 
<pb n="910"/>
 悉共同時默然住  瞻仰人尊願聞法 
 時解脫月復請言  此諸大眾心清淨 
 第七地中諸行相  唯願佛子為宣說 
爾時金剛藏菩薩。告解脫月菩薩言。佛子菩薩摩訶
薩具足第六地行已。欲入第七遠行地。當修十種方
便慧起殊勝道。
第二正說分中二。先行。後果。行中有五種相差別。
一樂無作行對治差別。二彼障對治差別。三雙行
勝差別。四前上地勝差別。五彼果差別。五中初一
是趣地方便。即當入心。餘四為住。出心在果。又住
中初即初住地。次一正住地。次一說雖在後。義該
始終。後一地滿。初言樂無作者樂著般若觀空故。
即細相現行障。此地雖有不著為能對治。二謂向
雖能治前地樂空之心。以其有量有功用即復是
障。故修無量無功用行以為對治。三垢障既盡。故
止觀雙行。四明此地功用過前六地勝後三地。上
即後也。五由地滿故說雙行果。今初分中文有四
段。初結標後。二何等下徵顯其相。三菩薩以如是
下結行功能。四入已下彰其分齊。今初。具足六地
行已。即是結前義。所治無相行故。以般若無相行
滿。於此生著。非增上行故。次欲入下明其標後。十
種方便即是能治。謂前樂無作不明方便不能起
增上行。非殊勝道。今以十種不捨眾生法無我智。
以為能治。治前樂心名方便慧。便能攝取增上行。
故名起殊勝道。是則即有修空故不住空。是空中
方便慧。即空涉有故不住有。是有中殊勝道。道即
行也。所行殊勝故名增上。於何增上。謂前所寄世
出世中。即空故勝於世間。即能涉有故能勝出世
間。前六地中雖亦修悲不住於無。而在寂不能出
空方作。故不得方便殊勝之名。雖行空行有。而多
著空。但名樂無作治。
何等為十。所謂雖善修空無相無願三昧。而慈悲不
捨眾生。雖得諸佛平等法。而樂常供養佛。雖入觀空
智門。而勤集福德。雖遠離三界。而莊嚴三界。雖畢竟
寂滅諸煩惱𦦨。而能為一切眾生起滅貪瞋癡煩惱
𦦨。雖知諸法如幻如夢如影如響如𦦨如化如水中
月如鏡中像自性無二。而隨心作業無量差別。雖知
一切國土猶如虗空。而能以清淨妙行莊嚴佛土。雖
知諸佛法身本性無身。而以相好莊嚴其身。雖知諸
佛音聲性空寂滅不可言說。而能隨一切眾生出種
種差別清淨音聲。雖隨諸佛了知三世唯是一念。而
隨眾生意解分別。以種種相種種時種種劫數而修
諸行。
二徵顯中。所以勝行得增上無勝者。由下十義故。
義各二句。皆上句觀空。下句涉有。上句得下句。即
成空中方便慧。下句得上句。即成有中殊勝行。不
滯空有故致雖言。論主攝十為四種功德。謂前三
各一。後七為一故。一初句即護惡行因事。菩薩惡
行有其二種。一不樂利樂。二起愛見。今由上句故
無愛見。由下句故能利樂。若二中互闕皆有惡行。
今由二句護之。為無愛見之悲因事。二即財及身
勝因事。由供佛故護財及身。由得平等故二事皆
勝。勝財則隨物所須。勝身隨意取其何類。三護善
根因事。善根即勤集福德。為菩提資糧。今以即空
智而集。是得彼勝因增上。今所集功德法皆成增
上波羅蜜行。名之為護。雖有慈悲皆是增上意樂
故。三皆自利。後七同是利他。合為第四攝生因事。
即為七種。初一隨物受生。次二化令離障。後四攝
令住善。初中願力受生。為作眾生上首故須莊嚴
三界。但是願生。非由業惑。故云遠離。二說對治故。
謂示起煩惱。欲令治斷而知性寂。方為第一義治。
今見常自寂故。三為滅智障故。障有四種。如五地
中隨世智中說。令隨眾生心作書論等無量事業。
<pb n="911"/>
而為能治。四於大法眾會集故為物起嚴土行。此
明依報。下三明正報。三輪益物。五即身業。無身現
身者令生五福。謂見聞親近供養修行故。自身無
身同佛法身故。下二亦然。六即口業轉法輪故。七
即意業於無長短中隨問善釋。記三世事。起三世
行故。
菩薩以如是十種方便慧起殊勝行。從第六地入第
七地。
三總結勝能中。論釋云此十種發起殊勝行。共對
治攝取者皆上下二句相對名為共對。由此上下
各能對治。皆上句治凡。下句治小。隨治不同。由二
攝取名殊勝行。對治前障。
入已此行常現在前。名為住第七遠行地。
第四彰分齊者明無相無間故。無相地名從此而
立。此亦即攝前不退住。不同前六。前六得住已捨
入地心。以修解入。非以行入。此以行入。故常行不
捨。名不退住。前初對治竟。
佛子。菩薩摩訶薩住此第七地已。入無量眾生界。入
無量諸佛教化眾生業。
此下第二彼障對治差別。即攝前無著行。有無量
用皆不著故。言對治者有二種相。一修無量種。治
前有量障。二此菩薩作是念下修行無功用行。治
前有功用行。治前有功用障。今初。有二十句。攝成
十對。一一對中皆上句明境界無量。為所知所化。
下句明佛德業無量。為能知能化。菩薩入彼佛化
以用化生。要則攝為五。即五無量界。初一對眾生
無量。論云隨所化何等眾生。此對為總。十對皆為
利眾生故。言何等者類非一故。釋經無量之言。隨
多類宜而以無量化眾生業而化故。
入無量世界網。入無量諸佛清淨國土。
二有一對。眾生住何等處。謂住世界無量。以淨行
化故。
入無量種種差別法。入無量諸佛現覺智。入無量劫
數。入無量諸佛覺了三世智。
三有二對。法界無量。謂以何等智慧化。初對橫窮
諸法智。後對竪窮三世智。皆是種智。二對約其所
知。皆是法界無量。
入無量眾生差別信解。入無量諸佛示現種種名色
身。入無量眾生欲樂諸根差別。入無量諸佛語言音
聲令眾生歡喜。入無量眾生種種心行。入無量諸佛
了知廣大智。
四有三對。明調伏界無量。初二對明以何等心。於
中初對隨眾生信樂種種天身。菩薩以名色身化
故。謂心隨其樂同修天行。得大身故。口隨其信。以
名句身說彼行故。第二對知昔根欲不同。以隨類
音稱根說故。次一對以何等行。謂知現在心行不
同。以徧趣行說對治故。
入無量聲聞乘信解。入無量諸佛說智道令信解。入
無量辟支佛所成就。入無量諸佛說甚深智慧門令
趣入。入無量諸菩薩方便行。入無量諸佛所說大乘
集成事。令菩薩得入。
五有三對。明調伏方便界。論云置何等乘。謂置三
乘故。初對為聲聞說智道。令證滅故。次對為緣覺
說深智。令知因緣故。後對為菩薩說地度集成事。
稱彼方便涉有故。上治有量障竟。
此菩薩作是念。如是無量如來境界。乃至於百千億
那由他劫不能得知。我悉應以無功用無分別心成
就圓滿。
第二修無功用行中二。先加行趣求。次佛子此菩
薩下正顯修行。今初。先牒前無量為所趣求。我悉
下要期以無功無相攝取彼境無分別者謂不取
性相。忘緣等照即無相觀也。加以無功無相尤勝。
然任放天性。不由勤策。自然而行。亡功合道。名無
<pb n="912"/>
功用。八地方證。今要心住彼故云應以。由功用行
此已滿故。此則修行無功。非如八地任運無功也。
佛子。此菩薩以深智慧如是觀察。常勤修習方便慧。
起殊勝道安住不動。
二正顯中。初牒前觀智。次常勤修下是修行相。方
便已下是所修法。即前空中方便慧。有中殊勝行。
既以無功無相智修。能治功用有相之障。後安住
不動顯觀成相。此即行成不動。非如八地相用不
動。上治有功用障竟。
無有一念休息廢捨。行住坐臥乃至睡夢。未曾暫與
蓋障相應。
第三無有一念下辨雙行勝差別。文分四別。一二
行雙無間。二常不捨下信勝。三此菩薩於念念下
能作大義。四佛子此十下菩提分差別。四中。前三
別顯。後一總該。三中前一自分。後二勝進。今初。無
有一念休息廢捨者正顯雙行無間之義。謂不捨
前不動之止觀察之觀。為止觀二行雙行。一念不
休即無間義。次行住下顯無間時。謂四儀睡寤。舉
睡夢者以眛況審。
常不捨於如是想念。
二信勝者論云彼無量智中殊異義。莊嚴相現前。
專念故者專念忍可。即是信義。常信前十無量二
嚴佛境。故名為勝。
此菩薩於念念中。常能具足十波羅蜜。何以故。念念
皆以大悲為首修行佛法向佛智故。所有善根為求
佛智施與眾生。是名檀那波羅蜜。能滅一切諸煩惱
熱。是名尸羅波羅蜜。慈悲為首不損眾生是名羼提
波羅蜜。求勝善法無有厭足是名毗梨耶波羅蜜。一
切智道常現在前未甞散亂是名禪那波羅蜜。能忍
諸法無生無滅是名般若波羅蜜。能出生無量智是
名方便波羅蜜。能求上上勝智是名願波羅蜜。一切
異論及諸魔眾無能沮壞是名力波羅蜜。如實了知
一切法是名智波羅蜜。
二作大義者一念頓具十度之行。義利廣故。念念
修起故名為作。文中二。先總明。次何以下徵釋。徵
云十度行異。一念寧圓。釋文分二。先明能具所以。
由悲智雙運故。後所有下顯所具之相。檀通悲智。
忍唯約悲。餘皆約智。然此中十相。意令一念十相
不同故。前六可知。但釋後四。方便涉事云無量智。
以是智故。又能出生施等行願以攝眾生。故名方
便。願中。由此願智雖求八地已上上上大波羅蜜。
攝取彼勝行故。次力中。以是智故遠離布施等障。
故不為彼動。智中。以是智故布施等一切種差別
如實了知。為化眾生。故此四相皆從用立名。一念
具中。念念皆然。初心欲修至此方得。
佛子。此十波羅蜜。菩薩於念念中皆得具足。如是四
攝四持三十七品三解脫門略說乃至一切菩提分
法。於念念中皆悉圓滿。
四菩提分差別中有四種相。前二攝善。後二離過。
一依大乘行。謂十度自利。此即大義。二四攝者即
依教化眾生。三四持等。即依煩惱障增上淨故。謂
依四持為所住處。以三解脫為所依門。修行三十
七品則得煩惱障淨。任持自分故名為持。亦名四
家。所住處故。四者一般若家。此是能照。二者諦家。
即是所照。三捨煩惱家。四苦清淨家。由初二勝業。
離此惑苦。四略說下依智障清淨。以無所不具。離
塵沙無明。上三雙行勝竟。
爾時解脫月菩薩問金剛藏菩薩言。佛子。菩薩但於
此第七地中滿足一切菩提分法。為諸地中亦能滿
足。
第四前上地勝差別中二。初明勝前六地。後何以
故菩薩從初下明勝後三地。勝即增上義。前中二。
先問。問意云若先已具。此何獨言。若先未具何得
<pb n="913"/>
成此。
金剛藏菩薩言。佛子。菩薩於十地中皆能滿足菩提
分法。然第七地最為殊勝。何以故。此第七地功用行
滿得入智慧目在行故。
後答中三。初標。次徵。後釋。釋中二。先別顯此地勝
相。功用行滿即自分滿足。得入下勝進趣後。由此
二義勝前智慧。即八地證智。自在即五通大用十
自在等。
佛子。菩薩於初地中。緣一切佛法願求故滿足菩提
分法。第二地離心垢故。第三地願轉增長得法光明
故。第四地入道故。第五地順世所作故。第六地入甚
深法門故。第七地起一切佛法故皆亦滿足菩提分
法。
二通示諸地滿相。即遠釋十地皆滿足言。近釋七
地功用滿語。故論徵云。云何此地中方便行滿足。
方便即功用也。具十方便。故論自釋云。彼餘世間
出世間中更起殊勝行。是故此七地中起一切佛
法故者謂前三世間。次三出世間。此則更互各一
殊勝行。今一切中具起所以名滿。初地願中具。二
地戒中具。三地聞中具。而云願增長者。欲依如來
智慧利眾生故。餘可知。七地云一切者。瑜伽論中
說佛功德七地皆得。八地成就。九地具足。十地圓
滿。有少餘障未名清淨。離即是清淨菩提。
何以故。菩薩從初地乃至第七地成就智功用分。以
此力故。從第八地乃至第十無功用行皆悉成就。佛
子。譬如有二世界。一處雜染。一處純淨。是二中間難
可得過。唯除菩薩有大方便神通願力。佛子。菩薩諸
地亦復如是。有雜染行。有清淨行。是二中間難可得
過。唯除菩薩有大願力方便智慧乃能得過。
二明勝後三地。文中四。一法。二喻。三合。四因論生
論。今初。先徵。後釋。徵意云何以前六各一。至七方
具一切。釋云從初積集。至此成故。此酬前徵。由此
便能令後三地勝行成就。斯乃勝後。勝前乃約能
入八地。勝後令後地無功用行成。乃至十地。要由
積功以至無功之功故。合中有雜染行。合雜染世
界。然有二義。一即前六。二通前七。有清淨行合純
淨世界。即後三地。中間難過亦有二義。一若六地
為雜則七地為中間。若七地皆雜則從七至八即
曰中間。難過者猶娑婆之於極樂。淨穢域絕。前六
後三難過亦爾。要得此地大願方便能越。淨由此
到。染由此過。故此一地最為要勝。
補義云經言十地雜染清淨難過者。識論云不動
地前纔捨藏。以阿賴識中含藏積劫雜染種子。為
俱生我執之根本。以從初地至此地。破俱生我執。
頓斷俱生種子。轉藏為大圓鏡智。名清淨識。然約
俱生一分種子難斷。故云難過。言是二中間者謂
此耶識名和合識。約染淨和合二者之間。蓋約破
此俱生和合之相最極為難。故云中間難過。所以
此地勝後三者。良由此地翻染令淨之功最大。後
三清淨仗此而成。故云皆悉成就。然約此義釋似
易明了。
解脫月菩薩言。佛子。此七地菩薩為是染行為是淨
行。
四因論生論中先問後答。問意云前七可知。但言
中間為何所屬。
金剛藏菩薩言。佛子。從初地至七地所行諸行。皆捨
離煩惱業。以迴向無上菩提故。分得平等道故。然未
名為超煩惱行。
答意明非染非淨。亦得名亦染亦淨。故名中間。於
中二。先通將七地對後彰劣。攝此第七通染淨。則
成前七皆成染淨相雜。非純染行故。論云從初地
來離一切煩惱。示現如是此地名為染淨。非染行
故。後佛子此第七下別將此地對前彰勝。顯此第
<pb n="914"/>
七雙非染淨。故成前第七。是中間義。今初通中有
法喻合。法初標離惑業。顯是淨故。次以迴向下釋
上淨義。以二因故。從然未下即由上二顯同前染。
非報行故。
補義云經約位明中間者。然位以斷惑而立。今正
在難斷中間欲斷而未斷故。云超煩惱者以求淨
未得故。
佛子。譬如轉輪聖王。乘天象寶遊四天下。知有貧窮
困苦之人。而不為彼眾患所染。然未名為超過人位。
若捨王身生於梵世。乘天宮殿。見千世界。遊千世界。
示現梵天光明威德。爾乃名為超過人位。
次喻中。輪王喻七地隨分捨功用道故。梵王喻於
八地報得初禪遊千界故。然法中對問但名前七。
喻中舉勝顯劣故兼明上地。
佛子。菩薩亦復如是。始從初地至於七地。乘波羅蜜
乘遊行世間。知諸世間煩惱過患。以乘正道故不為
煩惱過失所染。然未名為超煩惱行。若捨一切有功
用行。從第七地入第八地。乘菩薩清淨乘遊行世間。
知煩惱過失不為所染。爾乃名為超煩惱行。以得一
切盡超過故。
合文準此可知。
佛子。此第七地菩薩。盡超過多貪等諸煩惱眾。住此
地不名有煩惱者。不名無煩惱者。何以故。一切煩惱
不現行故不名有者。求如來智心未滿故不名無者。
二別明此地雙非染淨。初總明盡超。過多貪等者
盡超故勝前。求佛之心為貪。厭世為嗔。取空著有
為癡。至此盡超。又初地超貪檀度滿故。二三超嗔
尸滿忍故。三亦超癡得聞持故。四地超慢道品離
我相故。五地超疑了諸諦故。六地超見入般若故。
此地總超隨惑等。常在觀故。故云盡超。而云多者
顯非報行故。則細者未超。次住此下正明形前。望
後以顯雙非。後何以下釋雙非義。常在觀故惑不
現行。即超過也。有功用行。名求未滿。即劣後也。功
用即是煩惱。以有起動故。四前上地勝差別竟。
佛子。菩薩住此第七地。以深淨心成就身業。成就語
業。成就意業。所有一切不善業道如來所訶皆已捨
離。一切善業如來所讚常善修行。
第五佛子菩薩住此下。彼果勝中。論主此中名雙
行果。此果實通諸分。以雙行是正住行。親生此果
故。又以雙行該於諸分。皆雙行故。名雙行果。文分
四果。一業清淨。二得勝三昧。三過地。四得勝行。又
初一即自他二利雙行。二即定慧雙行。三即悲智
等雙行。四即寂用雙行。就初果中。復分四種。一者
戒清淨。於中初約性戒明戒。但三業淨。後所有已
下約制聽明戒。則惡止善行。就初果中復分為四
者。一戒清淨。二世間智淨。三得自身勝。四得勝力。
又此四中。初三自分。後一勝進。前中初一離過。後
二成善。善中二。前行用。後行體。
世間所有經書技術如五地中說。皆自然而行不假
功用。
二世間智淨。此辨行用。
此菩薩於三千大千世界中為大明師。唯除如來及
八地已上。其於菩薩深心妙行無與等者。
三得自身勝。此明行體。論云心行二平等。無與等
者謂深心及妙行為二。深心即證行。猶是十方便。
妙行即教行。亦是前起勝行。此二齊起故云平等。
不同前地有無間生。
諸禪三昧三摩鉢底神通解脫皆得現前。然是修成。
非如八地報得成就。此地菩薩於念念中具足修集
方便智力。及一切菩提分法轉勝圓滿。
四明得勝力。謂得禪等現前勝功德力故。上三自
分。此一勝進。文中二。初明離定障。禪等已見品初。
論云寂滅樂行故。此釋三昧是現法樂住禪。次云
<pb n="915"/>
滅定。三摩鉢提者以三摩鉢底有其五種。一四無
色。二八勝處。三十徧處。四滅盡定。五無想定。前四
菩薩多入。為化眾生故。後一不入。非聖法故。今於
五中。正意在滅定。故論別明。下解脫月亦因此言
問何位中能入滅定也。後此地下離障可知。上
果差別四中初業清淨竟。
佛子。菩薩住此地。入菩薩善觀擇三昧。善擇義三昧。
最勝慧三昧。分別義藏三昧。如實分別義三昧。
第二佛子菩薩住此下明三昧勝。分二。初別舉十
名。後入如是下總結多類。今初。前五自利。後五利
他。又前五起解。後五成行。又前五現法樂住。後五
利益眾生。前中初二知理。次二知教義。後一知事。
一云善觀擇者依未觀義伏心令觀。二依已觀義
重更思審。故論云善思義三昧。三依一名句說無
量義故云最勝。四依一義說無量名故云分別。義
含於名故稱為藏。五依通一切。五明處如事實故。
善住堅固根三昧。智慧神通門三昧。法界業三昧。如
來勝利三昧。種種義藏生死涅槃門三昧。
後五中。初一依煩惱障淨真如觀堅固根。故般若
云不動法界真如觀為堅。起信云真如三昧為諸
定之本。故此云根。此一顯行深。後四依智障淨以
顯行廣。為治四障故。經即能治。障在文外。四中初
一助道。次二證道。後一不住道。初智通者治勝功
德障。智通即是勝德。以智與通化利鈍二類令入
一實。故名為門。二治無礙智障。雙照事理二法界
為業故。三治於深上佛法怯弱障。大悲勝利安住
涅槃能建大事。是佛深上法。四治不住行障。種種
義藏者種種善根故。此善能生不住故名為藏。修
為善根故不住涅槃。修無為善根故不住生死。種
種善根即無住之門。
入如是等具足大智神通門百千三昧。淨治此地。
後總結多類。上果中第二三昧勝竟。
是菩薩得此三昧。善治淨方便慧故。大悲力故。超過
二乘地。得觀察智慧地。
第三明過地。於中三。一修行善巧過。二作業廣大
過。三修行勝入過。今初。過法有二。一巧智。二深悲。
過相亦二。一下過二乘。二上過智地。智慧地即八
地無功用智。由此地中雙觀止觀。便至彼處。法流
水中任運雙流趣佛智海。
佛子。菩薩住此地。善淨無量身業無相行。善淨無量
語業無相行。善淨無量意業無相行。故得無生法忍
光明。
二作業廣大過中二。先正顯過。後解脫月下。彰過
分齊。今初中。先對下彰出過。言無相者即前樂無
作對治。無量者即前無量對治。入定離相二乘容
有。而非無量。故此無量顯異二乘。善淨之言顯過
下地。謂修方便行滿足故。後得無生法忍光明對
上彰入過。是彼八地無生法忍明相現前故。下地
未得故。
解脫月菩薩言。佛子。菩薩從初地來所有無量身語
意業。豈不超過二乘耶。
二彰過分齊中二。先難。即執前同後難。
金剛藏菩薩言。佛子。彼悉超過。然但以願求諸佛法
故。非是自智觀察之力。今第七地。自智力故。一切二
乘所不能及。譬如王子生在王家。王后所生具足王
相。生已即勝一切臣眾。但以王力。非是自力。若身長
大藝業悉成。乃以自力超過一切。菩薩摩訶薩亦復
如是。初發心時以志求大法故超過一切聲聞獨覺。
今住此地。以自所行智慧力故出過一切二乘之上。
後答。即揀後異前答。有法喻合。法中非自力者障
現行故。喻中王家即如來家。王后即得真法喜。修
二利故名為王相。合中大法即法中佛果法。自所
行者即殊勝行。智慧力者即方便慧。於此二中常
<pb n="916"/>
不出觀。故是自力能過。此約寄位。上作業廣大
過。
佛子。菩薩住此第七地。得甚深遠離無行。常行身語
意業。勤求上道而不捨離。是故菩薩雖行實際而不
作證。
第三佛子下明修行勝入過。謂非但如前廣多無
量。而力用難測。深無分量。勝而過也。文中言甚深
者即遠入無底故。遠離者彼前障滅故。無行者無
相之行無所行故。彼前六地不能行故。常行者此
無間故。得此三業即當體深入過。勤求下即趣後
勝入過。二乘亦有離彼相業。而得少為足。不能上
求菩提。求故過也。是故下結雙行過。上彼果中
第三得過地竟。
解脫月菩薩言。佛子。菩薩從何地來能入滅定。
第四解脫月下明得勝行。於中二。先得寂滅勝行。
在定不住故。即方便智也。二佛子此菩薩下得發
趣勝。即起殊勝行。前中先問。後答。
金剛藏菩薩言。佛子。菩薩從第六地來能入滅定。今
住此地能念念入亦念念起而不作證。故此菩薩名
為成就不可思議身語意業。行於實際而不作證。譬
如有人乘船入海。以善巧力不遭水難。此地菩薩亦
復如是。乘波羅蜜船行實際海。以願力故而不證滅。
答中。先明得法分齊。六地入深緣起之實際。未念
念入者有出觀故。今住下辨過勝劣。於中有法喻
合。法中先正明得而不證。後此菩薩下出不證所
以。以得方便即寂起用。故成不思議三業。故能不
起滅定而現諸威儀。喻云善巧力者如行船法。知
水相故。合云波羅蜜船即般若等也。以願力者是
方便不捨有因。
佛子。此菩薩得如是三昧智力。以大方便。雖示現生
死而恒住涅槃。雖眷屬圍繞而常樂遠離。雖以願力
三界受生而不為世法所染。雖常寂滅以方便力而
還熾然。雖然不燒。雖隨順佛智而示入聲聞辟支佛
地。雖得佛境界藏而示住魔境界。雖超魔道而現行
魔法。雖示同外道行而不捨佛法。雖示隨順一切世
間而常行一切出世間法。所有一切莊嚴之事。出過
一切天龍夜叉乾闥婆阿修羅迦樓羅緊那羅摩睺
羅伽人及非人帝釋梵王四天王等之所有者。而不
捨離樂法之心。
二明發起勝行中。亦是上來已攝無著行。此下攝
平等隨順一切眾迴向。且依發起勝行。文分為二。
初牒前標後。由得滅定三昧不作證智故成後大
方便也。次雖示下正顯勝行。經有十句。論為八種。
共對治攝。謂後三為一故。能治所治二行共俱互
相攝故。如示生死為所治。以恒住涅槃為能治。能
治攝於所治。則不為生死所染。亦得以涅槃為所
治。示現生死為能治。能治攝於所治。而不證於涅
槃。他皆倣此。八中初一為總。故云生死涅槃。論云
一起功德行。謂入生死為福業事故。淨名云生死
畏中當依如來功德之力。不入生死海不得無價
寶珠。何有功德。二上首攝餘行。謂既示生死必為
上首。攝眷屬故。三願取有行。非業所拘故處不染。
四家不斷行。謂雖言不染而示有妻子。名家不斷。
雖然不燒者示有常修梵行故。唯此一句具空中
方便慧有中殊勝行。上下皆應倣此。從略故無。五
者入行。謂非獨化凡。亦轉二乘入佛慧故。六資生
行謂雖知五欲即道。含攝佛法。而飲食資身睡夢
資神。皆順五欲十軍。是魔境界。七退行。謂示老病
死。衰退即四魔等法。不行其因名超魔道。八者轉
行。謂初四化凡。次一化小。次二化魔。今由自行不
染。故轉凡之惑。今絕其因。此有三種。一見愛轉。外
道著諸見故。如佛示學二仙。謂本行云一阿羅漢
仙。二[鬱-山+止]頭藍弗仙。二障礙轉。如佛示學書算等。三
<pb n="917"/>
所有下貪轉。如佛處於王宮而不生染著。上彼
果差別竟。通上大文位行竟。
佛子。菩薩成就如是智慧住遠行地。以願力故得見
多佛。所謂見多百佛。乃至見多百千億那由他佛。
第二位果。初調柔果。文亦有四。初調柔行體中亦
有法喻合。法亦三。初緣。
於彼佛所。以廣大心增勝心供養恭敬尊重讚歎。衣
服飲食臥具醫藥一切資生悉以奉施。亦以供養一
切眾僧。以此善根迴向阿耨多羅三藐三菩提。復於
佛所恭敬聽法。聞已受持。獲如實三昧智慧光明。隨
順修行。於諸佛所護持正法。常為如來之所讚喜。一
切二乘所有問難無能退屈。
次於彼下能鍊行淨。言護持正法者由方便行滿
守護於他。故得三界為大師。所以能護。
利益眾生法忍清淨。如是經無量百千億那由他劫。
所有善根轉更增勝。
三利益下明所鍊淨。論云此地釋名應知者即以
經文為釋名。謂利益眾生是有中殊勝行。法忍清
淨即空中方便智。此二是行。善根轉更增勝者明
功用究竟。即是遠義。
譬如真金。以眾妙寶間錯莊嚴。轉更增勝。倍益光明。
餘莊嚴具所不能及。
喻中。金喻證智信等善根。眾寶間錯者即一切菩
提分法。方便行功用滿足。故令前善根轉勝。
菩薩住此第七地。所有善根亦復如是。以方便慧力。
轉更明淨。非是二乘之所能及。
三合可知。
佛子。譬如日光星月等光無能及者。閻浮提地所有
泥潦悉能乾竭。此遠行地菩薩亦復如是。一切二乘
無有能及。悉能乾竭一切眾生諸惑泥潦。
第二佛子譬如日光下明教智淨。先喻。後合。喻中。
光喻如前地。而此日光勝故。勝彼月光。以月清涼
如般若故。日光用廣如方便故。
此菩薩十波羅蜜中。方便波羅蜜偏多。餘非不修。但
隨力隨分。
三別地行相。
佛子。是名略說菩薩摩訶薩第七遠行地。
四結說地名。
菩薩住此地。多作自在天王。善為眾生說證智法。令
其證入。布施愛語利行同事。如是一切諸所作業。皆
不離念佛乃至不離念具足一切種一切智智。
二攝報果二。初上勝身。
復作是念。我當於一切眾生中為首為勝乃至為一
切智智依止者。此菩薩若發勤精進。於一念頃得百
千億那由他三昧乃至示現百千億那由他菩薩以
為眷屬。
二上勝果。
若以菩薩殊勝願力。自在示現過於此數。乃至百千
億那由他劫不能數知。
三願智果。
爾時金剛藏菩薩。欲重宣其義。而說頌曰。
 第一義智三昧道  六地修行心滿足 
 即時成就方便慧  菩薩以此入七地 
 雖明三脫起慈悲  雖等如來勤供佛 
 雖觀於空集福德  菩薩以此升七地 
 遠離三界而莊嚴  滅除惑火而起𦦨 
 知法無二勤作業  了剎皆空樂嚴土 
 解身不動具諸相  達聲性離善開演 
 入於一念事各別  智者以此升七地 
第三重頌二十一偈。分三。初十七偈半頌位行。次
二偈半。頌位果。後一偈歎勝結說。前中分五。初四
偈頌樂無作行對治。
 觀察此法得明了  廣為羣迷興利益 
<pb n="918"/>
 入眾生界無有邊  佛教化業亦無量 
 國土諸法與劫數  解欲心行悉能入 
 說三乘法亦無限  如是教化諸羣生 
次二偈頌彼障對治無量。略不頌無功用行。
 菩薩勤求最勝道  動息不捨方便慧 
 一一迴向佛菩提  念念成就波羅蜜 
 發心迴向是布施  滅惑為戒不害忍 
 求善無厭斯進策  於道不動即修禪 
 忍受無生名般若  迴向方便希求願 
 無能摧力善了智  如是一切皆成滿 
三有三偈頌雙行無間。
 初地攀緣功德滿  二地離垢三諍息 
 四地入道五順行  第六無生智光照 
 七住菩提功德滿  種種大願皆具足 
 以是能令八地中  一切所作咸清淨 
 此地難過智乃超  譬如世界二中間 
 亦如聖王無染著  然未名為總超度 
 若住第八智地中  爾乃踰於心境界 
 如梵觀世超人位  如蓮處水無染著 
 此地雖超諸惑眾  不名有惑非無惑 
 以無煩惱於中行  而求佛智心未足 
四有五偈頌前上地勝分。言三息諍者約忍度故。
又得法光明故無有諍。
 世間所有眾技藝  經書辭論普明了 
 禪定三昧及神通  如是修行悉成就 
 菩薩修行七住道  超過一切二乘行 
 初地願成此由智  譬如王子力具足 
 成就甚深仍進道  心心寂滅不取證 
 譬如乘船入海中  在水不為水所溺 
 方便慧行功德具  一切世間無能了 
五有三偈半頌雙行果。
 供養多佛心益明  如以妙寶莊嚴金 
 此地菩薩智最明  如日舒光竭愛水 
 又作自在天中主  化導羣生修正智 
 又以勇猛精勤力  獲多三昧見多佛 
 百千億數那由他  願力自在復過是 
次二偈半頌位果。
 此是菩薩遠行地  方便智慧清淨道 
 一切世間天及人  聲聞獨覺無能知 
三一偈頌說讚勝。第七遠行地竟。

大方廣佛華嚴經綱要卷第三十七

<sarticle>大方廣佛華嚴經綱要卷第三十八</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十地品第二十六之五
第八不動地。所以來者。瑜伽云雖於無相作意無
缺無間多修習住。而未能於無相住中捨離功用。
又未能得於相在修習得滿。故次來也。又約寄位。
初之三地寄同世間。次有四地寄三乘法。第八已
去寄顯一乘。莊嚴論釋七地云近一乘故。梁論亦
說八地已上以為一乘。是知從前差別進入一乘
故次來也。言不動者總有三義故。成唯識云無分
別智任運相續。相用煩惱不能動故。謂任運故功
用不能動。相續故相不能動。總由上二煩惱不動。
與本分大同。金光明云無相正思惟修習得自在。
諸煩惱行不能令動。但有二義。由相於前已不動
故。行即功用。攝論云由前一切相有功用行不能
動故。此則略無煩惱。無性釋意云。第七地行動相
不動。此中行相俱不動。解深密云由於無相得無
功用。於諸法中不為現煩惱所動。此但約煩惱不
<pb n="919"/>
動。十住論云若天魔梵沙門婆羅門無能動其願
故。此即約人不能動。人亦是相。仁王名等觀地者。
上皆對他立名。此當體受稱。即無相觀。下經自有
釋名。故所離障亦離無相中作加行障。由有加行
未能現相及土。此地能斷。說斷二愚。一於無相作
功用愚。二於相自在愚。今於相中不自在故。其所
證如名不增減。以住無相不隨淨染有增減故。即
此亦名相土自在所依真如。證此真如。現相現土
皆自在故。所成行亦名無生法忍。相土自在及所
得果即定自在等。皆由無相無功用故。
 是時天王及天眾  聞此勝行皆歡喜 
 為欲供養於如來  及以無央大菩薩 
 雨妙華幡及幢蓋  香鬘纓絡與寶衣 
 無量無邊千萬種  悉以摩尼作嚴飾 
次正釋文亦有三分。初讚請中有二頌。分二。前十
讚。後二請。前中二。前二偈天王天眾供讚。
 天女同時奏天樂  普發種種妙音聲 
 供養於佛并佛子  共作是言而讚歎 
 一切見者兩足尊  哀憫眾生現神力 
 令此種種諸天樂  普發妙音咸得聞 
後八天女樂讚。於中二。初二標讚所依。餘六正顯
讚德。總讚如來身土自在。將說身土自在地故。於
中毛端約剎論處。毛孔約身。
 於一毛端百千億  那由他國微塵數 
 如是無量諸如來  於中安住說妙法 
 一毛孔內無量剎  各有四洲及大海 
 須彌鐵圍亦復然  悉見在中無迫隘 
 一毛端處有六趣  三種惡道及人天 
 諸龍神眾阿脩羅  各隨自業受果報 
 於彼一切剎土中  悉有如來演妙音 
 隨順一切眾生心  為轉最上淨法輪 
 剎中種種眾生身  身中復有種種剎 
 人天諸趣各各異  佛悉知已為說法 
 大剎隨念變為小  小剎隨念亦變大 
 如是神通無有量  世間共說不能盡 
六中前四依正互在。五依正重重。六轉變自在。兼
結無盡。
 普發此等妙音聲  稱讚如來功德已 
 眾會歡喜默然住  一心瞻仰欲聽法 
 時解脫月復請言  今此眾會皆寂靜 
 願說隨次之所入  第八地中諸行相 
後請可知。
爾時金剛藏菩薩告解脫月菩薩言。佛子。菩薩摩訶
薩於七地中。
第二正說分。中二先地行。後地果。前中有七種差
別。一總明方便集作地分。二入一切法本來無生
下得淨忍分。三佛子菩薩成就此忍下得勝行分。
四佛子菩薩住此第八地以大下淨佛國土分。五
佛子菩薩成就如是身智下得自在分。六此菩薩
如是入已下大勝分。七佛子此菩薩智地下釋名
分。七中初二是趣地方便。一是遠方便。總前七地
集作此地方便故。二是近方便。前地得忍光明。此
修熟令淨故。此二是入心。下是住心。三是初住地
行。謂前淨忍發起勝修故。次二即安住地行。謂四
是正住之始。依前勝行更起修淨佛土之行。五即
正住之終。由淨土之行成德無礙。六是地滿行。此
地望前通皆是勝。今復地滿勝中之勝。故云大勝。
七即辨德彰號通於始終。今初分二。先標集德處。
謂總前七地。非獨第七。雖亦有下十法而非次第。
以是功用行滿。無功用際故總集之。四節中當第
三也。四節者謂一入位。二入地。三無功用。四菩薩
地盡。
善修習方便慧。善清淨諸道。善集助道法。
<pb n="920"/>
善修已下正顯所集。有十一句。分二。前三同相。諸
地通行故。後八別相。諸地異修故。同中三句。一二
種無我。上上證故。此即證道。地地轉勝名上上證。
巧證不著。經云方便。二善淨諸道者不住道清淨
故。悲智雙運故名為諸。三善集助道者彼方便智
行所攝。滿足菩提分法故。方便是前證道。行即不
住道。悲智等行故。菩提分即是彼二所攝之助。助
彼二故。
大願力所攝。如來力所加。自善力所持。常念如來力
無所畏不共佛法。善清淨深心思覺。能成就福德智
慧。大慈大悲不捨眾生。入無量智道。
大願下別相。攝八為七。一初地大願攝持能至此
故。二三地攝善戒中如來力加故。彼經為證十力
四無所畏等故。是我今等行十善等。即上承佛力。
三地中因修自證禪定神通。名自善力所持。四常
念下論云四地中所說法分別智教化智障淨勝。
念通達佛法者。謂前十法明門是智方便。即前觀
察。依彼智明入如來所說法中。次教化智。即彼經
清淨分中以十種智成就法故生如來家。障淨勝
者即彼論釋。謂滅三地智障。攝四地勝智故。上之
二段。皆念通達佛法。故與此同。五地中有十種平
等深淨心。故云善淨深心。此心是思覺。六能成下
六地三種大悲。故云成就福德。三皆觀因緣集。即
成就智慧。七中二句。以近此地故。初空中方便智。
有中殊勝行。皆是大慈大悲不捨眾生行。次句即
以無量眾生。入無量智道。上總明集作方便地竟。
入一切法本來無生無起無相無成無壞無盡無轉。
第二淨忍分。有十五句。分三。初十正明無生忍。次
四明無生忍淨。後一結得忍名。然無生忍略有二
種。一約法。二約行。約法則諸無起之理。皆曰無生。
慧心安此故名為忍。即正明中意。約行則報行純
熟。智冥於理。無相無功曠若虗空。湛猶渟海。心識
妄惑寂然不起。方曰無生。即淨忍中意。前一猶通
諸地。未得於後不稱淨忍。今初段中言一切法者。
總該萬有理事之法。入即證達。以歷事無窮略陳
其十。十中相從為四無生。前七為一。名事無生。後
三各一。二自性無生。三數差別無生。四作業無生。
四中一破相。二破性。三因泯。四果離。即前二破相
入如。後二證實捨相。若寄位。初加行。二證體。四後
得。三通始終。又四中約法性收。不出真妄。妄法本
空稱曰無生。其法離相亦曰無生。事無生中。前四
不增。正顯無生。後三不減。亦即無生。法本不生。今
則無滅。以初攝後皆曰無生。別言七者。為治七種
實故。實者隨相執定故。文有七實。以七無生對治。
疏有多義。文廣不錄。上明事無生竟。
無性為性。
第二無性為性者即自性無生。此則顯詮。論經云
非有性者。明非有彼定執自性。此則遮詮。無性即
是法無我理。此理既以無性為其自性。則自體無
性。非是先有今無。亦非全無真體。故云為性。以前
觀事無生。正忍此理故。故論云。彼觀事故是此忍。
不得言無。此則非有非無以顯中道。此二亦不二。
又此理亦非所觀事外。故論云所有觀法無我理。
無二相故。斯非即非離無二為中道義。上明自
性無生竟。
初中後際皆悉平等。
第三明數差別無生。於三時中染淨法不增減故。
謂先際非染增淨減。後際非淨增染減。中際亦非
半增半減。以知三際皆空無自性故。三明數差
別無生竟。
無分別如如智之所入處。
第四無分別下。明作業差別無生。果位作用名業
差別。如智貫之則無差別。無差別即是無生。下如
<pb n="921"/>
是理如。上如是智如。智如於真理。故無差別。此智
是佛究竟入處。今菩薩證如同佛入處。故論云於
真如中淨。無分別佛智故。如是四種皆是示現無
生忍觀。上四無生竟。
離一切心意識分別想。無所取著。猶如虗空。入一切
法如虗空性。
二名無生忍淨中二。初句離障。後三顯治。前言離
者。論云示現行遠離。謂契實捨妄名行遠離。揀非
心體離也。所離一切略有二種。一離心者離報心
憶想分別。謂第八異熟識。轉現徧行亦不行故。二
離意識者離方便心憶想分別。論云離攝受分別
性想故。謂六七識及中心所等亦不行故。是則心
行處滅。名離一切想。後無所取下明治。上但明所
治非有。今明能治不無。故論云。想者遠離障法想。
非無治法想者治即無分別智。所以明此者有二
義故。一則揀異外道斷滅無想。二乘滅盡故。二揀
異如來。尚是照寂。非是寂照。以無功用自然行。故
云無所取著。無取果心。任性自進故。此顯治妙。徧
一切法想。故云猶若虗空。此顯治廣。入真如不動
自然行。故云入一切法如虗空性。此顯治深。此則
入於起信離念相者等虗空界。無所不徧。法界一
相。故云入一切法如虗空性。然論云不動自然行
者任性趣故。非謂有彼自然行心。故上離即止。此
治即觀。無功雙運。唯證相應。勿滯言也。
是名得無生法忍。
三結名可知。上淨忍分竟。下第三得勝行分。
佛子。菩薩成就此忍。即時得入第八不動地。
第三得勝行中二。初明深行勝。對前彰出。二佛子
此地菩薩下發起勝。對後彰入。前中亦是攝童真
住。文中二。先結前生後。已入第八地是結前入位。
生後深行為所依故。
為深行菩薩難可知。無差別。離一切相一切想一切
執著。無量無邊。一切聲聞辟支佛所不能及。離諸諠
諍。寂滅現前。
二正顯深行。先法後喻。法中八句。初句總相。位行
玄奧故。餘七別相。一難可知者即難入深。正是對
下彰出。二無差別者同行深。與諸無漏淨地菩薩
同故。如麥在麥聚故難知差別。三離一切下境界
深。分齊殊絕故。由所取相離。能取想不現前故。復
言離一切著者護此地一切所治障想故。四無量
無邊即修行深。自利無分量。利他無邊故。五一切
聲聞等明不退深。二乘不能壞其勝故。六離諸諠
諍即離障深。謂離功用障故。七寂滅現前即對治
現前深。以證真如為能治故。一切寂滅。七句通顯
離前地過。
譬如比丘具足神通。得心自在。次第乃至入滅盡定
一切動心意想分別悉皆止息。此菩薩摩訶薩亦復
如是。住不動地即捨一切功用行得無功用法。身口
意業念務皆息住於報行。
第二喻中文有三喻。從後次第喻前三段。為順治
障故從細至麤。為法中顯深故從麤至細。三中略
有喻合。今初滅定喻。喻前離障寂滅。喻中那含羅
漢心解脫人。多能入之。九次第定當其第九。故云
乃至。動心止息者謂所依六七心王已滅能依心
所憶想自亡。合中住不動地。合入滅定。即捨已下
合動心止息。即捨一切功用行者過所治故。得無
功用法者明得彼治法故。身口等息者以得無功
用法自然行故。即同前無所取著。離第一有行有
間發過。住於報行者文含二意。一成上示現得有
功用相違法。謂得無功用地故。此約教道。同前無
所取著。二者謂善住阿賴耶識真如法中故。此約
證道。同前入一切法如虗空性。即離第二淨地勤
方便過。不同前地修無功用。故云報行。報行者前
<pb n="922"/>
地所修報熟現前故。住真如者。以本識有二分。一
妄染分。凡夫所住。二真淨分。此地所住。由住真如
故捨黎耶之名。又佛地單住真如。不云黎耶真如。
今為有變易報在。是故雙舉。則黎耶言約異熟識。
如來但名無垢識故。
譬如有人夢中見身墮在大河。為欲度故。發大勇猛。
施大方便。以大勇猛施方便故即便覺寤。既覺寤已
所作皆息。菩薩亦爾。見眾生身在四流中。為救度故
發大勇猛。起大精進。以勇猛精進故至此不動地。既
至此已。一切功用靡不皆息。二行相行悉不現前。
第二夢寤喻。喻前正行廣大。論云。此示行護彼過
想者。離彼化生勤方便過故。有正智想者。非無此
地無功智故。如夢寤雖無夢想非無寤想。但此行
寂滅。故云所作皆息。合中勇猛約心。精進約行。合
上方便。並是功用二行。已下出所息障。依內證清
淨。生死涅槃二心不行。名二行不現。如彼寤時。此
彼岸無依。外緣境界受用念想不行。故云想行不
現。即離化生聖道等想。如彼寤時人船俱無。合中
見人墮河。喻中身自墮者。眾生病即菩薩病故。
佛子。如生梵世欲界煩惱皆不現前。住不動地亦復
如是。一切心意識行皆不現前。此菩薩摩訶薩菩薩
心佛心菩提心涅槃心尚不現起。況復起於世間之
心。
第三生梵天喻。喻分殊絕。合中正合下地。心意識
不現。合欲界心不現行也。所以不行者得報行故。
此離微細想行過。故論云此說遠離勝也。後此菩
薩下舉勝況劣。謂佛等不順行世間一分心等尚
不行。況順行世間一分心耶。佛心等者即七地求
如來智心也。此中但況世間。亦應以大況小。大尚
不行況小乘耶。則若世若出世若人若法若因若
果若智若斷皆不行也。上明深行勝對前彰出。
下正明勝行。
佛子。此地菩薩本願力故。諸佛世尊親現其前與如
來智。令其得入法流門中。
第二明發起勝行。此下亦是攝尊重行。因勸起行
皆尊重故。勝亦尊重之義。文有四段。一說主總敘。
二作如是下顯勸辭。三佛子諸佛世尊下顯勸所
為。四佛子若諸佛下彰勸之益。今初。願即勸因。大
論說三加七勸。今諸佛現前即現身加。與如來智
即是意加。後讚善哉即口加。以先加而後勸。今疏
但云說主總敘而已。經本願力應云住本願力。諸
佛世尊下總顯勸相。諸佛所以與智勸者。轉彼行
深樂足之心。令入法流門故。法流者決無生止水。
令起無功用行河任運趣佛智海。即以能趣為門。
又法流者即是行海。言與智者有二意故。一現行
與覺念。猶彼意加。二令其修取。故名為與。下之七
勸皆佛智攝。故但云與智。
作如是言。善哉善哉。善男子。此忍第一順諸佛法。
二正顯勸辭中二。先讚。即口加也。
然善男子。我等所有十力無畏十八不共諸佛之法
汝今未得。汝應為欲成就此法。勤加精進。勿復放捨
於此忍門。
後正勸文有七段。一勸修如來善調御智。二勸悲
愍眾生。三勸成其本願。四勸求無礙智。五勸成佛
外報。六勸證佛內明無量勝行。七勸總修無遺成
徧知道。然七皆含轉住增去。今初有三。一明多未
作。以未得修十力等教授眾生法故。次汝應下勸
令修習。三勿復下莫捨忍門。然捨有二義。一若以
放捨身心住此忍門。斯則不可。故云勿復。是以論
云若不捨此忍行。不得成就一切佛法。此令捨著。
二全棄捨則所不應。故論云依彼有力能作故。故
云勿復放捨。此令依之。
又善男子。汝雖得是寂滅解脫。然諸凡夫未能證得。
<pb n="923"/>
種種煩惱皆悉現前。種種覺觀常相侵害。汝當愍念
如是眾生。
第二勸中三。初明自所得忍。二然諸下明他無忍
起過。在家多有煩惱。出家多起覺觀。皆是眾生無
利益事。三汝當下勸起悲心。悲心依上而轉。
又善男子。汝當憶念本所誓願。普大饒益一切眾生。
皆令得入不可思議智慧之門。
第三勸中。願有二種。一依廣心下化眾生。二皆令
得下依大心。然有二義。一令他得。二令自得。自得
佛智。依此智行廣利眾生。
又善男子。此諸法法性。若佛出世若不出世常住不
異。諸佛不以得此法故名為如來。一切二乘亦能得
此無分別法。
第四勸中有三。初法性真常。定其所尚。次諸佛下
奪其異佛。勸其上求。以有深無礙智大用無涯。方
不共二乘故。後一切下抑同二乘令不住忍。三獸
度河同涉理故。趣寂為垢故應勿住。
又善男子。汝觀我等身相無量智慧無量國土無量
方便無量光明無量清淨音聲亦無有量。汝今宜應
成就此事。
第五勸中。舉身相等六。皆是化生事業。若成就此
法。則有力化生。故勸修成就。
又善男子。汝今適得此一法明。所謂一切法無生無
分別。善男子。如來法明無量入無量作無量轉乃至
百千億那由他劫不可得知。汝應修行成就此法。
第六勸中有三。初明其所得未廣。次善男子下示
佛無量勝行。無量入者所入法門差別故。作是法
門業用。轉是業用上上不斷。後汝應下結勸。
又善男子。汝觀十方無量國土無量眾生無量法種
種差別。悉應如實通達其事。
第七勸中二。先舉三種無量。即淨土中三自在行。
後悉應下結勸。明少作在。既言悉應通達。明少分
觀察即能成就。去佛非遙。此同德生勸於善財。勿
以少行而生知足。故云無量。
佛子。諸佛世尊。與此菩薩如是等無量起智門。令其
能起無量無邊差別智業。
第三顯勸所為。令起智業故。
佛子。若諸佛不與此菩薩起智門者。彼時即入究竟
涅槃。棄捨一切利眾生業。
第四彰勸益中亦是所為。為是故勸。於中二。先明
不勸之損。故不得不勸。後以諸佛下彰勸之益。是
故須勸。今初有二。一自損。既不與智即入涅槃。故
應須與。故論云即入涅槃者與智慧示現。二者損
他不利眾生故。然勸有四意。一為引定性二乘。二
為警漸悟菩薩樂寂之習。三為發起始行無厭上
求。四為顯此地甚深玄奧難捨。所以須勸。但有此
深奧法流之處。必有諸佛作七勸橋。故無一人便
趣永寂。又設佛不勸亦無趣寂。為顯勸益假以為
言。
以諸佛與如是等無量無邊起智門故。
第二勸益中有法喻合。法中三。初牒前與智彰益
之因。故論云彼行中攝功德勝故。云何勝諸佛同
作教授說故。
於一念頃所生智業。從初發心乃至七地所修諸行。
百分不及一。乃至百千億那由他分亦不及一。如是
阿僧祇分。歌羅分。算數分。譬喻分。優波尼沙陀分。亦
不及一。
二於一下起行速疾。
何以故。佛子。是菩薩先以一身起行。今住此地得無
量身。無量音聲。無量智慧。無量受生。無量淨國。教化
無量眾生。供養無量諸佛。入無量法門。具無量神通。
有無量眾會道場差別。住無量身語意業。集一切菩
薩行。以不動法故。
<pb n="924"/>
三何以下釋疾所由。謂先唯一身故長時劣此一
念。此地身等無量故一念頓超。有十一句。前十別
明。後一總結。十中初六依教化眾生。次二依自集
助道。後二依障清淨。十中一多身隨現。所以多者。
論云一切菩薩依信解如自一身故。謂智契同體。
故能即一為多。此實報能為。不同前諸地變化。此
對前一身。餘音聲等對前起行類亦無量。二圓音
隨說。三隨所知智。四隨取何類生。五隨應以何國。
六隨其教化何類眾生。七隨供養集福德助道。八
隨入何法門集智慧助道。九隨神通障淨。十隨智
慧障淨。故能處無量眾會隨機說法。皆言隨者隨
宜非一。釋無量言。故隨時之義其大矣哉。後一結
釋中。先結。謂起行眾多不離三業。後以不動法故
者釋由無相無功用無有間斷故。相用不動任運
集成。
佛子。譬如乘船欲入大海。未至於海多用功力。若至
海已但隨風去。不假人力以至大海。一日所行比於
未至。其未至時設經百歲亦不能及。
喻中。喻彼行速疾。論云應知因勝示現者釋疾所
由。船由入海故疾。行入無生故疾。
佛子。菩薩摩訶薩亦復如是。積集廣大善根資糧。乘
大乘船到菩薩行海。於一念頃以無功用智。入一切
智智境界。本有功用行。經於無量百千億那由他劫
所不能及。
合中初合未至海。即前七地。次到菩薩下合若至
海。即第八地。無生之智亦是行故名為行海。又頓
能徧起即深而廣亦得名海。無功用智以合上風。
一切智境明其趣果。前喻所無。以無生智同佛智
海。故喻不分。本有已下合前校量。上第三得勝
行分竟。下第四淨佛國土分。
大文第四淨佛國土分者。問經中但云大方便智。
一切觀察皆如實智。廣說化生應形作用。瑜伽論
中十自在前起智門。後但云得分身智。何以論主
判為淨土分耶。答淨土有二。一是能淨之因。二是
所淨之果。此有二對。一相淨果。謂寶嚴等。以行業
為因。謂直心等。三自在淨果。謂三世間圓融等。以
德業為因。謂淨土三昧等。今約後對。然淨土行業
始起凡夫。滿在一地。淨土德業始起不動。終在如
來。
佛子。菩薩住此第八地。以大方便善巧智所起無功
用覺慧。觀一切智智所行境。
第二釋淨土。文分三別。一器世間自在行。二眾生
間自在行。三智正覺世間自在行。初是化處。次是
所化。後是能化。具後二淨方名淨土。然初一多約
能淨。後二多約所淨。無功用智為能觀智。智所行
境為所觀。方便善巧即無功用因。在於七地修無
功用。今得自在。
所謂觀世間成。觀世間壞。
後所謂下別顯其相。有五種自在。一隨心欲。二隨
何欲。三隨時欲。四隨廣狹欲。五隨心幾許欲。今初
觀世間成壞。論云隨心所欲。彼能現及不現故者。
謂約能淨論隨。隨自心欲。知即能知故。約所淨論
隨。隨眾生心樂。欲見者則現成現壞。不欲見者則
不現故。經云觀知則唯約因。論主欲顯義兼於果。
故云隨現。即轉變自在。下之四段隨現準知。
由此業集故成。由此業盡故壞。
二由此業下明隨何欲。謂隨物欲知何業成壞。皆
能現故。
幾時成。幾時壞。幾時成住。幾時壞住。皆如實知。
三幾時成下明隨時欲。謂時長劫即能現故。若約
能淨即隨時智。如此世界成二十劫。初劫成器。餘
成眾生。壞亦二十。先壞眾生。後一壞器。並稱事稱
理名如實知。
<pb n="925"/>
又知地界小相大相無量相差別相。知水火風界小
相大相無量相差別相。
四又知地下。隨廣狹欲彼能現故。文中三。初知四
大差別即是廣相。小相者非定地報識境界。大相
者定地境界。乃至四禪緣三千故。無量者如來境
界。上三十事分齊。皆以境界智知。差別相者是法
分齊。故以相智知。知其自相同相差別故。
微塵細相差別相無量差別相。隨何世界中所有微
塵聚。及微塵差別相皆如實知。
二知微塵下知狹相。細相者透全塵故。論經次云
麤相者隟塵故。差別同前。無量差別者一塵之中
含多法故。塵之麤細俱通定散。故不云小大。
隨何世界中所有地水火風界各若干微塵。所有寶
物若干微塵。眾生身若干微塵。國土身若干微塵。皆
如實知。知眾生大身小身各若干微塵成。知地獄身
畜生身餓鬼身阿修羅身天身人身各若干微塵成。
得如是知微塵差別智。
三隨何下知能所成。雙明廣狹。文二先。總知內外。
次知地獄下別明六道。斯即楞伽責所不問。意顯
窮幽。又云無性故。
又知欲界色界無色界成。知欲界色界無色界壞。知
欲界色界無色界小相大相無量相差別相。得如是
觀三界差別智。
第五又知欲界下明隨心幾許欲。即能現故。文中
二。初約智知自在。上即三界互望論大小。今則一
界之中自分大小。欲界中人境為小。天境為大。色
中覺觀為小。無覺觀為大。無色界中論云佛法中
凡境為小。聖境為大。聲聞菩薩為大者。為揀外道
妄取為涅槃故特云佛法。如來所知一切三界皆
名無量相。
佛子。此菩薩復起智明教化眾生。所謂善知眾生身
差別。善分別眾生身。善觀察所生處。隨其所應而為
現身教化成熟。
第二約通明自在隨物現化。文中三。初隨機現化。
於中初標能化智。次所謂下明所知機。有三句。一
知身類不同故。二同隨身所用方便智故。三生何
等界能利生故。後隨其下正明隨化。雖言現身意
在生處。故屬器界。
此菩薩於一三千大千世界隨眾生身信解差別。以
智光明普現受生。如是若二若三乃至百千乃至不
可說三千大千世界。隨眾生身信解差別。普於其中
示現受生。
二明化分齊。
此菩薩成就如是智慧故。於一佛剎其身不動。乃至
不可說佛剎眾會中悉現其身。
三明現自在。謂不動而徧。猶月入百川。上明器
世間竟。
佛子。此菩薩隨諸眾生身心信解種種差別。於彼佛
國眾會之中而現其身。
第二明眾生世間自行。謂隨感能調伏眾生自在
故。於中三。初總明感應。
所謂於沙門眾中示沙門形。婆羅門眾中示婆羅門
形。剎利眾中示剎利形。如是毗舍眾首陀眾居士眾
四天王眾三十三天眾夜摩天眾兜率陀天眾化樂
天眾他化自在天眾魔眾梵眾乃至阿迦尼吒天眾
中。各隨其類而為現形。
二所謂下別顯感應。於中顯化生行。有二自在。一
化同物身。沙門中現沙門形等故。即身自同事。
又應以聲聞身得度者現聲聞形。應以辟支佛身得
度者現辟支佛形。應以菩薩身得度者現菩薩形。應
以如來身得度者現如來身。
二化應物心以身不必同其所化。即心自同事。故
論云彼行化眾生。身心自同事。
<pb n="926"/>
佛子。菩薩如是於一切不可說佛國土中。隨諸眾生
信樂差別。如是如是而為現身。
三總結感應。如是如是等。現類眾多故。若身若心
無偏頓應。故論結云自身心等分示現故。上明
眾生世間竟。
佛子。此菩薩遠離一切身想分別。住於平等。
第三明智正覺世間自在行。遠公云若就行境應
名二諦自在行。今就行體名智正覺。智於二諦正
覺無礙故名自在。今更一釋。以所知十身皆是毗
盧遮那正覺之體。亦得從境名智正覺。能令相作
亦自在故。文中二。初明第一義智。後此菩薩下明
世諦智。今初上句離妄。下句住實。由自身他身不
分別故。住於平等。不分別言非唯照同一性。亦乃
能所照亡。論此不同二乘。第一義智示現者以彼
不得法空。不能即俗而真非一異故。
此菩薩知眾生身國土身業報身聲聞身獨覺身菩
薩身如來身智身法身虗空身。
二明俗諦智有三。一總知十身。二此菩薩下令十
身相作顯通自在。三此菩薩知眾生身下別顯知
相彰智自在。今初。十身論攝為三。初三染分。次六
淨分。後一不二分。皆言分者同一大緣起法界分
為十故。即染分依他淨分依他同依一實故。染分
中三者初是眾生世間。次國土世間。業報身者彼
二生因。謂業煩惱。經略煩惱。故論具之。而云報者
業能招報。從果立名。然國土身合通於淨。且從一
類以判為染。次六總以三乘為淨分。於中前四是
人。菩薩及佛但因果之異。次一是能證智。後一是
所證法。故論云此二乘隨何智隨何法彼淨顯示。
謂因法智殊。顯三乘別。後虗空身是不二分者通
為二依。非染淨故。觀下別顯多約事空。義兼於理。
此菩薩知諸眾生心之所樂。能以眾生身作自身。亦
作國土身業報身乃至虗空身。又知眾生心之所樂。
能以國土身作自身。亦作眾生身業報身乃至虗空
身。又知諸眾生心之所樂。能以業報身作自身。亦作
眾生身國土身乃至虗空身。又知眾生心之所樂。能
以自身作眾生身國土身乃至虗空身。
第二十身相作。皆先明相作所由。由隨機故。文中
二。一別顯相作。略有四翻。云何法智虗空得為自
身。入法智中自然應現自己身故。令於虗空忽見
自身。故名為作。餘作亦爾。
隨諸眾生所樂不同。則於此身現如是形。
二總結例餘。上但舉四翻。理應具十成一百身。然
自身即是菩薩。若將自望菩薩別則有一百一十
身。故云則如是現。所以相作得無礙者。廣如懸談。
今文略有三意。一由證即事第一義故。事無理外
之事。事隨理而融通故。二緣起相由故。三業用自
在故。上十身相作。下別顯知相。
此菩薩知眾生集業身報身煩惱身色身無色身。
第三別顯知相。十身為八。三乘身合故。即有八段。
初眾生身有五相。初三業生煩惱妄想染差別。此
約總明三界。後二約上二界。即就報別開。若總開
三界五趣。則具十矣。
又知國土身小相大相無量相染相淨相廣相倒住
相正住相普入相方網差別相。
二國土身具有十相。前八一四相。後二真實義相。
前中初三分齊相。即小中大千。次二染淨差別。次
廣即寬陿差別。此略無陿。次二依住差別。真實一
重頓入名為普入。十方交絡名為方網。又重重現
故。多同初地。
知業報身假名差別。知聲聞身獨覺身菩薩身假名
差別。
三四二段共有四身。皆云假名差別者但有自相
同相差別。假名分別。實無我人。餘亦假名偏語此
<pb n="927"/>
四者。業因尚假。苦果可知。聖人尚假況於凡類。又
三乘聖人方能知假。佛德超絕不得云假。
知如來身有菩提身願身化身力持身相好莊嚴身
威勢身意生身福德身法身智身。
五知佛身自有十相。餘之九身既是佛身。一一有
此則已成百。若更相作則重重無盡。菩提身者示
成正覺故。二願生兜率故。三所有佛應化故。揀異
猨猴鹿馬等化。故云應化。即王宮生身。四自身。舍
利住持故。上四於三身中皆化身攝。五所有實報
身。無邊相海等揀。三十二相等故云實報。即三中
報身。六所有光明攝伏眾生故云威勢。即通報化。
七意生身者。論云所有同異。世出世間心得自在
解脫故者謂意俱生。即種類俱生無行作意生身
也。此通變化及他受用。八福德身者所有不共二
乘之福。能作廣大因故。故種少善根必得佛果。九
法身者所有如來無漏界故。斯即所證法體。界是
藏義生義。含無邊德。生世出世諸樂事故。十智身
者所有無障礙智。謂大圓鏡智已出障垢。證平等
性故。次云此智能作一切事者即成所作智。彼事
差別皆悉能知者即妙觀察智。此通四身。但兩重
十身一一圓融。故異諸教。
知智身善思量相。如實決擇相。果行所攝相。世間出
世間差別相。三乘差別相。共相。不共相。出離相。非出
離相。學相。無學相。
六智身有十一相。攝為三類。初二約體分別。初通
聞思。二即修慧。俱通理教。次果行相。即因果分別。
行即是因。通於三慧。果唯證入。相離前三。餘有八
智皆約位分別。於中初一是總。世間俗智名之為
世。三乘聖智名為出世。又道前名世。見道已去名
為出世。五三乘者於出世中大小分別。小乘十智
等。中乘七十七智等。大乘權實無量。六七二相於
大乘中麤妙分別。甚深般若不共。二乘相似般若
是則名共。八九二相通就三乘縛解分別。於新熏
性習未習故。後二通於三乘修成分別。
知法身平等相不壞相隨時隨俗假名差別相眾生
非眾生法差別相佛法聖僧法差別相。
七知法身。前能知智。此所知法。並通一切。智法不
同。前佛法智唯局如來。文有五相。一平等相。即是
理法。論云無量法門明等一法身故者。謂法門雖
殊同詮平等法身。生佛無二故。二不壞相。即是行
法。論云如聞取故。謂稱理起行名如聞取。行符乎
理則冥之菩提。名不可壞。三即教法。隨所化眾生
根性相應時說差別故。理本無言假言顯理。若權
若實皆是隨俗假名。四即重顯理法所徧之境。此
通染淨平等。法身徧情非情故。五即果法。唯約於
淨故。論云第一相差別。三乘同證第一義故。三寶
最勝故。隨智有異。三種不同。
知虗空身無量相周徧相無形相無異相無邊相顯
現色身相。
八知虗空身。文有六相。一無量相。芥子中空亦無
分量故。二徧至一切色非色處故。三不可見故。今
世人見者但見空顯色。想心謂見。故涅槃經中廣
破見空。此又含無為空。故亦不可見。四無異相者
無障礙故。謂不同色法彼此相異。有障礙故。五無
邊相。謂無始終起盡之邊故。六能通受色相。持所
持故。故下經云譬如虗空寬廣非色。而能顯現一
切諸色。既因色分別彼是虗空。則知因空顯彼為
色。上淨佛國土分竟。下第五自在分。
佛子。菩薩成就如是身智已。
大文第五自在分中分二。初牒前為因。修行三種
世間自在行。故得十自在。此但約智通說。若依攝
論。以六度為因。如下別明。
得命自在心自在財自在業自在生自在願自在解
<pb n="928"/>
自在如意自在智自在法自在。
二顯自在果。命自在者不可說不可說命住持故。
心則無量阿僧祇三昧智入故。財謂一切世界無
量莊嚴嚴飾住持示現故。上三自在以施為因。如
次以一切時一切處一切物施故。業則以現生後
世業報住持示現故。生則一切世界生示現故。上
二自在以戒為因。戒調身語成勝業故。復由戒淨
隨欲生故。願則隨心所欲佛國土時示現成就三
菩提故。此則由進策勤無懈廢故。解則一切世界
中徧滿示現故。論經名信解。用忍為因。以修忍時
隨眾生意。故得一切皆隨心轉。謂變地為金等。如
意則一切佛國中。如意作變事示現故。以定為因。
智則如來力無畏不共法相好莊嚴三菩提示現
故。相法則無中邊法門明示現故。上二同以般若
為因。內照所知得智自在。應根宣說得法自在。於
此十中。若智若通皆無壅滯。故云自在。約因而論。
此地方得。約果而論。圓滿在佛。此約行布。下離世
間上賢首品皆有此十。而約普賢位通貫始終。
上自在分竟。下大勝分。
得此十自在故。則為不思議智者無量智者廣大智
者無能壞智者。
大文第六得此已下明大勝分。於中三。初智大。智
解殊勝故。二業大。行業寬廣故。三彼二所住功德
大。智業所成故。今初文有五句。初句牒前為因。則
為下正顯。顯有四智。初一為總。謂不住世間涅槃
寂用難測名不思議。此不思議有三。一修行盡至
不思議。謂證涅槃無分量故。二所知不思議。廣照
世境故。三除障不思議。謂令真如出所知障天魔
外道不能壞故。
此菩薩如是入已。如是成就已。
二業大。有三。初三句牒前為因。一入自在。二成就
智。次得畢竟下正顯業大。三佛子下總結多門。
得畢竟無過失身業無過失語業無過失意業。身語
意業隨智慧行。般若波羅蜜增上大悲為首。方便善
巧善能分別。善起大願。佛力所護。常勤修習利眾生
智。普住無邊差別世界。
次正顯中有十二句。初三明三業淨。當相辨業。後
九約修辨業。攝為四相。初一句明起。論云能起。能
起同時。謂身語意是所起。智慧為能起。此三業起
必與能起同時。故經云隨行智為導首故。二般若
下四句智攝。不染作利眾生行等。謂由般若攝彼
大悲故不染愛見。能起方便利眾生行。三善起下
二句因攝。謂內由大願而為自行他行之因。又外
蒙佛攝。得成二因。四後二句作業所持。初句利益
眾生。後句淨佛國土。
佛子。舉要言之。菩薩住此不動地。身語意業諸有所
作皆能積集一切佛法。
後總結可知。
佛子。菩薩住此地。
第三。彼二所住功德大。中三。初一句標所住分齊。
次得善下顯所住德。三此菩薩下結成功德。
得善住深心力一切煩惱不行故。得善住勝心力不
離於道故。得善住大悲力不捨利益眾生故。得善住
大慈力救護一切世間故。得善住陀羅尼力不忘於
法故。得善住辨才力善觀察分別一切法故。得善住
神通力普往無邊世界故。得善住大願力不捨一切
菩薩所作故。得善住波羅蜜力成就一切佛法故。得
如來護念力一切種一切智智現前故。
二中十句。依七種功德謂初四為一善住道功德。
此是功德體。以二利行為菩薩道故。初二自利。先
契理離障名為深心。後對治堅固名為勝心。後二
慈悲利他。後六各一。約修辨德。初三三輪化益。修
上利他。後三願行相符。外招佛護。修上自利。
<pb n="929"/>
此菩薩得如是智力。能現一切諸作事。於諸事中無
有過咎。
三結成中。近結此段。遠結前三。得如是智結前智
大。以智證理得無憎愛故。次能現下結作業大。平
等作故。後於諸下結所住功德大。得七功德無過
咎故。
佛子。此菩薩智地名為不動地無能沮壞故。名為不
轉地智慧無退故。名為難得地一切世間無能測故。
名為童真地離一切過失故。名為生地隨樂自在故。
名為成地更無所作故。名為究竟地智慧決定故。名
為變化地隨願成就故。名為力持地他不能動故。名
為無功用地先已成就故。
大文第七釋名分。亦攝相迴向。釋如不動等故。釋
名分二。一地釋名。即約法名位。二智者釋名。即約
人彰德。今初。謂此諸名對前經立。初二從淨忍分
受名。得無生忍入不動故。此句為總。此智現前故
無退壞。次二約得勝行受名。一得為深行菩薩不
可知故。二離一切相等諸過失故。次三約淨土受
名。生地謂器世間自在隨樂生故。成地眾生世間
隨物成身自無作故。究竟地者正覺世間決二諦
故。次一約自在分。隨願成就方名自在。次一約大
勝分。得深心等十種力持力。後無功用通該始終。
上約名位。
佛子。菩薩成就如是智慧。
二智者釋名中三。初牒前為因。由得智地故。二入
佛下正就人顯。三於無量下總結所住。
入佛境界佛功德照。順佛威儀佛境現前。
二就人顯中。以何義故菩薩名為不動地。有二義
故。一一向不動。謂行修上順故。二一體不動。謂與
諸菩薩行體同故。文中二。先總明。後常為下別顯。
今初。文有四句。皆含一向一體二義。論云佛性隨
順因故。佛性即初句。以梵云䭾都譯通界性致譯。
論經云得入佛性即是法身果性故。論云佛性者
界滿足勝故。究竟見性故云滿足。此即分齊境界。
菩薩由得地智能上入之。隨順因者即下三句。由
三為因故能隨順佛境。一攝功德。佛功德照者善
清淨義故。謂以無垢慧善照佛德。即是攝義。二者
行。謂正行威儀順同佛故。三者近。即佛境現前近
如可覩故。
常為如來之所護念。梵釋四王金剛力士常隨侍衛。
恒不捨離諸大三昧。能現無量諸身差別。於一一身
有大勢力。報得神通三昧自在。隨有可化眾生之處
示成正覺。
後別明中。先明一向不動。論經十句。今經闕一。總
顯佛加。解參玄極。上德被己故。既常為佛加。故名
一向不動。餘句別顯五種功德。以顯不動。一供養
功德。即梵釋四王。論經王下有奉迎之言。二守護
功德。謂金剛等現形衛故。三依止功德。恒不捨三
昧故。四國土清淨功德。即能現諸身差別。若器若
眾生皆能隨現。故云無量。五於一一下加化眾生
功德。此復五種。前三自分。後二勝進。一願取諸有
多為主導。故云有大勢力。二根心使智力。即報得
神通。窮三際中眾生根欲等故。三無量法力。三昧
自在轉法輪故。四受力。彼經云能受無量記故。今
經闕此。五說力。即隨有可化示成正覺真能說故。
論經此後更有一句結云是菩薩如是通達。論云
一向不動故。
佛子。菩薩如是入大乘會。獲大神通。放大光明。入無
礙法界。知世界差別。示現一切諸大功德隨意自在。
善能通達前際後際。普伏一切魔邪之道。深入如來
所行境界。
二明一體不動。文有十句。初總。餘別。總云大乘會
者。謂入同類大乘眾數者。入數者不破壞義。和合
<pb n="930"/>
一故。別有九種。具此九種堪入眾數。一智不壞。獲
法智通故。二說不壞。謂放教智光故。三解脫不壞。
謂不住行。證入空有等無礙法界。業用無礙故。四
佛國清淨不壞。知世界自在故。五入大乘不壞。智
能示現大功德故。六神通不壞。隨意自在故。七善
能下能解釋義不壞。稱三際說故。八普伏下坐道
場不壞。萬行及菩提下伏魔邪故。九正覺不壞。入
如來境同佛覺故。
於無量國土修菩薩行。以能獲得不退轉法。是故說
名住不動地。
第三總結所住中行無障礙。不斷不轉。念不退故。
大文第一明地相竟。下第二明地果。
佛子。菩薩住此不動地已。以三昧力常得現見無量
諸佛。恒不捨離承事供養。此菩薩於一一劫一一世
界。見無量百佛無量千佛乃至無量百千億那由他
佛。恭敬尊重承事供養。一切資生悉以奉施。於諸佛
所得於如來甚深法藏。受世界差別等無量法明。若
有問難世界差別。如是等事無能屈者。如是經於無
量百劫無量千劫乃至無量百千億那由他劫。所有
善根轉增明淨。
大文第二位果中。先調柔行。法說中受世界差別
等無量法明者。等取眾生智正覺故。論名彼因相
故者。以所受法為自在因故。
譬如真金治作寶冠置閻浮提主聖王頂上。一切臣
民諸莊嚴具無與等者。
喻中真金作閻浮提主冠者。喻得清淨地身心勝
故。以此地中報行純熟三世間自在故。特加於王
無與等者喻善根光明轉更明淨。
此地菩薩所有善根亦復如是。一切二乘乃至第七
地菩薩所有善根無能及者。以住此地。大智光明普
滅眾生煩惱黑闇。善能開闡智慧門故。
此菩薩下三合。
佛子。譬如千世界主大梵天王。能普運慈心。普放光
明滿千世界。此地菩薩亦復如是。能放光明照百萬
佛剎微塵數世界。令諸眾生滅煩惱火而得清涼。
二教智淨。梵王普放光明者勝前日光。勝有三義。
一多故。二淨故。三廣故。
此菩薩十波羅蜜中願波羅蜜增上。餘波羅蜜非不
修行。但隨力隨分。
三別地行相。
是名略說諸菩薩摩訶薩第八不動地。若廣說者經
無量劫不可窮盡。
四結說地名。
佛子。菩薩摩訶薩住此地。多作大梵天王。主千世界。
最勝自在。善說諸義。能與聲聞辟支佛諸菩薩波羅
蜜道。若有問難世界差別無能退屈。布施愛語利行
同事。如是一切諸所作業。皆不離念佛。乃至不離念
一切種一切智智。
第二攝報果分二。初上勝身。
復作是念。我當於一切眾生中。為首為勝乃至為一
切智智依止者。此菩薩若以發起大精進力。於一念
頃得百萬三千大千世界微塵數三昧。乃至示現百
萬三千大千世界微塵數菩薩以為眷屬。
二次勝果。
若以菩薩殊勝願力。自在示現過於是數。乃至百千
億那由他劫不能數知。
三願智果。
爾時金剛藏菩薩。欲重宣其義。而說頌曰
　七地修治方便慧　　善集助道大願力
　復得人身所攝持　　為求勝智登八住
　功德成就恒慈愍　　智慧廣大等虗空。
大文第三重頌中二十二偈。分三。初十八偈半頌
位行。次二偈半頌位果。經一結說分齊。今初頌上
<pb n="931"/>
七分。即為七段。初一偈半頌集作地分。
 聞法能生決定力  是則寂滅無生忍 
 知法無生無起相  無成無壞無盡轉 
 離有平等絕分別  超諸心行如空住 
二一偈半頌淨忍分。
 成就是忍超戲論  甚深不動恒寂滅 
 一切世間無能知  心相取著悉皆離 
 住於此地不分別  譬如比丘入滅定 
 如夢度河覺則無  如生梵天絕下欲 
三有七偈頌德行分。於中二。初二偈頌深行勝。
 以本願力蒙勸導  歎其忍勝與灌頂 
 語言我等眾佛法  汝今未獲當勤進 
 汝雖已滅煩惱火  世間惑𦦨猶熾然 
 當念本願度眾生  悉使修因趣解脫 
 法性真常離心念  二乘於此亦能得 
 不以此故為世尊  但以甚深無礙智 
 如是人天所應供  與此智慧令觀察 
 無邊佛法悉得成  一念超過曩眾行 
 菩薩住茲妙智地  則獲廣大神通力 
 一念分身徧十方  如船入海因風濟 
後五偈頌發起勝。於中云但以甚深無礙智者長
行所無。故知唯念法性則同二乘。事理事事皆無
障礙。是菩薩學。故晉經全有一偈云但以得無礙
甚深微妙智通達三世故乃得名為佛。又此一句
亦可總頌餘勸。
 心無功用任智力  悉知國土成壞住 
 諸界種種各殊異  小大無量皆能了 
 三千世界四大種  六趣眾生身各別 
 及以眾寶微塵數  以智觀察悉無餘 
 菩薩能知一切身  為化眾生同彼形 
 國土無量種種別  悉為現形無不徧 
 譬如日月住虗空  一切水中皆現影 
 住於法界無所動  隨心現影亦復然 
 隨其心樂各不同  一切眾中皆現身 
 聲聞獨覺與菩薩  及以佛身靡不現 
 眾生國土業報身  種種聖人智法身 
 虗空身相皆平等  普為眾生而示作 
四有六偈頌淨佛國土分。於中三。初二器世間。次
三眾生世間。後一智正覺世間。
 十種聖智普觀察  復順慈悲作眾業 
五有半偈頌十自在。故晉經云能得於十種妙大
自在智。
 所有佛法皆成就  持戒不動如須彌 
 十力成就不動搖  一切魔眾無能轉 
六一偈頌大勝分。
 諸佛護念天王禮  密跡金剛恒侍衛 
 此地功德無邊際  千萬億劫說不盡 
七一偈頌釋名分。密跡者古譯為力士。
 復以供佛善益明  如王頂上莊嚴具 
 菩薩住此第八地  多作梵王千界主 
 演說三乘無有窮  慈光普照除眾惑 
 一念所獲諸三昧  百萬世界微塵等 
 諸所作事悉亦然  願力示現復過是 
次二偈半頌位果。
 菩薩第八不動地  我為汝等已略說 
 若欲次第廣分別  經於億劫不能盡 
三結說分齊。第八不動地竟。
第九善慧地。所以來者。瑜伽意云前雖於無相性
中捨離功用亦能於相自在。而未能於異名眾相
訓詞差別一切品類宣說法中得大自在。為令此
分得圓滿故。次有此來。言善慧者。攝大乘云由得
最勝無礙智故。無性釋云謂得最勝四無礙解。無
礙解智。於諸智中最為殊勝。智即是慧故名善慧。
<pb n="932"/>
即下文十種四無礙是也。莊嚴論云於九地中四
無礙慧最為殊勝。云何勝耶。於一剎那三千世界
所有人天異類異者異義問。此菩薩能以一音普
答眾問。徧斷眾疑故。金光明云說法自在。無患累
故。增長智慧。自在無礙者。此兼顯離障名勝。仁王
名為慧光者。言兼法喻。智論名善相。從所了得名。
能所雖殊皆名說法之慧。故所離障。離利他中不
欲行障。有四辯故。四無礙障分成二愚。前三為一。
名於無量。所說法無量名句字後後慧辯陀羅尼
自在愚。謂所說法是義。名句字是法。後後慧辯是
詞。陀羅尼自在愚。通於上三。二辯才自在愚。即愚
第四無礙。故所證真如。名智自在所依。謂若證得
此真如已。如無礙解得自在故。便成善達法器自
在說法行。梁論云由通上真如。得應身果。金光明
中得智藏三昧。皆一義耳。
 說此菩薩八地時  如來現大神通力 
 震動十方諸國土  無量億數難思議 
 一切知見無上尊  其身普放大光明 
 照耀彼諸無量土  悉使眾生獲安樂 
次正釋文。二分之內。初讚請分中有十三偈。分三。
初二如來現相顯說無功用行。無動之動難思議。
故特此現通。
 菩薩無量百千億  俱時踊在虗空住 
 以過諸天上妙供  供養說中最勝者 
次十頌別讚。後一結讚。別讚中亦三。初一菩薩讚。
 大自在王自在天  悉共同心喜無量 
 各以種種眾供具  供養甚深功德海 
次一天王供。
 復有天女千萬億  身心歡喜悉充徧 
 各奏樂音無量種  供養人中大導師 
後八天女供讚。於中二。初一供。餘七讚。
 是時眾樂同時奏  百千萬億無量別 
 悉以善逝威神力  演出妙音而讚歎 
讚中二初一標讚。
 寂靜調柔無垢害  隨所入地善修習 
 心如虗空詣十方  廣說佛道悟羣生 
 天上人間一切處  悉現無等妙莊嚴 
 以從如來功德生  令其見者樂佛智 
後六讚詞。於中亦二。初二讚菩薩。通於八地及說
法主。
 不離一剎詣眾土  如月普現照世間 
 音聲心念悉皆滅  譬猶谷響無不應 
 若有眾生心下劣  為彼演說聲聞行 
 若心明利樂辟支  則為彼說中乘道 
 若有慈悲樂饒益  為說菩薩所行事 
 若有最勝智慧心  則示如來無上法 
 譬如幻師作眾事  種種形相皆非實 
 菩薩智幻亦如是  雖現一切離有無 
後四雙讚佛及菩薩三輪化益。此文云菩薩幻智。
後結云讚佛已。故文中通讚八九地。如月普現前
地有故。此法師位隨機說權實故。文中三。初一身
無心而普應。次二口隨機而演說。後一喻結心常
契中。既特云最勝智心。示如來法。權實明矣。
 如是美音千萬種  歌讚佛已默然住 
 解脫月言今眾淨  願說九地所行道 
三結請。
爾時金剛藏菩薩告解脫月菩薩言。佛子。菩薩摩訶
薩以如是無量智思量觀察。
第二正說分。先明地行。文有四分。一法師方便成
就。謂此地能起辯才說法。名法師地。趣地行立名
方便。故二智成就。具能知法之智慧故。三入行成
就。達所化器之心行故。四說成就。稱根正授故。四
中。初一入心。餘皆住心。亦攝三位。至下當知。然第
<pb n="933"/>
八中但淨佛土教化眾生。此地辯才力故教化眾
生。成就一切相能教化故。一切相者具上四分故。
初分中三。初牒前起後。前得二諦等智故。謂諸佛
勸起無量智慧。思量觀察。即是思修。次欲更下正
顯方便。三得入下結行入地。
欲更求轉勝寂滅解脫。復修習如來智慧。入如來祕
密法。觀察不思議大智性。淨諸陀羅尼三昧門。具廣
大神通。入差別世界。修力無畏不共法。隨諸佛轉法
輪。不捨大悲本願力。
次正顯中文有十句。不離二利。論云一一五三句
示現者初句利他。次句自利。故云一一。次五利他
後三自利。故云五三。示現之言通上四段。初句依
無色得解脫想。可化眾生利益他故。化其令得大
涅槃。故云轉勝。二依未得究竟自利益故。復令修
習如來智慧。三依根熟菩薩化入如來祕密。三密
化益故。四依邪念可化眾生。令觀察不思議智。得
正念故。謂觀無念見性故。五依未知法眾生。轉法
輪令得知故。即淨陀羅尼三昧門皆說法所依故。
六依邪歸依眾生具廣大神通。令入正法故。七依
信生天眾生。令入差別世界佛淨土故。上五利他。
下三自利中八依正覺內證智德。故修力等。九依
轉法輪外化恩德。十依無住涅槃斷德。
得入菩薩第九善慧地。
三結行入位。上法師方便成就。
佛子。菩薩摩訶薩住此善慧地。如實知善不善無記
法行。有漏無漏法行。世間出世間法行。思議不思議
法行。定不定法行。聲聞獨覺法行。菩薩行法行。如來
地法行。有為法行。無為法行。
第二智成就。此下二三段攝王子住。知法知根皆
法王軌度故。且依智成。文中初句總知三性。謂淨
染不二即無記。後有漏下展轉別開。一於淨法開
漏無漏。謂施戒等取相心修。與漏相應。名為有漏。
無漏返此。二於無漏開出。見道已前名世。見道已
去名出世。三即就上二。世出世異名為思議。即世
出世名不思議。四彼有漏思議中定能證入名之
為定。為緣所動名為不定。亦可佛性定。有餘一切
法皆悉不定。三聚定等。下文自說。五總上諸善開
出三乘。謂諦緣度等皆通上四。唯佛果一是為無
漏等。而屬菩薩乘果。六於三乘法中。示有為無為
依順行故。謂滅諦緣性彼岸真理皆名無為。道諦
緣智能證修起皆是有為。如來一切皆是無為。佛
智有為非極說故。涅槃令覆有為相故。三乘聖人
依此起行。依此差別故名順行。上智成就。
此菩薩以如是智慧。如實知眾生心稠林。煩惱稠林。
業稠林。根稠林。解稠林。性稠林。樂欲稠林。隨眠稠林。
受生稠林。習氣相聚稠林。三聚差別稠林。
第二明入行成就。於中三。初總標章門。二此菩薩
如實知下依章廣釋。三佛子菩薩隨順下總結安
住。今初有十一林。以疏義頗難消釋。今撮略疏義
以為補義。
補義曰。按疏云此十一稠林。初眾生心者為總。故
論釋心為依共。以是下十染淨共依故。菩薩依此
而知。故名為依。餘十是別。此十通不出三雜染。言
三雜染者乃惑業苦也。故論云依煩惱業生。然煩
惱業是惑業。生是苦果。此通明十稠林義也。然下
十林又束為七者。一煩惱林是惑。二業林即業。三
束根解性欲四林共為業。四隨眠林乃惑染種子。
五習氣林通染淨習氣。六受生林是苦果。七三聚
林乃通約聖凡根性有定不定時。如是故後十林
束為七也。故論釋此七云。依共染煩惱染淨等。依
定不定時也。文有四節。一依共者謂根解性欲四
林共是業故。二依染謂隨眠。即煩惱種子名染。眠
伏藏識令心染汙故。三煩惱染淨等即習氣。四依
<pb n="934"/>
定不定時即三聚林。然習氣三聚二林通三雜染。
故云餘二通三。又云不出三者謂隨眠是煩惱。根
等是業。今習氣三聚二林亦不出三離染也。此十
皆名稠林者多故名林。難知曰稠。然此十名。如發
心品辨。而習氣通二義。一者殘習。二者種子熏習。
如下當辨。
此菩薩如實知眾生心種種相。所謂雜起相。速轉相。
壞不壞相。無形質相。無邊際相。清淨相。垢無垢相。縛
不縛相。幻所作相。隨諸趣生相。如是百千萬億乃至
無量皆如實知。
第二依章廣釋。文有九段。以性解欲合一例故。今
初心中略舉十門。攝之為八。二三後二合故。一差
別相。謂心意及識六種別。言雜起者。此八緣境。許
得齊起。故名雜起。以必與所俱。極少猶有徧行五
故。二速轉下二句合明行相。謂四相遷流故。速是
住相。住體輕危速就異故。轉是異相。壞是滅相。不
壞是生相。三無形質者第一義相。觀彼心離心故。
云何離。謂身心不可得故。身者體依聚義。即同起
信心體離念等。四無邊際相。即自相。順行無量境
界取故。取境不同故名為自。上之四相。初一是所
相。二是能相。此二並心之相。三是心之空性。性相
不同合為心體。四即心用。此四並通染淨。後四明
淨心隨緣。第五清淨者自性不染相。即自覺聖智。
真妄所依不空性也。染而不染名自性淨。次下二
句即不染而染。六垢無垢者即同煩惱不同煩惱
相。隨緣有垢性恒離故。七縛不縛者同使不同使
相。義不異前。但種現有別耳。八有二句合一。同名
因相。隨因受生故。菩薩以幻智願力生。餘眾生隨
業諸趣生。
又知諸煩惱種種相。所謂久遠隨行相。無邊引起相。
俱生不捨相。眠起一義相。與心相應不相應相。隨趣
受生而住相。三界差別相。愛見癡慢如箭深入過患
相。三業因緣不絕相。略說乃至八萬四千皆如實知。
第二釋煩惱稠林亦三。別中九句攝為三種事。後
七合故。一遠入相。乃至有頂故。此約四住現行。下
至金剛自約種說。久者無始長隨故。二無邊引起
者難知相。言無邊者修習無量善根故。引起者引
起惑故。惑與善俱所以難知。即勝鬘恒河沙等上
煩惱也。三俱生下七句合為染相。即三雜染。謂此
煩惱亦與業生。二俱起故。即分為三。初三句當體
明煩惱染。一俱生不離者明隨所縛。此句總明能
所。所縛即妄心。謂惑與妄心遞共同事。故云俱生。
生即是事。然雖惑不名妄心。離心惑依何住。故迭
相共依名為不捨。二眠起。一義者是以何縛。謂使
為能縛。使即隨眠。起即現行。現行由使不得解脫。
以現及種同一惑義故。然下辨使不必與現行俱。
此中現行必由於使。如有種子未必有芽。若已芽
必有種子故云一義。三與心相應不相應者是所
縛事。事即真心。若彼妄染名與相應。是縛非解。心
性淨故名不相應。示可解脫。二隨趣下有二句。約
生明煩惱染。論云身事生道界因故者。苦報集起
名身事生。上句是道因。下句是界因。三愛見下二
句。約業名煩惱染。初句明於三分中業因。障解脫
故。言三分者。愛是欲求中追求現報受欲行者。見
是邪梵行求。癡是欲求中追求現報習惡行者。故
論云無戒眾生為現少樂。習眾惡行愚癡之甚。慢
通上三。而多屬見。有求屬生。染所攝故。此略無。上
三俱障解脫。過患難拔如箭深入木。故外道得非
想定。尚與見慢相應。上即論意。亦可見愛等通七
識中煩惱。故云深入。下句明此惑隨順世間身口
意業。不斷起因故。結中八萬四千煩惱。隨好品自
明。今此疏有多義。大約以貪瞋癡等分。各具二萬
一千。故有八萬四千。
<pb n="935"/>
又知諸業種種相。所謂善不善無記相。有表示無表
示相。與心同生不離相。因自性剎那壞而次第集果
不失相。有報無報相。受黑黑等眾報相。如田無量相。
凡聖差別相。現受生受後受相。乘非乘定不定相。略
說乃至八萬四千皆如實知。
第三釋業亦三。別中十句。為九種差別。後二合故。
初句道因差別。謂通說三性為六趣因。引業為善
惡。各有三品。二地已說。滿業通三性。名言熏習亦
通三性。許為因種故。又俱舍十七。以三性因對五
種果。無記亦能招果故。論主通以三為道因。惑既
不能招異熟。則論主言總三為道因。意別但取善
惡為因。二有表示等者自性差別。論經此句云作
未作相。並以思為自性。論云此有二種。一籌量時。
此在意地。唯有審慮一種思故。此未作義。二作業
時有決定思。若在身語。唯動發思。成唯識云動身
之思名為身業。發語之思名為語業。三與心同生
不離者。方便差別。心共生熏心。不別生果故。謂業
種不離心。得果不離種也。謂此業思。與等起意識
共生。隨其善惡生已。即熏本識。成名言等種。種似
能熏。故云不別生果。即不離義。四因自性剎那壞
等者。盡集果差別。謂無始業因以是有為故。自性
剎那壞。故云盡。此顯非常。而得持至果。功不敗亡。
故云集果不失。此顯非斷。前念雖滅後念續存。故
云次第。亦是因則頓熏。果則次第。如識等五也。五
有報無報相者。論云已受果未受果差別。過去生
報業現在已受。名為有報。後報未受名為無報。非
謂全無。更有一理。謂已悔之業則許無報。有報可
知。六黑黑等眾報者。對差別。謂四業相對成差別
故。初二黑白相對。後二漏無漏相對。言黑黑者。即
四中初一。因果俱惡故。又因果俱與無明相應故。
即三途業。等者等於餘三。謂二名白白業。三黑白
業。即欲界善業。因中善惡雜故。受報亦愛非愛雜。
四非黑非白業。謂諸無漏業無異熟故。對上黑白
二業。立雙非名。言眾報相者。上三有相故。論云業
集成就故。若俱舍意。其黑白業約相續說。以無一
業及一異熟是黑亦白。互相違故。言相續者。或意
樂黑。方便白。是為誑他行敬事等。或意樂白方便
黑。如愍弟子現麤語等。若以意推。正以諂心而行
敬事。亦可同時。餘雖集第八俱舍第十六廣明。七
如田無量者因緣差別。謂識種為因。業田為緣。隨
田高下等殊。令種亦多差別。故論經云業田無量
相。八凡聖差別者。即已集未集差別。出世未集。世
已集故。九十二句定不定差別。前句明三種時報
定不定。謂現作現得報名現受現報。次來生獲報
名生報。現作第三生去方得報名後受。於此三中
各有定不定。謂前二時定。報通定不定。後一時報
俱通定不定。第十句明乘非乘定不定。乘即三乘。
唯修自乘業名定。乍修此乘復修彼乘名為不定。
非乘謂世間。無運出義故。定者難度。不定者易度
故。結中亦言八萬四千者。惑因既爾。所起之業亦
然。根等諸門皆成八萬。翻此即顯波羅蜜門三昧
門等。
又知諸根軟中勝相。先際後際差別無差別相。上中
下相。煩惱俱生不相離相。乘非乘定不定相。淳熟調
柔相。隨根網輕轉壞相。增上無能壞相。退不退差別
相。遠隨共生不同相。略說乃至八萬四千皆如實知。
第四釋根中二。先別後結。別中十相為九差別。五
六合故。一說器差別。謂說法所授之器。信等五根
有下中上故。亦是鈍中利。謂於教理受有遲速。及
多少故。二根轉差別。過未為先後際。現在已定。兩
望論差。謂前上中下根於三際中互望轉變。若後
轉為中上前根則下。後轉為下前根則增。是差別
義。不轉則平是無差別。故論云前後根。前根下增
<pb n="936"/>
平故。三三性差別。謂約菩薩等三乘根性相形。為
上中下。故不同第一通於三乘。四煩惱染差別。謂
喜樂等五受根。隨貪等煩惱得增上故。五六二相
謂定不定差別。初句乘非乘。皆約熟不熟明。大乘
中熟者定。不熟者不定。小乘中熟者不定。可轉向
大乘故。不熟者定。各隨自乘而解脫故。若世間非
乘熟者不定。可化入道故。不熟者報已定故。且暫
捨之。即離世間中待時方化清淨捨也。後句純熟
調柔一向是定。六隨根網輕轉壞者順行差別。此
知眼等根順行境界得增上故。於中有三種順行。
一依身順行。謂六入展轉迭共相縛。如網魚鳥不
得解脫。故云根網。此行內境。二生滅順。謂體是有
為生住不久。故云輕。易可異滅故云轉壞。三觀行
取相順行。此行外境。即論經云取相。今文闕此。或
根網中收。七聲聞淨差別。望凡夫二乘行增上故。
以二乘根由滅障能成。故煩惱無能壞。八菩薩淨
差別。此通三種退不退也。三種即位證念也。九遠
隨等者。示一切根攝差別。謂三無漏根總攝諸根。
三者一始行。即未知當知根。二方便。即已知根。正
在修道故云方便。三報熟者。即具知根。謂前信等
共三無漏根生。而隨優劣。三位不同。自始至末。故
名遠隨。此之三根於修無學涅槃增上故。此上九
中。初二約信等。三五七八並約三乘。通於諸根。四
約五受。六約眼等六根。九約三無漏根。麤說可然。
細說無盡。故結云乃至八萬四千。
又知諸解軟中上。諸性軟中上。樂欲軟中上。皆略說
乃至八萬四千。
第五例三稠林。謂性解欲。此三與根性相順入。舉
一可反三隅。故皆略例。
又知諸隨眠種種相。所謂與深心共生相。與心共生
相。心相應不相應差別相。久遠隨行相。無始不拔相。
與一切禪定解脫三昧三摩鉢底神通相違相。三界
相續受生繫縛相。令無邊心相續現起相。開諸處門
相。堅實難治相。地處成就不成就相。唯以聖道拔出
相。
第六釋隨眠。先總中晉及論經皆名為使。論云隨
順逐轉義。如世公使隨逐眾生得便繫縛。即是隨
眠。眠伏藏識。隨逐纏繞故。此唯約種。不同小宗。別
有十二句。論攝為二。前六明何處隨逐。後六明以
何隨逐。今初為五。一合初二句約心明處。初句於
報心隨逐。正顯眠伏藏識。即久安處。而言深者。無
始來有微細難知故。下句於非報心隨逐。即轉識
分別事識不離現事而生。故但云心。即蹔迴轉處。
二相應不相應者。約三界明處。唯與當界心相應。
不與異界心相應。故論云欲色無色或上中下差
別。無色惑微。所以名下等。雖則隨眠性皆成就。隨
其現惑亦有不相應義。三久遠隨行相者。約地明
處。論云隨順乃至有頂故。然有頂之言通有二義。
一至金剛之頂。二至三有之頂。今取通大小義直
云有頂。論經但云遠入。今云久遠。亦無始來上至
九地頂故。四無始不拔相。此約時明處。處既無邊
時亦無始。唯智能怖隨眠賊。既未曾有聞思修智。
故不能拔出。五與一切禪定等者。此約行明處。由
隨眠隨逐。令世間禪定等不能滅愛見等心。不能
隨順正修行故。名為相違。故下偈云禪定境排仍
退轉也。後三界下明以何隨逐。即顯隨逐之相。由
此相故名為隨眠。此有六種。一於上三有不斷隨
逐。所以三有不斷相似相續者。由有此使所繫縛
故。如世眠者不能起牀。二遠時隨逐。即於上無始
時。令心相續現起無邊。如世眠者夢心相續。三開
諸處門者一身生隨逐。謂於前一身之上。報非報
心明隨逐也。如世眠者夢中見聞。於中二義。一令
眼等諸根門集生六種識時。使與同生。故云開門。
<pb n="937"/>
此明外逐方便心。二論云及阿賴耶熏故。此明內
熏報心。論經門字下更有集字。即賴耶集起之心。
然是諸處通依故。今經義含耳。四堅實難治。即不
實隨逐。謂修禪等時不得真實對治故。不實堅實
如世重眠。不得重觸大聲。無由起故。五地處等者。
微細隨逐。此於上有頂處。九地中六入處煩惱身
隨逐故。然九地有二義。一約三界九地。雖並成就。
細故不知成處多少。如世眠者夢中謂覺。二以善
慧為九地。十地猶有。故名微細不成就。此地中分
有斷除故。故下偈云。金剛道滅方畢竟。六離苦隨
逐。謂唯無分別智出世間聖道。方能拔出。如眠得
觸。
又知受生種種相。所謂隨業受生相。六趣差別相。有
色無色差別相。有想無想差別相。業為田愛水潤無
明暗覆識為種子生後有芽相。名色俱生不相離相。
癡愛希求續有相。欲受欲生無始樂著相。妄謂出三
界貪求相。
第七釋受生稠林中十句。先總。後別。論通為八。一
身種種。謂形類多故。二業種種。三住處種種。四四
五二句色想上下種種。五同外色因種種。謂田等
取外同喻故。六自體種種。名色與識俱生相依不
離。是報自體故。七本順生因種種。謂癡愛為本順
生求有。令有續故。八末後二句集苦諦種種。謂三
求不同皆是集因。但集苦果。故云種種。上句顯欲
有二求。欲受即欲求。貪愛共取追求不已也。欲生
即有求。愛生三有。自得勝身。復攝眷屬故。言無始
樂著者。顯上二求之過。下句即邪梵行求。由心取
著故。不知三界輪迴。貪求三界小大無量之相。妄
謂涅槃。謂或拍腹為道。或計無想非想為涅槃故。
又知習氣種種相。所謂行不行差別相。隨趣熏習相。
隨眾生行熏習相。隨業煩惱熏習相。善不善無記熏
習相。隨入後有熏習相。次第熏習相。不斷煩惱遠行
不捨熏習相。實非實熏習相。見聞親近聲聞獨覺菩
薩如來熏習相。
八釋邪氣中。亦先總。後別。總云習氣。既通二義。不
可局於羅漢餘習。雖標習氣。別中皆言熏習。熏謂
熏灼。如外香氣。習謂習學。唯約有情。習必能熏以
成氣分。故云習氣。即賴耶識以為所熏。以恒住一
類是無記性可受熏故。前七轉識以為能熏。由有
生滅勢力增勝。有增減故。能所共相和合。故名熏
習。此如攝論及唯識第二。若依起信。真如亦能內
熏。佛善友等以為外熏。內外和合以成氣分。前中
雖聞教等。亦因識能領受。故判識為能熏。今並通
此。文中既有因熏於果等。定知熏習種成為氣分
義。別中十種差別。一與果現在非現在差別。謂過
去善惡業因與今現果同起名行。不同起名不行。
如人行施。令行人身亦常好施等。此即因習。二隨
趣熏者道熏差別。如從天來今猶鮮淨。廣明道習。
如大威燈光仙人所問經。此即果習。上二皆是對
過說今。三隨眾生行者。親近眾生行差別。此是緣
習熏。故宜遠惡近善慎所習也。所以昔王不立廐
於寺而立之於屠。四隨業等者。功業煩惱熏差別。
功業者釋經業字。謂是起作事業。揀非業因。如煉
金之子宜教數息等。煩惱習者。如人愛眠眠滋轉
多等。五善不善等者。善業等熏差別。此業即是業
因。以是善等三性。望來果稱業故。如久行施者施
心轉濃等。上三唯約現世以明習氣。六隨入後有
者。中陰熏差別。中有即是本有後故。如梵行人至
中有內亦不染欲。七次第者。與果次第熏差別。謂
修善惡業。於後有位。諸趣之中受果次第。習亦於
果次第無差。上二約現望後以說熏習。八不斷等
者。離世間禪因熏差別。謂諸無漏定名離世間禪。
修學無漏即是彼因。由未斷煩惱。雖修無漏。亦為
<pb n="938"/>
煩惱牽煩惱。隨至無漏名為遠行。行亦入義。九實
非實者。同法異外道行解脫熏差別。同法釋實。即
三乘同佛法故。異外道釋非實。在佛法外故名為
異。行者上二之因。解脫者上二之果。各有熏習。好
習本法故。曾修小乘。今雖學大先發小習。餘可準
知。此習邪正雙明。約修證說。亦含三乘餘習之相。
十乘熏差別。唯就於正。約其見聞。故法華安樂行。
令不親近二乘。恐習成種故。前七約時。三世三有
互望明習。通於善惡。八明惡隨於善。後二約人。種
種習氣皆能了之。令成如來無習氣之習氣智故。
又知眾生正定邪定不定相。所謂正見正定相。邪見
邪定相。二俱不定相。五逆邪定相。五根正定相。二俱
不定相。八邪邪定相。正性正定相。更不作二俱離不
定相。深著邪法邪定相。習行聖道正定相。二俱捨不
定相。
第九釋三聚稠林。亦先總。後別。論通為五。總即第
一有涅槃無涅槃法。三乘中一向定差別。無即邪
定。有即正定。各於自乘定故。離此不定。此就種性。
約位以明。外凡無涅槃。三乘聖人定有。內凡不定。
又約一期久遠。非究竟無。二善行惡行因差別。此
約解惑以分三聚。謂正見是善行因。邪見惡行因。
二見定起二行名之為定。言二俱不定者。無正慧
決擇。又不撥無因果。率之則可清升。任之則便鄙
替。故曰不定。下不定倣此。三惡道善道因差別。此
約行業以辨。四外道聲聞因差別。此約位以分。飜
彼八正名曰八邪。外道邪位定。正性離生聖人位
定。已見道故。前三善根則名不定。五菩薩差別。此
約修大乘者得失以分。著邪是失。所謂六蔽。聖道
為得。即六度等。
佛子。菩薩隨順如是智慧。名住善慧地。
第三總結安住。文屬入行。論意總結前三。故云前
三種事成就方能安住此地。三種事即法師方便
成就。智成就。入行成就。
住此地已。了知眾生諸行差。別教化調伏令得解脫。
大文第四明說成就。亦攝善法行。辯才饒益多同
彼故。文中二。先牒前總。
佛子。此菩薩善能演說聲聞乘法。獨覺乘法。菩薩乘
法。如來地法。
次廣顯說成。有三成就。一智成就。謂知法知器知
化儀故。二口業成就能起說故。三法師自在成就。
得陀羅尼等成彼德故。各有佛子以為揀別。今初
分二。先明隨所知之法。二一切下隨所依之器。此
二何異前文智成入成。前二各別而知。今此總收
以法逗器。今初所知法。即三乘一乘解脫差別。各
含教證。教道以將化生令器熟故。證道以將度生
令得解脫。正體度故。
一切行處智隨行故。能隨眾生根性欲解。所行有異。
諸趣差別。亦隨受生煩惱眠縛諸業習氣而為說法。
令生信解增益智慧各於其乘而得解脫。
二隨所依之器。文有三節。初總明。次能隨下別顯。
後令生下結益。論主收為七種器。一說所法對器。
自釋云隨應度者授對治法故。即總中二句。下是
所說法。上句即所對之器。別中初能隨及後而為
說法。即上說所說法中間根等諸林。即所對之器。
論經眾生下有心字。即是心稠林。通為五種器。初
眾生心根性欲解五器。明所說法成就。謂十一林
中此五正顯已成信等法器。可隨根欲等說。故別
顯之。三所行有異。含其二義。一約能行之行。名種
種異行器。即上根等能行。二所行之境。即上根等
所行。名譬喻器。總喻上五。故世稼穡具五因緣。彼
所種之物成就堪用。一有心物。二有根益其生力。
三有可生性。四含潤欲發。五決定可生。喻上心等
故云譬喻。四諸趣差別者。即定不定根轉器。亦通
<pb n="939"/>
上根等五。亦隨下以彼生煩惱業熏難捨。要作同
行巧辨方能化故。三令生下結成益。即隨乘因能
乘出器。以上諸義。不出自乘解脫。
補義云。疏引論收此一段為七器者。以初總有二
句為一器。次別中云能隨眾生根性欲解。準論經
眾生下有一心字。則以心根性欲解為五種器。後
結成益中令生智慧。各於其乘而得解脫為一器。
是為七種。中間所行有異等三句。即明上根等差
別之義。故不分耳。
佛子。菩薩住此善慧地。作大法師。具法師行。善能守
護如來法藏。
第二口業成就。曲分為二。先總明具說之德。二以
無量下正明口業成就。今初。亦是智成就。以具法
師行即是智故。而言說者護如來慧藏。通於說故。
斯則內持於智。外口說故。何名具法師行。深妙義
中具二十種功德故。一知時。二正義。三頓。四相續。
五漸。六次。七句義漸次。八示。九喜。十勸。十一具德。
十二不毀。十三不亂。十四如法。十五隨眾。十六慈
心。十七安隱心。十八憐愍心。十九不著名利。二十
不自讚毀他。慈氏論中說。具十德者名大法師。攝
義具足。一善知法義。二能廣宣說三處眾無畏。四
無斷辯才。五巧方便說。六法隨法行。七威儀具足。
八勇猛精進。九身心無倦十成就忍力。
以無量善巧智起四無礙辯。用菩薩言辭而演說法。
此菩薩常隨四無礙智轉。無暫捨離。何等為四。所謂
法無礙智。義無礙智。辭無礙智。樂說無礙智。
第二正明口業中先略明。後此菩薩以法下廣顯。
今初。先顯名體。謂外以菩薩美妙言辭而演法義。
名四無礙辯。內由智起。名四無礙智。次辯體者。此
智即無漏後得為體。故云善巧。即上知法知機智
也。次菩薩下約位顯勝。以初地分得。此地任運。故
無暫捨離。後何等下徵列名字。知緣法等無物礙
故。法等皆智境界。從境分四。一法者法體。謂法自
體有軌持故。即二空所攝即真之俗境。故論云遠
離二邊生法所攝。如色礙相等。二義者法境界體。
謂於體上差別境義。即上二空所攝真諦之境。故
論云即彼遠離二邊生法所攝中如實智境界故。
然得此真智者。由菩薩於生法二執所攝境中以
智安住。求彼色等但是虗妄。即俗而真。是彼色等
之中別義。上即遠公之意。其猶不生不滅是無常
義。亦可不約二諦。法約自體。義約差別。謂十一色
等虗妄分別之相。即是別義。言如實智者。稱事實
也。三詞者正得與眾生。謂得彼方言與他說故。故
論云於彼如實智境中隨他所喜言說正知。此釋
正得。隨他言說正知而與故。此釋與眾生。四樂說
者正求與無量門。謂樂說乃辭中別義。七辨剖析
名無量門。論云於彼隨他所喜言語。正知無量種
種義語。隨知而與故。上略明四無礙智。
下廣顯中。理實此四通該一切。且約圓教以列十
門。各有復次。論云後五是淨者謂三行果。則顯前
五是三乘教理。通於染淨。言十者一依自相。謂知
事法體各殊故。二依同相。謂知理法若性若相各
有同理故。三行相。此約時辨法。三世遷流故。上三
知義。即是所詮。四說相。此知教法。上四皆約所知。
五智相。此約能知。六無我慢相。此約所離明淨。七
小乘大乘相。此約所行。上二通辨諸乘行果。後三
別約一乘。八菩薩地相。此約因行。後二知果。九如
來地相。約體。十作住持相。約用。然十中法義則別。
後二多同皆辭。則說於法義。樂說乃辭中別義。亦
有以辭說於法。樂說說義。十中皆四無礙。即四種
相。
此菩薩以法無礙智知諸法自相。義無礙智知諸法
別相。辭無礙智無錯謬說。樂說無礙智無斷盡說。
<pb n="940"/>
二廣顯十中。初自相有四種。一生法自相。謂知色
是變礙相等。二義者差別自相。謂知色有十一處
等。上二約總別以分法義。後二同體義分。三想堅
自相。想者起言所依。亦以慧心取彼二種相故。一
隨自所覺諸法相。二隨彼所化言辭所宜相。以所
覺法隨彼言辭為彼生說。說無錯謬。名為堅固。四
彼想差別自相。想義同上。但以次第不息。以多異
名堅固彼義。令他受樂名不斷盡。此自相一門是
總。
復次以法無礙智知諸法自性。義無礙智知諸法生
滅。辭無礙智安立一切法不斷說。樂說無礙智隨所
安立不可壞無邊說。
第二同相。約性與相分於法義。一一切法同相。謂
諸法同以無性為自性故。二有為法同相。同生滅
故。謂觀無常生滅門相。得入初句法無我性故。無
我智境得成。是則生滅是常義也。三一切法假名
同相。故云安立。所立之法已是假名。更以言詮假
名而談。名不斷說。四假名假名同相。謂不壞前假
名。更以異異無邊假名說故。重言假名。
復次以法無礙智知現在法差別。義無礙智知過去
未來法差別。辭無礙智於去來今法無錯謬說。樂說
無礙智於一一世無邊法明了說。
第三行相中。約三世以分法義。一生行相。現法緣
生故。設知過未亦名現在。以三世皆是當世現在
故。故論云過去未來彼彼世間攝受故。二已生未
生行相。設知現在亦名過未。以現是過家未未家
過故。是則當世而知名法。逆見過未能知現在。是
則名義。為菩薩知境。三物假名行相。總說三世之
物不謬故。四說事行相然所說事中。不出三世總
相物中。故云一一世。但曲明異異事法。故云無邊
法明。
復次以法無礙智知法差別。義無礙智知義差別。辭
無礙智隨其言音說。樂說無礙智隨其心樂說。
四說相中。約本釋以分法義。一修多羅相。故但云
法。二解釋相。所以名義。三隨順相。隨類言音故。四
相似說相。謂隨心樂聞何法。宜何譬喻。說似彼心
故。
復次法無礙智以法智知差別不異。義無礙智以比
智知差別如實。辭無礙智以世智差別說。樂說無礙
智以第一義智善巧說。
第五智相。約法類以分法義。一現見智。二比智。比
即類也。然所知境即是二諦。法比等智是無礙體。
從體立稱。不同前後。又法比等智通於大小。四無
礙智唯局大乘。故涅槃說。唯菩薩有。聲聞設有少
故名無。若就二智所觀。普通大小。約能觀智。唯局
大乘。於大乘中。依觀所取能。以立法類。一法智觀
如故云現見。謂觀差別二諦。同如不異故。二比智。
即觀前能觀如實分別之智。類餘亦爾。類何等耶。
比知如前差別。即如實故。三欲得方便智。謂此是
相見道。依真假說。後得智攝。故云世智。若欲得第
一義。假說以為方便。四得智。謂以世智說而與第
一義相應。非顛倒異。方名樂說。故云善巧。可以證
得第一義故。餘如唯識雜集各第九瑜伽十六說。
復次法無礙智知諸法一相不壞。義無礙智知蘊界
處諦緣起善巧。辭無礙智以一切世間易解了美妙
音聲文字說。樂說無礙智以轉勝無邊法明說。
第六無我慢相中。約真俗以分法義。一第一義諦
無我。故云一相。言不壞者。不壞無我故。若言我知
無我我證無我。則壞無我。以有能所故。二世諦無
我故云蘊等。迷蘊著積聚我。迷界著異因我。計種
族別故。迷處著欲我。計為生門能受入故。迷諦緣
起著作我。皆明因果有造作故。並是法我。亦通人
我。今隨順觀察世諦緣生無實以為對治。得入第
<pb n="941"/>
一義法無我。名善巧方便。故蘊界等是菩薩智境
所治之義。三說美妙無我。愜情稱美。順理為妙。四
說無上無我。故云轉勝。辭中差別故云無邊法明。
復次法無礙智知一乘平等性。義無礙智知諸乘差
別性。辭無礙智說一切乘無差別。樂說無礙智說一
一乘無邊法。
第七大小乘相中。約權實以分法義。以知實為法。
知權為義。會三歸一為辭。開方便門為樂說。一觀
相。謂一觀不異。唯一事實故。二性相。就彼根性有
三乘故。三解脫相。會彼三乘同歸一實。解脫相中
無差別故。論云依同解脫。不懼者法華云今我喜
無畏。但說無上道故。四念相。即開方便門。隨機念
異心行不同。以多法明說諸乘法。然皆為一事。故
論云隨順解脫。
復次法無礙智知一切菩薩行智行法行智隨證。義
無礙智知十地分位義差別。辭無礙智說地道無差
別相。樂說無礙智說一一地無邊行相。
第八菩薩地相中。約地體相以分法義。一智相。一
切菩薩行者總標也。何者是耶。謂所證法行能證
智行。何以此二名菩薩行。以智契如故。故經云智
隨證。論云觀智說故。此菩薩行即十地智體。二說
相。謂體雖一智相有十。地分位故。然此分位由心
差別。故論云十地差別者謂心。而名說相者約口
言也。以論經云義無量者說十地差別。故作是釋。
斯則異前義大。三與方便相。謂巧說十地。授與眾
生。不顛倒教授。與地證道無有差別故。四入無量
門相。入諸地相差別故。
復次法無礙智知一切如來一念成正覺。義無礙智
知種種時種種處等各差別。辭無礙智說成正覺差
別。樂說無礙智於一一句法無量劫說不盡。
第九如來地相。約真應以分法義。謂一法身相。即
始本無二之法身。故云一念成正覺。二色身相。種
種時者隨何劫中。種種處者隨何國土依報事。各
差別者隨何等佛身。上報事三成正覺相。通說正
覺。十佛差別故。四說相佛德無盡故說亦無盡。
復次法無礙智知一切如來語。力無所畏。不共佛法。
大慈大悲。辯才方便。轉法輪。一切智智隨證。義無礙
智知如來隨八萬四千眾生心行根解差別音聲。辭
無礙智隨一切眾生行以如來音聲差別說。樂說無
礙智隨眾生信解以如來智清淨行圓滿說。
第十作住持相。約諸佛能說德所說聲教以分法
義。一覺相。即作住持德。覺法性相故。語者隨自意
語。隨他意語。隨自他意語。此能說法故。十力破魔。
憍慢無畏伏外道。不共異二乘。慈悲故常說。辯才
故能說。方便者隨順物機。轉法輪者正說。此上皆
一切智智隨證。二差別相。知佛隨心種性等。差別
聲教故。三說相。用前音聲差別說故。四彼無量相。
異異說故。隨信解者示現菩薩無盡樂說故。以如
來智等者諸佛法身以利生為行。此行合智故無
垢清淨。不可破壞故云圓滿。此地分得故用之而
說。
佛子。菩薩住第九地。得如是善巧無礙智。得如來妙
法藏。作大法師。
大文第三法師自在成就。中二。先牒前標後。二得
義下正顯成就。有四種事。一持成就。得不失故。二
說成就巧能演故。三問答成就。斷疑網故。四受持
成就。更受勝法故。則前三自分。後一勝進。又前一
釋得妙法藏。後三釋作大法師。於此四種皆無縛
著。即攝第九迴向也。
得義陀羅尼。法陀羅尼。智陀羅尼。光照陀羅尼。善慧
陀羅尼。眾財陀羅尼。威德陀羅尼。無礙門陀羅尼。無
邊際陀羅尼。種種義陀羅尼。如是等百萬阿僧祇陀
羅尼門皆得圓滿。以百萬阿僧祇善巧音聲辯才門
<pb n="942"/>
而演說法。
第一持成就中分二。初列十持。持先已得。後此菩
薩得如是下用前十持。持當所得。今初。先列十持。
並從所起業用立名。初三起意業。次三起身業。後
四起口業。一持義。二持教法。三持能知智。四善軟
者慈光攝受。五剛強者善慧降伏種種施為故。六
上供諸佛下攝貧窮。故名眾財。七於大乘中陿劣
眾生。示教大乘威德勝利。令生善故。八不斷辯才。
智常說故。九無盡樂說深說故。十種種樂說廣說
故。後如是下總結。以百萬下顯持之用。
此菩薩得如是百萬阿僧祇陀羅尼門已。於無量佛
所一一佛前悉以如是百萬阿僧祇陀羅尼門聽聞
正法。聞已不忘。以無量差別門為他演說。
二持當得中。聞已不忘正顯持義。為他演說。亦持
之用。
此菩薩初見於佛頭頂禮敬。即於佛所得無量法門。
此所得法門非彼聞持諸大聲聞於百千劫所能領
受。
第二明說成就中三。初顯所受法多。
此菩薩得如是陀羅尼。如是無礙智。坐於法座而說
於法。大千世界滿中眾生。隨其心樂差別為說。唯除
諸佛及受職菩薩。其餘眾會威德光明無能與比。
二能廣開演。
此菩薩處於法座。欲以一音令諸大眾皆得解了。即
得解了。或時欲以種種音聲令諸大眾皆得開悟。或
時心欲放大光明演說法門。或時心欲於其身上一
一毛孔皆演法音。或時心欲乃至三千大千世界所
有一切形無形物皆悉演出妙法言音。或時心欲發
一言音周徧法界悉令解了。或時心欲一切言音皆
作法音恒住不滅。或時心欲一切世界簫笛鐘鼓及
以歌詠一切樂聲皆演法音。或時心欲於一字中一
切法句言音差別皆悉具足。或時心欲令不可說無
量世界地水火風四大聚中所有微塵。一一塵中皆
悉演出不可說法門。如是所念一切隨心無不得者。
三明起說自在。上二說成就竟。
佛子。此菩薩假使三千大千世界所有眾生咸至其
前。一一皆以無量言音而興問難。一一問難各各不
同。菩薩於一念頃悉能領受。仍以一音普為解釋。令
隨心樂各得歡喜。如是乃至不可說世界所有眾生。
一剎那間一一皆以無量言音而興問難。一一問難
各各不同。菩薩於一念頃悉能領受。亦以一音普為
解釋。各隨心樂令得歡喜。乃至不可說不可說世界
滿中眾生。菩薩皆能隨其心樂。隨根隨解而為說法。
承佛神力廣作佛事。普為一切作所依怙。
大文第三問答成就。初一界答難。二明一切世界。
佛子。此菩薩復更清淨成就智明。假使一毛端處。有
不可說世界微塵數諸佛眾會。一一眾會。有不可說
世界微塵數眾生。一一眾生。有不可說世界微塵數
性欲。彼諸佛隨其性欲各與法門。如一毛端處。一切
法界處悉亦如是。如是所說無量法門。菩薩於一念
中悉能領受無有忘失。
第四受持成就。上通明地行竟。下明位果。
佛子。菩薩住此第九地。晝夜專勤更無餘念。唯入佛
境界親近如來。入諸菩薩甚深解脫常在三昧。恒見
諸佛未曾捨離。一一劫中見無量佛。無量百佛。無量
千佛。乃至無量百千億那由他佛。恭敬尊重承事供
養。於諸佛所種種問難。得說法陀羅尼。所有善根轉
更明淨。
大文第二明位果。三果同前。但此初調柔果中。見
佛緣。初依內證見佛法身。後依三昧見佛色身。餘
可知。
譬如真金。善巧金師用作寶冠。轉輪聖王以嚴其首。
四天下內一切小王及諸臣民諸莊嚴具無與等者。
<pb n="943"/>
二喻明。
此第九地菩薩善根亦復如是。一切聲聞辟支佛及
下地菩薩所有善根無能與等。
三合。
佛子。譬如二千世界主大梵天王。身出光明。二千界
中幽遠之處。悉能照耀除其黑闇。此地菩薩所有善
根亦復如是。能出光明照眾生心。煩惱黑闇皆令息
滅。
二教智淨。
此菩薩十波羅蜜中。力波羅蜜最勝。餘波羅蜜非不
修行。但隨力隨分。
三別地相。
佛子。是名略說菩薩摩訶薩第九善慧地。若廣說者。
於無量劫亦不能盡。
第四結說地名。
佛子。菩薩摩訶薩住此地。多作二千世界主大梵天
王。善能統理自在饒益。能為一切聲聞緣覺及諸菩
薩。分別演說波羅蜜行。隨眾生心所有問難。無能屈
者。布施愛語利行同事。如是一切諸所作業。皆不離
念佛乃至不離念一切種一切智智。復作是念。我當
於一切眾生中為首為勝乃至為一切智智依止者。
此菩薩若發勤精進。於一念頃得百萬阿僧祇國土
微塵數三昧。乃至示現百萬阿僧祇國土微塵數菩
薩以為眷屬。
第二攝報果。
若以菩薩殊勝願力。自在示現過於此數。乃至百千
億那由他劫不能數知。
三願智果。
爾時金剛藏菩薩。欲重宣其義。而說頌曰。
 無量智力善觀察  最上微妙世難知 
 普入如來祕密處  利益眾生入九地 
 總持三昧皆自在  獲大神通入眾剎 
 力智無畏不共法  願力悲心入九地 
第三重頌分中二十四偈。分三。初十九偈頌地行。
次四偈位果。後一結歎。今初具頌上四分。初二頌
法師方便。
 住於此地持法藏  了善不善及無記 
 有漏無漏世出世  思不思議悉善知 
 若法決定不決定  三乘所作悉觀察 
 有為無為行差別  如是而知入世間 
次二頌智成就。
 若欲知諸眾生心  則能以智如實知 
 種種速轉壞非壞  無質無邊等眾相 
 煩惱無邊恒共伴  眠起一義續諸趣 
 業性種種各差別  因壞果集皆能了 
 諸根種種下中上  先後際等無量別 
 解性樂欲亦復然  八萬四千靡不知 
 眾生惑見恒隨縛  無始稠林未除翦 
 與志共俱心並生  常相羇繫不斷絕 
 但惟妄想非實物  不離於心無處所 
 禪定境排仍退轉  金剛道滅方畢竟 
 六趣受生各差別  業田愛潤無明覆 
 識為種子名色芽  三界無始恒相續 
 惑業心習生諸趣  若離於此不復生 
 眾生悉在三聚中  或溺於見或行道 
三七偈頌入行成就。
 住於此地善觀察  隨其心樂及根解 
四有八偈頌說成就。於中初半偈頌智成就。
 悉以無礙妙辯才  如其所應差別說 
 處於法座如師子  亦如牛王寶山王 
 又如龍王布密雲  霔甘露雨充大海 
 善知法性及奧義  隨順言辭能辯說 
次二偈頌口業成就。其中諸喻長行所無。
<pb n="944"/>
 總持百萬阿僧祇  譬如大海受眾雨 
 總持三昧皆清淨  能於一念見多佛 
 一一佛所皆聞法  復以妙音而演暢 
後五偈半頌法師自在成就。於中初偈半頌持。
 若欲三千大千界  教化一切諸羣生 
 如雲廣布無不及  隨其根欲悉令喜 
次一偈頌說。
 毛端佛眾無有數  眾生心樂亦無極 
 悉應其心與法門  一切法界皆如是 
次一偈頌問答。
 菩薩勤加精進力  復獲功德轉增勝 
 聞持爾所諸法門  如地能持一切種 
 十方無量諸眾生  咸來親近會中坐 
 一念隨心各問難  一音普對悉充足 
後二偈頌受持兼頌問答。
 住於此地為法王  隨機誨誘無厭倦 
 日夜見佛未曾捨  入深寂滅智解脫 
 供養諸佛善益明  如王頂上妙寶冠 
 復使眾生煩惱滅  譬如梵王光普照 
 住此多作大梵王  以三乘法化眾生 
 所行善業普饒益  乃至當成一切智 
 一念所入諸三昧  阿僧祇剎微塵數 
 見佛說法亦復然  願力所作復過此 
第二四偈頌位果。
 此是第九善慧地  大智菩薩所行處 
 甚深微妙難可見  我為佛子已宣說 
第三一頌結說。第九善慧地竟。

大方廣佛華嚴經綱要卷第三十八

<sarticle>大方廣佛華嚴經綱要卷第三十九</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十地品第二十六之六
第十法雲地。所以來者。瑜伽意云。雖於一切品類
宣說法中得大自在。而未能得圓滿法身現在證
受。今勤修習已得圓滿。故有此來。論云於九地中。
已作淨佛國土及化眾生。第十地中。修行令智覺
滿。此是勝故。以八九二地同無功用。故對之顯勝。
有此地來。又一乘中居最極故。雲者是喻。略有三
義。一含水義。二覆空義。三注雨義。約法就喻。則有
多義。雲有四義。一喻智慧。二喻法身。三喻應身。四
喻多聞熏因。空亦四義。一喻真如。二喻麤重。三喻
法身。四喻黎耶。攝大乘論云。由得總緣一切法智。
含藏一切陀羅尼門。此喻含水義。總緣一切法契
經等智不離真如。如雲合空。總持三昧即是水也。
又云譬如大雲能覆如空廣大障故。此喻覆空義。
即以前智能覆惑智二障。又云推於法身能圓滿
故。此有二義。一喻霪雨義。即上之智出生功德。充
滿所依法身故。二喻徧滿。即前之智自滿法身耳。
故金光明云。法身如虗空。智慧如大雲。而瑜伽云。
麤重之身廣如虗空。法身圓滿譬如大雲。皆能遍
覆。此同攝論第二義。而無性釋以智覆空。此以法
身者智滿則法身圓滿。起信論云顯現法身智純
淨故。本分云得大法身具足自在。亦以法身喻雲。
莊嚴論云於十地中。由三昧門及陀羅尼門攝一
切聞熏習因。徧滿阿黎識中。譬如浮雲遍滿虗空。
能以此聞熏習雲。於一剎那於一一相於一一好
於一一毛孔雨無量無邊法雨。充足一切所化眾
生。由能如雲雨法雨故。此從法身未及佛故。立賴
耶名。瑜伽又意云。言大雲者未現等覺。若現等覺。
能雨大雨作利益故。是則密雲不雨。含德而已。然
<pb n="945"/>
諸釋雖眾。不出三義。謂以智慧含德。徧斷諸障。徧
證法身故。所覆麤重即所離障。謂於諸法中不得
自在障。此障十地大法智雲及所含藏所起事業
故。斯即二愚。障所起業名大神通愚。障大智雲即
悟入微細祕密愚。斷此障故。便能證得業自在等
所依真如。謂神通作業。總持定門皆自在故。便成
受位等行。具智波羅蜜。得化身三昧等果。即是雲
雨。究竟成佛法身。及所證如。皆一所遍虗空。其旨
一耳。
 淨居天眾那由他  聞此地中諸勝行 
 空中踊躍心歡喜  悉共虔誠供養佛 
 不可思議菩薩眾  亦在空中大歡喜 
 俱然最上悅意香  普熏眾會令清淨 
 自在天王與天眾  無量億數在虗空 
 普散天衣供養佛  百千萬種繽紛下 
次正釋文。文中三分。先讚請中有十六偈。前十三
讚。後三請。前中亦二。前三偈但申供養。有三類可
知。
 天諸采女無有量  靡不歡欣供養佛 
 名奏種種妙樂音  悉以此言而讚歎 
後十偈天女供讚。於中亦二。初一總標供讚。
 佛身安坐一國土  一切世界悉現身 
 身相端嚴無量億  法界廣大悉充滿 
 於一毛孔放光明  普滅世間煩惱闇 
 國土微塵可知數  此光明數不可測 
餘九正顯讚辭。於中亦二。前八讚佛德。後一勸修
利益。前中亦二。前五讚大用自在。後顯自在所由。
前中亦二。前二用益普周。
 或見如來具眾相  轉於無上正法輪 
 或見遊行諸佛剎  或見寂然安不動 
後三隨見不等。於中亦二。初一總明。
 或現住於兜率宮  或現下生入母胎 
 或示住胎或出胎  悉令無量國中見 
 或現出家修世道  或現道場成正覺 
 或現說法或涅槃  普使十方無不覩 
後二八相。上五偈讚大用自在。下顯自在所
由。
 譬如幻師知幻術  在於大眾多所作 
 如來智慧亦復然  於世間中普現身 
 佛住甚深真法性  寂滅無相同虗空 
 而於第一實義中  示現種種所行事 
 所作利益眾生事  皆依法性而得有 
 相與無相無差別  入於究竟皆無相 
後所由中亦二。初一智了世幻。故文有喻合。後二
證窮性相故。於中半偈證體。半偈起用。半偈用不
離體。半偈體用俱泯。
 若有欲得如來智  應離一切妄分別 
 有無通達皆平等  疾作人天大導師 
後一勸修。上十三偈竟。下三偈請。
 無量無邊天女眾  種種言音稱讚已 
 身心寂靜共安樂  瞻仰如來默然住 
 即時菩薩解脫月  知諸眾會咸寂靜 
 向金剛藏而請言  大無畏者真佛子 
 從第九地入十地  所有功德諸行相 
 及以神通變化事  願聰慧者為宣說 
後三請中。初一結默念請。後二上首言請。
爾時金剛藏菩薩摩訶薩。告解脫月菩薩言。佛子。菩
薩摩訶薩從初地乃至第九地。以如是無量智慧觀
察覺了已。善思惟修習。善滿足白法。集無邊助道法。
增長大福德智慧。廣行大悲。知世界差別。入眾生界
稠林。入如來所行處。隨順如來寂滅行。常觀察如來
力無所畏不共佛法。名為得一切種一切智智受職
位。
<pb n="946"/>
第二正說。論分八分。一方便作滿足地分。攝前九
地。所修總為方便滿此地故。二得三昧分。初住地
行。行德無量。徧舉受職之所依故。三得受位分。正
住地行依前定力攝佛智故。四入大盡分。是地滿
行。望前諸地行已窮盡。今復地滿。盡之極故。五釋
名分。此地學窮辯德顯稱故。六神力有上無上分。
地滿足已。妙用自在。形前無質。形佛劣故。七地影
像分。以喻顯法。如因影像知形質故。八地顯益分。
彰說殊勝。勸修趣入故。後之二分通該十地。將前
攝後故云此地有八。若依前長科後二分通。則此
地分二。先明地行。後彰地果。地行之中止有六分。
如上所列。六中初一是入心。餘是住心。出心即調
柔果。今初分中二。先總明。後善滿下別顯。今初。無
量智者阿含廣故。觀察覺了者證智深故。寶性論
中。地上菩薩起二修行。一約根本智名如實修。即
此證智。二約後得智名偏修行。即此廣智。諸地具
起上二種行。今於上二決擇思修。別中十句攝為
七相。初三七八三處合故。七中一善修行故。即是
同相。謂初三句明證助不住。諸地同修故。初句證
道。無漏白法故。何以得證。由次句助道。何因助成。
由後句不住道。增福德故不住無為。增智慧故不
住有為。後六別相。謂二廣行大悲。即普徧隨順自
利利他相。此總前七地合為一相。以七地差別之
相。八地之初已辨。故此總舉。普徧釋廣。隨順釋行。
大悲利他而成自業。故云自利。三一句令佛土淨。
即八地相。下三相即九地。以親證此。故多舉之。四
一句教化眾生相。即九地自分行。入十一稠林故。
五有二句善解相。謂解達真如。是佛所行處故。善
順如來。能證寂滅行故。六無厭足相。常勤觀察力
等。欲趣入故。上句解。此句行。並九地勝進故。前地
云晝夜專勤更無餘念。唯入佛境界故。七地盡至
入相。謂十地證窮故。同前諸地。結行入位。已屬十
地。故云名為得受職位。上一方便作滿足地分竟。
佛子。菩薩摩訶薩。以如是智慧入受職地已。
第二三昧分。於中二。初牒前起後。
即得菩薩離垢三昧。入法界差別三昧。莊嚴道場三
昧。一切種華光三昧。海藏三昧。海印三昧。虗空界廣
大三昧。觀一切法自性三昧。知一切眾生心行三昧。
一切佛皆現前三昧。
次即得下正顯。於中四。初別舉十名。二如是等下
結所得數。三菩薩於此下彰入滿足。四其最後下
顯最後名。今初十中。初總。餘別。總云離垢者離煩
惱垢故。是障盡地偏受此名。別中九定離八種垢。
一入密無垢。謂解入事事法界深密之處。不與惑
俱故。二近無垢。萬行已圓。道場斯近故。上來初一
是解。次一是行。下三成德。即三業密也。三放光無
垢。謂光開心華令其見實。亦能坐種種大寶蓮華。
光無不照故。四陀羅尼無垢。如海包藏。五起通無
垢。則無心頓現。上五皆起法身之定也。六有二定。
清淨佛土無垢。上句無量。則盡法界之疆域。下句
正觀。窮國土之體性。上六自利。七化生無垢。上之
二利皆自分行。八正覺無垢。謂勝進上覺將成菩
提。時一切諸佛迭共現前。而證知故。如下受職處
說。以本覺將現前故。
如是等百萬阿僧祇三昧皆現在前。
三結數者亦是眷屬。皆現前者久修成就。不加功
用自然現故。
菩薩於此一切三昧若入若起皆得善巧。亦善了知
一切三昧所作差別。
三彰入滿足中。能入者通方便定體。入起相即隱
顯無方。故云善巧。善了所作即知業用。
其最後三昧名受一切智勝職位。
四彰後名者。將說受位分故。一切智者佛無別智
<pb n="947"/>
也。論經重言智者兼後得智。二智平等名受位也。
此三昧現在前時有大寶蓮華忽然出生。其華廣大。
量等百萬三千大千世界。以眾妙寶間錯莊嚴。超過
一切世間境界。出世善根之所生起。知諸法如幻性
眾行所成。恒放光明普照法界。非諸天處之所能有。
毗瑠璃摩尼寶為莖。栴檀王為臺。碼碯為鬚。閻浮檀
金為葉。其華常有無量光明。眾寶為藏。寶網彌覆。十
三千大千世界微塵數蓮華以為眷屬。
第三明受位分。於中有四。一法。二喻。三合。四結。今
初有六。一座。二身。三眷屬。四相。五出處。六得位。六
中前五自分德。後一上攝佛果。前中初三位體。次
一位相。後一位用。前三即依正眷屬。今初。隨何等
座謂大蓮華王座故。於中二。先明主華。自有十相。
一主相即實蓮華。二其華下量相。三以眾如下勝
相。具德故。四超過下地相。生處故。五出世下因相。
六知諸下成相。七恒放下第一義相。正觀普照法
界現事故。如世蓮華開敷菡萏為第一故。八非諸
天下功德相。菩薩德招故。九毗瑠璃下體相。十其
華下莊嚴相。二十三千下明眷屬華。
補義曰一真法界如來藏心。不屬迷悟。故聖凡平
等。依正不二。染淨融通。具有恒沙稱性功德。一一
周徧圓融該攝。事事無礙。與法界等。故統曰法界。
但眾生迷此一心。而為恒沙染緣故有生死。惟我
毗盧遮那曠大劫來。先悟此心。名為普光明智。依
此大智而為行本。建立萬行。故以十信為基。以歷
三賢十地。大智深證。惑盡真窮。故本有如來藏心
頓然顯現。名證法身之體。酬此勝因故內感盧舍
那佛廣大微妙莊嚴之報身。外感華藏莊嚴之報
土。此轉凡成聖之極則也。今說菩薩十地因窮。將
證法身。堪能克紹法界之家。名受職位。故此位菩
薩。已能入百萬阿僧祇三昧。智與理冥。行極道圓。
故但以三昧融前差別之行。攝入平等法界。故此
三昧現前時有大蓮華忽然出現。而華具十相。而
為全德之象。其猶周易乾之九五飛龍在天。利見
大人之象也。其疏釋文有據。而通途大義未暇及
此。
爾時菩薩坐此華座。身相大小正相稱可。
第二隨何等身。殊妙之身稱於座故。
無量菩薩以為眷屬。各坐其餘蓮華之上。周帀圍繞。
一一各得百萬三昧。向大菩薩一心瞻仰。
三隨何眷屬。
佛子。此大菩薩并其眷屬坐華座時。所有光明及以
言音。普皆充滿十方法界。一切世界咸皆震動。惡趣
休息。國土嚴淨。同行菩薩靡不來集。人天音樂同時
發聲。所有眾生悉得安樂。以不思議供養之具供一
切佛。諸佛眾會悉皆顯現。
四隨何等相。周徧作業。為其相故。
佛子。此菩薩坐彼大蓮華座時。於兩足下放百萬阿
僧祇光明。普照十方諸大地獄滅眾生苦。於兩膝輪
放百萬阿僧祇光明。普照十方諸畜生趣滅眾生苦。
於[〦/(刀*ㄚ*(留-刀-田))/肉]輪中放百萬阿僧祇光明普照十方閻羅王界
滅眾生苦。從左右脇放百萬阿僧祇光明普照十方
一切人趣滅眾生苦。從兩手中放百萬阿僧祇光明
普照十方一切諸天及阿修羅所有宮殿。從兩肩上
放百萬阿僧祇光明普照十方一切聲聞。從其項背
放百萬阿僧祇光明普照十方辟支佛身。
五隨何處出。十處出光。令惡道出離。菩薩增行故。
文分為四。一舒光作業。二眾聖咸知。三下類奔風。
四同聲相應。今初。十處放光。有三種業。一利益業。
二發覺業。三攝伏業。今類例相從。且分為四。一前
之七光。但有益業。前五益凡。後二益小。
從其面門放百萬阿僧祇光明普照十方初始發心
乃至九地諸菩薩身。
<pb n="948"/>
二第八一光。有二業半。一者益。益九地已還菩薩
故。二者發覺令知故。言一半者。但有攝而無伏義。
攝彼令來故。
從兩眉間放百萬阿僧祇光明普照十方受職菩薩
令魔宮殿悉皆不現。
第九一光。亦二業半。一益等位菩薩故。下文彼光
既令此益。此光必益於彼故。二發覺令知故。言一
半者。魔宮不現但是伏業。而無攝義。
從其頂上放百萬阿僧祇三千大千世界微塵數光
明普照十方一切世界諸佛如來道場眾會。
四第十頂光。但有發覺。文分為三。一顯照分齊。
右繞十帀住虗空中。成光明網名熾然光明。發起種
種諸供養事供養於佛。餘諸菩薩從初發心乃至九
地所有供養。而比於此百分不及一。乃至筭數譬喻
所不能及。其光明網普於十方一一如來眾會之前。
雨眾妙香華鬘衣服幢幡寶蓋諸摩尼等莊嚴之具
以為供養。皆從出世善根所生。起過一切世間境界。
若有眾生見如此者。皆於阿耨多羅三藐三菩提得
不退轉。
二右繞下正顯作業。謂興供成益。益言不退菩提
者。論有四義。一於登地證決定故。二入正定聚故。
三定離放逸惡故。四定即善事故。
佛子。此大光明作於如是供養事畢。復繞十方一切
世界一一諸佛道場眾會。經十帀已。從諸如來足下
而入。
三佛子下事訖收光。言足下入者。若約教相。頂光
入足顯深敬故。若約證實。終極之智從下趣入諸
佛境故。顯證佛境即自證故。上初舒作業竟。
爾時諸佛及諸菩薩。知某世界中某菩薩摩訶薩能
行如是廣大之行到受職位。
第二眾聖咸知。
佛子。是時十方無量無邊乃至九地諸菩薩眾。皆來
圍繞恭敬供養。一心觀察。正觀察時。其諸菩薩即各
獲得十千三昧。
第三下位奔風。申敬獲益。
當爾之時十方所有受職菩薩。皆於金剛莊嚴臆德
相中。出大光明名能壞魔怨。百萬阿僧祇光明以為
眷屬。普照十方。現於無量神通變化。作是事已。而來
入此菩薩摩訶薩金剛莊嚴臆德相中。其光入已。令
此菩薩所有智慧勢力增長過百千倍。
第四同聲相應。以修平等因行互相資故。表內吉
祥深廣之德嚴心已圓。故外於此相放光相益。又
上此照彼放眉間光。表中道已照。今彼照此。乃於
胷相者表心契懸同。德圓魔盡。名壞魔怨。
爾時十方一切諸佛從眉間出清淨光明。名增益一
切智神通。無數光明以為眷屬。普照十方一切世界。
右繞十帀。示現如來廣大自在。開悟無量百千億那
由他諸菩薩眾。周徧震動一切佛剎。滅除一切諸惡
道苦。隱蔽一切諸魔宮殿。示一切佛得菩提處。道場
眾會莊嚴威德。如是普照盡虗空徧法界一切世界
已。而來至此菩薩會上周帀右繞。示現種種莊嚴之
事。
第六爾時十方下明隨所得位。於中二。一放光。於
中十業。初光名。即益業。益一切智令佛成故。二無
數下是眷屬光。是因業。三示現下示佛。是敬業。四
開悟下開悟業。五周徧下振動業。六滅除下止惡
業。七隱蔽下降魔業。八示一切下示現業。九如是
下卷舒業。十示現種種變化業。
現是事已。從大菩薩頂上而入。其眷屬光明亦各入
彼諸菩薩頂。當爾之時。此菩薩得先所未得百萬三
昧。名為已得受職之位。入佛境界。具足十力。墮在佛
數。
二現是事已下入頂成益。入頂者若約化相。上收
<pb n="949"/>
於下也。若約實義照極心源。名為智頂。成果在已。
是為光入。論云諸如來光明彼菩薩迭互。智平等
攝受故。謂菩薩頂光入佛足。則因上進於果也。佛
光入菩薩頂。果收因也。亦因收果入則無跡。因果
雙亡名平等也。當爾之時下得益。名為下結位。入
佛境者所證同也。具十力者行德同也。墮佛數者
如始出家便墮僧數。
補義曰十地菩薩當受職時。通身上下放十種光。
遍照十法界。窮盡十方微塵剎土。上與諸佛主伴。
并同行受職菩薩。下及六道三途互相交徹。成光
明網。作諸事業者。顯此根本普光明智。為十法界
一切聖凡染淨根本。眾生各各性自具足。向為無
明障蔽其體。故根塵隔越。自他分別。而為生死染
緣。不顯其大用。今菩薩依此本智。創立信心。歷劫
熏修。無明既破。法身顯現。則本有智光。一旦煥發。
稱法界量照徹無遺。所謂自然而有不思議業種
種廣大之業用。此返妄歸真究竟之地。將躋正等
正覺。故此受職菩薩坐大寶蓮華以顯得體。其放
十處光明以顯得用。了此光明。則知修因究竟成
就之實證也。故此地菩薩。乃總會前三賢九地之
因。成一圓融極果。當紹覺位。故為輪王正后太子。
灌頂受職之象也。上受位法竟。下喻。
佛子。如轉輪聖王所生太子。母是正后。身相具足。其
轉輪王令此太子坐白象寶妙金之座。張大網幔。建
大幢幡。然香散華。奏諸音樂。取四大海水置金瓶內。
王執此瓶灌太子頂。是時即名受王職位。墮在灌頂
剎利王數。即能具足行十善道。亦得名為轉輪聖王。
第二喻。喻上六事。文少不次。初喻隨何身。二其轉
輪下喻隨何座。三張大下喻隨何相。四取四大下
喻隨所得位。王喻真身。手喻應身。瓶喻白毫。水喻
相光。應有第三隨何等眷屬。謂文武百僚以為輔
弼。五即能下明隨何等出處。
菩薩受職亦復如是。諸佛智水灌其頂故名為受職。
具足如來十種力故墮在佛數。
第三合。但合隨所得位。正意在此故。
佛子。是名菩薩受大智職。菩薩以此大智職故。能行
無量百千萬億那由他難行之行。增長無量智慧功
德。名為安住法雲地。
第四總結。結斯一分。上三得受位分竟。
下文第四佛子菩薩住此法雲下明入大晝分。於
中有五種大。一智大。二解脫大。三三昧大。四陀羅
尼大。五神通大。此五依五種義。一依正覺實智義。
離智障故。二依心自在義。離煩惱障故。三依發心
即成就一切事義。意定力故。四依一切世間隨利
益眾生義。意能遍持。口能遍隨故。五依堪能度眾
生義。身及諸通廣能運故。前二自利。後三利他。
上敘科。下釋文。
佛子。菩薩摩訶薩住此法雲地。如實知欲界集。色界
集。無色界集。世界集。法界集。有為界集。無為界集。眾
生界集。識界集。虗空界集。涅槃界集。此菩薩如實知
諸見煩惱行集。知世界成壞集。知聲聞行集。辟支佛
行集。菩薩行集。如來力無所畏色身法身集。一切種
一切智智集。示得菩提轉法輪集。入一切法分別決
定智集。舉要言之。以一切智知一切集。
文中三。前二別明。後三合例。今初智大分二。先別
明。後總結。今初。有七種智。一集智大。二應化智大。
三加持智大。四入微細智大。五密處智大。六入劫
智大。七入道智大。此七展轉相生。今初集智依能
斷疑力。了法緣集故。緣集者謂一切諸法依緣集
而起故。一妄緣集。謂三界虗妄唯一心作。如夢所
見。唯是心解。二真緣集。一切諸法皆真心起。如夢
所見。皆報心作。又識論有三。一事緣集。從事緣起
一切法。二妄緣集。從其妄緣起一切法。三真緣集。
<pb n="950"/>
真識體中具過一切恒沙性德。互相集成。故言緣
集。今文中先別明。後舉要下總結。前中有二十集。
皆明因緣集。然通真妄及與和合。故有三分。一染
分。二淨分。三滅分。在文有六重。一唯染。謂初四及
眾生集。諸見煩惱集。二唯淨。謂聲聞已下諸集。三
唯滅。謂虗空。四淨染合說。謂識及有為世界成壞。
五淨滅合說。謂無為及涅槃。擇滅無為為淨。非擇
滅為滅。性淨涅槃為滅。餘三為淨。六通染淨滅。謂
法界故。論云隨所正不正。以法界通善不善及無
為故。而論諸句皆有隨所言者。隨何等差別皆能
知故。
佛子。此菩薩摩訶薩以如是上上覺慧。如實知眾生
業化。煩惱化諸見化世界化法界化聲聞化辟支佛
化菩薩化如來化一切分別無分別化。如是等皆如
實知。
第二佛子下明應化智。中三。初牒前起後。以依前
緣集智身。起化用故。故論云依彼身起力。次如實
下正顯。後如是下總結。顯中十句。初三眾生世間
自在化。化起眾生善惡業及利鈍使。令眾生見似
真造作故。造次一句器世間自在化。次五智正覺
世間自在化。三乘正覺故。一法界化。為三乘所說
法行。餘四化為三乘人及果。後一通三世間。有性
有分別。器無分別。智正覺通上二也。
又如實知佛持法持僧持業持煩惱持時持願持供
養持行持劫持智持。如是等皆如實知。
第三又如實下加持智。論云依如是如是轉行力。
謂依彼應化常化不絕。為加持行。其事非一。重言
如是。有十一句。初三不斷三寶。是境界持。餘人是
行持。於中初二是逆行。勝熱炙身。無厭行虐。婆須
染欲。徧行處邪。皆其事也。後六順行。前四起因行。
時謂起因之時。願等因體。後二得果在時。時謂長
劫。智即果體。謂一切智智故。
又如實知諸佛如來入微細智。所謂修行微細智。命
終微細智。受生微細智。出家微細智。現神通微細智。
成正覺微細智。轉法輪微細智。住壽命微細智。般涅
槃微細智。教法住微細智。如是等皆如實知。
第四明微細智。謂知佛化用微細自在故。論云依
彼應化加持善集不二作故。謂依前應化等三智。
合為不二之智。作此微細化用故。隨應化一事即
具前三。非但八相一具餘七。
又入如來祕密處。所謂身祕密。語祕密。心祕密。時非
時思量祕。密授菩薩記祕密。攝眾生祕密。種種乘祕
密。一切眾生根行差別祕密。業所作祕密。得菩提行
祕密。如是等皆如實知。
第五又入下明密處智。依護根未熟眾生不令驚
怖。故現麤隱細。而祕密俱成。初三即總顯三密。次
三別顯起化密。一意知化時。二口與其記。謂懈怠
遲記。或引實行聲聞與應化者記。又昔但記菩薩。
則於聲聞記為祕密。隨機隱顯。後攝眾生密。論經
云攝伏。謂攝受折伏。皆通身口。次一教密。約實則
無三說三。三即為密。但為化菩薩故。約機非一說
一。一亦為密。後三約所知明密。知根種種。知業萬
差。知逆順行皆得菩提。故為密也。
又知諸佛所有入劫智。所謂一劫入阿僧祇劫阿僧
祇劫入一劫。有數劫入無數劫無數劫入有數劫。一
念入劫劫入一念。劫入非劫非劫入劫。有佛劫入無
佛劫無佛劫入有佛劫。過去未來劫入現在劫現在
劫入過去未來劫。過去劫入未來劫未來劫入過去
劫。長劫入短劫短劫入長劫。如是等皆如實知。
第六又知下明入劫智。依命行加持捨自在意。謂
劫時遷流名為命行。一攝一切名曰加持。一入一
切名之為捨。以廢己同他故。劫隨心轉名為自在。
亦十世隔法異成門也。以得不思議解脫。不見長
<pb n="951"/>
短一多大小。互相即入等。並如發心品。
又知如來諸所入智。所謂入毛道智。入微塵智。入國
土身正覺智。入眾生身正覺智。入眾生心正覺智。入
眾生行正覺智。入隨順一切處正覺智。入示現徧行
智。入示現順行智。入示現逆行智。入示現思議不思
議世間了知不了知行智。入示現聲聞智。辟支佛智。
菩薩行如來行智。
第七又知如來下明入道智。論云依對治意說。謂
徧入諸道。若逆若順皆為對治。無非入道。此約知
凡夫道。若約知化凡夫道。即此逆順等便是佛道。
別中有十四句。初句總入所化。謂毛道凡夫。隨風
不定故。論經云。入凡夫道。論云。依凡夫地。餘句別
顯所化。各有三種。一依我慢行者。令入微塵智。觀
破摶聚。唯塵無我故。二依信求生天者。入淨國土。
過於所信故。餘皆依覺觀者。於中初句起覺觀身。
次二句正顯覺觀心行差別。次句明所覺境。上四
即所化之覺觀。次四句能化之行。初句顯徧行故。
次二隨宜若逆若順。後句若深若淺。後四句化令
入三乘果。
佛子。一切諸佛所有智慧。廣大無量。此地菩薩皆能
得入。
第二總結前七。皆佛之智。菩薩能入故名智大。
智大竟。
佛子。菩薩摩訶薩住此地。
第二明解脫大。中三。初標得位。
即得菩薩不思議解脫。無障礙解脫。淨觀察解脫。普
照明解脫。如來藏解脫。隨順無礙輪解脫。通達三世
解脫。法界藏解脫。光明輪無餘境界解脫。
次即得下略顯有十。總約通智為對。初依神通境
界轉變自在。言念不及故云不思議。如淨名所得。
二能至無量世界。以願智力無拘礙。故云無障礙。
三明離障解脫故云淨觀。離障有二。並皆知之。一
約位則世出世間所離不同。二就出世中。學無學
別。此學無學並通三乘。上三中前二約通。此一約
智。共為一對。總相以明。約身明通。約人顯智。次三
一對。一通二智。四約心明通。故云普照。普照物機。
隨意轉變。一時普應。如觀音普門示現故。次二約
法明智。五即法陀羅尼。顯如來藏中蘊恒沙性德
故。六即能破他言。隨彼言破無礙圓滿。故云隨順
無礙。次二一對相入通智。約時明通。由達三世劫。
隨意住持相入故。約因緣集顯智。一切種皆包藏
法界之中。故云法界藏。後二一對。約相即明通智。
約身明通。不離一身光明輪而普照故。是解脫光
輪。約時明智。即一而能知多。故云無餘境界。
此十為首。有無量百千阿僧祇解脫門。皆於此第十
地中得。
後此十下結廣。
如是乃至無量百千阿僧祇三昧門。無量百千阿僧
祇陀。羅尼門。無量百千阿僧祇神通門皆悉成就。
第三如是下總例餘三。大盡分竟。下釋名分。
佛子。此菩薩摩訶薩通達如是智慧。隨順無量菩提。
成就善巧念力。
大文第釋名分中三。一能受如來大法雲雨故名
法雲。二佛子此地菩薩以自願下明能注雨滅惑
故名法雲。三佛子此地菩薩於一念下。明注雨生
善故名法雲。然後之二段從自受名。今此一段從
所立名。論云法雲相似。以徧覆故。此地中聞法相
似。猶如虗空身徧覆故。謂佛身雲徧覆法界。法雨
益多唯此能受。故名法雲。文中二。先總明能受之
德。由前七智成就念力。能受多法。此智實成多德。
故云無量菩提。近說受持之義耳。
十方無量諸佛所有無量大法明。大法照。大法雨。於
一念頃皆能安。能受。能攝。能持。譬如娑伽羅龍王所
<pb n="952"/>
霪大雨。唯除大海。餘一切處皆不能安。不能受。不能
攝。不能持。如來祕密藏。大法明。大法照。大法雨。亦復
如是。唯除第十地菩薩。餘一切眾生聲聞獨覺乃至
第九地菩薩皆不能安。不能受。不能攝。不能持。
次別顯受法之相。於中三。初總顯受多。二歷數顯
多。三問答顯多。今初。有法喻合。法中三。一明所受
法多。二大法明下所受法妙。故下合云祕密藏也。
文有三句。上二句性故。謂三慧所知名法自性。大
法明是聞思智攝受故。照是修慧所攝受故。下句
作故。謂說受眾生如雲與他雨法雨故。於一念下
顯能受德。一念者速故。既多妙又速。展轉顯勝。能
安者堪能安受文故。受者信受故。上二受文。攝者
思惟攝取義故。持者攝受後文義成二持故。此但
順說。下喻合返顯不能。
佛子。譬如大海能安能受能攝能持。一大龍王所霪
大雨。若二若三乃至無量諸龍王雨。於一念間一時
霪下皆能安能受能攝能持。何以故。以是無量廣大
器故。住法雲地菩薩亦復如是。能安能受能攝能持
一佛法明法照法雨。若二若三乃至無量。於一念頃
一時演說悉亦如是。是故此地名為法雲。
第二歷數顯多中。先喻後合。海能安者受一切水
故。受者不濁故。濁如不信。攝者餘水數入失本名
故。持者用不可盡故。
解脫月菩薩言。佛子。此地菩薩於一念間能於幾如
來所。安受攝持大法明大法照大法雨。
第三問答顯多中先問後答。
金剛藏菩薩言。佛子。不可以算數能知。我當為汝說
其譬喻。佛子。譬如十方各有十不可說百千億那由
他佛剎微塵數世界。其世界中一一眾生。皆得聞持
陀羅尼為佛侍者。聲聞眾中多聞第一。如金剛蓮華
上佛所大勝比丘。然一眾生所受之法餘不重受。佛
子。於汝意云何。此諸眾生所受之法為有量耶。為無
量耶。解脫月菩薩言。其數甚多無量無邊。金剛藏菩
薩言。佛子。我為汝說。令汝得解。佛子。此法雲地菩薩
於一佛所。一念之頃所安所受所攝所持大法明大
法照大法雨三世法藏。前爾所世界一切眾生所聞
持法。於此百分不及一乃至譬喻亦不能及。
答中二。先校量顯示一佛之所受法廣多。
如一佛所。如是十方如前所說爾所世界微塵數佛
復過此數無量無邊。於彼一一諸如來所。所有法明
法照法雨三世法藏。皆能安能受能攝能持。是故此
地名為法雲。
後如一佛下類顯多佛。言三世法藏者。三世佛法
之藏也。而論云於法界中三種事藏者。意取法明
照雨。蘊在法界故。以彼經云法界藏故。故為此釋。
佛子。此地菩薩以自願力起大悲雲。震大法雷。通明
無畏以為電光。福德智慧而為密雲。現種種身周旋
往返。於一念頃普徧十方百千億那由他世界微塵
數國土。演說大法摧伏魔怨。復過此數。於無量百千
億那由他世界微塵數國土。隨諸眾生心之所樂。霔
甘露雨滅除一切眾生業惑塵𦦨。是故此地名為法
雲。
第二霔雨滅惑釋名中。此中雲等如出現品廣明。
悲雲普覆故。法雷驚蟄故。通明無畏照機速疾。令
見道故。以福智因成種種身如雲。形顯多故。法雨
正能破四魔故。
佛子。此地菩薩於一世界。從兜率天下乃至涅槃。隨
所應度眾生心而現佛事。若二若三乃至如上微塵
數國土。復過於此乃至無量百千億那由他世界微
塵數國土。皆亦如是。是故此地名為法雲。
第三霔雨生善釋名。八相漸益故可知。五釋名
竟。
佛子。此地菩薩智慧明達。神通自在。
<pb n="953"/>
大文第六神通力有上無上分中有六種相。一依
內。二依外。三自相。四作住持相。五令歡喜相。六者
大勝。若就經文分二。前四合為一段。正顯神通。後
二為一。斷顯勝。今初分二。先別明。後總結。別中三。
初明依內。智慧明達者即起通之智。亦陀羅尼。二
神通者是通體。三自在即通德。亦攝不思議解脫
及與三昧。具此三事。即通無上。
隨其心念。能以狹世界作廣世界。廣世界作狹世界。
第二依外。謂業用依外境而起故。亦是第三依自
相。謂轉變作用是神通相故。此二經文是一。義分
為二。今依自相釋文。自有二種。一轉變外事。於中
三。一同類略廣轉。
垢世界作淨世界。淨世界作垢世界。亂住次住倒住
正住如是無量一切世界皆能互作。
二垢淨異事轉。
或隨心念。於一塵中置一世界須彌盧等一切山川。
塵相如故。世界不減。或復於一微塵之中置二置三
乃至不可說世界須彌盧等一切山川。而彼微塵體
相如本。於中世界悉得明現。或隨心念於一世界中
示現二世界莊嚴乃至不可說世界莊嚴。或於一世
界莊嚴中示現二世界乃至不可說世界。或隨心念
以不可說世界中眾生置一世界。或隨心念以一世
界中眾生置不可說世界。而於眾生無所嬈害。
三塵容世界等。是自在轉。
或隨心念於一毛孔示現一切佛境界莊嚴之事。
二應化自身。可知。上二依外。
或隨心念於一念中示現不可說世界微塵數身。一
一身示現如是微塵數手。一一手各執恒河沙數華
奩香篋鬘蓋幢幡。周徧十方供養於佛。一一身復示
現爾許微塵數頭。一一頭復現爾許微塵數舌。於念
念中周徧十方歎佛功德。或隨心念於一念間普徧
十方示成正覺乃至涅槃。及以國土莊嚴之事。或現
其身普徧三世。而於身中有無量諸佛及佛國土莊
嚴之事。世界成壞靡不皆現。或於自身一毛孔中出
一切風。而於眾生無所惱害。或隨心念以無邊世界
為一大海。此海水中現大蓮華。光明嚴好。徧覆無量
無邊世界。於中示現大菩提樹莊嚴之事。乃至示成
一切種智。或於其身現十方世界。一切光明摩尼寶
珠日月星宿雲電等光靡不皆現。或以口噓氣能動
十方無量世界。而不令眾生有驚怖想。或現十方風
災火災及以水災。或隨眾生心之所樂。示現色身莊
嚴具足。或於自身示現佛身。或於佛身而現自身。或
於佛身現己國土。或於國土而現佛身。
第三作住持相。謂常用不絕故。
佛子。此法雲地菩薩能現如是及餘無量百千億那
由他自在神力。
二總結神通分竟。下斷疑顯勝。
爾時會中諸菩薩及天龍夜叉乾闥婆阿脩羅護世
四王釋提桓因梵天淨居摩醯首羅諸天子等。咸作
是念。若菩薩神通智力能如是者佛復云何。
第二爾時下斷疑顯勝。中二。先斷疑。後顯勝。今初。
即論生喜。由疑除故。於中二。先示自神通力斷疑。
二說法斷疑。今初有二問答。初一問答顯神力無
上。令眾歡喜。後一問答顯神力有上。令眾歡喜。前
中先問後答。問中先大眾生疑。舉佛疑菩薩。如上
之事佛可得爾。菩薩豈然。
爾時解脫月菩薩知諸眾會心之所念。白金剛藏菩
薩言。佛子。今此大眾聞其菩薩神通智力。墮在疑網。
善哉仁者。為斷彼疑。當少示現菩薩神力莊嚴之事。
後上首為請。
時金剛藏菩薩即入一切佛國土體性三昧。
答中二。一入定現通。二問答決擇。今初。即事為驗
故。於中三。一法主入定。國土體性無所不容。故能
<pb n="954"/>
一身包容無外。
入此三昧時。諸菩薩及一切大眾皆自見身在金剛
藏菩薩身內。於中悉見三千大千世界所有種種莊
嚴之事。經於億劫說不能盡。又於其中見菩提樹。其
身周圍十萬三千大千世界。高百萬三千大千世界。
枝葉所蔭亦復如是。稱樹形量有師子座。座上有佛
號一切智通王。一切大眾悉見其佛坐菩提樹下師
子座上。種種諸相以為莊嚴。假使億劫說不能盡。
二入此下眾覩希奇。表通自在。故佛號通王。
金剛藏菩薩示現如是大神力已。還令眾會各在本
處。時諸大眾得未曾有。生奇特想默然而住。向金剛
藏一心瞻仰。
三金剛藏下攝用增敬。
爾時解脫月菩薩白金剛藏菩薩言。佛子。今此三昧
甚為希有。有大勢力。其名何等。金剛藏言。此三昧名
一切佛國土體性。
第二問答決擇。中三。初問名字。
又問此三昧境界云何。答言。佛子。若菩薩修此三昧。
隨心所念能於身中現恒河沙世界微塵數佛剎復
過此數無量無邊。
二又問下業用分齊。
佛子。菩薩住法雲地。得如是等無量百千諸大三昧
故。此菩薩身身業不可測知。語語業。意意業。神通自
在。觀察三世三昧境界。智慧境界。遊戲一切諸解脫
門。變化所作。神力所作。光明所作。略說乃至舉足下
足。如是一切諸有所作。乃至法王子住善慧地菩薩
皆不能知。
三類顯廣多。於中二。初但結多定。已顯業用難思。
佛子。此法雲地菩薩。所有境界。略說如是。若廣說者。
假使無量百千阿僧祇劫亦不能盡。
後佛子此法雲下結略顯廣。則餘德無盡。此中亦
即大盡中事。上初斷疑顯勝中。初斷疑竟。下
顯神通力有上。
解脫月菩薩言。佛子。若菩薩神通境界如是。佛神通
力其復云何。
第二顯有上中。謂劣於佛故。先問後答。問中即舉
菩薩疑佛。謂菩薩既實得爾。則佛應不勝。若言勝
者其相云何。故問辭則同。疑意懸隔。
金剛藏言。佛子。譬如有人於四天下取一塊土而作
是言。為無邊世界大地土多。為此土多。我觀汝問亦
復如是。如來智慧無邊無等。云何而與菩薩比量。
答中三。一總呵問非。顯佛德無量。
復次佛子。如四天下取少許土餘者無量。此法雲地
神通智慧。於無量劫但說少分。況如來地。
二舉所未說顯佛德無量。謂向所說法乃是十地
德之少分。如四天下之少土。全將菩薩之德以比
如來。狀如四天下土以比無邊大地。況將己說之
少分以比如來。則如一塊以比無邊大地。佛證極
故。
佛子。我今為汝引事為證。令汝得知如來境界。佛子。
假使十方一一方各有無邊世界微塵數諸佛國土。
一一國土得如是地。菩薩充滿如甘蔗竹葦稻麻叢
林。彼諸菩薩於百千億那由他劫修菩薩行所生智
慧。比一如來智慧境界百分不及一。乃至優波尼沙
陀分亦不能及。
第三引事類顯。佛德無量。上通力斷疑竟。
佛子。此菩薩住如是智慧不異如來身語意業。不捨
菩薩諸三昧力。於無數劫承事供養一切諸佛。一一
劫中。以一切種供養之具而為供養。一切諸佛神力
所加。智慧光明轉更增勝。於法界中所有問難善為
解釋。百千億劫無能屈者。
第二佛子下說法斷疑者。謂此地菩薩智慧。能令
眾生入一切智。復顯上說其德不虗。故疑除生喜。
<pb n="955"/>
上明位行竟。下明位果。
佛子。譬如金師以上妙真金作嚴身具。大摩尼寶鈿
廝其間。自在天王身自服戴。其餘天人莊嚴之具所
不能及。此地菩薩亦復如是。始從初地乃至九地一
切菩薩所有智行皆不能及。此地菩薩智慧光明。能
令眾生乃至入於一切智智。餘智光明無能如是。佛
子。譬如摩醯首羅天王光明能令眾生身心清涼。一
切光明所不能及。此地菩薩智慧光明亦復如是。能
令眾生皆得清涼乃至住於一切智智。一切聲聞辟
支佛乃至第九地菩薩智慧光明悉不能及。佛子。此
菩薩摩訶薩已能安住如是智慧。諸佛世尊復更為
說三世智。法界差別智。徧一切世界智。照一切世界
智。慈念一切眾生智。舉要言之乃至為說得一切智
智。此菩薩十波羅蜜中智波羅蜜最為增上。餘波羅
蜜非不修行。佛子。是名略說菩薩摩訶薩第十法雲
地。若廣說者。假使無量阿僧祇劫亦不能盡。
此下第二明其位果。於中亦有三果。今初調柔果。
中五。一調柔行。二此地菩薩智慧下教智淨。三佛
子此菩薩已能安住下勝過自在。四此菩薩十波
羅蜜下別地行相。五佛子是名下總結地名。五中
合為說法令喜。可知。後三及餘二果。俱名大勝。顯
義多含。就大勝中。初三明神通勝。就前文第三先
明過勝自在。於中三。初牒前。次諸佛下別顯。後舉
要下總結。別中五句為三。初句即能斷疑行。謂令
通達三世之中。所有道義故。二一句速疾神通行。
聞說如來祕密法界故。三餘三句等作助行。謂以
平等三道助通化益故。於中初句作淨佛國土平
等化。即是助道。次句作法明平等化。謂教智化。後
句作正覺平等化。謂慈念令得證智故。故論經云
令一切眾生得證法故。餘別地結名及算數等。並
可知。
佛子。菩薩住此地。多作摩醯首羅天王。於法自在。能
授眾生聲聞獨覺一切菩薩波羅蜜行。於法界中所
有問難無能屈者。布施愛語利行同事。如是一切諸
所作業。皆不離念佛。乃至不離念具足一切種一切
智智。復作是念。我當於一切眾生為首為勝。乃至為
一切智智依止者。若勤加精進。於一念頃得十不可
說百千億那由他佛剎微塵數三昧。乃至示現爾所
微塵數菩薩以為眷屬。
二攝報果中。得十不可說等。名算數勝。以二種事。
勝一切地故名大勝。偏舉此二者。以是神通有上
無上門中明故。
若以菩薩殊勝願力。自在示現過於此數。所謂若修
行若莊嚴若信解若所作若身若語若光明若諸根
若神變若音聲若行處乃至百千億那由他劫不能
數知。
第三願智果竟。此品大科有十分。前盡十地文。
七說分已竟。後第八影像分。以別說難曉。以喻總
明。故有此分。
下大文第八後佛子此菩薩摩訶薩十地行相下。
地影像分。於中四喻。謂池山海珠。喻四功德。前二
阿含德。後二證德。前中池喻修行功德。即諸地中
起修之行。二山喻上勝功德。即依修成德。德位高
出故。三海喻難度能度大果功德。即修所成德。能
至大果故。謂大海難度。十德皆徧。故名能度。大海
難成。由攬十德能成智海。故云大果。此釋法喻兼
含矣。四珠喻轉盡堅固功德。謂從初地轉至法雲。
障盡證堅固。又十地有三。一是修地。因前果後故。
初二喻顯之。二是成地。隨分修成。即是佛智。故珠
喻顯之。三是法地。就佛智法開之為十。故海喻顯
之。以後一融前二。無有障礙。又此四喻皆喻十地。
與彼佛智非一非異。無差別之差別。而旨趣各殊。
初一喻始異終同。次山喻能所依別。所依之地則
<pb n="956"/>
一。能依之山不同。此則無差之差。上二喻有能所
依。下二直喻地智。不立能所。三海喻。全一佛智之
體。而十德不同。德非別物。又互相徧不同於山。斯
乃無差別之差別。差即無差。四珠喻。唯是一珠前
後之異。唯一智體前後增明。喻雖無差別不礙差
別。又初喻前後體別。前非是後而後包前。次喻前
前非後後。後後非前前。而同依一體。海喻前後雖
殊。而前後相徧。珠喻前後一體。而前前非後後。後
後必具前前。初一即是圓家漸。次喻圓中漸。珠喻
即是漸圓。海喻圓圓也。四喻圓融。上來所解。在論
雖無。理必應爾。若得斯旨。不疑十地差別等相。
佛子。此菩薩摩訶薩十地行相次第現前則能趣入
一切智智。
今初修行地中有法喻合。法中始從歡喜。終至法
雲。名次第行相。次第既具則入智海。
譬如阿耨達池出四大河。其河流注徧閻浮提。既無
盡竭復更增長乃至入海令其充滿。
譬中四大河者面各出一故。具如十定品。而言大
者。阿含婆沙云出二十河。以四河去池四十里各
分為四。并本四為二十。今就本河所以言大。下云
增長。攝餘十六。而勝鬘云八者。以東面五河人皆
具見。餘三大河名聲普聞。十二小河不聞不見。故
但言八。
佛子。菩薩亦爾。從菩提心流出善根大願之水。以四
攝法充滿眾生。無有窮盡。復更增長乃至入於一切
智海令其充滿。
合中。菩提心合地。流出善根等四河。依菩提心修
四攝行。自善增長故。準十定四河。今文含具。一願
智河。即大願之水。二波羅蜜河。三三昧河。即合善
根。四大悲河。即以四攝法充滿眾生故。言無有窮
盡等者。合上無盡竭。大願等皆無盡也。
佛子。菩薩十地因佛智故而有差別。
第二山喻上勝功德。中有四。初總舉於法。次如因
下總顯於喻。三佛子如靈山下法喻對顯。四佛子
此十寶下總結法喻。今初言因佛智者。為修平等
佛智而起諸行。修既無窮。故隨十地之行各一增
上。斯乃為修無差而成於差。以本統末非全隔越。
如因大地有十山王。何等為十。所謂雪山王。香山王。
[鞥-合+(白-日+田)]陀梨山王。神仙山王。由乾陀山王。馬耳山王。尼民
陀羅山王。斫羯羅山王。計都末底山王。須彌盧山王。
第二總顯於喻。喻意可知。[鞥-合+(白-日+田)]陀梨者此云種種持。
由乾陀此云雙持。迴文即云持雙也。尼民陀羅此
云持邊。斫羯羅此云輪圍。計都末底此云幢慧。
佛子。如雪山王一切藥草咸在其中取不可盡菩薩
所住歡喜地亦復如是。一切世間經書技藝文頌呪
術咸在其中說不可盡。佛子。如香山王一切諸香咸
集其中取不可盡。菩薩所住離垢地亦復如是。一切
菩薩戒行威儀咸在其中說不可盡。佛子。如[鞥-合+(白-日+田)]陀梨
山王純寶所成。一切眾寶咸在其中取不可盡。菩薩
所住發光地亦復如是。一切世間禪定神通解脫三
昧三摩鉢底咸在其中說不可盡。佛子。如神仙山王
純寶所成。五通神仙咸住其中無有窮盡。菩薩所住
𦦨慧地亦復如是。一切道中殊勝智慧咸在其中說
不可盡。佛子。如由乾陀羅山王純寶所成。夜叉大神
咸住其中無有窮盡。菩薩所住難勝地亦復如是。一
切自在如意神通咸在其中說不可盡。佛子。如馬耳
山王純寶所成。一切諸果咸在其中取不可盡。菩薩
所住現前地亦復如是。入緣起理聲聞果證咸在其
中說不可盡。如尼民陀羅山王純寶所成。大力龍神
咸住其中無有窮盡。菩薩所住遠行地亦復如是。方
便智慧獨覺果證咸在其中說不可盡。如斫羯羅山
王純寶所成。諸自在眾咸住其中無有窮盡。菩薩所
住不動地亦復如是。一切菩薩自在行差別世界咸
<pb n="957"/>
在其中說不可盡。如計都山王純寶所成。大威德阿
脩羅王咸住其中無有窮盡。菩薩所住善慧地亦復
如是。一切世間生滅智行咸在其中說不可盡。如須
彌盧山王純寶所成。大威德諸天咸住其中無有窮
盡。菩薩所住法雲地亦復如是。如來力無畏不共法
一切佛事咸在其中。問答宣說不可窮盡。
第三法喻對顯。十山即對十地。於中語其山體。前
二土山。餘八是寶。故論云是中純淨諸寶山。喻八
種地。三地世間云何言淨。論云厭地善清淨故。謂
能修善厭伏煩惱。亦得為淨。喻以寶山。論但顯喻。
義含於法。今略合之。初地法藥。初破無明故。二地
戒香。三地禪等。可蘊積故。四地道品。資助能生福
故。五地修無住不示滅故。六地無漏慧資法身故。
七地功用滿足無所少故。八地三世間化得自在
故。九地善知稠林得無礙辨破惑業故。十地如佛
降四魔故。皆言集在其中。如所說事能生一切物
故。不可盡者隨順修行。不永斷不暫息故。
佛子。此十寶山王同在大海差別得名。菩薩十地亦
復如是。同在一切智中。差別得名。
第四總結法喻。即結成本意。本意有二。一既同智
海得差別名。則差非差也。二互相顯義。謂彼十大
山因海得高勝名。若在餘處不足為高故。大海亦
因大山得深廣名。含斯大義故。十地亦爾。因修佛
智故得高勝。佛智亦因十地所不能窮。方顯深廣。
故論云因果相顯。前言依地。即一切智地。生長住
持故。此言依海。即一切智海。由深廣故。以山依二
處。法含二義。故更顯之。又地則但依。海兼明入。故
一一山皆深入大海。一一地智皆入佛智。又一一
山皆有於地。則一一地中皆有佛地。又山在海。海
則非山。山若依地。山即是地。法合是顯非一非異。
思之。又山出海上。高下等殊。若入海中量加齊等。
十地教行則優劣懸差。若證如入智量皆平等。
佛子。譬如大海以十種相得大海名。不可移奪。何等
為十。一次第漸深。二不受死屍。三餘水入中皆失本
名。四普同一味。五無量珍寶。六無能至底。七廣大無
量。八大身所居。九潮不過限。十普受大雨無有盈溢。
菩薩行亦復如是。以十相故名菩薩行不可移奪。何
等為十。所謂歡喜地。出生大願漸次深故。離垢地。不
受一切破戒屍故。發光地。捨離世間假名字故。𦦨慧
地。與佛功德同一味故。難勝地。出生無量方便神通
世間所作眾珍寶故。現前地。觀察緣生甚深理故。遠
行地。廣大覺慧善觀察故。不動地。示現廣大莊嚴事
故。善慧地。得深解脫行於世間如實而知不過限故。
法雲地。能受一切諸佛如來大法明雨無厭足故。
第三大海十相。明難度能度大果功德。先喻後合。
皆有總別。合中總云不可移奪者。此有二義。一果
海因十地相。不可奪其果海深廣之名。二地行因
相。由依智海。不可奪其因行之稱。以是海家之相
故。果家之因故。若奪因相。則果亦不成。喻中約果
名不可奪。法中舉因名不可奪。文影略耳。故論云
因果相順故。云何相順。謂十地如大海。此舉總也。
能度難度者顯因順果也。如海十相方能成海。得
大菩提果故如海成時不失十相。離十相而無海。
離十地而無佛智。故十地即智海也。別中攝十為
八。一易入功德。以漸故。二淨功德。三平等功德。四
護功德。護自一味恒不失故。五利益功德。利世間
故。六六七二句合為不竭功德。以深廣故。七住處
功德。無功用行是菩薩所住故。經云大身者以無
量身修菩薩行。十身相作故。八末後二句。合名護
世間功德。九地潮不過限不誤傷物。知機授法不
差根器。十地若無大海。水溺四洲。餘不能受。必生
毀謗。又得此二法用護世間。
佛子。譬如大摩尼珠有十種性出過眾寶。何等為十。
<pb n="958"/>
一者從大海出。二者巧匠治理。三者圓滿無缺。四者
清淨離垢。五者內外明徹。六者善巧鑽穿。七者貫以
寶縷。八者置在瑠璃高幢之上。九者普放一切種種
光明。十者能隨王意雨眾寶物。如眾生心充滿其願。
第四寶珠喻轉盡功德者。先喻後合。各有總別。總
云過眾寶者。論經云過十寶性。雖不列名。論但云
過瑠璃等。意但取玻瓈等不能出寶者。以小乘八
背及緣覺行果但有淨相無利生用。今以出寶乃
至放光則出過眾寶。故取之為喻。故論云以出故
取。
佛子。當知菩薩亦復如是。有十種事出過眾聖。何等
為十。一者發一切智心。二者持戒頭陀正行明淨。三
者諸禪三昧圓滿無缺。四者道行清白離諸垢穢。五
者方便神通內外明徹。六者緣起智慧善能鑽穿。七
者貫以種種方便智縷。八者置於自在高幢之上。九
者觀眾生行放聞持光。十者受佛智職墮在佛數。能
為眾生廣作佛事。
別中攝十為八。合六七八故。八中一出功德。可取
者選擇出海故。由初地中如智善觀出煩惱海也。
二色功德。由治理之則色明淨故。三形相。四無垢。
五明淨。並可知。六起行功德。即次下三句。謂智行
穿徹。方便行攝持。自在行高顯故。相用不染猶彼
瑠璃。頌云。金剛取不動不壞。上二皆是異相莊嚴。
故合為一。後二句明功用殊勝。謂七神力功德。聞
持普照體用微妙故。八不護功德。謂隨王雨寶無
護惜故。約法則得佛正智受位如王。令一切眾生
同己善根藏故。如隨意雨寶。故合之廣作佛事。
上八地影像分竟。下地利益分。
佛子。此集一切種一切智功德菩薩行法門品。若諸
眾生不種善根不可得聞。
大文第九地利益分。於中三。初顯法利益。二如此
世界下結通十方。三爾時復以下他方來證。今初
分二。初生信功德。後雨眾天華下供養功德。今初
復二。先明說益生信。為欲令物生決定信。故說利
益。後爾時下動地生信。今初亦二。先總歎難聞。
解脫月菩薩言。聞此法門得幾所福。
後問答顯益。先問。
金剛藏菩薩言。如一切智所集福德。聞此法門福德
如是。
後答中二。先正顯等於佛智。
何以故。非不聞此功德法門而能信解受持讀誦。何
況精進如說修行。是故當知要得聞此集一切智功
德法門乃能信解受持修習。然後至於一切智地。
後徵以釋成。先反後順。然聞有二義。一者汎爾聞
為遠益故。二不取聞相。初後圓融真實聞故。聞已
等佛何更修耶。若更修行等多佛故。
爾時佛神力故。法如是故。十方各有十億佛剎微塵
數世界六種十八相動。所謂動徧動等徧動。起徧起
等徧起。踊徧踊等徧踊。震徧震等徧震。吼徧吼等徧
吼。擊徧擊等徧擊。
第二動地生信。佛力為緣。而動地者亦為生信故。
又法如是者。亦是因也。上生信功德。下供養
功德。
雨眾天華。天鬘天衣及諸天寶莊嚴之具幢幡繒葢。
奏天技樂。其音和雅。同時發聲。讚一切智地所有功
德。
二供養功德者。非謂供養能生功德。顯此法勝。能
令供養是地功德。上生信亦然。
如此世界他化自在天王宮演說此法。十方所有一
切世界悉亦如是。
第二結通十方。
爾時復以佛神力故。十方各十億佛剎微塵數世界
外。有十億佛剎微塵數菩薩而來此會。作如是言。善
<pb n="959"/>
哉善哉。金剛藏快說此法。我等悉亦同名金剛藏。所
住世界各各差別悉名金剛德。佛號金剛幢。我等住
在本世界中。皆承如來威神之力而說此法。眾會悉
等。文字句義與此所說無有增減。悉以佛神力而來
此會為汝作證。如我等今者入此世界。如是十方一
切世界悉亦如是而往作證。
第三他方證成。上地利益一分竟。
爾時金剛藏菩薩觀察十方一切眾會普周法界。
第三重頌。若取長科。即當第十。於中二。先說偈儀
意。後正顯偈辭。今初。
欲讚歎發一切智智心。欲示現菩薩境界。欲淨治菩
薩行力。欲說攝取一切種智道。欲除滅一切世間垢。
欲施與一切智。欲示現不思議智莊嚴。欲顯示一切
菩薩諸功德。欲令如是地義轉更開顯。承佛神力而
說頌言。
後說意。意有九句。初句即顯初地。次句即二地。以
三聚戒為行境故。三即三四二地。厭禪出世智皆
淨治行力故。四即五地。五明成種智故。五即六地。
般若能除垢故。六即七地。空有無礙與一切智故。
七即八地。無功不思議智莊嚴三世間故。八即九
十二地。能說能受諸功德故。九即總結。便指上八
句。如是地義。以頌說之。云更開顯。
 其心寂滅恒調順  平等無礙如虗空 
 離諸垢濁住於道  此殊勝行汝應聽 
第二正顯偈辭。有四十二頌。分三。初一偈總讚勸
聽。後一偈結說無盡。
 百千億劫修諸善  供養無量無邊佛 
 聲聞獨覺亦復然  為利眾生發大心 
 精勤持戒常柔忍  慚愧福智皆具足 
 志求佛智修廣慧  願得十力發大心 
 三世諸佛咸供養  一切國土悉嚴淨 
中間正頌分八。初十三偈頌方便作滿足地分。於
中初二頌半總頌前九地同相中善擇功德。
 了知諸法皆平等  為利眾生發大心 
 住於初地生是心  永離眾惡常歡喜 
 願力廣修諸善法  以悲愍故入後位 
 戒聞具足念眾生  滌除垢穢心明潔 
 觀察世間三毒火  廣大解者趣三地 
 三有一切皆無常  如箭入身苦熾然 
 厭離有為求佛法  廣大智人趣𦦨地 
 念慧具足得道智  供養百千無量佛 
 常觀最勝諸功德  斯人趣入難勝地 
 智慧方便善觀察  種種示現救眾生 
 復供十力無上尊  趣入無生現前地 
 世所難知而能知  不受於我離有無 
 法性本寂隨緣轉  得此微妙向七地 
 智慧方便心廣大  難行難伏難了知 
 雖證寂滅勤修習  能趣如空不動地 
 佛勸令從寂滅起  廣修種種諸智業 
 具十自在觀世間  以此而升善慧地 
 以微妙智觀眾生  心行業惑等稠林 
 為欲化其令趣道  演說諸佛勝義藏 
 次第修行具眾善  乃至九地集福慧 
 常求諸佛最上法  得佛智水灌其頂 
餘頌諸地別義。若依總攝。即次第頌前十地。前八
地中唯三地半偈。餘各一偈。九地有三偈。兼結入
位。
 獲得無數諸三昧  亦善了知其作業 
 最後三昧名受職  住廣大境恒不動 
二有一偈頌三昧分。
 菩薩得此三昧時  大寶蓮華忽然現 
 身量稱彼於中坐  佛子圍繞同觀察 
 放大光明百千億  滅除一切眾生苦 
<pb n="960"/>
 復於頂上放光明  普入十方諸佛會 
 悉住空中作光網  供養佛已從足入 
 即時諸佛悉了知  今此佛子登職位 
 十方菩薩來觀察  受職大士舒光照 
 諸佛眉間亦放光  普照而來從頂入 
 十方世界咸震動  一切地獄苦消滅 
 是時諸佛與其職  如轉輪王第一子 
 若蒙諸佛與灌頂  是則名登法雲地 
三有五偈半頌受位分。
 智慧增長無有邊  開悟一切諸世間 
 欲界色界無色界  法界世界眾生界 
 有數無數及虗空  如是一切咸通達 
 一切化用大威力  諸佛加持微細智 
 祕密劫數毛道等  皆能如實而觀察 
 受生捨俗成正道  轉妙法輪入涅槃 
 乃至寂滅解脫法  及所未說皆能了 
四有三偈半頌大盡分。
 菩薩住此法雲地  具足念力持佛法 
 譬如大海受龍雨  此地受法亦復然 
 十方無量諸眾生  悉得聞持持佛法 
 於一佛所所聞法  過於彼數無有量 
 以昔智願威神力  一念普徧十方土 
 霔甘露雨滅煩惱  是故佛說名法雲 
五有三偈頌釋名分。
 神通示現徧十方  超出人天世間境 
 復過是數無量億  世智思惟必迷悶 
 一舉足量智功德  乃至九地不能知 
 何況一切諸眾生  及以聲聞辟支佛 
六有二偈頌神通力無上有上分。
 此地菩薩供養佛  十方國土悉周徧 
 亦供現前諸聖眾  具足莊嚴佛功德 
 住於此地復為說  三世法界無礙智 
 眾生國土悉亦然  乃至一切佛功德 
 此地菩薩智光明  能示眾生正法路 
 自在天光除世闇  此光滅闇亦如是 
 住此多作三界王  善能演說三乘法 
 無量三昧一念得  所見諸佛亦如是 
 此地我今已略說  若欲廣說不可盡 
七有四偈半。頌前位果。亦是神通攝。如長行辨。
 如是諸地佛智中  如十山王嶷然住 
 初地藝業不可盡  譬如雪山集眾藥 
 二地戒聞如香山  三如毗陀發妙華 
 𦦨慧道寶無有盡  譬如仙山仁善住 
 五地神通如由乾  六如馬耳具眾果 
 七地大慧如尼民  八地自在如輪圍 
 九如計都集無礙  十如須彌具眾德 
八有七偈半頌地影像分中。於中初三偈半。頌山喻。
 初地願首二持戒  三地功德四專一 
 五地微妙六甚深  七廣大慧八莊嚴 
 九地思量微妙義  出過一切世間道 
 十地受持諸佛法  如是行海無盡竭 
次二偈頌海喻。
 十行超世發心初  持戒第二禪第三 
 行淨第四成就五  緣生第六貫穿七 
 第八置在金剛幢  第九觀察眾稠林 
 第十灌頂隨王意  如是德寶漸清淨 
後二偈頌珠喻。池及地利益分。文略不頌。
 十方國土碎為塵  可於一念知其數 
 毫末度空可知量  億劫說此不可盡 
其利益分亦可結說無盡頌之。第十法雲地竟。

大方廣佛華嚴經綱要卷第三十九

<pb n="961"/>
<sarticle>大方廣佛華嚴經綱要卷第四十</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<other>第七重會普光明殿</other>毗盧遮那如來說阿僧祇數
量法門及如來隨好光明功德。及普賢等諸菩薩
說十大三昧等等覺法門。從四十卷起。至五十二
卷止。共十一品經。
（十定品　十通品　十忍品　阿僧祇品　如來
壽量品　菩薩住處品　佛不思議法品　十身
相海品　如來隨好光明功德品　普賢行品
如來出現品　今初）
<品>十定品第二十七之一</品>
初明來意。先辨會來。會來有二。一約圓融。謂前明
普門中所具差別正位。故歷人天。今明位後德用
不離普門。是則會別入普。有此會來。重會普光意
在斯矣。等妙二位全同如來普光明智故。二約次
第。前明十地。今顯等妙二覺故來。以極果由於始
信故重會普光。謂前依本不動智體起差別之位。
今位極成。不離本智之因。後出現因果。因是果中
之因。得位不捨因故。果是果中之果。大用無涯故。
二品來者。為答第二會中十定問故。第二釋名。會
名有二。約處名重會普光明殿會。由第二會已會。
會此故重意如前。約法名說普門法會。二品名者。
定謂心一境性。十是數之圓極。以普賢深定妙用
無涯。寄十以顯無盡。故云十定品。即帶數釋。若依
梵本。具云如來十三昧品。以等覺三昧上同佛故。
三世諸佛之所行故云如來三昧。譯家以義通因
果故略如來二字。然三昧為定。雖非敵對。由等持
心至一境故。義旨相順。又別行本名等目菩薩所
問三昧經。皆人法雙舉。梵本是依主釋。別行即依
土釋。三宗趣者。會以普賢因果德用圓備為宗。令
物證入為趣。品以普賢三昧無礙自在無邊大用
而為宗趣。次正釋文。此會有十一品經。分二。前六
明因圓。後五明果滿。若依古德。前九謂生解因果。
後二明平等因果。前中亦二。前六品明先後因相。
後三品明差別果相。然六品之因若約次第。與前
五會俱是差別之因。若約圓融。等同果相。故與果
同會。果是對因之果。與因同會。平等因果由差別
成。亦與此同會。今初。此因即是等覺。然文有等覺
之義而無等覺之名者。以此等覺亦即十地之勝
進故。是以諸教開合不同。仁王等合此勝進入於
十地。是以不立等覺。故教化品中約五忍分位。於
寂滅忍。唯有上中下忍。中行名為菩薩。即第十地。
上忍中行為薩婆若。此謂如來。若依瓔珞開此勝
進為無垢地。即是等覺。然等覺照寂。妙覺寂照。又
賢聖學觀中說六種性及六堅六忍等。瑜伽具有
二義。引深密說十一地。第十法雲。十一說名佛地。
唯有二十二愚。得佛地時。由斷二愚。一於一切所
知境極微細著愚。即俱生極微細所知障種。二極
微細礙愚。即是任運煩惱障種。斷此便能證大菩
提。更不別說等覺斷證。論復有文。亦立等覺。又菩
薩地云。此菩薩雖已修行功德海滿。由未能捨三
種法故不名妙覺。一由未捨劣無漏法。二由未捨
白淨無記法。三由未捨有漏善法。至妙覺位方捨
此三。今經欲顯開合無礙。故存其義。不彰其名。下
離世間品智慧助道具中。既云隨順六堅固法。有
等覺明矣。
補義曰楞嚴說九地為因因。十地為因中之果。等
覺金剛喻定為因圓。即入妙覺。古師皆依仁王瓔
珞釋之。似無容議。唯此經圓宗。逈異諸經。故古德
以差別平等二種因果。總判全經。且差別中有因
因因果。平等中有果因果果。以顯因該果海果徹
<pb n="962"/>
因源。故難與三乘漸教同日論也。請試論之。唯此
經以智立體。即毗盧遮那普光明智為根本實智
也。以行成德。即普賢稱法界性所修妙行也。故二
會普光明殿。文殊說十信法。正以文殊為根本大
智而為行本。此智乃佛之果智。今為發覺初心。是
以果智為因心故。此經不立信位。以後四十二位
總不離普光明智信地故。所謂發心畢竟二無別
故。六會他化說十地法。則行布門中差別因圓。今
第七重會普光明殿。說十一品經。而首十定品說
普賢十種三昧而判為等覺一位者。此正以普賢
十種三昧妙行。融前先後差別之相。以成一位真
因。以為因中之果。故古德以前九品謂生解因果。
融前差別支流。入法性海。是為等覺。以後普賢行
品辨因該果海。如來出現品辨果徹因源。為平等
因果。是為妙覺。謂會前差別之因果而為圓融果
海。是為果果。此通辯毗盧遮那廣大因果。以稱性
而修為真因。頓契法界為妙果。以顯我毗盧遮那
曠劫修如是因感如是果。欲令菩薩頓生圓解。以
便依此圓解發起圓行。故判此前十信起至後如
來出現三十一品經。為修因契果生解分。疏中單
就等覺一位辨其有無。特未申明通途大旨。故令
學人難知歸趣耳。
大科七重會普光明殿。有十一品經。前十定等六
品明等覺位。為差別因圓。今文六品分二。前三品
正答前問總顯深廣。今初分二。前二品明業用廣
大。後一品明智慧深玄。前中亦二。初品就定明用。
後品就通明用。
爾時世尊在摩竭提國阿蘭若法菩提場中。
前中分五。一序分。二請分。三示說者分。四本分。五
說分。初中三。初總顯三成就。二始成下別顯三成
就。三與十佛剎下別顯眾成就。
始成正覺。於普光明殿入剎那際諸佛三昧。以一切
智自神通力現如來身。清淨無礙。無所依止。無有攀
緣。住奢摩他最極寂靜。具大威德。無所染著。能令見
者悉得開悟。隨宜出興不失於時。恒住一相。所謂無
相。
二中分三。初約主顯時。二於普光明下約主彰處。
三入剎那下就德顯主。於中十句。即攝二十一種
功德中二十別句。總句即前結成正覺故。一入剎
那際三昧者。即窮法真源。謂時之極促名曰剎那。
窮彼剎那時相都寂。無際之際名剎那際。即攝二
句。謂二行永絕及達無相法。若有二行則有剎那。
二行既絕則剎那無際。由達清淨真如本無相故。
所以此中特名入剎那際者。為顯將說等覺位故。
菩薩地盡唯有果累。無常生相未寂猶名識藏。若
以無間智。覺心初起。心無初相。遠離微細念故。即
無剎那。若入此際。即見心性常住。名究竟覺。故云
諸佛三昧。亦顯差別歷位不離最初剎那際故。二
以一切智自神通力現如來身者。依通起用。此攝
二句。一切智通即住於佛住。謂由一切智無有功
用自神通力常作佛事故。次現如來身即攝得佛
平等。謂依上一切智現身利樂有情故。三清淨無
礙。攝三句。謂清淨攝二句。一攝到無障處。謂慣習
覺慧。永斷所治。故云清淨。二攝不可轉法。由清淨
故他不能轉。無礙者即所行無礙。世間八法不能
礙故。四無所依止無有攀緣。即立不思議。謂雖立
教法不依世間故。非諸世所能攀緣故。五住奢摩
他最極寂靜。即普見三世。以見三世平等如理無
異。為最寂靜。六具大威德。即身恒充滿一切世間。
現受用變化身大利樂故。七無所染著。即智恒明
達一切諸法。謂於諸法善決定故無有染也。八能
令見者悉得開悟。此攝二句。一攝了一切行。謂知
有情性行差別。隨開悟故。二攝除一切疑。謂知彼
<pb n="963"/>
遠劫微少善根。亦令開悟故。九隨宜出興不失於
時。亦攝二句。一攝無能測身。謂如其勝解而示現
身。如摩尼珠。名隨宜出生不失於時。二攝一切菩
薩等所求智。謂調伏有情攝受付囑皆不失時故。
十恒住一相所謂無相。攝餘五句。謂到佛究竟無
二彼岸等。隨義雖殊。皆由一相無相而成。可以意
得。餘如昇兜率品辯。
與十佛剎微塵數菩薩摩訶薩俱。
第三顯眾成就中五。一舉數。二靡不下歎德。三其
名下列名。四如是等下結數。五往昔下集意。
靡不皆入灌頂之位具菩薩行。等於法界無量無邊。
獲諸菩薩普見三昧。大悲安隱一切眾生。神通自在
同於如來。智慧深入演真實義。具一切智降伏眾魔。
雖入世間心恒寂靜。住於菩薩無住解脫。
二歎德中十一句。初二句總。位極行圓故。餘九為
別。前四自分德。初二行相。一深二廣。後二行體。一
定二悲。後五勝進德。前三同佛三業大用。可知。後
二同佛無住涅槃。初句釋。謂不住涅槃故入世間。
不住生死故心恒寂靜。後句結德屬人。
其名曰金剛慧菩薩。無等慧菩薩。義語慧菩薩。最勝
慧菩薩。常捨慧菩薩。那伽慧菩薩。成就慧菩薩。調順
慧菩薩。大力慧菩薩。難思慧菩薩。無礙慧菩薩。增上
慧菩薩。普供慧菩薩。如理慧菩薩。善巧慧菩薩。法自
在慧菩薩。法慧菩薩。寂靜慧菩薩。虗空慧菩薩。一相
慧菩薩。善慧菩薩。如幻慧菩薩。廣大慧菩薩。勢力慧
菩薩。世間慧菩薩。佛地慧菩薩。真實慧菩薩。尊勝慧
慧菩薩。智光慧菩薩。無邊慧菩薩。
三列名中一百菩薩。初有三十同名慧者。表純德
故。
念莊嚴菩薩。達空際菩薩。性莊嚴菩薩。甚深境菩薩。
善解處非處菩薩。大光明菩薩。常光明菩薩。了佛種
菩薩。心王菩薩。一行菩薩。常現神通菩薩。智慧芽菩
薩。功德處菩薩。法燈菩薩。照世菩薩。持世菩薩。最安
隱菩薩。最上菩薩。無上菩薩。無比菩薩。超倫菩薩。無
礙行菩薩。光明𦦨菩薩。月光菩薩。一塵菩薩。堅固行
菩薩。霔法雨菩薩。最勝幢菩薩。普莊嚴菩薩。智眼菩
薩。法眼菩薩。慧雲菩薩。總持王菩薩。無住願菩薩。智
藏菩薩。心王菩薩。內覺慧菩薩。住佛智菩薩。陀羅尼
勇徤力菩薩。持地力菩薩。妙月菩薩。須彌頂菩薩。寶
頂菩薩。普光照菩薩。威德王菩薩。智慧輪菩薩。大威
德菩薩。大龍相菩薩。質直行菩薩。不退轉菩薩。持法
幢菩薩。無忘失菩薩。攝諸趣菩薩。不思議決定慧菩
薩。遊戲無邊智菩薩。無盡妙法藏菩薩。智日菩薩。法
日菩薩。智藏菩薩。智澤菩薩。普見菩薩。不空見菩薩。
金剛踊菩薩。金剛智菩薩。金剛𦦨菩薩。金剛慧菩薩。
普眼菩薩。佛日菩薩。持佛金剛祕密義菩薩。普眼境
界智莊。嚴菩薩。
次七十菩薩別名者。表雜德故。
如是等菩薩摩訶薩。十佛剎微塵數。
四結數。
往昔皆與毗盧遮那如來。同修菩薩諸善根行。
五集意。
爾時普眼菩薩摩訶薩承佛神力從座而起。偏袒右
肩。右膝著地。合掌白佛言。世尊。我於如來應正等覺
欲有所問。願垂哀許。
大文第二請分四。一普眼請問。要以普眼方見普
法故。
佛言。普眼。恣汝所問。當為汝說令汝心喜。
二如來許問。
普眼菩薩言。世尊。普賢菩薩及住普賢所有行願諸
菩薩眾。成就幾何三昧解脫而於菩薩諸大三昧或
入或出或時安住。以於菩薩不可思議廣大三昧善
入出故。能於一切三昧自在。神通變化無有休息。
<pb n="964"/>
三舉法正問。
佛言。善哉普眼。汝為利益去來現在諸菩薩眾而問
斯義。
四歎問利益。
普眼。普賢菩薩今現在此。
大文第三示說者分。以法屬普賢故示其令請。於
中有六。一示人令問。二聞名獲益。三推求不見。四
教起見方。五依教而求。六為現身相。今初分三。一
示處。
已能成就不可思議自在神通。出過一切諸菩薩上
難可值遇。從於無量菩薩行生菩薩大願悉已清淨。
所行之行皆無退轉。無量波羅蜜門無礙陀羅尼門
無盡辯才門皆悉已得清淨。無礙大悲利益一切眾
生。以本願力。盡未來際而無厭倦。
二歎德。
汝應請彼。彼當為汝說其三昧自在解脫。
三教問。
爾時會中諸菩薩眾聞普賢名。即時獲得不可思議
無量三昧。其心無礙寂然不動。智慧廣大難可測量。
境界甚深無能與等。現前悉見無數諸佛。得如來力
同如來性。去來現在靡不明照。所有福德不可窮盡。
一切神通皆已具足。
第二聞名獲益中。獲十種益。
其諸菩薩於普賢所心生尊重渴仰欲見。悉於眾會
周徧觀察而竟不覩。亦不見其所坐之座。此由如來
威力所持。亦是普賢神通自在使其然耳。
第三推求不見中有三推求。皆悉不見。一渴仰推
求不見。二重觀察不見。三以三昧力推求不見。文
各有十。今初。先求不見。後此由下釋不見所以。威
力持者。欲令大眾渴仰得顯深旨故。
爾時普眼菩薩白佛言。世尊。普賢菩薩今何所在。佛
言。普眼。普賢菩薩今現在此道場眾會。親近我住初
無動移。
二重求中三。一審問重示。法本湛然。故初無動移。
是時普眼及諸菩薩復更觀察道場眾會周徧求覓。
白佛言。世尊。我等今者猶未得見普賢菩薩其身及
座。
二推求不見。猶謂可見故。
佛言。如是。善男子。汝等何故而不得見。
三釋不見所由。於中二。初印定徵起。
善男子。普賢菩薩住處甚深不可說故。普賢菩薩獲
無邊智慧門。入師子奮迅定得無上自在用。入清淨
無礙際。生如來十種力。以法界藏為身。一切如來共
所護念。於一念頃悉能證入三世諸佛無差別智。是
故汝等不能見耳。
後正釋所由。以住處甚深故。文有十句。初句總。次
八句別。後一句結。別中四對。一廣智勝定深。謂智
門無邊。以有邊之智。焉覩定用起伏無畏展促自
在。唯以出世定求故不可見。次二外用內證深。次
二得力成身深。後二多護速證深。由上八深故不
能見。
爾時普眼菩薩聞如來說普賢菩薩清淨功德。得十
千阿僧祇三昧。
第三以三昧力推求不見。於中分四。一新獲三昧。
以三昧力復徧觀察。渴仰欲見普賢菩薩亦不能覩。
其餘一切諸菩薩眾俱亦不見。
二以定推求。
時普眼菩薩從三昧起。白佛言。世尊。我已入十千阿
僧祇三昧。求見普賢而竟不得。不見其身及身業。語
及語業意及意業。座及住處。悉皆不見。
三自陳不見。
佛言。如是如是。善男子。當知皆以普賢菩薩住不思
議解脫之力。
<pb n="965"/>
四釋不見所由。於中五。一約法總標。由住難思解
脫。翻上三昧可思入故。
普眼。於汝意云何。頗有人能說幻術文字中。種種幻
相所住處不。答言不也。佛言。普眼。幻中幻相尚不可
說。何況普賢菩薩祕密身境界。祕密語境界。祕密意
境界。而於其中能入能見。
二以近況遠。
何以故。
三徵釋所由。
普賢菩薩境界甚深。不可思議無有量已過量。
釋中二。初略標深廣。翻上三昧尚有數故。
舉要言之。普賢菩薩以金剛慧普入法界。於一切世
界無所行無所住。知一切眾生身皆即非身。無去無
來。得無斷盡。無差別。自在神通。無依無作。無有動轉。
至於法界究竟邊際。
後舉略顯廣。文有十句。初句總。以金剛慧達差別
法界俱空故。餘句別。由了空故一世界無住處。二
眾生無可化。三寂無去來。四竪無斷盡。五橫泯差
別。六體非體故不礙現通。七用非用故無依無作。
八不離如如故無動轉。九理事圓故窮法界邊。
善男子。若有得見普賢菩薩。若得承事。若得聞名。若
有思惟。若有憶念。若生信解。若勤觀察。若始趣向。若
正求覓。若興誓願相續不絕。皆獲利益無空過者。
四彰見之益。
爾時普眼及一切菩薩眾。於普賢菩薩心生渴仰願
得瞻覲。作如是言。南無一切諸佛。南無普賢菩薩。如
是三稱頭頂禮敬。
五歸敬彌增。
爾時。佛告普眼菩薩及諸眾會言。諸佛子。汝等宜更
禮敬普賢殷勤求請。又應專至觀察十方。想普賢身
現在其前。如是思惟周徧法界。深心信解厭離一切。
誓與普賢同一行願。入於不二真實之法。其身普現
一切世間悉知眾生諸根差別。徧一切處集普賢道。
若能發起如是大願。則當得見普賢菩薩。
第四教起見方。中勸令策進前心。次又應下別示
深觀。上捨境別求故未識其體。今令十方齊觀知
其體周。下依此觀。是以得見。後誓與下起願思齊。
具上三心則能得見。
是時普眼聞佛此語。與諸菩薩俱時頂禮。求請得見
普賢大士。
第五依教修行。然普眼位深。而猶重習觀修者。略
有二義。一位未等故。二示深獎物故。
爾時普賢菩薩即以解脫神通之力。如其所應為現
色身。令彼一切諸菩薩眾皆見普賢親近如來。於此
一切菩薩眾中坐蓮華座。亦見於餘一切世界一切
佛所從彼次第相續而來。亦見在彼一切佛所演說
一切諸菩薩行。開示一切智智之道。闡明一切菩薩
神通。分別一切菩薩威德。示現一切三世諸佛。
第六為現身相。於中五。一為眾現身。不見顯深。現
不礙用故。
是時普眼菩薩及一切菩薩眾。見此神變其心踊躍。
生大歡喜。莫不頂禮普賢菩薩。心生尊重如見十方
一切諸佛。
二眾覩喜敬。
是時以佛大威神力及諸菩薩信解之力普賢菩薩
本願力故。自然而雨十千種雲。所謂種種華雲。種種
鬘雲。種種香雲。種種末香雲。種種蓋雲。種種衣雲。種
種嚴具雲。種種珍寶雲。種種燒香雲。種種繒采雲。不
可說世界六種震動。奏天音樂。其聲遠聞不可說世
界。放大光明。其光普照不可說世界。令三惡趣悉得
除滅。嚴淨不可說世界。令不可說菩薩入普賢行。不
可說菩薩成普賢行。不可說菩薩於普賢行願悉得
圓滿。成阿耨多羅三藐三菩提。
<pb n="966"/>
三現瑞成益。
爾時普眼菩薩白佛言。世尊。普賢菩薩是住大威德
者。住無等者。住無過者。住不退者。住平等者。住不壞
者。住一切差別法者。住一切無差別法者。住一切眾
生善巧心所住者。住一切法自在解脫三昧者。
四歎德廣深。於中十句。無等者下無等故。無過者
上無過故。
佛言。如是如是。普眼。如汝所說。普賢菩薩有阿僧祇
清淨功德。所謂無等莊嚴功德。無量寶功德。不思議
海功德。無量相功德。無邊雲功德。無邊際不可稱讚
功德。無盡法功德。不可說功德。一切佛功德。稱揚讚
歎不可盡功德。
五如來印述。初印後述。述中十一句。初句總。後所
謂下別。別有十德。一二嚴德。二圓明德。三深廣德。
四色相德。五慈覆德。六超勝德。七知法德。八絕言
德。九同佛德。十讚無盡德。
爾時如來告普賢菩薩言。普賢。汝應為普眼及此會
中諸菩薩眾。說十三昧令得善入。成滿普賢所有行
願。
大文第四。本文有四。一舉益令說。二何者下列所
說名。三此十大下歎定勝德。四是故普賢下結勸
成益。今初。初分二。初勸說成益。
諸菩薩摩訶薩說此十大三昧故。令過去菩薩已得
出離。現在菩薩今得出離。未來菩薩當得出離。
後引例證勸。以三世諸菩薩若說此定皆成益故。
何者為十。一者普光大三昧。二者妙光大三昧。三者
次第徧往諸佛國土大三昧。四者清淨深心行大三
昧。五者知過去莊嚴藏大三昧。六者智光明藏大三
昧。七者了知一切世界佛莊嚴大三昧。八者眾生差
別身大三昧。九者法界自在大三昧。十者無礙輪大
三昧。
第二列名中皆云大者。因滿之定稱法界故。一普
光者身心業用周徧全包為普。智照自在名光。二
妙光者身智徧照為光。勝用交暎為妙。三十方無
餘之剎皆至入定為偏往。往無雜亂不礙時節歷
然為次第。即能起用名神通。以智用如理本自徧
故。四名達諸法本自清淨。離於想念。契理深心。依
此起用徧供諸佛請法起說名之為行。五佛出劫
剎等事皆名莊嚴。過去門中包此無盡為藏。亦名
過去清淨藏者。入定能入劫一念無緣。起定能受
法三輪無著。皆名清淨。六未來藏中包含諸佛及
佛法等。名之為藏。智慧照徹稱曰光明。七現在諸
佛作用眾會身相益物皆曰莊嚴。橫徧十方故云
一切。現可目覩故不云藏。八於差別眾生身內外
入定起定皆自在故。雖通三種世間。從多但云眾
生。前後諸定皆從多說。九於眼等十八界自在入
出。又知事法界邊際與理法界無礙自在故。十無
礙輪者三輪攝化皆自在故。又得十無礙滿佛果
故。無盡大用一一無礙。皆悉圓滿能摧伏故。尋初
後際不得邊故。
此十大三昧諸大菩薩乃能善入。去來現在一切諸
佛。已說當說現說。
第三歎定勝德。於中四。一約人以歎。人勝故法勝。
若諸菩薩愛樂尊重。修習不懈則得成就。
二約修以歎。於中二。先明修成。
如是之人則名為佛。則名如來。亦則名為得十力人。
亦名導師。亦名大導師。亦名一切智。亦名一切見。亦
名住無礙。亦名達諸境。亦名一切法自在。
後修益。於中亦二。初有十句明上等佛果。亦是等
覺。等覺之義顯矣。然一品始末等佛義多。
此菩薩普入一切世界而於世界無所著。普入一切
眾生界而於眾生無所取。普入一切身而於身無所
礙。普入一切法界而知法界無有邊。親近三世一切
<pb n="967"/>
佛。明見一切諸佛法。巧說一切文字。了達一切假名。
成就一切菩薩清淨道。安住一切菩薩差別行。於一
念中普得一切三世智。普知一切三世法。普說一切
諸佛教。普轉一切不退輪。於去來現在一一世。普證
一切菩提道。於此一一菩提中。普了一切佛所說。
後明身智徧周。皆言普入者一一皆窮帝網境故。
此是諸菩薩法相門。是諸菩薩智覺門。是一切種智
無勝幢門。是普賢菩薩諸行願門。是猛利神通誓願
門。是一切總持辯才門。是三世諸法差別門。是一切
諸佛示現門。是以薩婆若安立一切眾生門。是以佛
神力嚴淨一切世界門。
三直就法歎。明此十定該攝諸法體相用等。一一
超勝故。十門五對。一境智通悟。二因果游入。三通
辨出處四佛法所從。五嚴土攝生罔不由此。
若菩薩入此三昧。得法界力無有窮盡。得虗空行無
有障礙。得法王位無量自在。譬如世間灌頂受職。得
無邊智一切通達。得廣大力十種圓滿。成無諍心入
寂滅際。大悲無畏猶如師子。為智慧丈夫然正法明
燈。一切功德歎不可盡。聲聞獨覺莫能思議。
四約證以歎。前約修歎。望於佛果以顯終同。此約
證歎。直就此定以明業用。亦二十句。前十明勝德
無限。
得法界智住無動際。而能隨俗種種開演。住於無相
善入法相。得自性清淨藏。生如來清淨家。善開種種
差別法門而以智慧了無所有。善知於時常行法施
開悟一切名為智者。善攝眾生悉令清淨。以方便智
示成佛道而常修行菩薩之行。無有斷盡。入一切智
方便境界示現種種廣大神通。
後明智德自在。
是故普賢。汝今應當分別廣說一切菩薩十大三昧。
今此眾會咸皆願聞。
四結勸。文並可知。
爾時普賢菩薩承如來旨。觀普眼等諸菩薩眾而告
之言。
大文第五說分中三。初承旨總告。二佛子云何下
別釋十定。三第四十三卷末云佛子此是下總結
十數。
佛子。云何為菩薩摩訶薩普光明三昧。
二別中十定即為十段。各有標釋結。
佛子。此菩薩摩訶薩有十種無盡。法何者為十。所謂
諸佛出現智無盡。眾生變化智無盡。世界如影智無
盡。深入法界智無盡。善攝菩薩智無盡。菩薩不退智
無盡。善觀一切法義智無盡。善持心力智無盡。住廣
大菩提心智無盡。住一切佛法一切智願力智無盡。
佛子。是名菩薩摩訶薩十種無盡法。
就初定中分五。一智無盡。二心無盡。三定自在。四
智巧現。五觀超絕。各有佛子以為揀別。五中初二
定方便。次一定體。後二定用。又前三各有標徵釋
結。今初十中。十句五對。初二所事所化。次二化處
化法。如影者無實故。隨現故。次二攝護始終。次二
所持能持。後二始心終願。
佛子。此菩薩摩訶薩發十種無邊心。何等為十。所謂
發度脫一切眾生無邊心。發承事一切諸佛無邊心。
發供養一切諸佛無邊心。發普見一切諸佛無邊心。
發受持一切佛法不忘失無邊心。發示現一切佛無
量神變無邊心。發為得佛力故不捨一切菩提行無
邊心。發普入一切智微細境界說一切佛法無邊心。
發普入佛不思議廣大境界無邊心。發於佛辯才起
深志樂領受諸佛法無邊心。發示現種種自在身入
一切如來道場眾會無邊心。是為十。
二心無邊者。前明所知無盡。今辨對境發心。以境
無邊故心無邊。有十一句者增數十也。
佛子。此菩薩摩訶薩有十種入三昧差別智。何者為
<pb n="968"/>
十。所謂東方入定西方起。西方入定東方起。南方入
定北方起。北方入定南方起。東北方入定西南方起。
西南方入定東北方起。西北方入定東南方起。東南
方入定西北方起。下方入定上方起。上方入定下方
起。是為十。
第三定自在者。由前大智大心故於三昧自在。方
處非一。入出不同。故云差別。
佛子。此菩薩摩訶薩有十種入大三昧善巧智。
第四智巧現分三。初標。
何者為十。
二徵。
佛子。菩薩摩訶薩以三千大千世界為一蓮華。現身
徧此蓮華之上結加趺坐。身中復現三千大千世界。
其中有百億四天下。一一四天下現百億身。一一身
入百億百億三千大千世界。於彼世界一一四天下
現百億百億菩薩修行。一一菩薩修行生百億百億
決定解。一一決定解令百億百億根性圓滿。一一根
性成百億百億菩薩法不退業。
三釋中分三。初法說。二舉喻。三以劣況勝。今初法
說中亦二。初十句別明展轉深細。
然所現身非一非多。入定出定無所錯亂。
第二總顯離相分明。
佛子。如羅睺阿修羅王本身長七百由旬。化形長十
六萬八千由旬。於大海中出其半身。與須彌山而正
齊等。佛子。彼阿修羅王雖化其身長十六萬八千由
旬。然亦不壞本身之相。諸蘊界處悉皆如木。心不錯
亂。不於變化身而作他想於其本身生非己想。本受
生身恒受諸樂。化身常現種種自在神通威力。
二舉喻。
佛子。阿修羅王有貪恚癡具足憍慢。尚能如是變現
其身。何況菩薩摩訶薩能深了達心法如幻。一切世
間皆悉如夢。一切諸佛出興於世皆如影像。一切世
界猶如變化。言語音聲悉皆如響。見如實法以如實
法而為其身。知一切法本性清淨。了知身心無有實
體。其身普住無量境界。以佛智慧廣大光明。淨修一
切菩提之行。
三以劣況勝。
佛子。菩薩摩訶薩住此三昧。超過世間遠離世間。無
能惑亂無能暎奪。佛子。譬如比丘觀察內身住不淨
觀審見其身皆是不淨。菩薩摩訶薩亦復如是。住此
三昧觀察法身。見諸世間普入其身。於中明見一切
世間及世間法。於諸世間及世間法皆無所著。
第五觀超絕中分三。初法。二喻。三合。異前化現故
云法身。法性包含故一時頓見。由此異故無能暎
奪。故云皆無所著。
佛子。是名菩薩摩訶薩第一普光明大三昧善巧智。
後總結。
佛子。云何為菩薩摩訶薩妙光明三昧。
二妙光明大三昧。分三。初標。
佛子。此菩薩摩訶薩能入三千大千世界微塵數三
千大千世界。於一一世界現三千大千世界微塵數
身。一一身放三千大千世界微塵數光。一一光現三
千大千世界微塵數色。一一色照三千大千世界微
塵數世界。一一世界中調伏三千大千世界微塵數
眾生。
二釋。分二。初法中分四。初明身雲展入。
是諸世界種種不同菩薩悉知。所謂世界雜染。世界
清淨。世界所因。世界建立。世界同住。世界光色。世界
來往。如是一切菩薩悉知菩薩悉入。
二明身智俱入。
是諸世界亦悉來入菩薩之身。
三明其卷入。
然諸世界無有雜亂。種種諸法亦不壞滅。
<pb n="969"/>
四明展卷無礙。
佛子。譬如日出繞須彌山照七寶山。其七寶山及寶
山間。皆有光影分明顯現。
二喻文有二喻。喻前互入無雜亂義。文分為二。一
寶山光影喻。二幻師善巧喻。先喻有五。初明日光
影現喻。七寶山者即七金山。如十地末所列其名。
但除妙高及雪香二山。山間有七香海。海現日影。
山以淨金亦能現影。
其寶山上所有日影。莫不顯現山間影中。其七山間
所有日影。亦悉顯現山上影中。如是展轉更相影現。
二明兩影互現。正喻菩薩自他互入。以彼影明淨
如今之鏡。故能互現。
或說日影出七寶山。或說日影出七山間。或說日影
入七寶山。或說日影入七山間。
第三得名不同。謂水中本影現山上影時。此所現
影從山上出來入山間。若山上本影現水中影時。
此所現影從山間出入七金寶山上。故正入時即
名為出。
但此日影。更相照現無有邊際。
第四明重現無盡喻。菩薩帝網身土。古德立帝網
義。經有帝網之名而無廣說之處。以昔未有此品
經文。故此一段文可誠證也。
體性非有亦復非無。不住於山不離於山。不住於水
亦不離水。
五明體離二邊。既離二邊。故能互現而無雜亂。謂
取不可得故非有。影現分明故非無。不住不離者。
謂不住成上非有。不離成其非無。若有定住則不
能相入。若其離者則無可相入。故不住不離方能
相入。
佛子。菩薩摩訶薩亦復如是。住此妙光廣大三昧。不
壞世間安立之相。不滅世間諸法自性。不住世界內。
不住世界外。於諸世界無所分別。亦不壞於世界之
相。觀一切法一相無相。亦不壞於諸法自性。住真如
性恒不捨離。
二法合。直明不壞不住故得互入。無亂明不壞性
相。謂若壞性相則無可相入。若住內外則不能相
入。謂若住世間內則不能身包世界。若住世界外
則不能徧入世界。由俱無住故能互入。次釋其所
以。由定無分別而不壞相。慧觀一相而不壞諸。既
事理雙游。故不壞不住。若不壞不住。則住真如恒
不捨離。既即事不捨。故相隨性而融通。如無不在。
故同真如而內外互入。
佛子。譬如幻師善知幻術。
二幻師善巧喻二。初總喻。二別喻。初中有三。一總
明能幻。
住四衢道作諸幻事。於一日中一須臾頃。或現一日。
或現一夜。或復現作七日七夜。半月一月。一年百年。
隨其所欲皆能示現。城邑聚落。泉流河海。日月雲雨。
宮殿屋宅。如是一切靡不具足。
二明本時處現幻時處。喻互相入。
不以示現經年歲故壞其根本一日一時。不以本時
極短促故壞其所現日月年歲。幻相明現本日不滅。
次本末互不相礙。喻不壞相。
菩薩摩訶薩亦復如是。入此妙光廣大三昧。現阿僧
祇世界入一世界。其阿僧祇世界一一皆有地水火
風。大海諸山。城邑聚落。園林屋宅。天宮龍宮。夜叉宮。
乾闥婆宮。阿修羅宮。迦樓羅宮。緊那羅宮。摩睺羅伽
宮。種種莊嚴皆悉具足。欲界。色界。無色界。小千世界。
大千世界。業行果報死此生彼。一切世間所有時節。
須臾晝夜。半月一月。一歲百歲。成劫壞劫。雜染國土。
清淨國土。廣大國土。狹小國土。於中諸佛出興于世。
佛剎清淨。菩薩眾會周帀圍繞。神通自在教化眾生。
其諸國土所在方處。無量人眾悉皆充滿。殊形異趣
<pb n="970"/>
種種眾生。無量無邊不可思議。去來現在清淨業力。
出生無量上妙珍寶。如是等事。咸悉示現入一世界。
後合中亦五。一明一多相容不同。合上現多時處。
菩薩於此普皆明見。普入普觀。普思普了。以無盡智
皆如實知。
二明智鑒不昧。合前能幻之術。
不以彼世界多故壞此一世界。不以此世界一故壞
彼多世界。
三合不壞本末之相。
何以故。
四徵釋所由。先徵意云何以互入得不壞相。
菩薩知一切法皆無我故。是故入無命法無作法者。
菩薩於一切世間勤修行無諍法故。是名住無我法
者。菩薩如實見一切身皆從緣起故。是名住無眾生
法者。菩薩知一切生滅法皆從因生故。是名住無補
伽羅法者。菩薩知諸法本性平等故。是名住無意生
無摩納婆法者。
釋意有三。一由知人無我故。人無我之相已見上
文。
菩薩知一切法本性寂靜故。是名住寂靜法者。菩薩
知一切法一相故。是名住無分別法者。菩薩知法界
無有種種差別法故。是名住不思議法者。
二知法無我。
菩薩勤修一切方便善調伏眾生故。是名住大悲法
者。
三得同體大悲故。由此故能融通事理。
佛子。菩薩如是能以阿僧祇世界入一世界。知無數
眾生種種差別。見無數菩薩各各發趣。觀無數諸佛
處處出興。彼諸如來所演說法。其諸菩薩悉能領受。
亦見自身於中修行。
五結成上義。於中三。一結上多入一。
然不捨此處而見在彼。亦不捨彼處而見在此。彼身
此身無有差別。入法界故。
二結上不壞性相。
常勤觀察無有休息。不捨智慧無退轉故。
三結上明鑒。上寶山光影喻合竟。
如有幻師隨於一處作諸幻術。不以幻地故壞於本
地。不以幻日故壞於本日。
第二別喻中有三。逆喻總中三段。一幻不壞本喻。
別喻不壞相。二如世幻者下幻必依處喻。別喻前
依本時處現多時處。三如彼幻師作諸幻事下明
幻師不迷喻。別喻前能幻。今初。先喻。
菩薩摩訶薩亦復如是。於無國土現有國土。於有國
土現無國土。於有眾生現無眾生。於無眾生現有眾
生。無色現色。色現無色。初不亂後。後不亂初。
後合中有二。先正合。
菩薩了知一切世法。悉亦如是同於幻化。知法幻故
知智幻。知智幻故知業幻。知智幻業幻已。起於幻智
觀一切業。
後釋其所以。
如世幻者不於處外而現其幻。亦不於幻外而有其
處。
第二幻必依處喻。先喻後合。喻中略無幻必依時。
菩薩摩訶薩亦復如是。不於虗空外入世間。亦不於
世間外入虗空。
合中分二。先合依處。後合依時。前中初總合。以記
物現故。空即事空。
何以故。虗空世間無差別故。
次徵釋所由。理無差故。
住於世間亦住虗空。菩薩摩訶薩於虗空中。能見能
修一切世間種種差別妙莊嚴業。
後結成自在。
於一念頃悉能了知無數世界若成若壞。亦知諸劫
<pb n="971"/>
相續次第。能於一念現無數劫。亦不令其一念廣大。
二合依於時。於中先正顯。
菩薩摩訶薩得不思議解脫幻智到於彼岸。住於幻
際。入世幻數。思惟諸法悉皆如幻。不違幻世盡於幻
智。了知三世與幻無別。決定通達心無邊際。如諸如
來住如幻智其心平等。菩薩摩訶薩亦復如是。知諸
世間皆悉如幻。於一切處皆無所著。無有我所。
後釋其所由。以得幻智同於佛故。
如彼幻師作諸幻事。雖不與彼幻事同住。而於幻事
亦無迷惑。菩薩摩訶薩亦復如是。知一切法到於彼
岸。心不計我能入於法。亦不於法而有錯亂。
第三幻師不迷喻。文並可知。
是為菩薩摩訶薩第二妙光明大三昧善巧智。
三結名也。

大方廣佛華嚴經綱要卷第四十

<sarticle>大方廣佛華嚴經綱要卷第四十一</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十定品第二十七之二
佛子。云何為菩薩摩訶薩次第徧往諸佛國土神通
三昧。
第三定初標。
佛子。此菩薩摩訶薩過於東方無數世界復過爾所
世界微塵數世界。於彼諸世界中入此三昧。
第二釋中有三。謂法喻合。法中五。一明徧剎入定。
或剎那入。或須臾入。或相續入。或日初分時入。或日
中分時入。或日後分時入。或夜初分時入。或夜中分
時入。或夜後分時入。或一日入。或五日入。或半月入。
或一月入。或一年入。或百年入。或千年入。或百千年
入。或億年入。或百千億年入。或百千那由他億年入。
或一劫入。或百劫入。或百千劫入。或百千那由他億
劫入。或無數劫入。或無量劫入。或無邊劫入。或無等
劫入。或不可數劫入。或不可稱劫入。或不可思劫入。
或不可量劫入。或不可說劫入。或不可說不可說劫
入。
二明入時次第。
若久若近若法若時種種不同。
三總結多門。
菩薩於彼不生分別。心無染著。不作二不作不二。不
作普不作別。
四心契定體。
雖離此分別。而以神通方便從三昧起。於一切法不
忘不失至於究竟。
五不廢起通。及喻合等文並可知。
譬如日天子周行照曜晝夜不住。日出名晝日沒名
夜。晝亦不生夜亦不滅。
次喻。
菩薩摩訶薩於無數世界入神通三昧。入三昧已。明
見爾所無數世界亦復如是。
三合。
佛子。是為菩薩摩訶薩第三次第徧往諸佛國土神
通大三昧善巧智。
三結名。
佛子。云何為菩薩摩訶薩清淨深心行三昧。
第四定中初標。
佛子。此菩薩摩訶薩知諸佛身數等眾生。見無量佛
過阿僧祇世界微塵數。
二釋中分二。先明定內深心行。後明定起深心行。
今初分二。先起行。後深心。前中先舉內。
於彼一一諸如來所。以一切種種妙香而作供養。以
<pb n="972"/>
一切種種妙華而作供養。以一切種種蓋大如阿僧
祇佛剎而作供養。以超過一切世界一切上妙莊嚴
具而作供養。散一切種種寶而作供養。以一切種種
莊嚴具莊嚴經行處而作供養。以一切無數上妙摩
尼寶藏而作供養。以佛神力所流出過諸天上味飲
食而作供養。一切佛剎種種上妙諸供養具能以神
力普皆攝取而作供養。
次起行。於中先明外事供養行。
於彼一一諸如來所。恭敬尊重頭頂禮敬舉身布施
請問佛法。讚佛平等。稱揚諸佛廣大功德。入於諸佛
所入大悲。得佛平等無礙之力。於一念頃一切佛所
勤求妙法。
後三業供養行。
然於諸佛出興於世入般涅槃。如是之相皆無所得。
明深心中二。先法說。
如散動心了別所緣。心起不知何所緣起。心滅不知
何所緣滅。此菩薩摩訶薩亦復如是。終不分別如來
出世及涅槃相。
後喻。各有喻合。一忘念無知喻喻其契實無念。
佛子。如日中陽𦦨不從雲生不從池生不處於陸不
住於水。非有非無非善非惡非清非濁。不堪飲漱不
可穢汙。非有體非無體非有味。非無味。以因緣故而
現水相。為識所了。遠望似水而興水想。近水則無。水
想自滅。此菩薩摩訶薩亦復如是。不得如來出興於
世及涅槃相。諸佛有相及以無相皆是想心之所分
別。
二喻了妄同真。
佛子。此三昧名為清淨深心行。菩薩摩訶薩於此三
昧。入已而起。起已不失。譬如有人從睡得寤憶所夢
事。覺時雖無夢中境界。而能憶念心不忘失。菩薩摩
訶薩亦復如是。入於三昧見佛聞法。從定而起憶持
不忘。而以此法開曉一切道場眾會。莊嚴一起諸佛
國土。無量義趣悉得明達。一切法門皆亦清淨。然大
智炬長諸佛種。無畏具足辯才不竭。開示演說甚深
法藏。
第二定起深心行中。初法。次喻。後合。合中上明供
養自利行。今明開演利他行。文影略耳。開演深理
即深心起行也。
是為菩薩摩訶薩第四清淨深心行大三昧善巧智。
三結名。
佛子。云何為菩薩摩訶薩知過去莊嚴藏三昧。
第五定初標也。
佛子。此菩薩摩訶薩能知過去諸佛出現。所謂劫次
第中諸剎次第。剎次第中諸劫次第。劫次第中諸佛
出現次第。佛出現次第中說法次第。說法次第中諸
心樂次第。心樂次第中諸根次第。根次第中調伏次
第。調伏次第中諸佛壽命次第。壽命次第中知億那
由他年歲數量次第。
第二釋中有五。一對辨智。
佛子。此菩薩摩訶薩得如是無邊次第智故。則知過
去諸佛。則知過去諸剎。則知過去法門。則知過去諸
劫。則知過去諸法。則知過去諸心。則知過去諸解。則
知過去諸眾生。則知過去諸煩惱。則知過去諸儀式。
則知過去諸清淨。
二正顯智知。各有十句。皆是過去藏中之法。
佛子。此三昧名過去清淨藏。於一念中能入百劫。能
入千劫。能入百千劫。能入百千億那由他劫。能入無
數劫。能入無量劫。能入無邊劫。能入無等劫。能入不
可數劫。能入不可稱劫。能入不可思劫。能入不可量
劫。能入不可說劫。能入不可說不可說劫。
三所知時分。有十四重。即釋過去之義。
佛子。彼菩薩摩訶薩入此三昧。不滅現在。不緣過去。
四顯知相狀。不滅現在者不捨也。不緣過去者不
<pb n="973"/>
取也。謂但約過去門顯非有取捨而緣。
佛子。彼菩薩摩訶薩從此三昧起。於如來所受十種
不可思議灌頂法。亦得亦清淨。亦成就。亦入亦證。亦
滿亦持。平等了知三輪清淨。
五明出定獲益。有三。初舉數辨相。有十句。初句總。
位終成果名受灌頂法也。餘句別。一屬己。二淨障。
三究竟。四始入。五正證。六修滿。七持令不失。八無
知而知。九淨三輪。總該前九。如約智辨三輪者。謂
無能知所知及正知故。
何等為十。一者辯不違義。二者說法無盡。三者訓詞
無失。四者樂說不斷。五者心無恐畏。六者語必誠實。
七者眾生所依。八者救脫三界。九者善根最勝。十者
調御妙法。
次徵列其名。初四是四無礙辯。次二自利。不畏深
法。如言能行。次二利他。為善者依。為惡者救。後二
總明二利勝妙。
佛子。此是十種灌頂法。若菩薩入此三昧。從三昧起
無間則得如歌羅邏入胎藏時於一念間識則託生。
菩薩摩訶薩亦復如是。從此定起。於如來所一念則
得此十種法。
三結得速疾。有法喻合。歌羅邏者此云薄酪。
佛子。是名菩薩摩訶薩第五知過去莊嚴藏大三昧
善巧智。
三結定名。
佛子。云何為菩薩摩訶薩智光明藏三昧。
第六初標。
佛子。彼菩薩摩訶薩住此三昧。能知未來一切世界
一切劫中所有諸佛。
二釋中分二。前明定業用。後彰定利益。初中分六。
一總知諸佛。
若已說若未說。若已授記若未授記。種種名號各各
不同。所謂無數名無量名無邊名無等名不可數名
不可稱名不可思名不可量名不可說名。
二知多名號。
當出現於世。當利益眾生。當作法王。當興佛事。當說
福利。當讚善義。當說白分義。當淨治諸惡。當安住功
德。當開示第一義諦。當成灌頂位。當成一切智。
三知當作佛。
彼諸如來修圓滿行。發圓滿願。入圓滿智。有圓滿眾。
備圓滿莊嚴。集圓滿功德。悟圓滿法。得圓滿果。具圓
滿相。成圓滿覺。
四知彼佛因圓果滿。
彼諸如來名姓種族方便善巧神通變化成熟眾生
入般涅槃。如是一切悉皆了知。
五知現所作。
此菩薩於一念中能入一劫百劫千劫百千劫百千
億那由他劫。入閻浮提微塵數劫。入四天下微塵數
劫。入小千世界微塵數劫。入中千世界微塵數劫。入
大千世界微塵數劫。入百佛剎微塵數劫。入百千佛
剎微塵數劫。入百千億那由他佛剎微塵數劫。入無
數佛剎微塵數劫。入無量佛剎微塵數劫。入無邊佛
剎微塵數劫。入無等佛剎微塵數劫。入不可數佛剎
微塵數劫。入不可稱佛剎微塵數劫。入不可思佛剎
微塵數劫。入不可量佛剎微塵數劫。入不可說佛剎
微塵數劫。入不可說不可說佛剎微塵數劫。如是未
來一切世界所有劫數。能以智慧皆悉了知。
六明知分齊。上彰定業用。
以了知故。其心復入十種持門。何者為十。所謂入佛
持故得不可說佛剎微塵數諸佛護念。入法持故得
十種陀羅尼光明無盡辯才。入行持故出生圓滿殊
勝諸願。入力持故無能暎蔽無能摧伏。入智持故所
行佛法無有障礙。入大悲持故轉於不退清淨法輪。
入差別善巧句持故轉一切文字輪淨一切法門地。
<pb n="974"/>
入師子受生法持故開法關鑰出欲淤泥。入智力持
故修菩薩行常不休息。入善友力持故令無邊眾生
普得清淨。入無住力持故入不可說不可說廣大劫。
入法力持故以無礙方便智知一切法自性清淨。
二彰定利益。於中四。前二自利。後二利他。謂一令
心入持益。即由上知故持之不失。由持不失得持
之益。一心中持佛。得佛護念。二心入持法。得總持
辯才益。餘句倣此。有十二者增數十也。師子受生
者不畏受生苦故。示生死實性名開法關鑰。了生
死本空故出慾淤泥。智力持者定慧雙運也。入無
住力持則大劫不離一念。
佛子。菩薩摩訶薩住此三昧已。善巧住不可說不可
說劫。善巧住不可說不可說剎。善巧知不可說不可
說種種眾生。善巧知不可說不可說眾生異相。善巧
知不可說不可說同異業報。善巧知不可說不可說
精進諸根習氣相續差別諸行。善巧知不可說不可
說無量染淨種種思惟。善巧知不可說不可說法種
種義無量文字演說言辭。善巧知不可說不可說種
種佛出現種族時節現相說法施為佛事入般涅槃。
善巧知不可說不可說無邊智慧門。善巧知不可說
不可說一切神通無量變現。佛子。譬如日出世間。所
有村營城邑宮殿屋宅。山澤鳥獸樹林華果。如是一
切種種諸物。有目之人悉得明見。佛子。日光平等無
有分別而能令目見種種相。此大三昧亦復如是。體
性平等無有分別。能令菩薩知不可說不可說百千
億那由他差別之相。
二明得善巧益。有法喻合。然善巧有二。一如事善
巧故。法云不可說無量。喻云見種種物。二如理善
巧。故云日光平等。又云此二無礙方名善巧。故合
云無分別而能知。
佛子。此菩薩摩訶薩如是了知時令諸眾生得十種
不空。何等為十。一者見不空。令諸眾生生善根故。二
者聞不空。令諸眾生得成熟故。三者同住不空。令諸
眾生心調伏故。四者發起不空。令諸眾生如言而作
通達一切諸法義故。五者行不空。令無邊世界皆清
淨故。六者親近不空。於不可說不可說佛剎諸如來
所斷不可說不可說眾生疑故。七者願不空。隨所念
眾生令作勝供養成就諸願故。八者善巧法不空。皆
令得住無礙解脫清淨智故。九者雨法雨不空。於不
可說不可說諸根眾生中方便開示一切智行令住
佛道故。十者出現不空。現無邊相令一切眾生皆蒙
照故。
三明得不空益。
佛子。菩薩摩訶薩住此三昧得十種不空時。諸天王
眾皆來頂禮。諸龍王眾興大香雲。諸夜叉王頂禮其
足。阿修羅王恭敬供養。迦樓羅王前後圍繞。諸梵天
王悉來勸請。緊那羅王摩睺羅伽王咸共稱讚。乾闥
婆王常來親近。諸人王眾承事供養。
四十王敬養益。
佛子。是為菩薩摩訶薩第六智光明藏大三昧善巧
智。
三結定名。
佛子。云何為菩薩摩訶薩了知一切世界佛莊嚴三
昧。
第七定初標。
佛子。此三昧何故名了知一切世界佛莊嚴。
二釋中二。先明定體用。後明定利益。前中亦二。先
徵後釋。所以重徵者前通徵一定。此別徵莊嚴。
佛子。菩薩摩訶薩住此三昧。能次第入東方世界。能
次第入南方世界。西方北方四維上下所有世界悉
亦如是能次第入。
釋中二。先釋一切世界。以是現在故但云十方。
皆見諸佛出興於世。亦見彼佛一切神力。亦見諸佛
<pb n="975"/>
所有遊戲。亦見諸佛廣大威德。亦見諸佛最勝自在。
亦見諸佛大師子吼。亦見諸佛所修諸行。亦見諸佛
種種莊嚴。亦見諸佛神足變化。亦見諸佛眾會雲集。
二釋其莊嚴。於中二。先總列十門。皆是莊嚴。其中
第八別別莊嚴者即功德智慧以嚴其心。色相光
明以嚴其身。
眾會清淨。眾會廣大。眾會一相。眾會多相。眾會處所。
眾會居止。眾會成熟。眾會調伏。眾會威德。如是一切
悉皆明見。
次別顯嚴相以廣前二。一廣眾會。二廣莊嚴。今初
有三。初見他。二見自。三能見。今初亦三。初見眾會
體相。
亦見眾會其量大小等閻浮提。亦見眾會等四天下。
亦見眾會等小千界。亦見眾會等中千界。亦見眾會
量等三千大千世界。亦見眾會充滿百千億那由他
佛剎。亦見眾會充滿阿僧祇佛剎。亦見眾會充滿百
佛剎微塵數佛剎。亦見眾會充滿千佛剎微塵數佛
剎。亦見眾會充滿百千億那由他佛剎微塵數佛剎。
亦見眾會充滿無數佛剎微塵數佛剎。亦見眾會充
滿無量佛剎微塵數佛剎。亦見眾會充滿無邊佛剎
微塵數佛剎。亦見眾會充滿無等佛剎微塵數佛剎。
亦見眾會充滿不可數佛剎微塵數佛剎。亦見眾會
充滿不可稱佛剎微塵數佛剎。亦見眾會充滿不可
思佛剎微塵數佛剎。亦見眾會充滿不可量佛剎微
塵數佛剎。亦見眾會充滿不可說佛剎微塵數佛剎。
亦見眾會充滿不可說不可說佛剎微塵數佛剎。
次明見分量。
亦見諸佛於彼眾會道場中示現種種相種種時種
種國土種種變化種種神通種種莊嚴種種自在種
種形量種種事業。
後見佛作用。
菩薩摩訶薩亦見自身往彼眾會。亦自見身在彼說
法。亦自見身受持佛語。亦自見身善知緣起。亦自見
身住在虗空。亦自見身住於法身。亦自見身不生染
著。亦自見身不住分別。亦自見身無有疲倦。亦自見
身普入諸智。亦自見身普知諸義。亦自見身普入諸
地。亦自見身普入諸趣。亦自見身普知方便。亦自見
身普住佛前。亦自見身普入諸力。亦自見身普入真
如。亦自見身普入無諍。亦自見身普入諸法。
二明見自。
如是見自不分別國土。不分別眾生。不分別佛。不分
別法。不執著身。不執著身業。不執著心。不執著意。譬
如諸法不分別自性不分別音聲而自性不捨名字
不滅。菩薩摩訶薩亦復如是。不捨於行隨世所作。而
於此二無所執著。
三明能見。有法喻合。法中明無分別而見。喻中明
能所詮。不自云我是能所詮。而不捨自所詮。以喻
無分別故而知也。合中先合不捨。後而於下合不
分別。
佛子。菩薩摩訶薩見佛無量光色無量形相圓滿成
就平等清淨。一一現前分明證了。
第二廣上莊嚴中二。先以法說。後以喻顯。前中二。
先標章門。略舉四種莊嚴。皆分明證了。
或見佛身種種光明。或見佛身圓光一尋。或見佛身
如盛日色。或見佛身微妙光色。或見佛身作清淨色。
或見佛身作黃金色。或見佛身作金剛色。或見佛身
作紺青色。或見佛身作無邊色。或見佛身作大青摩
尼寶色。
後依章別釋。即分為四。一釋無量光色。
或見佛身其量七肘。或見佛身其量八肘。或見佛身
其量九肘。或見佛身其量十肘。或見佛身二十肘量。
或見佛身三十肘量。如是乃至一百肘量。一千肘量。
或見佛身一俱盧舍量。或見佛身半由旬量。或見佛
<pb n="976"/>
身一由旬量。或見佛身十由旬量。或見佛身百由旬
量。或見佛身千由旬量。或見佛身百千由旬量。或見
佛身閻浮提量。或見佛身四天下量。或見佛身小千
界量。或見佛身中千界量。或見佛身大千界量。或見
佛身百大千世界量。或見佛身千大千世界量。或見
佛身百千大千世界量。或見佛身百千億那由他大
千世界量。或見佛身無數大千世界量。或見佛身無
量大千世界量。或見佛身無邊大千世界量。或見佛
身無等大千世界量。或見佛身不可數大千世界量。
或見佛身不可稱大千世界量。或見佛身不可思大
千世界量。或見佛身不可量大千世界量。或見佛身
不可說大千世界量。或見佛身不可說不可說大千
世界量。
二釋無量形相。
佛子。菩薩如是見諸如來無量色相無量形狀無量
示現無量光明無量光明網其光分量等于法界。於
法界中無所不照。普令發起無上智慧。
三釋上圓滿成就。顯前二圓滿故。
又見佛身無有染著無有障礙上妙清淨。
四釋上平等清淨。即兼內二嚴。
佛子。菩薩如是見於佛身。而如來身不增不減。譬如
虗空。於蟲所食芥子孔中亦不減小。於無數世界中
亦不增廣。其諸佛身亦復如是。見大之時亦無所增。
見小之時亦無所減。佛子。譬如月輪閻浮提人見其
形小而亦不減。月中住者見其形大而亦不增。菩薩
摩訶薩亦復如是。住此三昧。隨其心樂見諸佛身種
種化相。言辭演法受持不忘。而如來身不增不減。佛
子。譬如眾生命終之後將受生時。不離於心所見清
淨。菩薩摩訶薩亦復如是。不離於此甚深三昧所見
清淨。
二以喻顯中三。一空無增減喻。喻法性身無可增
減。空之大小在於世界及於芥子。非空體然。如法
性之身應器成異。二月無增減喻。喻真常色身體
不易故。證有遠近。隨心見殊。前喻但喻佛身。此喻
兼喻光色及圓滿成就。三隨心現境喻。喻上清淨。
菩薩心淨則見佛淨。在於如來何淨何垢。上別
顯嚴相竟。
佛子。菩薩摩訶薩住此三昧。成就十種速疾法。何者
為十。所謂速增諸行圓滿大願。速以法光照耀世間。
速以方便轉於法輪度脫眾生。速隨眾生業示現諸
佛清淨國土。速以平等智趣入十力。速與一切如來
同住。速以大慈力摧破魔軍。速斷眾生疑令生歡喜。
速隨勝解示現神變。速以種種妙法言辭淨諸世間。
大文第二明定利益。略舉七種益。各有佛子以為
揀別。第一速成行願益。有標徵釋可知。
佛子。此菩薩摩訶薩復得十種法印印一切法。何等
為十。一者同去來今一切諸佛平等善根。二者同諸
如來得無邊際智慧法身。三者同諸如來住不二法。
四者同諸如來觀察三世無量境界皆悉平等。五者
同諸如來得了達法界無礙境界。六者同諸如來成
就十力所行無礙。七者同諸如來永絕二行住無諍
法。八者同諸如來教化眾生恒不止息。九者同諸如
來於智善巧義善巧中能善觀察。十者同諸如來與
一切佛平等無二。
第二法印同佛益。有十句五對。初二福慧同。次二
二諦境智同。次二體用同。次二二利同。後二善巧
平等同。
佛子。若菩薩摩訶薩成就此了知一切世界佛莊嚴
大三昧善巧方便門。是無師者。不由他教自入一切
佛法故。是丈夫者。能開悟一切眾生故。是清淨者。知
心性本淨故。是第一者。能度脫一切世間故。是安慰
者。能開曉一切眾生故。是安住者。未住佛種性者令
得住故。是真實知者。入一切智門故。是無異想者。所
<pb n="977"/>
言無二故。是住法藏者。誓願了知一切佛法故。是能
雨法雨者。隨眾生心樂悉令充足故。
第三以德成人益。
佛子。譬如帝釋於頂髻中置摩尼寶以寶力故威光
轉盛。其釋天王初獲此寶。則得十法出過一切三十
三天。何等為十。一者色相。二者形體。三者示現。四者
眷屬。五者資具。六者音聲。七者神通。八者自在。九者
慧解。十者智用。如是十種悉過一切三十三天。菩薩
摩訶薩亦復如是。初始獲得此三昧時。則得十種廣
大智藏。何等為十。一者照耀一切佛剎智。二者知一
切眾生受生智。三者普作三世變化智。四者普入一
切佛身智。五者通達一切佛法智。六者普攝一切淨
法智。七者普令一切眾生入法身智。八者現見一切
法普眼清淨智。九者一切自在到於彼岸智。十者安
住一切廣大法普盡無餘智。
第四智德包含益。於中二。先喻後合。各有十句。合
中總標合初獲。即得十句合前十事。唯八九不次。
以智雖是一從所知別故。一佛剎合色相。二眾生
合形體。三變化合示現。四入佛合眷屬。以互為主
伴如眷屬故。五通達佛法為助道資具。六普攝淨
法則圓音示人。七皆令入法方是神通。八普眼清
淨超合慧解。九自在却合自在。十住法合智用。
佛子。菩薩摩訶薩住此三昧。復得十種最清淨威德
身。何等為十。一者為照耀不可說不可說世界故。放
不可說不可說光明輪。二者為令世界咸清淨故。放
不可說不可說無量色相光明輪。三者為調伏眾生
故放不可說不可說光明輪。四者為親近一切諸佛
故化作不可說不可說身。五者為承事供養一切諸
佛故雨不可說不可說種種殊妙香華雲。六者為承
事供養一切佛及調伏一切眾生故於一一毛孔中
化作不可說不可說種種音樂。七者為成熟眾生故
現不可說不可說種種無量自在神變。八者為於十
方種種名號一切佛所請問法故一步超過不可說
不可說世界。九者為令一切眾生見聞之者皆不空
故現不可說不可說種種無量清淨色相身無能見
頂。十者為與眾生開示無量祕密法故發不可說不
可說音聲語言。
第五身威超勝益。有標釋。
佛子。菩薩摩訶薩得此十種最清淨威德身已。能令
眾生得十種圓滿。何等為十。一者能令眾生得見於
佛。二者能令眾生深信於佛。三者能令眾生聽聞於
法。四者能令眾生知有佛世界。五者能令眾生見佛
神變。六者能令眾生念所集業。七者能令眾生定心
圓滿。八者能令眾生入佛清淨。九者能令眾生發菩
提心。十者能令眾生圓滿佛智。
第六令他圓滿益。先牒前起後。後徵名相。
佛子。菩薩摩訶薩令眾生得十種圓滿已。復為眾生
作十種佛事。何等為十。所謂以音聲作佛事。為成熟
眾生故。以色形作佛事。為調伏眾生故。以憶念作佛
事為清淨眾生故。以震動世界作佛事為令眾生離
惡趣故。以方便覺悟作佛事為令眾生不失念故。以
夢中現相作佛事為令眾生恒正念故。以放大光明
作佛事為普攝取諸眾生故。以修菩薩行作佛事為
令眾生住勝願故。以成正等覺作佛事為令眾生知
幻法故。以轉妙法輪作佛事為眾說法不失時故。以
現住壽命作佛事為調伏一切眾生故。以示般涅槃
作佛事知諸眾生起疲厭故。
第七轉作佛事益。
佛子。是為菩薩摩訶薩第七了知一切世界佛莊嚴
大三昧善巧智。
第三結定名。

大方廣佛華嚴經綱要卷第四十一
<pb n="978"/>

<sarticle>大方廣佛華嚴經綱要卷第四十二</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十定品第二十七之三
佛子。云何為菩薩摩訶薩一切眾生差別身三昧。
第八一切眾生差別身三昧。初標名。
佛子。菩薩摩訶薩住此三昧。得十種無所著。何者為
十。所謂於一切剎無所著。於一切方無所著。於一切
劫無所著。於一切眾無所著。於一切法無所著。於一
切菩薩無所著。於一切菩薩願無所著。於一切三昧
無所著。於一切佛無所著。於一切地無所著。是為十。
二釋中分五。一明能入智。二顯入出之相。三明入
定之益。四明境界自在。五總結究竟。今初。由得十
種無著。成後出入自在。一切地者佛地菩薩地等。
佛子。菩薩摩訶薩於此三昧。云何入。云何起。佛子。菩
薩摩訶薩於此三昧。內身入外身起。外身入內身起。
同身入異身起。異身入同身起。人身入夜叉身起。夜
叉身入龍身起。龍身入阿脩羅身起。阿脩羅身入天
身起。天身入梵王身起。梵王身入欲界身起。
二入出相中二。先徵起。後釋相。於中先法後喻。法
中略辯十類以表無盡。一諸類正報相對明出入。
天中入地獄起。地獄入人間起。人間入餘趣起。千身
入一身起。一身入千身起。那由他身入一身起。一身
入那由他身起。
二天中下六趣依報明出入。三千身下一多相對。
閻浮提眾生眾中入西瞿陀尼眾生眾中起。西瞿陀
尼眾生眾中入北拘盧眾生眾中起。北拘盧眾生眾
中入東毗提訶眾生眾中起。東毗提訶眾生眾中入
三天下眾生眾中起。三天下眾生眾中入四天下眾
生眾中起。四天下眾生眾中入一切海差別眾生眾
中起。一切海差別眾生眾中入一切海神眾中起。
四四洲大海相對明出入。
一切海神眾中入一切海水大中起。一切海水大中
入一切海地大中起。一切海地大中入一切海火大
中起。一切海火大中入一切海風大中起。一切海風
大中入一切四大種中起。一切四大種中入無生法
中起。無生法中入妙高山中起。妙高山中入七寶山
中起。七寶山中入一切地種種稼穡樹林黑山中起。
一切地種種稼穡樹林黑山中入一切妙香華寶莊
嚴中起。
五大種事法相對明出入。其無生法。乘四大種生
便故來。
一切妙香華寶莊嚴中入一切四天下下方上方一
切眾生受生中起。
六諸方相對明出入。
一切四天下下方上方一切眾生受生中入小千世
界眾生眾中起。小千世界眾生眾中入中千世界眾
生眾中起。中千世界眾生眾中入大千世界眾生眾
中起。大千世界眾生眾中入百千億那由他三千大
千世界眾生眾中起。百千億那由他三千大千世界
眾生眾中入無數世界眾生眾中起。無數世界眾生
眾中入無量世界眾生眾中起。無量世界眾生眾中
入無邊佛剎眾生眾中起。無邊佛剎眾生眾中入無
等佛剎眾生眾中起。無等佛剎眾生眾中入不可數
世界眾生眾中起。不可數世界眾生眾中入不可稱
世界眾生眾中起。不可稱世界眾生眾中入不可思
世界眾生眾中起。不可思世界眾生眾中入不可量
世界眾生眾中起。不可量世界眾生眾中入不可說
世界眾生眾中起。不可說世界眾生眾中入不可說
不可說世界眾生眾中起。
七眾數多少相對明出入。
<pb n="979"/>
不可說不可說世界眾生眾中入雜染眾生眾中起。
雜染眾生眾中入清淨眾生眾中起。清淨眾生眾中
入雜染眾生眾中起。
八染淨相對明出入。
眼處入耳處起。耳處入眼處起。鼻處入舌處起。舌處
入鼻處起。身處入意處起。意處入身處起。自處入他
處起。他處入自處起。
九諸界相對明出入。
一微塵中入無數世界微塵中起。無數世界微塵中
入一微塵中起。聲聞入獨覺起。獨覺入聲聞起。自身
入佛身起。佛身入自身起。一念入億劫起。億劫入一
念起。同念入別時起。別時入同念起。前際入後際起。
後際入前際起。前際入中際起。中際入前際起。三世
入剎那起。剎那入三世起。真如入言說起。言說入真
如起。
十雜明諸類相對明出入。謂麤細凡聖念劫真妄
等。其出入等義如賢首品。上法說。下喻顯。
佛子。譬如有人為鬼所持。其身戰動不能自安。鬼不
現身令他身然。菩薩摩訶薩住此三昧亦復如是。自
身入定他身起。他身入定自身起。
二喻顯中有四喻。喻前十類。各有法合。一鬼力持
人喻。喻第一第四。多約身故。
佛子。譬如死屍以呪力故而能起行。隨所作事皆得
成就。屍之與呪雖各差別而能和合成就彼事。菩薩
摩訶薩住此三昧亦復如是。同境入定異境起。異境
入定同境起。
第二呪起死屍喻。喻第二五六。多約依報境說。
佛子。譬如比丘得心自在。或以一身作多身。或以多
身作一身。非一身沒多身生。非多身沒一身生。菩薩
摩訶薩住此三昧亦復如是。一身入定多身起。多身
入定一身起。
第三羅漢現通喻。喻第三第七。多約數故。
佛子。譬如大地其味一種。所生苗稼種種味別。地雖
無差別然味有殊異。菩薩摩訶薩住此三昧亦復如
是。無所分別。然有一種入定多種起。多種入定一種
起。
第四起一苗多喻。喻後三門。雜明種種故喻合相
映文理自顯。
佛子。菩薩摩訶薩住此三昧。得十種稱讚法之所稱
讚。何者為十。所謂入真如故名為如來。覺一切法故
名之為佛。為一切世間所稱讚故名為法師。知一切
法故名一切智。為一切世間所歸依故名所依處。了
達一切法方便故名為導師。引一切眾生入薩婆若
道故名大導師。為一切世間燈故名為光明。心志圓
滿義利成就。所作皆辦住無礙智。分別了知一切諸
法故名為十力自在。通達一切法輪故名一切見者。
是為十。
第三入定益中有三。一得讚同佛果益。皆上句顯
義。下句結名。十力義中云心志圓滿者。明力自利
義。義利成就顯力利他。所作皆辦彰力圓滿。住無
礙智總顯力體。分別了知一切諸法通明力用。餘
文可知。
佛子。菩薩摩訶薩住此三昧。復得十種光明照耀。何
者為十。所謂得一切諸佛光明。與彼平等故。得一切
世界光明。普能嚴淨故。得一切眾生光明悉往調伏
故。得無量無畏光明法界為場演說故。得無差別光
明知一切法無種種性故。得方便光明於一切法離
欲際而證入故。得真實光明於一切法離欲際心平
等故。得徧一切世間神變光明蒙佛所加恒不息故。
得善思惟光明到一切佛自在岸故。得一切法真如
光明於一毛孔中善說一切故。是為十。
二身智光照益。
佛子。菩薩摩訶薩住此三昧。復得十種無所作。何者
<pb n="980"/>
為十。所謂身業無所作。語業無所作。意業無所作。神
通無所作。了法無性無所作。知業不壞無所作。無差
別智無所作。無生起智無所作。知法無滅無所作。隨
順於文不壞於義無所作。是為十。
三業用無作益。上三明入定益竟。
佛子。菩薩摩訶薩住此三昧。無量境界種種差別。所
謂一入多起。多入一起。同入異起。異入同起。細入麤
起。麤入細起。大入小起。小入大起。順入逆起。逆入順
起。無身入有身起。有身入無身起。無相入有相起。有
相入無相起。起中入入中起。如是皆是此之三昧自
在境界。
第四明境界自在。先法後喻。今初。前第二段但明
入起。今兼明逆順有無等為種種境界。起中入者
即用之寂故。入中起者即滅之用故。是知菩薩之
定。常入常起。常雙入出常無入出方為自在。為顯
自在。寄諸境界交絡而明。
佛子。譬如幻師持呪得成。能現種種差別形相。呪與
幻別而能作幻。呪唯是聲。而能幻作眼識所知種種
諸色。耳識所知種種諸聲。鼻識所知種種諸香。舌識
所知種種諸味。身識所知種種諸觸。意識所知種種
境界。菩薩摩訶薩住此三昧亦復如是。同中入定異
中起。異中入定同中起。
二喻顯中文有六喻。皆自有合。一幻現六境喻。喻
前同異。
佛子。譬如三十三天共阿脩羅鬬戰之時。諸天得勝
脩羅退衂。阿脩羅王其身長大七百由旬。四兵圍繞
無數千萬。以幻術力。將諸軍眾同時走入藕絲孔中。
菩薩摩訶薩亦復如是。已善成就諸幻智地。幻智即
是菩薩。菩薩即是幻智。是故能於無差別法中入定
差別法中起。差別法中入定無差別法中起。
二脩羅竄匿喻。喻前麤細大小二對。約理事相望。
則無差別為細差別為麤。理細事麤故。或無差為
麤。總相入故。差別為細。別相入故。無差則大周法
界。差則隨事成小。若唯約事明大小。並差別所收。
佛子。譬如農夫田中下種。種子在下果生於上。菩薩
摩訶薩住此三昧亦復如。是一中入定多中起。多中
入定一中起。
三農夫下種喻。喻明上下合辨一多。
佛子。譬如男女赤白和合。或有眾生於中受生。爾時
名為歌羅邏位。從此次第住母胎中滿足十月。善業
力故一切支分皆得成就。諸根不缺心意明了。其歌
羅邏與彼六根體狀各別。以業力故而能令彼次第
成就受同異類種種果報。菩薩摩訶薩亦復如是。從
一切智歌羅邏位。信解願力漸次增長。其心廣大任
運自在。無中入定有中起。有中入定無中起。
四受胎生長喻。喻上有身無身。如彼從無之有故。
佛子。譬如龍宮依地而立不依虗空。龍依宮住亦不
在空。而能興雲徧滿空中。有人仰視所見宮殿。當知
皆是乾闥婆城。非是龍宮。佛子。龍雖處下而雲布上。
菩薩摩訶薩住此三昧亦復如是。於無相入有相起
於有相入無相起。
五龍下雲上喻。喻有相無相。
佛子。譬如妙光大梵天王所住之宮名一切世間最
勝清淨藏。此大宮中普見三千大千世界諸四天下。
天宮。龍宮。夜叉宮。乾闥婆宮。阿脩羅宮。迦樓羅宮。緊
那羅宮。摩睺羅伽宮。人間住處及三惡道。須彌山等
種種諸山。大海江河陂澤泉源。城邑聚落樹林眾寶。
如是一切種種莊嚴。盡大輪圍所有邊際。乃至空中。
微細遊塵。莫不皆於梵宮顯現。如於明鏡見其面像。
菩薩摩訶薩住此一切眾生差別身大三昧。知種種
剎。見種種佛。度種種眾。證種種法。成種種行。滿種種
解。入種種三昧。起種種神通。得種種智慧。住種種剎
那際。
<pb n="981"/>
六梵宮普現喻。喻上入中起起中入及逆順相對。
故云種種。
佛子。此菩薩摩訶薩到十種神通彼岸。何者為十。所
謂到諸佛盡虗空徧法界神通彼岸。到菩薩究竟無
差別自在神通彼岸。到能發起菩薩廣大行願入如
來門佛事神通彼岸。到能震動一切世界一切境界
悉令清淨神通彼岸。到能自在知一切眾生不思議
業果皆如幻化神通彼岸。到能自在智諸三昧麤細
入出差別相神通彼岸。到能勇猛入如來境界而於
其中發生大願神通彼岸。到能化作佛化轉法輪調
伏眾生令生佛種令入佛乘速得成就神通彼岸。到
能了知不可說一切祕密文句而轉法輪令百千億
那由他不可說不可說法門皆得清淨神通彼岸。到
不假晝夜年月劫數一念悉能三世示現神通彼岸。
是為十。
第五總結究竟。
佛子。是名菩薩摩訶薩第八一切眾生差別身大三
昧善巧智。
三結定名。上第八三昧竟。
佛子。云何為菩薩摩訶薩法界自在三昧。
第九法界自在三昧。初標名。
佛子。此菩薩摩訶薩於自眼處乃至意處入三昧。名
法界自在。
二釋中四。一顯定體用。二明定成益。三以喻寄顯。
四總結雙行。今初分三。初總顯名體。謂於眼等法
界得自在故。
菩薩於自身一一毛孔中入此三昧。
二彰入定處。謂於毛孔中入眼等定。顯互用自在
故。
自然能知諸世間。知諸世間法。知諸世界。知億那由
他世界。知阿僧祇世界。知不可說佛剎微塵數世界。
見一切世界中有佛出興菩薩眾會悉皆充滿。光明
清淨。淳善無雜廣大莊嚴。種種眾寶以為嚴飾。
三明定功用。於中四。一了三世間。
菩薩於彼或一劫百劫千劫億劫。百千億那由他劫。
無數劫。無量劫。無邊劫。無等劫。不可數劫。不可稱劫。
不可思劫。不可量劫。不可說劫。不可說不可說劫。不
可說不可說佛剎微塵數劫。修菩薩行常不休息。
次多劫修行。
又於如是無量劫中住此三昧。亦入亦起。亦成就世
界。亦調伏眾生。亦徧了法界。亦普知三世。亦演說諸
法。亦現大神通種種方便無著無礙。
三入出無礙。
以於法界得自在故。善分別眼。善分別耳。善分別鼻。
善分別舌。善分別身。善分別意。如是種種差別不同。
悉善分別盡其邊際。
四結成自在。此有二義。一於理法界自在。故能善
分別眼等界。二善分別眼等十八界。即是事法界
自在。此二無礙。及事事無礙。故如是種種。皆橫盡
其邊。竪盡其際。
菩薩如是善知見已。能生起十千億陀羅尼法光明。
成就十千億清淨行。獲得十千億諸根。圓滿十千億
神通。能入十千億三昧。成就十千億神力。長養十千
億諸力。圓滿十千億深心。運動十千億力持。示現十
千億神變。具足十千億菩薩無礙。圓滿十千億菩薩
助道。積集十千億菩薩藏。照明十千億菩薩方便。演
說十千億諸義。成就十千億諸願。出生十千億迴向。
淨治十千億菩薩正位。明了十千億法門。開示十千
億演說。修治十千億菩薩清淨。
第二明定成益中辨十重益。一生多功德益。有二
十一句。各十千億。
佛子。此菩薩摩訶薩復有無數功德。無量功德。無邊
功德。無等功德。不可數功德。不可稱功德。不可思功
<pb n="982"/>
德。不可量功德。不可說功德。無盡功德。佛子。此菩薩
於如是功德皆已辦具。皆已積集。皆已莊嚴。皆已清
淨。皆已瑩徹。皆已攝受。皆能出生。皆可稱歎。皆得堅
固。皆已成就。
二具無盡德益。隨前一事皆至無盡故。於中二十
句。前十句所具之多。後十句能具之相。清淨者除
垢故。瑩徹者發本智光故。
佛子。菩薩摩訶薩住此三昧。為東方十千阿僧祇佛
剎微塵數名號諸佛之所攝受。一一名號復有十千
阿僧祇佛剎微塵數佛各各差別。如東方。南西北方
四維上下亦復如是。
三諸佛攝受益。於中三。初明攝受。
彼諸佛悉現其前。為現諸佛清淨剎。為說諸佛無量
身。為說諸佛難思眼。為說諸佛無量耳。為說諸佛清
淨鼻。為說諸佛清淨舌。為說諸佛無住心。為說如來
無上神通。
次現身說法。
令修如來無上菩提。令得如來清淨音聲。開示如來
不退法輪。顯示如來無邊眾會。令入如來無邊祕密。
讚歎如來一切善根。令入如來平等之法。宣說如來
三世種性。示現如來無量色相。闡揚如來護念之法。
演暢如來微妙法音。辯明一切諸佛世界。宣揚一切
諸佛三昧。示現諸佛眾會次第。護持諸佛不思議法。
說一切法猶如幻化。明諸法性無有動轉。開示一切
無上法輪。讚美如來無量功德。令入一切諸三昧雲。
令知其心如幻如化無邊無盡。
後令其修證。
佛子。菩薩摩訶薩住此法界自在三昧時。彼十方各
十千阿僧祇佛剎微塵數名號如來。一一名中各有
十千阿僧祇佛剎微塵數佛同時護念。令此菩薩得
無邊身。令此菩薩得無礙心。令此菩薩於一切法得
無忘念。令此菩薩於一切法得決定慧。令此菩薩轉
更聰敏於一切法皆能領受。令此菩薩於一切法悉
能明了。令此菩薩諸根猛利於神通法悉得善巧。令
此菩薩境界無礙周行法界恒不休息。令此菩薩得
無礙智畢竟清淨。令此菩薩以神通力一切世界示
現成佛。
四諸佛護念益。護念即佛力來加。
佛子。菩薩摩訶薩住此三昧得十種海。何者為十。所
謂得諸佛海。咸覩見故。得眾生海。悉調伏故。得諸法
海能以智慧悉了知故。得諸剎海以無性無作神通
皆往詣故。得功德海一切修行悉圓滿故。得神通海
能廣示現令開悟故。得諸根海種種不同悉善知故。
得諸心海知一切眾生種種差別無量心故。得諸行
海能以願力悉圓滿故。得諸願海悉使成就永清淨
故。
五得十海深廣益。
佛子。菩薩摩訶薩得如是十種海已。復得十種殊勝。
何等為十。一者於一切眾生中最為第一。二者於一
切諸天中最為殊特。三者於一切梵王中最極自在。
四者於諸世間無所染著。五者一切世間無能暎蔽。
六者一切諸魔不能惑亂。七者普入諸趣無所罣礙。
八者處處受生知不堅固。九者一切佛法皆得自在。
十者一切神通悉能示現。佛子。菩薩摩訶薩得如是
十種殊勝已。復得十種力。於眾生界修習諸行。何等
為十。一謂勇徤力。調伏世間故。二謂精進力。恒不退
轉故。三謂無著力離諸垢染故。四謂寂靜力於一切
法無諍論故。五謂逆順力於一切法心自在故。六謂
法性力於諸義中得自在故。七謂無礙力智慧廣大
故。八謂無畏力能說諸法故。九謂辯才力能持諸法
故。十謂開示力智慧無邊故。
七得諸力幹能益。於中初列十力。
佛子。此十種力是廣大力。最勝力。無能摧伏力。無量
<pb n="983"/>
力。善集力。不動力。堅固力。智慧力。成就力。勝定力。清
淨力。極清淨力。法身力。法光明力。法燈力。法門力。無
能壞力。極勇猛力。大丈夫力。善丈夫修習力。成正覺
力。過去積集善根力。安住無量善根力。住如來力力。
心思惟力。增長菩薩歡喜力。出生菩薩淨信力。增長
菩薩勇猛力。菩提心所生力。菩薩清淨深心力。菩薩
殊勝深心力。菩薩善根熏習力。究竟諸法力。無障礙
身力。入方便善巧法門力。清淨妙法力。安住大勢一
切世間不能傾動力。一切眾生無能暎蔽力。
後顯其超勝。隨前一一力。皆具此三十八力。
佛子。此菩薩摩訶薩於如是無量功德法。能生。能成
就。能圓滿。能照明。能具足。能徧具足。能廣大。能堅固。
能增長。能淨治。能徧淨治。
八結能圓滿益。
此菩薩功德邊際。智慧邊際。修行邊際。法門邊際。自
在邊際。苦行邊際。成就邊際。清淨邊際。出離邊際。法
自在邊際。無能說者。此菩薩所獲得。所成就。所趣入。
所現前。所有境界。所有觀察。所有證入。所有清淨。所
有了知。所有建立一切法門。於不可說劫無能說盡。
九自德無邊故他不能說益。
佛子。菩薩摩訶薩住此三昧。能了知無數無量無邊
無等不可數不可稱不可思不可量不可說不可說
不可說一切三昧。彼一一三昧所有境界無量廣大。
於境界中若入若起若住。所有相狀。所有示現。所有
行處。所有等流。所有自性。所有除滅。所有出離。如是
一切靡不明見。
十三昧無邊自無不了益。上十段中前七別明。後
三總結。
佛子。譬如無熱惱大龍王宮流出四河。無濁無雜無
有垢穢。光色清淨猶如虗空。其池四面各有一口。一
一口中流出一河。於象口中出恒伽河。師子口中出
私陀河。於牛口中出信度河。於馬口中出縛芻河。其
四大河流出之時。恒伽河口流出銀沙。私陀河口流
出金剛沙。信度河口流出金沙。縛芻河口流出瑠璃
沙。恒伽河口作白銀色。私陀河口作金剛色。信度河
口作黃金色。縛芻河口作瑠璃色。一一河口廣一由
旬。其四大河既流出已。各共圍繞大池七帀。隨其方
面四向分流。澒湧奔馳入於大海。其河旋繞一一之
間。有天寶所成優鉢羅華波頭摩華拘物頭華芬陀
利華。奇香發越妙色清淨。種種華葉種種臺蕋。悉是
眾寶自然暎徹。咸放光明互相照現。其無熱池周圍
廣大五十由旬。眾寶妙沙徧布其底。種種摩尼以為
嚴飾。無量妙寶莊嚴其岸。旃檀妙香普散其中。優鉢
羅華。波頭摩華。拘物頭華。芬陀利華。及餘寶華皆悉
徧滿。微風吹動香氣遠徹。華林寶樹周帀圍繞。日光
出時普皆照明。池河內外一切眾物。接影連輝成光
明綱。如是眾物若遠若近。若高若下。若廣若狹。若麤
若細。乃至極小一沙一塵。悉是妙寶光明鑒徹。靡不
於中日輪影現。亦復展轉更相現影。如是眾影不增
不減。非合非散。皆如本質而得明見。
大文第三以喻寄顯中正顯前體用及益。亦明前
所未顯。故不全似上文。文中二。先總舉喻體。
佛子。如無熱大池於四口中流出四河入於大海。菩
薩摩訶薩亦復如是。從四辯才流出諸行。究竟入於
一切智海。
後對喻別合。有十三門。各先喻後合。一合流沙入
海喻中先總明。喻合雖舉四河。意在四口出沙。故
下第九別明四河。
如恒伽大河從銀色象口流出銀沙。菩薩摩訶薩亦
復如是。以義辯才說一切如來所說一切義門。出生
一切清淨白法。究竟入於無礙智海。如私陀大河從
金剛色師子口流出金剛沙。菩薩摩訶薩亦復如是。
以法辯才為一切眾生說佛金剛句。引出金剛智。究
<pb n="984"/>
竟入於無礙智海。如信度大河從金色牛口流出金
沙。菩薩摩訶薩亦復如是。以訓辭辯說隨順世間緣
起方便開悟眾生。令皆歡喜調伏成熟。究竟入於緣
起方便海。如縛芻大河於瑠璃色馬口流出瑠璃沙。
菩薩摩訶薩亦復如是。以無盡辯雨百千億那由他
不可說法。令其聞者皆得潤洽。究竟入於諸佛法海。
後別明四辯即喻四口。所說即喻四沙。
如四大河隨順圍繞無熱池已四方入海。
二合繞池入海喻。於中先喻後合。此喻。
菩薩摩訶薩亦復如是。成就隨順身業隨順語業隨
順意業。成就智為前導身業。智為前導語業。智為前
導意業。四方流注究竟入於一切智海。佛子。何者名
為菩薩四方。佛子。所謂見一切佛而得開悟。聞一切
法受持不忘。圓滿一切波羅蜜行。大悲說法滿足眾
生。
後合中先合繞池。菩提心志名之為池。三業隨順
智慧即為繞義。後佛子下合其四方。
如四大河圍繞大池。於其中間優鉢羅華。波頭摩華。
拘物頭華。芬陀利華。皆悉徧滿。菩薩摩訶薩亦復如
是。於菩提心中間不捨眾生。說法調伏悉令圓滿無
量三昧。見佛國土莊嚴清淨。
三合池間寶華喻。說法有開敷之義。三昧有感果
之能。莊嚴清淨皆華上之別義。
如無熱大池寶樹圍繞。菩薩摩訶薩亦復如是。現佛
國土莊嚴圍繞。令諸眾生趣向菩提。
四合寶樹繞池喻。
如無熱大池其中縱廣五十由旬清淨無濁。菩薩摩
訶薩亦復如是。菩提之心其量無邊。善根充滿清淨
無濁。
五合大池清淨喻。即是池體。
如無熱大池。以無量寶莊嚴其岸。散栴檀香徧滿其
中。菩薩摩訶薩亦復如是。以百千億十種智寶莊嚴
菩提心大願之岸。普散一切眾善妙香。
六合旃檀香岸喻。十種智寶。有二義。一即離世間
中七種如寶智。二即他心等十種智也。
如無熱大池底布金沙。種種摩尼間錯莊嚴。菩薩摩
訶薩亦復如是。微妙智慧周徧觀察不可思議菩薩
解脫。種種法寶間錯莊嚴。得一切法無礙光明。住於
一切諸佛所住。入於一切甚深方便。
七合底布金寶喻。妙智合金沙。解脫合摩尼。無礙
光明合二種放光。住佛所住入於甚深合布其底。
上四段各以如無熱大池為首。
如阿那婆達多龍王永離龍中所有熱惱。菩薩摩訶
薩亦復如是。永離一切世間憂惱。雖現受生而無染
著。
八合龍王無惱喻。即合池名。名因龍得故。
如四大河潤澤一切閻浮提地。既潤澤已入於大海。
菩薩摩訶薩亦復如是。以四智河潤澤天人沙門婆
羅門。令其普入阿耨多羅三藐三菩提智慧大海。以
四種力而為莊嚴。何者為四。一者願智河。救護調伏
一切眾生常不休息。二者波羅蜜智河。修菩提行饒
益眾生。去來今世相續無盡。究竟入於諸佛智海。三
者菩薩三昧智河。無數三昧以為莊嚴。見一切佛入
諸佛海。四者大悲智河。大慈自在普救眾生。方便攝
取無有休息。修行祕密功德之門。究竟入於十力大
海。
九合四河潤澤喻。
如四大河從無熱池既流出已。究竟無盡入於大海。
菩薩摩訶薩亦復如是。以大願力修菩薩行。自在知
見無有窮盡。究竟入於一切智海。
十合四河無盡喻。
如四大河入於大海無能為礙令不入者。菩薩摩訶
薩亦復如是。常勤修習普賢行願。成就一切智慧光
<pb n="985"/>
明。住於一切佛菩提法。入如來智無有障礙。
十一合入海無障喻。
如四大河奔流入海經於累劫亦無疲厭。菩薩摩訶
薩亦復如是。以普賢行願。盡未來劫修菩薩行。入如
來海不生疲厭。
十二合入海無厭喻。上之四喻。各以如四大河而
為喻首。上之十喻。皆以菩薩而為合初。
佛子。如日光出時無熱池中金沙銀沙金剛沙瑠璃
沙及餘一切種種寶物。皆有日影於中顯現。其金沙
等一切寶物。亦各展轉而現其影。互相鑒徹無所妨
礙。
十三合眾寶交影喻。先喻後合。
菩薩摩訶薩亦復如是。住此三昧。於自身一一毛孔
中。悉見不可說不可說佛剎微塵數諸佛如來。亦見
彼佛所有國土道場眾會。一一佛所聽法受持信解
供養。各經不可說不可說億那由他劫。而不想念時
節長短。其諸眾會亦無迫隘。何以故。以微妙心入無
邊法界故。入無等差別業果故。入不思議三昧境界
故。入不思議思惟境界故。入一切佛自在境界故。得
一切佛所護念故。得一切佛大神變故。得諸如來難
得難知十種力故。入普賢菩薩行圓滿境界故。得一
切佛無勞倦神通力故。
合中二。先正合。後何以故下徵釋涉入所由。
佛子。菩薩摩訶薩雖能於定一念入出。而亦不廢長
所在定。亦無所著。雖於境界無所依住。而亦不捨一
切所緣。雖善入剎那際而為利益一切眾生現佛神
通無有厭足。雖等入法界而不得其邊。雖無所住無
有處所而恒趣入一切智道。以變化力。普入無量眾
生眾中。具足莊嚴一切世界。雖離世間顛倒分別。超
過一切分別之地。亦不捨於種種諸相。雖能具足方
便善巧而究竟清淨。雖不分別菩薩諸地而皆已善
入。佛子。譬如虗空雖能容受一切諸物而離有無。菩
薩摩訶薩亦復如是。雖普入一切世間而離世間想。
雖勤度一切眾生而離眾生想。雖深知一切法而離
諸法想。雖樂見一切佛而離諸佛想。雖善入種種三
昧而知一切法自性皆如無所染著。雖以無邊辯才
演無盡法句而心恒住離文字法。雖樂觀察無言說
法而恒示現清淨音聲。雖住一切離言法際而恒示
現種種色相。雖教化眾生而知一切法畢竟性空。雖
勤修大悲度脫眾生而知眾生界無盡無散。雖了達
法界常住不變而以三輪調伏眾生恒不休息。雖常
安住如來所住而智慧清淨心無怖畏。分別演說種
種諸法。轉於法輪常不休息。
大文第四總結雙行。謂權實定散無障礙故。於中
三。先法。次佛子下喻。後菩薩下合。然法中即寂而
用。喻合明即用而寂。
佛子。是為菩薩摩訶薩第九法界自在大三昧善巧
智。
三結定名。

大方廣佛華嚴經綱要卷第四十二

<sarticle>大方廣佛華嚴經綱要卷第四十三</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
十定品第二十七之四
佛子。云何為菩薩摩訶薩無礙輪三昧。
第十無礙輪三昧。初總標。亦初徵。次釋。後結。
佛子。菩薩摩訶薩入此三昧時住無礙身業。無礙語
業。無礙意業。住無礙佛國土。得無礙成就眾生智。獲
無礙調伏眾生智。放無礙光明。現無礙光明網。示無
礙廣大變化。轉無礙清淨法輪。得菩薩無礙自在。
<pb n="986"/>
二釋中三。初明入時方便。二佛子菩薩摩訶薩住
此三昧已下明入己智用。三佛子菩薩摩訶薩入
普賢所住下定滿成益。今初有二十二句。兼顯定
名。初十一句因用無礙。是無礙義。後普入下有十
一句。住果圓滿即是輪義。今此段中即此無礙無
所不摧亦即輪義。初三句三業無礙。次句器世間
無礙。次二句眾生世間無礙。餘句智正覺無礙。
普入諸佛力。普住諸佛智。作佛所作。淨佛所淨。現佛
神通。令佛歡喜。行如來行。住如來道。常得親近無量
諸佛。作諸佛事。紹諸佛種。
後住果中。二智通權實故云普住。三作利樂事。四
淨二障種。七智契佛境。餘七可知。
佛子。菩薩摩訶薩住此三昧已。觀一切智。總觀一切
智。別觀一切智。隨順一切智。顯示一切智。攀緣一切
智。見一切智。總見一切智。別見一切智。
第二入己智用中四。一攝佛功德。二證入諸法。三
普德無盡。四結示勸修。初中即攝如來二十一種
殊勝功德。以此位等佛故。其間或全同佛相。或有
約因似而次第無差。於中三。初總明妙悟皆滿。次
別顯二十一德。後顯德勝能。今初十句。初句標滿
時。餘九顯滿相。然一切智若對種智即是根本。若
直語佛智則通權實。今此顯通。於中初三句始觀。
言觀一切智者標也。云何觀。觀有二種。一總觀。謂
權實齊觀故。二別觀。此是實。此是權。權中有多差
別。皆審照了故。次三句中順。亦初句標。次云何隨
順。由前總觀故頓能顯示。由前別觀故各各攀緣。
後三句終契。釋同前觀。但前觀察。今證見分明耳。
於普賢菩薩廣大願。廣大心。廣大行。廣大所趣。廣大
所入。廣大光明。廣大出現。廣大護念。廣大變化。廣大
道。
二別明二十一種功德。分二十段。後二合故。今初
第一明二行永絕。即於所知一向無障轉功德。然
有二義。一謂非如二乘有無智故。二不同凡大現
行生死起諸雜染。不同二乘現行涅槃棄利樂事。
世尊無彼。今菩薩亦無。文中廣顯利樂。即不同二
乘。皆與智俱。即不同凡夫。就文分二。先總明大用
常恒。二佛子此菩薩有一蓮華下別顯一用。前中
二。先法說。後喻明。今初法說中二。先正明。後徵釋。
今初。先明行體。
不斷不退。無休無替。無倦無捨。無散無亂。常增進恒
相續。
次辨常恒。
何以故。此菩薩摩訶薩於諸法中成就大願。發行大
乘。入於佛法大方便海。以勝願力。於諸菩薩所行之
行。智慧明照皆得善巧。具足菩薩神通變化。善能護
念一切眾生。如去來今一切諸佛之所護念。於諸眾
生恒起大悲。成就如來不變異法。
二徵釋中徵意云何以得此智滿行常。釋意云願
行善成智慧善巧故。
佛子。譬如有人以摩尼寶置色衣中。其摩尼寶雖同
衣色不捨自性。
第二喻顯中四。初喻。二合。三徵。四釋。今初。摩尼寶
置色衣中。即總喻菩薩心智置佛智中。雖同衣色。
喻前智滿十句。故合云觀一切智等。不捨自性。喻
前行常二十句。
菩薩摩訶薩亦復如是。成就智慧以為心寶。觀一切
智普皆明現。然不捨於菩薩諸行。
二合如喻辨。
何以故。
三徵意云何得已能滿智而不斷行耶。
菩薩摩訶薩發大誓願利益一切眾生。度脫一切眾
生。承事一切諸佛。嚴淨一切世界。安慰眾生深入法
海。為淨眾生界現大自在給施眾生。普照世間入於
<pb n="987"/>
無邊幻化法門。不退不轉無疲無厭。
四釋意云菩薩無障礙願法應爾故窮盡生界。益
無疲厭。文中二。先法說。
佛子。譬如虗空持眾世界。若成若住。無厭無倦。無羸
無朽。無散無壞。無變無異。無有差別。不捨自性。何以
故。虗空自性法應爾故。菩薩摩訶薩亦復如是。立無
量大願。度一切眾生。心無厭倦。
後轉以喻況。於中三喻。皆喻利生無厭。各有法合。
一虗空持剎喻。喻大願法爾故無厭。
佛子。譬如涅槃。去來現在無量眾生於中滅度。終無
厭倦。何以故。一切諸法本性清淨是謂涅槃云何於
中而有疲厭。菩薩摩訶薩亦復如是。為欲度脫一切
眾生皆令出離而現於世。云何而起疲厭之心。
二涅槃普滅喻。喻為淨眾生故無厭。上二喻悲。
佛子。如薩婆若能令過去未來現在一切菩薩。於諸
佛家已現當生乃至令成無上菩提。終不疲厭。何以
故。一切智與法界無二故。於一切法無所著故。菩薩
摩訶薩亦復如是。其心平等住一切智。云何而有疲
厭之心。
三佛智普成喻。喻能所不二故無厭。此一喻智。既
非愛見之悲。何有厭乎。
佛子。此菩薩摩訶薩有一蓮華。其華廣大盡十方際。
以不可說葉不可說寶不可說香而為莊嚴。其不可
說寶。復各示現種種眾寶。清淨妙好極善安住。其華
常放眾色光明普照十方一切世界無所障礙。真金
為網彌覆其上。寶鐸徐搖出微妙音。其音演暢一切
智法。
第二別顯一用中二。初明依果殊勝。後菩薩摩訶
薩於此華下正報自在。前中二。先明相嚴。過前十
地。故窮十方際。
此大蓮華具足如來清淨莊嚴。一切善根之所生起。
吉祥為表神力所現。有十千阿僧祇清淨功德。菩薩
妙道之所成就。一切智心之所流出。十方佛影於中
顯現。世間瞻仰猶如佛塔。眾生見者無不禮敬。從能
了幻正法所生。一切世間不可為喻。
後辨德嚴。自內而觀。量周法界。自外而觀。許眾生
見。乃即小之大也。
菩薩摩訶薩於此華上結加趺坐。其身大小與華相
稱。
二正報中二。明身大小。
一切諸佛神力所加。令菩薩身一一毛孔各出百萬
億那由他不可說佛剎微塵數光明。一一光明現百
萬億那由他不可說佛剎微塵數摩尼寶。其寶皆名
普光明藏。種種色相以為莊嚴。無量功德之所成就
眾寶及華以為羅網彌覆其上。散百千億那由他殊
勝妙香無量色相種種莊嚴。復現不思議寶莊嚴蓋
以覆其上。一一摩尼寶悉現百萬億那由他不可說
佛剎微塵數樓閣。一一樓閣現百萬億那由他不可
說佛剎微塵數蓮華藏師子之座。一一師子座現百
萬億那由他不可說佛剎微塵數光明。一一光明現
百萬億那由他不可說佛剎微塵數色相。一一色相
現百萬億那由他不可說佛剎微塵數光明輪。一一
光明輪現百萬億那由他不可說佛剎微塵數毗盧
遮那摩尼寶華。一一華現百萬億那由他不可說佛
剎微塵數臺。一一臺現百萬億那由他不可說佛剎
微塵數佛。一一佛現百萬億那由他不可說佛剎微
塵數神變。一一神變淨百萬億那由他不可說佛剎
微塵數眾生眾。一一眾生眾中現百萬億那由他不
可說佛剎微塵數諸佛自在。一一自在雨百萬億那
由他不可說佛剎微塵數佛法。一一佛法有百萬億
那由他不可說佛剎微塵數修多羅。一一修多羅說
百萬億那由他不可說佛剎微塵數法門。一一法門
有百萬億那由他不可說佛剎微塵數金剛智所入
<pb n="988"/>
法輪。差別言辭各別演說。一一法輪。成熟百萬億那
由他不可說佛剎微塵數眾生界。一一眾生界。有百
萬億那由他不可說佛剎微塵數眾生於佛法中而
得調伏。
後明佛加放光。有二十重。後後重中皆倍前前百
萬億那由他不可說佛剎微塵數倍。則數難量矣。
佛子。菩薩摩訶薩住此三昧。示現如是神通境界無
量變化。悉知如幻而不染著。
第二明達無相法。即同諸如來於最清淨真如能
入功德。初結前生後。達無相故不染。
安住無邊不可說法自性清淨法界實相如來種性
無礙際中。無去無來非先非後。甚深無底。現量所得。
以智自入不由他悟。心不迷亂亦無分別。
後正顯安住。即是入義。謂此真如非有非無。故云
無邊。定有定無即是邊故。不可說法即離言真如。
其法界實相及無礙際。皆真如異名。而云如來種
性。諸佛以無性真如而為性故。出現品云皆同一
性所謂無性。法華云知法常無性佛種從緣起。無
去來等重顯真如即是中道。故深無底。現量已下
別明能入之義。
為去來今一切諸佛之所稱讚。從諸佛力之所流出。
入於一切諸佛境界體性如實。淨眼現證。慧眼普見。
成就佛眼為世明燈。行於智眼所知境界。廣能開示
微妙法門。
第三明住於佛住德。謂佛無功用常住聖天梵住
故。文中先三世佛讚。文通前後二段。從諸佛力下
正顯其義。謂入一切佛境即聖天等所住境也。淨
眼現證下明能住相。十眼圓明而安住故。
成菩提心。趣勝丈夫。於諸境界無有障礙。入智種性
出生諸智。離世生法而現受生。神通變化方便調伏。
如是一切無非善巧。
第四明得佛平等德。謂佛佛相望有平等故。文即
為三。初明所依平等。謂諸佛皆依清淨故。文中始
發菩提心。終成種智。出生智用。皆所依也。次離世
生法下明意樂平等。同以調生為意樂故。後神通
變化下作平等業。同作受用變化業故。
功德解欲悉皆清淨。最極微妙具足圓滿。智慧廣大
猶如虗空。善能觀察眾聖境界。信行願力堅固不動。
功德無盡世所稱歎。於一切佛所觀之藏大菩提處
一切智海。集眾妙寶為大智者。猶如蓮華自性清淨。
眾生見者皆生歡喜咸得利益。智光普照見無量佛
淨一切法。
第五明到無障處德。以修一切障對治故。福智皆
淨。離於二障。文中初二句功德。次二句智慧。各上
句障淨。下句德滿。次二句重顯功德。餘四句重顯
智慧。
所行寂靜。於諸佛法究竟無礙。恒以方便住佛菩提
功德行中而得出生。具菩薩智。為菩薩首。一切諸佛
共所護念。得佛威神成佛法身。念力難思。於境一緣
而無所緣。其行廣大無相無礙。等于法界無量無邊。
所證菩提猶如虗空。無有邊際無所縛著。
第六明不可轉法。謂教證二法他不能轉。文中初
二句略標教證。謂寂靜證也。諸佛法教也。恒以下
別顯教。念力下重顯證。既如空無著等。他安能轉
耶。
於諸世間普作饒益。一切智海善根所流。悉能通達
無量境界。已善成就清淨施法。住菩薩心。淨菩薩種。
能隨順生諸佛菩提。於諸佛法皆得善巧。具微妙行
成堅固力。
第七明所行無礙德。謂雖於世間作利樂事。世間
八法不能礙也。文中住菩薩心。成堅固力即不礙
之因也。
一切諸佛自在威神。眾生難聞菩薩悉知。入不二門
<pb n="989"/>
住無相法。雖復永捨一切諸相而能廣說種種諸法。
隨諸眾生心樂欲解悉使調伏咸令歡喜。
第八明立不思議德。謂安立正法。凡愚不能思也。
文中初總顯。一切教法皆是如來威力之所建立。
菩薩能知。返顯凡夫不思。入不二下別顯安立難
思之相。謂依無相而廣說故。隨欲解之多端。故並
難思也。
法界為身無有分別。智慧境界不可窮盡。志常勇猛
心恒平等。見一切佛功德邊際。了一切劫差別次第。
第九明普見三世。以身心等於法界。故於三世記
別無差。
開示一切法。安住一切剎。嚴淨一切諸佛國土。顯現
一切正法光明。演去來今一切佛法。示諸菩薩所住
之處。為世明燈生諸善根。永離世間常生佛所。
第十明身恒充滿一切國土。謂為開法故示現受
用變化之身。徧諸世界而為利樂。
得佛智慧明了第一。一切諸佛皆共攝受。已入未來
諸佛之數。從諸善友而得出生。所有志求皆無不果。
第十一明智恒明達一切諸法。謂於境善決能斷
他疑故。
具大威德住增上意。隨所聽聞咸能善說。
第十二明了一切行。謂具增上意樂。能了有情意
樂性行。如其所應而為現身。即有威德。
亦為開示聞法善根住實際輪。於一切法心無障礙。
不捨諸行。離諸分別。
第十三明除一切疑。謂聲聞人。言其全無少分善
根。今能開示。令知當生如來妙智。故心無障礙。
於一切法心無動念。得智慧明滅諸癡闇。悉能明照
一切佛法。不壞諸有而生其中。了知一切諸有境界。
從本已來無有動作。身語意業皆悉無邊。
第十四明無能測身。然有二義。一謂其身非虗妄
分別所起。無煩惱業生。離染故不可測。初一行經
顯之。二其身雖無分別如摩尼珠。然由佛增上及
眾生勝解力。見金色等。而佛無有分別。即不壞諸
有。下經文顯之。
雖隨世俗演說種種無量文字。而恒不壞離文字法。
深入佛海。知一切法但有假名。於諸境界無繫無著。
第十五明一切菩薩等所求智。謂菩薩以無量文
字調伏有情。要依佛所聞法為先。獲得妙智。故諸
菩薩等皆求也。
了一切法空無所有。所修諸行從法界生。
第十六明到佛無二究竟彼岸。謂了一切法空法
界等。即佛無二法身。依此法身。修波羅蜜多等行。
而得圓滿。為從法界生。
猶如虗空無相無形。深入法界隨順演說。於一境門
生一切智。
第十七明具足如來平等解脫。謂一一如來所現
身土。皆徧法界。猶如虗空。無相無形。不相障礙。而
不相雜。隨其化緣現各別故。故文云隨順演說。於
一境門生一切智慧。各順一一境故。
觀十力地以智修學。智為橋梁至薩婆若。以智慧眼
見法無礙。善入諸地。
第十八即證無中邊佛平等地。謂三種佛身平等
徧滿。無有中邊之異故。至薩婆若即自受用。智為
橋梁即通變化。見法無礙即是法身。善入諸地即
佛十地也。
知種種義。一一法門悉得明了。
第十九明盡於法界。謂此法界最清淨故。能起等
流契經等法。極此法界。於當來世作諸有情隨應
利樂。
所有大願靡不成就。
第二十即等虗空界。窮未來際無有盡故。方云成
就。前第二入己智用中一攝佛功德竟。
<pb n="990"/>
佛子。菩薩摩訶薩以此開示一切如來無差別性。此
是無礙方便之門。此能出生菩薩眾會。此法唯是三
昧境界。此能勇進入薩婆若。此能開顯諸三昧門。此
能無礙普入諸剎。此能調伏一切眾生。此能住於無
眾生際。此能開示一切佛法。於此境界皆無所得。
第三顯德勝能。中二。初總明。後雖一切下別顯。今
初先標。謂用此會事之德。開示佛平等性者同有
二十一種功德故。此是下總歎前德。
雖一切時演說開示。而恒遠離妄想分別。雖知諸法
皆無所作。而能示。現一切作業。雖知諸佛無有二相
而能顯示一切諸佛。雖知無色而演說諸色。雖知無
受而演說諸受。雖知無想而演說諸想。雖知無行而
演說諸行。雖知無識而演說諸識。恒以法輪開示一
切。雖知法無生而常轉法輪。雖知法無差別而說諸
差別門。雖知諸法無有生滅而說一切生滅之相。雖
知諸法無麤無細而說諸法麤細之相。雖知諸法無
上中下而能宣說最上之法。雖知諸法不可言說而
能演說清淨言辭。雖知諸法無內無外而說一切內
外諸法。雖知諸法不可了知而說種種智慧觀察。雖
知諸法無有真實而說出離真實之道。雖知諸法畢
竟無盡而能演說盡諸有漏。雖知諸法無違無諍然
亦不無自他差別。雖知諸法畢竟無師而常尊敬一
切師長。雖知諸法不由他悟而常尊敬諸善知識。雖
知法無轉而轉法輪。雖知法無起而示諸因緣。雖知
諸法無有前際而廣說過去。雖知諸法無有後際而
廣說未來。雖知諸法無有中際而廣說現在。雖知諸
法無有作者而說諸作業。雖知諸法無有因緣而說
諸集因。雖知諸法無有等比而說平等不平等道。雖
知諸法無有言說而決定說三世之法。雖知諸法無
有所依而說依善法而得出離。雖知法無身而廣說
法身。雖知三世諸佛無邊而能演說唯有一佛。雖知
法無色而現種種色。雖知法無見而廣說諸見。雖知
法無相而說種種相。雖知諸法無有境界而廣宣說
智慧境界。雖知諸法無有差別而說行果種種差別。
雖知諸法無有出離而說清淨諸出離行。雖知諸法
本來常住而說一切諸流轉法。雖知諸法無有照明
而恒廣說照明之法。
二別顯中且廣初無礙之義。自有四十一句。初句
有不礙無。以有是無之有故。後四十句明無不礙
有。以無是有之無故。又前是二而不二。後是不二
而二。及寂用相即等。
佛子。菩薩摩訶薩入如是大威德三昧智輪。則能證
得一切佛法。則能趣入一切佛法。則能成就。則能圓
滿。則能積集。則能清淨。則能安住。則能了達。與一切
法自性相應。
大文第二證入諸法用中四。初明證入。二離證相。
三徵。四釋。今初十句。初句明能證之定。三昧智輪。
應云智輪三昧。因定最勝名大威德。則能下顯所
證法。謂證佛果法。初句總。無為果曰證。有為果曰
得。餘句別。趣入釋證。成就釋得。圓滿通二。積集約
因圓。清淨謂障盡。定能安住。慧能了達。定慧兩亡
則自性相應。為證入也。
而此菩薩摩訶薩不作是念。有若干諸菩薩。若干菩
薩法。若干菩薩究竟。若干幻究竟。若干化究竟。若干
神通成就。若干智成就。若干思惟。若干證入。若干趣
向。若干境界。
二明離證相。以無念方證故。尚不得念無礙慧境。
況所證法有若干耶。
何以故。
三徵意有三。一何以證而無念耶。二何以一定多
果耶。三何以因定得果法耶。
菩薩三昧。如是體性。如是無邊。如是殊勝故。
四釋中二。初略別釋。後此三昧下廣以通釋。今初。
<pb n="991"/>
別釋三徵。一體性離念故。二定體雖一用無邊故。
三以殊勝故因得果法。
此三昧種種境界。種種威力。種種深入。
後廣通釋者謂文廣義通。通明上三句。於中二。先
總標。境是定之所緣。深入是定證契。威力是定之
用。三皆定體。皆言種種。故上云無邊。具三又多。故
云殊勝。
所謂入不可說智門。入離分別諸莊嚴。入無邊殊勝
波羅蜜。入無數禪定。入百千億那由他不可說廣大
智。入見無邊佛勝妙藏。入於境界不休息。入清淨信
解助道法。入諸根猛利大神通。入於境界心無礙。入
見一切佛平等眼。入積集普賢勝智行。入住那羅延
妙智身。入說如來智慧海。入起無量種自在神變。入
生一切佛無盡智門。入住一切佛現前境界。入淨普
賢菩薩自在智。入開示無比普門智。入普知法界一
切微細境界。入普現法界一切微細境界。入一切殊
勝智光明。入一切自在邊際。入一切辯才法門際。入
徧法界智慧身。入成就一切處徧行道。入善住一切
差別三昧。入知一切諸佛心。
後別顯。有二十八句。句皆有上三義。如初句。入即
深入義。不可說即無邊義。智門即境界義。知智在
說。說為智門。二入功德智慧不二之莊嚴。六入不
空如來藏。七悲智之境。觀度無休。餘可知。上證
入諸法竟。
佛子。此菩薩摩訶薩住普賢行。念念入百億不可說
三昧。然不見普賢菩薩三昧及佛境界莊嚴前際。
第三普德無盡。於中四。一正顯無盡。謂非唯上列
諸用。又能念念入多三昧。亦不能盡。
何以故。
二徵意云既能念念入多何以不盡。
知一切法究竟無盡故。知一切佛剎無邊故。知一切
眾生界不思議故。知前際無始故。知未來無窮故。知
現在盡虗空徧法界無邊故。知一切諸佛境界不可
思議故。知一切菩薩行無數故。知一切諸佛辯才所
說境界不可說無邊故。知一切幻心所緣法無量故。
三釋意云此三昧緣境究竟無盡故。文有十句。初
總。餘別。
佛子。如如意珠隨有所求一切皆得。求者無盡意皆
滿足。而珠勢力終不匱止。菩薩摩訶薩亦復如是。入
此三昧知心如幻。出生一切諸法境界。周徧無盡不
匱不息。何以故。菩薩摩訶薩成就普賢無礙行智。觀
察無量廣大幻境猶如影像無增減故。
四喻況。於中有三喻。喻前無盡。各有喻合。前二合
中復加徵釋。一如意隨求喻。喻定心隨應出法無
盡。徵意云何以出法無盡不匱息耶。釋意云了多
幻境皆同影像。緣至則生何有盡耶。體無增減何
有匱息耶。
佛子。譬如凡夫各別生心。已生現生及以當生。無有
邊際無斷無盡。其心流轉相續不絕不可思議。菩薩
摩訶薩亦復如是。入此普幻門三昧。無有邊際不可
測量。何以故。了達普賢菩薩普幻無量法故。
二生心各別喻。喻緣境無盡。
佛子。譬如難陀䟦難陀摩那斯龍王。及餘大龍降雨
之時。滴如車軸無有邊際。雖如是雨雲終不盡。此是
諸龍無作境界。
三龍王降雨喻。喻入法無盡。於中初喻。後合。
菩薩摩訶薩亦復如是。住此三昧。入普賢菩薩諸三
昧門智門法門見諸佛門往諸方門心自在門加持
門神變門神通門幻化門諸法如幻門不可說不可
說諸菩薩充滿門。親近不可說不可說佛剎微塵數
如來正覺門。入不可說不可說廣大幻網門。知不可
說不可說差別廣大佛剎門。知不可說不可說有體
性無體性世界門。知不可說不可說眾生想門。知不
<pb n="992"/>
可說不可說時差別門。知不可說不可說世界成壞
門。知不可說不可說覆住仰住諸佛剎門。
合中分三。初正明入法。合滴如車軸。謂入廣大法
故。初句總。智門下別。皆云門者自他游入故。幻網
者一切皆幻互為緣起相交暎故。世界性空故無
體。隨緣染淨故有體。又法性土故有體。事土從緣
故無體。又淨剎順理故有體。染剎妄成故無體。
於一念中。皆如實知。
二入法時分。合前降雨之時。
如是入時無有邊際。無有窮盡。不疲不厭。不斷不息。
無退無失。於諸法中不住非處。恒正思惟不沉不舉。
三明入時相用。合前無邊無盡無作境界。於中三。
初十句明其相狀。次求一切智下明其業用。三徵
釋所由。今初。初二句合雲無邊雨無盡。不疲下合
無作境。無作即無功用。故身不疲。心不厭。不永斷。
不暫息。未入常入故不退。已入永常故不失。無法
非所入門故不住非處。無心不契故恒正思惟。不
沉不舉。正是入相。
求一切智常無退捨。為一切佛剎照世明燈。轉不可
說不可說法輪。以妙辯才諮問如來無窮盡時。示成
佛道無有邊際。調伏眾生恒無廢捨。常勤修習普賢
行願。未曾休息。示現無量不可說不可說色相身。無
有斷絕。
二業用者隨入一一門皆有斯業。門門即不可盡。
何以故。
三徵釋中徵意有二。一云菩薩豈無行滿成佛。何
以業用無際限耶。二云說橫顯無盡可爾。何以一
一門中用即無盡。後釋意亦二。一云菩薩本為眾
生。生無盡故用亦無盡。二釋後意云生及世界既
如虗空。故隨一門即用無盡。如芥子中空。由此不
但一門成多。一念亦能成多事矣。
譬如然火隨所有緣。於爾所時火起不息。
釋文中三。初喻明。火隨薪緣。薪多火在。喻菩薩生
界緣廣用無有涯。
菩薩摩訶薩亦復如是。觀察眾生界法界世界猶如
虗空無有邊際。乃至能於一念之頃往不可說不可
說佛剎微塵數佛所。一一佛所入不可說不可說一
切智種種差別法。令不可說不可說眾生界出家為
道勤修善根究竟清淨。令不可說不可說菩薩於普
賢行願未決定者而得決定。安住普賢智慧之門。以
無量方便。入不可說不可說三世成住壞廣大差別
劫。於不可說不可說成住壞世間差別境界。起於爾
所大悲大願調伏無量一切眾生。悉使無餘。
次合可知。
何以故。此菩薩摩訶薩為欲度脫一切眾生修普賢
行生普賢智。滿足普賢所有行願。
後轉徵釋。徵意云菩薩何以起多業用。釋意云為
普度生滿普願故。上普德無盡竟。
是故諸菩薩應於如是種類。如是境界如是威德如
是廣大如是無量如是不思議如是普照明如是一
切諸佛現前住如是一切如來所護念如是成就往
昔善根如是其心無礙不動三昧之中。
大文第四結示勸修中二。初結勸勤修。二佛子至
如是修行下總結顯示。今初。謂菩薩心窮生界。定
用無涯。故應修習。文中二。初舉所修之法後勤加
下示勤修相。今初。是故諸菩薩五字該下二段。其
所修法有十一句。末後一句舉定名體。前之十句
別明無礙輪之業用。於中例牒前來諸文。初種類
者業用非一故。如合龍喻中入法眾多是種類義。
二境界者即定所緣。如前妄念緣境喻。三威德者
即通顯定用。如前珠能出生喻。四此上三種皆悉
廣大。一一無涯。如前不見三昧前際故。五數不可
極。如前入不可說智門等即無邊故。六並絕心言。
<pb n="993"/>
如前不作是念有若干菩薩等故。七皆與智俱。如
前雖知諸法無作而能示現一切作業。是權實明
照故。八體用齊於佛境。則諸佛現前。如前觀十力
地至薩婆若故。九如來護念。如前諸佛攝受已入
未來諸佛數故。十非但現用自在。亦成昔善。如前
功德解欲悉清淨故。
勤加修習離諸熱惱無有疲厭心不退轉。立深志樂
勇猛無怯。順三昧境界。入難思智地。不依文字。不著
世間。不取諸法。不起分別。不染著世事。不分別境界。
二示脩相中二。初略示離過進德。不依文字下別
示離過進德。於中先離過。
於諸法智但應安住。不應稱量。所謂親近一切智。悟
解佛菩提。成就法光明。施與一切眾生善根。於魔界
中拔出眾生。令其得入佛法境界。令不捨大願勤觀
出道。增廣淨境成就諸度。於一切佛深生信解。常應
觀察一切法性無時暫捨。應知自身與諸法性普皆
平等。應當明解世間所作。示其如法智慧方便。應常
精進無有休息。應觀自身善根鮮少。應勤增長他諸
善根。應自修行一切智道。應勤增長菩薩境界。應樂
親近諸善知識。應與同行而共止住。應不分別佛。應
不捨離念。應常安住平等法界。應知一切心識如幻。
應知世間諸行如夢。應知諸佛願力出現猶如影像。
應知一切諸廣大業猶如變化。應知言語悉皆如響。
應觀諸法一切如幻。應知一切生滅之法皆如音聲。
應知所往一切佛剎皆無體性。應為請問如來佛法
不生疲厭。應為開悟一切世間勤加教誨而不捨離。
應為調伏一切眾生知時說法而不休息。
後進德。文並可知。
佛子。菩薩摩訶薩如是修行普賢之行。如是圓滿菩
薩境界。如是通達出離之道。如是受持三世佛法。如
是觀察一切智門。如是思惟不變異法。如是明潔增
上志樂。如是信解一切如來。如是了知佛廣大力。如
是決定無所礙心。如是攝受一切眾生。
二總結顯示者。遠亦通結前來諸段。近則逆結上
來進德之文。上大文第二明入己智用竟。下
三定滿成益。
佛子。菩薩摩訶薩入普賢菩薩所住如是大智慧三
昧時。
大文第三定滿成益。文屬此定。意兼前九。於中四。
一外感佛加益。二內德圓滿益。三上攝佛果益。四
正同佛果益。初中五。一辨所加依。謂在定時故。
十方各有不可說不可說國土。一一國土各有不可
說不可說佛剎微塵數如來名號。一一名號各有不
可說不可說佛剎微塵數諸佛而現其前。
二顯能加者。
與如來念力。令不忘失如來境界。與一切法究竟慧。
令入一切智。與知一切法種種義決定慧。令受持一
切佛法趣入無礙。與無上佛菩提。令入一切智開悟
法界。與菩薩究竟慧。令得一切法光明無諸黑闇。與
菩薩不退智。令知時非時善巧方便調伏眾生。與無
障礙菩薩辯才。令悟解無邊法演說無盡。與神通變
化力。令現不可說不可說差別身無邊色相種種不
同開悟眾生。與圓滿言音。令現不可說不可說差別
音聲種種言辭開悟眾生。與不唐捐力。令一切眾生
若得見形若得聞法皆悉成就無空過者。
三正顯加相。
佛子。菩薩摩訶薩如是滿足普賢行故。得如來力。淨
出離道。滿一切智。以無礙辯才神通變化。究竟調伏
一切眾生。具佛威德。淨普賢行。住普賢道。盡未來際
為欲調伏一切眾生。轉一切佛微妙法輪。
四加以成用。
何以故。佛子。此菩薩摩訶薩成就如是殊勝大願諸
菩薩行。則為一切世間法師。則為一切世間法日。則
<pb n="994"/>
為一切世間智月。則為一切世間須彌山王。嶷然高
出堅固不動。則為一切世間無涯智海。則為一切世
間正法明燈。普照無邊相續不斷。為一切眾生開示
無邊清淨功德。皆令安住功德善根。順一切智大願
平等。修習普賢廣大之行。常能勸發無量眾生。住不
可說不可說廣大行三昧現大自在。
五徵釋所由。徵意云普行既滿何須盡未來際行
調生行耶。釋意云無障礙願法應爾故。已成大願
真能調故。
佛子。此菩薩摩訶薩獲如是智。證如是法。於如是法
審住明見。得如是神力。住如是境界。現如是神變。起
如是神通。常安住大悲。常利益眾生。開示眾生安隱
正道。建立福智大光明幢。證不思議解脫。住一切智
解脫。到諸佛解脫彼岸。學不思議解脫方便門。已得
成就入法界差別門無有錯亂。於普賢不可說不可
說三昧。遊戲自在。住師子奮迅智。心意無礙。
第二內德圓滿益。中四。初牒前住定之因圓。通牒
上文。
其心恒住十大法藏。何者為十。所謂住憶念一切諸
佛。住憶念一切佛法。住調伏一切眾生大悲。住示現
不思議清淨國土智。住深入諸佛境界決定解。住去
來現在一切佛平等相菩提。住無礙無著際。住一切
法無相性。住去來現在一切佛平等善根。住去來現
在一切如來法界無差別身語意業先導智。住觀察
三世一切諸佛受生出家詣道場成正覺轉法輪般
涅槃。悉入剎那際。佛子。此十大法藏廣大無量。不可
數不可稱不可思不可說。無窮盡難忍受。一切世智
無能稱述。
二別示所滿。十表無盡。
佛子。此菩薩摩訶薩已到普賢諸行彼岸。證清淨法
志力廣大。開示眾生無量善根。增長菩薩一切勢力。
於念念頃滿足菩薩一切功德。成就菩薩一切諸行。
得一切佛陀羅尼法。受持一切諸佛所說。雖常安住
真如實際而隨一切世俗言說。示現調伏一切眾生。
三總結究竟。
何以故。菩薩摩訶薩住此三昧法如是故。
四徵釋所由。徵意云菩薩何以能滿爾所德耶。釋
意可知。
佛子。菩薩摩訶薩以此三昧。得一切佛廣大智。得巧
說一切廣大法自在辯才。得一切世中最為殊勝清
淨無畏法。得入一切三昧智。得一切菩薩善巧方便。
得一切法光明門。到安慰一切世間法彼岸。知一切
眾生時非時照十方世界一切處。令一切眾生得勝
智。作一切世間無上師。安住一切諸功德。開示一切
眾生清淨三昧。令入最上智。
第三上攝佛果益中三。初正明。
何以故。菩薩摩訶薩如是修行。則利益眾生。則增長
大悲。則親近善知識。則見一切佛。則了一切法。則詣
一切剎。則入一切方。則入一切世。則悟一切法平等
性。則知一切佛平等性。則住一切智平等性。
次徵。徵意云。上是佛德何能攝耶。後菩薩摩訶薩
下釋意云。住此三昧能所作無餘。同如來故。於中
三。初正顯無餘之業。故皆云一切。
於此法中作如是業。不作餘業。住未足心。住不散亂
心。住專一心。住勤修心。住決定心。住不變異心。如是
思惟。如是作業。如是究竟。
二明作業行相。初句總顯依前而作。更不作餘不
足之業。住未足等顯其作義。如是已下總結前作。
佛子。菩薩摩訶薩無異語異作。有如語如作。
三逐難重釋。謂廣前作如是業。不作餘業。文中三。
初略標舉。其中如作通身及意。
何以故。譬如金剛以不可壞而得其名。終無有時離
於不壞。菩薩摩訶薩亦復如是。以諸行法而得其名。
<pb n="995"/>
終無有時離諸行法。
次徵。徵意云何以不作餘耶。後廣釋。釋意云若作
異前非菩薩故。文有十喻。即為十段。各自有合。一
金剛不壞喻。喻行體堅牢。
譬如真金以有妙色而得其名。終無有時離於妙色。
菩薩摩訶薩亦復如是。以諸善業而得其名。終無有
時離諸善業。
二真金妙色喻。喻善業外飾。
譬如日天子以光明輪而得其名。終無有時離光明
輪。菩薩摩訶薩亦復如是。以智慧光而得其名。終無
有時離智慧光。
三日輪光明喻。喻智慧圓明。
譬如須彌山王以四寶峰處於大海。逈然高出而得
其名。終無有時捨離四峰。菩薩摩訶薩亦復如是。以
諸善根處在於世。逈然高出而得其名。終無有時捨
離善根。
四須彌四峰喻。喻善根超出。
譬如大地以持一切而得其名。終無有時捨離能持。
菩薩摩訶薩亦復如是。以度一切而得其名。終無有
時捨離大悲。
五大地能持喻。喻大悲荷負。
譬如大海以含眾水而得其名。終無有時捨離於水。
菩薩摩訶薩亦復如是。以諸大願而得其名。終不暫
捨度眾生願。
六大海含水喻。喻大願普育。
譬如軍將以能慣習戰鬬之法而得其名。終無有時
捨離此能。菩薩摩訶薩亦復如是。以能慣習如是三
昧而得其名。乃至成就一切智智。終無有時捨離此
行。
七軍將明戰喻。喻習定防冤。
如轉輪王馭四天下常勤守護一切眾生。令無橫死
恒受快樂。菩薩摩訶薩亦復如是。入如是等諸大三
昧。常勤化度一切眾生。乃至令其究竟清淨。
八輪王護世喻。喻定清物感。
譬如種子植之於地。乃至能令莖葉增長。菩薩摩訶
薩亦復如是。修普賢行乃至能令一切眾生善法增
長。
九植種增長喻。喻行增物善。
譬如大雲於夏暑月降霔大雨。乃至增長一切種子。
十時雨生種喻。喻法雨普成。先喻後合。
菩薩摩訶薩亦復如是。入如是等諸大三昧。修菩薩
行雨大法雨。乃至能令一切眾生究竟清淨。究竟涅
槃。究竟安隱。究竟彼岸。究竟歡喜。究竟斷疑。為諸眾
生究竟福田。令其施業皆得清淨。令其皆住不退轉
道。令其同得一切智智。令其皆得出離三界。令其皆
得究竟之智。令其皆得諸佛如來究竟之法。置諸眾
生一切智處。
合中二。先正合。後徵釋。前中云乃至者越初生種。
直合終成。故由應時而降故獲斯十四種益。一得
智果。淨二障故。二得斷果。達無相法故。三得恩果。
住大悲故。四得所依清淨究竟彼岸果。上四自利。
餘皆利他。五了有情行。令他歡喜。自離十怖。則自
歡喜。六得斷疑。七成應供。次下諸句。皆由此而成。
何以故。菩薩摩訶薩成就此法。智慧明了入法界門。
能淨菩薩不可思議無量諸行。
後徵釋中。徵意云菩薩依何行力。說法成斯大益。
釋意云由成大智證法界故。尚能淨無量行豈止
成眾生耶。文中二。初標。後所謂下釋。
所謂能淨諸智求一切智故。能淨眾生使調伏故。能
淨剎土常迴向故。能淨諸法普了知故。能淨無畏無
怯弱故。能淨無礙辯巧演說故。能淨陀羅尼。於一切
法得自在故。能淨親近行常見一切佛與世故。
二釋中三。初列所淨功德。
<pb n="996"/>
佛子。菩薩摩訶薩住此三昧。得如是等百千億那由
他不可說不可說清淨功德。
三結其廣多。以別說難盡故。
於如是等三昧境界得自在故。一切諸佛所加被故。
自善根力之所流故。入智慧地大威力故。諸善知識
引導力故。摧伏一切諸魔力故。同分善根淳淨力故。
廣大誓願欲樂力故。所種善根成就力故。超諸世間
無盡之福無對力故。
三顯能淨因。同分善根者一一善根迴向法界。成
主伴故。超諸世間等者。法性相應。所修之福故超
於世。法性不並真。故無有對。定滿成益科中三。
上攝佛果益竟。
佛子。菩薩摩訶薩住此三昧得十種法。同去來今一
切諸佛。何者為十。所謂得諸相好種種莊嚴同於諸
佛。能放清淨大光明網同於諸佛。神通變化調伏眾
生同於諸佛。無邊色身清淨圓音同於諸佛。隨眾生
業現淨佛國同於諸佛。一切眾生所有語言皆能攝
持不忘不失同於諸佛。無盡辯才隨眾生心而轉法
輪。令生智慧同於諸佛。大師子吼無所怯畏以無量
法開悟羣生同於諸佛。於一念頃以大神通普入三
世同於諸佛。普能顯示一切眾生諸佛莊嚴諸佛威
力。諸佛境界同於諸佛。
大文第四正同佛果益。於中二。初正顯同佛。有標
徵。及列等覺之名。由此而立。
爾時普眼菩薩白普賢菩薩言。佛子。此菩薩摩訶薩
得如是法同諸如來。
二問答料揀。於中先問後答。問中先牒前同佛。
何故不名佛。何故不名十力。何故不名一切智。何故
不名一切法中得菩提者。何故不得名為普眼。何故
不名一切境中無礙見者。何故不名覺一切法。何故
不名與三世佛無二住者。何故不名住實際者。何故
修行普賢行願猶未休息。何故不能究竟法界捨菩
薩道。
後陳己所疑。初疑不名為果。後問不捨於因。
爾時普賢菩薩。告普眼菩薩言。善哉佛子。如汝所言。
若此菩薩摩訶薩同一切佛。以何義故不名為佛乃
至不能捨菩薩道。
後答中二。初讚問牒疑。
佛子。此菩薩摩訶薩已能修習去來今世一切菩薩
種種行願。入智境界則名為佛。於如來所修菩薩行
無有休息說名菩薩。如來諸力皆悉已入則名十力。
雖成十力行普賢行而無休息說名菩薩。知一切法
而能演說名一切智。雖能演說一切諸法於一一法
善巧思惟未甞止息說名菩薩。知一切法無有二相。
是則說名悟一切法。於二不二一切諸法差別之道。
善巧觀察展轉增勝無有休息。說名菩薩。已能明見
普眼境界說名普眼。雖能證得普眼境界。念念增長
未曾休息說名菩薩。於一切法悉能朗照離諸闇障
名無礙見。常勤憶念無礙見者說名菩薩。已得諸佛
智慧之眼。是則說名覺一切法。觀諸如來正覺智眼
而不放逸。說名菩薩。住佛所住與佛無二說名與佛
無二住者。為佛攝受修諸智慧。說名菩薩。常觀一切
世間實際。是則說名住實際者。雖常觀察諸法實際。
而不證入亦不捨離。說名菩薩。不來不去無同無異
此等分別悉皆永息。是則說名休息願者。廣大修習
圓滿不退。則名未息普賢願者。了知法界無有邊際。
一切諸法一相無相。是則說名究竟法界捨菩薩道。
雖知法界無有邊際而知一切種種異相。起大悲心
度諸眾生。盡未來際無有疲厭。是則說名普賢菩薩。
後正答所問。於中三。一法說。二喻況。三法合。今初
十一段。次第答前十一問。在文易了。意猶難見。謂
何得已入十力。而普行無息耶。今總以喻顯。如人
習誦。雖已得通而數溫習。不如久精。下香象喻顯。
<pb n="997"/>
雖相似而體不同。故瓔珞云等覺照寂。妙覺寂照。
亦似功用滿位。此無功用也。亦顯得果不捨因。盡
未來際。皆位後普賢故。
佛子。譬如伊羅鉢那象王住金脅王七寶窟中。其窟
周圍悉以七寶而為欄楯。寶多羅樹次第行列。真金
羅網彌覆其上。象身潔白猶如珂雪。上立金幢。金為
瓔珞。寶網覆鼻。寶鈴垂下。七支成就六牙具足。端正
充滿見者欣樂。調良善順心無所逆。
喻中三。一舉象王依正勝嚴。伊羅鉢那此云香葉。
常居第一金山之脅。
若天帝釋將欲遊行。爾時象王即知其意。便於寶窟
而沒其形。至忉利天釋主之前。以神通力種種變現
令其身有三十三頭。於一一頭。化作六牙。於一一牙
化作七池。一一池中有七蓮華。一一華中有七婇女。
一時俱奏百千天樂。是時帝釋乘茲寶象。從難勝殿
往詣華園。芬陀利華徧滿其中。是時帝釋至華園已。
從象而下入於一切寶莊嚴殿。無量婇女以為侍從。
歌詠妓樂受諸快樂。爾時象王復以神通隱其象形
現作天身。與三十三天及諸婇女。於芬陀利華園之
內歡娛戲樂。所現身相光明衣服。往來進止。語笑觀
瞻。皆如彼天等無有異。無能分別此象此天。象之與
天更互相似。
二明象王神變自在。言七牙者。準賢首品但有六
牙。或是譯人類後三七便言七耳。無能分別此象
此天者。正意取此以喻菩薩等佛之義。
佛子。彼伊羅鉢那象王。於金脅山七寶窟中無所變
化。至於三十三天之上。為欲供養釋提桓因化作種
種諸可樂物。受天快樂與天無異。
三明不壞本而能現。
佛子。菩薩摩訶薩亦復如是。修習普賢菩薩行願及
諸三昧。以為眾寶莊嚴之具。七菩提分為菩薩身。所
放光明以之為網。建大法幢。鳴大法鐘。大悲為窟。堅
固大願以為其牙。智慧無畏猶如師子。法繒繫頂開
示祕密。到諸菩薩行願彼岸。
三法合中分四。一具眾行嚴。合前依正。二為欲安
處下明因果無得。合前神變自在。三佛子菩薩摩
訶薩本身下結成不壞因而現果。合前不壞本而
能現四。何以故下徵釋重合。初中可知。
為欲安處菩提之座。成一切智得最正覺。增長普賢
廣大行願。不退不息不斷不捨。大悲精進盡未來際。
度脫一切苦惱眾生。
二中二。一明修無礙行所為。於中先為果。後增長
下為因。
不捨普賢道。現成最正覺。
二正顯無礙行相。於中先總明。以法界因果無障
礙故。
現不可說不可說成正覺門。現不可說不可說轉法
輪門。現不可說不可說住深心門。於不可說不可說
廣大國土現涅槃變化門。
後別顯。於中三。初顯因門果行。文有四果。一智果。
二說法果。三般若相應果。四斷果。
於不可說不可說差別世界。而現受生修普賢行。現
不可說不可說如來。於不可說不可說廣大國土菩
提樹下成最正覺。不可說不可說菩薩眾親近圍繞。
或於一念頃修普賢行而成正覺。或須臾頃。或於一
時。或於一日。或於半月。或於一月。或於一年。或無數
年。或於一劫。如是乃至不可說不可說劫。修普賢行
而成正覺。
次顯果從因行及說得時不同。隨物現故。
復於一切諸佛剎中而為上首。親近於佛頂禮供養。
請問觀察如幻境界。淨修菩薩無量諸行無量諸智。
種種神變。種種威德。種種智慧。種種境界。種種神通。
種種自在。種種解脫。種種法明。種種教化調伏之法。
<pb n="998"/>
後顯果門因行。
佛子。菩薩摩訶薩本身不滅以行願力於一切處如
是變現。
三明不壞因而現果。中本身不滅即因不壞。合在
窟無變。一切處變現。即能現果。合在天神變。
何以故。欲以普賢自在神力。調伏一切諸眾生故。令
不可說不可說眾生得清淨故。令其永斷生死輪故。
嚴淨廣大諸世界故。常見一切諸如來故。深入一切
佛法流故。憶念三世諸佛種故。憶念十方一切佛法
及法身故。普修一切菩薩諸行使圓滿故。入普賢流
自在能證一切智故。
四徵釋重合中。先徵意云因果相違。云何因門現
果。果復為因。釋意云調伏眾生。應如是故。文中二。
初釋果作因意。
佛子。汝應觀此菩薩摩訶薩不捨普賢行。不斷菩薩
道。見一切佛。證一切智。自在受用一切智法。
後釋因現果意。於中四。一法說。謂不捨因而現果。
如伊羅鉢那象王不捨象身往三十三天為天所乘
受天快樂。作天遊戲承事天主。與天婇女而作歡娛。
同於諸天無有差別。
二舉前喻顯。
佛子。菩薩摩訶薩亦復如是。不捨普賢大乘諸行。不
退諸願得佛自在。具一切智證佛解脫。無障無礙成
就清淨。於諸國土無所染著。於佛法中無所分別。雖
知諸法普皆平等無有二相。而恒明見一切佛土。雖
已等同三世諸佛而修菩薩行相續不斷。
三重以法合。於中初不捨因而現果。後雖知諸法
普皆平等下不壞果而現因。
佛子。菩薩摩訶薩安住如是普賢行願廣大之法。當
知是人心得清淨。
四欲勝上來釋相竟。
佛子。此是菩薩摩訶薩第十無礙輪大三昧殊勝心
廣大智。
三結名可知。上來別釋十定竟。
佛子。此是菩薩摩訶薩所住普賢行十大三昧輪。
後即大文第三總結十數。

大方廣佛華嚴經綱要卷第四十三

<sarticle>大方廣佛華嚴經綱要卷第四十四</sarticle>
于闐國三藏沙門實叉難陀　譯經
清涼山大華嚴寺沙門澄觀　疏義
明匡山法雲寺憨山沙門德清提挈
<品>十通品第二十八</品>
初來意。為答第二會中十通問故。以二品明業用
廣大。前定此通。義次第故。二釋名者通即神通。謂
妙用難測曰神。自在無壅曰通。妙用無極。寄十顯
圓。晉經本業俱稱十明者。委照無遺故。然通與明
經論皆異。故智度第三云直知過去宿命之事為
通。若知過去因緣行業為明等。今以此經通即委
照。亦得稱明。故下經云非諸菩薩通明境界。三宗
趣者智用自在為宗。為滿等覺無方攝化為趣。
爾時普賢菩薩摩訶薩。告諸菩薩言。佛子。菩薩摩訶
有十種通。
次正釋文。長分為四。一舉數標告。二徵數列釋。三
總歎勝。能四結數辨果。今初。言十者一他心。二天
眼。三知過去宿住。四盡未來際劫。五無礙清淨天
耳。六無體性無動作往一切佛剎。七善分別一切
言辭。八無數色身。九一切法智。十入一切法滅盡
三昧。此十皆言智通者。皆以大智為體性故。若隨
相說。前八量智。後二理智。據實唯一大智。此十亦
是開彼六通。天眼天耳神足漏盡各分二故。天眼
約見現未分成二四。天耳約音聲言辭分出五七。
<pb n="999"/>
亦聞聖教及諸類言辭故。神足約業用及色身分
成六八。漏盡約慧定分成九十。一三不分。故六為
十。然小乘。六通智用有分。三乘平徧。亦非曲盡。今
一乘十通。智用重重。徧周法界猶如帝網。念劫圓
融。故尚越彼明。況於通用。為顯圓旨開成十通。
何者為十。
第二徵數列釋中。先總徵。後佛子下別釋。十通即
為十段。段各有三。謂標釋結。
佛子。菩薩摩訶薩以他心智通。
今初標云他心者。智以他心為所緣故。若直就所
緣應名心差別通。若王若所種類多種。皆能知故。
並依主釋。然智緣他心。諸說不同。安慧論師云佛
智緣他心緣得本質。餘皆變影。護法論帥則佛亦
變影。若緣本質得心外法。壞唯識。故但極似本質。
有異因人。依唯識宗護法為正。以今經望前亦未
失。以攝境從心。不壞境故。能所兩亡。不礙存故。第
一義心非一非異。正緣他時即是自故。以即佛心
之眾生心。非即眾生心之佛心為所緣。以即眾生
心之佛心。非即佛心之眾生心為能緣。如是鎔融。
故非一非異。若離佛外別有眾生。更須變影。却失
真唯識義。
知一三千大千世界眾生心差別。所謂善心不善心。
廣心狹心。大心小心。順生死心。背生死心。聲聞心。獨
覺心。菩薩心。聲聞行心。獨覺行心。菩薩行心。天心。龍
心。夜叉心。乾闥婆心。阿修羅心。迦樓羅心。緊那羅心。
摩睺羅伽心。人心。非人心。地獄心。畜生心。閻魔王處
心。餓鬼心諸難處眾生心。如是等無量差別種種眾
生心悉分別知。
二釋相中二。初知一剎。後如一下以少類多。前中
三。初總。所謂下別。後如是下結。別中有二十八句。
於中前八句約相總顯。後二十心約人別顯。前八
中初二約性總該諸心。次二約行兼濟獨善。故次
二約報。天大人小故。上四唯善。次二約向背而順
通三性。善唯有漏。背唯是善。通漏無漏。約人辨中
前六約人。前三是果。後三是因。即前背生死心。及
廣狹心。次八部約類。即前順生死及大小心。地獄
等約趣。亦順生死心。是不善心餘可知。
如一世界。如是百世界。千世界。百千世界。百千億那
由他世界。乃至不可說不可說佛剎微塵數世界中
所有眾生心悉分別知。
次以少類多。
是名菩薩摩訶薩第一善知他心智神通。
三結名。
佛子。菩薩摩訶薩以無礙清淨天眼智通。
第二天眼。標云無礙者見自在故。清淨者離障故。
見無量不可說不可說佛剎微塵數世界中眾生。死
此生彼。善趣惡趣。福相罪相。或好或醜。或垢或淨。如
是品類無量眾生。所謂天眾。龍眾。夜叉眾。乾闥婆眾
阿修羅眾。迦樓羅眾。緊那羅眾。摩睺羅伽眾。人眾。非
人眾。微細身眾生眾。廣大身眾生眾。小眾大眾。如是
種種眾生眾中。以無礙眼悉皆明見。隨所積集業。隨
所受苦樂。隨心隨分別。隨見隨言說。隨因隨業。隨所
緣。隨所起。悉皆見之無有錯謬。
二釋中分三。初總明多界相殊。其善惡趣等後後
展開。次所謂下別明多類非一。隨一一類有前類
等。三如是種種下委照分明。前但覩其現相。此則
照其因緣。十明之目。由此而立。於中初能見分明。
次隨所下所見委悉。言隨所者。所知非一故。後悉
皆下結其無謬。
是名菩薩摩訶薩第二無礙天眼智神通。
三結名。
佛子。菩薩摩訶薩以宿住隨念智通。
第三宿住通。標中謝往之事名宿住。在過去明了
<pb n="1000"/>
記憶。為隨念。即宿住之隨念。宿住隨念之通。
能知自身。及不可說不可說佛剎微塵數世界中一
切眾生。過去不可說不可說佛剎微塵數劫宿住之
事。所謂某處生。如是名。如是姓。如是種族。如是飲食。
如是苦樂。從無始來於諸有中。以因以緣展轉滋長。
次第相續輪迴不絕。種種品類。種種國土。種種趣生。
種種形相。種種業行。種種結使。種種心念。種種因緣。
受生差別。如是等事皆悉了知。
二釋相中一知凡事。於中先總。所謂下別。
又憶過去爾所佛剎微塵數劫。爾所佛剎微塵數世
界中。有爾所佛剎微塵數諸佛。一一佛如是名號。如
是出興。如是眾會。如是父母。如是侍者如是聲聞。如
是最勝二大弟子。於如是城邑。如是出家。復於如是
菩提樹下成最正覺。於如是處坐如是座。演說如是
若干經典。如是利益爾所眾生。於爾所時住於壽命。
施作如是若干佛事。依無餘依般涅槃界而般涅槃。
般涅槃後法住久近。如是一切悉能憶念。
次知佛事。於中亦二。先約界顯多。但知其果。
又憶念不可說不可說佛剎微塵數諸佛名號。一一
名號有不可說不可說佛剎微塵數佛。從初發心。起
願修行供養諸佛。調伏眾生。眾會說法。壽命多少神
通變化。乃至入於無餘涅槃。般涅槃後法住久近。造
立塔廟種種莊嚴。令諸眾生種植善根。皆悉能知。
後約人顯多。兼知其因。皆以菩薩得九世眼。如見
現在故。若不爾者過去之法。若不落謝不名過去。
若已落謝無法可知。若但曾經心中有種影現前。
故說憶知者。是則但見自心。不見彼心。又曾不經
事。應不憶知。又但見現在。非是過去。何名宿住。
是名菩薩摩訶薩第三知過去際劫宿住智神通。
三結名。
佛子。菩薩摩訶薩以知盡未來劫智通。
四知劫通。亦從境受名。此從第二天眼約口未來
分出。
知不可說不可說佛剎微塵數世界中所有劫。一一
劫中所有眾生命終受生。諸有相續業行果報。若善
若不善。若出離。若不出離。若決定。若不決定。若邪定。
若正定。若善根與使俱。若善根不與使俱。若具足善
根。若不具足善根。若攝取善根。若不攝取善根。若積
集善根。若不積集善根。若積集罪法。若不積集罪法。
如是一切皆能了知。
釋相中二。先知凡。後又知下知佛。前中亦二。先明
所依劫。但寄多界以顯多劫。非有際限名。及後段
皆盡未來。此位所知。同於佛故。後一一下顯能依
事。然大乘宗。未來世法體用皆無。今云何知。依方
便教。但見現前因種。知當果相。非見未來法體。若
一乘宗。於九世中未來中現在。體用皆有。今稱實
而知。然非現在之現在。故稱未來。此有若是性有。
即同小乘。若是緣有緣今未會。云何言有。若今時
看。緣性俱無。以是現在未來定非有故。若逐未來
時看。以是未來之現在。故還如今有。
又知不可說不可說佛剎微塵數世界盡未來際。有
不可說不可說佛剎微塵數劫。一一劫有不可說不
可說佛剎微塵數諸佛名號。一一名號有不可不可
可說佛剎微塵數諸佛如來。一一如來從初發心。起
願立行供養諸佛。教化眾生眾會說法。壽命多少神
通變化。乃至入於無餘涅槃。般涅槃後法住久近。造
立塔廟種種莊嚴。令諸眾生種植善根。如是等事悉
能了知。
二知佛。
是名菩薩摩訶薩第四知盡未來際劫智神通。
三結名。
佛子。菩薩摩訶薩成就無礙清淨天耳。
第五天耳通。初標名。略無智通。若直云天耳即當
<pb n="1001"/>
體受名。若取無礙之清淨天耳。即以有德業受稱。
圓滿廣大聰徹離障。了達無礙具足成就。於諸一切
所有音聲。欲聞不聞隨意自在。
釋相中三。初總顯德業自在。二佛子下別示一方
業用。三如東方下舉一例餘。今初。九句皆約用辨
德。一圓滿者。能互用故。二遍聞十方及九世故。三
一時令覽。通其源故。四離二障故。五明了所知故。
六緣不能礙故。七非如權小。聞有分限不盡重重
故。八證已得故。九於一切皆自在故。謂欲聞則細
遠無逃。欲不聞則近大不撓。故云自在。
佛子。東方有不可說不可說佛剎微塵數。
二別示一方業用。中二。初舉多佛。欲顯聞廣。
是諸佛所說所示。所開所演。所安立。所教化。所調伏。
所憶念。所分別。甚深廣大種種差別無量方便。無量
善巧清淨之法。於彼一切皆能受持。
次顯聞憶持。於中二。先聞持教法。
又於其中若義若文。若一人。若眾會。如其音辭。如其
智慧。如所了達。如所示現。如所調伏。如其境界。如其
所依。如其出道。於彼一切悉能記持不忘不失。不斷
不退。無迷無惑。為他演說令得悟解。終不忘失一文
一句。
後持圓滿即能持之相。於中二。先舉所持。上文通
顯佛所說法。今辨所說差別。於彼下辨能持相兼
明轉化。
如東方。南西北方四維上下亦復如是。
三例餘。
是名菩薩摩訶薩第五無礙清淨天耳智通。
結名。
佛子。菩薩摩訶薩住無體性神通。無作神通。平等神
通。廣大神通。無量神通。無作神通。隨念神通。起神通。
不起神通。不退神通。不斷神通。不壞神通。增長神通。
隨詣神通。
第六無體性神通。此即六通中神足通。初標名中
有十四名。初一總通。即無體性。餘別中一無功作
用。二同理同平。三能普遍。四量難知。五非謂起體
起用。六但念即形。七現有作用。八不動本處。九作
必究竟。十用無間歇。亦不斷佛種。十一他不能壞。
十二能生善根。十三隨何所詣。於十三中初二五
八是無體性義。餘即神通義。此二無礙故受斯名。
此菩薩聞極遠一切世界中諸佛名。所謂無數世界。
無量世界。乃至不可說不可說佛剎微塵數世界中
諸佛名。聞其名已。即自見身在彼佛所。
二釋相中三。一明廣大。謂聞多剎佛名即自見身
在彼多剎故。
彼諸世界。或仰或覆。各各形狀。各各方所。各各差別。
無邊無礙。種種國土。種種時劫。無量功德各別莊嚴。
彼彼如來於中出現。示現神變。稱揚名號。無量無數
各各不同。此菩薩一得聞彼諸如來名。不動本處。而
見其身在彼佛所禮拜尊重承事供養。問菩薩法入
佛智慧。悉能了達諸佛國土道場眾會及所說法。至
於究竟無所取著。
二明無量不起等義。謂又於彼佛重聞佛名。便往
敬事。受道無著故。
如是經不可說不可說佛剎微塵數劫。普至十方而
無所往。然詣剎觀佛聽法請道。無有斷絕。無有廢捨。
無有休息。無有疲厭。修菩薩行成就大願。悉令具足
曾無退轉。為令如來廣大種性不斷絕故。
三明不斷義。謂於多時體用無礙故。
是名菩薩摩訶薩第六住無體性無動作往一切佛
剎智神通。
三結名。
佛子。菩薩摩訶薩以善分別一切眾生言音智通。
第七善分別言音通。此從第五約音聲言辭分出。
<pb n="1002"/>
初標名。從所了得名。即依主得名。若從所發得名。
即通持業。
知不可說不可說佛剎微塵數世界中眾生種種言
辭。所謂聖言辭。非聖言辭。天言辭。龍言辭。夜叉言辭。
乾闥婆。阿修羅。迦樓羅。緊那羅。摩睺羅伽。人及非人。
乃至不可說不可說眾生所有言辭。各各表示種種
差別。如是一切皆能了知。
二釋相中二。先知言辭。
此菩薩隨所入世界。能知其中一切眾生所有性欲。
如其性欲為出言辭。悉令解了無有疑惑。如日光出
現普照眾色。令有目者悉得明見。菩薩摩訶薩亦復
如是。以善分別一切言辭智。深入一切言辭雲。所有
言辭令諸世間聰慧之者悉能解了。
次明發言辭。謂隨樂差別而發言故。有法喻合。
是名菩薩摩訶薩第七善分別一切言辭智神通。
三結名。
佛子。菩薩摩訶薩以出生無量阿僧祇色身莊嚴智
通。
第八色身莊嚴智通。此從第六神足。約業用及色
身分出。依所現得名。即有財立稱。
知一切法遠離色相。無差別相。無種種相。無無量相。
無分別相。無青黃赤白相。
二釋相中三。初知無色。以色即空故。二菩薩如是
下明能現色。以空即色故。三佛子下雙明無色現
色。所為不礙悲故。今初。由了法界無定實色。舉體
即空。非斷空故。空中無色不礙色故。存亡隱顯皆
自在故。方能隨樂現種種色。故先明之。於十六句。
初一總知色性離相。亦無有法而為空故。餘五別
明離何等相。一離差別相。麤妙長短等同一無生
體故。二種種異相虗故。三無量多相離故。又無大
小絕分量故。四但妄分別。求叵得故。色空二見皆
情取故。即與不即斯見絕故。上通形顯。五離相依
形有故。此具法界觀真空觀中四句義。
菩薩如是入於法界。能現其身作種種色。
二能現色中。初結前標後。以即空之色為妙色故。
又色空不二成上真空。不二而二現斯妙色。色空
融即。為真法界。緣起無盡。即一現多。
所謂無邊色。無量色。清淨色。莊嚴色。普徧色。無比色。
普照色。增上色。無違逆色。具諸相色。離眾惡色。大威
力色。可尊重色。無窮盡色。眾雜妙色。極端嚴色。不可
量色。善守護色。能成熟色。隨化者色。無障礙色。甚明
徹色。無垢濁色。極澄淨色大勇健色。不思議方便色。
不可壞色。離瑕翳色。無障闇色。善安住色。妙莊嚴色。
諸相端嚴色。種種隨好色。大尊貴色。妙境界色。善磨
瑩色。清淨深心色。熾然明盛色。最勝廣大色。無間斷
色。無所依色。無等比色。充滿不可說佛剎色。增長色。
堅固攝受色。最勝功德色。隨諸心樂色。清淨解了色。
積集眾妙色。善巧決定色。無有障礙色。虗空明淨色。
清淨可樂色。離諸塵垢色。不可稱量色。妙見色。普見
色。隨時示現色。寂靜色。離貪色。真實福田色。能作安
隱色。離諸怖畏色。離愚癡行色。智慧勇猛色。身相無
礙色。遊行普徧色。心無所依色。大慈所起色。大悲所
現色。平等出離色。具足福德色。隨心憶念色。無邊妙
寶色。寶藏光明色。眾生信樂色。一切智現前色。歡喜
眼色。眾寶莊嚴第一色。無有處所色。自在示現色。種
種神通色。生如來家色。過諸譬喻色。周徧法界色。眾
皆往詣色。種種色。成就色。出離色。隨所化者威儀色。
見無厭足色。種種明淨色。能放無數光網色。不可說
光明種種差別色。不可思香光明超過三界色。不可
量日輪光明照耀色。示現無比月身色。無量可愛樂
華雲色。出生種種蓮華鬘雲莊嚴色。超過一切世間
香𦦨普熏色。出生一切如來藏色。不可說音聲開示
演暢一切法色。具足一切普賢行色。
<pb n="1003"/>
後別顯不同。有一百三種。或從色相立名。或就德
受稱。可以意求。然皆是稱法界之色。不同變礙。但
隨所顯以立色名。
佛子。菩薩摩訶薩深入如是無色法界。能現比等種
種色身。令所化者見。令所化者念。為所化者轉法輪。
隨所化者時。隨所化者相。令所化者親近。令所化者
開悟。為所化者起種種神通。為所化者現種種自在。
為所化者施種種能事。
二雙明所為中。初結前。後令所化下顯其所為。有
十句。
是名菩薩摩訶薩為度一切眾生故勤修成就第八
無數色身智神通。
第八無數色身智神通。
佛子。菩薩摩訶薩以一切法智神通。
第九一切法智通。初標名。從所知真俗等法受稱。
知一切法無有名字。無有種性。無來無去。非異非不
異。非種種非不種種。非二非不二。
二釋相中二。初明知法。即內證事理。後此菩薩下
明演法。即外益眾生。亦是前明即是恒理。後明即
理恒事。用寂寂用無障礙故。今初又二。初約離言
顯實。次無我下約二空顯實。今初。初三句一向顯
實。一名無得物之功故。二緣成無性故。三體絕去
來故。下有三句相對顯實。然此三對釋有三義。一
唯約實。則相待而空故異。相互無故云不異。遮異
言不異。亦無不異可得。云非不異。二約雙顯。體則
不異。相非不異。三約雙遮。相即性故非異。性即相
故非不異。又相非相故不異。性非性故非不異。故
離二邊不住中道。
無我無比。不生不滅。不動不壞。無實無虗。一相無相。
非無非有。非法非非法。不隨於俗。非不隨俗。非業非
非業。非報非非報。非有為。非無為。非第一義。非不第
一義。非道非非道。非出離。非不出離。非量非無量。非
世間。非出世間。非從因生。非不從因生。非決定。非不
決定。非成就。非不成就。非出。非不出。非分別。非不分
別。非如理。非不如理。
二約二空顯中。亦初三對。一向顯實。無比者無有
我所與我為比對故。無實下且約顯實以釋。一虗
實皆緣顯故。二法性不並真故。一相一亦不為一
故。無相有無皆法對彼。故無法與非法。但假施設。
並就實而求。能治所治無不雙寂。
此菩薩不取世俗諦。不住第一義。不分別諸法。不建
立文字。隨順寂滅性。
二演法外益中三。一牒前成智。為起用所依故。
不捨一切願。見義知法。興布法雲。降霔法雨。
二正明演法。
雖知實相不可言說。而以方便無盡辯才。隨法隨義
次第開演。以於諸法言辭辯說皆得善巧。大慈大悲
悉已清淨。能於一切離文字法中出生文字。與法與
義隨順無違。為說諸法悉從緣起。
三寂用無礙。於中三。初寂不礙用。
雖有言說而無所著。演一切法辯才無盡。分別安立
開法示導。令諸法性具足明顯。斷眾疑網悉得清淨。
雖攝眾生不捨真實。
次用不礙寂。
於不二法而無退轉。常能演說無礙法門。以眾妙音
隨眾生心。普雨法雨而不失時。
後寂用無二。
是名菩薩摩訶薩第九一切法智神通。
結名。
佛子。菩薩摩訶薩以一切法滅盡三昧智通。
第十滅定智通。於漏盡以慧定分九十二通。此中
三。初標名。云一切法滅盡者。謂五聚之法。皆當體
寂滅故。斯即理滅。不同餘宗滅定。但明事滅。唯滅
<pb n="1004"/>
六七心心所法。不滅第八等。但事滅故。不能即定
而用。證理滅故。定散無礙。由即事而理故不礙滅。
即理而事故不礙用。是以文云雖念念入而不廢
菩薩道等。亦非心定而身起用。亦不獨明定散雙
絕。但是理事無礙故。上七地云雖行實際而不作
證。能念念入亦念念起。及淨名云不起滅定現諸
威儀。皆斯義也。事理非一。故一切法滅盡之神通。
非異故滅盡即通。通二釋也。
於念念中入一切法滅盡三昧。
釋相中二。先明即定體用自在。後此菩薩住三昧
下。明入定時分自在。前中亦二。先標入定。
亦不退菩薩道。不捨菩薩事。不捨大慈大悲心。修習
波羅蜜未甞休息。觀察一切佛國土無有厭倦。不捨
度眾生願。不斷轉法輪事。不廢教化眾生業。不捨供
養諸佛行。不捨一切法自在門。不捨常見一切佛。不
捨常聞一切法。知一切法平等無礙。自在成就一切
佛法。所有勝願皆得圓滿。了知一切國土差別。入佛
種性到於彼岸。能於彼彼諸世界中。學一切法了法
無相。知一切法皆從緣起無有體性。然隨世俗方便
演說。雖於諸法心無所住。然順眾生諸根欲樂。方便
為說種種諸法。
二明不礙用。於中初二句總。未作不退。現作不捨。
正簡事滅。以顯真滅。餘句別顯可知。
此菩薩住三昧時隨其心樂。或住一劫。或住百劫。或
住千劫。或住億劫。或住百億劫。或住千億劫。或住百
千億劫。或住那由他億劫。或住百那由他億劫。或住
千那由他億劫。或住百千那由他億劫。或住無數劫。
或住無量劫。乃至或住不可說不可說劫。
二明入定時分自在。中三初長短隨心。
菩薩入此一切法滅盡三昧。雖復經於爾所劫住。而
身不離散。不羸瘦。不變異。非見非不見。不滅不壞。不
疲不懈。不可盡竭。
二威儀不忒。
雖於有於無悉無所作。而能成辦諸菩薩事。所謂恒
不捨離一切眾生。教化調伏未曾失時。令其增長一
切佛法。於菩薩行悉得圓滿。為欲利益一切眾生。神
通變化無有休息。譬如光影普現一切。而於三昧寂
然不動。
二不礙起用。定散雙行。於中先法後喻。光影普現。
寂然無心。隨器虧盈。體無來去。
是為菩薩摩訶薩入一切法滅盡三昧智神通。
三結名。
佛子。菩薩摩訶薩住於如是十種神通。一切天人不
能思議。一切眾生不能思議。一切聲聞一切獨覺及
餘一切諸菩薩眾如是皆悉不能思議。此菩薩身業
不可思議。語業不可思議。意業不可思議。三昧自在
不可思議。智慧境界不可思議。
大文第三總歎勝能。中二。一形劣顯勝。劣不測故。
唯除諸佛及有得此神通菩薩。餘無能說此人功德
稱揚讚歎。
二以勝顯勝。謂佛等方測故。
佛子。是為菩薩摩訶薩十種神通。若菩薩摩訶薩住
此神通。悉得一切三世無礙智神通。
大文第四結數辨果。上十通品竟。
<品>十忍品第二十九</品>
初來意者。為答前普光十頂問故。前二已明定通
用廣。今此辨其智慧深奧。故次來也。二釋名者。忍
謂忍解印可。即智照觀達。寄圓顯十。三宗趣者。智
行深奧為宗。為得佛果無礙無盡為趣。然此忍行
約位即等覺後心。為斷微細無明。若約圓融。實通
五位。寄終極說。體即是智。不同餘宗。忍因智果。雖
是一智。隨義別說。二三四五等。諸教不同。今此圓
教故說十種。
<pb n="1005"/>
爾時普賢菩薩。告諸菩薩言。佛子。菩薩摩訶薩有十
種忍。
四正釋文。文有長行偈頌。前中四一舉數歎勝。二
列名顯要。三依名廣釋。四總結其名。今初。
若得此忍。則得到於一切菩薩無礙忍地。一切佛法
無礙無盡。
後歎勝。到無礙地。即自分因圓。佛法無礙。即勝進
果滿。
何者為十。所謂音聲忍。順忍。無生法忍。如幻忍。如𦦨
忍。如夢忍。如響忍。如影忍。如化忍。如空忍。
二列名顯要中。初徵數。次列名。後顯要名中。前三
約法。後七就喻。三中。初一約教。謂忍於教聲。從境
為名。音聲之忍。次一約行。順諸法故。順即是忍。三
無生忍者。若約忍無生理。即無生之忍。若約無生
之忍。及煩惱不生。則無生即忍。通二釋也。又此三
忍。約通相說。前二皆是無生忍之加行。順向無生。
後一方契。若約當位。三忍迢然。不應此位方有順
無生忍。故順但順理。不是順忍。若爾。何異無生。順
忍通順事理。故不同無生。經云。法有亦順知等。又
依五忍。位當寂滅。今約三忍明義。故當無生。後七
約喻中。並是依主。謂如幻之忍等故。然此七喻。有
七家所釋不一。謂光統賢首攝論遠公金剛大品
楞伽皆明此喻。初光統云。前四喻。音聲。電即今之
影與化喻。順忍。空喻無生。又云幻者。起無起相。焰
者境無境相。夢者知無知相。響者聞無聞相。電者
住無住相。今既云影。應云現無現相。化者有無有
相。空者為無為相。此則能喻局於一相。所喻義通
多法。在文雖無。於理無失。次賢首云。觀識如幻想
如𦦨。受如夢。聲如響。行如電。色如化。總觀一切蘊
界處等。畢竟空故如虗空也。三若依攝論第五。八
喻皆喻依他起性。然並為遣疑。所疑不同故所喻
亦異。疑有八轉。并後四家互相發明。文繁不錄。今
經多同前通。而偈所喻亦有局者。顯義無方故。已
釋列名。
此十種忍。三世諸佛已說。今說。當說。
次顯要。要故同說。
佛子。云何為菩薩摩訶薩音聲忍。謂聞諸佛所說之
法。不驚不怖不畏。深信悟解愛樂趣向。專心憶念修
習安住。是名菩薩摩訶薩第一音聲忍。
大文第三依名廣釋。即為十段。前七皆三。謂徵起
釋義結名。初忍釋中十一句。初句總舉所聞。謂三
無性等法。餘顯能聞入法。謂聞無相不驚。以解徧
計無所有故。聞無生不怖。以解依他必無生故。聞
無性不畏。以解真如無性性故。又釋於真空法聞
時不驚越。思時不續怖。修時不定畏。又聞有無所
有不驚。聞空無所有故不畏。並如諸般若論說。深
信者聞慧之始。悟解者聞慧之終。初信久解故。專
心憶念者修慧之初起加行故。修習為終。正明造
修。至定根本故。安住者依定發慧證理相應故。
佛子。云何為菩薩摩訶薩順忍。謂於諸法思惟觀察。
平等無違。隨順了知。令心清淨。正住修習趣入成就。
是名菩薩摩訶薩第二順忍。
第二忍。釋中有四重止觀。一創修止觀。謂止思一
境。觀觀事理。二漸次止觀。謂止安事境。順其理故。
名平等無違觀達事理。名隨順了知。偈云。法亦有
順知。法無亦順知故。三純熟止觀。謂止惑不生。名
令心清淨。觀徹前境。為正住修習。四契合止觀。寂
冥理境。名為趣入。智顯於心。故云成就。上四皆止
觀俱行。如是方為真實順忍。
佛子。云何為菩薩摩訶薩無生法忍。
第三無生忍。分三。初徵起。
佛子。此菩薩摩訶薩不見有少法生。亦不見有少法
滅。
<pb n="1006"/>
釋中有二。先總明。後何以下徵釋。今初。
何以故。
後徵釋中徵意有二。一云何以得知無生滅耶。二
云既稱無生法忍。何以不見法滅。
若無生則無滅。若無滅則無盡。若無盡則離垢。若離
垢則無差別。若無差別則無處所。若無處所則寂靜。
若寂靜則離欲。若離欲則無作。若無作則無願。若無
願則無住。若無住則無去無來。
釋中。釋初徵意云真法本自不生。從緣之法無性
故不生。以無生故何有於滅。此則以緣集釋無生。
以無生釋無滅。此中略無緣集。偈文具有。云何無
生釋無滅耶。此有二意。一云若先是生。後必可滅。
本既不生。今則無滅。二云既即緣無性稱曰不生。
則不待滅竟方無。故次云無滅。此二為總。餘可倣
之。釋第二徵意云。夫無生忍。非獨無生必諸法都
寂。今從初意立無生稱。故無滅等成無生義。若從
別義。亦可得稱無滅忍等。是以信力入印度經。明
此忍能淨初歡喜地。云一謂得無生忍。亦令他住。
又云無滅忍者。證無生故。斯文可據。又此諸句各
有二義。一以前前釋後後。以後後成前前。前前有
故後後有。前前無故後後無。二者諸句皆在無生
句中。正無生時諸義頓足。以是即事之理。非斷滅
故。即理之智無能所故。然文旨包含。略為三釋。一
唯約理。二具理智。三唯約智。今初。云何前前有故
後後有。謂生法既滅滅則終盡。盡則是垢染法。染
則前後別異。別則方處不同。有處則能所非寂。不
寂則有所欲。有欲則有營作。作則有所願求。願則
心住願事。往則有去有來。今由前前無。故後後斯
寂。故以後後顯成無生。此順長行。二雙約理智者。
初二是總含於理智。次四顯理無生。後六顯智無
生。故偈云其心無染著等。理智契合名無生忍。若
唯約智者。由了從緣無生。則智無有起故名無生。
無生之智湛然不遷。故名無滅。無滅故用無斷盡。
次垢念皆離。常無差異。旁無方所。照而常寂。遇境
無染。雖為而無作。雖悲而無願。處世而無住等。法
界而無去來。皆以前釋後。以後成前。言亡慮絕。寂
照湛然。名無生忍。若唯約知無生理。名無生忍。未
足深玄。
是名菩薩摩訶薩第三無生法忍。
三結名。
佛子。云何為菩薩摩訶薩如幻忍。
第四如幻忍分三。徵起。釋義。結名。今初。
佛子。此菩薩摩訶薩知一切法。皆悉如幻從因緣起。
於一法中解多法。於多法中解一法。
釋中先略後廣。略中二。先了幻緣相。後此菩薩下
成就忍行。今初。有三。初指法同喻。次從因緣起者
彰幻所由。由緣生不實故。後於一法下顯其幻相。
初一切法即是所喻。所喻通局已見上文。此意明
通。通為無為故。大品云。設有一法過於涅槃。我亦
說言如夢如幻。涅槃雖真從緣顯故。遣著心故。廣
中合云了世如幻。則似有為。然有法世亦通無為。
此為有為所隱覆故。所以名世。故後云菩提涅槃
亦皆不見者了平等故。就法喻中各開五法。如結
一中幻作一馬。一有所依之巾。二幻師術法。三所
現幻馬。四馬生即是馬死。五愚小為有。初巾喻法
性。二術喻能起因緣。謂惑業等。三喻依他起法即
眾生等。四喻依他無性即是圓成。故廣說皆云非
也。五喻所為人法。今菩薩反此。故云解了。今經云。
從因緣起。能起即第二。所起即第三。以第二為因
令悟第三。成第四。遣第五病。歸第一理。然緣亦從
緣。故緣果俱幻。中論云。譬如幻化人復作幻化人。
即斯意也。然上五義各具有五。一巾性有相無。為
馬所隱故。二術用有體無。以作巾無體故。三馬相
<pb n="1007"/>
有實無。以實無而現故。四生即是無。死即是有。以
無礙故。五情有理無。但妄見故。後顯幻相。略為二
解。一約相類解。一無實則知一切皆然。並從緣故。
故云一中解多等。二約圓融復有三義。一以理從
事。故說相即。如馬頭之巾不異足巾。說頭即足故。
一即多等。無行經云貪欲即是道者。貪欲性故。諸
法即貪欲者。即貪實故。二以理融事。一多相即。如
馬頭無別有。即以巾為頭。以巾體圓融故。令頭即
足。欲云一中解多等。三約緣起相由力。則法界同
一幻網。令一多相即。如幻師術力。令多即多等。賢
首品云或現須臾作百年等。以幻法虗無障礙故。
相即既爾。相入亦然。入則一中多有等。異體既爾。
同體亦然。一門既爾。餘門思準。上了幻從緣竟。
此菩薩知諸法如幻已。了達國土。了達眾生。了達法
界。了達世間平等。了達佛出現平等。了達三世平等。
成就種種神通變化。
二成忍行中。由知法幻成二種行。一忍智現前云
了平等。二幻用無礙云成通化。云何平等。一理事
平等。如巾馬無二故。色即空等。二理理平等。如頭
足俱巾。巾無別故。如聖賢同如。三事事平等。如前
一多中說。
譬如幻非象非馬。非車非步。非男非女。非童男非童
女。非樹非葉。非華非果。非地非水。非火非風。非晝非
夜。非日非月。非半月非一月。非一年非百年。非一劫
非多劫。非定非亂。非純非雜。非一非異。非廣非狹。非
多非少。非量非無量。非麤非細。非是一切種種眾物。
第二廣中三。一喻。二合。三忍行成。初中二。先明性
無。即體空義。故結云非是一切種種之物所非之
事。亦可次第對前情非情境。
種種非幻幻非種種。然由幻故示現種種差別之事。
二明其相有。即相差別義。故云然由幻故示現別
事。於中初二句結前生後。種種非幻者象等非幻
故。下句反此。法合可知。然由下正顯相有。雖互相
非。然由因起果。虗而假現。又喻智了平等。而起化
用。
菩薩摩訶薩亦復如是。觀一切世間如幻。所謂業世
間。煩惱世間。國土世間。法世間。時世間。趣世間。成世
間。壞世間。運動世間。造作世間。
二法合。文有總別。皆言世間者。有二義。一可破壞
故。即喻有為。二隱覆名世。亦通無為。則法通五類。
趣為五趣。成壞約器一期說故。運動通情非情。念
念移故。造作唯情。現營為故。
菩薩摩訶薩觀一切世間如幻時。不見眾生生。不見
眾生滅。不見國土生。不見國土滅。不見諸法生。不見
諸法滅。不見過去可分別。不見未來有起作。不見現
在一念住。不觀察菩提。不分別菩提。不見佛出現。不
見佛涅槃。不見住大願。不見入正位。不出平等性。
第三成忍行中二。先成真智行。由了體空故。故結
云不出平等性。又前法中。明即寂之照。云了平等。
此明即智之止。故云不見。是知無幻之幻。方是幻
法。絕見之見。方為見幻。
是菩薩雖成就佛國土。知國土無差別。雖成就眾生
界。知眾生無差別。雖普觀法界。而安住法性寂然不
動。雖達三世平等。而不違分別三世法。雖成就蘊處
而永斷所依。雖度脫眾生而了知法界平等無種種
差別。雖知一切法遠離文字不可言說而常說法辯
才無盡。雖不取著化眾生事而不捨大悲。為度一切
轉於法輪。雖為開示過去因緣而知因緣性無有動
轉。
二明動寂無二。亦權實不二。故云智不得有無而
興大悲心。由了體空。不壞幻相差別。故如象生即
是象死。此二相對。應成四句。謂此二無二故非異。
無不二故非一。非一即非異。故非非一。非異即非
<pb n="1008"/>
一故非非異。亦絕雙照故非亦一亦異。若以巾上
二義。對象上二義。辯非一異。略有十句。一以巾上
成象義。對象上差別義。合為一際。名不異。此是以
本隨末。就末明不異。經云法身流轉五道名為眾
生。如來藏與因俱。若生若滅等。二以巾上住自位
義。象上體空義。合為一際。名不異。此是以末歸本。
就本明不異。經云一切眾生即如。不復更滅等。三
以攝末所歸之本。與攝本所從之末。此二雙融無
礙不異。此是本末平等為不異。以前二經文不相
離故。四以所攝歸本之末。亦與所攝隨末之本。此
二相奪故名不異。此是本末雙泯不異。以真妄平
等。異不可得故。次下四門明非一。謂五以巾住自
位義。與象上差別義。此二本末相違相背。故名非
一。楞伽云如來藏不在阿賴耶中。是故七識有生
滅。如來藏者不生滅。此之謂也。六巾上成象義。與
象上體空義。此二相返相害。故非一。楞伽云七識
不流轉不受苦樂非涅槃因。唯如來藏受苦樂等。
七以初相背與次相害。此二義別。故名非一。謂相
背則各相背捨。相去懸遠。相害則相與敵對。親相
食害。是故遠近非一。以前經文不相離故。八以極
相害俱泯而不泯。與相背俱存而不存。不存不泯
義為非一。此是成壞非一。以七識即空而是有故。
真如即隱而是顯故。九上四非一與四非異而亦
非一以義不雜故。十然亦不異以理徧通。法無二
故。若以不異門。取諸門極相和會。若以非一門。取
諸門極相違害。極違而極順者。是無障礙法也。巾
象相對既爾。術等相對交絡諸句準之。上下諸文
非一異義。皆準此釋。
是名菩薩摩訶薩第四如幻忍。
三結名。
佛子。云何為菩薩摩訶薩如𦦨忍。
第五如𦦨忍。分三。初徵起。釋結。今初。
佛子。此菩薩摩訶薩知一切世間同於陽𦦨。
釋中有三。一指法同喻。二譬如下別顯喻相。三總
以法合。
譬如陽𦦨無有方所。非內非外。非有非無。非斷非常。
非一色非種種色。亦非無色。
二中若別開義門亦具五義。一空地。二陽氣。三氣
與空地合而有𦦨。四𦦨似水即無水。五令渴鹿謂
有。初喻如來藏。二喻無明習氣。三喻習氣勳動心
海。起緣生似法。四喻依他無生。五喻凡小執實。
但隨世間言說顯示。
次喻其相有。
菩薩如是如實觀察。了知諸法。現證一切令得圓滿。
三法合中。初明了法現證。下明成忍行。
是名菩薩摩訶薩第五如𦦨忍。
三結名。
佛子。云何為菩薩摩訶薩如夢忍。
第六如夢忍。亦徵釋結如前。
佛子。此菩薩摩訶薩知一切世間如夢。譬如夢非世
間。非離世間。非欲界。非色界。非無色界。非生非沒。非
染非淨。而有示現。
二舉喻相。然開此夢義亦有五法。一所依謂悟心。
以喻本識。二所因謂睡蓋。以喻無明習氣。三所現
謂夢相差別。以喻緣所起法。四夢事。非有非無。但
心變故。非見前法。五令夢者取以為實。文中。初明
俱非。喻法非有。後云而示現有。喻法而有。辯為俱
句。互奪為雙非。然此四句皆由以是夢故。謂一以
是夢故有夢事。現於夢者為有。二既言是夢。其性
必虗。於無實處而見實故。然語有則全攝無而為
有。言無則全攝有而為無。以非二相故。非但相有
性無而已。思之。三以是夢故必具二義。全有之無
與全無之有。二門峙立。不相是故。非是半有半無。
<pb n="1009"/>
四即言是夢。必是雙非。形奪俱融。二相盡故。然此
俱非不違雙是。若不奪無令盡。無以為無。若不奪
有令盡。無以為有。是故存亡不礙。俱泯自在。方為
夢自在法門。是故經云世間恒如夢。智不得有無。
此之謂也。
菩薩摩訶薩亦復如是。知一切世間悉同於夢。無有
變異故。如夢自性故。如夢執著故。如夢性離故。如夢
本性故。如夢所現故。如夢無差別故。如夢想分別故。
如夢覺時故。
三合喻中十句。初句為總。次無有下別。別中初句
近上總句。略無如夢二字。於九句中前八辨夢。後
一明覺。就前八中攝為四對。初二明常無常門。體
虗無變即是常義。自性無恒是無常義。次二辨真
妄門。妄由著生。真由性離。次二性相門。性本一如。
相現多種。後二明一異門。但是一心。一而無別。隨
相分別異異不同。又唯是一夢。相現多種。上之四
門各雙存互奪。以為四句。思之可見。後一句明覺。
即止觀門。謂要在覺時方知是夢。正夢之時不知
是夢。純昏心故。設知是夢。亦未覺故。覺時了夢。知
實無夢。然由夢方有覺故。辨夢覺時。若離於夢。夢
覺斯絕。觀了上之多門。止不取於夢妄。如此方為
了夢法門。
是名菩薩摩訶薩第六如夢忍。
三結名。
佛子。云何為菩薩摩訶薩如響忍。
第七如響忍。分三。初徵。二釋。三結。今初。
佛子。此菩薩摩訶薩聞佛說法觀諸法性。修學成就
到於彼岸。
二釋中。分三。一忍行所因。二知一切下成忍之相。
三此菩薩下忍成之益。今初。由聞起觀能成忍故。
知一切音聲悉同於響。無來無去如是示現。
二中先法後喻。法中有二。一指法同喻。略顯其相。
通知一切音聲如響。無去無來明其體空。如是示
現彰其相有。
佛子。此菩薩摩訶薩觀如來聲。不從內出。不從外出。
亦不從於內外而出。雖了此聲非內非外非內外出。
而能示現善巧名句成就演說。
二了知佛聲如響。非獨但喻世間聲故。於中先明
即有之無。離機無聲故非內。離佛無聲故非外。二
法相依故非內外。若言內外合者。便有二聲。內外
相依即顯無性。後雖了此聲下明即無之有。故牒
非三而能巧現。
譬如谷響從緣所起。
第二喻顯。於中四。一喻。二合。三轉喻。四重合。今初。
直舉從緣所起。明響無性。無性之相已見法中。然
有五法。一空谷。二有聲。此二是緣。三聲。擊空谷便
有響應。此明所起。四者有而非真。此彰無性。五愚
小謂有。然此一喻。通喻三法。一喻上一切聲。則谷
喻喉＆CB17502;。聲喻風氣。二喻上如來聲。則谷喻如來。聲
喻緣感。三喻一切法。則谷喻如來藏。聲喻無明習
氣。
而無法性無有相違。令諸眾生隨類各解而得修學。
第二法合。但各佛聲。以從近故。然而至令諸眾生
隨類各解。言含法喻。謂約法則如來之聲。不違法
性。而能隨類。合上能巧示現。約喻則不違本聲事
法之性。隨其呼人類別各解。
如帝釋夫人阿修羅女名曰舍支。於一音中出千種
音。亦不心念令如是出。
三轉以喻顯。此有二意。一則喻上佛聲一音隨類。
二則喻下菩薩無心普演。
菩薩摩訶薩亦復如是。入無分別界成就善巧隨類。
之音。於無邊世界中恒轉法輪。
四重合。
<pb n="1010"/>
此菩薩善能觀察一切眾生。以廣長舌相而為演說。
其聲無礙徧十方土。令隨所宜聞法各異。
三忍成之益。於中二。一隨機徧說。
雖知聲無起而普現音聲。雖知無所說而廣說諸法。
妙音平等隨類各解。悉以智慧而能了達。
次明權實雙行以同於響。性相無礙故。是則由聞
如響之教。了如響之聲發如響之音。演如響之法
也。
是名菩薩摩訶薩第七如響忍。
三結名。
佛子。云何為菩薩摩訶薩如影忍。
第八如影忍。文分四別。一標。二釋。三結。四果。
佛子。此菩薩摩訶薩非於世間生。非於世間沒。非在
世間內。非在世間外。非行於世間非不行於世間。非
同於世間非異於世間。非往於世間非不往世間。非
住於世間非不住世間。非是世間非出世間。
釋中有三。謂法喻合。今初。法中有十一對。分三。初
七對雙遮顯性。以成止行。如影無實故。
非修菩薩行非捨於大願。非實非不實。
二二對雙照性相以成觀行。如影雖虗而現。故性
則非修。相乃不捨。真即俗故非實。俗即真故非不
實。
雖常行一切佛法。而能辨一切世間事。不隨世間流。
亦不住法流。
三二對遮照無礙。成雙運自在行。初對雙照真俗。
即權實雙行。後對雙遮真俗即權實雙寂。遮照一
時為雙運。互奪無礙為自在。以此結上二段。同斯
無礙為忍相之深玄。
譬如日月男子女人舍宅山林河泉等物。
二喻中文具五法。一日等為所依本質。二於油下
明能現之處。上二是緣。三而現其影明緣之所起。
四影與油下明有之非有。五然諸下愚小謂有。今
初。若約影喻。別喻菩薩現身。則日等喻悲智願等。
若約影喻通喻一切法。則日喻因。其河泉二種。雖
通能現。且為所現。長河飛泉入鏡中故。
於油於水於身於寶於明鏡等清淨法中。
二能現中亦有通別。別喻機感及應現處。通喻於
緣謂無明等。
而現其影。
三明所起中亦有通別。二果可知。
影與油等非一非異非離非合。於川流中亦不漂度。
於池井內亦不沈沒。雖現其中無所染著。
四明有非有中。攝多義門。於中一異合離通顯影
義。然一異約此影彼影。合離約影對水等。次於川
流下別顯影義。不通二影。如月暎淮流。流水不將
月去。光臨潭上。萬仞不見光沈。喻菩薩同世遷流
不漂生死。證真寂滅不沈涅槃。後雖現下雙結有
無。喻性相交徹兼於鏡像。
然諸眾生知於此處有是影現。亦知彼處無如是影。
遠物近物雖皆影現。影不隨物而有近遠。
五取為有中。由以有無為有無。不知即影了不可
取。故成執著。於中先取有無為著。後遠物下舉影
正義。顯上為執。不知此影無遠近故。
菩薩摩訶薩亦復如是。能知自身及以他身一切皆
是智之境界。不作二解謂自他別。而於自國土於他
國土。各各差別一時普現。
第三合中二。先正合前文。於中初舉智境。合前本
質。次而於下合前油等。後各各下合前現影。
如種子中無有根芽莖節枝葉而能生起如是等事。
菩薩摩訶薩亦復如是。於無二法中分別二相。善巧
方便通達無礙。
二轉以喻合非有之有。於中先喻後合。有無無礙
名方便等。
<pb n="1011"/>
是名菩薩摩訶薩第八如影忍。
三結名。
菩薩摩訶薩成就此忍。雖不往詣十方國土。而能普
現一切佛剎亦不離此。亦不到彼。如影普現所行無
礙。令諸眾生見差別身同於世間堅實之相。
第四果中三。初得稱性之身。如影不往而至。不分
而徧故。
然此差別即非差別。別與不別無所障礙。
次結成無礙。以無差是差之無差故。雖不往而遍。
令物見殊。差是無差之差。故雖遍而不在彼此。
此菩薩從於如來種性而生。身語及意清淨無礙。故
能獲得無邊色相清淨之身。
後顯此身因。其無邊身近局果中。亦通前法。
佛子。云何為菩薩摩訶薩如化忍。
第九如化忍。文分四別。一標二釋三結四果。標云
化者。無而忽有故。
佛子。此菩薩摩訶薩知一切世間皆悉如化。
釋中有三。謂法喻合。法中二。先總標。標法同喻。具
能所知。既知一切世間。不局所化情類。略標世間
必具出世。
所謂一切眾生意業化。覺想所起故。一切世間諸行
化。分別所起故。一切苦樂顛倒化。妄取所起故。一切
世間不實法化。言說所現故。一切煩惱分別化。想念
所起故。
後別顯。先顯所知。後顯能知。前中十句。前五染化。
後五淨化。今初。不出業惑苦三。前四是苦即五蘊
相。一識由想起。二行因識生。分別是識故。三受因
想起。想取愛憎相故。四色亦行生。無記報色。如沫
不實。名言熏習。即是行故。五即是惑。惑由想行。念
即行故。業通二處。初句意業。此句分別。皆是業故。
此中意等從緣無性。如化不實。本無今有。如化相
現。故仁王云法本自無。因緣生諸。淨化二義。倣此
可知。
復有清淨調伏化。無分別所現故。於三世不轉化。無
生平等故。菩薩願力化。廣大修行故。如來大悲化。方
便示現故。轉法輪方便化。智慧無畏辯才所說故。
後明五淨中一方便調生。依真智故。二湛然真智。
由理成故。故上文云。智入三世了法平等。三願由
行滿。四慈悲。復依方便立故。五具無畏辯。能轉法
故。
菩薩如是了知世間出世間化。現證知。廣大知。無邊
知。如事知。自在知。真實知。非虗妄見所能傾動。隨世
所行亦不失壞。
二別顯能知。於中初二句結前生後。世間結前染。
出世結前淨。亦結餘所不盡。謂乃至一法過於涅
槃亦如化故。或說涅槃不如化者。大品云為新發
意菩薩。恐其驚怖。分別生滅方如化故。了知之言
即是生後。次現證下正顯能知。上言了知。知有六
義。一若事若理非比度故。二旁無遺故。三契中道
故。四稱俗境故。五真俗無礙故。六歸一實諦故。後
非虗妄下結上六知。處真道而不傾。行非道而不
壞。
譬如化不從心起。不從心法起。不從業起。不受果報。
非世間生。非世間滅。不可隨逐。不可攬觸。非久住。非
須臾住。非行世間。非離世間。不專繫一方。不普屬諸
方。非有量非無量。不厭不息。非不厭不息。非凡非聖。
非染非淨。非生非死。非智非愚。非見非不見。非依世
間。非入法界。非黠慧。非遲鈍。非取非不取。非生死。非
涅槃。非有非無有。
第二喻中應開四義。一能化者以喻因緣。二化現
事喻所起果。三現用而無實。四愚小為真。故十喻
傳云。猶如化事雖空無實。能令眾生憂苦嗔恚喜
樂痴惑。諸法亦爾。云何無實。如彼化人無生老死
<pb n="1012"/>
苦樂。異餘人故。文中有四十句。初句標。次三十七
句一向雙非以顯無實。後非有非無有義同二種。
一亦是雙非。謂無有亦無故。二雙融性相。化不實
故非有。現化事故非無有。
菩薩如是善巧方便行於世間。修菩薩道。了知世法
分身化往。
三合中二。先化行。後佛子下化益。前中四。一起化
用。以同化相有故。然但云菩薩如是者。以上諸非
一一通法。故指上如是為善巧方便。
不著世間不取自身。於世於身無所分別。不住世間
不離世間。不住於法不離於法。
二明化智。以了化不實故。
以本願故不棄捨一眾生界。不調伏少眾生界。不分
別法非不分別。知諸法性無來無去。雖無所有而滿
足佛法。
三雙非顯中。
了法如化非有非無。
四結示化旨。
佛子。菩薩摩訶薩如是安住如化忍時。悉能滿足一
切諸佛菩提之道利益眾生。
二化益。
是名菩薩摩訶薩第九如化忍。
三結文。
菩薩摩訶薩成就此忍。凡有所作悉同於化。譬如化
士於一切佛剎無所依住。於一切世間無所取著。於
一切佛法不生分別。而趣佛菩提無有懈倦。修菩薩
行離諸顛倒。雖無有身而現一切身。雖無所住而住
眾國土。雖無有色而普現眾色。雖不著實際而明照
法性平等圓滿。
第四果中先得利他業用之果。
佛子。此菩薩摩訶薩於一切法無所依止。名解脫者。
一切過失悉皆捨離。名調伏者。不動不轉普入一切
如來眾會名神通者。於無生法已得善巧名無退者。
具一切力須彌鐵圍不能為障名無礙者。
後得依自利。立勝名果。
佛子。云何為菩薩摩訶薩如空忍。
第十如空忍中。亦四。謂標釋結果。標云如空。如空
所喻通一切法。佛地喻清淨法界。以離差別相故。
及中邊等論喻圓成實。但是此中一義。然其喻相
小異諸喻。諸喻開義多分有五。雖正取所成幻等
以喻於法。而亦取緣等以喻無性。此中喻相不開
別法。直指於空。具含多義。以喻於法。又此諸喻。若
約能喻。前五多取似有以破實有。化喻以不有有
以破似有。此喻以性相俱絕破於一切。又前六遣
又會空多。依空立有少。此一遣有入空少。依空立
有多。又上所喻則通一切。此中能喻則具多義。所
喻各隨別義喻一類法。然龍樹十喻。以四復次釋
如空義。一近無遠有。謂如虗空非可見法。以遠視
故眼光迴轉。則見縹色。一切諸法亦復如是。空無
所有。以凡夫人遠無漏慧。棄捨實相。則見男女等
物。而實此物竟無所有。二約性淨不染。三約無初
中後。四約體實無物。上八地中空有十義。皆是略
明。然別義有此不同。同義諸喻無別。餘無礙義如
前後說。
佛子。此菩薩摩訶薩了一切法界猶如虗空。以無相
故。一切世界猶如虗空。以無起故。一切法猶如虗空
以無二故。一切眾生行猶如虗空無所行故。一切佛
猶如虗空無分別故。一切佛力猶如虗空無差別故。
一切禪定猶如虗空三際平等故。所說一切法猶如
虗空不可言說故。一切佛身猶如虗空無著無礙故。
第二釋中二。先忍解之相。後忍行成益。今初。先別
明。以空九義喻九種法。隨義雖別。亦以緣成無性
故空。九句各標法同喻。後出所以。一標事法界如
<pb n="1013"/>
空。下出所以者。以無相故。謂從緣無性。其相自虗。
即事是理法界故。此句是總。二世界共業所起故。
三軌儀教法。一味法界所流故。餘六句並準初句。
菩薩如是以如虗空方便。了一切法皆無所有。
後總結。
佛子。菩薩摩訶薩以如虗空忍智了一切法時。得如
虗空身身業。得如虗空語語業。得如虗空意意業。
第二忍行成益中三。初總明得如空三業業具。
譬如虗空一切法依不生不歿。菩薩摩訶薩亦復如
是。一切法身不生不歿。譬如虗空不可破壞。菩薩摩
訶薩亦復如是。智慧諸力不可破壞。譬如虗空一切
世間之所依止而無所依。菩薩摩訶薩亦復如是。一
切諸法之所依止而無所依。譬如虗空無生無滅。能
持一切世間生滅。菩薩摩訶薩亦復如是。無向無得
能示向得。普使世間修行清淨。譬如虗空無方無隅
而能顯現無邊方隅。菩薩摩訶薩亦復如是。無業無
報而能顯示種種業報。譬如虗空非行非住而能示
現種種威儀。菩薩摩訶薩亦復如是。非行非住而能
分別一切諸行。譬如虗空非色非非色而能示現種
種諸色。菩薩摩訶薩亦復如是。非世間色非出世間
色而能示現一切諸色。譬如虗空非久非近而能久
住現一切物。菩薩摩訶薩亦復如是。非久非近而能
久住顯示菩薩所行諸行。譬如虗空非淨非穢不離
淨穢。菩薩摩訶薩亦復如是。非障非無障不離障無
障。譬如虗空一切世間皆現其前。非現一切世間之
前。菩薩摩訶薩亦復如是。一切諸法皆現其前。非現
一切諸法之前。譬如虗空普入一切而無邊際。菩薩
摩訶薩亦復如是。普入諸法而菩薩心無有邊際。
二別顯德齊虗空。於中初二句一向喻實無依為
依。已下皆顯性相無礙。從緣有故。無性空故。又此
二相即故便成四句。一緣生故空。緣生故有。二無
性故空。無性故有。三緣生故有。無性故空。四無性
故有。緣生故空。無法出空故皆現其前。空不可見
故不現法前。餘文並顯。
何以故。菩薩所作如虗空故。謂所有修習。所有嚴淨。
所有成就皆悉平等。一體一味一種分量。如虗空清
淨徧一切處。如是證知一切諸法。於一切法無有分
別。
三徵釋得益之由。所以得者空觀成故。於中二。先
智證齊空故。一體者真如平等故。一味者解脫不
殊故。一種分量者大小皆稱性故。
嚴淨一切諸佛國土。圓滿一切無所依身。了一切方
無有迷惑。具一切力不可摧壞。滿足一切無邊功德。
已到一切甚深法處。通達一切波羅蜜道。普坐一切
金剛之座。普發一切隨類之音。為一切世間轉於法
輪未曾失時。
後德用滿空故。
是名菩薩摩訶薩第十如空忍。
三結名。
菩薩摩訶薩成就此忍。得無來身。以無去故。得無生
身。以無滅故。得不動身以無壞故。得不實身離虗妄
故。得一相身以無相故。得無量身佛力無量故。得平
等身同如相故。得無差別身等觀三世故。得至一切
處身。淨眼等照無障礙故。得離欲際身。知一切法無
合散故。得虗空無邊際身。福德藏無盡如虗空故。得
無斷無盡法性平等辯才身。知一切法相唯是一相
無性為性如虗空故。得無量無礙音聲身。無所障礙
如虗空故。得具足一切善巧清淨菩薩行身。於一切
處皆無障礙如虗空故。得一切佛法海次第相續身。
不可斷絕如虗空故。得一切佛剎中現無量佛剎身。
離諸貪著如虗空無邊故。得示現一切自在法無休
息身。如虗空大海無邊際故。得一切不可壞堅固勢
力身。如虗空任持一切世間故。得諸根明利如金剛
<pb n="1014"/>
堅固不可壞身。如虗空一切劫火不能燒故。得持一
切世間力身。智慧力如虗空故。
第四果中。得二十種身。前十與十行及離世間入
分相似。然通相多從德用立名。
佛子。是名菩薩摩訶薩十種忍。
大文第四總結十忍。
爾時普賢菩薩摩訶薩。欲重宣此義。而說頌曰
　譬如世有人　　聞有寶藏處　　以其可得故
　心生大歡喜　　如是大智慧　　菩薩真佛子
　聽聞諸佛法　　甚深寂滅相。
第二祇夜一百七頌。大分為二。百偈頌前。七偈結
歎。前中但頌廣釋。即為十段。段各十偈。初有十頌
頌音聲忍。於中先二偈頌所聞佛說。
 聞此深法時  其心得安隱  不驚亦不怖 
 亦不生恐畏  大士求菩提  聞斯廣大音 
 心淨能堪忍  於此無疑惑  自念以聞此 
 甚深微妙法  當成一切智  人天大導師 
 菩薩聞此音  其心大歡喜  發生堅固意 
 願求諸佛法  以樂菩提故  其心漸調伏 
 令信益增長  於法無違謗  是故聞此音 
 其心得堪忍  安住而不動  修行菩薩行 
 為求菩提故  專行向彼道  精進無退轉 
 不捨眾善軛  以求菩提道  其心無恐畏 
 聞法增勇猛  供佛令歡喜 
二頌能聞八法。於中一偈頌不驚怖。一偈深信。一
偈悟解。二偈愛樂。一偈修習安住。後二偈頌趣向
專心憶念。
 如有大福人  獲得真金藏  隨身所應服 
 造作莊嚴具  菩薩亦如是  聞此甚深義 
 思惟增智海  以修隨順法  法有亦順知 
 法無亦順知  隨彼法如是  如是知諸法 
 成就清淨心  明徹大歡喜  知法從緣起 
 勇猛勤修習  平等觀諸法  了知其自性 
 不違佛法藏  普覺一切法  志樂常堅固 
 嚴淨佛菩提  不動如須彌  一心求正覺 
 以發精進意  復修三昧道  無量劫勤行 
 未曾有退失  菩薩所入法  是佛所行處 
 於此能了知  其心無厭怠  如無等所說 
 平等觀諸法  非不平等忍  能成平等智 
 隨順佛所說  成就此忍門  如法而了知 
 亦不分別法 
三有十偈頌順忍。於中初一偈三句頌思惟。次二
偈一句頌隨順了知。令心清淨。次一偈却頌觀察
平等無違。餘頌正住修習。
 三十三天中  所有諸天子  共同一器食 
 所食各不同  所食種種食  不從十方來 
 如其所修業  自然咸在器  菩薩亦如是 
 觀察一切法  悉從因緣起  無生故無滅 
三有十偈頌無生忍。初三頌標。以前三忍皆是法
說。故偈初各加其喻。
 無滅故無盡  無盡故無染  於世變異法 
 了知無變異  無異則無處  無處則寂滅 
 其心無染著  願度諸羣生  專念於佛法 
 未嘗有散動  而以悲願心  方便行於世 
 勤求於十力  處世而不住  無去亦無來 
 方便善說法 
次四頌釋。
 此忍最為上  了法無有盡  入於真法界 
 實亦無所入  菩薩住此忍  普見諸如來 
 同時與授記  斯名受佛職  了達三世法 
 寂滅清淨相  而能化眾生  置於善道中 
後三結歎。
 世間種種法  一切皆如幻  若能如是知 
<pb n="1015"/>
 其心無所動  諸業從心生  故說心如幻 
 若離此分別  普滅諸有趣  譬如工幻師 
 普現諸色像  徒令眾貪樂  畢竟無所得 
 世間亦如是  一切皆如幻  無性亦無生 
 示現有種種 
第四頌如幻忍。初六頌略說。於中前四頌指法同
喻。及顯緣相。
 度脫諸眾生  令知法如幻  眾生不異幻 
 了幻無眾生  眾生及國土  三世所有法 
 如是悉無餘  一切皆如幻 
後二頌成就忍行。
 幻作男女形  及象馬牛羊  屋宅池泉類 
 園林華果等  幻物無知覺  亦無有住處 
 畢竟寂滅相  但隨分別現 
後四頌廣。於中初二頌喻。
 菩薩能如是  普見諸世間  有無一切法 
 了達悉如幻 
次一頌合。
 眾生及國土  種種業所造  入於如幻際 
 於彼無依著 
後一頌忍成行。
 如是得善巧  寂滅無戲論  住於無礙地 
 普現大威力 
第五頌如𦦨忍。初一躡前生後。以明觀意。
 勇猛諸佛子  隨順入妙法  善觀一切想 
 纏網於世間  眾想如陽𦦨  令眾生倒解 
 菩薩善知想  捨離一切倒  眾生各別異 
 形類非一種  了達皆是想  一切無真實 
 十方諸眾生  皆為想所覆  若捨顛倒見 
 則滅世間想  世間如陽𦦨  以想有差別 
 知世住於想  遠離三顛倒 
次五頌指法同喻。
 譬如熱時𦦨  世見謂為水  水實無所有 
 智者不應求 
次一頌喻。
 眾生亦復然  世趣皆無有  如𦦨住於想 
 無礙心境界  若離於諸想  亦離諸戲論 
 愚癡著想者  悉令得解脫  遠離憍慢心 
 除滅世間想  住盡無盡處  是菩薩方便 
後三頌合。
 菩薩了世法  一切皆如夢  非處非無處 
 體性恒寂滅  諸法無分別  如夢不異心 
 三世諸世間  一切悉如是  夢體無生滅 
 亦無有方所  三界悉如是  見者心解脫 
 夢不在世間  不在非世間  此二不分別 
 得入於忍地  譬如夢中見  種種諸異相 
 世間亦如是  與夢無差別  住於夢定者 
 了世皆如夢  非同非是異  非一非種種 
 眾生諸剎業  離染及清淨  如是悉了知 
 與夢皆平等  菩薩所行行  及以諸大願 
 明了皆如夢  與世亦無別  了世皆空寂 
 不壞於世法  譬如夢所見  長短等諸色 
 是名如夢忍  因此了世法  疾成無礙智 
 廣度諸羣生 
第六頌如夢忍中。正頌前合。兼頌標喻。十頌頌前
九句。一頌無變。二一頌頌自性。上二兼頌標法。三
頌執著。翻則解脫。兼頌前喻。四頌性離。五超頌所
現。六却頌本性。七八二頌頌無差別。九頌想分別。
十頌覺時思之可了。
 修行如是行  出生廣大解  巧知諸法性 
 於法心無著 
第七頌如響忍。初一偈頌忍行所因。文云修行如
是行似結前喻。既言知諸法性。義同忍行。
<pb n="1016"/>
 一切諸世間  種種諸音聲  非內亦非外 
 了之悉如響  如聞種種響  心不生分別 
 菩薩聞音聲  其心亦如是 
次二偈頌聞一切聲如響。
 瞻仰諸如來  及聽說法音  演契經無量 
 雖聞無所著  如響無來處  所聞聲亦然 
 而能分別法  與法無乖謬 
次二頌如來聲如響。
 善了諸音聲  於聲不分別  知聲悉空寂 
 普出清淨音  了法不在言  善入無言際 
 而能示言說  如響徧世間  了知言語道 
 具足音聲分  知聲性空寂  以世言音說 
 如世所有音  示同分別法  其音悉周徧 
 開悟諸羣生  菩薩獲此忍  淨音化世間 
 善巧說三世  於世無所著 
餘頌忍成之益。其喻徧諸偈中。
 為欲利世間  專意求菩提  而常入法性 
 於彼無分別  普觀諸世間  寂滅無體性 
 而恒為饒益  修行意不動 
第八頌如影忍。頌法說十對。喻合含在其中。初二
偈頌非世生歿。謂了寂故不生。饒益故不沒。
 不住於世間  不離於世間  於世無所依 
 依處不可得 
次偈頌非在內外。不住故不內。不離故不外。
 了知世間性  於性無染著  雖不依世間 
 化世令超度 
次偈頌非行不行。了無染故非行。化世故非不行。
 世間所有法  悉知其自性  了法無有二 
 無二亦無著 
次偈頌非同非異。知自性故非同。了無二故非異。
 心不離世間  亦不住世間  非於世間外 
 修行一切智 
次偈頌非往不往。第二句不往。餘三句非不往。
 譬如水中影  非內亦非外  菩薩求菩提 
 了世非世間  不於世住出  以世不可說 
次六句。頌非住非不住。於中初二句兼別頌喻。故
云非內外。
 亦不在內外  如影現世間 
次不在內外一句。頌非是世間非出世間。
 入此甚深義  離垢悉明徹  不捨本誓心 
 普照智慧燈 
次一偈頌非修菩薩行。非捨於大願。
 世間無邊際  智入悉齊等  普化諸羣生 
 令其捨眾著 
次一偈頌雖常行一切佛法而能辦一切世間事。
 觀察甚深法  利益羣生眾  從此入於智 
 修行一切道  菩薩觀諸法  諦了悉如化 
 而行如化行  畢竟永不捨  隨順化自性 
 修習菩提道  一切法如化  菩薩行亦然 
第九頌如化忍。初三偈頌總知一切世間如化。
 一切諸世間  及以無量業  平等悉如化 
 畢竟住寂滅 
次一頌染法化。
 三世所有佛  一切亦如化  本願修諸行 
 變化成如來  佛以大慈悲  度脫化眾生 
 度脫亦如化  化力為說法 
次二頌淨法化。言度脫亦如化者為釋疑故。謂觀
察眾生如化。何用化之。故此答云。化若有實。可招
來難。度既如化。化之何妨。
 知世皆如化  不分別世間  化事種種殊 
 皆由業差別  修習菩提行  莊嚴於化藏 
 無量善莊嚴  如業作世間  化法離分別 
 亦不分別法  此二俱寂滅  菩薩行如是 
<pb n="1017"/>
 化海了於智  化性印世間  化非生滅法 
 智慧亦如是 
餘頌法合。
 第十忍明觀  眾生及諸法  體性皆寂滅 
 如空無處所 
第十頌如空忍。初一偈頌忍解之相。餘頌忍行成
益。
 獲此如空智  永離諸取著  如空無種種 
 於世無所礙  成就空忍力  如空無有盡 
 境界如虗空  不作空分別  虗空無體性 
 亦復非斷滅  亦無種種別  智力亦如是 
 虗空無初際  亦復無中後  其量不可得 
 菩薩智亦然  如是觀法性  一切如虗空 
 無生亦無滅  菩薩之所得 
於中初五偈頌別顯德齊虗空。
 自住如空法  復為眾生說  降伏一切魔 
 皆斯忍方便  世間相差別  皆空無有相 
 入於無相處  諸相悉平等  唯以一方便 
 普入眾世間  謂知三世法  悉等虗空性 
次三偈頌徵釋得忍之由。
 智慧與音聲  及以菩薩身  其性如處空 
 一切皆寂滅 
後一偈却頌上總明得如空三業。
 如是十種忍  佛子所修行  其心善安住 
 廣為眾生說  於此善修學  成就廣大力 
 法力及智力  為菩提方便  通達此忍門 
 成就無礙智  超過一切眾  轉於無上輪 
末後七偈結歎。曰二。前三二利行圓。言超過一切
正顯十頂之義。
 所修廣大行  其量不可得  調御師智海 
 乃能分別知  捨我而修行  入於深法性 
 心常住淨法  以是施羣生  眾生及剎塵 
 尚可知其數  菩薩諸功德  無能度其限 
 菩薩能成就  如是十種忍  智慧及所行 
 眾生莫能測 

大方廣佛華嚴經綱要卷第四十四

</file>