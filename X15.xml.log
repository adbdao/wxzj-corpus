
<pb n="1"/>
﻿<book id="15">x15.大小乘釋經部十三</book>
<article id="n299">楞嚴經講錄</article>

<talk>No. 299-A
 楞嚴講錄自敘</talk>
諸佛言教。有權有實。有通有別。有半滿。有小始終頓
圓。而其逗機說法也。或密或顯。或廣而略。或予以奪。
或倒以順。或獅吼雷鳴。而掃踪絕跡。且其流傳而被
吾震旦也。承受之品既殊。機緣所及亦異。從上諸師
登法王座。矢口演法者。孰不知稱此楞嚴一經。為諸
經之統攝。十二分教兼總於斯。而未甞詳言其故。使
初學者流。何從信受。不幾儱侗真如乎。（乘旹）於此經
探尋有年。師承有據。請不惜口業。為四眾一推究之。
使知從來開演諸人信受。有不易見聞者在乎。盖此
經是世尊最後之極談。出於法華之後。屆於涅槃之
前。按本經中阿難言。世尊與文殊等諸法王子。談實
相時。及世尊說耶輸陀羅尼。已蒙授記。故知應在法
華之後。世尊將說涅槃。阿難不在。文殊白佛曰。阿難
被魔所擾。世尊說呪。命文殊往攝。安知非救回阿難
先說楞嚴後說涅槃耶。故知應在涅槃之前。又世尊
說涅槃有二義。一者為法華未熟輩。追說四教。具談
佛性。令知真常入大涅槃。故名捃拾殘機教。二者為
末世比丘。畜不淨物。樂誦外典。戒乘俱失。起斷滅見。
亡失法身。故更提三藏。廣開常宗。設三種權。扶一圓
寔。故名扶律談常教。此經自阿難啟請一心三觀。世
尊開示楞嚴大定。發明三如來藏性。乃至自乾慧地。
直入妙覺果海。即涅槃第一義也。阿難請問度生方
便。佛說四種律儀。更與廣明七趣。皆由妄業招感。乃
至禪那之魔相。五陰之根本。即涅槃第二義也。世尊
於阿含會中。唯說人天因果。接引初機。此經說三種
相續。十習因。六交報。廣明七趣因果。則阿含教已備。
世尊於般若會上。說四聖六凡本自空寂。依正因果。
宛若幻夢。專利上根。此經說陰界入七大等相。皆如
空華火輪。乃至非五陰四大。非四諦六度。非菩提涅
槃。則般若教亦備。世尊於方等會上。說非空非有。即
空即有。為欲普被三根。此經亦說即陰界入。即七大。
即四諦六度。即菩提涅槃。乃至非即非離。則方等教
復俻。世尊於華嚴會上。說四無礙一乘圓頓。被上上
機。而此經亦說狂性自歇。歇即菩提。是即非即。離即
離非。微塵之轉輪。毛端之現剎。大性本然而周徧法
界。妙覺湛然。而含吐十虗。與四無礙何異。世尊於法
華會上。授記三乘。皆得成佛。此經從乾慧地。歷五十
五位菩提路。而後入等妙二覺。又與法華何異。故此
經不獨該通五教。亦且圓攝三宗。盖法華華嚴等經。
互貫諸經之堂奧者也。而楞嚴一經。兼貫法華等經
之脉絡者也。非徧閱諸經者。詎識此經之微妙。非熟
諳此經者。又詎知其為諸經之綱領乎。世尊滅後。天
台尊者默識西域具有此經。朝夕遙望禮拜。十有八
年。未遂所願後感般剌密諦尊者志欲流傳此土。三
被國王追取。尊者乃以細白氎密寫。破臂藏筴。親送
此土。譯出奏聞。爾時朝廷多故。不暇頒行。詔秀國師。
入內講解。師將此經。隨出洛陽天宮寺。後師遷化。上
以王禮。殯送當陽度門寺。經亦與俱。彼時流傳未廣。
幾希湮沒。慧正法師訪度門而得之。始為宣布。然則
此經之至此土也。今固已幸。彰明較著。追維其始。何
其紆回屈曲。而展轉艱阻之如斯也。豈非佛之慈悲
曲垂方便。而眾生之根基器量。與此方之時節因緣。
參差分別。有所不輕傳授不易信聞者耶。（旹）侍本師
度門跡公和尚。多歷年所。銳志二楞。片言半偈稍不
愜心。則如病如痴。頭目腦髓。捐縻罔惜。必期直契心
宗。上徹慧命。幸蒙本師策勵。間亦因文識旨。離旨會
心。鐫磨寒暑。煅煉昕夕。瀝血嘔心。無非諦認佛旨之
玄致。痛掃諸家之葛藤。楞伽一疏。近已刊布。而楞嚴
<pb n="2"/>
講錄。每就講堂。會心狥口。直述根源者。未甞容易筆
受也。頃　天啟初運。憩虞山之大石山房。幸居士芝
房孫公。鴻所張公。空如程公。葵陽沈公等。為諸禪侶。
敦請主法於東塔蘭若。勉爾對眾舉揚。一時緇素。歡
喜願聞。亦不過順經旨之自然。代覺王之口𦦨。靡敢
一字違背祖教。而一時聽信大眾。咸謂明白顯易。若
遊翔通衢。闢撤谿徑。有恒吾居士汪公。遂堅志請布。
（旹）固辭之曰。余不敢為文言綺語久矣。況敢步趣溫
陵長水諸師之後塵乎。居士曰。不然。如如所說。如如
所聞。真所謂不滯言詮。不蹈途轍。不事潤色者也。此
經貫串諸經。而此講貫串諸說。藉一時之筆舌。作萬
世之梯航。其上報佛恩。下利群品。不亦大哉。（旹）唯唯
曰。甞聞之。依文解義。三世佛冤。離經一字。即同魔說。
非依非離之間。其有至妙存焉。（旹）言。不過依文解義
者。但願聽言。而通於文義之外。庶幾識得者。不為冤
乎。若涉一字勦說。而離背本經。則何敢以自魔者而
魔人也。夫以一經貫串諸經。則此經之奧旨。（旹）敢明
推其所以。然以一隅之言。而謬為貫串諸說。在居士
當密究其然。不然。而（旹）終不敢信其然也。請以是貭
諸明眼。
天啟壬戌佛成道日書於大石山房

<talk>No. 299-B
 楞嚴講錄序</talk>
若論此事。直得三世諸佛口掛壁上。向威音那邊更
那邊薦得。猶是鈍漢。又何事以大定堅固。著眼中金
屑為。良由娑婆穢土。皆以婬欲而正性命。故勞嚴淨
阿難。權作當場子弟。此尊既刳肉作瘡。證龜成鱉矣。
而本師柴紫和尚。以陰有囑付。為之下元字脚。使見
聞者。以楔出楔。獲玅淨明心性淨明體。當知楞嚴會
上。不曾道著一字。不異柴紫峯頭從它橫說竪說也。
（源）不慧。侍巾塵有年。已刻楞伽講錄。今復梓楞嚴。作
渡海囊。倘有欲透此葛藤者。請向葛藤中驗取。切弗
空費艸鞋打之遶者也。
天啟壬戌冬原一居士汪益源焚香書。

<other>No. 299</other>
大佛頂如來密因修證了義諸菩
薩萬行首楞嚴經
明柴紫山釋　乘旹　述
凡經題目。有世尊親安者。有結集人約義而安者。此
經乃世尊親自安名。佛說五十五位菩提已。有文殊
菩薩。在大眾中。即從座起。頂禮佛足。而白佛言。當何
名此經。我及眾生云何奉持。佛告文殊。是經名大佛
頂。悉怛多。般怛囉。無上寶印。十方如來清淨海眼。亦
名救護親因。度脫阿難。及此會中性比丘尼。得菩提
心。入徧知海。亦名如來密因修證了義。亦名大方廣
妙蓮華王十方佛母陀羅尼呪。亦名灌頂章句。諸菩
薩萬行首楞嚴。共有五名。而後譯者。將謂語雖不一。
義可互陳。是故存三隱二。合成一題。曰大佛頂如來
密因修證了義諸菩薩萬行首楞嚴經。夫大佛頂者。
指諸佛三十二相中最尊最上無見頂相而言。其相
不唯凡愚小乘莫能見。即地上菩薩。亦未能覩其邊
表。唯佛與佛。乃可見之。何以故。以有見者不能見。以
無見者亦不能見。以非有非無見者不能見。以即有
即無見者亦不能見。唯離心意識。出凡聖路途者。無
能見。亦無所見。方許親見頂相。然依最尊上頂。顯最
上乘法。就有相以形無相。寄幻相以徵實相故耳。蓋
實相者。即佛生本具常住真心。性淨明體。但為凡愚
執有。二乘墮空。所不能知。乃至地上菩薩。亦尚未窺
其涯際。唯佛世尊。三德圓通。萬行具足。據無作妙智。
了不思議境。親證常住真心。全體大用。而亦具大佛
頂相。亦能闡最上乘法。是故尊者被魔所攝。佛自頂
<pb n="3"/>
門放光。化佛說呪。救脫尊者。因而慇懃啟請。十方如
來。得成菩提。妙奢摩他。三摩禪那。最初方便。佛即全
提正令。直指人心。曰有三摩提。名大佛頂首楞嚴王。
具足萬行。十方如來。一門超出妙莊嚴路。及至文殊
請立經名。復以大佛頂三字弁之經首。可見非入楞
嚴大定者。不證最上乘果。非證最上乘果者。不見大
佛頂相。見大佛頂相者。是名如來。夫如者。指其真體。
來者。表其大用。體具威音那畔。用展今世門頭。然正
在威音那畔。不妨今世門頭。正在今世門頭。不妨威
音那畔。若謂寂然不動。則感而遂通。若謂感而遂通。
則寂然不動。無所從來。亦無所去。故名如來。夫如來
者。果德之稱也。非有密因。莫能證果。然人但知密非
是顯。因非是果。而殊不知如來修因。曾未離見色聞
聲處。即此六根六塵六識。便是成佛根本。一切現成。
無不明了。特為眾生逐境迷心。聚緣內搖。趣外奔逸。
日用不知。故謂之密。是密乃對眾生言。豈如來之因
有密者哉。是知淪生死。證妙常。皆不出此根塵識法。
除此一法。更無別法。了此一義。更無別義。斯乃一修
一切修。一證一切證。一了一切了。無了無不了。豈唯
如來。凡諸菩薩所修萬行。靡不在茲。菩薩半梵語。具
云菩提薩埵此翻發大道心眾生。謂發起初心。必成
佛度生而後已。其利己利他。必假六度及四無量心。
為十種根本大行。復以十資百。以百資千。以千資萬。
然萬乃隨世之極數。豈行有一定之數乎。擴充之。或
有多種。總括之。不出一楞嚴大定耳。梵語首楞嚴。此
云一切事究竟堅固。所謂一切事者。不離六種根塵
識法。究其體性。唯是常住真心。如法華云。是法住法
位。世間相常住。亦如肇論云。聖遠乎哉。擬之即神。道
遠乎哉。觸事而真。且曰大佛頂。又曰首楞嚴王者。簡
非二乘之枯禪滅定。亦若大經云。男子身中入正定。
女子身中從定起。乃至眼根入正定。耳根從定起。舌
根入正定。身根從定起。亦若祖家云。行亦禪。坐亦禪。
語默動靜體安然。凡得此定者。自然六根返源。諸法
寂滅。復還元覺。還元覺者。即同如來。然如來。是能證
之人。首楞嚴王。是所證之法。若大佛頂相。又乃人法
之標準也。是茲十九字。脉絡貫徹。而義攝餘題。如悉
怛多。般怛囉無上寶印。十方如來清淨海眼者。詮顯
佛生本具之真理也。梵語悉怛多般怛囉。此云大白
傘盖。謂此理體括十虗。用周沙界。徧覆一切。不染纖
塵。世出世間。盡無有貴重若此者。亦無有高上若此
者。以此印心。無非真心。以此印境。無非真境。如印印
泥。毫無差爽。第為凡愚於見色聞聲處。妄認緣影。是
為肉眼凡夫。十方如來親證乎此。而盡十方界。乃清
淨妙境。義可攝入大佛頂三字中。如云救護親因。度
脫阿難。及此會中性比丘尼。得菩提心。入徧知海者。
是明當機等。於此一會聞法證果之謂也。義可攝入
諸菩薩萬行五字中。大方廣者。言一理而具體相用。
妙蓮華王者。喻斯理。即萬法而不染一物。猶蓮處汙
泥。脫體香潔。義可攝入大佛頂三字中。亦可攝入首
楞嚴三字中。如云十方佛母陀羅尼呪者。梵語陀羅
尼。此云總持。呪有革凡成聖義。謂斯乃出生三世一
切諸佛之妙門。亦能總一切法。持無量義。凡一念契
茲則入聖胎。義可攝入如來密因四字中。亦可攝入
首楞嚴三字中。如灌頂章句者。言斯經亦在灌頂部
中攝。乃灌頂部中之章句也。是故斯十九字。豈獨義
攝餘題。亦可攝十卷文言。如自首卷中。因阿難誤墮
淫室。世尊自頂門放光。光中出生蓮華。華中化佛說
呪。勑命文殊持去。提獎阿難歸來佛所。阿難請一心
三觀。佛便審最初發心。纔答見相發心。已知生滅窠
舊。即為立真立妄。教以直言直心。更與判內外之境。
定前後之見。七處徵心。一無定見。阿難重請真際所
詣。佛於面門再放寶光。令十方界合成一界。更於一
身心中。指出二種根本。要知真妄兩門。不離聖凡一
<pb n="4"/>
道。斯皆單提向上。不立階級。要使直下承當。立成正
覺。得與大佛頂敵體相應。柰何阿難惘然無措。是以
世尊只得向第二門。開方便路。故曰諸有智者。要以
譬喻而得開悟。遂以拳類見。漸引漸入。使阿難自陳
二障所纏。命陳那曉他客塵二字。再以屈指飛光。引
彼了真息妄。柰何分動分靜。認境認心。至於二卷。執
生與不生。論實與不實。觀河不變。垂手莫遺。更諭之
以色心諸緣。併晦昧為空。為兩段要旨。立一心軌則。
使彼知其從真起妄。了妄即真之綱領。是故下文辨
八還。擇諸物。以至三卷中。三科七大。皆歸如來藏心。
完結色心諸緣一段公案。乃息妄歸真。顯真諦理。見
般若德之要訣也。至於四卷。富樓那不達循業發現。
執俗難真。問及清淨本然。忽生山河大地。佛詰之以
性覺妙明。本覺明妙。隨立雙關。任他去取。柰彼認明
墮所。作既妄立。無同異中。熾然成異。只因一念不覺。
頓成三種相續。以此闡明晦昧為空一段公案。無乃
依真起妄顯俗諦理。見解脫德也。以至即真即俗。非
即非離。非因緣。亦非自然。一多無礙。小大相容。如我
按指海印發光。汝暫舉心。塵勞先起。此又會歸中道
了義。顯第一義諦。見法身德也。三德既圓。萬行當修。
示妄無因。真不離妄。狂性自歇。歇即菩提因緣自然。
俱不可得。斯雖屬見道。而諸佛圓修圓證之密因。盡
在茲矣。至四卷後。佛責多聞無益。勸修無漏。阿難謂
已得華屋要因門入。佛示二種決定。五種渾濁。六根
優劣。擊鐘驗常。以至五卷六解一忘。令二十四聖。自
陳宿因。各各悟入。六卷觀音陳白耳根。文殊揀選圓
通。三決定義。四種律儀。至於七卷再宣神呪。倍顯功
德。阿難問四十四心。佛答二種顛倒。及因生十二類。
八卷明漸次之助因。開菩提之正路。此又修證了義。
及諸菩薩萬行之標指也。向後二卷。復開七趣輪迴。
廣前三種相續。及設十種禪那。以明五陰根本。無乃
助成楞嚴大定耳。若尋常將此一經。配合三觀。恐非
本經要旨。世尊說法。唯在直指人心。見性成佛。誠一
言之下。心地開通。則聞一句乃至一偈。未甞不入楞
嚴大定。證圓通三觀矣。豈待循行數墨。首尾一貫。而
後可入三觀哉。矧尊者雖請三觀方便。世尊唯答曰
有三摩提。名大佛頂首楞嚴王（云云）。是毫[釐-未+牙]有差。天
地懸隔矣。斯又予之深信者也。經者。常法也。謂一切
諸佛所傳者。乃萬古不磨之法也。亦謂徑也。為諸修
行人。從凡入聖之徑路也。
題目已竟。
凡經大旨。准常科為三分。一序分。二正宗分。三流通
分。序分有通有別。通者。諸經通用故。別者。亦名發起
序。謂凡經各有發起。由緒不同故。

<sarticle>大佛頂如來密因修證了義諸菩薩萬行首楞嚴經
講錄卷第一</sarticle>

唐天竺沙門般剌密諦譯
冠註　唐此方國名。經來此土。適李唐中宗時也。
天竺西域眾國之總名。此云月國。有聖賢繼化。地
當閻浮中心。以大國形于小國。如眾星拱月。沙門
云勤息。勤行淨法。息滅染緣。般剌密諦云極量。譯
師名也。譯者。翻梵字為華字。
烏萇國沙門彌伽釋迦譯語
冠註　烏萇云苑。古大國之苑囿也。亦云北天竺
國之別名。彌伽釋迦云能降伏。譯語亦云度語。謂
裁度華梵音韵。翻梵音而成華音也。
菩薩戒弟子前正議大夫同中書門下平章事房融
筆受
冠註　菩薩戒弟子者。謂宰官受菩薩戒。尊三寶
為大師也。前者舊也。為現謫廣州。知南銓事。故指
以先官名為舊職。正議以下皆官名也。筆受者。譯
<pb n="5"/>
場中分職專司之謂也。譯語後或拙醜。秉筆確定
而潤色也。
明　柴紫　釋乘旹　講錄
新安受法弟子　汪益源　校梓
如是我聞一時佛（至）優波尼沙陀等而為上首。
自如是我聞。至歸來佛所。總為序分。有通有別。通
者。諸經通用故。阿難於涅槃時。請問一切經首。作
何等語。佛曰。一切經首。當安如我聞等。即今如
是我聞至五十人俱是。亦名證信序。證其有此。方
是佛說。而當信受。否則偽說。不足信也。亦云佛法
無量。信為初基。由是登菩提路。信位居首。一切善
法。以信為先。別者。揀非通用故。亦名發起序。謂經
各有發起由緒不同故。自皆是無漏。至歸來佛所
是。佛者。略梵語。具云佛陀耶。此云覺者。謂自始覺
而證齊本覺。則能自覺覺他。覺行圓滿。梵語室羅
筏。或云舍衛。此云豐德。以國豐四德。謂財寶。五欲。
多聞。解脫也。祗。具云祗陀。此云戰勝。匿王太子名。
生時父王與外國戰勝。因而立名。桓。林也。須達布
金買園。而太子施林。因名祗樹給孤獨園。精舍。即
給孤所建。純一清淨。絕諸喧雜也。比丘。梵語含三
義。謂乞士。破惡。怖魔。千二百五十人者佛初度陳
如等五人。次度三迦葉兄弟兼徒一千。次度舍利
弗。目犍連。各兼徒一百。次度耶舍長者五十人。經
舉大數。故略五人。此眾俱先事外道。勤苦無證。一
遇世尊。便登聖位。得果感恩。常隨助化。漏者。猶破
器而有滲漏。謂欲漏。有漏。無明漏。亦云漏落二邊。
今無此多種滲漏。故名阿羅漢。亦含三義。謂無生。
殺賊。應供。大者。揀非定性小乘。乃回心向佛乘者。
已上有三種息疑。六種成就。諸疏備載。文繁不引。
諸有者。三界二十五有。皆受生死處。以人天等道。
不忘因果。故俱曰有。毗尼。此云善治。亦云調伏。調
練身心。制伏過非。即戒律之總名。舍利弗。此云秋
子。秋即母名。連母稱名。目犍連。云采菽氏。拘絺羅。
云大膝。秋子母舅。富樓那。云滿。父名。彌多羅尼。云
慈。母名。連父母名。云滿慈子。須菩提。云空生。亦云
善解。善吉。優波沙陀。云塵性空。摩訶。云大也。
冠註　此序分文也。不動周圓曰如。無妄無非曰
是。合云指法之詞。亦謂信受之語。若順本經宗旨。
宣指一切事。本自如如。是究竟堅固法。元來無妄
無非。自當信受也。我者。指阿難。亦有主宰義。聞者。順
耳達心之謂也。大都佛法要有真主宰者。能聞而後
信。故知我非所執之妄我。聞非逐境之妄聞。佛與
尊者等。猶塤篪相和。鼓吹此道。不可執迹而論。凡
佛法以破我為先著。吾佛出世。一開口即曰。天上
天下唯我獨尊。入滅時。又命以我聞二字。安置經
首。斯真我耶。妄我耶。且如阿難憶持沙劫秘藏。及
今四十年法。若果妄心妄聞。安能如瓶瀉水。而無
遺漏乎。雖然師資道合。要觀時節因緣。一時佛在
室羅筏城祇桓精舍。與大比丘千二百五十人同
居者。道隆世盛之時。縱值良時。苟非其人。法將安
付。幸而乘時際會。皆超諸有漏大阿羅漢。何以知
之。請以德驗。既受佛化。從佛口生。從法化生。為佛
真子。亦能以佛道任持而不忘。令佛法久住而不
滅。任持不忘者。自利之行。久住不滅者。利他之行。
凡言自利。不過謂出離諸有。而佛子則不然。亦同
諸眾生。居諸有界。而超諸有界。不亦善乎。凡言利
他。不過謂說法度生。而佛子又不然。能于所經國
土。但使自己三千威儀八萬細行。一一成熟就緒。
而諸眾生見其有威可畏。有儀可法。一觀感際。亦
復如是。不言而信。無為而化。其德行可思議乎。故
常從佛遊。不特侍衛而已。亦且輔弼佛化。共轉法
輪。依佛行持。不違軌轍。既能成己成物。自不畏生
死。而欣寂滅。慈父之寶藏。正好付託。法子之才德。
<pb n="6"/>
正好擔荷。故曰妙堪遺囑。夫遺囑者。謂託付一大
事因緣。使未來眾生。有所皈命也。今觀佛子。早已
嚴淨毗尼。具足梵行。其身心皎潔。將來自與三界
群生。作大師範。又豈止三界。隨感而現。無剎不可。
一切眾生或見或聞。莫不度諸苦惱。脫諸纏綿。使
墮者得拔。溺者得濟。然此雖塵劫後事。亦若今日
大眾見佛聞法。善超諸有。不被塵勞所累也。上嘆
德竟。下列名。文顯不重錄。上首者。謂此六尊者。又
是千二百中所推尊者。妙者正好也。
復有無量辟支無學（至）文殊師利而為上首。
梵語辟支。此云獨覺。出無佛世。寂居觀化。自悟無
生者也。亦名緣覺。出有佛世。聞法觀十二因緣。流
轉還滅二門。得無生者也。屬者。遇也。適當也。自恣
者。七月十四十五十六日也。迦陵頻伽。此云妙聲
鳥。文殊師利。此云妙德。亦云妙吉祥。
冠註　此敘雲集眾也。謂不止千二百眾。復有無
量辟支。言其德。有真窮惑盡。不復進取者。謂之無
學。亦有纔發出世心。研真斷惑者。謂之有學。雖非
常隨眾。而同來佛所者。質疑故也。蓋佛制。夏月護
生避嫌。令比丘九旬禁足。坐蠟休夏。不得乞食。俟
期滿解制。考劾德業之期。或自疑有過。恣從己白。
自不知過。恣任僧舉。是故十方菩薩。凡心有疑。而
不能決斷者。今適當自恣日。皆來見佛。求其決斷
也。既雲集已。俱欽敬瞻侍。惟見佛有攝受之慈憫。
亦有折伏之威嚴。將欲求其秘密奧義。機感相符。
而如來即展坐具。而安處之。復為宣揚指示其幽
深玄奧之旨。法席大眾皆得境澄心寂。一時踴躍
曰。聞所未聞也。又不特此佛之音聲。猶迦陵鳥聲。
雖居[殼-一]中。已超眾鳥。真超然玄化之仙音。故立徧
十方界。而恒沙菩薩。心聞洞徹。尋佛妙音。來聚道
場。而眾所推尊者。唯大智文殊師利也。
時波斯匿王為其父王（至）及阿羅漢應諸齋主。
波斯匿。此云勝軍。即舍衛國王也。過去龍光佛世。
位登四地。亦大權也。諱日者。按史書。諱當訓避。諱
者。言其不諱也。謂死者。人所不能避。如漢武帝病
篤。霍光涕泣問曰。如有不諱。誰當嗣者是也。舊說
忌諱之日。人子於親終之日。言之即慟。故隱諱而
不敢言也。兼錄於茲。愽者裁之。宮掖者。內庭左右。
如人肘掖也。
冠註　此敘國主請供以發示墮淫室之端也。夫
解制日。正本國先主不諱之日。是時舍衛國主。勝
軍王。為其父王諱曰。營齋內庭。亦曲躬至敬。親迎
如來。兼諸大菩薩。俱延入宮掖。資親冥福。其設則
廣備。其羞則珍品。其味則上妙。其誠敬至矣。盡矣。
此城中復有齒德兼隆之長者。清白自處之居士。
俱遵法化。同時飯僧。夫臣民咸佇立待佛。而佛亦
不拂其[虔-文+ㄆ]心。故勑命文殊等。各自分領清眾。溥應
齋主。然而君臣皆佇佛來。固是等心皈依。而佛親
赴王所。命弟子分應臣民。亦是等心利益。斯不壞
世法。即出世法也。
唯有阿難先受別請（至）一切眾生無量功德。
阿難。此云慶喜。佛成道日。淨飯王弟斛飯王。復報
生子。淨飯賜名慶喜。是佛堂弟。不遑。無暇也。次。列
也。上座。以歷夏淺深。分上中下。歷四十夏。或上更
無人者。稱上座。阿闍黎。云軌範。應器。即鉢。應己食
量而為大小也。次第循乞。猶云挨門而乞。最後者。
謂城中長者居士。既有文殊等應供。我不必去矣。
餘則次第乞之。若說必求從來未行施者。又不能
次第矣。檀越。云施主。剎利。云王種。旃陀羅。云屠者。
西域最鄙賤之。不得與良家共居。行持標幟人亦
避之。方行者。依佛乞食之方而行也。看下文自有
此義。
冠註　此敘誤墮淫室之由也。正分應齋主時。唯
<pb n="7"/>
阿難不在是。于自恣日。先早受別處之請。所遊亦
遠。尚未之還。故無暇預此分應眾僧之列。且律制
一僧遠出。必以二師翊從。所以嚴行防失也。二師
者。一上座。是歷四十夏。而上更無人者。一阿闍黎。
云軌範。是能紏正弟子行者。阿難出時。既無二師。
獨歸精舍。又無齋供。故即持鉢于先所遊城。次第
循乞。且心中作念。我從來未行平等慈。此去初求
個未飯僧的檀越。為我齋主。因有次第念。故無問
淨穢貴賤。自王種之尊姓。以至屠殺之微賤。一無
揀擇。唯依佛乞化之方。行我平等之慈。夫發大志
願。特為未成功德者。皆令圓成功德無量也。
阿難已知如來世尊（至）婬躬撫摩將毀戒體。
訶實淨名。世尊不非所訶。則指世尊亦可。佛常乞
食。無遮限者。有五能勝故。一者。由內證平等理。外
不見貧富相故。二者。由心離貪慢。慈無偏利故。三
者。具大威德。不懼穢惡相故。四者。息凡夫猜疑故。
五者。破二乘分別故。此事菩薩行之。或無阻礙。矧
尊者初果聲聞。何得效佛所為。行既躐等。安逃魔
孽。雖然。尊者亦眾中之上首。與秋子等。方車並駕。
不落後乘。何則。以多聞第一。方諸智慧第一。以至
說法第一。何優劣哉。無乃內秘外現。示墮婬室。發
起教端。明示真心不容不悟。大定不容不修。勿恃
多聞。勿狎欲境。多聞恃而我慢山高。欲境狎而愛
貪海底。是故閱教乘者。唯以尊者為龜鑑。而不必
計其大權小乘。使尊者實在聲聞初果。自非博地
凡夫。而方行等慈。則翼翼小心。乾乾恐懼。尚遭魔
攝。返觀自己。誠聲聞耶。菩薩耶。逕混俗和塵。而無
忌憚可乎。不特此也。如後文中。尊者曲盡迷情。巧
陳懦態。執己見。則謬辯多端。感佛恩。則悲泣不已。
皆所以罄智悲而激引群生耳。凡開卷見此。不審
自己虗實。徒為如來阿難說是過非。評長論短。縱
使佛祖點頭。終是礙境。不唯遺失本真。似坐聖賢
於人我場中矣。與己何益。摩登伽女。此云本性。多
劫與尊者有欲愛緣。登伽經載之頗詳。婆毗迦羅。
云金頭縛指。而食半米為苦行者也。亦云黃髮外
道。所傳呪術。稱先梵天者。妖者偽稱。謂先自梵天
傳來也。隍。城河也。郭門者。即城門也。
冠註　此敘依佛行慈。更遭魔擾也。凡行平等慈。
須得平等智。根基未固。徒依模樣。忽值外魔。有所
不免。阿難所行。未從自己平等智中流出。但為須
菩提。捨貧乞富。謂富則易施。亦令善種不斷。大迦
葉捨富乞貧。謂貧當植因。亦令苦果不續。世尊皆
訶責曰。為阿羅漢。心不均平。阿難知之。意謂二者
所行。皆有遮限。未免富者疑貧者謗。是欲欽仰如
來之教。開闡無遮之慈。度諸疑謗之眾。便經歷城
隍。已而徐步郭門。已而嚴整乞食威儀。已而肅恭
應齋法則。如此矜持。洽轍無疑。然纔涉思惟。便墮
坑落壍。只因循次乞食。不免經歷婬室。豈知摩登
伽女愛習不除。宿怨未雪。且見阿難。具佛二十相
好。色美如銀。便以所習婆毗迦羅先梵天呪。呪巾
覆食與之。阿難受之。不覺遭大幻術。攝入婬席。婬
躬撫摩。將欲毀其清淨戒體也。然後文云。八萬行
中止毀觸戒。心清淨故。尚未淪溺。可見雖至垂危。
根本如故也。
如來知彼婬術所加（至）及摩登伽歸來佛所。
上序分竟。此下正宗分。復分為四。一見道分。二修
道分。三證果分。四結經分。且先明見道分。
冠註　此敘世尊慈心救度也。阿難垂危之際。如
來以佛眼觀之。已知婬術所加。齋畢旋歸。王及臣
民皆前佇佛來應者。意謂齋訖說法。佛之常儀。今
既旋歸。或因內外間隔。我等不齊。歸必說法。俱來
隨佛。願聞法要。豈知齋畢時。正阿難被害時。速歸
者。為救彼故也。放肉髻光者。顯本有智光。元是超
<pb n="8"/>
出根塵限量。最尊最上法也。色如百寶所成。而曰
不畏者。顯其萬德俱備。慈威並彰。善無不攝。惡無
不摧也。光中生蓮。蓮中化佛者。顯三身頓現。因果
雙融也。化佛說呪者。顯秘密法藏。亦自無為心中
流出也。勑文殊將呪者。顯大智能破極愚也。然世
尊妙用難思。亦不可執一而論。彼時世尊。既知阿
難被魔所制。即加庇之。不令攝入。有何難哉。縱攝
去矣。即使二人自來歸投。又何難哉。豈必待如是
作用。而後始得惡呪銷除耶。又豈文殊不將呪去。
必莫能來耶。是亦不然。但知如來藏中靡所不具。
故應機接物。任其所來。當以辯才應者。自不與之
神通。當以神通應者。自不與之辯才。若所應非其
所感。是欲進而反退矣。是故登伽女。以幻呪攝入
阿難。世尊亦以幻呪應之。蓋以幻除幻。則彼邪幻
心降。翻然皈投正幻矣。或曰。佛所說呪。不可言幻。
斯亦似痴人前不可說夢也。提獎者。提携獎勸而
來也。
阿難見佛頂禮悲泣（至）退坐默然承受聖旨。
十方如來。指能證人言。菩提。此云覺道。指所證果
言。妙奢摩他等。指所修因言。最初方便。指入門第
一方法言。妙字。指修行者於禪定中所得趣味言。
如蜜中甘美。唯食者自知。向人形容不出。沒柰何。
故假妙字稱之。若不如是。何故十方如來。一入其
中。難割難捨。只到徹頭徹底。且一徹之。則群魔不
能視。況加害乎。奢摩他。此云止。亦云寂靜。亦云空
觀。即空如來藏。三摩。略一提字。或地字。或云三昧。
此云正定。亦云正受。亦云等至。亦云假觀。即不空
如來藏。禪那。此云靜慮。亦云思惟修。亦云中觀。乃
定慧雙融義。即空如來藏。羅漢。辟支。見前。
冠註　此正宗分也。阿難蒙佛救拔大恩。故一見
之。即頂禮而謝。悲泣而感。忿然而恨。且謂曠劫多
生。徒憶持誦習。而正定禪那。全未得力。尚未知修
證工夫。亦未得最初入門方便。若親證實受圓滿
果位。安得復遭魔孽耶。故殷勤啟請（云云）。此等名
言。皆阿難熟聞久矣。但未及修證。必得入門方便。
始可修禪定。必假禪定。可證菩提也。阿難啟請時。
有常隨眾。及雲集諸大弟子。俱願樂聞。默然承旨
也。○諸師註疏。都以向後經文。分章割段。配三觀
義。雖不為過。覺太死殺法。且非世尊本懷。亦非本
經要旨。乃義學輩之習氣耳。況世尊所說。俱從不
思議藏中流出。雖機有利鈍。智有淺深。皆可隨分
悟入。若刻定死法。不可差池。未免令人束手縛脚
矣。如根性頗利者。一句乃至一偈。亦可悟入圓通
三觀矣。若必將全部文言。如線貫花。串入心中。方
得三觀圓通。是累墜殺人也。且經中文義。不可定
配者甚多。略示一二。其餘互見。如三科七大之文。
是一個理路。俱是幻妄稱相。其性本真。相如空花
泡影。性即如來藏性。豈可定配奢摩他耶。豈可定
配三摩耶。又豈可定配禪那耶。又豈可將三科配
一義。七大又配一義耶。又如三種相續。二種妄見。
以至非即非離。是即非即。一多無礙。小大相容。則
事事無礙亦可說。世間因果亦可說。又配作何觀。
又如二十四聖。各陳圓通。那個不具三觀。如觀音
從聞思修。以至四不思議。非融通三諦耶。經云。狂
性自歇。歇即菩提。配作何觀。經云。知見立知。即無
明本。知見無見。斯即涅槃。併真性有為空。緣生故
如幻。無為無起滅。不實如空華。于一心三觀。何所
不備。況本經宗旨。唯顯一切事究竟堅固。若說圓
融三觀。則可割截強配。則不可。最初方便亦不必
遠指。下文即是。何則世尊說法。如谷答響。豈容擬
議。但見阿難自道。恨無始來。一向多聞。即知他心
已服病。第未知病根所在。何為病根。不過見聞知
解之種子耳。故即問他發心所以。使他陳出病根
<pb n="9"/>
來。揑著痛處。逐一鍼灸。使其胸中所有。盡情吐出。
至于理窮詞盡。則習氣空而病根去矣。自後漸進
調養之方。非方便而何。已上所錄。雖乖常途。要非
有心。猶若破句讀經。唯自得之。唯自信之。實不敢
以此強人也。
佛告阿難汝我同氣（至）是以渴仰從佛剃落。
三十二相者。舊說始於頂肉髻相。終於足平滿相。
勝者。諸天輪王所不能及。妙者。端嚴美麗。難以言
宣。絕者。超出眾聖。映徹者。若赤金色而明透。淨明
者。處塵不染。皎潔分明。紫金光聚者。佛身如紫金
山。光明無量。含攝無盡。備載觀佛三昧海經中。
冠註　佛見阿難情甚苦切。且慰之曰。凡諸弟子
有問必答。矧汝我同氣。情無彼此。性等天親。有所
請問。而不傾肝膈乎。遂詰之曰。但父母重恩。男女
深愛。皆難割捨。當初發心。于我法中。見何勝相。頓
然捨之。阿難以實答曰。我見如來三十二相（云云）。
夫阿難曰見相。曰常自思惟。曰渴仰剃落者。正
是他根境相緣。識心轉熾。淨穢難忘。愛憎競起處。
故佛因他請最初方便。即審其當初發心。而從容
探索其病根。俾之微細陳出。而後逐一鍼灸。豈非
方便乎。然阿難既以多聞為恨而請。在佛當問他
聞我何法。其問答承接。亦覺順便。置此不問。而問
見何勝相。其故何也。謂聖凡雖別。淨穢雖殊。佛相
魔相均一色塵。捨凡從聖總一妄見。愛淨憎穢。等
一識心。昔若不愛佛相。今亦不憎魔相。佛尚不著。
而況魔乎。可見阿難未答語時。佛早知其病根。第
使自己吐出。庶無所隱匿耳。然此病根。即大地眾
生之通病。是以佛與阿難。互相建立。此見聞思惟
四字。為一經之線路。向後文中。每每鍼灸。如云此
非汝心。云緣塵分別影事等。皆破此思惟。以顯真
心也。如云離物離見。云見猶離見等。皆破此見相
之見。以顯真見也。如擊鍾騐常。云返聞聞自性等。
皆破此多聞之聞。以顯真聞也。雖然相去幾何。但
息波痕。不無水體。若離波求水。亦外道餘乘之見
矣。斯正一經之脉絡。不可不珍翫也。
佛言善哉阿難汝等當知（至）此想不真故有輪轉。
一切眾生。指三界二十五有言。無始者。言其前無
始。後無終。謂浩劫漩洑。永無息滅也。常住真心。約
用言。性淨明體。約體言。先用後體者。稱佛事門頭
言也。常者。非一定死常之常。乃寓物成形。而曾無
遷變也。住者。非住著之住。同生住異滅。而本不動
搖也。真者。在幻化而不偽。照境曰心。為性之用也。
性者。生生不息之理也。淨者。處染而常潔也。明體
者。處長夜而不昏也。斯皆佛生本具。無欠無餘。不
動周圓之真如也。眾生不覺。故取舍情見。淨穢心
生。若一念純真。則聖凡平等。染淨不二。即如來三
十二相。皆影像分耳。愛自何生。
冠註　此真妄並立。而令諸眾生捨此登彼也。佛
言善哉者。為阿難對以實情。故喜而慰之也。意謂
汝所對者。固皆本懷。但發覺初心。早已差謬。汝等
發心。當求不生不滅之真心。若見勝相而常自思
惟者。乃諸眾生之生滅妄心也。此想不真。故有輪
轉。故勉之曰。汝等當知（云云）。
汝今欲研無上菩提（至）中間永無諸委曲相。
冠註　此直指菩提道路也。阿難既有回小向大
之志。又陳白最初發心矣。佛既與之建立真妄兩
班。又令他知其門戶矣。到此要使直取無疑故。汝
今欲研者。是阿難要微細窮究也。世尊意謂。欲究
菩提。不離當下。無上菩提。豈是他物。即人所共有
的真心。但未發明。若能開發明了。就是菩提。然而
開發工夫。只須心直言直。應當有問即答。莫涉思
惟。絕諸擬議。則近之矣。即汝所問十方如來。出生
死得菩提者。亦同此道。皆以直心直言故得。因果
<pb n="10"/>
如是。直出生死。直證菩提。從始至終。凡中間所歷
地位。永無紆迴留難之相。自此以下。是單提向上
不列階級。以顯最上乘法。要阿難立地成佛。不由
他悟也。心言直者。不容擬議。不落意識。在以不動
智去思惟心。亦若祖家云。說個直指。早已曲了。故
纔著擬議。即加棒喝。柰阿難不能擔當。世尊再向
第二門頭。另開方便。即後文云。諸有智者。要以譬
喻而得開悟。以下之文是也。真發明性。即發明真
性。特文倒耳。直心即真心也。真性是體。真心是用。
體用皆真。非菩提而何。
阿難我今問汝當汝發心（至）故我發心願捨生死。
緣字。有能所義。相屬所緣。見屬能緣。中間愛樂。乃
思惟識心。佛既教以直心詶對。阿難豈不受教。但
不知佛說的直。是稱不動智。應一切境。如鏡映色。
了然妍𡟎。而無能所之見。紛然去來。而無生滅之
相。毫無思索。故謂之直。阿難則以見相發心之思
惟愛樂。據實而告。誤以為直。則翻藥成病矣。
冠註　此一問一答之詞。上既教以直心詶答。斯
即騐其曲直。且亦提掇病根。令他知其下落。便即
掃除。故問及當初發心。那段光景。倘阿難猛然大
覺。則過去心相。宛若幻夢矣。豈但過去。即現在心
亦不可得。則漆桶破。而大事明矣。爭柰仍墮舊時
窟穴何。
佛告阿難如汝所說（至）唯心與目今何所在。
冠註　此徵究心目之處也。承上云。汝謂目見心
思。願捨生死。不知捨生死者。即生死之因。何則汝
說目見勝相。心生愛樂者。正是劫奪真心之賊也。
譬如國王被外賊所侵。發兵討除。是兵要知賊所
住處。而後能破其巢穴。誅其種族也。汝自無始以
來。流落生死。輪轉不息。併無他過。唯汝心目為之
賊媒。自劫家寶。汝今欲證真心。如護國王。欲修禪
定。如用佳兵。欲除心目。如勦強賊。汝心與目。今何
所在。此雖心目並舉。要重在心。以至後文。重重破
見。但為心無巴鼻。恐迷者罔措。故寄見徵破耳。
阿難白佛言世尊（至）如是識心實居身內。
後文中住字。即此處居字。凡七處徵破。唯破一住
字耳。其內外中間。無有不可。雖辯識心。而真亦在
焉。蓋心如太虗。身如房舍。若謂空住房內。房外豈
非空乎。內外中間。亦復如是。故般若云。應無所住
而生其心。或謂七處皆非心者。則五陰以至七大。
俱非如來藏矣。請深翫之。十種異生。如後列十二
類生。除空散消沉。土木金石。非心眼倫故。青蓮華
者。西域此蓮之瓣。極為纖長。佛眼似之。浮根四塵。
元是四浮塵根。乃譯語者嫌其古拙。以巧其文耳。
亦是阿難一時連帶之詞。猶云豈獨眼根。併耳等
四浮塵根。秪在我面。看一秪字。自了然矣。諸師因
後文有能所八法之說。便謂色香味觸。豈阿難半
吞半吐耶。且佛但問眼何所在。而阿難又道眼是
四法所成。何太多事乎。
冠註　此阿難執心居內也。阿難並陳心目所在。
似同迷者之見。而出言吐詞。自有分曉。何則。既曰
十種異生者。可見未出生死者。俱同此計。又曰。識
心自非真心。一切眾生所以幽囚六趣。汩沒三途。
皆由計此。以為我執事障之深根也。曰縱觀如來
青蓮華眼。亦在佛面。而確指浮根四塵。又非勝義
根也。夫阿難語雖斟酌。未免隨處滲漏。縱謂識心。
亦不必定執實居身內。能見三十二相者。豈獨浮
根乎。佛亦明知此過。且不與之說破。
佛告阿難汝今現坐（至）故我在堂得遠瞻見。
冠註　此三問三答之語也。阿難既謂。識心寔居
身內。佛即當問曰。心寔在內。能見心肝脾胃否。亦
置之不問。乃先問其現坐講堂。觀祇陀林。今何所
在。阿難答曰。清淨講堂。在給孤園內。祇陀林。寔在
<pb n="11"/>
堂外。是內外之境。令阿難自定矣。次問。汝今堂中。
先何所見。阿難亦答曰。先見如來。以至方矚林園。
是先後之見。亦令阿難自定矣。次問。汝矚林園因
何所見。阿難亦答曰。戶牖開豁。故我在堂。得遠瞻
見。是所見之因。亦令阿難自定矣。夫世尊三番審
定者。特為阿難。素有多聞習氣。亦能巧辯。若不預
為防限。未免臨時轉計。曲費饒舌。凡善知識開導
未來。不可無此方便也。
爾時世尊在大眾中（至）阿難頂禮伏受慈旨。
梵語三摩提。亦名三昧。此云等持。亦云正受。舊說
一切不受。名曰正受。大都在禪定中。一念不有處。
正是受用。而吐不出。吞不下。故謂之三昧。大佛頂
見前。梵語首楞嚴。此云一切事究竟堅固。王者。尊
貴義。亦云自在義。妙莊嚴。指菩提果上言。舊說。摩
頂者。撫以示愛。禮足者。伏以示敬。上愛下。故摩頂。
下敬上。故禮足。
冠註　此建一經之綱宗。示諸佛之通津。截餘乘
之岐徑也。上既審定阿難。仍不加其徵究。而特為
摩頂開示者。何也。為其最初啟請禪定方便。佛自
審其發心。而左提右挈。以至于茲。在佛未甞非禪定
方便。在阿難猶未見標名直示。若更加徵究。則令
其罔措矣。故佛舒金色臂。摩頂撫慰阿難及諸大
眾。而告示曰。有三摩提（云云）。夫此三摩提。是禪定
之通稱。非前所請三觀中之一也。名大佛頂下。是
假諸佛頂相。以名三摩提之體也。具足萬行下。是
假十方如來。以顯三摩提之用也。謂此三摩提。凡
情聖解。皆不可入。有心無心。皆不能證。識不能見。
智不能知。空而非空。有而非有。中而非中。乃世出
世間最上無比之法。故假大佛頂以名之。然而亦
不離諸世諦名相。即一切事本自如如。周圓不動。
具此三昧。則百千三昧皆在其中。斯是諸三昧中。
最為尊上之王也。不特具此。即六波羅密四無量
心等。一念具足。故十方如來。皆由此以出生死河。
由此以登涅槃岸。由此以成萬德莊嚴也。佛全提
正令。要使頓證真常。一彈指頃。三祇果圓。然而世
尊雖以此示阿難。而與所請奢摩他等。不無天淵
矣。在阿難似由方便而得禪定。由禪定而證菩提。
不無漸次修證。佛既曰有三摩提。名大佛頂等。則
一色一香無非大定。即大經云。男子身中入正定。
女子身中從定起。乃至一根入正定。諸根從定起。
亦如祖家云。莫動著。莫妄想。是故諸祖提唱宗風。
每舉楞嚴大定。而佛於向下。多方追究。亦令妄心
盡處見菩提耳。
佛告阿難如汝所言（至）住在身內無有是處。
此下多設難問。以曲折搜求者。要使迷者得悟。滯
者得通。而凡涉難辭。亦不當以實理詰之。因實理
不明。故以非難為難。難至無難。則實理自顯。若見
其曲屈巧辯。而責以實理。妄搆圖度。非不能因言
入理。抑深昧言之所由。讀內典者。不可無此擇法
眼。
冠註　此牒其前言。以破執心在內也。如汝等四
句。牒前所見之由。以局定阿難。亦有等四句。世尊
復設一計以審定。阿難答言下四句。是阿難墮在
計中矣。汝亦如是者。乃佛之總斷語。猶言汝計心
在身內。與在堂不見如來而反見林泉者。曾無有
異。盖最靈者。莫過汝心。凡所在處。無不明然了知。
若汝現前所明了心。寔居身內。爾時當先見其臟
腑。而後可見外物。始與汝先見如來。以至方矚林
泉之語相合。不特此也。據汝所言。宜乎世間多有
眾生。先見腑臟。後觀外物。今果有耶無耶。然身內
容有不可見者。亦有不可不見者。何則。若謂心不
能見心。如眼不能見眼。肝脾胃者。最近於心。亦若
眼不能見眉睫。汝縱不能見此。其餘爪生髮長之
<pb n="12"/>
處。筋轉脉搖之處。斯等在內而與心相離者。理合
明了。如何離合之處。俱不能見耶。若汝最靈之心
在內。而必不知內物。云何反能知外物也。然則與
在堂不見如來。而反見林泉者。何異哉。汝計謬矣。
是故下結破語。猶云汝言在堂。不見如來。能外矚
林泉者。無有是處。可知汝計心在身中。不見內而
反見外者。亦無是處也。斯破心在身內竟。縱不能
等舊說。以幽深膚淺釋之。似自外而之內。則心在
外矣。不可從。頗者多也。
阿難稽首而白佛言（至）同佛了義得無妄耶。
冠註　此執心在外也。阿難聞佛說個必不內知
云何知。外頓起謬解。意謂佛說我心在外。義見言
表。故曰我聞如來如是法音。悟知我心實居身外。
何則。我心如燈。我身如室。佛謂心若在內。宜先見
內。而後及外者。譬如燈然室中。必然先照室內。從
其室門。後及庭際。一切眾生不見身中。獨見身外
者。亦如燈居室外。不能照室。是義必竟明了。無所
疑惑。與佛上來所說了義。無不同者。豈得同前在
內之妄耶。
佛告阿難是諸比丘（至）云何一人能令眾飽。
冠註　此先設一喻。以明心不在外也。夫心既在
外。則身與心分而為二。亦似兩人。彼此不相干涉。
故審定阿難曰。是諸比丘。一人食時。諸人飽否。阿
難即答曰不也。且自徵明曰。是諸比丘雖阿羅漢。
軀命不同。云何一人食時。能令眾飽。即此則知心
在於外。自不知身。而阿難之計。將負墮矣。適值也
當也。摶食者。亦名段食。有形段可摶取者。四食中
揀非觸思識也。宿止也。猶云今日不食矣。
佛告阿難若汝覺了（至）住在身外無有是處。
冠註　此破心不在外也。若汝能覺了能知見之
心。實在身外。則身外於心。而心亦外於身。各不相
干。然則心所知者。身不能覺。身邊能覺。心不能知。
則與一人食時。眾不能飽。無以異也。我今示汝兜
羅綿手。汝眼見時。心分別否。阿難答言。眼見手時。
心生分別。佛曰。若然則身心元相知。而不相外矣。
云何執心在外耶。是故下結破語。兜羅云細香。此
綿白軟。佛手似之。
阿難白佛言世尊如佛所言（至）無障礙者潛根內故。
冠註　此執心潛根內也。如佛所言下。牒前言而
起後文也。我今思惟知在一處者。揀非前內外一處
也。處今何在者。佛徵其所言之處也。既不知內等
語。意謂根不見內故。若根能見心。自隨其分別矣。
觀下文可知。猶如有人至隨即分別一段。是喻。乃
發揮潛伏根裡一句義。故以能合琉璃。喻如眼之
浮根。以所合雙眼根。喻如識心。琉璃不碍眼見。如
眼根不礙心見也。阿難此處早有眼見心知之意。
但未明言。而世尊亦不理會。妙不可言也。然阿難
向下負墮者。重在彼根隨見隨即分別二句。法喻
不齊。猶輕然我覺了至終。又是委曲。完成上文既
不知內。而能見外二句義。猶云不見內者。為根不
見故。根若見內。心自隨知。矚外無礙者。亦潛根內
故。根既能見。心何所礙。何恠心不見內。而獨見外
者乎。潛者藏也。
佛告阿難如汝所言（至）如瑠璃合無有是處。
冠註　此破心不潛根也。佛以二難破阿難。若心
見眼。而眼自不能見境。心亦不得成隨矣。若心不
見眼。則法喻不齊矣。故先躡本喻以按定。阿難謂
汝既以人之琉璃。喻如汝之眼根。以人之眼根。喻
如汝之心體。彼人正當見山河時。曾見琉璃否。阿
難答言。實見琉璃。佛即難曰。汝心潛伏眼根。若同
彼琉璃所合之眼者。汝心正見山河時。何不見眼。
設若見眼。則眼反同心所見之境矣。若同於境。則
眼乃無知之物。然則眼先不能見物汝心又隨。何
<pb n="13"/>
者而起分別耶。汝計隨見隨即分別者。不得成矣。
斯暗點他見。非是根也。設若汝心不能見眼。則法
喻又不齊。云何說心潛根內。如琉璃合眼耶。是故
下結破語。
阿難白佛言世尊（至）名為內見是義云何。
冠註　此雙計內外也。阿難轉計。多因被斥。暫時
逼成。唯執心在內。是其本意。故堅執不捨。今雖內
外雙執。而意在曲成初計。有藏則暗者。謂由其暗
故。不能徹見藏腑。閉眼見內者。謂既名見內。豈為
不見。有竅則明者。謂由有竅故。所以外明。開眼見
明者。謂由其明故。所以能見外物。然則心居身中。
不見腑藏。而見外物。亦不違理也。因被三番奪破。
故不敢直斷。但曰是義云何耳。
佛告阿難汝當閉眼見暗（至）名見內者無有是處。
冠註　此破閉眼見暗。名見內也。欲破彼執。先設
二問。以審定之。下方辯破。若此暗相。與眼對者。是
此暗相。在汝眼前。反成見外。云何成得見內。若言
見暗即成內。勿論眼之前後。即當凡居暗室中。無
三光處。則應盡是汝之三焦五腑。然寧有是理哉。
若此暗相不與眼對。則暗與眼。自相乖離。亦不名
見。又云何成得見內。如是則眼與暗相。對與不對。
皆不成內。若言我道閉眼見暗。非道開眼見暗。何
論對與不對。這是離諸外見。返觀暗相。謂之見內。
若汝眼根。離却外見。返觀暗相。成內對者。即當開
眼合眼二處。皆能可也。若能合眼返見暗時。名見
身中。於開眼見明時。何不返見己面。若開眼時。不
能返見己面。則閉眼時。又不能返見身中。若謂開
眼見明時。果能返見己面。則汝心眼皆在虗空。又
不得返見身中。而內對必不成矣。若果在空。豈獨
不成內對。抑且非汝之心體。若言雖在虗空。而見
我面。亦是我之心體。殊不知汝眼所在。當有汝身。
然則如來亦見汝面。即應亦是汝身。縱謂心眼所
在。不必有身。則汝心眼在空。亦見汝面。是汝心眼
已有知覺。則汝身中。應無知覺矣。汝必執言身中
有汝知覺。空中心眼亦汝知覺。則汝一身應有二
知。既有二知。即汝一身應成兩佛。有此理乎。是故
下。單結破見內不成也。
阿難言我常聞佛開示四眾（至）亦非內外中間三處。
冠註　此計心在隨所合處也。阿難四番被斥。伎
倆將窮。故引佛法。為己證據。殊不知昔說心法互
生者。要顯諸法無性。妄心無體。以破妄也。今謬執
心法。實有所生。復計因法。而有之思惟體。為己心
性。既謂心隨法有。不可說合。既謂之合。必是兩物
現成始得。且心體尚無。豈待合而後有乎。不特此
也。既曰心隨法有。而亦與法合。則法在外。而心亦
在外矣。何謂非內外中間三處。通身是病。而不自
知也。
佛告阿難汝今說言（至）若從外來先合見面。
冠註　此破隨所合處之計也。阿難引兩法為據。
佛單牒一法辯破。則彼無所賴矣。若謂法由心生。
則似心為法體。聊有倚傍。而獨說心由法生。則似
法為心體。是心自無體性。心若無體。則無所合。盖
六種根塵。各有體量已。合成十八界矣。汝無體之
心。復與何法相合。豈六塵外更有一種無體之塵。
與汝無體之心。合而為一。而成十九界耶。何以故。
因七塵故。是義不然。若汝心必有體。必在隨所合
處者。汝今以手自挃其身。看所知心。從何所來。若
無所從來。又非隨合隨有。必待挃而始見。方是隨
合隨有。若有所從來。必有內出外入。果內出耶。外
入耶。若有內出外入。則復襲前咎。豈得隨合而隨
有乎。不曰二十一界。而曰十九界者。正顯心與塵
俱無體故。此雖小節。亦應知之。挃者觸也。
阿難言見是其眼心知非眼（至）若見物者云何名死。
<pb n="14"/>
冠註　此計眼見心知也。阿難聞佛見內見面之
說。遂生疑計。謂眼但名見。心但名知。責心令見。恐
非正義。佛即暗牒前戶牗開豁等文作喻。顯知見
唯心。以阿難喻心。以門喻眼。謂如汝在室中。雖因
門見外。須得汝身而後能見。若非汝身而門。豈能
見之乎。法合應云。雖因眼見外。須得汝心而後能
見。若非汝心而眼。豈能見之乎。若唯眼見。則諸已
死（云云）。以此觀之。可見知見唯汝一心。豈妄分眼
見心知乎。
阿難又汝覺了能知之心（至）心則隨有無有是處。
冠註　此復拈上文。心若有體一義。作四分破之。
承上云。汝心若必有體。為是一體多體。徧體不徧
體。若一體者。挃一支時。四支應覺。若咸覺者。挃應
無處。若挃處有在。定非一體。若多體者。有一心體
則成一人。有多心體則成多人。於多人中。何體為
汝。若徧體者。同前一體。挃一支而四支咸覺。若不
徧者。止在一支。當爾挃頭而亦挃其足。若頭覺而
足不覺。可言不徧。今頭足併挃。必爾併知。又非不
徧。然則心體尚無定在。豈有隨合隨有之處耶。是
故下。結破語。
阿難白佛言世尊我亦聞佛（至）表體既混心應雜亂。
冠註　此計心在中間也。阿難但知引證。而不知
談實相者。是說萬法唯心。不隨妄執。直指真實本
相而言。豈同浮想識心乎。反領前非。而作思惟。謂心
若在內。應有所見。又無所見。心若在外。應不相知。
今又相知。內無知故。在內不成。身心相知故。在外
非義。外既相知。內復無見。當在中間。彼雖言中。而
中相尚迷。佛先審定中相在身在境。後推破之。意
謂若在汝身。而身有中邊二義。在邊則不名中。在
中則同前在內。仍當見內。若在身外之處。而處有
表與無表二義。無表則中相無所標準。表則亦無
定方可觀。盖表體尚無定在。豈心有一定之中相。
而不雜亂乎。表中標竿也。凡立標以顯中位。曰表。
阿難言我所說中非此二種（至）當在中間無有是處。
夫凡看此等經文。要知非難為難。勿得望空鑿實。
然而語雖變幻。於中線路。隱然絡然。若虗非虗。但
循文銷釋。玅趣天然。若強援證據。徒成贅語。豈獨
不成一片。反作七穿八孔。當觀阿難所引佛語。曾
無一二當可。世尊併不究其來歷。亦不問其差訛。
唯了眼前公案。雖係折辯。其實直捷。又如阿難所
執之心。世尊豈不知是第六識。豈不知為前塵影
事。未及緣熟。自不與之說破。若廼伎癢知識。未免
捫風撲影。不顧其當與不當。契與不契。唯圖展其
所有。而殘經剩論。餘歌冷頌。甚者。諸子百家紛然
雜出。譬諸庸醫修藥。料愈多。而病尤深。夫何益哉。
冠註　此一答一破之詞也。阿難答曰。我所說中。
非身處二種。如世尊（云云）。阿難一時兩引證據。則
前後矛盾。而亦不自知。盖佛處大乘時。說真心實
相如如不動。無在而無乎不在。豈謂不在內外而
在中間乎。佛在權乘時。說眼色為緣生於眼識。謂
根境為緣。以生妄識。而互無體性。如本經後文云。
幻妄稱相是也。又豈與實相真心無異乎。然此應
置之勿論。況復解釋佛語。謂眼有分別。而指定根
屬內身。謂色塵無知。而指定塵屬外境。謂識生其
中。而指定心在兩楹之間。以顯中相。嗟夫謬矣。墮
矣。故世尊乘隙。審定阿難曰。汝心若在根塵之中。
此中之心體。為兼根塵二種。為不兼耶。遂辯破之
曰。若兼二者。汝道眼有分別。色塵無知者。一定眼
是有知之根。一定色是無知之物。汝心自是有知
之體。而復兼在根塵之中。是體與根。皆係有知。雖
兼而不必論矣。但無知物色。與有知心體。二者兼
在一處。則有知無知。豈不互相雜亂乎。若必執言。
二者雖兼不妨。物色猶自非知。而心體猶自有知。
<pb n="15"/>
未甞雜亂者。則是雖相兼。而未相合。若汝心體與
外物既如此。與內根亦復然。即當以一心體兩分
而立。半與根敵。半與塵敵。然則心體既非定一。依
何為之中位乎。若兼二不成。是不兼根塵。汝道眼
色為緣。生於眼識。若汝心體不兼根。則非屬有知。
若不兼塵。又非屬不知。然則如為父母。子自何生。
根境既不為緣。則心之體性。自何而有。心體尚無。
依何以顯中相乎。是故下結破語。以兼二破阿難。
是躡眼有分別二句作贓證。以不兼二破阿難。是
躡眼色為緣二句作贓證。物體雜亂句。且除却根
說。物非體知句。眼上句轉出來。以分釋不雜亂義。
成敵兩立句。又跟物非體如句推出來。以此例彼。
仍提起根來。方作三法破之。
阿難白佛言世尊我昔見佛（至）則我無著名為心不。
冠註　此計無著為心也。阿難愈授愈謬。不知世
尊昔日為四大弟子。常言覺知分別心性者。正說
思惟妄心也。不在內外中間。俱無所在者。正為破
妄無體。令識本真也。猶云三際求心心不有。心不
有故妄元無。妄心無處即菩提。豈謂有妄心。而但
無所在乎。況復釋成佛語。謂一切無著。名之為心。
且不敢自決。唯曰。則我無著。名為心否。盖阿難不
知分別心性。隨境生滅。亦無實體。反認心實有體。
但不著一切。嗟嗟不著一切。早著忘了也。然將名
為心否之語。較前實居身內之語。則知阿難名言
宿習。銷過半矣。非佛方便。焉能如是。
佛告阿難汝言覺知（至）名覺知心無有是處。
冠註　此破無著名為心也。世尊欲破其計。先牒
其語。次則標名一切。猶云汝所謂一切者。即世間
之虗空。及水陸飛行。諸所有象。種類雖多。總名一
切。遂辯破之曰。汝謂無著一切者。為有汝心在言
無著耶。為連汝心亦無。言無著耶。若心亦無。則同
龜毛兔角矣。汝心既無。以何名為無著。此當用一
喻可明。譬如我有個瓶甌在此。容許說這瓶甌。不
著於案上。豈連瓶甌。亦無脫空。說個不著於案上。
而不著者。果何物也。若有心言不著者。則不可名
無。何以故。若心無相。則同龜毛兔角之無。固不可
脫空說無著。若非無相則心有。相心相一有。則著
在一切物上。云何以無著名心無相。下雙結上有
無二義。是故下總結破語。有無皆指心言。舊說指
一切物言。豈前標明水陸等。而後復論其是有耶。
是無耶。為在之在字虗說。猶云有心在此乎。則在
之在字。是言心在物上了也。盖心必即物以顯相。
豈可離物以言相乎。
爾時阿難在大眾中（至）傾渴翹佇欽聞示誨。
冠註　此舊謂責躬請教之文也。夫凡有所執著。
有所倚傍。有所分別。有所憎愛取捨。皆名言妄想
耳。故七番徵究。處處皆斥為非。使阿難絕斷思惟。
於一切處無可傍副。一切心無可跟究。一切言教
無可恃賴。一切意解無可圖度。則知見消磨。名言
滅。而常住真心。性淨明體。立可承當。豈非楞嚴
大定乎。阿難當面蹉過。只得再申啟請。爾時阿難
至而白佛言。乃經家標敘請教之儀也。最小之弟
者。四王生八子。唯阿難最小也。意謂因沗同氣。而
居最小故。得蒙如來慈心愛惜。由慈愛故。雖今出
家。猶恃嬌憐。不復努力。所以徒尚多聞未得無漏。
故被魔呪所攝溺於婬舍。然且不知何故而至於
此也。今蒙如來開示。皆由不知常住真心。用諸妄
想。故有輪轉。始知所以未得無漏。而為魔所溺者。
當由不知真心實際之所詣。然我等今欲詣進真
際。尚迷途路。願佛慈哀。指示奢摩他。為詣真際之
捷逕。萬一由此而證真際。縱值惡知見。如娑毗羅
摩登女者。自能使之魔心頓歇。正念現前。豈不令
諸闡提隳彌戾車乎。作是語已下。亦經家所敘文。
<pb n="16"/>
嬌憐即慈愛也。傾渴者。如渴思飲也。翹佇者。如鳥
張望也。欽敬也。闡提云信不具。彌戾車云惡知見。
是一串義。猶云令諸信不具者墮壞惡知見也。應
上娑毗等文最親切。
爾時世尊從其面門（至）皆住本國合掌承聽。
冠註　此放智光以示真際也。佛與眾生。同一真
體。而權實二智。無不具足。眾生不覺。舉目成礙。佛
能大覺。觸境皆通。然根本智光。即六根而超六根
也。故世尊先放肉髻頂光。以顯超出六根之最上
乘法。因機教不偶。復俯尊就卑。從眼耳鼻舌。放此
智光。亦顯一真法體不出六根。但眾生日用而不
知。縱有世智聦敏者。凡所見諦。未出陰陽至理。必
曰天動地靜。陽明陰暗。以德合天地。智齊日月。然
亦不出第八識之見相二分。縱親證之。亦是理障。
唯佛乃能轉識成智。故從根本智。放種種光。其光
晃曜。則千日隱其明。大地虗其質。而見相二分翻
為智用矣。故令十方世界合成一界。十方菩薩不
離本座。承聽法音。然微塵國土。曾無毫許間隔。諸
大菩薩曾無頃刻不面。但情生智滅。根境妄分。於
器世界。不能超越。而妄成隔絕。今仗佛光。炳然見
之。而反為奇特。若根塵識滅。本光透露。乃一種平
常耳。凡佛說法有權有實。而放光則權實並彰。若
上根利智。一見此光。一覩此事。即獲本真。證無生
忍。此光豈非實法乎。若中下之根。必待說法。而後
悟者。先假此光。發起信根。而後聞法。始可深入。則
此光又屬權乘矣。然佛光非有權實。而權實唯機
有耳。六震者。動踊震起吼擊也。
佛告阿難一切眾生（至）而不自覺枉入諸趣。
惡叉。西域毒樹名。聚者。謂彼毒果。生必三同一蒂。
喻惑業苦三。生必咸聚也。魔羅。此云殺。謂戕害正
修也。劫魔。此云長時。塵劫者。以微塵記彼劫數。言
極長時也。一切眾生下。指汎爾凡夫。而不知修行
者。諸修行下。指修行而不得根本正智。不能證極
果者。皆由下。有結前起後義。猶如煑沙下。極喻上
錯亂修習者。云何句。徵上文以起下文。要與阿難
一身。敵體指出二種根本。使他立見真際。然真際。
即在第八識中。故謂識精元明。精者。不雜也。謂真
如雖隨緣成識。而不變性。曾未點染也。元者。自本
而出曰元。明。指用言。此元字。與上元字少異。上元
字。即本字。是真如本體。此元字。已在識中。雖不受
點染。不妨與本體有一間耳。此菩提涅槃。元清淨
體。雖即前常住真心。性淨明體。此生死根本。雖即
前用諸妄想。而於中自有不同處。前是汎指一切
眾生。以曉阿難。且但曰不知真心。用諸妄想。尚未
言及根本。此因阿難請問真際所詣。故先自修與
不修者。漸漸說及阿難。向他一身中。敵體指出二
種根本。故先標其名。後指其體。又且則汝二字。何
等緊確。然雖真妄雙指。要重真邊。一則令識本真
故。二則阿難獨問真際故。真根本中。只重識精元
明一句。若阿難知得第八識。則真際菩提等。自在
其中矣。寧有不由第八識。而證真常者哉。是故雖
言惑業苦。及錯亂修習。以至菩提涅槃。元清淨體。
一槩不重。但要知得識精元明。則無法不在此中。
無一樣人不從此流出。如對法經云。無始時來界。
一切法所依。由此有諸趣。及涅槃證得。是也。夫識
精元明。離了六根六識。亦無處覔。故後文觀河不
變者。識精也。如第二月者。識精也。見非是見。以至
六解一亡者。皆識精也。盖此識精在眼。而尚未雜
色者。即名見精。在耳。而尚未雜聲者。即名聞精。乃
隨根立名。亦無定名。但於一根中知此識精。則去
真性不遠矣。故向後多寄見精。以指真際也。由是
眾生下。雙結迷真執妄也。
冠註　此為阿難敵體。指其真心實際也。初因啟
<pb n="17"/>
請得成菩提之禪定方便。即為並標真妄。以至七
番破妄。令契真常。迷而未悟。重請真際。佛即放光
現瑞。雖全體舉出。彼猶不識。今復開示曰。謂諸眾
生。從無始來。迷己真心正智。隨無明流。起顛倒惑。
由惑有種種。造種種業。由業熏種。自有苦果。相續
不斷。夫惑業苦三。生必同聚。如惡叉果生必三同
一蒂也。非特眾生。即諸修行者。亦不得根本正智。
不能得成無上菩提。或唯厭業果。而欣寂滅者。謂
之二乘。或迷自本真而求道心外者。謂之外道。或
修有漏善戒而取善果者。謂之諸天。或躭護欲境
而惱害正修者。謂之魔羅。此等皆因不知真妄根
本。誤妄為真。盲修瞎鍊。猶如煑沙作饌。縱經塵劫。
終不能得。可見妄非真因。不成真果。亦若沙非饌
本不成饌也。然此真妄根本不在別處。則汝阿難
身中。立可得見。盖生死根本者。第八識中根本無
明也。攀緣心者。前七識也。菩提者。根本智也。涅槃
者。真如理也。正智契真理。智理一如。本無能所。故
名元清淨體。總指不變真如。全體大用也。識者。第
八識之妄分也。精者。第八識中。元有不變真如。自
本明而出。謂之元明。言雖居染位。不受點污。指第
八識之真分也。識精元明。總指真如隨緣。成第八
識也。本識能生見相二分。見為能緣。相為所緣。以
妄緣妄。而不能緣及真性。故曰能生諸緣緣所遺
者。夫元清淨體。與生死根本。非有二體。非定一體。
真如無始。無明亦無始。為真如具隨緣不變二義。
無明具成事體空二義。然真如隨緣。即為成事無
明。而無明體空。即為不變真如。盖真如即如來藏
性。但一念隨緣。為成事無明。而無明中自有不變
真如。故曰。真妄和合。成第八識。由第八識。有見相
二分。見分即前七識。相分有親有疎。親即五淨色
根。疎即浮根色身。及外六塵等相。若第七識執我。
第六識隨塵分別。前五識領納前境。根境相偶。以
現行熏種子。使第八識受熏持種。即是用前七攀
緣識心為自性。亦是第八識為無始生死根本。因
果循環。輪迴不息也。若根境不偶。前五識不領受
前五塵。第六識不隨法塵分別。第七識不執我。則
現行漸滅。種子漸消。使第八識漸至湛不搖動。復
還真精元明。漸盡根本無明。轉識成智。即為無始
菩提涅槃元清淨體矣。觀此則豈獨阿難敵體本
真。是菩提果。凡諸眾生各各圓滿。但為根塵不脫。
令諸妄識徧緣一切。不能返觀自性。故迷真執妄。
遺此本明。然既曰本有真明。何遺之有。常在六根
門首。無須臾離。而但不能覺耳。止因不覺。墮入凡
愚諸天外道等趣。是不當墮而枉墮者也。枉者屈
也。
阿難汝今欲知奢摩他路（至）我與大眾同將眼見。
冠註　此舉拳騐見令知真際也。承上云。汝曰不
知真際所詣。而復問奢摩他者。是以奢摩他為詣
真際之路。意謂願出生死。而詣真際。必要先知其
路也。我今為汝指出真心實際。當不勞舉步。立可
至之。而汝可能至之乎。即時如來舉臂屈指。為光
明拳。而三番審試。一則舉拳語阿難言。汝今見否。
阿難唯答言見。二則曰。汝何所見。阿難唯答。見光
明拳。曜我心目。三則曰。汝將誰見。阿難又唯答曰。
我與大眾。同將眼見。嗟夫世尊要使阿難。於一眼
根中。直證真常。而阿難全然未醒。然此三轉語中。
不無緩急。第一轉語。問曰見否。唯答曰見。尚未見
得。次則問何所見。正要立見功效。唯答曰。拳曜心
目。則病源深固。實難療治。而世尊婆心切切。更問
汝將誰見。又唯答曰。同將眼見。在世尊則一步一
緊。在阿難則寸步不移。斯緩急之別。智者審之。
佛告阿難汝今答我（至）佛言咄阿難此非汝心。
冠註　此再徵妄心而直破之也。世尊先牒而後
<pb n="18"/>
問。牒曰。汝今答我。如來屈指。為光明拳。曜汝心目。
即問曰。目在汝面。我可見之。今以何者為汝之心。
當我拳之光曜耶。將心來我看。此乃世尊極力為
人處。與初祖為神光曰。將心來與汝安同意。若阿
難被此深錐痛劄。猛然有醒曰。求心了不可得。則
奢摩他路亦不必矣。爭奈阿難仍行舊路。以前七
處推窮尋逐之。能推者認為己心。殊不知前自述
思惟愛樂者。即此心也。世尊所判。用諸妄想。及用
攀緣心。為自性者。亦皆此心也。故世尊振聲一喝。
咄此非汝心。雖然世尊下此一喝。要非偶然。必待
因緣時至。而後施之有益。盖阿難被世尊在處斥
之為非。又於舉拳後。連加轉語。以搜索之。方說得
能推者三字出。若正在推窮尋逐時。尚不知何名
所推之處。亦不知何名能推之心。而彼時縱與之
千喝萬喝。豈特無益。即彼亦未必驚愕如此。斯當
詳之。
阿難矍然避座合掌（至）失汝元常故受輪轉。
冠註　此一問一答。以顯能推者非真心也。阿難
被世尊一喝。即矍然驚愕。離座合掌。起立白佛。此
非我心。當名何等。可見阿難一向唯知有此。今聞
說此非心。自覺駭然。阿難既索其名。佛即直示本
名曰。此是前塵虗妄相想。意謂汝指所謂能推者。
是因前五根所對色聲香味觸。而前五識領納前
塵。落於其中。使汝思惟想心。緣彼塵相。虗妄暫現。
豈有實體哉。由此妄想惑亂汝之真性。猶如竊汝
之賊也。由汝無始。至於今生。誤認為心。亦若認賊
為子也。既認賊為子。則於真子不復求覔。豈不失
汝本有真常乎。由其所認非常住真心。故受生死
輪轉諸趣。亦若念念賊子。而常被竊奪也。前所云
使汝輪轉心目為咎者。此心也。云發兵討除。要知
賊之所在者。斯正賊之所在也。前所見之佛相魔
相。及一向多聞者。皆此所謂前塵也。
阿難白佛言世尊我佛寵弟（至）惟垂大悲開示未悟。
冠註　此述疑求示也。阿難雖聞世尊明示能推
者。名前塵虗妄想相。而不能擺脫。且更加擬度。謂
必不能外此心。而別為用也。故歷敘有生以來。造
善作惡。凡所用處。皆是此心。凡有功能。皆出此心。
若此發明。非我心者。我乃同諸土木矣。何則。除此
之外。杳無別心可得也。云何如來說此非心。一聞
此說。我實驚怖。兼此大眾無不疑惑者。雖蒙如來
說此非心。名前塵虗妄想相。尚未開悟。惟垂大悲。
更為開示也。夫阿難陳白本懷。亦為大地眾生說
法。即此觀之。則知作善作惡。唯此第六識心。最為
殊勝。而凡夫瞢然不知。二乘人雖知而不覺其妄。
反以此為主人公也。
爾時世尊開示阿難（至）性一切心而自無體。
凡親證實受無生之理。唯自知之。向人極力形容
不出。故曰忍。詰。追問也。本體無垢。曰清淨。處染不
染。曰妙淨。湛寂虗靈。曰明心。物各有性者。猶言物
物一太極也。世物從心現起者。猶言統體一太極
也。然斯約第八識現見相二分。而成世間法也。若
約真心言之。則心如明鏡。而十法界依正二報。皆
鏡中影像耳。舉草葉等者。以微小況粗大也。舉虗
空者。以無形況有形也。而自無體。亦況顯之詞。猶
云所現之物。尚各有體。而能現之心。豈反自無體
乎。決言真心。必定有體也。
冠註　此示真心有體。以釋其驚疑也。世尊見阿
難驚懼疑惑。故先安慰而後開導之。無生忍者。即
楞嚴大定。即如幻三昧也。謂證此則於三界內外。
併不見有少法生。有少法滅。於一一法。當體如如。
而忍可於心。言不能表。眾生不能證入於此者。皆
由誤認前塵虗妄想相。故於此忍。永隔而不能入。
佛將破生滅以顯無生。故於師子寶座。摩頂安慰
<pb n="19"/>
阿難而告之言。如來尋常說萬有諸法非別所生。
唯一真心之所現起。以至十法界中因果。謂之正
報者。及十法界中。微塵國土。謂之依報者。莫非因
一真心以成其依正之體。不特此也。若諸世間。凡
所有者。如山河大地。乃至極細微者。或一草一葉。
一縷一結。詰其根本元流。咸有體性。豈獨細而有
形者。縱令大而無形之虗空。亦有豁達無礙之貌。
以此觀之。則世出世法。有情無情。若大若小。凡有
一物。必具一體。何況清淨妙淨明心。乃能現世出
世法。範圍天地。曲成萬物。而凡所體性。皆從真心
現起。而能現之心。豈反自無體性乎。
若汝執恡分別覺觀（至）其誰修證無生法忍。
法塵分別影事。指過去說。前塵分別影事。指現在
說。雖心因塵有。塵亦因心有。為破妄心。只重心邊。
塵邊不可說出。事業者。謂塵是心所司之事業。如
言五官相似。事已成。曰業。業初與。曰事。勅。教也。揣
摩工夫。向後八還處始見。此處兼舉六知根。六現
行識。亦只重第六意根。意識也。內守幽閒等。只宜
渾說。不可定指何等果位。我非勅汝等。恐阿難罔
然無措。未免離波求水。故使他。即妄求真也。
冠註　此示真妄之別。令捨妄趣真也。世尊雖示
真心有體。阿難執妄不移。故曰。汝堅執不捨者。名
分別覺觀。即六知根。所了知性。即前六識之現行。
皆因現前六塵引生。而自無實體者也。若汝必定
執為真心。則此分別心。即應離諸色等六塵及依
塵所司事業。別有全性。毫無虧欠。許為真心。然此
非難辯。立可甄別。即如汝現今承聽我法。此則因
我說法之音聲。而有汝之分別。若離我之聲。自無
汝之心。既離聲塵。而無體性。豈為真心乎。非特此
現行六識。不是真心。縱將此名了知性的六識。現
行。息滅更滅了。名見聞覺知之六知根。而於暫息
塵勞處。內守幽深閒靜。雖為禪定寂境。猶為法塵
分別影事。何以故。能守者。制伏之心。所守者。幽閒
之境。此心此境。因昔隨塵而分別顯。今離塵而寂
靜。正是過去法塵所遺落之影事。尚不得名真。況
汝現前隨塵生滅者。即欲認為真乎。然我今亦非
教汝執恡此心。定非汝心。但教汝就於分別覺觀
心。微細揣度摸索。是真耶。是妄耶。離塵有體耶。離
塵無體耶。若離前塵有分別性。即汝真心。若離前
塵無分別性。斯即前塵分別影事。若汝所執之心。
是因前塵而有者。則前塵體性。元非真常不變者。
若能生之塵變滅時。則所生之心。即同龜毛兔角
矣。心既隨滅。則汝法身亦同斷滅。更使何心修因
而證無生法忍乎。
即時阿難與諸大眾（至）雖得多聞不成聖果。
冠註　此申釋上文以誘進當機也。阿難聞息滅
六識。猶為塵影。又令揣摩心體。為有為無。則默然
無辯。而生平所執為心者。亦不知果有體耶。果無
體耶。杳無可據。如人失其所有也。世尊見阿難一
無所辯。則知胸中餘習亦將盡矣。故更激之。意謂
豈獨認前塵緣影者。未出生死。即世間諸修學人。
由欲界而入四禪。由四禪而入滅想定。是由九番
次第。始入滅想定也。然雖想念息滅無。乃禪定所
制。非盡滅想心也。若念此禪定念寂樂。不復前進。
則不得漏盡成大阿羅漢。斯等皆由不知此第六
識心乃生死之關鍵。若凡夫瞢然不知。則隨此起
惑造業。固墮分段生死。若定性小乘。執此妄心不
起處。誤為真實涅槃。亦墮變易生死。可見凡堅執
妄想者。必受輪轉。是故汝今雖得多聞。不成無漏
聖果也。此不得漏盡者。指方入滅想定。猶未盡滅
想心。特定力制住不起耳。與前內守幽閒者相似。
對阿難說者。是以勝況劣。有激進義。九次第定。前
八凡位。後一聖位。
<pb n="20"/>
阿難聞已重復悲淚（至）發妙明心開我道眼。
冠註　此傾誠悔過以請真心道眼也。阿難聞入
滅想定者尚墮生死。則信妄非真。重悲痛責。長跪
白佛曰。自我從佛發心出家以來。曾未精修。唯恃
佛威神。且常自思惟。無勞我修。將謂如來是我同
源共派。必以慈恩。惠我三昧。豈知縱乃天性之親。
而彼此身心。本不相代。今蒙如來見斥見呵。將我
一向希望本心。盡情打落。上因恃佛嬌憐故。恃佛
威神故。所以雖身出家。心不入道。自今觀之。不修
自己真心。而望人代替者。譬如富人之子捨父逃
逝。甘為窮子。而從人乞食也。今日乃知佛力不可
恃。多聞亦不可恃。雖有多聞。若不精修淨行。與不
聞等。若徒聞而不修者。亦如聞人說食。而不療己
饑。聞之終何益哉。世尊。我等今者。但能聞而不能
修者。被煩惱所知二障所纏縛故。不能解脫二障
者。良由不知自己本有寂常心性。而恃賴於人故。
與捨父逃走甘為缺食虧衣窮身暴露而無所棲
藏者。無以異也。雖蒙如來指示妙淨明心。至今迷
覆。雖蒙指示。非眼能見。至今瞢翳。惟願如來哀愍
窮露。發妙明心。開我道眼。阿難此番感悟。痛自悔
責。兼陳二障者。良由上聞滅想定人尚在生死路
途故也。二障者。煩惱及所知也。亦名事理二障。亦
名見思二惑。亦名分別我法二執。名異而體同也。
二障所纏者。不能解脫也。本不動搖曰寂。本無生
滅曰常。心乃了了無窮之用也。性乃生生不息之
理也。空有不覊曰妙。體用鑑徹曰明。道眼簡非肉
眼。真妄顯現。決擇分明。直見道體。曰道眼。又物不
能礙曰妙。物不能混曰明。
即時如來從胸卍字（至）性淨明心得清淨眼。
如來隨處放光。總顯根本智。而根本智。即常住真
心也。卍者。彼方萬字也。佛胸前有萬德吉祥紋也。
光從此出。表根本智。萬德圓俻。明爍萬有。用等河
沙也。幢乃摧邪立正。即破妄顯真也。獲妙微密。性
淨明心。以妙字貫下。猶云獲妙微密性。妙淨明心。
體用皆言妙者。言三德秘藏。不縱不橫。超出偏小
故也。於真心之體。曰微密者。謂十地見之。如隔羅
縠。故曰微。唯佛與佛。乃能究盡。故曰密。於真性之
用。曰淨明者。謂此心即智也。汙不能染。境不能蔽。
而靈照卓然。即妙明心也。清淨眼者。對境而離。稱
理而觀。周徧一切。不著有無。即道眼也。
冠註　此先放智光。後示心眼。總為阿難發妙心。
開道眼也。世尊三次放光。自是隨機感應。亦有深
淺不同。盖最初放頂光之後。說大佛頂。則所顯所
說。皆迥出根塵之最上乘理。要使阿難立地成佛。不
由行布。阿難搆副不上。重請真際。佛自面門放光
之後。指二種根本。其所顯所說。雖落一層。以屈尊
就卑。亦要阿難悟此最上一乘。亦不離六根門頭
耳。奈彼亦不能搆副。而尚曰二障所纏。觀茲機緣。
非從梯航。不能證入。是故如來再落一層。從胸卍
字。湧出寶光。意謂即六根而超六根者。即在此也。
汝不知此。即不知其有心矣。豈有人而不知有心
乎。吾一知此。吾一證此。而從此流出本有光明。無
色不備。無礙不通。不動一塵。而周徧法界。即十方
世界所有寶剎。而剎中所住如來。及如來所有無
見頂相。以此一光。莫不灌攝。豈特十方如來。若聖
若凡。情與無情。平等融通。即汝阿難。及諸大眾。平
等貫徹。故曰。汝請發妙明心。開我道眼。吾今為汝。
建大法幢。亦令十方（云云）。
阿難汝先答我見光明拳（至）屈握示人故有拳相。
冠註　此辯騐阿難之迷悟也。世尊既建法幢。為
阿難開發真心道眼竟。但未知領悟何如耳。故拈
前語。疊發三問。以詳審之。一問汝先答我見光明
拳。此拳光明。因何所有。二問云何成拳。三問汝將
<pb n="21"/>
誰見。此雖拈前見拳之語為問端。而實在暗探見
三十二相之病源。阿難併無遷改。一曰光明因清
淨所生。用答光明因何所有也。二曰我實眼觀。用
答汝將誰見也。三曰屈握示人故有拳相。用答云
何成拳也。此曰清淨所生。即前云非欲愛所生也。
既曰眼觀。依舊肉眼。非道眼也。閻浮檀金此云勝
金。須彌南面有此檀樹。果汁入水。砂石成金。此金
一粒。置常金中。悉皆失色。佛身之色似之。赩。赤𦦨
也。又傳此金有破暗之光。故佛身之色如之也。
佛告阿難如來今日（至）例如來拳事義相類。
冠註　此以拳例見也。阿難陳白二障後。雖覩法
幢。不妨仍認肉眼為見。而杳不知其見性。則不能
頓悟真常矣。故世尊只得向第二門頭。少開方便。
故曰。我今實言。告汝諸有智者。要以譬喻而得開
悟。亦問之曰。譬如我今有手。則成我拳。若無我手。
則不成拳。例如有眼。則成汝見。若無汝眼。則不成
見。其理義是同是異。阿難疾答無疑言。既無我眼。
不成我見。例同如來既無佛手。亦不成拳。事義相
類。然佛據理而問。阿難據事而答。理須智了。事起
妄知。阿難出語。似有分曉冷處。亦當着眼。
佛告阿難汝言相類（至）前塵自暗見何虧損。
冠註　此以拳見不齊而顯見性無虧損也。承上
云。汝謂事義相類。則不然也。何以故。如無手人。拳
畢竟無。彼無眼者。非見性之體用全無。但無浮根。
而似用稍不顯耳。於體性曾未虧欠。汝試於途詢
問盲人（云云）。前塵自暗者。謂明暗色空。皆眼家塵
相。即浮根既壞。不能現色。亦為暗相。故此前塵但
指對見之暗相言。若槩指前塵。則有眼人。於白晝
時。亦同見暗矣。見何虧損。指見性言。即真見。而真
見即真心也。後文自見。
阿難言諸盲眼前唯覩黑暗（至）二黑校量曾無有異。
冠註　此執盲人無見也。阿難一向堅執。眼見心
知。至今未化。驟聞無眼能見。未免迷悶。故猶強辯
云。諸盲眼前。唯覩黑暗。云何成見。世尊引一有眼
人。處於暗室。所見暗相。與無眼人所見暗相例同。
以詰阿難。是同是異。阿難認定有眼無眼所見暗
相。曾無有異。世尊向下。以燈例眼。以證其謬也。
阿難若無眼人全見前黑（至）合掌清心佇佛悲誨。
冠註　此引燈例眼。以顯見性也。承上云。據汝所
言。有眼無眼雖異。而所見黑暗是同。則有眼人處
於暗室。唯見全黑。亦不成見。若以汝論之。無眼人
全見前黑時。必不成見。忽得眼光。還於前塵。見種
種色。定名眼見者。則彼暗中有眼之人。全見前黑
時。亦不成見。忽獲燈光。亦於前塵。見種種色。應名
燈見。何以故。無燈時與無眼者無異故。若燈見者。
燈能有見。即屬有情。自不名燈。又則燈觀。何關汝
眼事也。是故當知。汝所謂能見者。妄見也。夫妄見
要假根塵相緣。而後成見。離前根塵。則無見性。汝
執眼能見者。不出此也。若據汝所執。而燈但能顯
色。指能見者。是眼非燈也。我所謂能見。非妄見也。
離前根塵。自有體性。故說無眼亦能見。若依我所
說。而眼但能顯色。指能見之性。是心非眼也。故在
眼根。則以日月燈為助緣。在見性。亦以浮根為增
上緣。若汝知此見性。非道眼而何。若了見性即真
心。非妙明而何。世尊雖以見性是心指示真心。而
顯真心。未離眼中之見性。阿難縱能信。而未能悟。
盖一向但知能見是眼根。今謂能見非眼根。但知
有眼方名見。今謂盲者亦名見。但知見明見色為
見。今謂見暗亦為見。且世尊前言。見相思惟。非我
真心。今謂眼中見性。即是真心。是故口已默然。心
未開悟。合掌清心。佇佛悲誨。夫見性是心者。謂統
體一真心。不妨在眼名見性。在耳名聞性。以至六
根中。隨處立名。而抑非一非六。且一不必合。六不
<pb n="22"/>
必分。猶云揑不成團。撥不開也。兩處如是二字。皆
指定之詞。謂阿難指眼能見。世尊指性能見。雖復
下。皆經家所敘之文。
爾時世尊舒兜羅綿（至）因何開悟今成聖果。
鹿園者。古國王養鹿之地。五比丘者。佛初為太子
出家時。父王命隨侍者。父族三人。一阿[鞥-合+(白-日+田)]。此云馬
勝。二䟦提。此云小賢。三拘利。華言未詳。或云即摩
訶男。似是長子之稱。母族二人。一阿若多。此云解
本際。亦曰憍陳那。又曰陳如。即其姓也。此云火器。
亦事火之族也。二迦葉。此云飲光。共五比丘。而阿
若多為最先發解者也。菩提。大乘極果也。羅漢。小
乘權果也。皆指佛初轉法輪時言。所指客塵者。單
取昔所說之喻。不必拘溺昔所喻之法也。若必以
昔日所轉之四諦法。配合此經中義者。乃刻舟求
劍之流也。
冠註　此更垂方便。令先悟者導之也。阿難前陳
二障所纏。請示心眼。世尊即放心光。全體托出。以
至向眼根中。指出見性。謂之真心。阿難尚默然未
悟。世尊只得將機就機。令彼即向二陣處。究竟真
心。故舒兜羅綿網相光手。開五輪指。誨勅阿難（云
云）。
時憍陳那起立白佛（至）名為塵義佛言如是。
冠註　此陳那自陳最初悟境。以答世尊也。如來
初成道時。為陳那等五比丘。初轉四諦法輪。開示
客塵煩惱。而陳那先解。斯一段語。唯取客塵二義。
客喻見惑。塵喻思惑。亦應阿難所說之二障。若詳
細喻明。當謂見惑粗重。數數造業。流轉諸趣。曾未
停息。故以行客投寄旅亭等。喻如諸有眾生遷滅
流轉也。以自無所往主人。喻如縱破見惑壓伏妄
想者。即將意識為主人公。然未免認住與不住為
兩個也。思惑幽深微細。雖暫息妄想。若內守幽閒
者。而但見其光影。故以新霽清暘升天。喻如廣大
智。以隙中之光。發明空中諸有塵相。顯曠野處。不
見塵相。喻如粗心散亂時。不能見此思惑。苟能暫
息塵勞。而智光稍有一線之明。始於身中。照見微
細思惑也。塵質搖動。虗空寂然。喻如思惑未破。無
明未盡者。未證廣大真空。不了生即無生也。然若
論唯與下文張本。不過辯定客塵二字。以明動靜
也。佛言如是者。但印其所說。於昔時無異也。
即時如來於大眾中（至）誰為無住佛言如是。
冠註　此以所見辯動靜也。因上陳那答出客塵
主空。以顯動靜分明矣。世尊要使阿難即客塵悟
主空。故以手開合。辯問之曰。汝今何見。阿難具實
而答。我見如來百寶輪掌。在大眾中。一開一合。世
尊即究之曰。汝見我手眾中開合。為是我之手有
開合。為是汝之見有開合。阿難唯答。我見寶手眾
中自開自合。非我見性有開有合。世尊見阿難。似
悟非悟。極力提掇曰。汝看動者誰乎。而靜者又誰
乎。如此等語。要令阿難當下直取。了客處即主。塵
處即空。即動即靜。即妄即真。奈阿難唯言佛手不
住。而我見性尚不見有靜。誰為無住。斯是阿難以
動為境矣。世尊明知。此見性二字。自佛口角邊認
來。動靜二字。從陳那脚跟下轉出。雖未透徹。較前
認浮根為能見。以暗相為不見。又覺清楚幾倍矣。
故將錯就錯。聊暫印可。再作方便耳。然佛言如是
者。唯許見性尚無有靜。誰為無住二句。將近乎理。
故聊自印可。意謂見性從來無動。今何說靜。而靜
尚不可說。豈有動乎。此中要看誰動誰靜一語。阿
難明言。手有開合。見無開合。佛豈不知而復問何
者是動。何者是靜耶。請着眼看。百寶者。貴重之稱。
輪掌者。佛之手足中心。各有千輻輪相故云。
如來於是從輪掌中（至）誰為搖動佛言如是。
冠註　此從疎至親。引向一身中辯動靜也。上因
<pb n="23"/>
對境而分動靜。雖云謬誤。恐有內外之辯。故如來
於是從輪掌中。飛一寶光於阿難左右。令阿難左
右顧盻。而問之曰。汝頭今日。因何搖動。阿難唯答。
我見如來出妙寶光。來我左右。故左右觀。頭自搖
動。阿難說個頭自搖動。則謬之甚矣。若頭能自動。
與眼能自見。有何差別。且死人亦有頭在。可能動
否。世尊婆心太切。恐彼驚愕。放寬一步。但究之曰。
汝盻佛光。左右頭動。為汝頭動。為復見動。阿難仍
舊答曰。我頭自動。而我見性尚無有止。誰為搖動。
阿難又以動為身矣。上文境動見靜。而在迷者。猶
可遮辯。此在一身中。認頭自動。而見不動。是一身
中有個動的。又有個不動的。此乃凡小口吻耳。世
尊依舊。將就放過。聊且印可。令彼安隱一二。再作
方便耳。要知世尊命陳那。答客塵二字。要令識取
客塵即主空。孰知到此但如客塵與主空有動靜
之不同耳。若知非風旛之動。乃仁者心動。則近之
矣。
於是如來普告大眾（至）輪迴是中自取流轉。
冠註　此領陳那之語。寄大眾之名。以實責阿難。
乃大權方便也。意謂陳那已悟塵處是空。離客無
主。決不離動取靜矣。若復有眾生。以搖動者。名之
為塵。宜知塵即是空。以不住者。名之為客。當知客
不離主。汝觀阿難。但言頭自搖動。見無所動。豈知
頭自搖動。即見無所動乎。又汝觀我。手自開合。見
無舒卷。豈知手自開合。即見無舒卷乎。若了頭自
搖動。即見無所動。云何汝今但以動為身耶。若了
手自開合。即見無舒卷。云何汝今但以動為境耶。
由汝分頭分見。辯境辯心。認動認靜。故從始至終。
用此念念分別之心。生滅不停。反遺失其不生不
滅之寂常真性。非顛倒行事而何。盖由性心失真。
認物為己。所以輪迴於顛倒之中。無停息之時。然
此輪迴非從天降。亦非人與。乃自取流轉耳。凡失
念念生滅。認物為己。二乘迷己為物。遺失真性。斯
中兼有之也。雖然此事。若悟後的人。頭頭法法拈
來。即是未悟者。實難開口。使阿難認定。頭動即是
心。復為前塵影事。若離頭動覔見性。又是波外求
水。除是向世尊問手有開合。見有開合處。別行一
路。不上他鈎餌。始得解脫去也。然非己分中流出。
則又不可也。

楞嚴講錄卷第一

<sarticle>大佛頂如來密因修證了義諸菩薩萬行首楞嚴經
講錄卷第二</sarticle>
明　柴紫　釋乘旹　講錄
新安受法弟子　汪益源　校梓
爾時阿難及諸大眾（至）與不生滅二發明性。
冠註　此述已迷悟。以請示二性也。阿難謂前聞
世尊呵。此非心及法身斷滅。我實驚惧。不寧且離
此心外。更無別心。今蒙指出。眼中見性。即我真心。
復賜印可。則驚疑稍息。所以泰然兼自念言從無
始來。失却本心。猶如窮子捨父逃逝。妄認緣影。亦
如認賊為子。今日開悟。又如失乳嬰兒。忽遇慈母。
是以先禮謝。後請益。所悟惟何。聞佛指出二種根
本。則悟身中。有真有妄。命我揣摩。此心有體無體。
則悟身中。有虗有實。又云。念念生滅。遺失真性。則
悟身中。有生滅與不生滅者。雖得開悟。尚未明徹。
願聞如來顯出身心中。何者是真。何者是妄。何為
生滅。何為不生滅。一一發明。令我知此真妄等性
可也。觀此則彼認自身中。必有真妄等二種性。尚
未知其分量。故請發明。而上捨動求靜。則可知矣。
時波斯匿王起立白佛（至）諸有漏者咸皆願聞。
冠註　此述邪疑。以請正教也。匿王未聞佛法時。
<pb n="24"/>
但見迦旃延毗羅胝子。咸言此身死後斷滅。名為
涅槃。盖由不知七八二識故。不達轉藏識即如來
藏。而反執斷作常也。今值佛雖聞二種根本。及見
性不滅。猶自狐疑。故請佛云。何開發指揮。令證知
此心不生滅地。則宿疑氷釋矣。夫此真常非特匿
王。欲知凡諸有漏者。莫不願聞也。然匿王此問。正
為發明。念念生滅中。有不生滅性。迦旃延此云剪
髮。毗羅胝云不作。皆立斷滅宗者。涅槃譯有多義。
猶以不生滅為要義。狐乃疑獸。凡人多疑者。似之。
佛告大王汝身現在（至）當從滅盡佛言如是。
冠註　此將示生滅中。有不生滅。而先徵其生滅
也。意謂汝言此身死後斷滅。且不問汝死後。問汝
現在肉身。為同金剛常住耶。為復畢竟變壞耶。匿
王便答。我今此身終從變滅。佛更徵之曰。汝身尚
未曾滅。云何知滅耶。世尊垂語。諄諄提醒。若匿王
能向未滅。而知滅處。薦得即證無生矣。然頓悟雖
不得。而漸細工夫亦自有分。觀匿王答云。我此無
常之身。雖未曾滅。我觀現前。念念遷謝。新新不住。
以至殞亡不息等語。則無常迅速。惕然在念。故能
因現前不住。而知當從滅盡。何待死而後知滅哉。
故佛言。如是者印其所答。不謬也。新新不住。猶云
交臂非故也。
大王汝今生齡已從衰老（至）如何見比充盛之時。
冠註　此兼舉老少審之。令其自勘而詳敘也。故
佛但問衰老顏貌何如。童子之時。匿王更答。少壯
老三時顏貌。大相懸殊。言在孩孺時。肌膚腠理。滋
潤鮮澤。及至長成。精神備固。血氣充滿。而今頹年。
迫于衰而形色枯悴。迫于耄而精神昏昧。其髮白
而皺。宛然衰耄之態。逮將不久。如何見比充盛之
時。況童子之時。又不必言矣。
佛言大王汝之形容（至）故知我身終從變滅。
冠註　此密加詳審也。意令匿王從粗至細。將生
滅細惑。推至于一念。而後方與指出不生滅者。承
上云。據大王所言。汝之形容。應不頓朽。乃因漸而
至于此也。王曰。變化密移。我誠不覺。唯見寒暑遷
流。漸至于此。宜乎漸衰。而非頓朽也。何以知之。我
年二十之時。衰于十歲。三十之時。又衰于二十。以
至于今六十有二。返觀五十之時。宛然強壯。然此
推度。猶以十年為率。不過騐其大略耳。若令我微
細審察。豈獨一紀二紀之變化。實為年變月化。日
謝時遷。若更沉慮而思。審諦而觀剎那。剎那念念
不停。故知此身終從變滅也。此乃見行陰之工夫。
即阿難前以六識為真常。猶不能及。況凡夫粗心。
而能覺之乎。書云。殂落者。以魂升于天。曰殂。魄降
于地。曰落。此經但以老相日升。曰殂。壯色日降。曰
落。亦如先德云。我初生孩童時。剎那剎那念念已
死。何得今日反畏死乎。是也。剎那至促時也。以九
十九剎那為一念。一剎那具九十九生滅。以利刃
斷一絲。為一剎那也。十二年為一紀。牒前十年。變
其文耳。
佛告大王汝見變化（至）我今示汝不生滅性。
冠註　此徵生滅中之不生滅也。世尊見匿王歷
敘生滅工夫細密。可以示不生滅性故。問曰。汝既
知剎那不停。終歸滅盡。能知剎那之處有不滅者
耶。王聞此語。不覺悚然。故合掌白佛。我實不知斯
王王所久昧者。早知有此自不受外道所惑矣。佛
言。汝既不知。我今于中指。示汝不生滅性。以汝
斷滅之執也。
大王汝年幾時見恒河水（至）年六十二亦無有異。
冠註　此于生滅境上。示不生滅性也。佛先牒匿
王之語。而後審其三歲所見之水。與十三所見之
水云何。王答言。如三歲時。宛然無異。乃至于今年
六十二。亦無有異。即此便顯生滅境。中原有不生
<pb n="25"/>
滅者。然水之遷流。不舍晝夜。而六十所見之水。亦
豈即三歲所見之水耶。所謂不異者。水之性也。遷
流者。水之相也。即相以達性。故曰。江河競注而不
流。今使達境明心。故先辨境而後辨見也。耆婆此
云長命。謁此天神求長命也。
佛言汝今自傷髮白面皺（至）踊躍歡喜得未曾有。
冠註　此重審觀河之見。以示見性不滅也。牒上
云。汝今自傷髮白面皺。定比童子時異。則汝觀河
之見。有童耄不。王言不也。佛即指示曰。汝面雖皺。
而此中觀河之見精。性未曾皺。皺者變而不皺者
亦不變。變者受滅。而不變者元無生滅。云何于汝
生滅身中。同受汝之生死。既現前不受生滅。而言
死後斷滅。固已謬矣。況猶引末伽梨等。都言此身
死後全滅。名為涅槃。又謬之謬者也。王聞是言。信
知身後捨生趣生等語。為除凡愚斷見則可。若以
捨生趣生。得未曾有為喜。證無生則不可。何以故。
縱見到此。乃第八識之分齊。而真性豈有取捨乎。
斯正一靈何去。皮袋猶存。而不知一靈皮袋。皮袋
一靈也。即如世尊曰。而此見精性未曾皺。只重一
性字。若見精即上根本中識精。雖真而兼于妄。如
第二月也。然世尊亦是將機就機。不以法強人。匿
王止見得行陰。而第八識尚未之見。豈以真如實
性強之乎。不容不知。亦不可執。此以論匿王之得
失也。末伽黎云不見道。同前二人。皆斷見外道也。
阿難即從座起禮佛合掌（至）願興慈悲洗我塵垢。
冠註　此躡上文。以生疑也。阿難先請發明二性。
世尊為匿王。指出觀河不變之見性。已發明念念
生滅中元有不生滅性。而阿難反生疑滯。意謂見
聞全是生滅。可說認見聞而遺失真性。若此見聞
必不生滅。云何世尊上來名我等輩遺失真性顛
倒行事耶。故請開示。阿難不知上來所說之不生
滅者。乃見性而非妄見也。見性如真月。見精如第
二月。見聞如水中月影。即此是阿難遺失。及顛倒
處故。下文先明顛倒。次明遺失也。
即時如來垂金色臂（至）不知身心顛倒所在。
夫斯倒正。非有莫大之別。但與一物上不循物理。
以首作尾。以尾作首。即謂之倒。反此則謂之正。而
正倒元未甞離於物。是故眾生與佛。同一體性。若
認心境為實有。則轉法身而為五蘊四大矣。若達
心境本無。則轉四大五蘊為法身矣。故以心包太
虗性融法界為正徧知。執心在身內。法生心外。為
顛倒見。而為正為倒。亦皆名相而已。阿難能於世
尊問處達得名字性空。則妄想情盡。求正徧知亦
不可得。而顛倒所在。豈實有之乎。母陀羅。此云印。
相好也。法身無身。以萬法為身。而亦無身相可得。
故曰清淨法身。目睛不瞬。即釋上瞪瞢二字義。
冠註　此發明顛倒相也。諸佛眾生同一體性。曾
未遺失。特顛倒見耳。夫心中之顛倒。難以言表。亦
難領會。故世尊只得指模[書-曰+(且-二+人)]樣。向有相處發揮。令
阿難易曉。是以垂手下指問定。阿難曰。汝見我手
為正為倒。阿難伎倆已盡。不敢自決。亦不能無言。
乃曰。世間眾生以此為倒。且即推乾曰。而我不知
誰正誰倒。世尊就語而追之曰。若世間人以此為
倒。又將以何為正。阿難被世尊一語。鈎定不能脫
去。則曰。若如來以手上指于空。則名為正。世尊即
竪臂告之曰。若汝等必以上指為正。則當以首作
尾。以尾作首。汝與世人一類瞻視。何得言世人以
此為倒。而汝不知誰正誰倒耶。然凡物元無正倒。
唯以循常為正。異常為倒。若手以上指為正。何得
時時而下垂乎。若手以下垂為倒。何不時時而上
指乎。以此觀之。凡對境如如。稱性而知。則為正知
逐境紛紜。強生分別。則為顛倒。由汝等輩多生見
解。而如來毫無作意。則知汝身與諸如來清淨法
<pb n="26"/>
身。比類發明。則如來之身。當名正徧知。汝等之身。
當號性顛倒。汝等既以手指于上為正。自以手垂
于下為倒。則是如來以汝身為倒。法身為正。汝等
自以法身為倒。汝身為正。今將正知。且置勿論。隨
汝諦觀。汝身與佛身。各稱顛倒者。其顛倒二字。今
在何處。斯乃世尊更加錐劄。要阿難向二身中。指
出顛倒。名字實在。何處阿難被世尊一拶。與諸大
眾。若瞢若啞。不知身心顛倒所在。
佛興慈悲哀愍阿難（至）寶明妙性認悟中迷。
此節文。為後文三科七大張本。此處指如來藏。現
起根身器界。向後文。乃會根身器界歸如來藏。其
文義互相照應。若合符節向後文雖廣。唯銷得此
處一物字耳。
冠註　此發明遺失真心也。前呵責云。此非汝心
等。要令知妄無體。又云。諸法唯心所現。要令滅妄
歸真。阿難到此。仍認妄失真。世尊愍其瞪瞢不悟。
故發海潮音。（云云）世尊說法。不前不後。應不失時。
喻如海潮。色指一身。為五蘊之首。心指第六意識。
為一身之主。諸緣。指前五根。為能緣之根。及心所
使心。指第六第八。皆可所使。指前五識。若以第六
為主人公。為分別依。即為第六所使。若依第八發
起。即為第八所使也。諸所緣法。對上能緣根說。廣
指六塵。收盡山河大地等法。唯心所現。指第八識。
能現見相二分。而見相二分該盡情與無情也。然
第八識心。又是真心一念。隨緣現起。故申釋上文
云。以此觀之。汝之色身。及主汝一身之第六意識。
皆是真心中所現之物耳。遇物而照。不被物蔽。曰
妙明。徧徹萬法。而不雜纖塵。曰真精。具足眾義。曰
妙心也。故責勉阿難曰。云何汝等遺失妙心妙性。
反認悟中迷耶。不假修而自妙。曰本妙。融通萬法。
本不流動。曰圓妙。乃用之妙也。皎潔堅實。貴重無
比。乃體之妙也。舊說心之與性。體用互稱。心則從
妙起明。圓融照了。如鏡之光性。則即明而妙。凝然
湛寂。如鏡之體。認悟中迷者。不能即幻妄而悟本
妙。反遺本妙而認幻妄也。即上以動為身境。及認
物為己等。皆是也。若據理而論。則二乘人皆悟中
之迷者。凡夫反迷中之悟者。是故古德以二乘人。
喻如去汁之。凡夫喻如完。謂二乘人雖在悟
中。永無成佛之期。凡夫雖在迷中。猶有成佛之時
也。
晦昧為空空晦暗中（至）咸是妙明真心中物。
此段經文。明示從真起妄。為向後三種相續張本。
按本經宗旨。唯顯諸所有法不出一念。而一念生
起。萬法俱有。一念息滅。萬法俱無。非法自有無。而
有無由心也。古云。智者除心不除境。愚者除境不
除心。亦云迷不識性悟不識空。皆合斯旨。文中六
為字。亦當體察。猶云空不自空。因無明以為空。色
不自色。因空以為色。身本非身。由妄執以為身。昏
擾擾相。元非心性。妄認為心性。而心性非在身內。
既認昏擾之相為心。決定惑為色身之內。
冠註　此明心現萬法之由也。承上云。色心等法。
固唯心所現。最初因何而現起。所謂一念頓起。萬
境全彰。若在本妙明心。寶明妙性。一念未起時。則
世之身心色空等法。一無所有。渾一心性耳。若妙
明心性。隨緣而動。則迷性明而為無明。故于一念
慮間。便著于空。而遂以空為頑虗。既以空對無明。
渾然暗昧。而復于暗中。膠結不捨。則因空執色。既
分空分色。則無明漸成妄想。而妄想雜于色塵。而
更妄認四大想相。以為己身。如是從迷積迷。以妄
承妄。則分內分外。仍聚外緣。搖內妄想。以內妄想。
趣外奔逸。昏昏不明。擾擾不停。旋執此昏擾。擾相
以為心性。既一迷而執此昏擾者。為汝之真心。則
決定惑為此心。唯在色身之內。殊不知內之色身。
<pb n="27"/>
外洎山河。以至虗空大地。皆是妙明真心中所現
之物耳。
譬如澄清百千大海（至）如來說為可憐愍者。
冠註　此喻總結遺真認妄。及顛倒行事也。譬如
澄清百千大海棄之。惟認一浮漚體。目為全潮者。
喻如阿難遺棄廣大妙明心性。而反妄認四大為
身相。昏擾擾相。為妙明心性。殊不知此身此心乃
妙明心中現起如大海中一浮漚耳。窮盡瀛勃。汝
等即是迷中倍人者。法喻相參。而最緊切也。喻中
謂認漚為海者。豈獨認一漚體。迷棄大海。將徧海
之漚。搜窮認盡。唯見浮漚。終非見海。棄海認漚。復
認漚為海。乃迷而又迷者也。喻如阿難認此妄身
妄心為妙明心性。豈獨認一身心。迷失妙明心性。
認至于千生萬生。惟知四大緣影。終不能知妙明
心性。迷真逐妄。復認妄為真。是亦迷而又迷者也。
然漚不離海。坐在大海之中。而不能見海。喻如妄
不離真。自居妙明心中。而不知妙明心性。豈真有
遺失哉。唯顛倒見耳。如我垂手下指。反以為倒。竪
臂上指。反以為正。等無差別也。夫身居海外。而不
知海者。猶不足憐。況身在海中。而不知海耶。喻如
阿難。若使真正遺失。似猶不足深憫。今本未遺失。
而終不能得。如懷珠乞丐枉受窮苦。如來所以說
為可憐憫者。全潮猶云全海之潮。指大海言。瀛渤
海之異名。亦指大海也。
阿難承佛悲救深誨（至）拔我疑根歸無上道。
舊說圓音有三不可思議。一者殊方異類。皆同本
音。二者大小淺深隨解皆益。三者有緣隔遠。皆同
目前。[托-七+友]我疑根者。謂唯此疑最深自不能拔。故仗
佛力以[托-七+友]之。阿難至此。始知多聞習氣深厚難除
也。
冠註　此述疑請決也。世尊發明者。絕諸能所對
待之真心。阿難猶執能所緣心。還是以攀緣心。為
自性也。意謂一向顛倒淪溺。今承悲救。一向遺失
妙心。今承深誨。感佛大慈。故垂泣叉手。而復請問
言。我雖承佛如是妙音。悟得妙明心性元是自己
本來圓滿。包括十虗。徧周法界。曾未遺失。亦不生
滅之常住心地。但為我等一向遺失。此心妄認緣
心。故佛以妙心誨我。以緣心斥我。然而我今現聞
法音。現悟真心。皆用緣心。蓋所信真心者緣心也。
瞻仰如來者亦緣心也。世尊令我悟得者。乃圓滿
真心。雖名常住。現今不得其用。若捨緣心。將何受
法。是故徒獲此心。未敢認為本元心地。而使我疑
似。不定取舍。末由願佛哀愍。宣示圓音。拔我疑根。
令斷疑歸。一成無上道也。
佛告阿難汝等尚以（至）無所了故汝亦如是。
冠註　此責其認能詮而遺所詮也。阿難認能緣。
而佛先遣所緣。若所緣之境忘。則能緣之心漸息
矣。意謂我費多番饒舌。特為除汝緣心。以契真性。
而汝等至今尚以緣心聽法。汝等既以能緣妄心。
聽我所說圓妙心法。則此圓妙心法。翻成所緣妄
境。而安得證此法性。夫法性者。即汝等妙明心地。
而非我之音聲也。要知我說法者。如指月之人。汝
聽法者。如看月之人。若能因我法音。發明自己妙
心。此是因指識月。而忘其指者。若徒逐言句。被聲
塵所轉。此是以指為月。而反忘月體者。豈唯不識
月。亦不識指。豈唯不識指。亦復不知明之與暗。何
以故。為指體暗月體明。而於明暗二性。無所了知
故也。今汝認法音。為所緣之境。而起能緣之心。以
迷失法性。亦復如是也。
若以分別我說法音（至）各有所還云何為主。
冠註　此責認緣心。而迷妙心也。上遣所緣之境。
今遣能緣之心。承上云。汝曰現以緣心。[ㄠ-ㄙ+?]所瞻仰。
若以能分別法音者。為汝真心。則此心自應離所
<pb n="28"/>
分別之法音。有能分別之性。夫無性者如客。有性
者如主。客有去來。主人常住。心之真妄。亦如是也。
汝若以能分別法音。為汝真心。則此心應離聲而
性體常住。云何離我說法之聲。無汝分別之性。豈
唯分別我聲。離聲無性。即汝分別我容。離我顏色。
相好亦無能分別之心性。不但因塵起滅之前六
識心非汝真性。縱將前六識及六種根塵。所謂能
分別心。所分別境。寂然都無。而不屬根塵之色。不
屬識心之空。斯等恍惚境相。猶是行陰分齊。而外
道拘舍離等。昧而不覺。妄為冥諦。夫冥諦者。冥然
莫辨。妄立真諦。彼謂冥初生覺。是萬法之元始。而
妄尊為極則之理也。既至于此。尚非真心。況離塵
無體。妄心云何認為真性耶。若汝耳識緣聲則有。
離聲復無。眼識緣色則有。離色復無。以至意識。緣
法則有。離法復無。然則汝之心性。各有所還。咸如
寄客。暫止便去。云何為汝真心。若亭主之常住耶。
此文照應阿難最初所陳見聞二字。及上聽法瞻
仰等語。
阿難言若我心性各有所還（至）今當示汝無所還地。
冠註　此求示無還。而先假喻示也。阿難聞分別
心性有還。而問如來所說妙明元心。云何無還。佛
告之曰。無還者即在有還處。豈可離波而求水耶。
且汝見我之時。即此見根之中。自有精明之用。不
雜于色者。乃自本而出。謂之明元。夫此見精。雖自
識精。元明中流出。而體受妄熏。精分六處。未能旋
六亡一。故但為見精。未為妙精。但為明元。未為明
心。而不妨切近。本妙明心。寶明妙性。如第二月。雖
揑目所成。切近真月。非水中月影有天淵之隔。今
當示汝。見精無所還地也。良由妙明心性廣大無
方圓滿無相。卒難定指。故托此見精。方便指示。若
從見精悟入。而全體大用亦在茲矣。此當以真月
喻妙明心性。第二月喻見精。水中月影喻緣塵妄
見。見精即上識精。及觀河不變者。此在阿難見三
十二相處。亦未甞虧欠。但轉與不轉耳。
阿難此大講堂洞開（至）是故如來名可憐愍。
冠註　此欲示無還之見。先標可還之相也。意謂
非可還之相。不顯無還之見。汝見講堂洞開之時。
旭日東升。則見明相。中夜黑月。及雲霧晦瞑。則見
暗相。戶牖之隙。則見通相。墻宇之間。則見壅相。分
別此等相處。則有能緣妄見。頑虗象中而周徧者。
即是空性。[鬱-山+止]𡋯相中而紆迴者。則是昏塵。澄霽斂
氛。又觀清淨之相。夫此八相亦有能所之辨。而分
別妄見。自屬能緣。餘雖七種不出明暗。色空俱係
眼家之塵。自屬所緣。而能所之相。自各有因。相假
因成。則同變化。汝咸看此諸變化相。吾今各還本
所因處。云何本因。此諸變化相。各有來因。今將明
相。還本日輪。何以故。無日不明。明之本因。自屬於
日。是故還日暗相。還本黑月。通相還本戶牖。壅相
還本墻宇。能緣之見。還本分別之。所頑虗之相。還
本空性。[鬱-山+止]𡋯之相。還本昏塵。清明之相。還本澄霽。
則世間凡所有相。不出斯類。汝見八種塵相。而對
塵不雜之。見精明性。於此八相之中。必與何相而
俱還耶。何以故。若於明相。俱還於無明時。暗相現
前。復將誰見。雖明暗等相種種差別。變化不停。而
汝之見精。一時俱見。足知諸相。於汝見精之中。自
相變化。而汝之見精。昭然不昧。凝然不變。寧同能
緣妄見。與明暗色空而俱還耶。若能所諸相俱可
還者。自然非汝見精。汝當捐捨汝之見精。不與諸
相而俱還者。既不屬諸幻相。自是汝之見精。非汝
見精而何耶。若汝知此見精。則知汝之真心不待
修而本妙。不待揩而本明。不待濯而本淨。雖朗然
見諸塵相。而忘諸能所。超諸障礙。絕諸染淨。汝今
執恡。能緣妄見。迷悶不捨。喪汝本妙。明淨枉受。輪
<pb n="29"/>
迴於生死之中。被此漂溺。永無出期。皆汝自取。是
故如來說汝真可憐愍者。此八種相中。以分別屬
能緣。明暗色空屬所緣。而所緣之境變遷。則能緣
之見自滅。即前所示離塵無體之妄心至此。於中
指出見精無還。即前所示揣摩工夫。於無體中揣
摩。個有體者出來矣。此處獨指見精無還者。蓋見
精離。不得真性。故兼明性而舉之。向後至同別二
種。妄見十方。遣此見精。獨顯真性。除第二月。以見
真月也。
阿難言我雖識此見性無還（至）云何得知是我真性。
冠註　此呈疑請決也。阿難承上佛示云。見精雖
非妙精明心。如第二月。而亦不同妄見。與諸相俱
還。然既如第二月。猶非真月。云何得知此見精明
性即是我之真性耶。
佛告阿難吾今問汝（至）眾生洞視不過分寸。
阿那律。此云無滅。昔因其施供。受福不滅。是佛從
弟。晝眠被訶。精進失目。遂證四果。得天眼。見大千
如觀掌果今云閻浮提。或指娑婆界言。菴摩羅。此
云難分別。桃奈相疑。一大千為界。菩薩雖見百千。
總皆有限。窮盡微塵總言無數量也。佛眼所觀。淨
穢均等。不過分寸。對勝說劣。意謂以佛菩薩較之。
縱極其見量。不過分寸而已。且凡言眾生。則攝盡
蜎蝡矣。此下有四節經文。第一節。明物不是見。第
二節。明見不是物。第三節。明離物無見第四節。明
離見無物。要將四節合看。方見深旨。若云見不是
物。不妨離見無物。若云物不是見不妨離物無見。
若離見無物。則求物不可得矣。若離物無見。則求
見亦不可得矣。如是則能所雙泯。是非兩忘。法法
頭頭。真空妙有。塵塵剎剎。第一義諦。然非具根本
大智者。不能契之。故文殊菩薩。以身擔荷。而為阿
難等。作大標榜也。
冠註　此欲示真性。先顯見量之不同也。上已遣
除離塵無體之妄見。而顯出離塵有體之見精。此
下又即萬相以明真性。故向後云。離一切相即一
切法。自此始也。意謂汝欲知真性。當先識其見量。
阿難但證初果。未得無漏清淨。未具天眼。須仗佛
力。方見初禪。阿那律已得天眼。見閻浮提。如觀掌
果。菩薩已具法眼。能見百千世界如來五眼圓明。
能見微塵國土眾生肉眼。洞視不過分寸也。真性
是一。聖凡平等。本無餘欠。而不妨見量。有聖凡之
不齊者。蓋體同而用異也。必使隨修隨證。漸明漸
遠。則修真斷惑之工夫。豈可缺乎。
阿難且吾與汝觀四天王（至）此精妙明誠汝見性。
冠註　此欲明物不是見。而先令阿難自行審擇
也。意謂他人見量。一切遠近汝自不知。亦不能擇
彼之見。且吾與汝現前。同觀四天王所住宮殿。止
在須彌腰間。而上齊日月。下至大地。中間徧覧。以
至水陸空行。凡諸物相所在之處。雖有昏明種種
形像。無非眼前塵相。與汝能分別之見。為遮留障
礙之境。汝當於此所見之境。分別揀擇。何為自己
見精。何為他物。分明不雜。汝既不能。我為代擇。今
吾將汝見精。擇於所見之境中。使汝了知。何為汝
之見精那。是如來之見體。何為物象。三事分明。毫
無混雜。自知汝之見精。我之見體。同徧一切也。阿
難極汝見源。自眼而出。上至日月天宮。其所見者。
皆是物相。非汝見精。中間至於七金山。周徧諦觀。
雖有種種光明。亦皆是物。非汝見精漸觀漸近。更
觀雲騰鳥飛。以至草芥人畜。咸是物相。非汝見精。
既知諸物非汝見精。則汝見精。自應擇出故。復指
陳曰。阿難今汝所見。若近若遠。若大若小。諸有物
性。列在見前。而汝見精。周徧萬相。雖則物有種種
不同。不妨同汝見精。清淨所矚。而不相雜亂。當知
物類自有差別。非汝見性有所差別。即此見精而
<pb n="30"/>
不雜於物者。是汝妙淨明心。則知妙淨明心誠不
離汝眼中之見性。云何汝等於諸物中。不能揀擇
耶。四天王宮殿。居於須彌腰間。七金山圍繞須彌
山外也。看此經文及下文。必要照顧前。且吾與汝
觀四天王句。方知世尊所以與阿難同觀前境者。
要假佛之見體。以辯阿難之見性也。
若見是物則汝亦可（至）自然非物云何非汝。
冠註　此明見不是物也。承上云。豈獨物不是見。
見亦不是物。若汝見是物。我見亦是物。然則汝亦
可見吾之見。恐彼謬執云。與我同觀四天王宮。併
一切物時。世尊之見。即在一切物上。吾豈不見。故
牒云。若謂汝我同見物時。名為見。吾之見者。則我
收視。不見物時。汝何不見我不見物之見。而指其
所在耶。若吾不見物時。汝不能見。則同見物時。汝
亦未甞見。若必執言。亦能見吾不見之處。則吾之
見。自然非彼不可見之相。反是有相可見者。我之
見既可見。則汝之見亦當可見。今何不見。我既不
見。汝何能見。若汝不能見。吾不見物之見。而迷其
所在。則吾之見。自然非有相之物。吾見非物。汝見
亦非物。既非物。即汝見性云何非汝之見性耶。
又則汝今見物之時（至）性汝不真取我求實。
冠註　此又顯有情無情。若聖若凡等。毫[釐-未+牙]不須
動著。自是一真法界耳。承上云。汝之見若是物。則
物亦是汝之見。而汝今見物之時。汝既見物。物若
有見。亦能見汝。則諸世間有情之見體。與無情之
物性。紛然雜亂。不可辯矣。則汝見與我見。亦不可
分矣。并諸世間一槩無辯。不成安立。今汝見物見
我之時。若一定。是汝之見。而非我之見。是汝我分
明現成安立。則情與無情。判然不混。即知見性離
諸物相。縱汝現前觀彼四天王宮。乃至草芥人物。
皆汝自己見性周徧。總不屬物。亦不屬我。非汝之
見性而誰乎。云何不自信。而反自疑耶。盖汝真性。
汝固有之。而不信以為真。反取我言。以求其實。而
曰。云何得知是我真性。迷之甚也。真如法性。有安
立非安立二義。此顯安立真如。後文乃顯非安立
真如也。
阿難白佛言世尊若此見性（至）願垂弘慈為我敷演。
冠註　此躡上文。以疑見性也。承上云。若此見性。
本來周徧。心我自有。非同他物。何故。與如來同觀
四天王宮殿時。則周徧娑婆國土。退歸精舍。秪見
伽藍。更入戶堂。但瞻簷廡。夫此見體本來。周徧一
界。今在室中。唯滿一室。如此大小之不定者。將為
見體。隨室限量。而縮大為小耶。抑為見體未縮。唯
被墻宇夾斷。而不續耶。我今不知此見性大小縮
斷之義。果何定在。願為敷演。夫師資問答。止要發
明前五種見量之不齊者。特為各自惑業。有盡與
不盡耳。非見性有不一也。看下文除器觀空。當自
了然矣。
佛告阿難一切世間（至）更除虗空方相所在。
冠註　此示大小在塵相而見性本無舒斷也。意
謂如汝所云。於諸世間。見大見小。分內分外。諸所
事相業用。各屬眼前塵境。不應說言見有舒縮斷
續也。汝之見性。譬如虗空。一切塵相。譬如器皿。塵
相有大小內外。見性無舒縮斷續。猶如器有方圓。
而空無定相也。汝今不知見性與塵相。但觀空器。
則可知矣。汝於方器中。自見方空。汝所見之空。為
復定方為不定方。若定方者。於圓器中。空應不圓。
若不定者。現在方器。應無方空。汝之見性亦復如
是。若一定大。而徧滿一界。入室之時。不復為小。若
不定者。而於室外應不周徧。汝言不知斯義所在。
其大小縮斷等義亦若空。然云何為之定在耶。夫
能於定處見不定。於不定處見定。則心同太虗矣。
故曰。阿難若復欲令空性入無方圓者。但除器之
<pb n="31"/>
方圓。而空體本無方圓之相。不應說言除器後更
除虗空方相之所在。意謂欲令見性入無大小者。
唯除情塵。而見性本無大小。不應說言除情塵後
更除見性大小之所在。所以古德云。不用求真。唯
須息見。
若如汝問入室之時（至）寧無續迹是義不然。
冠註　此牒難斥非也。意謂汝見於入室之時。既
使縮大令小。則於仰面觀日之時。亦可挽齊日邊。
若於築墻宇處。既能夾見令斷。則穿為小竇。亦能
引見令續。今觀日不能挽之。令舒入室。豈能縮之。
令小穿竇。既無續迹。可得築墻。又豈能夾之令斷
哉。是義必不然也。
一切眾生從無始來（至）徧能含受十方國土。
毛端含國土。世謂難信之法。請以淺況深。亦似可
知。凡人身一毛孔中之痛痒。莫不知之。即能知者。
是我心性全體大用。而此心性。用於一毛孔中。其
體用毫[釐-未+牙]不曾減。用於徧身中。以至俛仰天地。徧
周萬物。其體用毫[釐-未+牙]不曾增。即此心性。與三世諸
佛一體同圓。等無差別。昔江州刺史李㴾。問歸宗
曰。教中所言。須彌納芥子。㴾即不疑。芥子納須彌。
莫是妄談否。宗曰。人傅使君讀萬卷書籍。還是否。
曰然。宗曰。摩頂至踵。如椰子大。萬卷書。向何處著。
㴾俛首而已。即此推之。眾生心量。於諸佛等。而身
之毛孔。含諸國土。有奚不可。
冠註　此總結顯五種見量以下一段義。前言認
物為己。以凡夫該二乘。此言迷己為物。以二乘該
凡夫。盖能見所見唯一真性。本無隔礙。亦無大小。
良由無始轉本。如來藏性以成藏識。而現見相二
分。為根身器界。凡夫不達諸法。乃真心中。泡影認
為實有。二乘亦不知藏識。故不能會萬物為一。己
反迷。己為外物。既失本有廣大圓妙明心。自不知
情與無情皆吾一體。而於根境不能超越。則非惟
不能轉萬物歸自己。而反轉自己。歸萬物故。於一
物中。動被隔礙。而觀大觀小矣。若了法法唯心。是
能轉萬物歸自己。而諸法如義。則同如來轉色身
為法身。轉識心成正智。身滿十虗。心如千日。攝大
千沙界。入身心之中。而無去來遷動之相。即此身
心亦是諸佛菩薩成道之場。於此身中。舉一毛端。
徧能含受十方國土。以小攝大。而小未甞增。將大
入小。而大未甞減。小不增則大中現小。大不減則
小中現大。依正圓融。事理無礙。見性妙圓。一至乎
此。何限量大小之有哉。則同如來照前佛眼等。
阿難白佛言世尊若此見精（至）惟垂大慈開發未悟。
冠註　此領上義。以生疑難也。意謂世尊云。此精
妙明。誠汝見性。又云。見性周徧。非汝而誰。然則現
前所有。皆我見精。若此見精。必我妙性。今此妙性。
現在我前。遂難云。若使周徧之見精。必是我之真
性。則我真性。反在身外。而我身內現。今能分別外
境者。復是何物耶。復申難曰。而今身內之心。寔能
分別外物。而彼周徧於外之見性。曾別無分別。能
分辨我身。然則見性似在我。而非徧一切者也。若
周徧於外者。實是我心。今當令我之身。為彼所見。
既能見我之身則周徧。見性是我。而身又非我。如
是則不應說言。我能見物。則與如來先所難言。物
能見我。有何差殊。然則認見性。則遺身心。認身心
則見性不徧。惟垂大慈。開發未悟。大都世尊所示。
乃無能無所之見性。阿難所執。是有能有所之心
境。若達能所不二。則疑情自釋矣。令我今見者。乃
文倒耳。當云令今見我也。
佛告阿難今汝所言（至）別有自性佛言如是如是。
冠註　此顯離物無見。以遣是見也。承上云。今汝
所言見精。現在汝前者。皆非實義。總成妄誕。若汝
見精。實在汝前。汝實見之。則有相狀。若有相狀。定
<pb n="32"/>
有方所。既有方所。自當指陳示我。且今與汝坐祇
陀林。徧觀林渠。以至草樹纖毫。大小雖殊。但有形
者。咸可目觀手指。以示諸人。若其見精。必在汝前。
亦應以手確實指陳。何者。是見以示我也。汝等當
知。現前有形者。總屬於物無形者。即是虗空。除此
二種。別無可指。若空是見。空既成見指何者是空。
若物是見。物既成見。指何者為物。汝可即諸萬象
微細披剝析出。精明淨妙。見元不雜於物。不受物
蔽。不染於物。脫然物外指陳示我。亦若諸物分明
無惑。可也。阿難答曰。我今於此。若遠若近。若上若
下。凡可目觀手指者。盡皆是物。無是見者。如世尊
所說。況我有漏初學聲聞乃至菩薩。亦不能於萬
象前剖出精見。離一切物。別有自性。指示于世尊
也。佛許可者。印其離物無見。以超是見也。此段文
應與上物不是見一節文合看。然世尊問。在不即
處。而阿難答。在不離處。此師資鼓唱之妙也。披開
也。剝剖析也。析辯也。
佛復告阿難如汝所言（至）無非見者佛言如是如是。
冠註　此顯離見無物。以遣非見也。先述阿難之
言。以牒定其意。猶云據汝所言。則知萬象之中畢
竟無是見矣。今復告汝。如來與汝。坐祇陀林。更觀
林苑。乃至日月種種差殊之象。必無見精。可以指
示。今向萬象之中。亦應指陳。何者非汝之見精耶。
阿難答言。我實徧觀萬象之中。不知何物非我之
見也。何以故。物類雖多。今舉一二。則可盡知矣。若
樹非我之見。我云何見樹。若樹即是我之見。樹既
成見。復指何者為樹。若空非我之見。我云何見空。
若空即是我之見。空既成見。復指何者為空。我又
思惟。此萬象之中。微細發明無非我之見精者也。
世尊許可者。印其離見無物。以超非見也。此段文
應與上見不是物一節文合看。然世尊問在離即
處。阿難答在離非處。斯亦師資鼓唱之妙也。阿難
答語。似乎兼無非見無是見兩意。然止重無非邊
多因跟。世尊前語為式。故兼帶之耳。觀思惟二字。
定非稱性流出也。
於是大眾非無學者（至）汝諦思惟無忝哀慕。
冠註　此聞兩皆印可一席失守。而以慈心安慰
也。蓋以權小初機晦昧未開。不達根身器界。俱為
真性之勞相。而認為實有。故辨是辯非。今蒙佛示
無是無非之妙性。則無所歸著。不知是非裡去了。
還在是非裡薦取。故聞佛兩番印許。則茫然不知。
而於無是見無非見二義之本末趣止。一無所決。
意謂若是若非。決於一定。則可株守。今則兩許皆
無。未曾一定。故令人驚疑。而失其守也。如來憐愍
此等。而安慰之曰。我是無上法王。凡所說者。皆真
實之語。稱我所證。真如實理。而說非賺誤之言。無
虗偽之過。非外道所謂有即是無。無即是有。亦有
即是亦無亦無。不是亦有之矯亂論議。汝等審諦
思。惟自不負汝哀慕之心也。變慴即惶悚意。真實
者。一定不謬也。上如字稱也。所如者。所證真如理
也。忝孤負也。
是時文殊師利法王子（至）於其中間無是非是。
冠註　此代問之語也。大眾雖蒙世尊安慰。令諦
思惟。然皆未證法空者。故罔措而無問。文殊乃大
智者。自當代問。故曰。如來已為大眾。發明精見色
空二種之中。本無是見非見二義。觀此大眾豈唯
不悟。且反懷疑。意謂若此色空等象。果是見者。應
於萬象中指出見精。今奚不能。若此色空等象。果
非見者。應於萬象中。一無所視。今奚能矚。是故不
知無是見無非見二義之所歸著。故有驚疑怖畏。
然此大眾縱屬有漏。而非往昔之善根輕鮮。不可
策進者。惟願如來大慈發明。此諸物象。與此見精。
本來元是何物。則於其中間。乃無是見。而亦無非
<pb n="33"/>
見乎。此元是何物三語。非大智慧者。自不能發。
佛告文殊及諸大眾（至）云何於中有是非是。
冠註　此會根塵識等。歸一真本體。以答文殊之
問也。大菩薩如文殊之類。及捨藏識。而得如幻三
昧者。於其自住。即自覺智。三摩地。即楞嚴大定。以
自覺智。常住楞嚴大定。非有出入時也。見指見精。
該攝六根。見緣指六塵。想相指前六識也。妄想本
無相。因所想之塵以為相。斯連下二句。用釋眾疑。
應上文殊云。若此色空等象。是見非見二義。猶云
此色空等。既如空華。本無所有。憑何指其是非耶。
此見及緣。同上文亦攝六識。但文略而義猶備也。
自此下。用答文殊之問。猶云汝問見精空色元是
何物。於中無是非是。若此見精色空。果有二體。於
中可謂是見及與非見。但此見精色空。元是一箇
菩提妙淨明體。云何於中得有是見非見耶。此又
為後三科七大張本也。
文殊吾今問汝如汝文殊（至）故能令汝出指非指。
此二指字。正應前指是見。指非見之指。前未悟一
真法界。則指是指非。今既悟得。則超出是見非見
之外。故能出指。出非指也。此中有二喻。以二法合
明。初以文殊喻一真性。無是非二相。佛言下。以法
合明。乃有攝妄歸真之義。妄為色空下。復引起一
喻。兼明從真起妄。了妄即真二義。是以下。以法合
上第二月。明從真起妄義。由是下。以法合上但一
月真。明了妄即真義。然展轉發明。唯顯一真法界。
本無是非二相耳。盖前以第二月。獨喻見精。止攝
見分。以歸真性。此以第二月。廣喻根身器界。盡攝
見相二分。以歸真性。故以真月喻廣大真心。而向
後二種妄見中。復於別業中。以赤眚換却第二月。
止將一赤眚。喻見相二分。而但得見眚。則非病矣。
可見真妄無他。唯在一念。若一念妄動。則心境紛
然。是非鋒起。若一念純真。則唯一妙覺。湛然周徧。
而能於一切處。不起妄想。於諸妄想。亦不息滅。住
妄塵境。不加了知。於無了知。不辯真實。則率爾覺
性。本周法界。何容是見非見於其間哉。亦如古德
云。此理諸人本有。諸佛菩薩。喚作示珠人。從來不
是物。不用知渠解渠。不用是渠非渠。但割斷兩頭
句。割斷有句。不有句。無句。不無句。兩頭迹不現。兩
頭捉汝不著。數量管汝不得。不是欠少。不是具足。
非凡非聖。非明非暗。不是有知。不是無知。不是纏
縛。不是解脫。不是一切名目。無可比。無可喻。若能
如是。即妙淨明心。亦不見有。豈有是見與非見耶。
冠註　此假文殊為喻。師資問答。而發明一真法
界本無是非二相也。故問之曰。如汝文殊。但直一
體。今就汝本體之中。而更有文殊可指陳。曰是文
殊者耶。為併本體。而全無文殊可指陳。曰非文殊
耶。此有三義。一真義。二是義。三非義。文殊答中亦
有三義。一曰。世尊文殊亦如是也。盖我文殊唯一
真體耳。二曰。於一體中。更無是文殊。何以故。若說
有一是。定有一非。須二文殊。方可對非言是。今唯
一真。故無是也。三曰。然是固不可說。而真亦不可
泯。則我今日非併真體而全無。豈可更說於非乎。
但於一真體中。實無是非二相可指也。即如祖家
云。心有所是。必有所非。若貴一物。則被一物惑。故
世尊以法合明云。此見精妙明。與諸空塵。亦如汝
文殊。唯一真體。併無是非二相。即此見與空塵。本
是一箇妙明無上菩提淨圓真心。是故無是見。而
亦無非見也。夫是非所以生起者。良由本覺真心
一念隨緣以成藏識。轉為見相二分。而有色空。及
與見聞。夫色空見聞。依真而起。如揑目所見之第
二月。雖非實有。宛見二輪。迷者不覺。妄生擬度。其
誰為是月耶。又誰非月耶。若謂是真月。不妨有二。
若謂非真月。離真無體。所以往復是非而不能逃
<pb n="34"/>
也。若汝文殊自知本月唯一真體。縱有二輪。揑目
所見。於真月中。自無是非可辯。復以法合明云。是
以妄為之故。汝今觀此見精。與諸塵相。分內分外。
則內而根身。外而器界。中而識心。俱名虗妄亂想。
昧本妙明。而不能出乎是見與非見也。斯如揑目
所見第二月。而妄恣擬度。終不出於是月非月之
謬見也。若由此而一念純真。前後際斷。則盡法界。
唯一精真妙覺之大用。而亦不離寶明妙性之全
體。則體用一如。心境不二。即此根身器界。唯本自
心。故能令汝超出於是非之外。而豈復於萬象之
中。謂何者是見而可指乎。謂何者非見而不可指
乎。亦如見一月真。則妄計無施。是非自泯矣。
阿難白佛言世尊誠如法王（至）獲真實心妙覺明性。
此與前分別都無。非色非空。拘舍梨等。昧為冥諦。
相照應。意在破除常見。而顯真常。然雖謂世出世
法。唯一真不二。無欠無餘。而儱侗真如。又非妙覺。
是故不墮凡夫之見解。揀別外道之斷常。不濫小
乘之偏空。猶是見精如第二月。尚非真見妙心。夫
一真法界。談何容易。此下至二種妄見。皆明斯旨。
最宜珍翫。梵志。此云淨裔。謂是梵天苗裔。先者。古
人也。娑毗迦羅。云金頭。冥諦見前。投。即苦行外
道。真我。即外道所執我相。不出三種。一大小。二微
細。三廣大。我相也。楞伽。此云不可往。自然者。本自
天然。彼計內外諸法。本末無因。無修無證。為彼不
知含藏識中。有染淨種子。發業潤生。為捨生趣生
之根本。遂妄計身中自有真我。常生各趣徧滿十
方。而此性不滅也。
冠註　此惑邪宗以濫正法也。意謂世尊乃無上
法王。凡所說法。必無誑妄。而謂此見及緣。元是菩
提妙淨明體。曰見性周徧。曰圓滿常住。曰不動道
場。曰而汝見精性非生滅。此皆世尊誠實之語。若
見與見緣。果能徧十方界。誠能常住。而性非生滅。
則與先梵志娑毗迦羅所談冥諦。及投等諸外
道種。說有真我徧滿十方。有何異耶。然則反違自
宗矣。曾聞世尊於楞伽山。為大慧等。敷演斯義。謂
彼外道執內外諸法。本末無因。自然而然。不假因
修。不從果得。故佛唯說。內而根身。外而器界。俱有
正因種子。假諸外緣助發。方能從因獲果。是以斯
因緣義。非彼自然義。斯修證境界。非彼撥無境界
也。我今觀此覺性自然。曾未遺失。非生非滅。一體
本真。周徧法界。名正徧知。然則似違昔日所說之
因緣。反與外道之自然相符合矣。若世尊所說之
自然。與外道所說之自然。果有不同。更以何等方
便開示。令我不入群邪。而得證真實心妙覺明性
之全體大用也。
佛告阿難我今如是（至）見性斷滅云何見明。
冠註　此斥破自然也。意謂我今為汝先開方便。
後說真實。汝猶未悟。反惑為自然耶。凡言自然者。
必自體本然。不隨緣變。可為自然。若隨緣顯現。不
名自然。若汝必以周徧湛然。性非生滅之覺。緣為
自然者。汝須甄別明白。自己身中有箇不隨境顯
固實不變之體。方為自然。且汝觀此妙明之見。即
汝所謂覺也。明暗空塞。即汝所謂緣也。於中以何
為自然之體。若以明緣為見之自體。是以見明。為
本自天然之體。而一定不移。則此見性。只合見明。
及至暗來時。此見與明同滅。全不見暗。若以空緣。
為見之自體。是以見空。為本自天然之體。一定不
移。則此見性。只合見空。及至塞處無空。當與空同
無。全不見塞。乃至諸暗等相。亦應如是。今明來見
明。以至空塞俱見。則知汝之見性。隨緣顯現。云何
惑為自然耶。自客塵下。至八還後。皆方便開示。自
見不是物。直至見與見緣。元是菩提妙淨明體等。
皆真實語。上覺緣二字。即前此見及緣字。此妙明
<pb n="35"/>
見三字。即上覺字。此明暗空塞。即上覺緣之緣字。
大都因阿難將見性色空。合為一種自然。故世尊
問於明暗等相。以何為見之自體。若了十法界唯
一妙明精見。而更容何法。於中為自然體耶。
阿難言必此妙見性非自然（至）緣明緣暗同於空塞。
冠註　此捨自然而執因緣也。意謂既非自然。必
借因緣。且因緣乃昔所說之正法。非彼外道義也。
但因緣生法。未必常住不滅。今謂妙明見性。本非
生滅。常住周徧。而義似不合於因緣之性。第不知
云何方契因緣之性耶。心猶未明。故咨詢於如來
也。故佛躡問。而斥破之言。今汝見牲。因見明暗等
相。而後始有見性現前。則此見性。於明暗空塞中。
因何而有。若因明有。是以明為生見之因。及其暗
來。明即滅矣。既因明有。還因明滅。如𦦨因柴有。柴
盡焰息。應不見暗。因暗空塞。例此可知。今既明暗
空塞俱能見之。則此見性非因所生。自當明矣。又
汝見性。於明暗空塞中。緣何而有。若緣空有。是以
空為生見之緣。至於礙塞處。則無空現。既緣空有。
仍緣空滅。如藤緣樹有。樹倒藤枯。應不見塞。緣塞
明暗亦復如是。今既明暗等相一一見之。則此見
性非假緣有。又當明矣。因親緣疎。因乃因依義。緣
乃假借義。因緣二字在此處。只當活看。不可定指
內種子外助緣也。若謂明暗等。非見之種子。則見
自有種子。說因何妨。若謂明暗等為助緣。其實是
助緣。說緣何妨。豈不聞佛種從緣起。
當知如是精覺妙明（至）虗空云何隨汝執捉。
冠註　此結顯精覺妙明。不獨非因緣自然。凡沉
空滯跡者。皆不能契也。故曰。應知此精覺妙明。體
用一如。隨緣不變。夫精體不變。故非屬因緣。妙用
隨緣。故非屬自然。雖然即所謂因緣自然者。如迷
海認漚。亦未甞離此妙明。故曰。非不自然。非不因
緣。但妙體本無元字脚。而本無非因緣非自然。亦
無不非因緣不非自然。本無是因緣是自然。亦無
非是因緣非是自然。盖離一切相。即一切法。雖云
萬相皆虗。不妨一真法界有非心思言議所能知
之者。汝今云何於妙明中。措心擬議。復以世間因
緣自然。對待戲論一切名相。而分別此精覺妙明。
即如以手撮空。秪自勞耳。虗空云何隨汝執捉。虗
空不可措手。妙明而可措心乎。非不自然下。當補
非不因緣句。意始完。前八還以下。離一切相也。五
種見量以下。即一切法也。以至無是見無非見。及
文殊章後。又不即不離也。此下又為後文張本。向
後三科重破因緣自然。七大重破和合非和合。始
完此段公案也。
阿難白佛言世尊必妙覺性（至）因心因眼是義云何。
冠註　此阿難執昔言。以迷今誨也。意謂。言妙覺
性。不屬外教之自然則可。必非因緣。則自教相違
矣。世尊云何常與比丘。說見性具四種緣耶。阿難
不知昔所說者眼識故。以第八識心。為根本緣。以
空明及眼根為增上緣。今乃托見精。以顯見性。令
由見性以證妙覺明性。反誤認見性為眼識。殊不
知法相宗中唯說眼識四緣生。豈謂覺性四緣生
耶。
佛言阿難我說世間（至）二俱名見云何不見。
此與下文當是兩結。由阿難最初。見相發心。總認
見聞知覺為真性。不知如月影。故世尊自七徵。以
至八還。特破此妄見。指出見精。如第二月。而托此
見精。發明真性。到此將欲直指真性。故先以此段
文言。結完八還以前意。下文自是故下。至見不能
及止。一段文言。又遣見精。而直指如真月之妙覺
明性。以結完八還以後至離一切相。即一切法意。
文雖重疊。而意不出此三層耳。若循文識旨。自得
了然予述於此。知者詳之。
<pb n="36"/>
冠註　此結破妄見。以顯見精也。因阿難妄認見
性為眼識。世尊且不與分辯。但言我昔說因緣。特
為辯破邪宗。權引小根。使知世間萬相皆仗因托
緣非實有也。非今所說第一了義之旨。豈可躡彼
而難此乎。然非妄莫能顯真。汝等欲明第一了義。
當先知世人之妄見。若世人自言我能見者。是因
何而名見。說自不能見。又因何而名不見。阿難答
曰。世人因有日月燈光。而見諸色相。故名能見。復
因無日月燈光。不見眾色。故不名見。然則見與不
見。俱屬外緣。故世尊躡其語。而詰破之曰。汝謂無
此三種光明。既不名見。即應併暗。亦不能見。若不
見明時。必能見暗。既見暗此但無明。云何名為無
見耶。復反例以斥其謬曰。汝等若謂居暗時。不見
明相。故名不見者。今在三明現前時。不見暗相。亦
可名不見矣。如是則見暗時無明相。見明時無暗
相。俱名不見。不亦謬乎。盖此二相勢不並成。於中
見性曾無不有。若復知此。明來暗謝。暗至明銷。自
知二相自相陵滅傾奪。而汝見性。於明暗中。非有
時暫無也。如是則在明暗中。俱名能見。云何無明
時。名為不見耶。
是故阿難汝今當知（至）無得疲怠妙菩提路。
冠註　此結破見精。顯妙覺性。而責勉之也。承上
云。汝今既知見明見暗。俱得名見。亦當知此見明
之時。而此見精非是因明所有。見暗之時。而此見
精非是因暗所有。見空見塞之時。而此見精非是
因空塞所有。然明暗空塞四義。若無此見精。終不
成就。盖明不自成明義。假見精以成明義。以至塞
不自成塞義。假見精以成塞義。然此見精縱能成
就四義。而復能超然於四義之外。猶與藏識中識
精元明等無差別。雖屬不變真如。尚帶一分無明。
與妙覺性。唯一間耳。故曰。汝復應知。此見精當見
明見暗。見空見塞之時。而此見精雖不雜於四相。
亦非是真見。而真見猶離此見精。其見精尚不能
及其真見。遂責之曰。夫此能成就四義。而逈然超
脫於明暗空塞之外者。尚非真見。汝等云何復說
妙覺明性是因緣性。同彼自然及和合相耶。更勉
勵曰。汝等聲聞。根性狹劣。心麤無識。即此見精尚
不能知。況能即見精。而通達清淨實相乎。吾今既
已極口誨汝。汝當深思惟忖。猛力勇進。疾捨見精。
直取妙覺明性。無得因循懈怠。於妙菩提路。而中
途止息也。和合相者。即阿難前問曰。云何合因緣
性是也。舊說。局溺舊聞曰狹。得少為足曰劣。乏甄
別之智。曰無識。即萬法而不染。曰清淨。即萬相而
無相。曰實相。若見諸相非相。亦名實相。向後三科
七大。皆斯義也。見見之時等。第一見字。實指見精。
第二見字虗看。猶云用此見而見也。若說以真見
見見精。是兩箇矣。此中唯一離字。不甚合理。至下
文。世尊亦自說為愚者之言。諸有智者。不應說此
也。
阿難白佛言世尊如佛世尊（至）悲淚頂禮承受聖旨。
冠註　此述疑請示也。意謂。如世尊前來。為我等
輩說。見精非因緣自然。非和合不和合。心猶未開。
尚不知此見精。云何俱非。今更聞此見精。雖能見
彼四相。而不屬四相。猶非真見。益令我等重增迷
悶。夫和合等雖未明了。尚可少待。至於見見非見。
伏願世尊廣大慈心。施大慧目。開導指示。令我等
輩。心開意朗。頓釋迷悶。而得覺心明淨。庶不疲於
菩提路。而通達清淨實相也。和合與不和合者。因
世尊言及和合相故。盖前云無非不非等。亦有此
義。施大慧目。當指佛言。猶云施佛之慧目。開我之
覺心也。
爾時世尊憐愍阿難（至）諸有漏者獲菩提果。
冠註　此將說覺心明淨。而先責其疑滯也。爾時
<pb n="37"/>
下至妙修行路。經家敘佛意。愍其未悟。而將欲開
發也。陀羅尼云總持。總一切法。持無量義。即上文
實相覺心。及後文中三如來藏性皆是也。三摩提
妙修行路。即後文自五陰。以至修道分完皆是也。
佛將演斯義。先責多聞。意謂我今欲為汝等。開妙
修行路。使汝從此而獲三如來藏性。奈汝於奢摩
他微密觀照。猶未了然。故我先將斯義。為汝分別
開示。亦令未來諸有漏者。得依此奢摩他微密觀
照。獲菩提果也。微密即觀體也。指真心實相言。而
三如來藏性。具足其中。十地見之。如隔羅縠。故曰
微。唯佛與佛始能究盡。故曰密。奢摩他與觀照。攝
盡三觀義。然非有出入能所之定相。乃一心本具
之楞嚴大定也。有漏依此。尚獲菩提。無漏不待言
而可知矣。
阿難一切眾生輪迴世間（至）二者眾生同分妄見。
此眾生。對下文圓滿菩提言。當總指凡夫二乘。輪
迴。當總指二種生死顛倒。亦有認物為己。迷己為
物二義。然總起於藏識中根本惑。當字。皆去聲。言
其迅速也。猶云一念殺心生。當下即羅叉現形矣。
一念嗔心生。當下即惡蟒現形矣。凡入諸趣。不離
當下。豈必待此生因謝。始感來生之果耶。故不言
隨處隨業。而言當處當業也。大都本經。以楞嚴大
定為正宗。所以證菩提。不離當下。輪生死。亦不離
當下。如仰掌覆掌然。若至向後。廣明七趣。又不在
此論也。夫二種妄見。同中有別。而別中有同。若謂
一真法體。則十法界依正二報。以至一色一香。唯
我一真如性。此外無毫法可得。若謂隨緣而現妄
境。即一世界中。差別無量矣。況盡法界之差別。則
盡地微塵。莫能極其數量。然總不出二種妄見。盖
同生娑婆世界。豈非同業感招。其中各各國土。各
各差別。各各受用。又係別業所感。乃至同生一國。
豈非同業感招。而一國中自有四方中邊。苦樂之
境。千差萬別。又屬別業自感。以此推之。一郡一邑。
一家一室。盡未離乎苦樂二果。其果報。生於同別
二種妄業。而妄業。本乎一心。故盡法界之同別妄
境。現於真心。如目中之赤眚。燈上之毛輪耳。故雖
說二種。只重別業。但要阿難等。知其根身器界。皆
是妙覺明心。隨緣妄現之赤眚。然只須見眚。則非
病矣。如云知幻即離。離幻即覺也。
冠註　此標二種妄見也。上既許說微密觀照。此
復標二種妄見。意謂微密觀照者。即達妄想無性
是也。故一切眾生。輪迴於二種生死。不成正覺。特
為於自妙覺真性。妄為色空。及與見聞。而不知此
見及緣唯一真心。隨緣現起。如目中之赤眚耳。是
以妄見雖多。大約不出二種顛倒。或認物為己。或
迷己為物。總是背覺合塵。分別習氣。謂之根本惑。
故曰見妄。當此妄惑。即發生妄業。當此妄業。即感
妄果。而惑業苦三。不出二種妄見。云何二見。一者
別業。二者同分是也。
云何名為別業妄見（至）何況分別非燈非見。
是故當知下。雙結法喻。以顯達妄即真也。見眚非
病者。猶云曉得是眚。就不為病。如云知幻即離也。
以終不應言下十六字。釋成上見眚非病一句。其
意自明矣。如第二月下。是除換法喻意。盖初以第
二月。喻見精。單攝見分。次以第二月。喻見與見緣。
統攝見相二分。皆是廣指法界而言也。此除前法
喻。會歸一赤眚。而取一赤眚。喻見與見緣。亦統攝
見相二分。乃自遠而近。就一人身中。發明真性也。
此下復以一人。例同一國。以一國。例同大千世界。
亦乃自近而遠。即根身器界。發明真性也。所謂遠
取諸物。近取諸身。無非一真如實際也。諸有智者。
貫至非燈非見止。正明前云。見非是見。見猶離見
者。是對愚者之言。智者則不必矣。智者。應上十方
<pb n="38"/>
如來。諸大菩薩等。
冠註　此以喻發明別業妄見也。以好目喻正智。
燈喻真理。赤眚喻妄見。該盡見分。圓影喻妄境。該
盡相分。又曰。五色重疊者。以喻五塵。統攝根身器
界也。蓋以正智照真境。而境智一如。絕諸能所。如
好眼見燈。本無五色圓影。一念隨緣。成見相二分。
則根境妄分。如目眚見五色毛輪矣。故假圓影。辯
妄無體。併顯妄不離真。意謂五色圓影。本非即燈
即見。亦不離燈離見。若謂圓影即燈而有。則無眚
人何不同見者。喻如諸佛菩薩。以正智觀之。見與
見緣并所想相。如虗空華本無所有。而此圓影唯
眚之觀者。喻一切眾生。以妄心分別諸相分境。認
為實有。遂起因緣自然之見。若此圓影即見而有。
此見已成圓影。而能見圓影者復是何物。喻如智
體真心既成相分塵境。而能見塵境者。復是何物。
當知相分塵境。雖是真如隨緣變現。而不變真如
本來不動。若此圓影離燈而有。則合傍觀屏帳几
筵。有圓影出。喻如此相分塵境。若離真理而別有。
則如水外之波。有是理乎。若此圓影離見別有。應
非眼矚。云何眚人目見圓影者。喻如相分塵境。若
離正智真心而有。則心外有法。亦非眾生見分所
緣之境。是故結顯云。色實在燈。又非燈自成影。乃
見病為影者。喻如相分塵境。元自真理現起。但獨
境不生多。因能緣之見分心故。顯所緣之相分境
也。故以法喻合明曰。燈上圓影。固是目中赤眚所
成。即能緣妄境之妄見。亦是妙覺心中之眚妄。若
彼凡愚不見眚者。則妄生分別。謂此圓影為是燈
是見。為離燈離見。若夫智人既能見眚。則雖有此
眚。亦不為病。如云知幻即離矣。故曰。終不應言是
燈是見。是且不肎言。何況復於是中更言非燈非
見耶。故前指見與見緣。如第二月非真月體。亦非
水中月影。何以故。涅目所成故。彼愚者不知。則妄
生分別。謂是月形耶。謂非月形耶。諸有智者。不應
說此揑目根元是月形非月形。喻如見與見緣。在
凡愚妄生分別。指此見精等。謂離真見耶。謂非真
見耶。若諸佛菩薩自住三摩地中。此見及緣。元是
菩提妙淨明體。自不說言是真見非真見矣。今此
圓影亦復如是。諸有智者。既知目眚所成。今欲名
何者是燈是見。是且不肎言。何況更說非燈非見
耶。此亦如是下。乃迴文耳。
云何名為同分妄見（至）本所不見亦復不聞。
冠註　此明同分妄見也。此惟舉須彌南面所有
之一洲也。海水指七金山外鹹水海也。平陸即無
水之地。洲即水環之地。一大餘小。數滿三千。正中
一大洲。大國凡有二千三百。其大洲之外。餘有小
洲。在諸海中。其洲中或居三兩百國。或一十二十
乃至五十國者。其中最小一洲。秪居兩國。其一國
中。共有惡業感招。共覩不祥。所謂暈適珮玦。妖氣
環匝。於日月曰暈。薄蝕日月曰適。災氣近日。如珮
玦之狀。皆日月之災象也。星芒徧指曰彗。芒氣四
出曰孛。橫去曰飛。下注曰流。此皆星辰之災象也。
災氣夾日曰負耳。映日曰虹蜺。此皆陰陽之災象
也。是諸惡象。但此國眾生同業所招。故能同見。若
本洲中。彼國眾生本無同業。故不見不聞也。此下
進退合明處。雖約見相二分皆妄。如燈上圓影。要
以能見攝六根。所見攝六塵。了根塵皆妄。即是真
性不可局。溺法相宗。微細分柝。大都本經。以一切
事究竟堅固為主。勿得執彼濫此。破碎本旨。觀後
文。淪生死。證妙常。唯是六根。則可知矣。
阿難吾今為汝以此二事（至）性非眚者故不名見。
冠註　此下正明進退也。意謂二喻既明。即當以
法合上同分之喻。今且復進別業之喻。暫退同分
之法。故曰進退也。即進之曰。如彼眾生別業妄見。
<pb n="39"/>
矚燈光中所現圓影。雖似前境。終彼見者目眚所
成。牒前色實在燈。見病為影。謂雖有而非實也。眚
即見勞。非色所造。牒前影見俱眚。然見眚者終無
無見咎。牒前見眚非病。遂例明曰。如汝今日。以目
觀見。指見分。攝六根。山河國土及諸眾生。指相分。
攝六塵。皆是無始真見。一念妄動。而成藏識。故現
此見相二分。故曰見病所成。見與見緣。似現前境。
本非實有。即如目中有眚。妄見圓影也。何以知其
然。謂元是自己本覺妙心。又因一念隨緣。頓起妄
明。遂有能緣之見及所緣之境。即如好眼被勞而
生眚。則見燈上有圓影出。故曰。能緣所緣總名為
眚。然見眚者。終無見咎。若覺了能緣之見即眚。則
所緣之境。即非眚矣。若覺了所緣之境是眚。則能
緣之見。即不墮眚中矣。何以故。若從微密真心。發
起觀照。豈非始覺乎。以此覺而照得能見者。是眚
非實。則始覺即合乎本覺明心。而凡所覺之緣。自
然非眚。斯由心真。而境亦真矣。若從微密真心。發
起觀照。即名始覺。以此覺而照得所覺之境。是眚
非實。則始覺亦合乎本覺。而本覺自不墮於眚妄
之中矣。此實是真見。見一切法。而法法全真。豈同
見精見。明暗空塞雖不雜。而未真耶。下指前過而
責之曰。以彼見精。望此真見。尚落一層。云何復執
四義所成離塵無體之覺聞知見。名為真見。則是
以水中月影。為天上真月。謬之甚矣。是故汝今見
我三十二相。及汝根身器界。并諸十類眾生。於中
分染分淨。執內執外。認能認所。皆是妄見。即如目
中有眚。妄見圓影。而復以見聞覺知為真見。又非
見眚之人也。或曰真見無非是見。何故不可復名
覺聞知見。豈知妄見之上有真精。而真精之上有
真性。盖此真見即真性。而真性本非是眚。故不可
名為覺聞知見。若名覺聞知見。則是真見之眚。亦
如病目見圓影。而真見反晦昧矣。此處到底。是三
層。知見指妄見。若水中月影。真精指見精。若第二
月。性指真見。若天上之真月也。
阿難如彼眾生同分妄見（至）清淨本心本覺常住。
和合。即因緣義。不和合。即自然義。前云見精。不及
真見者。猶未滅此生死因。故上文覺見即眚。至此
實見見。約阿難一人。以微密觀照。復還本覺。此約
十方法界眾生。以微密觀照。復還本覺也。圓滿菩
提。指根本智。不生滅性。指真如理。境智一如。始本
不二。清淨本心。約用言。本覺常住。約體言。然亦不
出二轉依號也。
冠註　此合明也。以一人例一國。以一國例大千。
不出一眚妄耳。意謂將前一國人。同見種種災祥。
例彼一病目人所見圓影。復將一病目人例同一
國。互相合明。彼一人獨見圓影者。乃勞目中眚妄
所生。此眾人同見不祥者。乃見業中瘴惡所起。二
者所見。雖則不一。俱是無始顛倒分別見妄所生。
此見妄即前見妄。指根本惑也。豈獨此二者同一
見妄所生。以此擴充普例。則南閻浮提三千洲中。
所有國土。同此見妄所生。南洲諸土既同。其餘三
洲諸土亦同。四大部洲既同。則釋迦化境亦同。百
億日月既同。則十方諸佛所有諸有漏國土。及諸
眾生。皆同一見妄耳。夫見妄依真性而起。有漏迷
無漏而成。故曰同是覺湛明性。無漏妙心。初因一
念隨緣黏湛發妄。則於一精明。分成六和合。遂有
見聞覺知為六根。如目中之赤眚。亦有虗妄病緣
之六塵。如燈上之毛輪。根境逢緣。妄識□生。則妄
認四大五陰為身相。六塵緣影為心相。當處發業
當業輪轉。故於因緣和合時。妄見有生。於因緣別
離時。妄見有死。若能迴光返照。斷盡前六識中麤
惑。不墮分段生死。則遠離諸和合緣矣。更斷俱生
細惑。不墮變易生死。則遠離不和合矣。若復滅除
<pb n="40"/>
藏識中二種生死之種子。即能轉八識成四智。故
圓滿菩提。獲根本智。契不生滅性。證如如理。則永
絕輪迴。完復清淨本心本覺常住矣。
阿難汝雖先悟本覺妙明（至）及諸群塞亦復如是。
冠註　此破和合也。因阿難前云。為我宣說因緣
自然和合不和合。心猶未開。而更聞見見非見。重
增悶迷。世尊即與發明見非是見已竟。若因緣自
然。先已破除。唯非和合。非不和合。尚未開示。故不
待更問。而示之曰。汝雖先悟本覺妙明性。非因緣
非自然性。而猶未明覺元非和合。非不和合。若謂
覺性定屬和合。不能離一切法。則同諸幻法。永為
生滅。若謂覺性定不和合。不能即一切法。則棄諸
幻法。於覺性之外。故非和合。非不和合也。復以前
塵審定阿難曰。汝但悟覺性。非因緣自然。而猶以
世間妄想諸和合性。而自疑惑。以為能證菩提之
本覺妙心。亦同世間妄想。待前塵和合而起者。則
汝今者妙淨見精。現對明暗通塞。而當與誰和耶。
若謂見精與明和者。且汝舉目見明。適當明相現
前之時。從何處雜和汝之見精耶。若見精與明相。
未雜和時。雖非歷歷可指。容可辯別。所謂和者。見
即如水。明即如土。若水土既和。則水失其清。土失
其礙。而和成泥相矣。今見與明兩相雜和。見先其
見。明是其明。而和成之狀。復何形像耶。或曰見明
之時。明相現前。明中自有見精。而見中亦有明相。
此即其雜和之像也。縱許明中有見。秪謂之明。而
見則失矣。故破之曰。若非見者。云何見明。然則見
精且無。雜何形像。縱許見中有明。秪謂之見。而明
則失矣。故破之曰。若即見者。云何見又見見。然則
明相且無。雜何形像。或轉計曰。見雖入明中。見未
甞失。而與明相一樣圓滿。明雖入見中。明未嘗失。
而與見精一樣圓滿。故破之曰。必見性圓滿。則無
地非見。何處容得下明而說與明和耶。若明相圓
滿。則無地非明。何處容得下見而說與見和耶。故
雙結上文云。既見與明。各各圓滿。是見不容明。而
明不容見。則見必異於明。而明必異於見。故曰和
明非義。若見雜於明中。失了見之性。而明雜於見
中。失了明之字。此則互相雜。失其明相見性而已。
故曰和明亦非義也。彼暗通塞。例此可知矣。又汝
見精。若與明暗通塞相附合者。必如蓋合函。兩不
相乖。亦不相離。若此見精。必與明合。至於暗時。明
相已滅。此見自隨明滅。定不復與暗合。若不合暗。
必不能見暗。云何又能見暗。若謂雖則見暗。而實
不與暗合。猶與明合者。則見的既不合。而合的必
不見。則與明合時。應不見明。既不見明。云何與明
合時。了然知其是明而不是暗耶。今此見精。既能
見明。仍能見暗。定知合明非義。彼暗通塞。例此可
知矣。此中不言覺性。而猶言見精者。正顯文雖在
斯。義猶在前。元是二種妄見以前未了公案。止為
速明見非是見等意。故將此意。暫停至此。下文亦
然。
阿難白佛言世尊如我思惟（至）及諸群塞亦復如是。
冠註　此破不和合也。覺性徧滿於真俗二諦。若
約實際理中。纖塵不立。故非和合。若約今世門頭。
一法不捨。故非不和合。所以般若云。若見諸相非
相。即見如來。古德亦云。若見諸相非相。不見如來。
又云。若見諸相非相。即見眉毛眼上。阿難不達斯
旨。故聞世尊斥其以世間妄想諸和合性。而自疑
證菩提之心和合起者。更辯破其和合。則復以思
惟心。執妙覺元與根塵識法不和合。故世尊復審
定阿難曰。汝此妙見精。若與諸塵相非和合者。今
於明暗通塞中。不與誰和耶。若此妙淨見精。不與
明和。則見精與明相。各有邊涯際畔。汝且諦觀二
者界限。明止何處。見止何處。見既不與明連。自何
<pb n="41"/>
為界。明既不與見連。自何為界。若謂明邊必無見
者。則明與見各有疆場。各不相及。若見不到明邊。
自不知其明相所在。既不知明相所在。云何與明。
分其界畔。而言其不與明和耶。彼暗通塞例此可
知。又妙見精與諸塵相非和合者。今對明暗通塞。
不與誰合耶。若此見精不與明合。則見性與明相。
兩相乖戾。不能角立。如耳根與明相了不相觸。若
耳聽明。逈不相涉。見精既如耳根。則此見精且不
知其明相所在。云何甄別明白。而知其不合耶。若
不能甄明。而妄言見精不與明合者。甚不合理也。
彼暗通塞例此可知。阿難所說之覺。元指真性。緣
指能緣之六根。塵指六塵。及心念慮。統指前六識
心。因世尊斥其以世間妄想諸和合性。而疑能證
菩提之心和合起者。故復疑此覺性必離此而別
有者。即如離波求水也。
阿難汝猶未明一切浮塵（至）迷悟生死了無所得。
冠註　此總明三科之大意也。前所云大陀羅尼
諸三摩提妙修行路者。自此始也。承上云。汝等雖
悟妙覺明性非因緣自然非和合不和合。則唯知
根身器界屬因緣和合。為虗妄不實。而不知身器
之所以稱幻化相者。依如來藏性而起也。故曰汝
猶未明一切浮根色塵等法。皆如陽焰空華眚妄
毛輪。當處出生。隨處滅盡。所謂初生即有滅。難為
愚者說。然言幻妄者。特稱名指相而已。其性真為
妙覺明體。可見根身器界。本無實體。唯眾生妙覺
明心。為實體耳。汝等若能如是而知之。乃至陰處
界入。實本無生。蓋為父母與己業識。因緣合會故。
妄見有生。為己業力。隨其修短之限。而分離故。妄
見有滅。殊不能知。生從何來。滅從何去。又豈知生
滅去來。皆幻妄稱相。本無實性。而所以能現乎此
者。本是如來藏性也。其性也隨萬有而不變不遷。
故曰常住。其用也處迷途而無障無昏。故曰妙明。
本體不動。而妙用周圓。體用一如。則妙萬物而至
神。性一切而不異。故曰不動周圓妙真如性。若能
親證此境。則於性真常中。求其去來迷悟生死。了
無所得。悟尚不有。豈容因緣和合生滅去來於其
間哉。所謂涅槃生死等空華矣。
阿難云何五陰本如來藏（至）色陰當知亦復如是。
譬如有人下。標真立體。其人無故下。從真起妄。下
文若空來者下。辯妄不實。是故下。了妄即真。後文
倣此。然此處色陰。獨指一身。不同他處。凡根身器
界。有質礙者。皆為色陰。即此一切非相。惟帶言之。
亦不必重。若局溺法相宗。統指十一色法。則向後
五根六塵。皆成贅語。若更謂合色開心。合心開色。
皆好事者之所為。非本經正意也。人當汎言。若單
指眾生。則上一人字。說不通。
冠註　此總徵起。而釋成五陰。皆幻妄稱相。其性
本真也。五陰者。色受想行識也。陰亦云蘊。取積聚
蓋覆二義。謂積聚有為。蓋覆真性也。意謂五陰皆
屬有為。乃世間生滅之法。云何名為本如來藏妙
真如性耶。故設喻以明之。首舉色陰曰。譬如有人。
此人汎言。清淨目喻正智。睛明空喻真理。逈無所
有。喻理智一如。其人無故不動目睛。喻真心隨緣
妄動而成藏識。瞪以發勞。喻見分妄心。則於虗空
別見狂華。喻相分妄色。單指色身。復有一切狂亂
非相。總指身外色塵也。
阿難是諸狂華非從空來（至）本非因緣非自然性。
冠註　此假空華以明色陰。即如來藏性也。意謂
勞目所見之空華。非從空來。非從目出。蓋此色陰
非如如理。非不動智。乃妄動而後見也。故曰。若此
狂華從空來者。既從空來。還從空入。若此華相既
有出入。則此虗空亦有內外。既有內外。則非虗空。
若非虗空。便有實體。實則自不容其華相起滅。猶
<pb n="42"/>
如阿難既有實體。更不容一阿難於中往來。何謂
狂華生於空耶。若不生於空。豈生於目耶。若此狂
華從目出者。既從目而出。還應從目而入。若從目
出。則此狂華屬人所生。當合有見。若有見者。出既
為空中之華。旋宜見能生之眼。若無見者。出則既
能翳空。旋則當能翳眼。蓋出既翳空。又見華時。目
應無翳。當言清明眼見空中華。云何反言翳眼見
空華耶。旋當翳眼。當言翳眼見晴空。云何見晴空
者。反號清明眼耶。若知此狂華二處皆無。則妄本
無因。即當知其色陰本無生滅。但虗妄稱相。其性
乃非因緣非自然。本如來藏妙真如性也。
阿難譬如有人手足宴安（至）本非因緣非自然性。
冠註　此假喻以明受陰。即如來藏性也。領納曰
受。若分而言之。為前五識。合而言之。總為受陰。然
必以前五根對前五塵。發起前五識。能領納違順
離合之境。方為受陰。故曰譬如有人手足宴安。百
骸調適。忽如忘生。性無違順者。即如一念未動時。
尚不知有身。安知有根境。既無根境。受自何生。其
人無故。以二手掌。於空相摩。於二手中。妄生澀滑
冷熱諸相。即如一念動時。根境相偶。有違順離合
之不同。而於中妄生諸識。故曰受陰如是。下文辨
澀滑冷熱之幻觸。不從空生。不從掌出。以顯其受
陰虗妄也。若謂此幻觸從空來者。空無分別。決無
選擇。既能觸掌。亦當觸身。豈有揀擇。而獨觸其掌
乎。既不從空來。豈從掌出。若謂此幻觸從掌出者。
獨掌亦能出。掌未合時。何無澀滑冷熱諸相。而必
待掌合。而後出耶。不特此也。若使定從掌出。掌合
時既知其出。掌離時亦知其入。若必有出入。則其
連掌之臂腕骨髓之中。應亦知其入時蹤跡。何故
不知。若必於臂腕骨髓之中。實有能覺之心。知其
出入。則是自有一物。身中往來。無時不觸。何必待
掌合。而後知其出。始名為觸耶。若知此幻觸二處
皆無。則妄本無因。即當知其受陰本無生滅。但虗
妄稱相。其性乃非因緣非自然。本如來藏妙真如
性也。澀與滑。冷與熱。含違順二義。掌有離合二義。
總顯受陰因此而起。但托幻觸。以辨受陰虗妄。是
本旨。若援法相宗。強配別意。則謬甚矣。
阿難譬如有人談說酢梅（至）本非因緣非自然性。
冠註　此假喻以明想陰即如來藏性也。分別緣
慮曰想。即第六意識。亦名融通妄想。故曰。譬如有
人。談說酢梅。口中水出。思蹋懸崖。足心酸澀者。即
如一念妄動。而想陰生焉。下文惟假水與酸澀。辨
想陰之虗妄。即此因酢說。而所有之水。不從梅生。
不從口入。若謂此水從梅生者。梅應自談。何待人
有酢說。而復口中水出。梅無酢說。則此水必不從
梅生。若此水從口所入。則聞酸說者。自應是口。何
須更待耳聞酢說。而後口中水出。口未聞其酢說。
則此水必不從口入。若獨耳聞酢說。故有水者。此
水何不從耳中出。而反從口出者。何耶。又此酸澀
不從崖生。不從足入。若崖生者。崖合自思。何待人
思。若因足入。足應自思。何待心思。若獨心思。此酸
澀者。何不生於心中。而反生於足中耶。若知此水
與酸澀。二處皆無。則妄本無因。即當知此想陰。本
無生滅。但幻妄稱相。其性非因緣非自然。乃如來
藏妙真如性也。
阿難譬如暴流波浪相續（至）本非因緣非自然性。
冠註　此假喻以明行陰即如來藏性也。遷流曰
行。即第七末那識。所謂恒審思量我相隨。亦云習
氣成暴流。此暗以空喻真如。水喻藏識。非空不能
容水。非水不能成流。故曰譬如暴流波浪相續。前
際後際不相踰越者。即如真心一念妄動而成。藏
識心海。復為境風鼓動心海。而成末那。則有微細
生住異滅。念念不停。其行陰之狀如此。下文唯假
<pb n="43"/>
暴流。以辨行陰之虗妄。即斯暴流之性。不因空生。
不因水有。亦非水性非離空水者。謂空以寂然為
性。水以澄靜為性。而暴流以遷流不停為性。即如
真心以無生滅為性。藏識以湛不搖動為性。而行
陰以念念生滅為性。然離真心與藏識外。亦無行
陰可得。若謂此暴流性。因空而有。則諸十方虗空。
成無盡流。世界俱受淪溺。今此虗空無盡。暴流有
盡。則知非因空有。即如真如寂然無盡。行陰遷流
有盡。若此暴流性。因水而有。則此流性應非是水
性。何以故。水性屬能有。流性屬所有。當如因樹有
果。而現見能有之樹及所有之果。判然可辨。若此
暴流之性即水之性。是水當定以濁流為性。於澄
清時。則應非水之體性矣。即七八二識乃互相現
起。非定有一性。亦非定有二性也。若此流性離於
空水。則空非有外。水外無流。又非離於空水也。即
如離真心藏識外。自無行陰可得矣。若知此暴流
非生於空水。亦不離於空水。則妄本無因。即當知
此行陰本無生滅。但幻妄稱相。其性非因緣非自
然。乃如來藏妙真如性也。第一第二第四性字。約
動靜辨。第三性應非水之性字。約能所辨也。
阿難譬如有人取頻伽缾（至）本非因緣非自然性。
已上總名五陰。元無生滅。但幻妄稱相。其性本真。
故以空華喻。明色陰已。即托華相而辨破之。以澀
滑冷熱之幻觸喻。明受陰已。即托幻觸而辨破之。
以口中之水相。足心之酸相。喻明想陰已。即托水
相澀相而辨破之。以暴流之相。喻明行陰已。即托
流相而辨破之。是前四陰無甚差殊。唯斯識陰。自
取頻伽缾。塞其兩孔。滿中擎空。千里遠行。用餉他
國。喻義始完。及至辨破。則瓶與人等。俱置之。而獨
辨瓶中之空。無去來之所。無出入之迹。無餘欠之
據。足見前四陰雖不無真性。而妄想熾然。唯後識
陰。雖不無妄。而真性不變。故於前四陰。獨辨妄相
無因。令知妄體本空。則真性可待。於後識陰。唯辨
真性。無所從來。亦無所去。用涉迷悟之鄉。而曾無
出入。體徧聖凡之質。而本無餘欠。令知真空不變。
則妄習自亡。是滅妄歸真以真除妄之辨。不可不
知者也。
冠註　此假喻以明識陰即如來藏性也。此即受
熏持種之藏識。乃一切眾生捨生趣生。去後來先
作主公者。蓋為真如有隨緣不變二義。無明有成
事體空二義。真如隨緣。即為成事無明。而無明體
空。即為不變真如。非定一體。非定二體。則真妄和
合以成藏識者。不出此二種而已。故曰譬如有人
取頻伽缾塞其兩孔。滿中擎空。千里遠行。用餉他
國者。人喻善惡業力。缾喻成事無明。缾中之空喻
無明中有不變真如。斯總喻真妄和合而成藏識。
塞其兩孔者。即如真如未隨緣時。則具根本後得
二智。既隨緣成識。即閉塞二智。而反成二障矣。千
里遠行用餉他國者。即如識被業牽。輪迴三界。無
處不往。識陰之狀如此而已。下文不言人缾。獨言
缾中之空無去來相。故曰瓶中之空非彼方來非
此方入。若瓶中之空。自彼方持來。則本瓶中既貯
空去。則於本瓶地。應少此一瓶之空。於彼地曾未
少此一瓶之空。則定非彼方持來。若瓶中之空必
自此方入者。有入即有出。則開孔倒瓶。應見空出。
今縱開孔倒瓶。不見空出。則定非此方所入。以瓶
中之空無去來之相。不變真如。雖在眾生業識中。
曾無生滅去來之相。以人擎瓶千里遠行用向他
國。喻如去後來先。輪迴諸趣者。惟是無明業力而
已。然此瓶中之空。與外廣大無盡之空。本無有二。
曾無隔礙。亦無餘欠。若脫人之手。打碎此瓶。則渾
然一廣大無盡之空。即如一切眾生斷除業力。翻
破無明。則與十方諸佛所證真空妙理。敵體無二。
<pb n="44"/>
寧有佛生之差別乎。若知瓶中之空。曾無去來。瓶
外之空。曾無餘欠。則知真性本無生滅去來。而生
滅去來者。乃業力無明。所謂和合妄生和合妄死
耳。即此當知識陰本無生滅。但幻妄稱相。其性非
因緣非自然。本如來藏妙真如性也。

楞嚴講錄卷二

<sarticle>大佛頂如來密因修證了義諸菩薩萬行首楞嚴經
講錄卷第三</sarticle>
明　柴紫　釋乘旹　講錄
新安受法弟子　汪益源　校梓
復次阿難云何六入（至）本非因緣非自然性。
此見精。當指勝義根。若指浮塵根。則非於根出之
根。必無下落。且浮根已攝入妄身中。居中者。謂居
浮根之中。若謂根塵之中。即名識。不名根。此見精。
亦不同前見精。前屬見分。此屬相分。若局溺見性。
必屬見分。即名眼識。不名眼根。所謂愚者難分識
與根。正在此也。若謂前許見精離塵有體。今言見
精離塵無體。似自語相違。殊不知前指見分中尚
未雜色。猶切近於真者。此單指相分淨色根。且前
既喻如第二月。亦云見見之時。見非是見。足知雖
云有體。亦是托見精以指真性。非單指見精離塵
有體也。當深究之。勿得草草耳。
冠註　此徵釋六入即如來藏性也。先總徵。後別
釋。入即根也。謂六根各能吸入所對塵相。故以根
為塵所入處。如來藏即實相真心。如者不動之體。
來者周徧之用。藏者此心能具無量功德法財。如
寶藏庫妙真如性者。謂此如來藏。于根根塵塵。法
爾映現。如珠映色。本體不變。法法皆如。是生生不
息之理也。下明眼根即如來藏性也。即彼目睛瞪
發勞者。兼目者勞同是菩提。瞪發勞相者。瞪直視
也。勞因目睛。久瞪而發。故云瞪發勞相。前文譬如
淨目見睛空。瞪以發勞。別見狂華。是以妄見狂華。
為目睛瞪發勞相。茲謂豈獨見狂華是目之勞相。
更兼目睛與勞。又同是菩提真心上。瞪發勞相。所
謂見與見緣。如虗空華也。何見其目。是真心之勞
相。為此見性本無自性。但因浮根。于明暗二種。妄
塵相對。粘湛發見。居于浮根之中。吸取塵象。名為
見性。其性若非此二塵。則不名見性。盖所以名為
見性者。因二種妄塵而立。若離此二塵。名尚不成。
豈有體乎。何見其無體。為是見體非明暗來。非浮
根出。不生于空。若此見體從明來者。暗時無明。此
見即隨明滅。應非見暗。若能見暗。定非從明而來。
若從暗來者。例此可知。若此見精。從浮根生者。獨
有浮根。必無明暗二塵。然此見精離彼塵相。本無
自性。若從空出。往前施能見塵。歸後亦當見根。又
空自能見相。與汝見根。無相關涉。若知見體三處
皆無。即當知汝眼入本無生滅。但虗妄稱相。其性
非因緣非自然。本如來藏妙真如性也。
阿難譬如有人以兩手指（至）本非因緣非自然性。
冠註　此明耳入即如來藏性也。前久瞪其目。而
妄見空中狂華。乃目之勞相。今急塞其耳。而妄聞
頭中作聲。乃耳之勞相。意謂豈唯聲是耳之勞相。
更兼耳根與勞。又同是菩提真心上。瞪發勞相。何
見其耳是心上之勞相。為此聞性。元無自性。但因
浮根與動靜二種妄塵相對。粘湛發聽。居于浮根
之中。吸取二種塵相。故名聽聞性。其性若非此二
塵。則不名聞性。盖所以名聞性者。因二種塵相而
立。若離彼動靜二塵。名尚不成。豈有體乎。何見其
無體。為此聞性。于妄塵浮根虗空三處皆無。若謂
見聞性從靜時生。則動時無靜。而此聞性即當隨
靜境而滅。既滅則不應聞動。若有聲即聞。定非靜
<pb n="45"/>
時所生。若謂此聞性從動時生。則靜時無動。而此
聞性即當隨動而滅。既滅則不應聞靜。若無聲即
覺。定非動時所生。若謂此聞性從浮根生者。獨有
浮根。必無動靜二塵。然此聞體。離彼二塵。本無自
性。若謂此聞性從空而出。是空有能聞之根。自成
有性。即非無知之空。又空若有性。自能聞聲。與汝
耳入。無相關涉。若知此聞性三處俱無。即當知此
耳入本無生滅。但虗妄稱相。其性非因緣非自然。
本如來藏妙真如性也。
阿難譬如有人急畜其鼻（至）本非因緣非自然性。
冠註　此明鼻入即如來藏性也。畜縮氣也。此以
久畜其鼻。妄聞鼻中冷觸及通塞等。同是鼻中之
勞相。意謂豈獨冷觸等。是鼻中之勞相。更兼鼻根
與勞。又同是菩提真心上勞相。何見其鼻根。是心
上之勞相。為此聞性元無自性。但因浮根與通塞
二種妄塵相對。粘湛發聞。居于浮根之中。吸取二
塵。名齅聞性。其性若非此二塵。則不名聞性。盖所
以名聞性者。依此二塵而立。若離彼二塵。名尚不
成。寧有體乎。何見其無體。夫此聞性。于妄塵浮根
虗空三處都無。何以故。若謂此聞性從通來。則塞
時無通。而此聞性應隨通相同滅。既滅則應不知
塞。能知塞應非從通而來。若謂此聞性因塞而有。
則通時無塞。而此聞性應隨塞相同滅。既滅則不
知通。云何發明香臭等。觸能聞香。應非自塞而來。
若謂此聞性從浮根生者。獨有浮根。必無通塞二
塵。然此聞性離彼二塵。本無自體。若謂此聞性從
空而出。則此聞性自當在空。迴齅汝鼻。且空自有
聞性。與汝聞根。了不相關。有是理乎。若知此聞性
三處都無。即當知此鼻入本無生滅。但虗妄稱相。
其性非因緣非自然。本如來藏妙真如性也。通指
有香臭。言塞指無香臭。言非閉塞之塞。以上動靜
二相。例此通塞者。其意自明。
阿難譬如有人以舌䑛吻（至）本非因緣非自然性。
冠註　此明舌入即如來藏性也。此以舌䑛吻。䑛
之不已。其人若病。則因䑛而妄有苦味。其人無病。
微有甜觸。由熟䑛而有甜苦之妄塵。更由甜苦。而
顯未䑛時。淡性常在。斯皆舌甜不已。瞪發勞相。意
謂豈唯甜苦淡觸。是舌根之勞。即此舌根與勞。又
同是菩提真心上。瞪發勞相。何則知味之性元無
自性。但因浮根與二種妄塵相偶。粘湛發知。居于
浮根之中。吸此二塵。故名知味性。其性若非此二
塵。即不名知味性。盖所以名知味性者。依二種塵
相而立。若離彼甜苦淡二種妄塵。名尚不成。豈有
體乎。何見其無體。為此知味性。于妄塵浮根虗空
三處皆無。何以故。若謂此知性從甜苦味來。遇淡
味時。甜苦已無。而此知性應隨甜苦同滅。應不知
淡。若能知淡元非因甜苦來。若謂此知性從淡味
出。遇甜苦時淡味已無。而此知性應隨淡味同亡。
亦復不知甜苦二相。若更知其甜苦。則非因淡生。
若此知性從浮根生者。獨有舌根。必無甜淡及與
苦塵。然斯知味之根。本無自性若此知性從空而
出。則彼虗空自能知味。非必是汝口知。又空自知。
則與汝舌入。有何關涉耶。若了此知味之性三處
咸無。即當知此舌入本無生滅。但虗妄稱相。其性
非因緣自然。本如來藏妙真如性也。
阿難譬如有人以一冷手（至）本非因緣非自然性。
冠註　此明身入即如來藏性也。觸乃身根所對
之塵。而根塵相對。必假合離違順。而根塵二法始
顯然。此獨以二手作身根。徒以二手上冷熱之勢
互相勝負。妄成離合違順。而作觸塵。總顯是虗妄
勞相而已。故曰譬如有人以一冷手。觸于熱手。若
冷勢多。熱者從冷。此是冷勢勝。熱勢負。若熱功勝。
冷者成熱。此是熱勢勝。冷勢負下。略結斷云。如是
<pb n="46"/>
以此合覺之觸。顯于離知。涉勢若成。因于勞觸者。
如是以此四字。指定上文覺知二字。指定身根。猶
云合身根之觸塵。正合時塵。亦不能自顯其塵。必
待離時之知覺。方顯合時之塵相。下應補二句云。
離塵之知顯于合觸意始完。盖非合不顯離。非離
不顯合。必因互顯而離合始見。非冷不涉熱。非熱
不涉冷。必以勢交涉。若勝負互成。則違順始見。要
用前二句。建立合離二相。用後二句。建立違順二
相。然合離違順。固是身根。瞪發勞相。而身根與勞。
又同是菩提真心上。瞪發勞相。何見其身根。是心
上之勞相。為此知覺。元無自性。但因浮根與離合
違順妄塵相偶。粘湛發覺。居于浮根之中。吸此塵
相。故名知覺性。其性若非離合違順。則不名知覺
性。盖所以名知覺性者。依此四相而立。若離彼合
離違順。名尚不成。豈有體乎。何見其無體。為此知
覺。于合離違順浮根虗空三處都無。何以故。若此
知覺。因合時來者。離時非合。而此知覺應隨合滅。
云何知離。既能知離。定非因合。而有違順二相。例
此可知若此知覺從浮根出者。獨有浮根。必無合
離違順四種妄塵。則汝身知離此四相。元無自性。
若此知覺必出于空。則空自知覺。與汝身入。何相
關涉耶。若了此知覺三處俱無。即當知此身入本
無生滅。俱虗妄稱相。其性非因緣非自然。本如來
藏妙真如性也。
阿難譬如有人勞倦則眠（至）本非因緣非自然性。
冠註　此明意入即如來藏性也。盖意入無形。但
以末那識為根相。以生滅二法為塵相。是根即執
我第七意境即過去。前五塵且眠𥧌時。第六識不
起。亦不見有意知根。世尊先藉睡窹憶忘等。建立
其意知根。使人易曉也。故曰譬如有人意下勞倦
則眠。正眠時意知根尚未顯然。及至睡熟便窹時。
妄念初起。然起不孤起。必覽過去五塵相依而起。
且與斯所覧之塵。未必條條有序。故得之為憶。失
之為忘。憶忘循環之間。未免顛倒錯亂。則一剎那
間漸覺醒。然則于一念中。見其初憶若生。正憶若
住。將忘若異。忘盡若滅。而吸引過去塵相。同歸斯
生住異滅之中。而剎那剎那四相。前後不相踰越
者。乃意知根之相狀也。意謂眠窹憶忘。固是意入
之瞪發勞相。然意人與勞。又同是菩提真心上之
瞪發勞相。何見其意入是真心之勞相。為此覺知
性。本自無性。但因意知根與生滅二種妄塵相依。
而粘湛集知。居于意根之中。吸引撮取其過去五
塵。名為內塵。雖吸內塵。亦不與前五根同境。盖前
五根緣現前境。謂之順流。若反緣內塵。則謂之逆
流且縱反緣亦不及其內塵故。但以前五根逆流。
不及處。名覺知性。其性若非窹𥧌生滅二種妄塵。
則不名覺知性。盖所以名覺知性者。依二種塵相
而立。若離彼窹𥧌生滅二塵。名尚不成。安有其體。
何見其無體。為是覺知性。于窹𥧌生滅意根虗空
三處俱無。何以故。若謂此覺知性從窹時來。𥧌時
非窹。即應隨窹滅。却其昏然而𥧌者。將為誰耶。既
為窹為𥧌者。皆覺知性。則非從窹𥧌中來。若謂此
覺知性。必從生時有。正滅時非生。即應隨生已滅。
而受滅者誰乎。若謂從滅時有。正生時非滅。即應
隨滅已無。而知生者又誰乎。若謂此覺知性。從意
知根出。殊不知彼意知根亦自無體。但因窹𥧌二
相現起。然窹𥧌亦自無相。但隨身形開而名窹。隨
身形合而名𥧌。夫離此窹𥧌二體。則意根尚無。何
況從意根所出之覺知性。則同空華。畢竟無性矣。
若謂此覺知性。從空生者。自是空之知覺。與汝意
入有何關涉耶。是故下結意同前。○勞倦指意。言
非指身勞也。意知根指如幽室見者。與前五浮根
並列文中不于根出。及若從根出之根。皆指前意
<pb n="47"/>
知根也。覺知性亦與前見性聞性等並列。前五皆
言發見等。此獨言集知者。謂前五根約相分現行
位中言。此雖同相分。尚近種子位中有粗細之別
耳。
上明六入竟。下明十二處。即如來藏性也。十二。六
根六塵也。處。根塵之所在也。此獨破六根。而不言
根。但言塵所入處。下雖根塵互辨。正破在塵。亦不
言根塵。但言根塵之處所。即如後文雖根塵識三。
更互而辨。正破在識亦不言識。但言識之界限。蓋
謂根塵識法。雖名十八。本一圓妙寶覺明性。但由
凡愚用攀緣心。妄生分別。定執根在內。塵在外。識
生根塵之中。故今但破彼方向處所。及與疆界。使
塵無所入之處。根無所緣之處。識無分界之處。推
倒墻塹。打成一片。則根塵識法。無所隔越。自得融
歸一真法性矣。所以不破其法。唯破其法之處與
疆場也。
復次阿難云何十二處（至）本非因緣非自然性。
冠註　此下明十二處即如來藏性也。先總徵。後
別釋雖根塵互破。正意在塵。但為勢若交蘆相倚
而立。須更互辯破。故世尊先舉根塵二處審究阿
難曰。汝且觀祗陀林及諸泉池。能觀者是見處。所
觀者是色處。汝作云何解。為是外色。生汝眼中之
見。而始有能見之處耶。抑亦是汝眼中之見。生外
色相。而始有所見之處耶。若謂是汝眼。根生外色
相。而始有所見之處者。色性屬眼。則汝眼根但見
空時。非有色相。而此色性自應同相銷亡。色性既
銷。色相亦無。縱有汝見。亦無顯發。若謂空能顯見。
殊不知空假色。顯色相既無。假何物以顯空質非
空又不能顯色空色俱無。眼根亦無所寄。則一切
都無。盖計眼生色相者。謬矣。若謂是外色生汝眼
見。而始有能見之處者。見性屬色。則汝觀空之時。
但見虗空。非有色相。而此見性即應同色銷亡。見
性既亡。縱有空色。若無眼根。更假誰者。而見之乎。
盖計色生眼見者。亦謬矣。下結歸真性曰。是故當
知見與色空。俱無處所。既無處所。即色與見。本無
生滅。然此二處虗妄稱相。其性非因緣非自然。本
如來藏妙真如性也。
阿難汝更聽此祗陀園中（至）本非因緣非自然性。
冠註　此明聲塵即如來藏性也。盖雖破聲處。亦
兼耳處。更互辨破。故審定阿難曰。汝更聽此祗陀
園中食辨眾集而皷鐘之聲。前後相續。汝作云何
解。是聲赴耳邊來。耳往聲處去。若謂此皷鐘之聲。
來於耳邊。如我之身既去室羅筏城乞食。而祗陀
林中。則無有我。以我一人不能並赴兩處。則知彼
一聲必不能徧至眾耳。此聲必來阿難耳處。目連
迦葉應不俱聞。何況千二百人一聞其聲。齊來食
處。可見計聲往耳邊者妄矣。若謂汝之耳根。往彼
聲邊去。亦以我之身。例汝耳根。既往擊皷之處。如
我歸住。祗陀林中。鐘聲齊出。應不俱聞。如室羅城
裡。則無有我。何況象馬等種種音響。一齊俱聞。可
見計耳往聲處者妄矣。若耳根聲塵。各無來往。則
應無聞。云何有聲皆聞。可見計無來往者亦妄矣。
下結歸真性曰。是故當知。聽與音聲。俱無處所。既
無處所。即聽與聲。本無生滅去來。然此二處虗妄
稱相。其性非因緣非自然。本如來藏妙真如性也。
阿難汝又齅此鑪中旃檀（至）本非因緣非自然性。
冠註　此明香塵即如來藏性也。夫欲辨香塵。無
有出處。先指異香。以審實阿難曰。汝又齅此鑪中
旃檀。此香若然。一銖四十里內同時聞氣。汝意云
何。解此香為從木生。鼻生空生耶。若謂此香生於
汝鼻。稱鼻所生。當從鼻出。汝之鼻根。非旃檀木。云
何鼻中有此香氣。且稱鼻聞香。當說香自鼻入。方
謂之聞。若謂鼻中出香。而說為聞者。甚不合義。可
<pb n="48"/>
見計香生於鼻者謬矣。若謂此香生於空者。能生
空性。既為恒常。則所生香氣亦應常存。何藉罏中
爇此枯木而後有香耶。可見計香生於空者謬矣。
若謂此香必生於木。則此香質因爇成烟。使鼻得
聞。若此鼻聞香。合應蒙彼。烟氣可說。香生於木。然
其烟騰空。曾未及遠四十里內。云何已聞。可見計
香從木生者亦謬矣。下結歸真性曰。是故當知。香
鼻與聞。俱無處所。既無定處。即齅與香。本無生滅。
此二處者。但虗妄稱相。其性非因緣非自然。本如
來藏妙真如性也。若據法相宗。則鼻乃合中取境。
今云未蒙烟氣。已得聞香。又為離中之知。即此觀
之。足見佛菩薩說法。曾無定相。特隨時設教。對病
發藥。若執彼濫此。而強此合彼。不惟紊亂教源。亦
且不識時務。凡習內典者。徒眩辭華。而不究實際
可乎。
阿難汝常二時眾中持鉢（至）本非因緣非自然性。
冠註　此明味塵即如來藏性也。盖欲辨味塵。無
有定在。即就持鉢受食時。以詳審阿難。故曰。汝常
二時於眾中持鉢。汝舌或遇酥酪醍醐。名為上味。
汝意作云何解此味為復生於空。生於舌。生於食
耶。若謂此味生於汝舌。汝口秪有一舌。只當所生
一味。其舌既成酥味。亦應如酥無有變移。若更遇
黑石蜜。應不推移。而亦不知為蜜矣。若不變移。而
獨知酥味。則又不名知味。豈有舌根。而不名知味
者哉。若謂舌根能變移。而知多味者。其味亦從舌
生。則舌須多體。云何多味而生於一舌之知乎。可
見計味生於舌者非也。若謂此味獨生於食者。味
亦不成。何則必假能知者。方成味性。若無舌根。食
非有識。云何得知為甘為苦耶。縱爾食能自知其
味。即同他人知味。無干於汝。豈復稱汝舌根。為甞
味之知乎。則計味生於食者。又非也。若謂此味生
於空者。汝噉虗空。當作何等滋味耶。其空必作鹹
味既鹹汝舌。亦鹹汝面。則此界人均同鹹。海中魚
既常受鹹。定不知淡。若不識淡。亦不覺鹹。於此二
者。必無所知。云何名為知味者。若無能知味。亦不
有下結歸真性曰。是故當知。味舌與甞。俱無處所。
既無處所。即甞與味。本無生滅。但於二處虗妄稱
相其性非因緣非自然。本如來藏妙真如性也。○
黑石蜜舊說即砂糖也。
阿難汝常晨朝以手摩頭（至）本非因緣非自然性。
盖欲釋斯文。當先將能所二字。與無知有知等。辨
得分明。判然無惑。而後方識其意。若就觸一邊說
要以塵為能觸。根為所觸若就知一邊說。要以根
為能知。塵為所知。故名能觸者。定屬無知。名所觸
者定屬有知。然所觸者即是能知。而能觸者即是
所知故云此摩所知。誰為能觸。若缺一者。兩俱不
成。所謂單根不立獨境不生。故各各有已上。獨有
能觸之塵。固不成觸。各各有以下。單有所觸之根
亦不成觸故曰不應虗空與汝成觸。一觸所生者。
反上兩觸也。猶云吾手與頭。但要成一觸。體即知
也。在。有也。非無也。在能非所。指能知所知。在所非
能。指所觸能觸也。
冠註　此明觸塵即如來藏性也。凡觸必以根境
能所。有知無知。合離違順。相感而後成。此獨以一
身明觸。正顯萬法一體本無能所。合離特情。塵隔
越而妄見有也。故世尊審定阿難曰。我尋常戒勅
弟子。一日三度摩頭。汝既依法行持。而常於晨朝。
以手摩頭。當此摩時。則所知者。應名能觸。汝將誰
為能觸。其能觸者。為在手乎。為在頭乎。若謂能觸
者在手。是以手為無知之塵。然手與頭。惟汝一身。
既以手作無知。則頭亦應無知矣。然則獨有能觸
之塵。尚無所觸之根。云何成觸耶。若謂能觸者在
頭。亦是以頭為無知之塵然頭與手。惟汝一身。既
<pb n="49"/>
將頭作無知。則手亦應無用矣。亦獨有能觸之塵。
必無所觸之根。斯總是獨境不生。云何成觸耶。或
轉計曰。以手觸頭。則手可為能觸。頭可為所觸。豈
非手無知。而頭有知乎。以頭觸手。則頭可為能觸。
手亦可為所觸。豈非頭無知。而手有知乎。奚所不
成耶。故斥之曰。若汝頭手各各有知。又各各無知。
既有一知。即成一身。有一無知。即為一塵。則汝阿
難應有二身。應成兩觸。或反救前失曰。雖各各有
其頭。與手惟成一觸。故復斥之曰。若頭與手。一觸
所生。則手與頭。當為一體。若一體者。惟有一知。是
單有所觸之根必。無能觸之塵。或轉救其失曰。還
是二體。故更斥之曰。若二體者。縱有二知。誰為能
觸之塵。今在何處。盖即此二知但。在能知之根處
非在所知之塵處。但在所觸之根處。非在能觸之
塵處。總是單根不立。云何成觸。不應將虗空作能
觸之塵。與汝身根。而成其觸空。又非身家之塵也。
可見到底無觸塵之處。塵既無。則根亦不有是故
下結歸真性同前。
阿難汝常意中所緣善惡（至）本非因緣非自然性。
冠註　此明法塵即如來藏性也。法塵即前五塵。
卸落影像。分為意根所緣之塵相。其根塵必待因
依而起。故審究阿難曰。汝尋常於意根中所緣之
塵。不是善。定是惡。若不記別善惡。定是無記性。夫
善惡淨染法也。無記昏住法也。乃生成之軌。則除
此三性。無法塵可得矣。如此法塵。為復即汝意根
所生。為當離意根外別有方向處所耶。若謂此法
塵即意根者。此法則非屬塵。既不屬塵。必非意根
所緣。云何名為心緣之處耶。若謂此法塵離於意
根。別有方向所在者。其法塵自性。果有知覺乎。果
無知覺乎。若果有知。則當名心。不當名塵。豈獨不
名塵而已哉。若離心別有方所。斯塵反異於汝。又
屬有知。則非法塵。似非法之意根。亦非汝之法塵。
乃同他人之心量。與汝何干。若必執言。雖別有方
所。縱非是塵。必非他入心量。即是汝即是汝之心
者。云何汝心不與汝合。而為一反。更與汝離。而為
二乎。有是理哉。可見計法塵離意根而有知者妄
矣。若謂此法塵乃離心而無知者。世間無知之物。
盡屬前五塵。而前五塵各對前五根矣。此塵既離
五塵及虗空外。當在何處。今於色空。都無表示。不
應人間。更有空外。而為法塵所止之處乎。法塵既
無處所。則意根亦非所緣。根既無所緣之處。復從
何物而立根之名乎。是故下結歸真性準前。○心
皆指意根。二者不一也。說有兩心者不可從也。
此下明十八界即如來藏性。十八者。謂六根。六塵。
六識。合成十八數也。界者。界限也。意謂根塵識者。
唯一真性。但由妄生分別。故立界限。而以能緣者。
名根之界。以所緣者。名塵之界。以根塵之中。能了
別者。名識之界。下正破在識。而言及十八界者。以
為識界若成。根塵互顯。識界不成。根塵互寂。所以
不破其識。但破其界。盖彊界無分。則識與根塵。不
待合而渾一真性矣。
復次阿難云何十八界（至）本非因緣非自然性。
冠註　此明六識即如來藏性也。先總徵。後別釋。
欲破識界。先就其素所解者。詰辯阿難曰。如汝尋
常所明眼根。與色為緣。而識生其中。此識為復因
眼所生耶。以眼為識之界耶。因色所生耶。以色為
識之界耶。若謂此識因眼所生者。是單根能生其
識。然識以了別為性。既無色空。單有眼根。縱生汝
識。欲將何用。可見計眼能生識者妄矣。若謂以見
根為識之界限。汝見又非青黃等色。本不可見。既
無色相可以表示。縱有汝識。從何物而立識之界
耶。可見計識界從眼立者妄矣。若謂此識因色
塵所生者。是獨境能生其識。然識以了別為性。若
<pb n="50"/>
此識了空無色時。是能生之色既滅。所生汝識亦
應同滅。既隨色滅。云何識知是空性而非色性耶。
既識空非色性。則色滅而識未甞滅。可見計色能
生識者妄矣。若謂以色為識之界限者。必識與色。
永不相離可也。若色變時。汝識亦了其色相遷變。
則是色遷而識不遷。識縱獨在。無復對待汝識之
界。從何法而分立乎。或反救前失曰。若色變時。識
亦從色變去。自可與色立界。故破之曰。若從變則
識之界相自無。誰從色而立界耶。若雙計曰。色與
識俱不變則識之界。可從色立。殊不知。雖俱不變。
則二體恒在。此識既從色生。則同無知。應不識知
虗空所在。若不知空處。亦不知色處。而識之界。又
從何立。可見計識界從色立者妄矣。若謂單根獨
境不能生識。必兼眼色二種。方能共生者。為是眼
色合著生耶。離開生耶。若謂眼色合為一處。其間
已無空隙。縱有所生之識。即當離於中位而識之
界相自無。若謂眼色離在兩處。則縱有所生之識。
亦當分在兩邊。半與眼合。半與色合。而識之體性
雜亂。云何成識之界耶。兩合則雜亂。中離則無位。
若識界本無。則眼與色。亦無處所。故總結云。是故
當知。汝謂眼色為緣。生眼識者。三處都無界限。然
則眼色及與了色之識。三處既無界限。則知虗妄
稱相。其性本非因緣非自然。乃如來藏妙真如性
也。
阿難又汝所明耳聲為緣（至）本非因緣非自然性。
冠註　此明耳識即如來藏性也。但就其素所明
者。詰辨阿難曰。又汝尋常所明耳根。與聲塵為緣。
而識生其中。此識為因。耳根所生耶。以耳根為識
之界限耶。因聲塵所生耶。以聲塵為識之界限耶。
若謂此識因耳所生者。是單以根為能生。殊不知
動靜二塵既不現前。即勝義根不得成知。然則必
無所知之塵。而能知之根亦無。況更謂根能生識。
而識之形貌。從何有耶。根識俱無。則計聞根生識。
以聞根為界者皆妄矣。若必執言。勝義根無形。故
不可為識之界。浮根有形。豈不可乎。故牒上文云。
若取耳中聞性。既無二塵。即此聞性亦無所成。云
何更取浮根。為識之界限。豈知浮根雖為耳形。襍
於身根之色相。根既屬身。境即觸塵。定非聲塵。依
斯立界。名為身識界矣。則耳識之界。復從誰立耶。
是計浮根為識界者非也。若謂此識生於聲塵者。
是獨因聲有。則與聞根無干。豈知無聞根。則聲相
亦亡。能生之聲既無。則計識從聲所生者非也。若
謂識以聲為界者。縱許識從聲生。更許因聞根而
有聲相。則根聞聲時。應併識而俱聞。若不聞識。則
識與聲。尚未分界。猶一聲塵而已。何識之有。若謂
聞聲時。果聞其識。則識亦同聲。反成外境。識既在
外。已被耳聞。而能知聞識者。又是誰耶。豈一體而
有兩知乎。若謂更無有知。而知聞識者。則汝之身。
終如草木。何以故。止有一知。已成外境故。盖若知
聞識。當有二知不知。聞識一知也。無有是理乎。然
則計識界從聲立者妄矣。既單根不生。獨境不出。
不應聲塵與聞根兩相夾襍而成中界。盖既為夾
雜。則中位無矣。必有中位。方分內外。今無中界。則
內外二相復從何界而成乎。下結歸云。是故當知。
汝謂耳聲為緣生耳識者。三處都無界限。即此可
知根塵識三皆幻妄稱相。其性非因緣非自然。本
如來藏妙真如性也。
阿難又汝所明鼻香為緣（至）本非因緣非自然性。
冠註　此明鼻識即如來藏性也。意謂根塵為緣。
而識生其中。則阿難明之久矣。故詰之曰。此鼻識
為復因鼻根所生耶。以鼻為識之界耶。因香塵所
生耶。以香塵為識之界耶。若謂此識因鼻根生者。
則汝以何為鼻根。為取肉形浮根。如雙瓜之相為
<pb n="51"/>
鼻耶。取齅知勝義根。動搖之性為鼻耶。若取肉形。
則肉質乃屬身根。非鼻根也。能生之根尚無。所生
之識何有。則計浮根生識者非也。若謂浮根為識
之界限。即能知者。即身非鼻。則所知者。即觸非香。
根既名身。必非鼻根。塵既名觸。即是身塵。鼻尚無
名。云何以鼻為識之界耶。計浮根為識之界者非
也。若取齅知之性為鼻根者。又汝以何為知。若以
肉形為知。則肉之所知元係觸塵所知。屬觸非香。
則能知屬身非鼻。若以鼻中之空為知者。則空自
知。肉應無覺。然則空應是汝之知。汝身非汝之知。
今日阿難應無所在。然則齅知尚無。從何物而生
識耶。或轉計曰。勿論肉知及與空知。現能知香。豈
非知乎。斯是以香為知。而知自屬香。於汝何干。或
反救前失曰。非以香為知。但香因知顯。若非齅知。
則香何所有。斯又是香因知生若香臭二氣必生
汝鼻。則香臭自不生於伊蘭及旃檀木。二物不來。
汝自齅鼻香耶。臭耶。若鼻是臭。自不能聞臭。若鼻
是香。自不能聞香。豈有鼻根而不知香臭乎。若鼻
能知香臭。而二氣又。
了別之識。當於甘蔗等五味都無時。汝自甞舌為
甜耶。苦耶。若謂舌性是苦。則汝舌根已成苦味。誰
來甞舌。若舌不能自甞。又孰為知覺。而謂舌成苦
味耶。既無知覺。則舌根尚無。計根能生識者不亦
謬乎。若謂舌性非苦。則味自不生於舌。既無味塵。
則舌根亦無。云何以根立界乎。計識界從舌根立
者妄矣。若謂此識獨因味生。則是不假舌根而味。
塵中自生了別之識。然既因味生識自為味。則不
能甞味。同於舌根。不自甞舌。既不能甞。云何識其
是味非味耶。不特此也。能生之味。既有多種。所生
之識。亦應多體。若謂識體是一。又必因多味而生。
則是眾味共生一識。然則今將五味調和。同為一
味。則此舌識應無分別。何以故。識體元具眾味。鹹
識不知鹹味。以至辛識不知辛味。故分別既無。則
不名識。識既無名。是何物而因味生耶。豈但味塵
不能生。識既無識名。云何復名舌根及與味塵耶。
既無根塵。則識界又從何物而分立耶。不應虗空
生汝識心。而與識分其界限乎。豈唯單根獨境。各
不能生。各不成界。即舌味和合。亦不能生。何則根
境雖二。既合為一。則二性元無。豈有空隙以容識
生其中。而復以根塵立界乎。下結歸云。是故當知。
汝謂舌味為緣生舌識者。三處皆無界限。則知舌
味乃與舌識。皆幻妄稱相。其性非因緣非自然。本
如來藏妙真如性也。○舊說和合者。眾味共成也。
俱生者。本性不易也。變異者。炮炙異味也。
阿難又汝所明身觸為緣（至）本非因緣非自然性。
冠註　此明身識即如來藏性也。意謂身觸為緣。
生於身識。乃阿難所稔明者。故就其明處。而詰之
曰。此識為復因身根所生耶。以身根為識之界限
耶。因觸塵所生耶。以觸塵為識之界限耶。若謂此
識因身生者。是單有汝身。必無合離二種觸塵。則
雖有能覺觀之身根。無所覺觀之境緣。縱生身識。
所識何物耶。計根能生識者非也。若謂此識因觸
生者。是獨有塵。必無汝身。雖有合離二種觸塵。使
誰知之。豈有無身而能知離合者乎。計觸能生識
者非也。若謂此識以根塵為界限。殊不知根塵自
無界限。何則徒物不知觸。必待身知而後成觸。徒
身不能知。必待有觸而後成知。然則知有身者。是
知即因觸而知。非身自知也。知有觸者。是觸即因
身而觸。非觸自觸也。既知身即觸。則身非有在矣。
既知觸即身。則觸非有在矣。盖身觸二相。元無處
所。識之界限。從何物而立耶。不惟單根獨境不能
生識。不得與識為界。縱根境相合。亦復如是。若觸
合於身。即為身自體性。而更不見有塵。則外境不
<pb n="52"/>
成。若身離於觸。即是虗空等相。而更不見有知。則
內根不成。既內外不成中云何立。是無根塵。併識
亦無。中不復立。內外性空。是無識體。根塵併銷。三
皆無體。界自何分。可見計根塵共生識者妄矣。下
結歸云。是故當知。汝謂身觸為緣。生身識者。三無
界限。則知身觸及身之識。皆幻妄稱相。其性非因
緣非自然。本如來藏妙真如性也。
阿難又汝所明意法為緣（至）本非因緣非自然性。
夫世尊說法不離真俗二諦。自五陰至十八界完。
所重在破因緣自然。以明世間諸法。咸若空華泡
影。惟顯真諦如來藏。後七大完。所重在破和合。非
和合。以明世間諸法不動毫許。一一皆如。惟顯俗
諦如來藏。乃至後文離即離非。是即非即。復顯即
真即俗。非真非俗以至事事無礙。盖真則總歸一
性。俗則徧周法界。由一性故。攝事歸理。由周徧故。
以理融事。理事圓通。真俗不二。則心外無境。境外
無心。觸境興心。無非妙性矣。豈離根塵而別有如
來藏耶。斯三科七大真俗渾融之大旨乎。
冠註　此明意識即如來藏性也。但就阿難所明
者。詰之曰。此意識者。為復因意根所生耶。以意根
為識之界限耶。因法塵所生耶。以法塵為識之界
耶。若謂此識因意根生者。於汝意根之中。必有所
思之法塵。而後發明能思之意根。無前所思之法
塵。則意根亦無所生矣。既離所緣之法塵。則意根
尚無形貌可得。即使有識。亦將何用。計意根生識
者不亦謬乎。若以意根為識之界限者。又汝所謂
識心者。但能了別。所謂意根者。因以末那為根。故
能思量亦能了別。若謂識心與意根。兼以了別為
自性。而更分能生所生者。果為同乎。果為異乎。若
識心同於意根。則識心即意根。何得云意為能生。
識為所生。若識心異於意根。則識乃無知。應無所
識。若無所識。即非同類。何得云意根之所生。若有
所識。既無法塵。所識何物。秪應反識乎。意根而為
識意。有是理乎。同性不成。異性不成。識非意生。固
無疑焉。而謂以意為識之界者。亦非也。若謂此識
因法塵生者。世間諸法不離五塵。此外更無一法
可得。現今五塵各有相狀。歷歷分明。以對五根。皆
非意根所攝。若謂汝之意識。決定獨依法塵所生。
於根無干。今汝諦觀法塵之狀。是何形狀。其狀若
似色。即名色塵。不名法塵。以至若似觸。即名觸塵。
不名法塵。若皆不似。則離此色空。乃至生滅諸相。
外無形狀可得。或執言。此中生滅。即是法塵。豈非
形狀乎。殊不知。生則是色空諸法之影相生。滅則
是色空諸法之影相滅。離五塵外。別無生滅可得。
所因之法塵。自無實狀。則因法塵。而所生之識。復
作何狀。識之相狀自無。何得云因法所生以法立
界耶。下結歸云。是故當知。汝謂意法為緣生意識
者。三無界限。則知意法及於意識。本無生滅。但幻
妄稱相。其性非因緣非自然。本如來藏妙真如性
也。○但以相狀下二句。破界限。亦無合辨之文。正
顯意根法塵幻妄極矣。又非前五根塵體實相分
境可例也。
阿難白佛言世尊如來常說（至）中道了義無戲論法。
此是阿難執世間幻相。是因緣和合。惟妙覺性。非
因緣。和合。認為兩端。不達性相不二之旨。故世尊
將明七大。先示性相。非和合非不和合。義盖謂和
合則性同生滅。謂不和合。則性相為二。所以和與
不和。而俱非者。由其性猶水也。相猶氷也。如水成
氷還成水而已矣。
冠註　此執權濫實。復興和合因緣之問也。阿難
意謂。世尊前說。精覺妙明非因緣自然和合。不和
合。亦說幻妄稱相。及和合妄生。和合妄死。是言精
妙覺明之真性。本非和合因緣。及與自然陰界入
<pb n="53"/>
處之幻相。定屬因緣和合矣。且如來平常所說。皆
和合因緣義。如云一切世間種種變化相皆因四
大和合發明。豈非言陰界入等皆因緣和合而出
現於世耶。若彼自然可擯之曰。非正教也。此因緣
和合。乃昔日所說之正法。云何如來將因緣自然
二。俱排擯耶。斯排擯之義趣歸屬。我竟不知。前蒙
如來開示。我等說因緣和合。乃世間戲論之名相。
非第一義諦之真性。然則世間名相。與第一義諦。
似各屬一邊。殊非中道。未出戲論。終不了義。惟垂
哀愍。開示眾生。中道了義。無戲論法也。
爾時世尊告阿難言（至）阿難默然承佛聖旨。
冠註　此責阿難迷悋而許示教也。言汝先因魔
力所制。故厭離昔日所聞諸小乘法。發心勤求無
上菩提。是以我今為汝開示第一義諦。所以排擯
因緣和合者。正令汝等捐棄小乘戲論。而取中道
了義也。汝等何故復將世間戲論妄想因緣。而自
纏繞。今觀汝等。雖稱多聞。徒能厭離。不能放捨。徒
能勤求。不能識取。譬諸世人徒能說藥。其實未識
藥性及將真藥。示現於前。不唯不能分辨真實。
而且反生凝棄。豈不深可憐愍哉。盖汝所問之中
道了義。無戲論法。即大乘實相。非小乘權法也。然
斯實相。亦不離四大等諸變化相。但迷之終為變
幻。悟之始證真實。故非言詮所及非分。別所知。唯
證相應。特因汝等執悋權法吾。當為汝方便開導
指示於汝。然不唯為汝等輩。亦令當來修大乘者
通達實相。阿難默然。承受聖旨。○實相即三如來
藏之通號。故前云清淨實相。此云通達實相者。由
其徧通三諦故也。
阿難如汝所言四大和合（至）如水成氷氷還成水。
此當以虗空喻明諸大之性。火輪喻明諸大之相。
復以水氷合明性相一體。猶如虗空。不和諸色者。
是反言以例上文。猶云若說彼大性體。不與諸大
之相雜和。猶如說虗空不與諸色雜和相似。有是
理乎。當知空性與色相。有非和合。非不和合二義。
非和合。即不變義。非不和合。即隨緣義。不但虗空。
能具此二義。自山河大地。以至一色一香。皆具此
二義。有一物不具此二義。則心外有剩法。真性不
周徧矣。若以虗空獨喻非和合一義。則空性翻成
隔礙。若不知空性隨處充滿。請觀世尊將明七大之
大旨。首舉虗空為喻。向後每大文中。皆拈此空。互
相例明。亦將空大安置地水火風之後。見識二大
之前。亦假鑿井。以顯堅凝相中。空性充滿。豈非和
合。但見出土。未見空出。豈是和合。地大如是。其餘
不待言矣。且曰汝等若不悟彼六大。元如來藏性。
圓滿周徧。本不動搖。當知無邊不動虗空等。觀此
足知世尊。明以虗空喻如諸大之性。且如水成氷
氷還成水。性色真空。性空真色。以至性覺真空。性
空真覺等。皆與般若中。色即是空。空即是色同旨。
但變其文耳。不特此也。即云如旋火輪者。雖喻幻
相。真亦在焉。喻中唯棒頭一星之火。曾未動搖。亦
無圓輪之相。乃兒童手力迴旋。故妄見輪相。其手
一歇。輪相無矣。法中唯一真性。曾未輪迴亦無諸
趣之相。乃惑業招感。妄見諸趣。惑業一盡。諸趣自
無矣。
冠註　此總明七大之綱領也。先牒定阿難前言。
汝謂世間種種變化之相。定屬四大。和合發明。唯
妙覺性。非因緣和合者。豈知性相不二乎。盖此妙
覺性。未甞離彼諸大性。但性若太虗空。相若旋火
輪。阿難若謂。彼大性體非和合者。則不能與諸大
之相雜和。猶如人謂。虗空不和諸色。殊不知空性
色相。本非和合。非不和合。若言空色非和合者。當
如兩物並敵。各不相容。現今色中有空。空中有色。
豈非和合耶。若言空色是和合者。色相滅時。空性
<pb n="54"/>
隨滅。今但色滅。空未甞滅。豈是和合耶。當知大性
亦復如是。若謂非和合者。固非隨緣現相。若謂和
合者。又非不變真性。即當同於諸變化相。自始成
終。從終復始。有始終之處。從生而至於滅。滅而復
繼。以生有相續之跡。以至從生至死。以死續生。及
生而復生。死而復死。如旋火輪。豈有休息之時乎。
彼諸大性。前本無始。後何有終。從來無生。今何有
滅。本無動搖。從何休息。凡有始終。以至生死者。皆
幻妄稱相。故如火輪。然斯性相元非二體。性猶水
也。相猶氷也。真性隨無明緣。幻成萬相。如水凝陰
氣而成氷。幻相隨根本智。融歸一性。如氷乘陽氣
還成水。而水氷本非二物。於凝結時。妄計和合。於
銷融時。妄計非和合。於斯一物。妄生分別者。不達
色即空。空即是色故也。
汝觀地性麤為大地（至）但有言說都無實義。
冠註　此明地大即如來藏性也。意謂汝等不達
地性非和合非不和合。當以昔日所聞析色明空。
反覆觀之。自可知矣。汝觀地大之性。麤為大地。細
為微塵。若自微塵。漸析漸細。以至鄰虗者。乃由微
塵。析至極微。雖云極微。猶有色邊際相。更析此相。
以作七分。則極微殆盡。故名隣虗。若更析隣虗。即
實空性。而非地性矣。阿難汝云和合者。若此隣虗。
析成空已。當知虗空。仍能出生色相。始可名為真
和合相。汝今問言。由和合故。出生世間諸變化相
者。汝且觀此一箇隣虗塵。是用幾個空虗和合而
有者。不應以隣虗還合成隣虗。必應以虗空合成
隣虗。方可名和合虗空而成色相。若不能和合空
而成色。則知非和合四大之性。而成四大之相明
矣。或曰空雖不能合成隣虗。隣虗乃能析入虗空。
豈非合色而成空乎。故奪破之曰。又鄰虗析入空
者。但名柝色成空。不名合色成空。必用幾個色相。
合成一個虗空。方可名和合色相。而成虗空。若不
能和合色而成空。則非和合四大之相。而成四大
之性明矣。故申明正義曰。若色合時。元是合色。安
能合色而成空。若空合時。元是合空。安能合空而
成色。若色猶可析入虗空。空云何合成色相。然汝
但知不能合空成色。不能合色成空。非合性而成
相。非合相而成性。汝元不知。如來藏中。性色真空。
性空真色。清淨本然。周徧法界。夫性色者。性相不
二也。若達色相即真性。是即色即空。故為真空。而
非頑空矣。真空即真性。是即空即色。故為真色。而
非妄色矣。所謂色即是空。空即是色。如水成氷。氷
還成水。故雖真性不變。而能隨緣現相。雖隨緣現
相。而真妄渾融。故曰清淨。雖曰清淨。亦不離一法。
即萬法而本具。故曰本然。雖曰本然。亦非局礙。乃
周匝徧滿。無處不有。故曰周徧。亦不即一法。亦不
離一法。故曰法界。由其性體圓融故。相用無限。是
以九法界眾生。心有優劣。量有大小。業有淨染。莫
不各循本業。以發現其依正二報。隨分受用。寧有
限量乎。世間無知。不達循業發現者。惑為因緣。及
自然性。皆是眾生意識。分別計度。豈知不變隨緣
體空成事之至理乎。故曰。但有言說。都無實義。
阿難火性無我寄於諸緣（至）但有言說都無實義。
陽燧者。崔豹古今註云。以銅為之。如鏡之狀。照物
則影倒。向日則火出。淮南子曰。陽燧。火方諸也。論
衡曰。於五月丙午日。午時。銷鍊五方石圓如鏡。中
央窪是也。婆羅門。解見前。優樓頻螺。此云木瓜[癃-(阿-可)]。
迦葉波。此云大龜氏。瞿曇此云日種。
冠註　此明火大即如來藏性也。言火性本無定
體。但寓物以成體。汝觀城中之人。欲炊㸑時。手執
陽燧。日前求火。而有火出。若謂火性由和合而有
者。即如現前一千二百五十比丘。和合一處。雖為
和合一眾。詰其根本。各有身名族姓。如舍利弗。乃
<pb n="55"/>
婆羅門之種姓。優樓頻螺。乃迦葉波之種姓。乃至
阿難。亦瞿曇之種姓。即此分開。各有身名族姓和
合。總名一眾。雖真和合。而各歸其根本。則和合之
名。猶然幻妄。若謂此火性因和合有者。彼手執鏡。
及艾對日求火。而有火生。若詰其根本。則此火性
為從鏡出乎。為從艾與日出乎。若謂火性必從日
來者。自能燒汝手中之艾。凡所來處。一切林木。應
皆受焚。而今林木如舊。是火非從日來明矣。若謂
火從鏡出者。自鏡而出。能然於艾。鏡何不鎔乎。且
屈柄左手。尚未曾熱。豈火性獨寒凉乎。寒則於氷
無異。云何融氷而成水耶。能融泮而鏡無熱相者。
足見非自鏡出也。若謂火生於艾者。則獨艾可生。
何藉日鏡光明相接。然後火生耶。汝又諦觀火之
所出。鏡因手執。日從天來。艾生本地。即此三物各
歸本所。而此火性從何所來耶。凡謂和合者。必眾
物雜和一處。方名和合。今日鏡相遠。本非和合。不
應火光無從自有。必從三物已俻而後有。非不和
合。然汝但知非和合非不和合。猶不知如來藏中
性火真空。性空真火（云云）。夫性火者。性相不二也。
若了火相即真性。是即火即空。而非頑空矣。真空
即真性。是即空即火。故為真火。而非妄火矣。所謂
火即是空。空即是火。如水成氷。氷還成水。故雖真
性不變。而能隨緣現相。雖隨緣現相。而真妄渾融。
故曰清淨。雖曰清淨。亦非離於一法。乃即萬法而
本具。故曰本然。雖曰本然。亦非局礙。乃周匝徧滿。
無乎不在。故曰周徧。雖曰周徧。亦不即萬法。亦不
離萬法。故曰法界。由其性體圓融故。相用無限。是
以九法界眾生。心有優劣。量有大小。業有淨染。莫
不各循本業。以發起依正二報。隨分受用。寧有限
量乎。即此當知。世人一處執鏡。一處火生。徧法界
執鏡。滿世間火生。寧有方所。乃循業發現耳。世間
無知之者。惑為因緣。及自然性。皆是眾生意識分
別計度。豈知不變隨緣成事體空之至理乎。故曰。
但有言說。都無實義。○紆屈也。
阿難水性不定流息無恒（至）但有言說都無實義。
冠註　此明水大即如來藏性也。言水性決之則
流。壅之則息。曾無定恒。如室羅城中迦毗羅仙斫
迦羅仙及鉢頭摩訶薩多等諸大幻師。求太陰精。
用和幻藥。故於望前。白月夜月當正午。皎如晝時。
手執方珠。用承月中之水。此水為復從珠中出耶。
空中自有耶。為從月來耶。若謂此水從月來者。月
乃自天而來。令珠水出。凡所經林木。應皆吐流。若
眾木吐流。何待方珠。而後水出。若林木無流。則水
非從月降明矣。若謂水從珠出者。則此珠中。常應
流水。何待中宵承白月晝。而後有水。可見水非珠
出。若謂此水從空生者。有空處即當有水。空性無
邊。水應無際。然則人及與天。皆同滔溺。何得世間。
復有水陸空行之辨。汝更審觀。月乃自天而升。珠
因手執。水盤乃求水者自設。各有所出。水從何所
流至於此。凡言和合者。必待眾物相襍一處。始成
和合。今月珠相遠。元非和合。不應水精無從自有。
必待敷設陰燧等物。而後有水。又非不和合。然汝
但知非和合非不和合。尚不知如來藏中性水真
空性空真水（云云）。夫性水者。性相不二也。若達水
相即真性。是即水即空。故為真空。非頑空矣。真空
即真性。是即空即水。故為真水。非幻相矣。所謂水
即是空。空即是水。如水成氷。氷還成水。故雖真性
不變。而能隨緣現相。雖隨緣現相。而真妄渾融。故
曰清淨。雖曰清淨。亦非離於一法。乃即萬法而本
具。故曰本然。雖曰本然。亦非局礙。乃周匝徧滿。無
乎不在。故曰周徧。雖曰周徧。亦不即萬法。亦不離
萬法。故曰法界。由其性體圓融故。相用無限。是以
九法界眾生。心有優劣。量有大小。業有淨染。莫不
<pb n="56"/>
各循本業。以發起依正二報。隨分受用。寧有限量
乎。即此當知。世人一處執珠。一處水出。徧法界執
珠。滿世間水出。寧有方所。乃循業發現耳。世間無
知之者。惑為因緣及自然性。皆是眾生意識分別
計度。豈知不變隨緣成事體空之至理乎。故曰。但
有言說。都無實義。○迦毗羅。此云青色。斫迦羅。此
云鴛鴦。亦云輪。鉢頭摩云赤蓮花。訶薩多未詳。陟
升也。方珠水精珠也。
阿難風性無體動靜不常（至）但有言說都無實義。
冠註　此明風大即如來藏性也。言風雖以動搖
為性。其實元無定體。亦不常動。亦不常靜。假一事
而觀之。則可知矣。汝常整衣入眾之時。僧伽黎角。
動及傍人。則有微風。拂彼傍人之面。汝觀此風。為
復出汝袈裟角乎。發於虗空乎。生彼人之面乎。若
謂此風復出汝之袈裟。是衣即風。汝非披衣。反
乃披風。且風體不住。其衣既已為風。即應飛搖離
於汝體。或曰非衣即風。但衣中有風者。我今於說
法會中。垂衣之時。汝看我衣。何處是風。若不能見。
不應衣中更有藏風之地。而令人不見乎。必無是
處。若謂此風生於虗空者。既空能生風。不待整衣。
汝衣不動時。何故無風。拂彼人面。且空以常住為
性。風以起滅為性。若空為能生。風為所生。即當常
則同常。滅則同滅。現今空性常住。風不常生。於風
滅時。不見空滅。體性不恊。云何相生。非特此也。若
有生滅。則是有形之物。不名虗空。既名虗空。則以
無實為體。何得云風從空出。若能出風。則成實物。
可見空決不能生風也。若謂此風是彼被拂之人
本面自生者。則當從彼至此。拂汝阿難之面。然今
此風。自汝整衣。現拂於彼。既風生彼面。何為不順
拂汝面。而倒拂彼面耶。故知風決不生彼面也。汝
今審諦而觀。整衣在汝。面屬彼人。虗空寂然。不能
參合於流動之性。似各有定在。其風自何方皷動。
來至於此。汝謂和合者。必物體俱諧。始成和合。今
風性動而起滅無恒。空性寂而常住不滅。元非和
合。不應風性無從自有。現見整衣。空中有風。非不
和合。汝雖聞非和合非不和合。宛然不知如來藏
中性風真空性空真風（云云）。夫性風者。性相不二
也。若悟風相即真性。是即風即空。故為真空。而非
頑空矣。真空即真性。是即空即風。故為真風。而非
幻相矣。所謂風即是空。空即是風。如水成氷。氷還
成水。故雖真性不變。而能隨緣現相。雖隨緣現相。
而真妄渾融。故曰清淨。雖曰清淨。亦非離於一法。
乃即萬法而本具。故曰本然。雖曰本然。亦非局礙。
乃周匝徧滿。無乎不在。故曰周徧。亦不
即萬法。亦不離萬法。故曰法界。由其體性圓融故。
相用無限。是以九法界眾生。心有優劣。量有大小。
業有淨染。莫不各循本業。以發起依正二報。隨分
受用。寧有限量乎。即此當知。如汝一人微動服衣。
有微風出。拂彼人面。若徧法界被拂。是滿國土風
生。寧有方所。乃循業發現耳。世間無知之者。惑為
因緣及自然性。皆是眾生意識分別計度。豈知不
變隨緣成事體空之至理乎。故曰。但有言說。都無
實義。○僧伽黎大衣也。袈裟此云壞色衣。
阿難空性無形因色顯發（至）但有言說都無實義。
舊說。西域貴賤。族分四性。如此方四民。剎帝利。王
族也。婆羅門。淨志。亦云淨行。以守道居正。潔白其
操也。毗舍。商賈也。首陀。農夫也。是為四姓。頗羅墮。
利根也。旃陀羅。魁膾也。此又智愚之族也。名義集
云。旃陀羅。云屠者。屠殺人畜者也。彼土淫殺同賤。
殺者猶目為惡人。國法令其搖鈴執幟。警人異路。
不與良民同行。故亦翻嚴幟也。
冠註　此明空大即如來藏性也。夫既謂之空性。
則自無形貌可表。必對色相。方顯空性。今假一事
<pb n="57"/>
示之。餘則可知矣。即如室羅筏城。去河遙處。諸剎
利種。及四姓人等。新立居時。鑿井求水。出土一尺。
則於井中。見一尺空。乃至出土一丈。中間還得一
丈虗空。是出土少則虗空淺。出土多則虗空深。汝
觀此空。果因土出耶。因鑿出耶。乃無因而自生耶。
若謂此空無因自生者。於未鑿土前。地中何故無
空。在未鑿時。縱自觀之。唯見大地逈未通達之相。
故知此空決非無因自生也。若謂此空既因鑿土
而後有。是空必因土出者。須土出時。應見其空先
從土出。而後入井。然土出可見。空入何狀。若徒見
土先出。而曾無空入井中者。何云空因土出耶。或
曰唯土自有出入。虗空本無出入者。是土未出時。
空元在井。則應空土不分。本是一體。元無異因。既
為一體。應當與土同出。今何但見出土。未見出空。
計空因土出者謬矣。若謂此空因鑿出。而不因土
出者。即應唯鑿成空。何必出土而後成空耶。若謂
此空不因鑿出者。即應唯出其土。不當見空。云何
隨鑿隨見其空耶。足見因鑿不因鑿者。皆妄計也。
汝更審其真實。於真實處。復加詳審觀察。鑿從人
手。隨方運轉。土從地中移出。各有所指。則此虗空
因何所出。凡言和合者。必物用相洽。方得合成。此
鑿有實用。空乃虗名故。但能鑿地。不能鑿空。而不
相為用。本非和合。不應虗空無從自出。必待鑿土。
而後見空。非不和合。下藉空大。以融會諸大曰。汝
若知此虗空非和合非不和合。性圓周徧。融通無
礙。在諸大中。各各充滿。本來常住。絕諸動搖。即當
以此會彼。自能了知現前地水火風。會通虗空。均
名五大。其名既均。其體不二。皆得性真圓融。周徧
無礙。悉是如來藏性。本無生滅。絕諸動搖。我□為
汝。以此空大。會同四大。汝心昏暗。動輙迷惑。不悟
四大之性元是如來藏性非和合非不和合。應當
審觀。空大果有出入乎。果無出入乎。若悟虗空。周
徧不動。非出非入。非不出入。即悟四大。圓融常住。
非和合非不和合矣。然汝但聞此五大非和不合。
全不知為如來藏中性覺真空性空真覺（云云）。若
例上文。當云性空真覺性覺真空。變其文而倒其
意者。盖前將四大會歸真空妙理已。斯復以性覺
觀照真空。足見認四大為實有。但以妄見見空。妄
分能所。故為頑空。了四大即真性。唯以性覺觀空。
是即智即理。故為真空。真空即真性。是即理即智。
故為真覺。可見於性覺中。一念晦昧。而轉為業識。
執真空為頑空。於妄想中。一念純真。而轉為性覺。
了頑空為真空。所謂迷不知性。悟不知空。故雖真
性不變。而能隨緣現相。雖隨緣現相。而真妄渾融。
故曰清淨。雖曰清淨。亦非離於一法。即萬法而本
具。故曰本然。雖曰本然。亦非局礙。乃周匝徧滿。無
乎不在。故曰周徧。雖曰周徧。亦不即萬法。亦不離
萬法。故曰法界。由其性體圓融。故相用無限。是以
九法界眾生。心有優劣。量有大小。業有淨染。莫不
各循本業以發現依正二報。隨分受用。寧有限量
乎。如一井空。空生一井。十方虗空亦復如是。圓滿
十方。寧有方所。乃循業發現耳。世間無知之者。惑
為因緣及自然性。皆是眾生意識分別計度。豈知
不變隨緣成事體空之至理乎。故曰。但有言說。都
無實義。
阿難見覺無知因色空有（至）但有言說都無實義。
冠註　此明見大總攝六根皆如來藏性也。言此
見覺若離前境。宛若無知。必因色空現前。方顯有
知。然所知之前境。離能知之見覺。亦無分析。如汝
今者在祗陀林。見朝明夕昏。乃晝之明暗。見白月
黑月。乃夜之明暗。并空色相。悉因見覺而分析也。
即審究之曰。見覺復與明暗。并太虗空。為同一體
乎。為非一體乎。或同或異乎。非同非異乎。遂徵辯
<pb n="58"/>
之曰。若謂此見復與明暗二相及與虗空元一體
者。則明暗二體。更互相亡。暗時無明。明時非暗。見
既與暗一體。則明來時。暗相必亡。見安得而不亡
哉。見既與明一體。則暗來時。明相必滅。見又安得
而不滅哉。若見同暗滅。何得復見於明。若見同明
亡。何得復見於暗。若明暗乖殊而見覺。曾無生滅。
何得成其一體。可見非一體也。若謂見精與明暗
等非一體者。不無分辨。汝離明暗及與虗空。分析
見。元作何形相。現今離於明暗及離虗空。則是見
精。元同龜毛兔角。徒名無體。若謂見精與明暗虗
空三事俱異者。則離於三事。從何物而立見精耶。
可見非不一體也。若此見精亦同明亦同暗者。然
明暗相背。同明則與暗背。同暗則與明背。云何或
同可見。元非或同。若此見精亦異明暗。亦異虗空
者。然此見精離於三事。元無自體。云何或異可見。
元非或異。若謂見精非同三事者。現今分空分見。
本無邊畔。云何非同。可見計非同者妄矣。若謂見
精非異三事者。現今見明見暗。性非遷改。則是塵
相有殊。見體唯一。云何非異。可見計非異者妄矣。
辨至於此。言思殆息。更令阿難細審。已更加微細。
雖微細已。更加詳密。審至於實諦。再加觀察。要知
明從太陽來。暗隨黑月來。通屬虗空。壅歸大地。是
明暗空塞各有來所。見此四種之見精。畢竟因何
所出耶。凡物能和合者。必得眾性。如一始成和合。
現今見覺有知。空乃頑虗。本非和合。然不應見精
無從自出。必待明暗色空而顯則非不和合。下以
見精。融會六根曰。汝若了此見精。如是則見聞知
覺名六根者。悉皆性圓周徧。融通無礙。於諸大中。
隨處充滿。本來常住。絕諸動搖。更當以此會彼。自
能了知無邊不動空相。并其地水火風動搖之相。
會通見大。均名六大。其名既均。其體不二。皆得性
真。圓滿融通。周徧無礙。悉是如來藏性。本無生滅。
絕諸動搖。我今為汝。以此見大。會同五大。汝性沉
淪滯溺。無高超之智。不能悟汝見聞覺知。六根本
是如來藏性。當觀此見聞覺知（云云）若謂六根定
屬生滅。離此六根。復以何物。證常住真性耶。若謂
六根定同體者。何得現有見色聞聲等六處之差
別乎。若謂六根定異體者。於一身中。豈有六性乎。
若謂六根定非生滅。現今緣塵則有。知離塵則無知。
寧非生滅乎。若謂六根非同非異。現是一性。云何
非同。現是六根。云何非異。若能如是審諦。而觀自
得。離句絕非。言思路斷。而和合非和合。瓦解氷消
矣。然汝雖得釋此妄執。亦不知此六根之性。即是
如來藏中之真性。元為性見。盖見即真性之見。明
即本覺之明。精乃性覺之真精。見乃妙明之真見。
故雖體性不變。而能隨緣映物。雖能隨緣映物。而
真妄渾融。故曰清淨。雖曰清淨。亦非離於一法。乃
即萬法而本具。故曰本然。雖謂本然。亦非局礙。乃
周匝圓滿。無處不然。故曰周徧。雖曰周徧。亦不即
萬法。亦不離萬法。故曰法界。由其性體圓通故。相
用無限。是以九法界眾生。心有優劣。量有大小。業
有淨染。莫不各循本業。以發現依正二報。隨分受
用。寧有限量乎。如一見根中之見性。既能周徧法
界。則耳根中之聽性。鼻根中之齅性。舌根中甞觸
之性。身根中覺觸之性。意根中覺知之性。皆為妙
性。而德用瑩然。虗靈不昧。俱與見性。周徧法界。圓
滿十虗。寧有方所。盖循業發現而已。世間無知下
準上。○此自妄見推至於見精。自見精推至於見
性。若指最初見覺為見性。則與離塵無知意相左
矣。
阿難識性無源因於六種（至）但有言說都無實義。
十法界依正二報。皆自性中之光影。只因一念晦
昧。以妄承妄。遂有業果輪迴。千差萬別。是故世尊
<pb n="59"/>
不得已而說心。說性。說真。說妄。說陰處界入說地
水火風。然名言多種。不出真如。不變隨緣。無明成
事體空。及第八識見相二分而已。是以今經。前明
三科攝萬相總歸一性。次明七大以一性融通萬
相。令知性相不二。真俗渾融。更於七大中。先將四
大會歸於空大。使人既知虗空非出非入。非不出
入。本無動搖。周徧法界。即知四大。會未離空。必因
空而悟四大本無生滅亦無去來。周徧法界。則是
即幻相而即真色。即頑空而即真空。真空即色。真
色即空。故能即色空而即真覺。如是則萬相塵境
既真。雖有六根。絕諸對待。而於一切法上。不生取
捨則是即六根而即真性。故謂之性見。夫性見乃
本覺之妙明。所以隨緣映物。不被物礙。故曰覺精
明見。根既如是。識則亦然。遂合六識即如來藏性。
乃為性識。亦能了了一切。隨處超然。故曰明知既
謂明知。曾未離乎真覺本明之體。寧不謂之真識
乎。是故徧七大於萬法。而萬法本然攝萬法。於六
根而六根清淨。可見三世諸佛。於無明中證大菩
提。轉大法輪。一切眾生。向真如裡。作諸妄業。受諸
果報。然有聖凡之。隔越者不過迷悟而已迷之。則
無量劫淪諸生死。悟之。則剎那間便證真常。故曰
隨眾生心。應所知量。循業發現而已矣。已上自五
陰至此。始結完前色心諸緣。乃至妙明真心中。所
現物一段義。
冠註　此明識大總攝六識即如來藏性也。言識
以了別為性。然性本無源。但因六種根塵妄出耳。
今以眼識騐之。餘皆可知。汝今徧觀此會聖眾。用
目循歷周圓。而視其能觀之目根也。所觀之眾境
也。雖根境對初念未生時。但如鏡中現像。無別分
析。一剎那間。生汝眼識。而縱有自性分別。但對性
境不帶名言。猶無籌度。更兼同時意識。則次第標
名指相。謂此是文殊。乃至此是舍利弗。汝當審明。
此識能了知者。為生於見根耶。為生於聖相耶。為
生於虗空耶。為無所因突然而出耶。我今為汝辨
之。若謂識之了別性。生於能見之根中。必無明暗
色空。四種塵相則元無見根。能生之根尚無自性。
從何物以發識乎。單根不能生識明矣。若謂識之
了別性生。於所見之相中。必不從能見之根生。然
既無見根。則不見有明相。亦不見有暗相。既無明
暗即空色亦無。是無見根。則塵相亦無矣。彼能生
之塵相先無。自體所生之識。從何物以發識哉。獨
境不能生識明矣。若謂識性生於空者。則非從見
生。非從相生。然非見則無能辨之根。自不能知明
暗色空。是離根無境矣。非相則既滅所緣之境。而
見聞覺知無所安立。是離境無根矣。處此非見非
相之間。空相無表。則同龜毛兔角。或曰空與明暗
色等。元係是有。何得同無。故奪破之曰。雖有空在。
非同有形之物。元同於無能生之空。既同於無。縱
發汝識。欲何分同耶。空不生識明矣。若謂識性曾
無所因突然而出者。何不日中別識明月乎。既日
中無月。必不能發起。了月之識。則識非無因而生
明矣。汝更微細詳審。要知見精託汝浮根而起塵
相推逐前境。而顯如色等。可以狀而名者。乃成有
體。虗空不可以相而論者。乃成無體。有無雖殊。各
有源委。如是識緣。因何所出耶。凡物能和合者。必
性皆循。始成和合。識有分別。性本動搖。見無分別。
性本澄靜。元非和合。一根一識既爾。其餘根識亦
然。不應識緣。無從自出。必假根境而後顯。非不和
合下。以識性融會六種根識曰。若能悟此識性非
和合非不和合。不從根塵識緣而出。亦當知彼諸
了別識及與見聞覺知。六根各各圓滿。湛然常住。
其性皆非從緣所生。以此見識二大。兼彼空大及
與地水火風。均名七大其名既均。其體不二悉歸
<pb n="60"/>
真性。圓滿融通。皆是如來藏性。本無生滅。我今為
汝。以此識大。會同六大。汝心麤浮。無有深慧。不能
悟見聞之六根。不能發明了知之六識。本如來藏
性。汝應觀此六處識心。為同為異（云云）若言是同
六用差別。云何得同。若言是異。出自一性。云何得
異。若言是空。既能了別。何得為空。若言是有本無
形色。何得為有。若言非同。本係一體。何得非同。若
言非異。六處皆殊。何得非異。若言非空。離於根塵。
元無自性。何得非空。若言非有。現能分析塵相。何
得非有。至此則妄想情盡。名言性空。而和合非和
合。如湯消氷矣。然汝雖聞此。元舊不知此六識性
即如來藏中之真性元為性識。若識即真性之識。
知亦妙明之知。明乃本覺之明。識亦真心之識。故
雖體性不變。而能隨緣辨物。雖隨緣辨物。而真妄
渾融。故為妙覺湛然。雖為妙覺湛然。亦非離□自
局。乃周匝徧滿。無處不有。故為周徧。雖曰周徧。而
於萬法非即非離。故曰法界。然則心越眾生之心。
量超眾生之量。即十方虗空亦能含吐。寧有方所。
其性體圓融。故相用無限。徧諸法界。不過循業發
現而已豈有限量乎。世間下結意準上。○託睛指
浮塵根。
爾時阿難及諸大眾（至）於如來前說偈讚佛。
冠註　此經家敘當機蒙示開悟之文也。意謂阿
難於首卷終。雖云身心泰然。徒知　身中有真妄
等二性耳。既而佛為開示色心諸緣。及晦昧為空。
後乃破妄見。指出見精。仍託見精。以指真性。談至
見見之時。見非是見。更除見精。直顯真性。然尚未
示真性之全體大用。阿難亦未知其端倪。故復破
陰界入處。歸一真性。更以一真性。圓融七大。斯如
來破妄歸真之開示。可謂極廣大而盡精微矣。阿
難承示開悟。翻幻身為法身。轉妄心為真心。而蕩
然無復[(ㄇ@(企-止))/圭]礙。及諸大眾不假他力。各各自知。妙覺
湛然。徧周法界。含吐十虗。盖一向晦昧。廣大真心。
反見空無邊表。今則知心徧十方故。見十方空。如
觀掌中之一葉耳。一向不知山河大地諸所緣法。
皆是妙明真心所現之物。今則了知一切世間諸
所有物皆即菩提妙明。元心所現。一向徒將此心
惑。為色身之內。今則始知心精不雜。周徧圓滿。含
褁十方。反觀父母所生之生滅幻身。在真心中。猶
彼十方空中。吹一微塵。似有似無。若存若亡。一向
迷真逐妄如棄。清澄大海。認一浮漚體。自為全潮。
今則既悟法身真心。反觀幻身妄心。處真心中。如
湛巨海流一浮漚。起滅無從。前蒙世尊指示。寶明
妙性。元所圓滿。常住心地。徒獲此心。未敢認為本
元心地。今則了然自知。獲本妙心。常住不滅。阿難
一向多聞。未全道力。而今始得妙悟法身。獲妙真
心故禮佛合掌曰。得未曾有。復於如來前說偈讚
佛。
妙湛總持不動尊首楞嚴王（至）爍迦羅心無動轉。
顛倒想。不出認物為己。迷己為物。即分別我法二
執。即前妄認緣塵分別影事。以為心相。計四大五
陰以為身相及分內分外。執因緣自然。和合。非和
合等。皆是億刧之妄想習氣。今實併銷之矣。舊說
婆沙論。明三阿僧祗刧。修六度行。百刧種相好因。
然後獲五分法身。又如唯識云。地前歷一僧祗。初
地至七地滿二僧祗。八地至等覺是三僧祗。然後
獲究竟法身。今云不歷者。彼約漸修。此約頓悟。修
悟。之有不同。根性之有利鈍。教體之有權實。且云
更除微細惑。方登無上覺。而坐道場等。則但能悟
得。未經修斷。明然可知。復何疑焉。如是二字。阿難
自指之言。五濁。謂刧濁。見濁。煩惱濁。眾生濁。命濁
也。泥洹此云滅度。即涅槃也。舜若多。此云空。爍迦
羅。此云堅固。動轉。即退轉也。
<pb n="61"/>
冠註　此阿難讚佛讚法偈也。舊說妙湛讚真諦
般若德也。總持讚俗諦解脫德也。不動讚中諦法
身德也。又即三而一。故曰妙湛。即一而三。故曰總
持。非三非一。即三即一。故曰不動。尊者十號之一。
由證此三。號聖中尊。此讚佛具三德而證三諦也。
首楞嚴王讚世尊所示之法。即前云名大佛頂首
楞嚴王是也。亦具三德三諦。自七徵八辨。以至陰
界入處。會歸一真法性。令人悟得見與見緣。并所
想相。如空華泡影。其性真為妙覺明體。即法中之
妙湛德也。自地大以至識大。復以一性融通萬相。
令人悟得性相不二。猶若水氷。即法中之總持德
也。更悟七大。性圓周徧。本不動搖。根塵識法。俱徧
法界。含吐十虗。即法中之不動德也。佛身三德。乃
所證之理。世尊即能證之人。法中三德。乃所說之
法。世尊即能說之人。盖此佛法如優曇花。世出世
間。真為希有。使我一覩聞。則千萬億劫之顛倒妄
想。如湯消氷。故能捨攀緣心。獲常住心。依陰界入
處。悟如來藏。即地水火風得菩提心。而不勞經歷
三阿僧刧。頓獲平等法身之理。然雖洞見法身。尚
未宛竟。欲得實證。必須真修。故發洪願曰。自今已
往。願求極果。必如諸佛之尊。願度有情。必盡恒沙
之眾。將此智悲雙運之深心。承奉塵塵剎剎諸佛。
度脫塵塵剎剎眾生。是則名為報佛微沙開示之
大恩。雖有大願。非佛證明。恐違本願。故請佛證明。
且更發猛厲之誓曰。欲度恒沙眾生。先入五濁惡
世。而眾生度盡。方入涅槃。不唯請佛證明。亦乃祈
佛加被。乞施大雄。破其堅固無明。施大力。[托-七+友]其深
根惑業。施大慈。與其究竟之樂。施大悲。除其二死
之苦。此乃總求審除塵沙之細惑。令我五住究盡。
二死永亡。早登無上覺。徧坐菩提場。更總發一大
誓曰。即空性無體。容可銷亡。我心堅固。終無退轉。
所謂虗空有盡。我願無窮也。

楞嚴講錄卷三

<sarticle>大佛頂如來密因修證了義諸菩薩萬行首楞嚴經
講錄卷第四</sarticle>
明　柴紫　釋乘旹　講錄
新安受法弟子　汪益源　校梓
爾時富樓那彌多羅尼子（至）欽渴如來無上慈誨。
滿慈發問有三意。一則廣明前晦昧為空一段之
所以。方顯從真起妄義。二則發明前隨眾生心。應
所知量。循業發現之端的。三則為阿難等。詳審微
細之惑。滿慈唯斷分別二執。不知俱生二執。故疑
今新聞。悔昔未修。阿難則分別我執未盡。分別法
執全在。習漏者。當指有漏習氣。云陰界處等者。以
等了七大。又如來說地水火風者。特為問其各性
周徧。所以另出耳。舊說陰界處等。單領三科。地水
火風下。方領七大。乃是移前七大文中。清淨本然
四字。安置三科文中。必不可從。前後影略其文。乃
譯者巧妙耳。何膠柱之固乎。
冠註　此敘疑請示也。爾時下至而白佛言。經家
所敘。請法之儀也。以下皆因滿慈。雖破分別我法
二執。而俱生二執全存。尚未轉根本後得二智故。
不達性相不二。弗悟循業發現。是以。一聞陰處入
界以至七大。皆如來藏性。頓起三疑。故先讚嘆曰。
吾佛世尊。有大威德。故能折伏人之倒心迷執。能
開發人之正智悟機。即上來所敷演者。皆如來自
證第一了義。三諦圓融之至境。非心思言說可及。
今為眾生。向五陰四大等處。分明指出如來藏性。
俾諸眾生。性天朗耀。心地開通。非吾世尊。誰能善
於斯乎。夫此第一義諦。豈獨非佛不能敷演。抑且
非佛不能徹悟。世尊每常於說法人中。推我第一。
<pb n="62"/>
今聞如來微妙法音。猶如聾人逾百步外。聆於蚊
蚋。意以聾者聆蚊蚋。切近尚不聞。況百步外。於百
步外。即大聲亦未必聞。況蚊蚋聲。尚且本所不見
其形。安能聞其聲乎。是故佛雖宣明斯義。令我掃
除舊時之惑。今猶未詳斯義。所以不能究竟入於
無疑惑之地。且如阿難輩。雖則開悟。而意地中。無
始有漏習氣。尚未除滅。猶望世尊微細審除。豈無
疑乎。即我等輩。在法會中。位登無學。功超有漏。於
欲有諸漏。皆已盡矣。今聞此法音。尚紆疑悔。況未
盡習漏者乎。下牒定佛語。而呈疑曰。世尊。若說世
間一切根塵陰處界入。乃至七大。皆如來藏清淨
本然。夫既謂清淨。當如太虗。本無形色。無聲響。無
所染著。最初云何忽生山河大地身根業果。乃至
染污等諸有為相耶。既謂本然。則是本自天然。不
待修而增。不修而減。迷亦不失。悟亦不得。不變不
易。云何根身器界。善惡業果。皆屬循業發現。而有
次第遷流之不停。始終相續之不斷耶。且如來又
說地水火風。本性圓融。周徧法界。湛然常住。然地
性堅凝。水性溶流。云何相容耶。水火二性。俱徧法
界。更相陵奪。云何皆同虗空。周徧一切。而不相陵
滅乎。地性障礙。空性虗通。云何二性。俱徧法界乎。
故我不知是義之所趣向。惟願如來。宣揚密旨。流
布大慈。使我迷雲頓開。慧日獨朗。悟其諸法生續
之由。各性融通之故。庶可究竟至于無疑惑地也。
爾時世尊告富樓那（至）欽佛法音默然承聽。
冠註　此大慈許說也。意謂。前雖自五陰。以至七
大。俱歸如來藏性。總為破妄歸真。為勝義中之勝
義。今復普為汝等。及諸會中諸漏已盡位登無學
者。宣明從真起妄。令知萬法起於一性。諸大歸乎
一心。以至即妄即真。非即非離。一多無礙。小大互
容。又乃勝義中真勝義性。夫勝義有三。一義勝義。
謂真如。蓋真如有隨緣不變義。能勝一切義故。二
得勝義。謂涅槃。是聖人所得之極果。極為殊勝故。
三行勝義。謂聖道。是聖人所行之道諦法。此法最
為殊勝。世出世法不能及故。具此三者。正合楞嚴
大定也。定性者。謂彼尚未回心趣向大乘也。未得
二空者。謂但得人空。未能兼得法空也。回向上乘
者。謂已回心趣向大乘也。意謂。此三等人。根雖不
齊。得聞此法。皆獲最上一乘。總歸大寂滅地。梵語
阿練若。亦名阿蘭若。此云離喧諍。亦云閑靜處。凡
阿羅漢。咸得此名。然無喧諍而寂滅非真。為其躭
於空寂。未證諸法本自寂滅。故所行者。皆岐路小
徑耳。唯得楞嚴大定。則根無大小。心無喧寂。境無
動靜。等入佛乘。咸歸究竟。觸境融通。得心自在。方
稱真阿練若。正修行處。所謂唯此一事寔。餘二則
非真也。故令滿慈等。審諦而聽。今當為說。而滿慈
等。欽佛法音。默然承聽。
佛言富樓那（至）彼無同異真有為法。
有僧問長沙景岑禪師曰。如何轉得山河國土歸
自己去。師曰。如何轉得自己成山河國土去。曰不
會。師曰。湖南城下好養民。米賤柴多足四隣。僧無
語。師示偈曰。誰向山河轉。山河轉向誰。圓通無兩
畔。法性本無歸。長水子[王*(虍-七+(一/八/八/目))]講師。自落髮。誦楞嚴不
輟。從洪敏法師。講至動靜二相。了然不生。有省。謂
敏曰。敲空擊木。尚落筌蹄。舉目揚眉。已成擬議。去
此二途。方契斯旨。敏拊而證之。然欲探禪源。罔知
攸往。聞瑯邪道重當世。即趣其席。值上堂次。出問。
清淨本然。云何忽生山河大地。瑯邪憑陵答曰。清
淨本然。云何忽生山河大地。師領悟。後住長水。一
日顧眾曰。道非言象得。禪非擬議知。會意通宗。曾
無別致。於此皆可同參。
冠註　此明循業發現之源委也。如汝所言下。是
牒定滿慈疑詞。遂詰之曰。汝尋常。豈不聞如來宣
<pb n="63"/>
說性覺妙明。本覺明妙乎。滿慈答言。我常聞佛宣
說斯義。蓋性覺者。生生不息之真體。而性體之妙。
常自精明。本覺者。本來具足。不假修為。而本體之
明。常自靜妙。然滿慈問。清淨本然。云何忽生山河
大地諸有為相等。世尊以此二語詰之者。蓋謂清
淨本然。即性覺本覺。謂之體也。山河等相。即妙明
明妙。謂之用也。然上句當重從體起用。下句當重
攝用歸體。故有性本之辨別。明妙之倒易。性覺若
差別智。故照了山河大地等相。而妙用精明。本覺
若不動智。故徹映山河等相。而明體靜妙。然非真
體不發妙用。非妙用不顯真體。第能體用不分。能
所雙泯。則性相不二之旨。得矣。故復並立兩關。以
徵究滿慈曰。汝稱性覺妙明。本覺明妙者。作何理
會。為性覺體。本來自明。即昭靈不昧者。而直名之
為性覺乎。為本覺體。元自闇然。有不明處。特加功
以明之。故稱為明覺乎。一則墮在明邊。一則墮在
不明邊。滿慈雖證無學。說法第一。豈＆CB17625;以不明者。
而名為覺體。故曰若此不明之體。亦名為覺。既無
能明。則無所明。畢竟性體能明。方名為覺也。殊不
知。有所有能。則於性覺妙明。相去遠矣。佛故牒其
言曰。若汝執言必有所明。方稱明覺。若無所明。則
無明覺。是覺以有所無所。為起滅也。豈知真覺卓
然。本無能所乎。遂告之曰。若謂明妙有所。已非真
體。而不得謂本覺矣。若謂性覺無所。已非照用。而
不得謂妙明矣。既無照明之妙用。又非覺湛真明
之性體矣。蓋性覺無明。而無乎不明。方為妙明。然
若言性覺必定妙明。則妄生計著。執無明無所。總
墮於無。執有所必明。總墮於有。如先德云。只這箇
是頭上安頭。若道不是。斬頭覔活。故於性覺妙明。
本覺明妙中。稍有一念執著。便轉為無明業識矣。
是以。世尊直示之曰。性覺本體。元無所明。因汝認
能明之妄見。則立所明之妄境。既立妄所。復生妄
能。是見相二分。互相生起。自有能明之見聞覺知。
所明之山河等相。豈非無同異中。而熾然成異乎。
更不覺是妄念生起。反疑清淨本然。云何忽生山
河等相。諸大之性。各不相容。云何俱徧法界。意必
使性同。而後方許俱徧。故憎其異。則建同以遣異。
豈非欲異彼所異。而因異立同乎。既使同異發明
矣。復厭其同異。意必待此山河等相。罄盡無餘。化
成虗空。始還清淨本然。豈非因此復立無同無異
乎。意謂。必如是。方可究竟到無疑惑處。豈知愈究
愈遠。而倍增疑惑哉。遂牒指上文云。只因汝認能
認所。因異立同。因同異。而復立無同無異。如是擾
亂。轉相對待。妄生勞相。則是勞真心而生妄見。勞
妄見而發妄塵。然總不出乎自心取自心。而反渾
濁於清淨本然之性覺妙明本覺明妙矣。故總結
斥曰。由是認明墮所之一念故。引起業識。轉成見
相二分。更生十使煩惱。既為塵勞煩惱。若起心動
念。自有三世遷流。四方判隔。若昏沉無記。自成頑
虗死水。所謂善惡無記生成法則。既意識中。有此
塵影。則於外境亦然。故見虗空無差別。遂計為同
相。見世界有三世四方。遂計為異相。蓋為一念妄
動。因明立所。便將無同無異之清淨本然。翻成世
界虗空之真有為法矣。勞。指見分。塵。指相分。
覺明空昧相待成搖（至）故有水輪含十方界。
別經言世界安立。土輪下。依金輪。金輪下。依水輪。
水輪依風輪。風輪依空輪。空輪無所依。與此經略
不相協。蓋彼約安立。自下升上。以成其次。此約目
前四大生起之由。故風輪。即指空中之風。能鼓持
世界。故金輪雖屬地大。亦指現在世間。運轉之金
寶。故曰保持國土。及火大。但言變化性。水大。但言
含十方界。不待辨而自明矣。此唯以妄想成四大
為正旨。若以金攝土。以風攝木。則五行生尅亦備。
<pb n="64"/>
但不必插入耳。雖言風金相摩。而生大。上句堅覺
搖明。自是無明。雖言金火相烝而生水。寶明之明。
元指無明。本文中。鈎鎻連環義。又不可不識也。古
鈔云。由妄見動。故外感風輪。由執心堅。故外感金
輪。由研求燥。故外感火輪。由愛心深。故外感水輪
也。
冠註　上明真性轉為妄覺。此明妄覺復成四大
也。意謂。如來藏。清淨本然。周徧法界。本不動搖。亦
無定相。但循眾生業力發現。故有動搖等相。而成
真有為法。眾生業力。自無明始。由本覺體上。忽起
妄明。則晦昧真空而為頑空。復計無明為明。計頑
空為昧。明昧對待。轉相搖動。而成無明風。故感風
輪。起諸空中。執持世界。其風大種。由無明起也。既
覺明因空昧。而生搖動無明。有動必有靜。則妄念
固執。立成堅礙。而世有金寶者。亦因妄覺中。堅礙
無明。故感金輪保持國土。其地大種。亦由無明起
也。堅覺無明。既成金寶。搖動無明。既有風出。則一
堅一動。相摩相蕩故感世有火光。烝金出水。結水
成地。更能於萬物。鎔散成熟。而為變化性。其火大
種。亦由無明起也。既有明覺立堅之金寶。而能現
含潤之相。有金風相摩之火光。而發烝[鬱-山+止]之氣。則
金火相合。故感世有水輪。為涵潤性。而含十方界。
其水大種。亦由無明起也。
火騰水降交發立堅（至）以是因緣世界相續。
易云。天一生水。水生東方震巽之木。木生南方離
火。火生西南坤土。土生西方兌金。而西北乾金。復
生北方坎水。如環無端。蓋五行以相尅為夫婦。以
相生為父子。子由婦生。必夫劣於婦。然後陰陽和
而生子。故震為木。兌為金。木之望金。為我尅之妻。
金之望木。為尅我之夫。東西相對而為夫婦。是震
為夫。兌為婦。金木生火。是夫劣於婦。而生子。離為
火。坎為水。水之望火。為我尅之妻。火之望水。為尅
我之夫。南北相對。而為夫婦。是坎為夫。離為婦。水
火生土。亦是夫劣於婦而生子。坤為地。艮為山。均
屬土。萬物之所成始。而成終也。故春夏萬物發生。
恒於地上。而可見。秋冬萬物收藏。恒於地下。而不
可見。此河圖所以成變化。行鬼神。以彼流行之用。
與此生起之源。雖錯綜其文。而意則符合。故併錄
之。
冠註　此明由四大而結成器界也。意謂。無明既
成四大。則四大之性。各相違而互相濟。如火性本
炎上。水性本潤下。一騰一降。交發相濟。互為立堅。
結成器界。而且濕為巨海。故世有四大海等之水
鄉。乾為洲潬。故世有四大部洲之陸地。以是水火
結成故。彼大海中。本涵濕之淵。似不應有火。而火
光常起者。由火之氣脉存焉。洲潬中。本堅燥之處。
似不應有水。而江河常注者。由水之氣脉存焉。夫
水能尅火。若水勢勝必滅火。豈能相生哉。今則降
勝為劣。故水從火。而結為高山。是故山石擊則成
𦦨者。是火之氣脉未亡。融則成水者。是水之氣脉
未亡。抑且土能尅水。若土勢勝。必涸水。豈能生物。
今則降勝為劣。故土從水。而抽為草木。是故林藪
遇燒成土者。是土之種性猶存。因絞成水者。是水
之種性猶存。善最初由一念妄動。為搖動無明。而
成風大。堅礙無明。而成地大。既而堅礙與搖動相
摩。而成火大。既而實明與火光相烝。而成水大。故
有四大交妄發生。仍因水火既濟。而為洲海之種。
更降水勢。以從火勢。而為山石之種。復降土勢。以
從水勢。而為草木之種。則遞相為種。而結成器界。
以是因緣故。世界有成住壞空。終而復始。相續不
斷也。
復次富樓那明妄非他（至）以是因緣眾生相續。
瑜伽論云。言中有身者。謂此五趣有情身。在生有
<pb n="65"/>
死有間。名中有。亦以異熟五蘊為體。是業招故。其
胎卵中有身。便如當生本有身形。狀如人中有似
人。餘趣中有亦爾。身如五六歲孩子大。其形量雖
小。然諸根猛利。如本有身。能作諸業。於父母邊起
顛倒想。或唯見男。或唯見女。如是漸近彼之處所。
漸漸不見父母餘處。唯見男女根門。若男中有。緣
母起愛。生於欲心。若女中有。緣父起愛。生於欲心。
由起二種愛心已。與愛境合。所洩不淨。流入胎藏。
認為己身。便生歡喜。此心生已。中有身沒。受生有
身。故曰同業相纏。若濕化二生中有。由先業力。不
簡近遠。染著稱情。當染香處。便即受生。俱舍。明胎
中凡有五位。一七。名羯羅藍。此云凝滑。二七。名頞
部曇。云皰。狀如瘡皰。三七。名閉尸。云輭肉。四七。名
徤南。云堅肉。五七。名鉢羅奢佉。云形位。今略舉前
二。等取餘三也。
冠註　此明眾生相續之由也。承前云妄為明覺
者。非有他故。即是真覺體上。妄起能明。為過咎耳。
有能明即立所明。所妄既立。則性覺妙明。本覺明
妙之真理。不能超越於能所之外。所謂本是一精
明。分成六和合。以是因緣。聽不出聲。見不超色。則
六妄知根。與六妄塵。交相成就。此約過去已迷。而
承迷入迷。由是現在依舊。明理不越。分開見聞覺
知六妄知根。攬著色香味等六種妄塵。起自他愛
憎之惑。作情想合離之業。其同業者。多因情重。當
來必待父母與己三者。同業相纏而生。屬胎卵類。
其合離者。多因想重。當來不假父母。但由己業。或
合濕而成形。即蠢蝡也。或離異而托化。如天獄等
也。此約本陰身。起惑作業。故感未來時。有中陰身。
投胎納想之狀。其狀惟何。謂前陰報謝。則根塵等
現行亦滅。唯有種子。總歸業識。而現中陰身。其胎
卵二中陰身。欲投胎時。見無緣處。盡如黑夜。唯於
父母有緣處。見有一點微明。然未覩明時。獨有業
識。冥然無知。一見明時。乃發起意識。即生貪愛。直
趣明處。或見父為男色。或見母為女色。了然發現。
則顛倒想心。遂得成就。若男子投胎。憎父愛母。女
子托胎。憎母愛父。既成愛境。則流注已愛於父母
赤白二滴中。以為種性。則父母赤白二滴中。即納
已想愛。以為胎肧。既三緣交遘發生已。仍吸引過
去同業。入於胎中。故有同業因緣。而生羯羅藍。遏
蒱曇等。然胎卵濕化。各有定業。故隨其所感。而應
之以四生之報。舊說。亂思不定曰想。結愛迷戀曰
情。親附不移曰合。捨此趣彼曰離。以此四心感召。
而四生各類應之。然不止此也。自今而後。改頭換
面。生死無窮。或情變為想。想變為情。合化為離。離
變為合。無定因也。或卵變為胎。胎變為卵。濕變為
化。化轉為濕。無定趣也。或飛變為沉。沉變為飛。無
定報也。以是因緣。則有眾生輪迴。終而復始。相續
不斷也。
富樓那想愛同結（至）以是因緣業果相續。
冠註　此明業果相續之由也。意謂。世界屬依報。
元依無情。故不結業。眾生屬正報。本係有情。即有
業也。業。莫大乎殺盜婬三者。而根自婬始。以流愛
為種。納想為胎。便是作業根源。想愛不結。則猶可
離。既彼此同結。如膠似添。則生生世世。自不能離。
父母子孫。相生不斷。此等皆以欲貪為本。凡有身
命。必求滋養故。彼貪此之蒭豢。此愛彼之血肉。貪
愛同滋。津津味著。而殺於是乎生焉。貪味不止。則
於四生中。隨力強弱。遞相吞食。而盜於是乎生焉。
此等皆以殺貪為本。遂至以人食羊。羊死為人。人
死為羊。乃至十類眾生。死生不斷。互來相噉。且凡
有此惡者。世世俱生。一處相值。以償其債。窮未來
際。無有休歇者。皆以盜貪為本。由殺盜二貪故。有
汝負我命。汝還我債。我負汝命。我還汝債。以是命
<pb n="66"/>
債因緣故。常在生死中。酧還不已。由欲貪故。今有
汝愛我心。我憐汝色。我愛汝心。汝憐我色。以是愛
憐因緣故。常在生死中。纏縛不絕也。夫此三者。實
由貪愛。貪愛不遂。別強吞為殺。陰取為盜。皆所以
成其貪愛也。故有一業。則三業齊具。凡貪愛遂。必
至於愛心憐色。貪愛不遂。必至於負命還債。是故
殺盜婬。即根本業因。而生死纏縛。即循環業果。而
相續不斷也。
富樓那如是三種顛倒相續（至）因此虗妄終而復始。
冠註　此躡上三種相續。以結答滿慈忽生終始
之問也。意謂。此三種相續。俱由背真合妄。顛狂迷
倒而生。何則。即此三種。皆是性覺妙明。本覺明妙。
了了常知。本體真性。因汝最初突起能了之見。兼
發所了之相。則業識成。而見相分。從此妄見。頓生
山河等相。遂有次第遷流。相續不已。汝問云何忽
生山河等相。當知唯因此顛倒相續之虗妄故。次
第遷流。終而復始也。可見妄法元無。唯一本覺明
妙而已。
富樓那言若此妙覺（至）有為習漏何當復生。
冠註　此執在纏覺體。以難出纏覺體也。言。若據
世尊所說。則此眾生。未生山河等相時。其性覺妙
明。本覺明妙。元無染無礙。與諸如來心。比並言之。
佛心不增。眾心不減。彼眾生。止因妙覺明體。轉為
妄明。而以覺明空昧。故無狀忽生山河等相。如來。
今得妙空明覺。與眾相反。其山河大地。諸有為法。
及有漏妄習。何時又當復生耶。山河大地。是世界。
有為含眾生。習漏含業果也。
佛告富樓那譬如迷人（至）菩提涅槃亦復如是。
盖前二喻。顯清淨覺體本來圓滿。不假修證。後二
喻。亦不廢修證。若單舉前二喻。恐諸行人。墮撥無
之過。成斷滅見。單舉後二喻。恐諸行人。妄認覺體
本非清淨。元具生滅。成襍染見。是故四喻併舉。使
知妄本無生。然非證真不能滅妄。真本不變。然非
除妄亦不能證真。故知一切眾生。未甞有生死。而
輪迴不息。諸佛如來。曾未有涅槃。而常住不動。是
則生即無生。無生即生。則始終相續之相。何所從
而來也。
冠註　此下設四喻。以明覺體也一喻迷惑無因。
二喻妄法無體。三喻真成不復妄。四喻妄斷不復
生。總顯真妄本無終始也。故先舉喻。以審迷因曰。
譬如迷人。於一聚落。忽生迷惑。以南為北。汝謂此
人之迷。而復因本來之迷而有耶。因本來之悟而
有耶。滿慈答曰。此迷。亦不因迷。又不因悟。何以故。
未迷之先。元無生迷之根。云何因迷而有耶。悟迷
相反。本非生迷之根。云何因悟而有耶。若知悟不
生迷。則知妄依真起。而真未嘗妄。故復舉前喻。反
詰滿慈曰。汝既知迷本無根。假使村居之迷人正
在迷南為北時。忽有悟人。指示令悟。此人縱久迷
之。今既得悟。於此聚落。更生迷否。滿慈答曰。既悟。
斷不復迷也。下法合云。十方如來亦然。既悟不復
更迷。但於未證極果時。雖有無明。畢竟體空。亦如
此迷。本無根蒂。是故覺明真體。本來清淨。昔在迷
時。本無迷性可得。如迷方者。縱在迷時。而方實不
移。豈獨迷不可得。覺亦不可得。但以迷時。望覺時。
似乎有迷有覺。如惑南為北時。望知南非北時。似
乎有移有定。若一覺迷。迷即頓滅。滅則覺亦不可
得。豈復生於迷乎。復舉喻。以辨斥滿慈曰。亦如有
人眼中有翳。見空中有華。翳病除則華相滅。忽有
愚人。於滅華之空處。待華更生。汝觀是人。愚耶慧
耶。滿慈被詰。據實而答言。空元無華。豈有生滅乎。
見華滅於空中。已是顛倒妄見。且期華更生。斯是
愚痴狂亂極矣。云何更名其愚與慧乎。佛就其言
而斥之曰。此待華之人。誠如所言。痴狂極矣。然汝
<pb n="67"/>
既知此。云何問我如來妙覺明空。何時又當更生
山河大地耶。自今應知。佛即除翳之人。汝即待華
之人。既知空元無華。妄見生滅。即知諸法本自寂
滅。覺體元無迷悟。執佛實有滅妄證真。已是顛倒。
況待佛從真起妄。則與待華更生者。有何異哉。復
舉喻曰。又如金鑛襍於精金時。則金在鑛中。混和
無辨。若假鑪火。煉作精金。其金一純。更不襍鑛。又
如木既因火而成。則不復為木矣。法合云。諸佛
如來。獲菩提涅槃者。已成無上智體。證真如理性。
則既以真修實行。出乎煩惱生死。則一證永證。不
復退墮。猶金之出鑛。一純永純。不復更襍於鑛也。
此煩惱生死。既經雙空觀智。轉為菩提涅槃。一斷
永斷。無復更生。亦猶木既成。不復再成木也。
富樓那又汝問言（至）云何復問不相容者。
冠註　此明七大性相。皆依如來藏性。循業發現。
用答七大周徧不合相容之問也。又汝下。牒定滿
慈所疑。譬如虗空體非群相。喻如來藏清淨本然。
周徧法界。元非諸大。則不墮於有也。而不拒彼諸
相發揮。喻循業發現七大性相。而不墮於無也。下
重徵演釋云。所以者何。彼大虗空。日照於空。則發
揮明相。雲屯於空。則發揮暗相。乃至土積於空。則
發揮塵霾之相。水澄於空。則發揮映徹之相。汝意
云何。如是殊方同時。而有明暗等。諸有為相。此相。
為因彼日雲等而生乎。為復因虗空而有乎。若謂
此明相。因彼日輪所生。且日照空時。既是日明。則
十方虗空凡有明處。同是日色。即當滿世間。成一
日體。云何空中更見圓日之體。若見圓日。則日體
之外。餘有明相。應不屬日。安得謂因日而生明耶。
若謂此明相。非日所生。是空所有。空既常在。明應
常照。云何於中宵雲霧無日之時。唯見暗相。不生
光耀乎。當知。是明。非即空日。不異空日。若此明相。
元非空日。不離空日。不可指陳。則諸相亦然。夫彼
虗空。不拒諸相發揮。喻如來藏。不拒七大循業發
現。日雲乃至水土七者。喻七大各自種性。亦屬於
妄。明暗乃至霾映七相。喻七大幻相。推其明相。與
日及空。非一非異。非即非離。喻七大幻相。與各自
種性。及如來藏性。非一非異。非即非離。然是七者。
但應其數。不可強作七大。且下自有法合之文。唯
顯此空性。是徧是常。而七者性相。皆無定體。不徧
不常。故曰觀相元妄。無可指陳。由此七相元妄。不
可指陳。當知。七大之相。亦元妄。不可指陳。相既元
妄。其差別種性亦然。若乃妄言有可指陳。猶執空
華實有者。已為迷妄。況復詰其相陵滅義。是猶復
邀空華。而更期其結空果。真乃迷中之迷。妄中之
妄也。若知虗空是徧是常。而日等種性與空。不即
不離。應觀七大之性。統體元一真性。唯是性覺妙
明。本覺明妙。清淨本然。周徧法界。更非別法。能如
是而觀。自知性覺妙明。本覺真心。先非水火等性。
水火等性且無。更問誰不相容耶。舊說。氣凝如烟
霧之聚。霾字從貍。起於山獸騰踏。令土蔽空。或合
風雨紛然而下曰霾。水澄映者。如海晴湛之時。與
空文映。朗然澄徹也。
真妙覺明亦復如是（至）宛轉虗妄無可憑據。
冠註　此以法合喻。申明七大之循業發現也。意
謂。性覺妙明。本覺明妙。猶如太空。日照則明。乃至
水澄則映。故循發空之業。即現空相。如鑿井則空
現。循發四大之業。即現四大之相。如一處求水。一
處水生。一處求火。一處火生。若徧法界。同時循發
諸大之業。即徧法界同時現諸大之相。如徧法界
執。滿世界起。下復舉喻。以明循共業。而齊現幻相
者。亦是真妄並舉。愈顯虗妄無據。且各現。猶未見
其展轉虗妄。而俱現。則可盡表之矣。盖日體。喻正
智。水喻真理。智理一如。本無去來之相。乃統體一
<pb n="68"/>
如來藏性。日影。喻諸大幻相。兩人同觀。喻共業之
妄見。東西各行。各有日影。隨各人去。喻循俱發之
妄業。而俱現諸大之幻相。一東一西。先無準的。喻
一真性。俱現諸大幻相。而定準何相。為的實之體
乎。故戒止曰。不應難言。此日是一。云何東西各行。
各行既雙。云何現見一日。是則戒止眾生分別妄
見。不應難言。此諸大相。既不離一真之處。何得循
共業。而俱現諸相。既俱現諸相。何得云不離一真
之處。假使有定體。方可辨難。今正如明相與日併
及虗空。非一非異。非即非離。元無定體。而於無定
體者。宛轉辨難。則愈辨難而愈入於虗妄。真可謂
無同異中。熾然成異。以至同異發明。復立無同無
異。而有何憑據乎。
富樓那汝以色空（至）故發真如妙覺明性。
冠註　此下。以迷悟對辨。而總結問答之義也。意
謂。不達諸大性相。唯依如來藏。循業發現。而反詰
其相陵滅者。猶兩人見日。東西各行。宛轉虗妄相
似。或曰。據今諸大之性。熾然不同。宛然陵滅。其故
何也。故明示之曰。由汝因明立所。能所既立。則業
習尤固。見相未除。而執空執有。所以循色空之業
習。相傾相奪於如來藏。而如來藏。隨汝業習。為空
為色。周徧法界。是故。我說猶如虗空。於中風起。則
發揮動搖之相。風滅。則唯有太空澄清之相。日照。
則發揮明相。雲屯。則發揮暗相。所以眾生。違背性
覺妙明。本覺明妙。而順合妄緣塵境。自相渾濁於
清淨本然之真體。是故引發塵勞煩惱。而見世間
唯有山河等相。反執山河等相。為心外之法也。我
以山河等相。全為性覺之妙明。本覺之明妙。本無
生滅。則攝此妙用。合乎如來藏體。而自如來藏體。
發起妙用。則唯妙覺明。圓照法界。更無一法可得。
是故於全體大用中。得事無礙。盖一塵即多塵。多
塵即一塵。故曰一為無量。無量為一。毛端現剎海。
剎海現毛端。故曰小中現大。大中現小。不動道場。
徧十方界。是一為無量。身含十方無盡虗空。是無
量為一。於一毛端。現寶王剎。正中現依。且寶剎不
小。毛端不大。坐微塵裡。轉大法輪。依中現正。且身
相不小。微塵不大。皆小中現大。大中現小也。此皆
大圓鏡智。現真如妙境。然如來唯妙覺明。圓照法
界者。乃佛生共具。曾無餘欠。但由眾生背覺合塵。
故發塵勞有世間相。如來滅塵合覺。故發真如妙
境。妙覺明智也。性即智體。
而如來藏本妙圓心（至）離即離非是即非即。
冠註　此依本覺體用。以結顯三如來藏也。先明
離一切法。以結顯真諦空如來藏。承上云。性覺妙
明。本覺明妙。雖隨迷悟。以現染淨二相。而如來藏。
本妙圓心。清淨本然。元非七大。非六根。非六塵。非
六識。此非世間法也。非明無明。乃至非老死盡。則
非緣覺流轉還滅二法也。非苦非集。乃至非智非
得。則非世出世間因果。及能空之智。所空之理也。
非檀那。乃至非波羅蜜多。則非菩薩能趨之行。所
趨之理。總非出世間法也。如是乃至非怛闥阿竭。
非阿羅訶三耶三菩。則非如來三號。非大涅槃。及
常樂我淨。則非涅槃四德。乃至出世間上上法也。
檀那。此云布施。尸羅云戒。毗梨耶云精進。羼提云
忍。禪那云定。般剌若云智。波羅蜜多云到彼岸。怛
闥阿竭。云如來。阿羅訶云應供。三耶三菩。云正徧
知。涅槃此云無生滅。乃四德之總名。常者。非惟二
死永忘。無諸生滅。亦且世相常住。究竟堅固也。樂
者。非惟離諸生死苦。亦且得不思議解脫。受用無
量法樂也。我者。非惟證真法身。猶若虗空。亦且山
河大地草木微塵全露法王也。淨者。非惟妙淨理
體。無諸染著。亦且清淨徧周。無染非淨也。此涅槃
別相也。次明即一切法。以結顯俗諦不空如來藏
<pb n="69"/>
也。以如來藏不動周徧。循業發現。故曰即如來藏。
元明心妙。即七大。即六根。六塵。六識。此即世間法
也。即緣覺法。即聲聞法。即菩薩法。此即出世間法
也。即如來三號。即涅槃四德。即出世間上上法也。
復明如來藏。雙遮雙照。以結顯空不空如來藏也。
以如來藏。非心思言議可得。故曰。即如來藏妙明
心元。本不定屬於即。亦不定屬於非即。故云離即
離非。此雙遮二邊也。抑且不定屬於離即。故曰是
即。亦不定屬於離非。故曰是非即也。以是字貫下。
如云不離即不離非。此亦雙照二邊也。若獨以非
一切法。明如來藏。則滯於空。若獨以即一切法。明
如來藏。則滯於有。若以離即離非。明如來藏。則棄
二邊滯中道。若以是即是非即。明如來藏。則捨中
道滯二邊。是故全非而即。全即而非。離而非離。非
離而離。則三諦融通。離名絕相。不思議體。圓妙極
矣。
如何世間三有眾生（至）愛念小乘得少為足。
此經以明三如來藏為主。雖言佛知見。亦不與法
華同意。彼為眾等開示。令其悟入佛知見也。此特
為滿慈不達諸法性相不二。皆依如來藏循業發
現。故問忽生山河等相。更言陵滅相容。則與佛知
見相左。而反生謬難。故曰用世語言。入佛知見也。
然如來藏。未嘗不是佛知見。但不必頭上安頭。且
世尊依一真理。隨處標名。為人演說。如摩尼珠隨
方映色。若因珠是一。而謂青黃赤白。唯是一色可
乎。琴瑟等。喻寶覺性體也。妙音。喻真心妙用也。妙
指。喻妙智也。妙指能發妙音。如妙智能發妙用也。
寶者。舊說。略有三義。一離垢穢。二具光明。三富財
用。本覺不變之體。即離垢義。圓照之相。即光明義。
隨緣之用。即財富義。按指二字。對下舉心二字看。
特顯其妙用耳。只作法看。不必局於喻文。不過假
按指以顯其舉心非妙智也。海印者。如閻浮提一
切眾生身。及外色。大海中。皆有印象。故名海印。佛
菩薩亦爾。得大海印三昧已。能分別一切眾生心
行。於一切法門。皆得慧明也。
冠註　此普責凡小。而策進佛乘也。意謂。如來藏
妙明元心。乃三諦圓融。一法不立。非心思言議可
到之境。如何世間三有眾生。及出世二乘。各據所
知之境。能知之心。而思惟測度。謂如來無上菩提。
亦同己證。豈知無上菩提。是如來。以無障礙智。親
證不思議解脫境。胡可以識心分別哉。況復用世
間語言。問及忽生諸相。陵滅不容。而欲參入佛知
見耶。殊不知儘思共度量。不能測佛智也。下設喻
以䇿進之曰。譬如琴瑟箜篌琵琶。雖有妙音。若無
妙指。終不能發。汝與眾生。亦復如是。寶覺性體。真
心妙用。各各圓滿。若得無礙妙智。即能發其無量
妙用。若無妙智。雖有寶覺性體。不能發其妙用。即
如琴瑟等。皆有妙音。而能發不能發者。在妙指之
有與無耳。如我於寶覺性體中。唯一按指。即為海
印三昧。發大光明。則一切眾生心行。及一切法門。
皆得慧明。汝於寶覺性體中。暫一舉心。即為能見
妄心。所見妄境。而滿目塵勞。先起於前。所謂我以
妙明不生不滅。合如來藏。而如來藏。唯妙覺明。圓
照法界。汝以色空。相傾相奪於如來藏。而如來藏。
隨為色空。周徧法界。是也。夫所以體雖圓。而用缺
妙者。良由根微志劣。不肯勤求無上覺道。愛念小
乘。但得有餘涅槃。執化城迷寶所。盖得少為足故
也。
富樓那言我與如來（至）自蔽妙明受此淪溺。
冠註　此一領一問。以窮究妄因也。我與如來下。
領上寶覺真心。各各圓滿義。而我昔遭無始妄想。
久在輪迴。領前因明立所。所既妄立。生汝妄能。以
至三種相續義。今得聖果二句。領上愛戀小乘。得
<pb n="70"/>
少為足義。世尊諸妄下。領前四喻。及諸佛如來。菩
提涅槃。亦復如是義。敢問下。正問起妄之因。意謂。
我但得小果。猶未究竟。故不知妄因何起。世尊五
住究盡。二死永忘。所謂一切圓滅。獨妙真常。世出
世法。無不覺了。敢問。一切眾生。何因有妄。自蔽寶
覺體上。妙明之用。而受此淪溺耶。前問忽生山河
大地等相。答曰因明立所。所既妄立。無同異中。熾
然成異。今更問所既妄立之妄。又從何有。然此問
答。正要發明圓悟圓證。不落階級。初發心時。便成
正覺之旨。以為修道分張本也。
佛告富樓那汝雖除疑（至）妄性如是因何為在。
冠註　此明妄本無因。以破滿慈滅妄求真之疑
也。意謂。汝雖聞因明立所。所既妄立。已除忽生山
河之疑。陵滅不容之惑。尚不達此妄無因。故強索
其因。而擬滅之。斯正是餘惑未盡也。汝若不達妄
本無因。亦無有滅。吾今就現前一事問汝。汝參究
之。則可知矣。汝豈不聞。室羅城中演若達多。忽於
晨朝。以鏡照面。迷頭認影。以為魑魅。無狀狂走之
事乎。於意云何理會。此人有何因由耶。無故狂走
耶。滿慈。因世尊先以無狀示之。而遂以何因無故
審之。則於言下有省。答言。是人唯是心發狂顛而
走。更無他故。佛即舉法。以明之言。妙覺明心。佛生
同圓。其體本來圓滿。其用本來明妙。曾無餘欠。亦
無迷悟。在眾生中。妄未甞生。且既稱之為妄。云何
有因。若有所因。即為實有。云何為妄。若推其因。元
是自己妄想。展轉相因而起。初無實體。而妄想唯
依一念昏迷。以迷積迷。經歷塵劫。積集深厚。是故。
佛雖為汝種種發明。猶不能返妄歸真。而徒索妄
因。豈知如是迷因。唯因迷却自己妙覺明圓。本圓
明妙而有。更無別因。汝又云。世尊諸妄一切圓滅。
但能識此迷本無因。則汝妄想。自無所依。然則一
切眾生。現在輪迴。尚不見有妄生。何得云世尊諸
妄一切圓滅。亦欲索其妄因而滅之乎。從來未曾
生。今復何為滅。即得菩提者。雖得大覺。豈能確指
過去妄因。以示人乎。今分說迷妄。亦如寤時人說
夢中事。心縱精明。欲何因緣。直取夢中所覩之物。
以示人也。然所覩之物。雖屬乎夢。亦非世之絕無
者。宜乎可取。尚不能取。況復無根之妄。本無有因。
乃欲我指其因而滅之。胡可得哉。夫汝有此妄想。
即如彼達多有狂性相似。豈有因由緣故而後狂。
元是自己迷頭認影。怖畏狂走。若使其頭。果有得
失。不名為狂。忽然狂性一歇。頭非外得。縱未歇狂。
頭本自在。有何遺失。若使妙覺性體。果有得失。不
名為妄。悟非外得。迷非真失。故名為妄。汝之妄性。
既如達多之狂性。則因無所在。覔因且不可得。欲
從何而滅之乎。○演若達多。此云祠受。從神乞得
故也。此以照鏡狂走。喻如九法界中。依正二報。皆
大圓鏡中之影像。其性本空。但為一切眾生。迷頭
認影。妄生取捨。故狂走不息也。
汝但不隨分別世間（至）方悟神珠非從外得。
冠註　此示圓悟圓證之法門也。意謂。汝索妄因。
殆欲得此因已。勞筋苦骨以斷之。今既了妄無因。
何必廼爾。汝但悟其世界業果。眾生三種相續。如
鏡中影像。本非實有。妄見其有。而妄亦無因。自不
隨順此三者。以起分別妄心。此心一歇。則三緣頓
斷。而三種流注習氣。便不能生。此即所謂現行斷。
則種子不生矣。復舉前喻。直示之曰。汝認三種為
實有。而生取著者。正與達多。認鏡中頭影。而狂走
相似。若果了妄無因。分別頓歇。正汝心中演若達
多。狂性自歇之際。盖此狂一歇。當下即是菩提。不
假餘力。即如達多忽然狂歇。頭非外得。縱未歇狂。
亦何遺失。故曰勝淨明心。本周法界。不從人得。所
謂但離妄想。即如如佛。何藉研真斷惑。尅苦修證
<pb n="71"/>
耶。柰一切眾生。現被五蘊覆盖。勝淨明心。亦如有
人於自衣中。繫如意珠也。迷却此心。不能究竟。徒
趣人天小果。亦如持珠乞食。馳走他方也。雖在迷
途。元未失真。亦如雖實貧窮。珠未曾失也。一朝見
佛聞法。證得此勝淨明心。本周法界。不從人得。方
知不藉劬勞肯綮修證。亦如忽有智者。指示其珠。
所願從心。致大饒富。方悟神珠不從外得也。雖然。
狂歇即菩提者。談何容易哉。菩提。果智之號。勝淨
明心。極果之體。智體兼舉也。骨間肉曰肯。筋肉結
處曰綮。特取微細斷惑義也。中觀論云。無物從緣
起。無物從緣滅。起惟諸緣起滅。惟諸緣滅也。
即時阿難在大眾中（至）惟垂大悲開發迷悶。
冠註　此是當機第三番。躡佛語而執因緣也。最
初執見精當屬因緣。次執萬法當屬因緣。此執證
果當屬因緣。意謂。向也極排因緣。而今又說三種
分別緣斷。則殺盜淫等三因不生。斯則因緣皎然
明白。云何如來既說因緣。而復頓棄之耶。且我輩。
由此因緣之法。心得開悟。又豈獨我等年少有學
聲聞。藉此悟道。即此會中大目犍連等。初從老梵
志。信修異道。因於途中相值波離迦葉等。聞說生
滅四諦因緣。開悟信從。然後見佛。得成聖果。今說
狂性自歇即是菩提。不藉因緣。即前拘舍棃等所
說。八萬劫後。自然成道。猶如縷丸極處停止。不假
修證者。翻成第一義諦也。世尊不墮因緣。則墮自
然。此又我等迷悶。而莫能決一者。惟垂大悲。開發
之也。殺盜婬。舊說。略牒業果之因。而意該世界眾
生也。然佛種從緣起。因緣本不礙菩提。但執取為
礙耳。
佛告阿難即如城中（至）如恒河沙秪益戲論。
據本經云。理則頓悟。乘悟併銷。事非頓除。因次第
盡。是則解行兩門不可偏廢。但行由解起。行起解
絕。則近之矣。若更知狂歇即菩提者。惟悟因地不
生滅心。其果地不生滅覺。非行不證。自不墮理障。
而捐實行也。
冠註　此並拂因緣自然。而伸明狂性自歇。歇即
菩提之正旨也。欲拂其計。先揆其情。意謂。汝所執
悋。不出二途。今就前達多一事推之。汝必謂。達多
狂性因緣若得滅除。則不狂性自然而出。故汝執
悋生滅與不生滅理。若非因緣。必是自然。若非自
然。必是因緣。出此二途。則理窮計盡矣。下審明按
定曰。設使達多頭本自然。既是自然。亦本自天然。
則狂與不狂。無非自然。何因照鏡之故。始怖無頭。
而狂走耶。若雙計兩途。曰自然有頭。照鏡因緣。而
遂怖無頭。故狂走也。下即奪破因緣一計曰。是則
因緣非實。所以者何。若實有因緣。何不自然。本有
之頭。因照鏡故。而實失之乎。彼雖怖無頭。本頭不
失。而無狀狂怖。妄謂無頭而已。且正當狂怖。覺無
頭時。非有所失。及至狂歇覺有頭時。非有所得。而
狂起狂歇。曾無變易。則本頭定不藉照鏡因緣而
無。明矣。下奪破自然一計曰。若謂狂與不狂。皆屬
自然。非藉因緣者。則狂本出乎自然。應當本來常
有狂怖。不知未狂之時。此狂性。藏於何處。而不起
耶。既無藏處。則狂非屬於自然。明矣。若謂不狂出
乎自然。則頭本無失。應當常無狂妄。何為而怖頭
狂走也。若知頭無變易。不藉因緣無。亦非自然有。
足見狂怖妄出。既知頭之與狂如此。則知菩提真
性。本非因緣。及與自然。而計因緣自然者。皆妄出
耳。故直出正意曰。若悟本頭曾無得失。自能識知
狂走唯妄出也。若使真正親見菩提真性。不從迷
而失。不從悟而得。則是狂性頓歇。而因緣自然。俱
為戲論。全無實義矣。復伸己意云。由是二俱戲論
故。我說但得三種分別緣斷。當下即菩提真心。然
計緣斷而後菩提心生者。亦墮戲論。何以故。謂菩
<pb n="72"/>
提心生。而生滅心滅。此但是生滅之心。仍非菩提
真心也。夫只許緣斷即菩提心。不許緣斷生菩提
心者。正顯不但生滅心盡。而滅生滅者俱盡。捐捨
藏識。至於無功用道。方近菩提也。到此分際。菩提
心生亦不容許。豈容自然。若有自然。則明自然心
生生滅心。即此自然。滅亦是生滅。猶然戲論而已。何
以言之。汝以第一義諦無生滅者。名為自然。是對
世諦生滅者。名為因緣而立。非真無生滅也。若以
喻明。正如世間因諸相雜和。成一體者。名和合性。
對此和合性。而遂指非和合者。稱本然性。則此本
然與彼和合。均屬對待。非戲論而何。直至本然非
本然。和合非和合。而非然非合俱離。離與不離俱
非。至此方名離句絕非。卓然獨出之末後句。方是
無戲論法。然理須頓悟。事假漸盡。縱悟到此。尚屬
因地心。果地菩提涅槃。尚在遙遠。況不捨戲論法。
而欲證菩提。胡可得哉。故知。菩提涅槃。非汝歷劫
辛勤多聞記持者。所能修證也。豈獨記持我說之
法。而不得菩提。縱復憶持十方如來十二部經。所
知清淨妙理。更如恒沙之多。亦是理障。而名言習
氣不除。亦秪資益戲論而已。
汝雖談說因緣自然（至）如何自欺尚留觀聽。
此世尊極力責勉。令其進修也。言一日熏修。非歷
劫可比。一念熏修。又非一日可比。阿難比丘。非耶
輸女身可比。況登伽淫女。又不及耶輸也。登伽宿
為婆羅門女。名本性。今帶宿名。故為性比丘尼。已
上見道分竟。下文發明修道分也。
冠註　此極斥多聞之障。以激修無漏也。言。汝雖
能談說因緣自然。決定明了。毫無差舛。而多聞人
中。推為第一。然用此多聞積劫熏習。不能免離惡
呪之難。若此多聞。可脫淫術。何須待我放大頂光。
宣說神呪。方使登伽心中。淫火頓歇。立斷麤惑。而
證三果。便得報居不還。不生欲界。設使登伽愛河
不枯。安能令汝脫其淫難哉。是故。汝雖歷劫辛勤。
憶持十方如來秘密章句。妙嚴淨境。而見聞習漏。
終莫能除。不如一日入無分別。頓斷三緣。即不漏
落於染淨分別。縱見淫女麤濁之相。不起憎心。見
如來淨妙之相。亦不起愛心。自能遠離世間多生
憎愛二苦矣。復舉劣機受益。而痛責之曰。如摩登
伽宿為淫女。其業障何等深厚。由神呪力。銷其愛
欲。今在法中。名姓比丘尼。且與羅睺母耶輸陀羅。
同悟宿因。始知歷世報居女身。全因慾愛深重。今
緣宿命開通。洞見累劫。而悔悟懇至。乘此一念熏
修無漏善故。登伽便得出纏。耶輸已蒙授記。夫耶
輸女身。已為劣弱。而登伽淫女更下劣。今尚以一
念熏修。俱獲大饒益。而汝以丈夫根智。稟受佛法。
反徒戀多聞。不修無漏。且明知戲論無功。熏修有
益。尚留見聞分別。而躭著戲論。非自欺而何。
阿難及諸大眾聞佛示誨（至）在會一心佇佛慈旨。
無餘涅槃。果地覺。本發心路。因地心也。此特求示
因地心。以趣果地覺也。攀緣分別二執。此等前已
開示悟明矣。此復求入路也。開示由人。悟入由己
也。
冠註　此先敘大眾領悟。後請修行門路也。聞佛
示誨。疑惑銷除。通指前來多番破除因緣自然和
合非和合也。心悟實相者。遠指離即離非。是即非
即。如來藏心。近指狂性自歇。歇即菩提。勝淨明心。
本周法界。不從人得。併三緣斷故。即菩提心。無功
用道。離合俱非等。皆是也。身意輕安者。放捨戲論。
得正定想。心若空海也。得未曾有者。極慶其聞所
未聞也。阿難到此領悟愈深。而悲感愈切。故曰重
復悲淚。皆經家所敘也。無上大悲。超過一切悲心
也。清淨者。無垢智也。悲智雙運。利樂無盡。如摩尼
珠。隨意濟拔。而得自在。故曰寶王。善開我心者。言
<pb n="73"/>
我等迷妄固閉。久不開悟。今蒙多番指示。令得開
通。下申明善開意。如是者。指上之詞。種種因緣。指
演若達多以下意。方便提獎。謂能提撕。以警其迷
執。獎勸以振其疲怠。引。謂誘掖。沉。謂陷溺。冥。謂障
蔽。苦海。即憎愛二苦海也。世尊下。領悟前如來藏
性妙覺明。圓照法界。乃至坐微塵裡轉大法輪意。
含。包含。育。生育。如來。正報。剎。即依報。盖謂我等本
有如是廣大如來藏心。清淨寶嚴。含育十方。乃不
自知。徒沉苦海。世尊興大悲心。以種種因緣。提獎
引誘。令得開悟。不勝慶幸。但世尊復責多聞無功。
不逮一日修無漏業。然欲修此業。無門可入。我今
猶如旅泊之人。忽蒙天王賜與華屋。不獲其門。終
莫能入。惟願如來。示我入門之處。在會眾等。雖為
障蔽。而不明前途。久滯化城。今畢竟捐捨小乘。直
趣如來無餘涅槃。故求導師舊由之路。倘蒙指示。
亦令未入化城之有學者。從此法門。攝伏疇昔攀
緣妄想。而後得一心總持。三藏圓融。深入佛知見
也。
爾時世尊哀愍會中（至）發覺初心二決定義。
下示二決定義者。由阿難問如來無餘涅槃本發
心路。併攝伏攀緣。入佛知見。故世尊以二決定義
語之。欲知本發心路。須擇生滅心。得不生滅心為
因地心。然後圓成不生不滅涅槃果德。此初心第
一決定義也。欲攝伏攀緣。須詳審攀緣根本在何
處。知根本矣。然後但擇圓根一門深入。彼六知根
一時清淨。此初心第二決定義也。欲證無生。須擇
生滅。欲擇生滅。須知根本煩惱。欲斷煩惱。不離六
根。但知淪生死。證妙常。未出六根。故二義未始不
相成也。
冠註　此總標二決定義也。於菩提心未得自在
者。捨小趣大。不得其門而入者。末法眾生。亦指凡
小言。無上乘。即一佛乘。指果地覺。妙修行路。由此
路而直入佛乘。指因行言也。決定發菩提心。於佛
如來妙三摩提不生疲倦者。與上文畢獲如來無
餘涅槃等。相呌應。妙三摩提。即妙修行路也。不生
疲倦者。謂今已棄化城。決定直至寶所。不復疲倦
也。發覺初心者。覺。即始覺。謂最初發此正念。決定
不退。亦無猶豫也。
云何初心二義決定（至）從始入終五疊渾濁。
冠註　此欲明初心第一決定義。先示生滅與不
生滅也。云何二句。總徵。阿難下。審定。言。汝等決定
捐捨小乘。修菩薩乘。而欲入佛知見。應當審諦細
觀此因地發心。與果地覺。同乎異乎。若於因地中。
仍以分別因緣自然之生滅心為本修因。而欲求
佛乘不生不滅之涅槃果。是欲南而之北。惡可至
哉。由心有生滅及不生滅故。而根身器界亦然。汝
等未識身界中生滅與不生滅義。當照明一切世
間。凡可作之法。皆從遷變壞滅。汝更微細觀察。諸
可作法。誰是不壞。然終不聞爛壞虗空。何以故。空
無造作。無始終故。然始終有作有壞之法。與始終
無作無壞之空。初未嘗離也。以此器界。例汝身界
中。則骨肉之堅相。為地大。潤濕之津液。為水大。煖
觸之氣息為火大。動搖之筋脉為風大。此皆可作
有壞之法。由執此四大為身相。而自纏縛故。將汝
本來澄湛周圓之真體。本覺明心之妙用。如太虗
而無始終生滅者。翻成渾濁而不澄湛。翻成判隔
而不周圓矣。且分為視聽覺察之六根。既成六根。
則五根六塵。總名色陰。由前五根相對五塵。發起
五識。名為受陰。由前塵緣影。引起意識。名為想陰。
前六識既成染緣。於中念念生滅。堅執我相。名為
行陰。既有前七種現熏。彼如來藏。轉成含藏識。名
為識陰。是則色陰為始。識陰為終。遂有五疊渾濁
也。後有始終。與前無始終。相照應。
<pb n="74"/>
云何為濁。阿難譬如清水（至）是第五重名為命濁。
此五濁者。自一念晦昧真心為妄心。迷真空為頑
空。便成千百劫輪迴之苦。總是渾濁。不能清潔。故
將授澄濁之方。先示生濁之由也。以澄湛水體。喻
湛圓妙覺。以窒礙土沙。喻四大六根。以兩物汩然
而成渾濁之相。喻執四大為身。遂為根塵識法。故
渾濁真性。而成五陰也。若論五陰生起。初因真性
隨緣轉成業識。由境風鼓動業識。轉出見相二分。
而後依互轉生。相續不斷也。此經自色陰始。至識
陰終者。要使行人從外斷去。如澄濁水。自麤而細
故也。且如前見道分中。是以佛知見照之。故根身
器界無非如來藏性。此修道分中。猶是眾生知見。
觸境生情。故身器二界。無非妄境。所以決定要知
目前妄境。從何而起。從何而滅。故見道。當在一切
處見。修道。當從自己身心中下手。古德云。心如墻
壁。乃可入道。又云。時時攝在腔子裡。聖教中亦云。
求其放心而已。皆此義也。
冠註　此先喻後法。合明五疊渾濁也。喻中但借
水土二物。彼此不分。形容一濁相耳。倫類也。留礙。
謂有形塊也。法爾者。猶云天生一定之性也。不相
循者。不相順也。猶土不順水而成清。水不順土而
成礙也。汩。湣汩也。正顯湛圓妙覺明心。與四大六
根。本不相循。由一念妄執。四大為身。則覺體汩然。
而成視聽覺察。遂有五疊渾濁。故曰汝濁五重。亦
復如是。法合曰。汝湛圓本覺之真見。與太虗空。元
來一體。徧十方界。由一念妄動。分為六根。則能所
分隔。故舉目見空。清濁不分。有空處無能見之體。
如水亡清潔矣。有見處無所覺之空。如土失留礙
矣。兩相交織。妄成濁相。見空既爾。見色亦然。眼根
既爾。餘根亦然。盖由執四大為身相。自有前五根。
相對前境。而劫奪真心。渾濁淨妙。總成色陰。是第
一重。名為劫濁也。既有前五根對境。即發前五識。
領納前塵。而成受陰。故曰汝現摶取四大為體。而
見聞覺知。元一湛圓妙覺。本無留礙。為四大所壅。
故成留礙。如水亡清潔矣。水等四相。元屬於物。曾
無覺知。為見等四性所旋。故成覺知。如土失留礙
矣。兩相交織。妄成渾濁。以涽汩真心。是第二重。名
為見濁也。見即領納義也。復由前塵落卸影像。引
起第六識。而為想陰。故曰又汝心中。憶持過去境。
了別現前塵。誦習未來境。然此三者。本來無性。為
意識知見所發。故成有性。意識本無容貌。為六塵
所現。亦成容貌。故離三種法塵。無意識之相。如水
亡清潔矣。離意識知覺。無三種塵性。如土失留礙
矣。兩相交織。妄成濁相。以擾亂真性。是第三重。名
煩惱濁也。前六識既成染緣。則第七識思量。執我
於湛圓妙覺中。起生住異滅。念念遷謝。而為行陰。
故曰朝夕生滅不停。則思量執我之知見。念念欲
常留於世間。而所作善惡業運。密密欲恒遷於國
土。故欲留者。不能常住。如水亡清潔也。欲遷者。未
必頓去。如土失留礙也。兩相交織。妄成濁相。則翻
菩提種。成生死根。是第四重。名眾生濁也。眾生者。
眾緣和合而生。心。由生住異滅。身。由地水火風。皆
和合義也。由前根塵識三法。各有種行。熏如來藏。
轉成業識。含藏執持。而為識陰。故曰汝等見聞等
六根。元是藏識相分。而性未始有異。皆由執四大
為身。而分為六根。即對六塵。發起六識。故有見相
二分。判然隔越。無端異生。然性體本一。知覺相通。
似同而非異。如土失留礙矣。動用各別。隨境相背。
又似異而非同。如水亡清潔矣。或同或異。二不可
定。兩相交織。妄成濁相。則轉如來藏。為染淨因。是
第五重。名為命濁也。命猶使令也。謂如來藏。本無
生滅去來。被前七識熏。成含藏識。其中既有染淨
業種。則隨業種使令。而輪迴諸趣。故曰命濁也。
<pb n="75"/>
阿難汝今欲令見聞覺知（至）皆合涅槃清淨妙德。
冠註　此以法喻合明。澄濁還清之妙訣也。言。汝
今六根。初由認四大為身。而令湛圓妙覺。分為見
聞知覺。雖則分隔。性未甞異。欲令四性。遠契如來
常樂我淨四德。應先擇去生死根本。日用尋常。莫
隨根塵而生識心。唯依不動智。隨方應物。則轉攀
緣心。成圓湛性體。遂以澄湛正智。旋其虗妄滅生
之幻境。則轉名相。成如如真境。境智一如。能所兩
忘。惟一圓成實性。是則伏還元覺矣。元覺。即本覺
也。既得本覺明體。無生滅性。為因地心。而因中已
獲真常妙性。然後圓成果地修證。復何難哉。等覺
前皆為修。唯妙覺為證也。舉喻以示圓湛旋妄之
工夫曰。如澄濁水。貯於靜器。靜深不動。沙土自沉。
清水現前。喻如初伏客塵煩惱。是見思二惑。分別
二執不起。則深伏六識心矣。至於去泥純水。喻如
永斷根本無明。轉為根本智。是無明體空。即不變
真如。蓋全無明幻相。而為妙明實相。精而不襍。純
而不二。所謂富有萬德。蕩無纖塵。故隨機所感。應
物現形。縱橫自在。更無煩惱。則喜怒哀樂。皆與如
來涅槃四德。妙相符合。斯是第一妙修行路也。
第二義者汝等必欲（至）於器世間不能超越。
冠註　此釋上第二決定義。以明生滅根本處也。
汝等下至諸有為相。是牒定語也。生大勇猛者。謂
攝伏疇昔攀緣也。諸有為相。即四大五陰等。所謂
可作之法也。意謂。疇昔攀緣。及可作之法。本屬生
滅。固當擇去。然不知其根本。安能決擇。故曰應當
審詳煩惱根本。盖煩惱即發業無明。謂發現業用。
如取捨執著等。屬第六識也。根本即潤生無明。謂
津潤俱生。如投胎入舍。而生憎愛者。屬第八識也。
攀緣作造者。惟此六識。是作業主。能造染淨業因
故也。受果報者。惟此八識。是總報主。能含藏染淨
種子。執持不散故也。然細推之。前七俱為第八現
起。亦似自作自受也。是以修菩提者。如澄濁水。從
麤入細。先伏六識。令其不涉攀緣。則現行不起。無
所造作。而漸除八識中諸種。使種現俱盡。則白淨
識。名空如來藏矣。然欲降伏六識。須知根塵識種
之根本。今在何處。故反顯曰。欲修行者。決定當知
煩惱根本。若不審觀煩惱根本。則不能知虗妄根
塵。何處顛倒。盖根塵識種。所謂微細生滅因者。皆
在八識中。既不知此。自不能知根塵識法。雖有現
行。本自虗妄。但由初念不覺。妄分能所。逐妄迷真。
遂成顛倒。而顛倒起處。元在八識。尚不能知妄倒
起處。從何降伏疇昔攀緣。既不能伏。以何為因。而
欲取如來常住之果位耶。是故。欲除妄倒。決當預
知妄倒生起之處復舉喻曉之曰。汝觀世間解結
之人。不見所結之處。云何知解。然有結解處。始可
擇去。無結解除。何得擇去。所以不聞虗空被汝隳
壞分裂者。以其無結可解故。喻汝湛圓妙覺。不可
擇去者。亦無結可解故也。何為有結可解者。則汝
現前六根。及與身中六識心者。吸覧外塵。渾濁真
性。真如世之內人。反為誘賊之媒。招引外賊。自刧
家寶。然根塵識三法。元從妄認四大為身。自生纏
縛。分汝湛圓妙覺。為視聽覺察。於是。見不超色。聽
不越聲等。遂兩相交織。而成結。故曰由此無始眾
生世界。生纏縛故。於器世界。不能超越也。以此觀
之。則根塵識三法。元一湛圓妙覺現起。而反損滅
如來藏中功德法財。豈非內賊而刧家寶乎。然結
一解除。則根塵不偶。即此內賊。亦化而為佳兵矣。
阿難云何名為眾生世界（至）各各功德有千二百。
冠註　此明眾生世界纏縛。而不能超器世界。故
有定數限量也。真性。本無遷流。亦無界畔。但由妄
立能所。織妄相成。遂有依正二報。既有內外。即有
遷流。及與方位。有此即有數量。既有數量。即有優
<pb n="76"/>
劣。既有優劣。則不得不揀選。斯皆約生滅法。以示
人也。言世為遷流界為方位者。謂眾生身中。自有
三世遷流。上下左右也。汝今當知下。先借器界。以
指明三世十方也。猶云不知身中遷流。及與方位。
當知噐界與身界。不異也。何見其不異。謂一切眾
生本無身相。但由四大五陰交織妄成。故有身相。
既有身相。則有方位界限。而身中亦有變易遷流。
故有世界。交相互涉。而不離也。然界雖有十。唯取
四方。不取四隅。以非正故。不取上下。以無位故。不
取中位。以無定故。惟取四方。與三世相涉故。以世
涉方。數成十二。以方涉世。亦成十二。流變三疊者。
自一而成三疊也。一十百千者。舊說。增一為十。增
十為百。增百為千。今以方涉世。明三疊者。第一約
四方各論三世。共成十二。第二於東方三世。變一
為十。成三十。南西北方。亦復如是。四方共成一百
二十。第三東方三十。變十為百。成三百。三方亦爾。
四方共成一千二百也。以世涉方。其例可解。此世
界相涉之定數也。總括者。謂全屬一身也。始終者。
即三疊之始終也。六根各具千二百功能德用者。
謂身中。雖總有三世四方。而六根中。各有四方三
世。亦可自少變多。而圓滿其數也。然但約眾生所
具者言耳。若聖人六根功德。數當無量矣。貿者。有
無交易也。遷者。彼此互到也。此惟取變易遷流義。
阿難汝復於中克定優劣（至）一千二百功德。
冠註　此克定六根優劣者。令其選擇故也。上約
性中相知。本無優劣。此約用中相背。故有優劣也。
眼根三分之二者。謂四方各二百。四隅各一百。今
眼所見。前及左右三方。已成六百。并前二隅二百。
共成八百。惟後二百。及二隅二百。不見故也。耳根
周聽無遺者。十方擊皷。十處俱聞。故聞聲時。似有
近遠。不聞聲時。實無近遠。故為圓根也。鼻根缺中
交者。舊說。出入中交。共成三分。一分四百。闕於中
交。故惟八百而已。舌根不取甞味。唯取言說。言有
方分。理無窮盡者。或言。詞有局。義則皆徧通。世出
世智。皆可宣揚。故具圓滿功德也。身根離一合雙
者。謂離中不知。是缺一分。合時有覺。有違有順。故
具二分也。意根默容者。謂此意根。善能思惟十方
三世乃至世出世法。若凡若聖之意。無不包容。盡
其涯際。故得圓滿功德也。
阿難汝今欲逆生死欲流（至）彼六知根一時清淨。
織妄業流者。謂由彼四大六根相織妄成。則流逸
奔境而造生死之業。故欲旋此流。還從六根旋之
也。世尊密揀耳根圓通以就當機。使其向熟處入
門。所謂是非裏去了。是非裏薦取。奈當機久受多
聞所溺。不敢承當何。夫此雖獨顯耳根。為深。為圓。
為離。亦不必說透。向後文殊菩薩揀選圓。通。常。三
種真實。即此義。彼通義。即此離義。彼常義。即此深
義。圓義不待言矣。
冠註　此令阿難。於六根中揀選圓根也。意謂。既
知虗妄之根本。亦知六根之圓缺已。正當揀取圓
根。以攝伏疇昔攀緣也。夫汝所謂攀緣者。即是六
根。流逸奔塵。深沉亡返。此謂順生死之欲流也。攝
伏者。即是內旋六根。外脫六塵。中滅六識。此謂逆
生死之欲流也。然此但逆分段生死。必從淺至深。
返窮生死流根。使業識中生滅種子。竭盡無餘。而
後始至二死根斷。而寂滅現前也。是故汝欲至此
地位。先當勘騐此等領納塵境。發現功能之六根。
誰是合中知。誰是離中知。誰是幽深。誰是淺近。誰
為圓通。誰不圓滿。若能于此六受用根中。自騐自
審。悟得誰為圓通根本。即從此根。逆彼織妄相成。
流逸奔境之業根。而循入不生滅性。則與不圓根。
較其功効。猶日劫相倍也。我今于前第一決定義
中。顯汝六根。唯一湛圓。妙覺明心。于此復顯六根
<pb n="77"/>
本來所具功德。有離合。有深淺。有全缺。歷歷分明。
無不備顯。但隨汝樂欲。于中詳擇其可入不生滅
者。吾當開發明白。令汝直趣逕進。永無退墮。然令
汝自擇者。循其根性也。若以十方如來法眼觀之。
則于一切法性。無不通達。若逆若順。皆作方便修
行。皆得圓滿菩提。于中曾無優劣。但汝根性尚劣。
未能于一切法中。皆得圓通。自在智慧。于六根中。
未免隔越。故我宣揚優劣。令汝于中揀選一根。若
能一門深入。使妄窮真現。則餘五根。應時圓脫。齊
入無生。不俟餘力矣。
阿難白佛言世尊（至）終不汝根元一元六。
冠註　此因問答。而聊示一門深入六根皆淨之
端也。阿難意謂。欲逆生死流。至不生滅。須是六根
俱入始得。云何深入一門。而能令六根一時皆淨
耶。世尊意謂。湛圓妙覺。非一非六。秪因迷惑。而妄
分一六。其惑惟何。即汝須陀洹。名預流果。良以不
入六塵。得逆生死欲流。而入見道位。其所斷。惟是
界內分別我執。亦名八十八使也。若第六根中。所
積種子。而能生現行者。乃無始虗習。即八十一思
惑。亦名俱生我執。其根本尚在含藏識中。必要因
修道方可斷得。斷此。方無上二界貪慢痴惑。得逆
生死有流。及無明流。而始證四果。可名阿羅漢。何
況此含藏識中。生住異滅同體無明。亦名俱生二
執。乃有四十二品。非至等覺。不能斷得。其分齊頭
數。汝安得而知之乎。由不知此故。不能一門深入
六根清淨。汝若不信一解六淨。且觀現前六根。實
為一乎。實為六乎。若言定一。耳亦可見。目亦可聞。
頭亦可履。足亦可語。今則不爾。何得定一。若言定
六。則身口與耳。不相為用。我今與汝說法。汝之六
根。誰來領受。阿難答曰。我用耳聞。佛言。既定是六。
汝耳自聞。與汝身口何干。乃必于聞時。而口問身
欽耶。可見亦非定六。是故應知。若非是一。終須是
六。若非是六。終須是一。豈有汝根元定是一。又元
定是六耶。既非一非六。足見一乃對六而成。六乃對
一而成。元非定有一六之名也。下示一六生起之由。
阿難當知是根非一非六（至）六受用根亦復如是。
冠註　此欲示一六義生。先舉喻以通之也。承上
云。既非定一。又非定六。而眾生為六為一者。何故
哉。盖由無始一念顛倒。妄立根塵。而循生死流。沉
淪衰替。故于一圓湛體。而執一執六。今汝方得初
果。不入六塵。雖六用不行。惟銷現行。其虗習種子。
尚在含藏識中。故未亡一。由其根塵種子俱存故。
不達一入六淨也。然一與六義。雖依圓湛體生。而
圓湛本體。未始有異。正如太空之參合群器。由器
有方圓長短。而名空為異。空未始異也。除器異而
觀空故。說空為一。斯亦對異說一。空體何有一乎。
但因參器。而說空不同。因除器。而說空為同。此徒
有言說而已。且器未參合時。彼太虗空。憑何故。而
為汝成同。成不同耶。其同異。皆不可言。況更名是
一非一。若言彼空是一。何處更有其二者乎。則汝
了知六根。亦然。此圓湛體。分為六根。由根六而言
體為六。而體未始六也。旋伏六根。言體為一。斯對
六言一。體何有一乎。可見因根分而言體六。因根
銷而言體一。此徒有言說而已。且根未分隔時。此
圓湛體。憑何故。而為汝言一言六耶。若言此體是
一。何處更有其二者乎。
由明暗等二種相形（至）失彼精了黏妄發光。
冠註　此以法合喻。正明一六義生也。夫湛圓妙
覺。本無一六。如太虗空。本無同異。由根塵相結。妄
分一六。亦如群器參空。言空有同異也。前云世間
解結之人。不見所結。云何知解。斯示以所結之由。
向後六解一亡。復授以解除之方也。盖謂湛圓妙
覺。如珠映色。本無染著。最初由明暗二塵。互顯。于
<pb n="78"/>
妙圓覺性中。而湛圓妙性。一念不覺。被塵黏著。引
發見精。照映二塵。遂攬色塵。結為勝義根。此根雖
屬色法。猶是白淨色。故曰根元目為清淨四大。其
相微細最難分辨。所謂愚者難分識與根也。因有
勝義。為浮根之元。依此立名。即有眼體。如蒲萄朵。
既有浮根。是外依色香味觸。內依地水火風。結成
二根。則見精托根。流逸奔色。而循色流轉。無返本
時也。由動靜二塵相擊。于妙圓覺性中。而湛圓妙
性一念不覺。被塵黏著。引發聞精。照映聲塵。遂卷
聲塵。結為勝義根。此根雖屬色法。猶是白淨色。故
曰根元目為清淨四大。其相微細。愚者難辨。因有
勝義。為浮根之元。依此立名。即有耳體。如新卷葉。
既成浮根。是外依色香味觸。內依地水火風。能所
八法。結成二根。而聞精托根。流逸奔聲。故循聲流
轉。無有窮時也。相擊互不相容也。卷包攬也。由通
塞下。明鼻根也。相發。互相引發也。納吸取也。餘並
準上。由恬變下。明舌根也。恬者。無味之味也。變即
五味之總。有味之味也。以有味無味相對。而成二
種也。參。雜和也。絞。旋取也。由離合下。明身根也。二
者交際曰摩。摶。攬取也。腰鼓。俗呼杖鼓也。顙腔也。
由生滅下。明意根也。知精。指勝義根。意思者。謂意
以思量了別為性。幽室見者。如人在明處。不能見
暗室中人。而暗室中人。能見明處人。盖意根。處此
身內。為前五根。思惟籌度故也。然既以幽室見。而
狀其思意之體。似不必泥于正法念經。而確指肉
團心也。下總結顯云。如是六根。皆由圓湛覺明之
體。一念不覺。而有能明之明覺。此覺一妄。遂失彼
真覺精了之本體。由是黏明暗。而發見光。黏動靜
而發聽光等。彼一六義生。及所結之由。皆不出乎
此也。光指見精等。
是以汝今離暗離明（至）由是六根互相為用。
冠註　此示根結體空。而明一解六亡也。由此六
根。元係結塵所成。是以。汝今離明暗色塵。則無見
體。離動靜聲塵。則無聽質。乃至無生滅法塵。則了
知之意根。無所寄托。汝問云何深入一門。能令六
根。一時清淨。汝但反旋六根。不循動靜。乃至明暗
等。諸生滅相。奔逸流轉。此即逆生死流。循涅槃流。
乃簡易圓頓之工夫也。然亦不必六根齊反。隨汝
選一圓根。專心努力。以旋拔之。但此一根。外脫塵
相。內伏根性。根境不偶。識心不起。復歸元明真體。
永不黏妄發光。而本來光明。逈然獨照。既從本性。
發起真光。則餘五根。一時拔脫。至此則外不由塵。
內不循根。常光寂照。周徧無礙。雖假彼根。以顯此
照用。而實不循根。如是則耳可見色。眼可聞聲。一
根可作諸根用矣。此即入一無妄。彼六知根。一時
清淨也。
阿難汝豈不知今此會中（至）圓明了知不因心念。
冠註　此引六人。以證六根互用也。阿那律陀。無
眼根而能以心見。䟦難陀。此云賢喜。龍能以角聽。
殑伽。此云恒河。亦云天堂來。主河之神。以身聞香。
驕梵鉢提。受牛飼報。故曰異舌也。舜若多。此云空。
即主空神也。其質如風。而能覺觸。舊說。空神多劫
以無身為苦。佛放拔苦光。映令暫現身。觸則樂不
可言。無色界天人亦然。迦葉此云飲光。修滅盡定
者。六七二識。分別俱生我執悉斷。故無心念矣。引
此六人。或是凡夫業報。或是小乘修得。斯皆妄力。
尚不循根。何況圓脫。豈不互用耶。
阿難今汝諸根若圓[托-七+友]已（至）應念化成無上知覺。
冠註　此結明依不生滅圓湛性成。以湛旋其虗
妄滅生。復還元覺。是于身世界。不生纏縛。即能超
越器世界矣。諸根圓[托-七+友]內瑩發光者。心光融徹。表
裏一如也。浮塵。六根也。器世界諸變化相。總指山
河萬物染淨苦樂等相也。如湯銷氷應念化成無
<pb n="79"/>
上知覺者。謂以根本智。親證法性。則天地與我同
根。萬物皆吾一體。乃至一多無礙。小大互融。無所
不可也。
阿難如彼世人聚見於眼（至）云何覺明不成圓妙。
冠註　此明寄根明發之本體。在凡夫肉眼中。曾
未虧欠也。意謂。汝若不信明不循根。本來周徧。但
觀世人見不藉明。則可知矣。如彼世人未悟真明。
不知見性周徧無礙。唯以見性。聚于眼根故。離根
離明。則不能見。假令彼人忽然急合其眼。則暗相
現前。雖有眼根。黯然與頭足無異。設復有人。當其
前立。此合眼者。以手循彼外人之體。而揣摩之。雖
不假眼。而頭足一辨。明然無惑。是暗中知覺。與明
中知覺。未始有異。若藉緣之見。必因明始見。暗成
無見。若不藉明緣。而見性自發者。乃真明獨露。了
了常知。則明。自不能使其明。暗。自不能使其暗。然
則世人見性。尚不藉門而見。況內瑩發光。根塵既
銷者。安得不成圓通妙用耶。
阿難白佛言世尊（至）惟垂大慈開我蒙恡。
冠註　此阿難謬解佛語。誤認黏湛發起見精等。
為湛圓本體。遂起斷滅之疑也。先按定教旨云。據
如來所說。若于因地。以生滅心。為本修因。而求佛
乘不生不滅。無有是處。必要因果二地同一。常住
真心。而後可爾。且常聞世尊所說果地覺。曰菩提。
乃斷盡煩惱而得者。曰涅槃。乃淨盡二死根本而
證者。曰真如。乃不變不動究竟法身也。曰佛性。乃
本覺真性也。曰菴摩羅識。乃白淨識。離諸垢穢者。
曰空如來藏。是空諸所有者。曰大圓鏡智。乃轉藏
識所成之根本智也。此七種。名雖差別。皆是果地
位中。斷盡無明。性德具足。其體性不可損動。如金
剛王寶。能壞一切。而一切不能壞。乃究竟堅固。常
住不壞。一成永成。無復變易者也。前蒙世尊備顯
六湛圓明。勅我擇一圓根。當為發明。令我增進。今
云。見等六根。離塵無性。若此見聽等六根。離彼明
暗動靜等六塵。畢竟無體。還同世尊前來所斥之
念念。隨塵起滅。分別識心。離於前塵。本無所有也。
云何將此畢竟斷滅者。為因地心。而欲獲如來七
常住果。若離明暗等。見等畢竟性空。誠如所斥。若
無前塵。念自性滅。我今前後反覆。周而復始。微細
推求。根畢竟空。則本無我心。若離於塵。則心無所
在。既成斷滅。將何者。立為因心。而求取無上知覺
乎。且如來前言。六湛圓明。今言離塵無性。是則違
越誠言。終成戲論。云何如來。號稱真實語者。蒙謂
暗鈍而不悟佛言。恡。謂凝滯而不果自進也。
佛告阿難汝學多聞（至）塵俗諸事當除汝疑。
冠註　此責其執常為斷也。言。汝唯學多聞。不暇
盡漏。所以動輙錯誤。吾前為汝指出顛倒起處。要
汝除其種習。而汝心中。徒知顛倒所因。而種習仍
在。是但能記持名言。及至真倒現前。實未能識。今
欲直示根性真常。恐汝誠心甚恡。猶未信伏。吾今
試將塵俗易曉之事。為汝方便指示。即當因事而
釋疑也。顛倒所因。指前顛倒之處。因即種子也。真
倒即以常為斷也。未盡諸漏。即倒習未除也。
即時如來勑羅睺羅（至）閉塞開通說聞無性。
冠註　此假聲塵生滅。騐聞性真常。為耳根圓通
之定案也。自羅睺擊鐘。至音響雙絕則名無聞。乃
二番審定。令其親自決斷。或有或無。皆是聞根。向
後以正義斥之。則惟是聲塵。無關於聞根也。斯正
是顛倒處。由顛倒故。迷本聞根。而循聲流轉也。下
以正問反之也。自如來又勅羅睺擊鐘。至音響俱
絕則名無聲。此復三番審定。方露正義。令知聲有
聲無。非關聞根也。少選。有頃。猶云少時頃刻也。自
佛語阿難。至如是云何不名矯亂。此乃斥其答報
無定。自成矯亂也。盖雖以聲聞並問。而有無唯屬
<pb n="80"/>
於聲。豈可隨人口角。混答聞之有無哉。自失定見。
故成矯亂也。自聲銷無響。至說聞無性。乃直示聞
性真常曰。第一番鐘聲歇時。汝答無聞。豈知唯是
無聲。元非無聞也。若實無聞。則汝聞性。隨聲已滅。
汝身同於無知枯木矣。二番鐘聲更擊。汝應不聞。
今更擊仍聞。則知汝聞性。不同聲無。然汝聞性。既
知聲有。又知聲無。足見或有或無。自是聲塵。豈彼
聞性。因聲塵之有無。而為汝成其有無哉。設若聞
性實滅。則知聲無者。其誰耶。故知聲塵在於聞性
之中。自有生自有滅。非是汝聞性。於聲塵中生。而
令汝聞性為有。亦非是汝聞性。於聲塵中滅。而令
汝聞性為無也。故結責之曰。體性斷常。或難決定。
根塵有無。宜乎易曉。汝今尚且顛倒矯亂。惑聲為
聞。而不自知。何怪乎以真常體性。為斷滅因耶。吾
今為汝發明。不應復言六根離塵無性也。
如重睡人眠熟牀枕（至）云何不成無上知覺。
冠註　此舉夢昧及與形銷。以騐聞性不斷也。亦
與前不藉明之見性。同意也。重睡眠熟者。睡濃時
也。搗練。砧杵聲也。聞舂搗聲。別作皷鐘聲者。重睡
識昏。境成錯亂故也。即於夢時。自怪其鐘為木石
響者。正見雖處夢昧而根性不斷也。忽窹遄知杵
音者。覺而後。知其夢境誤也。自告家人。我正夢時。
惑此舂聲。將為皷響者。醒時述夢中境也。下決定
根性。為常住故。告阿難曰。是人。正在夢中。豈有思
惟憶持其靜動二塵。及與身根。開閉通塞者哉。但
其形雖𥧌。而聞性不昏。汝疑離於二塵。根性斷滅。
即當觀此重睡之人。於根塵俱忘之時。猶能分別
杵碓之聲。則聞性離塵不滅。宛有明騐矣。又豈唯
睡中不滅。縱使形銷命光遷謝之時。亦寧為汝形
銷滅。而聞性亦與俱滅耶。既不消滅。云何不成圓
妙。由諸眾生。逐妄迷真。從無始來。循諸色聲。逐念
流轉。曾不開悟。故不知根中體性。無染無縛。本來
常住。是以不能逆彼所流。循此所常。逐諸生滅妄
塵。造一切業。由此生生雜染。流轉諸趣。若能棄捨
生滅妄塵。脫黏內伏。守於真常。本有常光。真發明
耀。根塵識心。應時銷落。所謂耀性發明。諸餘五黏。
應拔圓脫。更能盡除見相二分。微細種子。是想相
為塵。識情為垢。二俱遠離。則盡法界。是汝清淨法
眼。所謂生滅滅已。寂滅現前。云何不成無上知覺。
意謂。汝言何故將此畢竟斷滅。以為修因。欲獲如
來七常住果。豈知即此根性。便是元覺。無生滅性。
依此修因。自得圓成果地修證矣。云何不成無上
知覺耶。
楞嚴經講錄卷第四

<sarticle>大佛頂如來密因修證了義諸菩薩萬行首楞嚴經
講錄卷第五</sarticle>
明　柴紫　釋乘旹　講錄
新安受法弟子　汪益源　校梓
阿難白佛言世尊（至）佇佛如來無上開示。
冠註　此更索結元。而覬解除也。如來下。至終不
能解。牒前第二決定義中云。應當詳審煩惱根本。
此無始來發業潤生。乃至若不審觀煩惱根本。則
不能知虗妄根塵。何處顛倒。汝觀世間解結之人。
不知所結云何知解等語。從無始際與諸無明俱
滅俱生者。即領前根中積習虗妄。及生住異滅。分
齊頭數等語。如後文云。陀那微細識。習氣成瀑流。
正是俱生無明而。在生死流中。出胎入胎。無片時
可離者也。得善根名出家者。謂所得有學小果也。
猶隔日瘧者。謂得果時。暫似解脫。而入生死欲流
時。猶然被縛。可見結根未除。正前云。雖得六銷。猶
未亡一。盖所謂一者。即結根也。然不特小果。即菩
薩人。亦有隔陰之迷。猶如欲潔而偏染。好正而反
<pb n="81"/>
邪。皆多生習氣使然也。云何是結者。謂雖知六根
是結。而不知何者是結之根元也。從何名解者。謂
結元。或不出於俱生無明之外。而更不知從何處
下手。作何法以解之也。翹佇者。鳥張翼而望哺也。
阿難望佛開示似之也。
爾時世尊憐愍阿難（至）亦汝六根更非他物。
冠註　此諸佛共以上乘頂法。授阿難也。與前六
湛圓明等同旨。憐愍有學者。正愍其不能亡一也。
未來眾生。去聖愈遠。信解愈難也。為出世因。作將
來眼者。令其修證有賴。信解不迷也。摩訶難頂者。
欲授上乘頂法。恐其器小驚疑。以預慰之也。六種
震動。解見前。凡大聖出世。皆有此瑞相。非表法也。
世尊最初從頂門放光。次從面門放光。灌十方佛
頂。乃至指端放光者。俱顯佛生共有根本智光。不
出六根。而亦超脫六根。乃是上乘頂法。阿難不能
承當。而屢經開示。以至於此。根性將熟。有可入之
機。遂感十方如來。亦放頂光。共灌釋迦佛頂。仍以
上乘頂法。而僉授之。正顯此法。乃十方如來一門
超出妙莊嚴路。但約此光灌彼。乃從體起用也。約
彼光灌此。乃攝用歸體也。是諸大眾得未曾有者。
雖謂見希有瑞相。亦因根中妙性本同。故一覩智
光。不覺欣慶也。阿難蒙世尊指示。六亡一存。發業
潤生。積生虗習。生住異滅等。故能呈說俱生無明。
而併問所結之元。解結之方。則是非畢竟不知。第
知而未切耳。是以十方如來。異口同音告之曰。生
死結根。唯汝六根。更無他物。無上菩提。亦汝六根。
更非他物。異口同音者。以體性是同故。妙用不異
也。生死結根。即俱生無明。固而不開曰結。續而不
斷曰根。謂根塵六結。元從此生。故要先知結根。然
後解結。其結若解。則根自除。故云六解則一亦亡
矣。無上菩提。能證自覺聖智也。安樂等。所證真如
理也。總是常樂我淨四德也。
阿難雖聞如是法音（至）云何是中更容他物。
源字指第八識。即下偈中一字。與陀那識也。根塵
同源四句。舉十八界該七大。由塵發知四句。攝十
八界歸十二處。知見立知四句。攝十二處歸六根。
然而淪生死。證涅槃。只在六根中。立知見。與不立
知見而已。故諸佛同言。更非他物也。
冠註　此述問釋疑。申明結解惟是六根也。阿難
意謂。世尊前言十方如來。於十八界。一一修行。皆
得圓滿菩提。今何惟是六根。而六塵六識俱不與
耶。故世尊告之曰。根之與塵。雖則內外不同。情塵
有隔。究其源流。同是第八識見相二分。由其同源
故。相偶而逐流。則謂之縛。不偶而逆流。則謂之脫。
縛與脫。無二體性。舉根而塵在其中矣。所以不與
識者。以識性虗妄。了無實體。猶如空華。何以故。由
根塵相偶而生故。然根塵亦非實體。即此六根。亦
由六塵而後發知。六塵。亦因六根。而後有相。故塵
離根。固無獨立之自性。根離塵。亦無獨立之自性
是則相見兩法相倚而生。如二束盧。交倚而立。是
故。由彼覺明。有明明覺。失彼精明。黏妄發光。流逸
奔境。即此知見。便是無明根本也。不由前塵所起
知見。明不循根。寄根明發。由是六根互相為用。即
此知見。便是涅槃根本也。然則此六根者。惟一無
漏真淨本體。逈無別法。所以結從根中結。更非他
物。能為結元。解從根中解。更非他物。能為解元。是
故。諸佛同言更無他物也。此證諸佛之言。而釋阿
難之疑矣。
爾時世尊欲重宣此義而說偈言（至）一路涅槃門。
梵語阿毗達摩。此云無比法。梵語薄伽梵。具六義。
謂自在熾盛端嚴名稱吉祥尊貴。多義故不翻也。
解結因次第四句。為下六解一亡及選擇圓通二
段文張本也。
<pb n="82"/>
冠註　此明如來藏中真妄俱遣一亦不立也。意
謂。於真如實性中。反觀有為生滅法。悉空如幻。何
以故。是仗因托緣而生故。豈獨觀有為生滅法如
幻。即觀無為涅槃法。雖無起滅。猶然不實。亦如空
華。然則有為無為。皆成對待生死涅槃。等於空華。
下釋成上義云。所以說妄者。欲顯諸真故。若堅執
其真。則真亦同妄。故知。真如實性中。真與非真。猶
且雙非。云何容得能見之六根。所見之六塵。且相
見二法。如束蘆然。但交倚而立。中間實無獨立之
自性。故曰由塵發知。因根有相。相見無性。同於交
蘆。然根塵相偶。則因而固結。根塵不偶。則因而解
除。結則逆涅槃流。循生死流。故謂之凡。解則逆生
死流。循涅槃流。故謂之聖。是故從凡入聖。唯自六
根。豈有二路哉。汝若不知凡聖同途。但觀根塵相
倚。勢若交蘆。其中性體。亦非空有。何則。根塵自性。
元皆藏識現起。非真非妄。適言其有。則交倚而立。
其體本空。適言其空。則互相顯發。其用周圓。由其
空有俱非。故曰根塵同源。縛脫無二。識性虗妄。猶
如空華。夫交中性。即根塵之源也。若迷此性。便是
結根。謂知見立知。即無明本。非凡而何。若發明此
性。便是解脫。謂知見無見。斯即涅槃。非聖而何。凡
聖雖在迷悟。而解脫結根。要因次第。必待六解。而
後一亡。且於次第中。更當選擇一圓通根本。而後
不循外塵奔逸。方可入流忘所。漸成正覺也。然阿
難但知根塵同源。猶不知源是何物。但知交中性。
而不知以何為性。雖知六解一亡。又不知一在何
處。故指示其源。及性與一者。即是第八識。梵語陀
那。此云執持。以執持一切種性故。謂此識即如來
藏。一念受熏。轉成藏識。遂有一切種子。含藏於中。
其實淵深微細。二乘不能知其元。等覺未能窮其
際。故知。識體湛不搖動。猶如巨海。特為熏習氣分。
轉成七識。如瀑流相。及與六種根識。總是本識所
發。見相二分。六種塵相。總是本識所發疎相分。是
以。根塵解脫。則本識即真。根塵結縛。則本識非真。
故若言其真。恐眾生迷妄為真。以解為證。若言其。
非真。亦恐眾生遺真逐妄。向外馳求。所以尋常秘
藏未曾開演。或曰。既然是真。何得成妄。既然成妄。
何得為真。盖成真成妄。唯在取與不取耳。若不悟
見相二分。惟一自心。而誤以能見之根。緣取所見
之境。由是。從真常非幻境中。妄見忽生。妄塵頓現。
遂成幻法。所謂緣生如幻者。此也。若悟見相二分。
惟一自心。對境不生取著。即非幻者。尚不見有生。
而能見所見之幻法。復自何而立乎。所謂無為如
空華者。此也。既到真妄兩忘之處。一亦不可得。六
自何而生。真空亦不立。藏識從誰起。即此便是清
淨本然。周徧法界。故曰是名妙蓮華。即此便是一
切事究竟。堅固七常住果。故曰金剛王寶覺。由是
反觀阿難所問。一心三觀。皆如幻化矣。此則一修
一切修。一斷一切斷。一彈指間。立超無學。頓入究
竟。所謂狂性自歇。歇即菩提。何藉三觀。而後修證
哉。故惟此法門。乃世出世法。無可比類者。足見此
六解一亡。即是大佛頂首楞嚴王。十方如來一門
超出妙莊嚴路也。
於是阿難及諸大眾（至）施以法音洗滌沉垢。
冠註　此惟領悟生死涅槃唯是六根。而解結次
第六解一亡尚未明悟。故復請示也。祗夜。此云應頌。
亦云重頌。即頌上長行也。伽陀。此云諷頌。亦略曰
偈。不因長行。但諷美而頌之。雜糅者。謂二頌錯綜
而出也。精瑩者。謂二頌合明。文雖錯綜。而義如貫
花。明徹精透。皆指能詮也。妙理清徹。指所詮也。如
說真妄不立觀行如幻等。則理窮妙極矣。心目開
明者。謂昔日不知陀那微細識。故迷却如來藏心。
不知根塵唯是自心。故被塵所障。今得心開目朗。
<pb n="83"/>
頓忘能所。無復狐疑也。嘆未曾有者。以如來尋常
未開演者。今盡開演故也。無遮大悲等者。謂上所
說之法。同圓普濟。略無毫許遮礙。皆自世尊大悲
心中。稱性淨妙常之理。演成真實法句。故一聞所
說。委信無疑矣。但於解結因次第。六解一亦亡。心
猶未達。故再請開示。舒結倫次。即解結次第。沉垢。
即微細惑也。
即時如來於師子座（至）次第詶佛此名為結。
冠註　此預示綰結倫次者。欲知舒解倫次故也。
蓋為身中六結。基於藏識。微細難知。故取巾設喻。
令其易曉也。然喻中微細。不可不知。當以寶疊華。
喻不變真如。緝績成巾。喻真如隨緣成藏識。巾本
一條。綰成六結。喻藏識現起見相二分。而二者元
是一體。若一巾然。但見為能緣。相為所緣故。根境
相偶。發起識心。則名為結。若根境不偶。識心亦無。
是於結心。解即分散矣。涅槃僧。此云裡衣。僧伽棃。
此云大衣。劫波羅。云時分。即夜摩天也。疊華。西天
之帛。價直無量。今天獻。尤為貴重可知。凡結成。皆
示問阿難者。顯其所結倫次也。
佛告阿難我初綰巾（至）第二第三不名為結。
冠註　此復審其倫次也。一巾喻藏識。巾有兩頭。
喻藏識所現見相二分。綰成六結。喻相見因依而
結成六根也。意謂。巾實一條。應成一結。何得成六。
故返詰其第二第三不當名結。要使阿難答出。巾
體是一。因結成六。以顯一是對六而稱。六是藉一
而名。若以巾體論。則元是一。若以結相論。則現是
六。正見名雖有一六。而實非有一六也。
佛告阿難此寶華巾（至）畢竟同中生畢竟異。
冠註　此今認定同異而不亂其倫次也。意謂。巾
體雖一。既成六結。今欲將六為一。若何而成。此就
喻以辨定阿難。令其認得分明。若知六結現存。必
不能移其名位。只待解除。而後名位自泯。足知未
入圓通時。眼根難作耳根用。一根難作諸根用。務
要從一根中。下手做工夫。只待生滅滅已。寂滅現
前。而後一六銷殞。周徧無礙。方得圓融法界。故曰。
六結不同。循顧本因。一巾所造。令其襍亂。終不得
成。則汝六根。亦復如是。若謂如來藏性。本是一體。
何得名異。若謂根塵隔越。不能互用。何得名同。故
究其本性。畢竟是同。觀其業用。畢竟是異。而同中
異。異中同。豈可不知哉。畢竟同畢竟異。即前文非
一非六意也。
佛告阿難汝必嫌此（至）六解一亡亦復如是。
冠註　此令阿難自悟解結之䇿也。言汝心嫌此
六結。不欲成六。而願樂成一。用何計䇿。方可得成
耶。阿難謂。六結若存。則彼此各有名位。若以六作
一。則諍論紛然。是非鋒起。斷斷乎彼結非此結。此
結非彼結也。若將六結。一總解除。既無結相。彼此
何分。若無彼此。則六既無有。對何者而言一。即一
尚不可得而名之。其六相安在哉。佛見阿難將有
亡一之機。故就明處以導之曰。欲達六解一亡。不
過如是而已矣。
由汝無始心性狂亂（至）皆即狂勞顛倒華相。
冠註　此明六根生起次第。以合喻義也。心性者。
指真心妙性。全體大用。此合前寶疊華也。狂亂者。
謂真心一念隨緣。遂成藏識。合前緝績成巾也。知
見妄發。發妄不息者。由藏識而現起見分。勞見發
塵者。依見分而復成相分。見相既成。合前一巾而
成六結也。下復舉喻。以明法。如勞目睛。喻見分。則
有狂華。喻相分。於湛精明無因亂起者。猶言湛明
真體。一念隨緣。遂成藏識。而勞見發塵。即如瞪目
成勞。而發狂華也。下指實法。而言一切世間山河
大地。生死。是有為生滅法。涅槃。是無為不生滅法。
若以正智觀之。總不出見相二分。故曰。皆即狂勞
<pb n="84"/>
顛倒華相。若順見相。而黏湛發妄。則入生死流。若
逆見相。而脫黏內伏。則入涅槃流。正所謂涅槃生
死等空華也。
阿難言此勞同結（至）若欲除結當於結心。
冠註　此因問解結之方。而語其要訣也。意謂。此
勞見發塵之六根。固同一巾綰成之六結。但不知
以何等計䇿。方能解除也。左右各牽竟不能解者。
喻執根為實有者。不得境空也。執境為實有者。不
得心寂也。務要根境兩忘。方得返流全一也。汝設
方便云何解除者。須令自悟可也。當於結心解即
分散者。猶如現前根塵不偶。則分別識心。自不能
生。現行既滅。種習漸銷。則陀那細識。無所執持。無
所含藏。便是空如來藏矣。如云眼色為緣。生於眼
識。設若眼色不為緣。則眼識從何而生。六既不存。
一將安寄。向後耳根圓通。入流亡所。及與旋倒聞
機。返聞自性等。皆此一意耳。
阿難我說佛法從因緣生（至）諸妄銷亡不真何待。
冠註　此明解除結心即入道之因緣也。我說佛
法從因緣生者。所謂佛種從緣起也。復恐當機又
以昔日所明世間因緣纏繞。故曰非取世間四大
三緣和合。而生佛法也。且我能發明六凡四聖之
法。於一一法。皆知其本因隨所緣出。謂六凡四聖
之因。本於如來藏性。如楞伽經云。如來藏。是善不
善因也。但隨染緣所出。成世間法。隨淨緣所出。成
出世間法也。如是乃至最微細者。如恒沙界外雨
滴。皆知其頭數。現前松直棘曲。鵠白烏玄。皆了元
由。意謂。若大若細。有情無情。莫非因心成體也。如
來智量。一切照了。毫無差謬。即所許取證。決不賺
誤。是故。汝當誠信我語。選擇圓根。若一門深入。其
餘五根。應拔圓脫。根結若除。則見分種盡。塵相自
滅。則相分種盡。諸妄種習。一併銷亡。云何不成圓
滿妙覺也。向後二十四聖。各緣一根一塵。悟入圓
通。本因皆是佛法從因緣生也。
阿難吾今問汝此劫波羅巾（至）從三摩地得無生忍。
冠註　此明舒解倫次也。先以同解同除反詰者。
令其自悟結有次第。而解亦有次第也。喻中次第
者。如以一巾次第綰成六結。是也。法中次第者。如
心性狂亂。知見妄發。勞見發塵。是也。然不重結邊
次第。惟重解邊次第。何以故。要使攝心一處故。若
於六根。一齊做工夫。未免分心涉境。徒費精神。須
是擇一圓根。向此根中下手。設使一根返源。其餘
五根。應[托-七+友]圓脫。是故。阿難悟得六結同體。結不同
時。則解結時。亦當次第。不可同除。而世尊。見有可
接之機。遂導之曰。六根解除。亦復如是。此根初解
先得人空者。謂一根返源。六根解脫之時。根塵不
偶。六識不起。遂得人空觀智。了知身相本屬四大
五陰。假合而成。破除共相。是空其人執矣。以但空
人執故。空性尚局。復以雙空觀智。了知四大五陰。
各無體性。破除自相。既得空性圓明。是空其法執
矣。雖得二空。而二空觀相猶在。次復空其二空。則
無明頓破。煩惱永忘。即達根身器界。唯一如來藏
心。圓照法界。曾不見一法有去來生滅之相。則親
證無生法忍矣。所謂結解因次第。六解一亦亡也。
阿難及諸大眾蒙佛開示（至）退藏密機冀佛冥授。
冠註　此請圓通根本也。蒙佛開示。如前云。根塵
既銷。云何覺明不成圓妙。及遠塵離垢。法眼清明。
云何不成無上知覺。乃至俱空不生。得無生忍。皆
是也。因此悟得圓自在慧。故曰慧覺圓通。然雖未
實證。而心中了然。得無疑惑矣。身心無礙者。因六
解一亡。而得人空。故身無礙。解脫法已俱空不生。
故心無礙。雖則如是。然猶未達根選擇圓通。入流
成正覺。故特請益也。飄零諸趣。未入聖流。故曰孤。
積劫門外。未栖寶所。故曰露。何心何慮者。自慶出
<pb n="85"/>
乎望外也。預在也。天倫者。為佛堂弟也。如失乳兒
忽遇慈母者。久失法乳。今幸得之也。際會道成。指
初悟因緣法。得證初果時也。所得密言。指前開示
也。雖蒙開示。未見增進聖果。故曰還同本悟。則與
未聞。無有差別也。惠我秘嚴者。再乞秘訣。令我精
嚴聖果也。最後開示者。確指今經。猶言不得秘訣。
莫嚴聖果。則終是不能成就如來此番開示。寧不
有負佛恩乎。退藏密機者。謂禮佛已畢。即默默無
言。且既請秘嚴。決非言詞可表故。唯冀世尊傍通
一線。令我默契而已。故曰冥授。
爾時世尊普告眾中（至）從何方便入三摩地。
冠註　此令二十五聖。各陳圓通。以冥授阿難之
秘要也。最初發心者。是問發菩提心也。十八界者。
以根攝見大。識攝識大。塵攝五大。前說三科七大。
皆如來藏性。又云。十方如來。於十八界。一一修行。
皆得圓滿無上菩提。又云。淪生死證妙常。惟是六
根者。皆未證據。故令諸聖。各陳所證。以顯所說不
謬也。此二十五聖。勿論名位大小。法門偏圓。皆入
大乘圓通。曾無優劣。不可因名有大小。而計其證
有淺深也。
憍陳那五比丘即從座起（至）如我所證音聲為上。
冠註　此因聲塵悟入圓通也。二十五圓通。始於
聲塵。終於耳根者。俱就阿難及與此方之機故也。
鹿苑雞園。皆古帝王養畜之地。憍陳那。此云火器。
以先世為事火外道故。五比丘。乃佛最初得度者。
佛出家時。父王乃命家族三人母族二人隨衛。後
棄佛。於此各修異道。佛成道日。先尋度之。故曰觀
見如來最初成道也。佛為五人。三轉四諦。而陳那
最先悟證。故曰於佛音聲。悟明四諦。阿若多。此云
解。以最先悟解。佛即以解名印證也。妙音密圓者。
由聞法音。悟入圓通。則根塵解散。能所不存。故曰妙
音。凡所聲相。皆是遮那法音。故曰圓音。悟者知之。迷
者不覺。故曰密音。然一塵悟入。根根塵塵俱入圓通
矣。但因最先從聲入故。當以音聲為上耳。後皆準此。
優波尼沙陀即從座起（至）如我所證色因為上。
冠註　此因色塵悟入圓通也。優婆尼沙陀。此云
色性空。亦云近少。謂微塵是色之少分也。因多貪
慾。佛令作不淨觀以治之。使彼轉貪心。而成厭心
也。色從不淨等者。即九想觀也。謂觀此身。內有三
十六物。外則九孔。惡露常流不淨。從生至死。終無
一淨。如種子不淨。住處不淨。生處不淨。究竟不淨
等。九想者。一䏺脹想。二青瘀想。三壞想。四血塗漫
想。五膿爛想。六虫噉想。七散想。八骨想。九燒想。從
此九想。則白骨化塵。而歸於空。蓋初以九想與空。
治彼色相。至此則能空所空。一併銷除。頓悟圓通。
成無學道。古德云。知色生時但是空生。色滅時但
是空滅。譬如劃水成文。未甞生滅。妙色密圓者。謂
一切色塵。盡是遮那法身。可以將一莖草。當丈六
金身用。亦可以將丈六金身。當一莖草用。色因為
上。準前。
香嚴童子即從座起（至）如我所證香嚴為上。
冠註　此因香塵悟入圓通也。諦觀者。審實而觀
也。諸有為相。即根塵識法也。晏晦。謂晏安晦寂也。
清淨之室。謂之清齋。香乃有為中法也。寂然者。無
聲相也。觀此香氣。徒木無火不香。故曰非木。不同
空性恒而不變。故曰非空。火燒別木。則無香氣。故
曰非烟火也。去無所著者。根無所去也。來無所從
者。塵無所來也。由是根境不偶。故得意銷而入無
分別也。發明無漏者。達此香體。非因緣等法。乃如
來藏性也。塵氣倐滅者。幻相氷釋也。妙香密圓者。
謂凡所氣息。皆是法身香光也。然悟者証之。迷者
不識。故曰密也。香嚴為上。準前。
藥王藥上二法王子（至）如我所證味因為上。
<pb n="86"/>
冠註　此因味塵悟入圓通也。五百梵天同行眷
屬也。甞藥作醫師。敘其宿因也。眾味共成曰和合。
直爾采用曰俱生。修煉炮炙曰變異。皆指味言也。
是冷是熱。有毒無毒。皆指性言也。承事如來了知
味性。明其宿習不忘。即能從味塵觀察也。舌味熾
然。故曰非空。味無形質。如水中鹽味。故曰非有。身
即舌根。心即舌識。諸味不來。則舌與識。常自淡然。
故此味性。非即身心而生也。舌識不甞。則甘苦等
味。不能自現。故此味性非離舌識而自有也。一一
分別味因。無所從來。亦無所去。而塵與根。非即非
離。忽爾超脫根塵。真常獨露。故曰。分別味因。從是
開悟也。金剛三昧經云。法從分別生。還從分別滅。
滅是諸分別。是法非有滅。覺明。即本覺妙明。乃因
味塵而開悟也。
䟦陀婆羅并其同伴（至）如我所證觸因為上。
冠註　此因觸塵悟入圓通也。䟦陀婆羅。此云賢
首。亦云賢護。謂自守護賢德。亦守護眾生也。開士。
菩薩別名。謂自開悟。而復能開悟眾生也。先於威
音王佛聞法等。敘其宿昔。從水因悟入也。觸是身
家塵相。蓋以身根與外物相合。中間覺其冷暖澁
滑。謂之觸塵。今因浴時。身與水合。而冷暖澁滑。現
在其中。因而究竟觸相自何而有。若謂此觸相。因
水而有者。水應自洗。而現此觸相。何待洗身而知
有觸相。水既不洗水。則觸不因水有明矣。若謂此
觸相因覺體而有者。於未洗時。云何不現。且於洗
時。亦未洗著覺體。既不洗體。則觸不因體有。明矣。
然則塵無所生。根無所寄。識心頓滅。故曰中間安
然得無所有。從此悟得幻妄稱相。其性本真。故在
威音時。已得妙悟。今從佛化。又證無學。是以一觸
發明藏性。則觸處無非真體。故曰妙觸宣明。
摩訶迦葉及紫金光（至）如我所證法因為上。
冠註　此因法塵悟入圓通也。摩訶迦葉。此云大
飲光。檢三迦葉也。尼等自明。以然燈塗佛二種勝
因。故感歷劫紫金身光。祖衣吞日也。觀六塵者。正
觀在法塵。盖由法塵乃前五塵謝落影子。故兼言
之。變壞者。謂法塵托意根。暫現即無。於剎那間。念
念生滅。厭此變壞。故修空觀。而後想心漸息。遂入
滅盡定。此定。能滅意根。空法塵。定深想滅。故能度
百千劫。如彈指頃。今在雞足山入定。待彌勒出世。
是也。我以空法者。謂以空其法塵。悟入妙真如性
也。頭陀。新云杜多。此云抖擻。謂能抖擻塵勞故也。
妙法開明銷滅諸漏者。謂即法塵而即真性。即妄
心而即妙明。其真妙透露。則法法皆真。欲有無明。
一併銷殞矣。六塵入圓通竟。
阿那律陀即從座起（至）旋見循元斯為第一。
冠註　此因眼根悟入圓通也。阿那律陀。此云無
貧。亦云如意。是佛堂弟。乃白飯王子也。過去世以
一飯施辟支佛。感九十一劫受如意樂。舊說。增一
阿含云。佛在給孤園。為眾說法。那律於中眼睡。佛
說偈訶云。咄咄何為睡。螺螄蚌蛤類。一睡一千年。
不聞佛名字。那律。於是達曉不眠。便失雙目。世尊
示以樂見照明金剛三昧者。令其攝念。於眼根中。
一心樂見。專欲照明。唯此一念。更無他念。至於前
戈後刃。此念莫移。天崩地裂。此念不動。如金剛王
寶。能破壞一切。而一切不能破壞。此念久之。則不
因眼根。能觀十方世界。足知不是循根之妄見。乃
妙明真心所發。精真明耀。故能洞徹十方。如觀掌
果也。由不見色故。旋見而不奔逸。由無眼根故。循
元而不循根也。因阿難多聞故。教以返聞聞自性
之工夫。遂得金剛三昧。而證圓通根本。因那律失
其雙目故。教以樂見照明之工夫。亦得金剛三昧。
而證圓通本根。一是返聞於內。一是順見於外。及
其成功。同歸藏性。所謂聖性無不通。逆順皆方便。
<pb n="87"/>
妙哉言乎。
周利槃特迦即從座起（至）反息循空斯為第一。
冠註　此因鼻根悟入圓通也。槃特迦。此云虵奴。
亦云繼道。以生道邊故。即誦帚比丘。過去為大法
師。秘吝佛法。不常教人。感愚鈍報。以宿善故。遇佛
出家。五百比丘。同教一偈。經九十日不成。亦說教
誦條帚。則得條忘帚。得帚忘條。為治散亂。兼且愚
鈍故。教令數息。攝生不襍餘緣。工夫漸熟。心漸微
細。故先從順逆數息出入。而後更於一息上。窮其
生住異滅。乃至以此主滅。推之諸行。則見一念具
九十九剎那。於一剎那。復具九十九生滅。如此久
之。忽然於生滅盡處。徹證無生。既達生即無生。無
生即生。則心息兩忘。豁然無碍。而成聖果矣。反息
循空者。謂觀息既久。無息可得。便循真空妙有也。
憍梵鉢提即從座起（至）還味旋知斯為第一。
冠註　此因舌根悟入圓通也。憍梵鉢提。此云牛
呞。凡不食亦事虗嚼。往昔見老僧無齒而食。笑其
似牛。故世世感生牛舌。常如牛呞。佛為遮謗。賜之
數珠。令常念佛。且教令即於舌根上。觀此一味。使
心住一境。純一清淨。斷諸襍念。便是心地法門。久
之心滅。得入正定。復觀知味之知。非從舌體所生。
非從味所有。則根塵性空。一根超脫。諸根亦然。故
得應念超越世間諸漏。悟入妙真如性。則內脫身
心。外遺世界。如鳥出籠。正所謂想相為塵。識情為
垢。二俱遠離。則汝法眼。應時清明也。還味者。脫黏
亡所也。旋知者。內伏入流也。
畢陵伽婆蹉即從座起（至）純覺遺身斯為第一。
冠註　此因身根悟入圓通也。畢陵伽婆蹉。此云
餘習。宿生為婆羅門故。餘習多慢。如呼河神為婢
子。皆習氣也。初發心。即出家時也。數聞不可樂事。
即聞四諦中苦諦也。如三苦八苦等也。因而思不
可樂事。適遇不可樂境。亦悟道之機也。知痛之知。
覺痛之覺。總是身根。謂我正當知此深痛時。研究
此覺。雖能覺痛。乃依浮根觸境而起。非有實體。了
此則根塵俱空。分別心滅。而我本覺清淨體中。曾
無能覺之知。亦無所覺之痛。我復微細詳審。正痛
之時。有能覺痛者。有痛不能及者。我本一身。豈有
雙覺。如是思惟。攝其心念。循歸清淨覺體。未久之
間。身心無礙。忽若虗空。習漏俱盡。性覺現前。是則
不染纖塵。純一寶覺明性。更不見有身相可得矣。
須菩提即從座起（至）旋法歸無斯為第一。
冠註　此因意根悟入圓通也。須菩提。此云解空。
亦云善解。言。我曠劫來。心得無礙。自憶受生。如恒
沙之多。曾無隔陰之迷。出胎之晦也。即此生。初在
母胎時。即知空寂。雖則隨世受生。而空理不昧。其
五蘊身相。了不可得。豈獨空其正報。自母身外。乃
至十方世界一切依報。悉歸空理。及至出胎。則廣
化眾生。同證空性。此乃人法皆空。自他俱利。然尚
未證真空妙有。復蒙如來發明性覺真空。性空真
覺。即得根本正智。證真如空理。且無能證之智。亦
無所證之理。則空性圓明。頓入如來寶明空海。同
佛知見。遂了十法界依正因果。皆是大圓鏡智影
像而已。是則三諦圓融。得真解脫矣。如我所證。諸
相入非者。非即空也。結上我曠劫來下一段意。言
初得雙空觀智。空其依正人法等相也。非所非盡
者。二非即俱空也。結上蒙如來下一段意。言能非
之智。及所非之空。俱盡無餘。即無實無虗也。旋法
歸無者。即旋空有之法。及與身器。總歸寶明空海。
所謂本來無一物也。意根能攝一切故。不曰旋根。
而曰旋法也。性覺指智。真空指理。空性圓明。謂智
理一如也。五根入圓通竟。
舍利弗即從座起（至）光極知見斯為第一。
冠註　此因眼識悟入圓通也。舍利弗。此云鶖子。
<pb n="88"/>
宿生以來眼識明利。言。我曠劫來。凡見色時。纖塵
不染。雖假眼識。其實心見。如是受生。如恒沙之多。
生生世世。於世出世法。及與差別因果。諸變化相。
一覧即過。表裡洞徹。不勞餘力。獲無障礙。而我此
生。亦於中途。遇迦葉波兄弟。宣說因緣所生法。我
說即是空。亦名為假名。亦名中道義。便悟世出世
法。因心成體。法無邊際。即心無邊際。故從佛出家。
而得見覺明圓。則於事理。無不融通。於一切處。不
生怖畏。且於眾中。首稱智慧。為佛長子。皆為承佛
教法。轉凡成聖。果地頻登。法身漸著也。心見發光
者。謂自眼識而發心光也。光極知見者。謂此一光
圓極六根也。所謂一根清淨。其餘五根。應時圓脫
矣。
普賢菩薩即從座起（至）分別自在斯為第一。
冠註　此因耳識悟入圓通也。舊說。行彌法界曰
普。位隣極聖曰賢。紹佛家業故。為法王之子。菩薩
根者。圓頓根也。普賢行者。即十大願王。舉一色一
香。俱周法界。是也。沙界十方凡修普賢行者。皆從
立名。可謂垂範之極矣。凡聞聲。雖名耳識。其實心
聞。故能分別眾生所有知見。以擇其大根。而成就
普賢之行。且于恒沙界外。設有一眾生發心。我即
分身。至于彼處。彼雖不見我。亦冥中加被。摩頂擁
護。勿令魔擾。安慰成就。勿令退墮。我說本因者。雖
古佛久證。亦有最初本因也。心聞發明者。謂轉有
漏識。成無漏智也。分別自在者。謂分別一切眾生
知見。而能所雙絕也。
孫陀羅難陀即從座起（至）明圓滅漏斯為第一。
冠註　此因鼻識悟入圓通也。孫陀羅。此云好愛。
妻名難陀。此云艶歡。已名連妻彰名。檢非牧牛難
陀也。是佛親弟。出家之初。愛心不息。佛令同拘絺
羅。注心觀鼻端白。以治散亂。見鼻息出入如煙者。
謂初做工夫。向粗處觀故。觀成此相。亦因散亂之
人。欲氣粗濁故也。從此漸觀。則根身器界。悉成烟
相。徧成虗淨。猶如琉璃。及至淨觀發明。煙相漸銷。
鼻端成白。以至真光透露。則出入諸息。無非光明。
合心與境。圓照無遺。是則轉煩惱成菩提矣。我以
銷息。息久發明。明圓滅漏者。化粗濁息。成智慧火。
燒滅欲種故也。舊說。息由風火而起。鼓煩惱濁故。
其狀如煙。昧者不覺。唯諦觀者。始見也。
富樓那彌多羅尼子（至）銷滅諸漏斯為第一。
冠註　此因舌識悟入圓通也。我曠劫來。敘宿因
也。辯才無礙。即四無礙也。苦空。二乘權義。實相。一
乘實義。如是乃至者。謂從一佛以至無量佛也。秘
密法門者。窮盡玄奧也。微妙開示者。極其善巧而
闡發也。得無所畏。得四無畏也。佛以三輪。應物無
滯。身現神通。口說正法。意緘機緣。佛因其才。而授
以口輪。助揚法化也。助佛轉輪者。謂上輔佛教。因
師子吼。謂下化眾生。皆因顯利他之行。而成聖果。
乃化功歸己也。降伏魔冤銷滅諸漏。心內煩惱等
魔。因說法而銷殞。身外天魔外道。因聞法而退藏。
內外不侵。則安然證入圓通矣。
優波離即從座起（至）一切通利斯為第一。
冠註　此因身識悟入圓通也。優波離。此云上首。
以持律。為眾綱紀故。亦云近執。佛為太子時。彼為
親近執事臣故。貪欲諸漏者。謂欲漏有漏無明漏
也。承佛教戒。即受二百五十條聲聞戒也。如是乃
至下。即菩薩戒也。舊說。行住坐臥。律儀各二百五
十。對三聚成三千。復以三千配身口七支。成二萬
一千。復配四分煩惱。成八萬四千。言三聚者。謂攝
善法。攝律儀。攝眾生也。四分煩惱。謂多貪多嗔多
痴及等分也。性業者。謂所戒之法。體性即惡。如殺
盜淫。性元是惡。不待制止。犯即成業。遮業者。謂所
戒之法。體性非惡。但能開諸惡門。為前方便。即因
<pb n="89"/>
過始治。以遮諸惡。如酒等是也。身心寂滅。因持身
戒而得身寂。因持心戒而得心寂。是由戒生定。由
定發慧。而證聖果也。為眾綱紀者。因名實相孚故。
令稽察持犯功過也。印心者。印持戒修身之本心
也。身得自在者。謂持之既純。不止無犯。且亦無戒
可持矣。心得通達者。亦不止無持無犯。而且定慧
融通。深達實相也。身心一切通利者。謂從身識悟
入圓通。了身器二界總一妙性矣。
大目犍連即從座起（至）久成清瑩斯為第一。
冠註　此因意識悟入圓通也。目犍連。此云采菽
氏。優樓頻螺。此云木瓜癃。胸前有癃。如木瓜故。伽
耶。山名。即象頭山也。那提。河名。因緣深義。顯非世
間和合粗相。亦非小乘所悟之法也。我頓發心。即
發菩提心也。得大通達。謂慧性開發。漸見圓通境
界也。如來惠我袈裟著身鬚髮自落者。敘投佛出
家也。我遊十方乃至成阿羅漢者。敘將得圓通大
用也。十方如來歎我神力者。謂不惟釋尊印其神
通第一。諸佛同印許也。圓明清淨者。謂自意識而
入圓通三昧。則周徧了知。無所染著也。自在無畏
者。如意自在。永無摧無制也。我以旋湛心光發宣
者。謂旋意識。而還妙湛本體。由湛體而發神通妙
用也。如澄濁流。喻旋湛工夫也。久成清瑩者。喻湛
體發起光用也。六識入圓通竟。
烏芻瑟摩於如來前（至）登無上覺斯為第一。
冠註　此因火大悟入圓通也。烏芻瑟摩。此云火
頭。即火頭金剛也。舊說。多婬之人。本由煖觸迫發。
生為欲火。死為業火。業力增熾故。成猛火聚教我
徧觀百骸四肢。諸冷煖氣者。冷字疑誤。據結文。應
云諸煖觸氣。盖多婬之人。火大偏熾故。教令即在
火大。下手做工夫。觀此業火。在百骸四肢中。自何
而起。然後觀成火聚。而懼心生焉。則婬頓息。可成
觀體。既成觀體。能轉熱焰。而成神光。轉散亂而成
定境。于是化多婬心。成智慧火。故我全體。住于火
光三昧中。以智慧火。燒盡婬根種。了成阿羅漢故。
諸佛名我為火頭。而我復發大願。永為諸佛力士。
親伏魔冤也。我以諦觀身心煖觸者。謂徧觀百骸
四肢中欲火。皆為婬心熾盛所發也。無礙流通諸
漏既銷者。謂婬心頓息。智火熾然。所謂性火真空。
性空真火。清淨本然。周徧法界。生大寶𦦨。登無上
覺者。謂由火光三昧發。則如來藏性也。
持地菩薩即從座起（至）成無上道斯為第一。
冠註　此因地大悟入圓通也。因平外地。悟明心
地。遂持本行而證果。故名持地。我念往昔下。敘宿
生之行也。要地。指陸路言。津口。指水處言。即渡頭。
皆舟車必由之所也。有不如法者。或險而高深。或
隘而迫狹。不寬不平。故妨損車馬。平高填下。作梁
負土。俗謂修橋補路也。經無量佛者。敘効力之行
極久遠也。闤。市垣也。詣往也。不取其直。不受顧價
也。毗舍浮。此云徧一切自在。唯取一錢。以飢世而
略資身命故也。或有車牛以至拔其苦惱。其行願
既永。故感神力。以助其行也。時國大王乃至一切
皆平者。謂毗舍如來。教以攝事歸理也。心為萬法
之所依。平等含育。長養一切。故曰心地。悟明此心。
則情與無情。元為一體。依正二報。本無自他。聖凡
因果。一切如如。凡所差殊。皆隨心感變。所謂隨其
心垢。則國土垢。隨其心淨。則國土淨也。我即心開
下。敘承佛開示。悟入圓通也。身界微塵等無差別
者。謂達地大之相。自心所現。本無實體。微塵自性。
不相觸摩。乃至刀兵亦無所觸者。謂地大自性空
無所有。統體唯一。如來藏性。何分其能觸所觸耶。
既了身世二塵。染淨諸法。惟一藏心故。悟法性證
無生忍也。因悟無生。而修菩薩行。故于法華會上。
聞說佛知見地。而机緣契合。是以先得證明。而為
<pb n="90"/>
上首也。佛問圓通下。備敘前悟也。謂由諦觀內外
地大。本一如來藏性。循業發現故。妄分根境。今悟
本性。則根境自銷。鏡智自圓。安得不成無上知覺
乎。
月光童子即從座起（至）圓滿菩提斯為第一。
冠註　此因水大悟入圓通也。童子。乃菩薩別名。
表童真德也。我憶往昔下。敘宿因也。佛名水天者。
謂從水大。悟徹本性天真也。教習水觀者。以己之
所證示人也。觀于身中下。聞法修觀也。先觀涕唾
津液等在一身中。雖有旋復不停清濁不一。而性
體是同。故不相傾奪也。觀內既成。引伸于外。擴而
觀之。浮幢王剎等。準華嚴經。華藏海中。有大蓮華。
其蓮華中。有諸香水海。一一香水海。各有一華。為
諸佛剎世界種華藏世界。在香水海中。故曰浮幢
王剎。以華藏世界有二十重累高。如幢最為高大。
故稱為王。今觀行成熟故。觀身之水與彼海水。性
無差別。雖則觀行成熟。未得無我。故入定之時。不
見一物。但見湛水。由定中。猶存能觀之心。所觀之
水。故出定之時。亦存身相。是以觀力縱。然增勝入
己。所見皆同。但定色未除。能所未忘故。有激水作
聲。頓覺心痛之事也。身子入定於恒河岸。有二鬼
王。乃過去宿冤。以掌擊之。出定頭痛。以白於佛。佛
言。若不入定。遭彼所擊。必作微塵。賴蒙定力。得平
復耳。今出定心痛。故言同彼。且自思惟。久離見思。
不墮分段。今復心痛。將無退失四果也。身質如初。
心不痛也。逢無量佛。謂所經多劫也。方得亡身者。
謂無能觀之心。亦無所觀之水。則定果色亡。蘊身
亦空矣。與十方界諸香水海性合真空無二無別
者。所謂性水真空。性空真水也。我以水性一味流
通者。所謂清淨本然。周徧法界也。得無生忍者。得
因地心也。圓滿菩提。契果地覺也。
瑠璃光法王子即從座起（至）傳一妙心斯為第一。
冠註　此因風大悟入圓通也。因觀身心皆風力
所轉。觀成圓悟。洞然無礙。故號琉璃光也。所事之
佛。名無量聲。亦從此法門證得故也。開示本覺妙
明。而令觀風大者。謂本覺乃不動之體。妙明乃周
徧之用。世界眾生。皆是妄緣風力所轉者。謂初由
本覺一念隨緣。而成無明風故。感風輪執持世界。
今觀風性本空。動相寂然。則旋妄還真。歸乎本覺。
然此尚是佛所示之觀門也。我於爾時下。敘入觀
也。觀界安立者。觀方位安立。由風力所持故也。觀
世動時者。觀三世遷流。由風力所運故也。觀身之
有動靜者。由風力所轉也。觀心有生住異滅者。由
境風鼓動心海。而成識浪也。是則世界身心。動止
不一。觀其所由。皆從本覺一念妄動搖。明風出而
生。豈有差別之性耶。我於觀行成熟時。覺此羣動
之性。本自虗妄。無所從來。亦無所去。以此推之。微
塵眾生。皆是妄緣風。力所轉自一世界眾生。乃至
大千世界眾生。亦復如是。各居一世界中。喻如一
器之中。貯百蚊蚋。啾啾亂鳴。夫此眾生。良由一念
不覺故。於自己方寸之中。鼓發狂閙而已。離心之
外。焉得有此動相哉。由達心外無法故。於生滅中。
速悟無生。則本覺心開。遂見震動國中。有不動尊
佛。即能於不動如來。為法王子。乃至徧事諸佛紹
隆法化也。身心發光。洞徹無礙者。由觀身心。皆屬
風力妄緣所轉。了妄無因。洞見本覺。如淨琉璃也。
風力無依者。了此風相本空。無所來去也。悟菩提
心者。轉識成智也。入三摩地者。證圓通真理也。合
十方佛者。上同佛果也。傳一妙心者。下化眾生也。
所謂性空真風性。風真空唯。一妙心也。
虗空藏菩薩即從座起（至）妙力圓明斯為第一。
冠註　此因空大悟入圓通也。無邊身。即法身也。
真空法身。遍一切處。且法身無身。以萬法為身。故
<pb n="91"/>
曰無邊。盖由觀彼四大無我。而證此法身無邊。遂
轉八識。而成四智。即持此智。照明塵剎。則色色皆
空。是以法身四智。徧融依正二界也。又於自心。現
大圓鏡。內放十種微妙寶光。流灌十方。盡虗空際
者。盖以一智而現十智。照十方界。窮其真空妙有。
乃從體起用也。諸幢王剎。來入鏡內。涉入我身。身
同虗空。不相妨礙者。盖稱法身智體。攝諸剎海。悉
入其中。乃攝用歸體也。身能善入微塵國土。廣行
佛事。得大隨順者。是以一身遍入一切處。寓物現
形。隨機普應。如華嚴云。清淨妙法身。湛然應一切。
是也。此大神力。總指上能融一切。能入一切。及體
用互攝也。由我諦觀四大無依者。空其身相也。妄
想生滅者。空其心相也。虗空無二。佛國本同者。性
空真色。性色真空也。於同發明得無生忍者。了色
即是空。空即是色。而證無生法忍也。觀空無邊入
三摩地。謂由觀空大。而悟入圓通也。妙力圓明者。
極言色空不二依正相入自在無礙也。
彌勒菩薩即從座起（至）得無生忍斯為第一。
冠註　此因識大悟入圓通也。彌勒正云梅怛利
曳那。舊說。此翻慈氏。為慈隆。即世悲。臻後劫愍物
迷識故。示迹發明也。我憶往昔。敘古從凡入聖之
因行也。心重世名好遊族姓者。謂身雖出家。心未
入道。重世虗名。喜親貴族也。修習惟心識定入三
摩地。謂重世名族。散心馳求者。為見心外有法。取
著名相故。授以唯心識定。盖唯遮境有識簡心空。
入此觀門。即達心外無法。凡內身外境。唯自識心
熏習。變現猶若夢幻。生滅不實。能如是觀。則外馳
心止。而觀行成就矣。歷劫以來乃至無量如來者。
謂修習既久。唯識定深。自知萬法如電。一心內觀。
無復外求。妄緣盡息。名心悉空。如是漸進。得成無
上妙圓。悟明如來藏性。則了三界唯心。萬法唯識。
而獲無分別智。證如如理故。明法界身心。本無二
相。諸佛如來。自性流出。不由他現也。今得授記次
補佛處者。正顯由修唯心識定。而得因圓果滿。故
補佛位也。佛問圓通乃至得無生忍者。謂由前來
未修唯心識定。不知見相二分。唯藏識變起。執為
實有故。成依他起性。復從二者。周徧計度。起我法
二執。故成徧計執性。今由修定。而得悟性識。明知
覺明真識。妙覺湛然。周徧法界。遂達徧計本空。依
他幻有。唯一圓成實性故。能遠離依他徧計。而證
無生法忍也。唯識頌云。若時與所。緣智都無所得。
爾時住唯識。離二取相故。盖由初觀依正染淨等
法。唯識變起。本無自性。即不起妄想徧執。計我計
法。便離徧計也。復達能變所變。唯一妙覺明性。更
無別法。便離依他。而圓成清淨寶覺也。如唯識云。
初即相無性。次無自然性。後由遠離前所執我法
性是也。
大勢至法王子與其同倫（至）得三摩地斯為第一。
冠註　此因見大悟入圓通也。舊說。準觀經云。以
智慧光。普照一切。令離三途。得無上力。名大勢至。
又言。此菩薩。舉足下足。皆一切世界震蕩。三途令
成解脫。凡入諸佛會中。必先震動。故得是名。悲華
經言。往昔因中。彌陀作輪王時。觀音為長子。勢至
為次子。今在極樂。居於彌陀左右。倫。類也。十二如
來者。謂無量光。無邊光。無着光。端嚴光。愛光。喜光。
可觀光。不思議光。無等光。不可稱量光。映蔽日光。
映蔽月光。超日月光。具大本。彌陀有此十三號也。
念佛三昧者。都攝六根。淨念相繼也。若念自性彌
陀。能念屬正智。所念屬真理。智理一如。本性佛現
矣。若念樂[邱-丘+(看-目)]彌陀。能念屬己。所念屬佛。但己能冥
記不忘。佛自放光接引也。一專為憶。喻佛念眾生
也。一人專亡。喻眾生不念佛者也。若逢不逢或見
非見者。以佛更無餘事。唯念眾生。曾未頃刻離眾
<pb n="92"/>
生。故曰若逢或見也。眾生無心念佛。而佛雖時現
於前。眾生冥然不知。故曰不逢不見也。二人相憶
乃至不相乖異者。喻佛生同念。且如形影不離。寧
惟逢見而已哉。十方如來。憐念眾生。如母憶子。合
上喻一人專憶也。若子逃逝雖憶何為者。合上喻
一人專忘也。子若憶母。如母憶子。母子歷生。不相
違遠者。合上喻二人相憶。乃至形影不離也。若眾
生心。乃至自得心開者。申釋上義。謂果心專憶佛
念佛。現前自得見佛。足見佛不離心。但因迷悟故。
成隱顯耳。既得現前即見。豈有當來不見者乎。且
去佛不遠。亦不假佛之方便。而自得心開見佛矣。
如染香人身有香氣。喻心近於佛。自有成佛氣分
也。香光莊嚴者。謂假念佛香光莊嚴。自己素法身
佛也。我本因地。以念佛證無生忍。指因行言。今於
此界。攝念佛人。歸於淨土者。指果德言。乃因果一
如也。都攝六根者。謂念即意根。由意為諸根所依
故。意根念佛。則以諸根攝在一處故也。盖初念佛
時。即以生滅心。緣佛相好。及依報莊嚴眷屬等。一
一樂事。專住一境。心無間斷。見佛依正二報。如對
明鏡。周眸一覽。無非妙境。然後觀此所見佛相妙
境。俱屬虗妄。本無自性。唯念所現。復觀能念之心。
自何而有。遂此不見一法。畢竟空寂。以心不見心
故。無相可得。是則能所俱寂。本來無念。離念相已。
等虗空界。無所不徧。法界一如。即證平等法身。由
念相好。證法身佛。盖生即無生也。然我既證法身。
眾生法身。與我無二。且無二之性。互相關涉。故念
佛者。我皆攝入也。修行者。能知此等法門。自不以
參禪者為高利。念佛者。為卑鈍矣。
楞嚴經講錄卷第五

<sarticle>大佛頂如來密因修證了義諸菩薩萬行首楞嚴經
講錄卷第六</sarticle>
明　柴紫　釋乘旹　講錄
新安受法弟子　汪益源　校梓
爾時觀世音菩薩（至）生滅既滅寂滅現前。
入流與出流反凡根性。流逸奔境謂之出流。反流
全一謂之入流。如般若云。不入色聲。香味觸法。是
也。此亡所與所。入二所字。與滿慈立。所之所字。同
彼因立。所故頓成。三種相續。此由亡所故頓獲。二
種殊勝。盖所即處所也。心着於所。即是迷境心離
於所。即是悟境。故般若云。應無所住。而生其心。然
此亡所聞所覺所空所。皆有病有藥。由最初以藥
治病雖則病。除而藥復成病。故更加藥以除之。直
至病根盡。而藥性空。一無所有。而後已自入流。亡
所至了。然不生如圓覺云。應當遠離一切幻化虗
妄境界。如是漸增聞所聞盡。如云心如幻化。亦復
遠離覺所覺空。如云遠離為幻。亦復遠離空覺極
圓空所空滅。如云離遠離幻亦復遠離是也。此節
文是廣明上從聞思修入三摩地二句意。下文如
幻聞熏聞修金剛三昧者。乃重述此節文意也。
冠註　此因耳根悟入圓通也。若依次序。應次眼
根。由前二十四聖。所證圓通。皆非阿難入道之因
緣。亦非此方逗機之教體。唯茲一門。因果圓徹。機
教適宜。事理融通。淺深悉俻。故於最後別陳也。觀
世音者。圓悟圓應之號也。於世音聲。不曰聞而曰
觀者。謂以智光照。不用耳識聞也。且初因耳根悟
入。而後以觀觀音。足見六根元無隔礙。用耳而觀。
亦不違理也。然此經。與法華釋名不同。彼約果位
釋。唯顯利他之盛德。此約因位釋。多彰自利之深
功。抑且彼此互為隱顯。而見名實之圓妙也。所師
之佛。亦謂觀音者。顯所證有所授。而機教諧合。因
果不謬。從來遠矣。發菩提心者。謂開發正知正覺。
上以求佛果。下以化眾生。若不發此心。所修諸行。
<pb n="93"/>
盡為魔攝故。欲修耳根圓通。先須發此大道心也。
從聞思修入三摩地者。謂從此方教體故也。聞即
聞慧。自耳達心。不隨聲塵起生滅。一味返聞聞性。
而令餘根圓拔也。思即思慧。外脫五塵。內亡三性。
諸念不生。冥契智境也。修即修慧。銷磨虗偽習氣。
蕩滌名言種子。尅妄循真也。既得三慧圓明。則身
心悉入楞嚴大定矣。然此三慧工夫。必從粗至細。
三觀智理。亦自淺入深。謂此聞性。本是湛圓妙覺。
良由動靜二塵。黏湛發聽。流逸奔境。謂之出流。今
最初下手工夫。先於聞根中。旋轉聞聲之聞。反聞
自性。謂之入流。則與素所聞之聲塵。不相交結。而
聲相自亡。識心不生。盖入流則根寂。亡所則塵。寂
二者既寂。不惟動相不生。即靜相亦不生矣。此雖
聞根與外塵。兩不相總。而返聞之聞機。與所聞之
聞性。猶然能所積習尚存。故復加功行。斷除我執。
則能聞所聞。二俱滅盡。斯則聞慧之功極矣。所謂
此根初解。先得入空也。然住此能所俱盡之境。猶
為智障故。復加觀智。覺破此障。透過此境。雖則如
是。若悋此覺觀。不能放捨。亦是能所。尚墮法愛。必
更加雙空觀。智空前智境。盡除法執。則思慧之功
極矣。所謂空性圓明成法解脫者也。然能所縱空。
此空。相未亡亦。成空病故。復極修圓行。使能空之
智併所空之空。二俱泯滅。斯修慧之功極。而至無
功用行。所謂解脫法已。俱空不生。得證無生忍者。
也盖自入流亡所。直至空所空滅。中間所歷行位。
皆屬微細生滅。既抵於此。則二執永忘。俱空並遣。
一切生滅。亦俱除滅。即此滅相。寂然不見。而入大
寂滅海。唯一如來藏性。清淨本然。周徧法界矣。此
即一根返源。諸根清淨。入三摩地。圓滿菩提之標
榜也。
忽然超越世出世間（至）與諸眾生同一悲仰。
冠註　此總標二種殊勝。以顯耳根圓通之果德
也。忽然。即頃刻也。超越。即得真解脫也。謂頓斷煩
惱。頓證真常。則世出世間。凡小諸法。頃刻解脫。三
界內外。無所纏縛。分身法界。圓照十方。而得二種
殊勝功德也。本妙覺心。體也。慈力。用也。一者。上合
十方諸佛者。謂此菩薩因圓果滿。以始覺合乎本
覺。即與十方諸佛所證。真體妙用。皆相合也。二者。
下合十方六道眾生者。謂佛與眾生。同一真體妙
用。而菩薩所證者。即是佛生。同具之全體大用故。
證真之時。即能上下俱合。而不遺也。所謂心佛與
眾生。是三無差別。然由能超越世間法故。得上合
諸佛。同一慈力。由能超越出世間法故。得下合眾
生同一悲仰也。
世尊由我供養觀音（至）而為說法令其解脫。
冠註　曰修道入滅。
若諸眾生欲心明悟（至）而為說法令其成就。
冠註　此現身天中應機說法也。欲心欲身二欲
字皆樂欲之欲也。欲心明悟。謂深達淫欲為招苦
之本。心若明悟。身自清淨。心悟不開。身亦穢濁。故
樂不犯欲塵。然此欲塵。不獨指下界麤欲。即他化
之樂。亦在其中矣。梵王。即色界天主。乃初禪頂天。
說法者。金光明經云。大梵天王說出欲論解脫者。
令其捨欲塵而生梵天也。帝釋。即欲界第二天主。
彼天橫有三十二天。而帝釋統之。說法。謂十善法。
也。金光明經云。釋提桓因。說種種善論。是也。自在
天。是欲界頂天。亦名他化自在天。謂假他所作。以
成己樂。或云。第六天上。別有魔王居處。亦自在天
攝。游十方者。六欲四洲之十方也。大自在。即色頂
摩[醢-右+(乞-乙+口)]首羅天。大論云。三目八臂。騎白牛。執白拂。而
能飛行虗空。以至他界者也。天大將軍。帝釋所管
將也。分住三十二天。各領鬼神。鎮護四方。即八部
之屬。能於下界國土。摧魔護生也。四天王者。上昇
<pb n="94"/>
之元首。下界之初天。於須彌山。各居一埵。臣於帝
釋。分統四洲。所領鬼神。每王二部。共八部神。將救
護國界者也。四王太子。即那叱之類。按統紀。四天
王。各有太千九十一人。能跨握鬼物。護世益人者
也。四天王。次於帝釋天。大將軍是四王所統者。
若諸眾生樂為人王（至）而為說法令其成就。
冠註　此現身人中。應機說法也。舊說。自金輪至
粟散。皆屬人王所攝。粟散如[邱-丘+(看-目)]國小王。散於天下。
如粟之多。大士為其現身說法。令修五戒十善。為
主貴之因。及尊重德業。以熏隔生之種也。長者。具
十德。謂姓貴位高。大富威猛。智深年耆。行淨禮俻。
上嘆下歸。以德位俱隆故。世間推讓也。居士者。不
求仕宦。不樂名聞。愽聞多識。以道自娛。或談道論
德。為人模範。或著書立言。垂教後世者。皆是也。愛
治國土者。如立綱正紀。化俗遺風之類。剖斷[邱-丘+(看-目)]邑
者。如興利除害。政治清平。折獄解紛。吏民信愛之
類。三台輔相。州牧縣長。所司雖別。俱號宰官也。愛
諸數術者。如天文地理。和合占相。推步盈虗。兼修
梵行之類。攝衛自居者。如調護身心。延齡益壽之
類。婆羅門。此云淨行。四姓之一也。諸律者。自十戒
以至進具。二百五十也。諸戒者。亦自五戒。進具五
百也。優婆塞。此云近侍男。優婆夷。云近侍女。皆以
五戒自守堪任。近侍出家比丘。及比丘尼者也。內
政。即泛言一切婦道。所謂有閨門之修。而無境外
之志也。立身即勤儉閑靜也。家通大夫以下。國通
諸候以上。女主。天子之后。國夫人。[邱-丘+(看-目)]君之妻。命婦。
謂妻因夫榮者。大家。如後漢扶風曹世叔妻。同郡
班彪之女。名昭。字惠姬。和帝數召入宮。皇后貴人。
以師事焉。號曰大家。不壞男根。即有志終身不犯
色欲者也。處女。亦名處子。謂未嫁之女。愛樂處身
者。願常為處女。終身不嫁也。不求侵暴者。謂不願
隨從。堅貞自守。縱有強施侵暴。亦誓所不從也。家。
音姑。
若有諸天樂出天倫（至）而為說法令其成就。
冠註　此現諸趣身。應機說法也。上諸天愛樂欲
入天界。令其成就。此諸天厭樂欲出天倫。令其成
就。現龍身者。謂龍倫雖具神通。福德威權。猶屬惡
趣。受諸苦惱。欲求脫去為人。以希修進。故為說法。
令其成就。下諸趣倣此。藥叉。此云輕捷。有三種。一
在地。二在虗空。三在天。趣攝也。乾闥婆。此云香陰。
亦云尋香行。帝釋樂神也。帝釋。欲作樂燒沉水。此
神便尋香而往故。阿修羅。此云無端正。以女美男
醜。從男彰名。亦云非天。以謟詐無天行故。緊那羅。
形似人而頭有角。因呼為疑神天。帝絲竹樂神也。
小劣乾闥婆。亦云歌神。摩呼羅伽。云地龍。亦云大
蟒。因多嗔心毀戒故。感此報。樂人修人者。謂現在
人中。而求捨身之後。復得人身。盖唯人道易聞法。
易修行。非同諸天受樂。餘趣沉苦。故求世世不失
人身。而修進不懈也。有形。如休咎精明寺。無形。如
空散銷沉等。有想。如神鬼精靈等。無想。如精神化
為土木金石等。皆非人也。大士。隨類現形說法。令
其成就。者如龍樹化五百龍眾。俱受具戒。及迦毗
尊者。為大蟒受三歸。聽訖現老人。素服而去。皆此
類也。
是名妙淨三十二應（至）無作妙力自在成就。
冠註　此總結名也。謂隨類現身。應機說法。皆緣
聚而現。緣盡而沒。無所從來。亦無所去迹。同心絕
故曰妙淨。聞熏聞修。即上三慧圓明也。依無作智。
現大神變。普應群機。如帝網尼珠。映攝無礙。不勞
心慮。不假身力。故曰無作妙力。緣對即現。無不當
可。故曰自在成就。
世尊我復以此聞熏聞修（至）獲十四種無畏功德。
冠註　此明第二殊勝下與眾生同一悲仰也。盖
<pb n="95"/>
由菩薩返聞自性。遂得三慧圓通。而達得法界身
心。同一體用故。眾生悲仰之心。攝在菩薩大悲心
中。菩薩大悲之心。徧在眾生悲仰心中。凡聖體同。
交相感應。故曰令諸眾生。於我身心。獲十四種無
畏功德。盖眾生遭苦難者。正在怖畏時。而蒙救脫。
即無怖畏。便獲功德也。如世尊成道時。徧觀大地
眾生。皆成道竟相似。但謂菩薩。達得諸佛眾生一
體同圓。曾無彼此之相故。菩薩離怖畏。獲功德時。
大地眾生。莫不如是。不必說加被也。下文倣此。
一者由我不自觀音（至）經過險路賊不能劫。
冠註　此令眾生於我身心。獲八難無畏功德也。
菩薩。根不隨境。而聲塵自寂。聞性無生。境緣不偶。
即得解脫。而成觀智。達此觀智。與諸眾生。心體冥
同。故曰由我不自觀其音聲。但以觀智而觀之。則
彼十方苦惱。而觀我名號者。皆得攝入觀智之中。
是以我之觀眾生。與眾生之觀我。體用如一。苦樂
不二。聖凡平等。情智融通故。我得一根返源。不隨
六根所起妄業。而令諸眾生。便歸真寂。解脫苦惱
矣。二者下。顯諸根解脫。總收七大。盖知見雖則屬
火。本由外塵黏湛發光。今復旋見歸湛。則見業不
交。塵火自息。火性空寂。即如來藏。周徧法界。故令
眾生火不能燒也。聞性雖則屬水。本由外塵黏湛
發妄。今復旋聽歸湛。則聞業不交塵。水自竭。水性
空寂。本如來藏。周徧法界故。令眾生水不能溺也。
妄想即暗鬼也。鬼神以陰隱為想因。以殺害為墮
緣故。妄想生滅。殺害法身慧命。若妄想斷。則內滅
暗鬼。外除殺業。歸一如來藏心故。令眾生免於鬼
害也。五者下。顯耳根功勝収六根也。熏聞成聞者。
謂當返聞時。以本覺真聞內熏。妄聞成真聞性。則
六根銷。復皆同耳根。所謂一返六淨也。根境既銷。
則心鏡虗明。智光不動。誰分自他。而臨當被害耶。
刀兵段壞。塵性空也。割水吹光。根性寂也。盖雖有
其身如光。可見而不可握。水可劃而不可壞也。所
謂將頭臨白刃。慧劍斬春風也。聞熏精明者。謂以
真聞。熏妄聞功行至極。則歸精明本體。內瑩發光。
徧照法界。無明邪暗。性不能全。藥叉解見前。羅剎。
云可畏鬼。鳩槃茶。云厭魅鬼。毗舍遮。云噉精氣鬼。
富單那。云熱病鬼。凡鬼類。皆受幽氣以成者。明能
破暗故。不能現之也。七者下。顯聲塵銷。則諸塵俱
銷。收六塵也。音性圓銷。則內無所繫。觀聽返入。則
外無所累。由心塵累故有禁。繫根塵質礙故。有枷
鎻若。內無所累。外無所偶。則雖處縲絏。而心境空
寂也。聲塵劫心害性。猶若盜賊。故滅音圓聞。則聲
塵滅。而根性圓。內外無敵。善惡本同。至於一切處。
徧生慈力。而無復惡心相向故。令眾生雖經險。賊
亦化為慈力矣。
九者熏聞離塵色所不劫（至）諸阿顛迦永離痴暗。
冠註　此令眾生於我身心獲三毒無畏功德也。
九者下。舉貪瞋痴。而盡除根本無明也。熏聞成真。
逈離於色。亦能隨方映色。若鏡現像。而色豈能劫
其真心乎。根境既脫。貪欲之念。自何而生耶。瞋恚。
生於敵對。發於鬪拒。既了純一圓音。則或毀或譽。
無非妙音。總歸第一義諦。聲塵既純。根無所偶。則
一切圓融。無對所對。而是非之心本寂。違順之境
自空。何瞋恚之有哉。痴。由妄塵障蔽。真心無明。盖
覆智體。今能銷除塵暗。旋復精明。內而身心。外而
法界。洞然明徹。如淨瑠璃。唯一智體。誰為痴暗耶。
阿顛迦。此云無善心。乃痴鈍之極者也。此貪嗔痴。
不惟凡夫所有。二乘欣涅槃。即貪也。厭生死。即瞋
也。迷中道。即痴也。菩薩廣求佛法。即貪也。訶斥二
乘。即瞋也。未了佛性。即痴也。
十二者融形復聞不動道場（至）眾人愛敬有相之女。
冠註　此令眾生。於我身心。獲二求無畏功德也。
<pb n="96"/>
融形復聞者。謂融銷幻身。旋復妄聞。唯歸淨妙寶
覺。而證一真無際。則萬用全彰。真俗不二故。能不
動道場。涉諸法界。以無量身。事無數佛。乃至供佛
而得福足。稟法而得慧足。故能紹隆佛化。使不斷
續。既有真子之道。亦令眾生。於我身心。遂應其求。
而生福慧之男也。六根互用。圓通無礙。唯一妙明
真心。寶明妙性故。能照能含。由照明無二故。立大
圓鏡智。以表印現不謬。由包含法界故。立空如來
藏。以顯含育無遺。唯含育故。能承順秘密法門唯
照現故。能受領無失。盖承順。即坤義柔德。受領。即
閨門能事。既有女子之德。亦令眾生於我身心。遂
應其求。而生有相之女也。
十四者此三千大千世界（至）施無畏力福備眾生。
冠註　此令眾生。於我身心。獲稱名無畏功德也。
三千大千百億日月。指釋尊之化境也。六十二恒
沙菩薩。指化境中能化度者也。方便。權智也。智慧。
實智也。言此菩薩。雖具二智。自利利他。各各法門。
種種不同。然我所證圓通本根。唯一耳門。開發圓
妙。克順機宜。能循教體。然後能以一切身心。即一
身心。故曰微妙含容。能以一身心。即一切身心。故
曰周徧法界。夫此圓根。乃萬行之本。三德之基。得
證於此。則一切平等。是故。持我一名功德。與持眾
名功德。等無有異世。尊下。出無異之所以得真圓
通者。謂耳根具三種真實。獲此圓通。即證平等法
身。是名下。總結上文。福備眾生者。言非但令彼無
畏。兼復全其福德也。舊說。此方眾生。耳根利故。受
道者多。所以觀音化勝。餘根鈍故。受道者少。所以
諸聖化劣。是知。行位雖齊。機對有異。總彼河沙菩
薩。止敵觀音一人故。使持名二福正等。據此所說。
已自密簡圓通。為未曉者。更俟文殊詳揀也。
世尊我又獲是圓通修證（至）四不思議無作妙德。
冠註　此總標四不思議也。我又獲是圓通者。指
上心佛眾生三無差別之圓通也。修證無上道者。
似是等覺所證之境界。四不思議者。顯前二種殊
勝。猶可思惟擬議。此更極圓至妙。不容心思言議。
凡現形說法。皆非有為作意所成。乃任運自在成
就故。曰無作妙德。
一者由我初獲妙妙聞心（至）救護眾生得大自在。
冠註　此明一體現多容。一音說多呪不思議也。
言耳根本具三種真實。妙絕餘根。由我初於聞中。
返聞自性。一證圓通。諸根互用。此又妙中之妙。故
曰妙妙。聞心下。復釋成曰。此妙妙聞心者。由彼返
聞久之。唯一心精。盡脫根塵。令其六根。一時圓[托-七+友]
故。使見聞覺知不能分隔。復歸一真法界。圓滿菩
提。融通萬有。無垢無淨。含攝一切故。於一身現眾
多容。而說無邊秘密神呪。盖理出無為。神功莫測。
誠哉不思議也。爍迦羅。此云堅固。母陀羅。云印。清
淨寶目。猶云五眼圓明。照徹諸法。首為六用之總。
臂有提接之力。目有照了之用。翻八萬四千塵勞。
成八萬四千手眼足見。轉八識成四智。轉五陰成
三身。則渾身毛孔。俱為妙用。或現慈容。以護善根。
或施威靈。以折惡性。或以定相。止其散亂。或以慧
相。開其昏迷。是故攝化群機。汎應一切。未始作意。
不假施為。隨感而應。曾無滯礙。故曰得大自在。此
由金剛三昧熏聞性。而成慈無量心故。能救護眾
生。得大自在。
二者由我聞思脫出六塵（至）皆名我為施無畏者。
冠註　此明現各各形說一一呪不思議也。聞思。
即上聞慧與思慧。脫出六塵。不能為礙。即上修慧。
由眾生根機不同故。應機現形亦不同。由眾生好
樂不同故。應機說呪亦不同。然現一一形。說一一
呪。皆能令其眾生。離諸怖畏。是故。微塵國土眾生。
悉名我為施無畏者。此由金剛三昧熏聞性。而成
<pb n="97"/>
悲無量心故。能令諸眾生。稱為施無畏者。
三者由我修習本妙圓通（至）捨身珍寶求我哀愍。
冠註　此明所過者化不思議也。本妙圓通。指耳
根言。由此而證清淨本根。則轉藏識成鏡智。於諸
塵境。毫無取著故。所游世界。皆化慳心而為喜心。
亦捨身寶。求我哀愍納受。此由金剛三昧熏聞性。
而成喜無量心故。能令諸眾生。歡喜不惜身財。
四者我得佛心證於究竟（至）求大涅槃得大涅槃。
冠註　此明供養佛生不思議也。我得佛心者。謂
治得因地心。妙契果地覺。證於究竟者。終入妙覺
果海。則無量功德法財。俻現於前故。能出諸珍寶。
廣作佛事。既以種種珍寶。供養諸佛。復以種種法
財。供養眾生者。謂菩薩以平等心。等法界中。無非
佛者。故同生佛想。廣施供養。妻子長壽。世間法財。
妻子屬外。壽命屬內。三昧涅槃。出世法財。乃至者。
超略之詞。世出世間法財二施中。不能俻舉者。皆
在其中。此由返聞根以得佛心。而成捨無量心故
令世出世間諸凡聖輩。所求如意。
佛問圓通我從耳門（至）故觀音名徧十方界。
冠註　此結答圓通也。謂我從耳根一門。深入彼
六知根。應拔圓脫。故得三慧圓照。一體純真。而上
同諸佛。下合眾生。隨緣應化。心得自在。然推其因。
自始於入流亡所。得三摩地。終成菩提。契合本覺。
所謂以不生滅心。為本修因。然後圓成果地修證。
且彼佛授記。令我得名。皆由善得此圓通根本。一
根既返。六用不行。則十方圓明。唯一如來藏心。故
我觀聽能徧法界。而十方法界皆聞我名。
爾時世尊於師子座（至）梵唄詠歌自然敷奏。
冠註　此明聖凡塵剎總一圓通本根也。五體同
放寶光。以顯渾身。上下皆是圓通本根也。諸佛放
光。往來灌頂者。顯自他真覺。本自融通。亦無優劣。
斯正圓通之實體也。惟灌其頂。顯此圓證法門。最
為殊勝。更無有上焉者也。自諸佛而灌至羅漢者。
顯因該果海。果徹因源。且既證圓通者。果得彼我
同暢。未證圓通者。不免自生隔礙也。林沼演音交
光相羅者。顯根塵既銷。音光交涉。則依正二報。其
性□□故。真智現前。則一切聲是佛聲。一切色是
妙色。無非悟入之處。無非圓通之理。故一切大眾。
一覩此相。一聞此音。便能破惑障。而獲三昧。所謂
一切事究竟堅固。不出乎此。且攝二十四聖。同歸
觀音。圓通根本。皆得名為金剛三昧矣。即時雨花
至自然敷奏者。顯一根返源。五濁皆淨。根性銷亡。
塵界合一。惟自寶覺妙心。隨處發現。無作妙行。自
然成就。清淨妙音。在處圓鳴也。梵唄二句。冥合耳
根圓通。
於是如來告文殊師利（至）何方便門得易成就。
冠註　此勅文殊。選擇圓通也。雖則隨根隨塵。無
非真理。皆可悟入。但最初下手。須自一門。且教體
有方。根器不一。而證性總歸圓通。逗機欲擇方便。
然非大智者。不能簡選。故命文殊也。最初方便。指
未證圓通時言。真實圓通。指既證時言。所謂開方
便門。示真實相也。實無優劣前後差別者。唯歸一
如來藏。本無有異也。誰當其根者。謂諸聖證處。雖
皆平等。而初入之門。豈盡對阿難之機耶。然對機
唯取一門而已。故當簡擇。以令阿難專取也。何方
便門得易成就者。謂不唯現對阿難一機。兼我滅
後。此界修菩薩因求無上果者。必從何門而易得
成就也。
文殊師利法王子（至）承佛威神說偈對佛。
覺海性澄圓（至）初心入三昧遲速不同倫。
冠註　此明真性隨緣故起迷妄。而反妄循真故
有方便。初入方便。亦有遲速。必須選擇以合機宜
也。文殊下。經家敘文也。謂本覺性體。猶如大海。本
<pb n="98"/>
來澄湛圓滿。而此覺性本具圓通妙用。不假造作。
絕諸能所。良由元明性體上。妄起能照。遂生所照。
能所既立。而能照真性亡矣。本性既晦。空覺自分。
此即迷如來藏。而成藏識。迷真空而成頑空。由是
依空晦。而結色相。復生妄想分。立身器二種世界。
而妄想凝結。便成無知國土。妄想分別。則成有知
眾生。此即依無明藏識。生見相二分也。豈知虗空
生於大覺體中。不異一漚之發大海。以虗空較之
大覺。尚𦕈劣如此。況有漏微塵國土。皆依空所建
立者。其微小又何如也。若知海漚速滅。則空體本
無。況復依空所生之三有乎。故知。滅諸妄境。復歸
元覺。性本無二。而欲復此無二覺性。則方便亦有
多門。非止一途。若登聖地。則全證本性。處處可入。
法法圓通。所謂十方如來。於十八界。皆能證得。何
須揀擇。但初發心人。欲入三昧。若得圓根。與不圓
根。日劫相倍。因有遲速。故選圓根也。遲速與順逆
相應。耳根順故成功速。餘根逆故成功遲。他方反
此。
色想結成塵（至）能所非徧涉云何獲圓通。
冠註　此明六塵不對。此方之機。乃逆而遲者。故
當揀之。謂泥沙陀。雖因色塵悟入。但此色性。因妄
想而結成。乃障礙之塵。既因想成。則精了之心。不
能明徹。豈有結暗不徹之塵。而初心者。欲依之以
獲圓通耶。陳如。雖因法音悟入。但此音聲。一雜語
言。便是名句味而已。一字直目為名詮自性也。多
字兼表為句詮差別也。味即義理。且名不能含句
與義。句亦不能徧含義理。而初心者。豈達一言徧
含一切義。而欲依之以獲圓通耶。伊是也。香嚴。雖
因香塵悟入。然香塵合鼻。方知有香。離於鼻根。元
無有香。且能覺之知。不得與所覺之香。恒常合一。
而香豈常住乎。初心者。云何依之而獲圓通耶。藥
王雖因味塵悟入。然此味性。亦非本來常然之體。
要以舌根味時。方有其性。離根元無。其能覺之根。
亦不□與味塵合。而為一根不恒。一味不恒有。云
何因此而欲獲圓通耶。以味之味。即甞也。䟦陀。雖
因觸塵悟入。但此觸塵。必以所觸之身。方顯能觸
之塵。若無所觸。即能觸亦不明顯是。則能所兩合。
則觸塵有性。能所兩離。則觸塵無性。合有離無。性
非一定。云何依之。而欲得圓通耶。迦葉。雖依法塵
悟入。然法塵。乃前五塵落謝影子故。稱為內塵。且
能依之內塵。必有所依之意根方顯。離根元無。雖
則相依互立。而能依中。元無所依性。所依中。亦無
能依性。能所既非徧涉。初心者。云何因之而欲得
圓通耶。憑。依也。
見性雖洞然（至）想念不可脫云何獲圓通。
冠註　此明五根非對。此方之機。乃逆而遲者。故
當揀之。律陀。曾因見性悟入。然此見性。雖則洞然
明了。若論四方。但能明前三方。向後一方。即不能
明若論四隅。又缺向後二隅。初心者。云何依此不
圓之根。而獲圓通耶。維。即隅也。虧。即缺也。虧一半。
但明前二隅也。槃持迦。雖因鼻根悟入。但此鼻根。
出息盡時。不能即入。而入息盡時。亦不能即出。於
出入間。而缺中交。是則支離間斷。不相涉入。如何
依此支離之根。而獲圓通耶。支離。不接續也。匪。即
不也。涉。即交也。鉢提。雖因舌根悟入。但此舌。入非
無端。而顯必因味塵。方生知覺。若味一亡。則此覺
了亦不可得。初心者。云何依之而獲圓通耶。畢陵
伽。雖因身根悟入。然此身根。與上所觸同義。必因
能觸之塵。方顯所觸之身。而能依所顯。所依能彰。
各非圓覺。且身根觸塵。各有邊際限量。不能冥會。
云何依之而獲圓通耶。善解。雖因意根悟入。然此
意知根。雜於亂思之意識。設使意識澄湛明了之
時。終不見有意知根。若有意知根。必有想念。而根
<pb n="99"/>
識相依。不可脫離。故久修滅想定者。猶不能脫去
想念。獨見意根。云何初心。乃欲依此而獲圓通耶。
亂思想念。俱指第六識。而六以七為根。故名意根。
識見雜三和（至）念緣非離物云何獲圓通。
冠註　此揀六識非對機之圓通也。秋子。雖因眼
識悟入。然此識。因根塵和合而生。若詰其本。曾無
體相。根境相合。則有根境。相離則無自體。無定。云
何依之。而欲獲圓通耶。普賢。雖因耳識悟入。但此
心聞。洞徹十方。皆由久修因行。乘大願力之所生
故。非初心劣行。可能得入。云何於此而欲得圓通
耶。孫陀。雖因鼻識悟入。但此鼻想。本是權機。秪令
收攝散心。而得暫住。且心既成能住。則鼻端白相。
亦成所住。云何依有住之心。而欲獲圓通耶。鼻想
者。謂於鼻端。作觀白之想也。權機者。謂權設以應
機也。滿慈。因舌識悟入。然說法。雖由舌識調弄音
聲文字。但能開悟他人。令先成果。而於自果。未必
即成。且名句。乃有為之法。非無漏所攝。云何依之
而欲獲圓通耶。開悟先成者。如對菩薩人。說大乘
法。而自不取證。是也。波離。雖因身識悟入。然持戒。
但能約束一身。若無□□縱有其識。亦無所束。且
身識惟局於身。不能徧通一切。云何依此不徧之
識。而欲得圓通耶。目連。雖因意識悟入。然此神通。
本是曠劫宿因所成。而於聞法分別。有何關涉。或
云。由聞三迦葉。宣佛因緣法。而得悟入。豈無關於
佛法乎。故曰縱念因緣法。亦非離於物。云何依此
攀緣之識。而欲得圓通耶。
若以地性觀（至）因果今殊感云何獲圓通。
冠註　此揀七大非此方對機之圓通也。持地雖
因地大悟入。然以地大觀之。元是堅滯質礙之性。
不能通達。且平填要路。功涉有為。元非聖性。遇佛
開示。方得悟入。而初心之人。云何因此而欲獲圓
通耶。月光。雖因水大悟入。若以水性觀之。是有想
念。而後成其觀行。非真實如如之理。欲契如如不
動之理。須是如如不動之智。非分別覺觀之心。所
能證得者。云何依此而欲獲圓通耶。烏芻。因火大
悟入。彼雖徧觀火性。猶是厭有。而求離。非是無能
離所離之真離。且彼因多欲故。習此觀行。亦非通
用之方便。云何依之。而欲得圓通耶。琉璃光。因風
大悟入。彼雖徧觀內外皆風力所轉。則是一動一
靜。對待之法。既有對待。非無上覺。云何依此而欲
得圓通耶。虗空藏。以空大悟入。然此空性。因無明
執成。其性昏鈍。非有知覺。既無知覺則與菩提果
智相反。云何依此而欲獲圓通耶。彌勒因識大悟
入。然此識性。念念生滅。非常住性。且存心觀之。乃
屬虗妄。云何依虗妄之心。而欲獲圓通耶。勢至。因
攝六根念佛而悟入。然凡有運籌。皆屬無常既曰
念性。元是前後相續。生滅不停。既為生滅因。必不
能感不生滅果。云何依此因果差殊之法。而欲獲
圓通耶。
我今白世尊（至）離苦得解脫良哉觀世音。
舊說聖人。設教隨方不同或有佛土。以佛光明為
佛事或有佛土。以佛菩提樹。為佛事乃至或以園。
林臺觀或以虗空。或以寂無說示如香積佛。國無
文字說。但以眾香。令諸天人得入律行而此方教。
體唯假音。聞皆各隨機。緣故也。
冠註　此獨選耳根。為此方對機之圓通也。此方
二句。惟重教一邊。謂娑婆世界眾生。唯耳根偏利。
皆能由聞性。以證真常故。佛對機適宜。而以音聲
作佛事。所以逗此根機之利。是則合音與聞。乃為
此方真實教體。清淨行門也。欲取二句。唯重機一
邊。謂教體固在音聞。而欲取正定。實以耳根聞性
中。為入定之基。盖聲教。但能詮表。聞性。實能妙契。
故見道雖藉音聞。而修證獨從聞性也。此句方定
<pb n="100"/>
指耳根。為圓通本根至妙法門也。離苦二句。唯重
在人。謂悟入圓通者。雖有二十五聖。而能離二死
之苦。脫人法之執。便成自利利他之德者。誠哉。唯
觀音一人而已。
於恒沙劫中（至）救世悉安寧出世獲常住。
冠註　此申釋上離苦二句義也。劫數如恒沙者。
照前無數恒沙劫。以顯時為極長也。國數如微塵。
□前入諸國土。以顯處為極廣也。得大自在力。照
前以無作妙力。三十二應。隨機說法也。無畏施眾
生。照前令諸眾生。於我身心。獲十四種無畏功德
也。汎應群機。無不合宜。為妙音。十方三世。六道三
途。一切苦惱。齊觀並救。為觀世音。清淨說法。無著
四相。為梵音。隨緣赴感。應不失時。為海潮音。具此
四音故。能救世間苦惱者。悉得安寧。亦令出世者。
皆獲常住之極果。
我今啟如來（至）覺觀出思惟身心不能及。
冠註　此申釋上欲取二句義。以顯耳根功德之
勝也。我今二句。承上起下。猶云我今說恒沙劫中
等八句偈。啟白於如來者。亦非我之胸臆。但述觀
音所說耳根功德而已。且據彼之言而推之。則知
耳根。不惟周圓融通。抑且常住不滅。但諸眾生。心
多昏擾。日用而不知。假如人於靜居之時。十方
俱擊皷。十處一齊聞。乃俱擊俱聞。無有前後者。正
此聞性之周圓真實也。若以五根例之。其功較為
殊勝何也。即如眼根。隔紙膜不見外物。隔皮膚不
見五臟。身根必以塵。合而後方知。口鼻二根。則亦
復然。稍離於塵。便不覺知。意根雖圓。而紛亂無緒。
若耳根者。隔垣能聽。非若眼根不觀障外。遐邇俱
聞。非若三根離塵不知。於靜居時。俱擊齊聞。非若
意根之常亂而無緒。此五根之所不齊。而耳根為
最者。正是聞性之融通真實也。且由音聲性有動
靜故。在聞性中。為有為無。所謂聲生聲滅。令汝聞
性。為有為無。而顛倒者。乃以無聲。惑為無聞。然非
聞性實無也。所謂聲於聞中。自有生滅。非為汝聞
有生有滅。若聲無時。而聞性既無滅。則聲有時。而
聞性亦無生。然彼聲生時。而聞性知其生。彼聲滅
時。而聞性亦知其滅。足見此聞性二處俱圓也。且
彼聲生時。而聞性未嘗生。彼聲滅時。而聞性亦未
嘗滅。足見此聞性二處俱離也。是則任其聲塵生
滅。而聞性湛然常住。寧非真實妙性乎。夫此聞性。
縱令在夢想中。無所思念時。似乎無聞。然猶聞舂
擣聲。誤為皷響。則知不為不思。而無所以聞性之
體用。出於覺觀思惟之外。而身心之所不及者。為
具三種真實故也。
今此娑婆國（至）豈非隨所淪旋流獲無妄。
冠註　此申釋上此方二句義。以顯耳根宜便初
機也。意謂。此方耳根雖利。亦須音聲論量。始得宣
暢發明。此圓通本性也。或曰。此方耳根既利。而如
來聲論又明。宜乎。凡被聲教者。皆當免於流轉。而
間有不免者。良由不能忘聲論以返聞本性。既迷
本聞。則徒循聲論。而亦不免于流轉矣。豈獨眾生
迷本循聲。即阿難。縱能強記十方如來十二部經。
所明妙理。如恒河沙。尚不免落于邪思。溺于婬室。
不得自由。下總結云。彼眾生與阿難。豈非隨其所
聞。而彼淪溺者乎。若此觀音大士。又豈非旋倒聞
機。入流亡所。而得證真常者乎。足見淪生死。證妙
常。唯此耳根而已。豈非二字。貫至下句。此二句。總
結我今白世尊以下文義。
阿難汝諦聽（至）將聞持佛佛何不自聞聞。
冠註　此以圓通本根。專囑當機也。言我今承佛
威靈之力。勅我宣說此圓通本根。然我所說者。即
觀音所謂如幻聞熏聞修金剛三昧。是也。夫此三
昧。是十方薄伽梵一路涅槃門。真為生育諸佛之
<pb n="101"/>
母也。若汝不能修此三昧。而惟樂多聞。縱于微塵
佛所。徧聞一切秘密法門。而不先修無漏勝業。則
畜聞愈廣。種習愈深。于道無益。徒成過誤。而淫室
之難。故所不免矣。且世尊設教。務人得旨忘言。汝
等迷本聞而循聲論。豈入道之方也哉。汝將循聲
之聞根。以憶持佛佛之文言。何不就此能聞。而自
聞其聞根。審彼聞根。果自何而有耶。佛佛。即諸佛
也。
聞非自然生（至）摩登伽在夢誰能留汝形。
冠註　此令其審察妄聞而證真聞也。承上云。若
肯細審聞根。必當知此聞根元非自然而生。初因
動靜二塵黏湛發聽。以至卷聲成根。遂有耳根之
名。此即結根也。汝今內旋聞根。外與聲脫。塵既脫
而根隨滅。則惟一圓湛性成。豈復有耳根之名乎。
于是。一根既得返源。而彼六根。俱成解脫。故了見
聞覺知。猶如幻翳。三界塵境。宛若空華。若見聞一
返。則翳根頓除。塵界一銷。則本覺圓淨。若種習銷
除。至于淨極之處。即是轉藏識而成鏡智。于寂照
間。含吐十虗。況依空所生之根身器界乎。到此地
位。却來返觀世間種種事業。猶如在夢。所謂得菩
提者。如寤時人說夢中事。果能如此。則摩登伽。昔
以邪呪。攝入婬席。亦是夢事。誰能于夢中。而繫縛
汝身乎。但由汝執幻翳為見聞。認室華為實體故。
為彼所制耳。所謂夢裡明明有六趣。覺後空空無
大千。
如世巧幻師（至）餘塵尚諸學明極即如來。
冠註　此申釋上一根既返二句義也。先喻後法。
巧幻師。喻真如隨緣。幻作即幻呪。喻無明業力。真
妄和合。變成見相二分。喻如幻作諸男女。諸根。喻
六根。一機抽。即抽幻人之機關。喻一識精元明。由
抽動機關故。幻人口眼俱動。若不抽機關。則幻人
口眼。皆歸寂然。即諸幻法亦成無性矣。六根下法
合。一精明。即識精元明。指藏識也。六和合。即根塵
識三法。六和合為能依。一精明為所依。由黏湛發
妄。結塵成根。遂分為六。于是在眼見色。在耳聞聲
等。故曰。元依一精明。分成六和合。若一根休復。則
餘五根。應拔圓脫。即前此根初解。先得人空也。塵
垢者。謂想相為塵。識情為垢。指見相種子言。良以
六解之後。則塵垢亦應念皆銷。而識精漸得矣。圓
明淨妙。即前空性圓明。成法解脫也。盖塵垢餘習
未盡。尚居學位。未得究竟。若明圓淨極。即是十方
如來所證之極果矣。是則由一返六解。而直證如
來藏性。即前俱空不生。證無生忍也。
大眾及阿難（至）我亦從中證非唯觀世音。
冠註　此普勸進修也。言眾生勿迷本聞。阿難勿
得強記。唯當旋倒汝聞機。脫塵內伏。反此能聞。不
聞聲塵。而聞己聞性。若此圓湛性成。即是無上妙
道。所謂生滅滅已。寂滅現前。汝等欲知根選擇圓
通。入流成正覺者。實乃如是而已。夫此圓根。正是
十方如來一門超出妙莊嚴路。所以過去諸如來。
由斯門而成就菩提。現在諸菩薩。亦由斯門而各
入圓明。是故未來修學者。必依此法門而入也。不
惟諸佛菩薩。由此門入。即我亦不外此門而入也。
寧獨觀音為然哉。
誠如佛世尊（至）非是長修學淺深同說法。
冠註　此回報尊命也。誠如佛世尊詢我諸方便
者。牒前佛問二十五聖誰當阿難之根也。以救諸
末劫者。牒前兼我滅後此界眾生也。求出世間人
者。牒前入菩薩乘也。成就涅槃心者。牒前成無上
道也。謂前世尊所詢四義。而欲獲全順者。唯觀音
耳門。最為第一也。自餘二十四聖法門。皆是佛之
威神加被故。得悟入也。且若那律之失明。畢陵之
刺足。持地之填路。䟦陀之入浴。孫陀之觀鼻。皆偶
<pb n="102"/>
觸一事。而忽捨塵勞。非是通長可修學。亦非上中
下根同說之法。若通長可修。淺深同說者。唯觀音
耳根一門而已。
頂禮如來藏（至）圓通超餘者真實心如是。
冠註　此禮讚佛法。願求加被也。謂我所選圓通
本根。即前世尊所說。三如來藏心。即前勸修無漏
業。亦是觀音所說不思議妙德也。然我選法門。雖
合機宜。猶願諸佛廣施神力。加被未來進修者。令
其于此法門。明然無惑。且以此方便。接引初心。最
易成就故。可以教阿難。亦可以救末劫沉淪也。苟
能以此圓根熏修。自可超越一切法門矣。以上揀
選勸修。乃至讚嘆求加被者。以真實心。自當如是
也。
於是阿難及諸大眾（至）阿耨多羅三藐三菩提心。
冠註　此正明開悟也。當機自三卷說偈讚佛。乃
至于此。已經五番領悟。皆有增進。足見未得親證
菩提者。須假漸次工夫。亦如古德云大悟一十八
徧。小悟莫計其數也。菩提涅槃。乃是極果。故以隨
業牽纏。流落生死。喻如因事遠遊。以菩提涅槃。喻
如家。以耳根圓通。喻如歸家道路。意謂。拋家棄業。
流落他鄉。非一日矣。縱欲還家。未知頭路。今蒙導
師指引。雖未起程。而還家路道。必不迷矣。皆得本
心。謂已獲不生滅因地心也。遠塵離垢者。謂斷除
根塵識種也。獲法眼淨者。謂得六根互用。不被根
塵隔礙也。性比丘尼成阿羅漢者。謂登伽女出家。
已證四果也。發菩提心者。謂開發大道心也。
阿難整衣服於大眾中（至）於菩提心得無退屈。
冠註　此欲修菩薩乘入無上道。故請安立道場
之規則也。悟得如來藏。故曰心圓明。根塵識種。應
念銷除。故曰迹圓明。悲。謂悲塵劫之迷淪。欣。謂欣
一時之圓悟。由久滯他鄉。忽得歸路。故悲欣交集
也。是中指耳根中。謂已悟成佛法門。從耳根入者。
定無疑惑矣。常聞下。以佛言為勵己之據。自未得
度。而欲先度人者。為菩薩。自己得度。而專為度人
者。為如來。雖則諸佛菩薩。皆以度生為事。而佛果
未圓。當以菩薩行。為回小向大之急務也。故特請
益曰。我已悟知。入三摩地。必從聞思修矣。但恐末
世眾生。去佛漸遠。邪師說法。多如恒沙。且邪必亂
正。而修進者。正定難成。欲令先攝其心。而後從聞
思修。入三摩地。畢竟以何法則。令彼安立入道之
場。使邪魔不能擾動定力。於菩提心。方得無退屈
乎。
爾時世尊於大眾中（至）是則名為三無漏學。
冠註　此下。明清淨律儀。為末世攝心之定式也。
毗奈耶。乃三藏中之律藏也。此大小乘戒之通稱。
小乘。稟法為戒。粗治其末大乘。攝心為戒。細絕其
本。法戒則身口不犯。心戒則無思犯也。此下四種
清淨明誨。乃十戒之初。以婬殺盜妄四波羅夷。為
根本重罪。勿得思犯。故獨言其心也。三決定義者。
謂決定當依此三種。為修證之根基也。攝心為戒
者。檢異權小粗治身口。今取毫無思念。目之為戒
也。如六祖云。心性無非自性戒。是也。因戒生定者。
謂攝心不動。即目為定。如云心性無亂自性定。是
也。因定發慧者。謂靜極圓明。內瑩發光。即目為慧。
如云心性無礙自性慧。是也。三義圓具。則有漏種
習。蕩盡無餘。故名無漏學。
阿難云何攝心我名為戒（至）第一決定清淨明誨。
冠註　此明婬戒持犯之利害也。謂諸眾生。皆以
婬欲。而正性命。故纏生死。若斷其因。則緣不能續。
故以斷婬為首也。其心不婬者。言不但身口不犯
而已。若起一念思想之心。便為破戒。必得此心如
枯木寒。方與攝心為戒相應。方得不隨欲流而
相續生死也。餘三倣此。三昧。即指定慧。塵勞。即指
<pb n="103"/>
見思二惑。若淫心不除。則二惑必不能斷。生死何
由而出耶。縱有定慧現前。而帶婬修行。欲根不除。
遇境即現。故必落魔道。然魔道亦隨定慧強弱。而
成上中下品。且魔之攝人。反以婬行為首。故於末
法時。廣行貪婬。為善知識。而以行婬為善事。使婬
婬相傳無有斷絕也。落愛見坑者。見即見惑。愛即
思惑。坑即深坑。于見愛之中。而失正修行路也。舊
說。諸經戒殺居首。謂設化以慈悲為先。此經婬戒
居首。謂真修以離欲為本。盖欲氣相濁。染污妙明。
欲心狂迷。易失正受。續生死喪真常。莫甚于此。故
須首戒。而為清淨第一明誨也。觀阿難起教。示遭
邪染。而厥初發心。先厭欲濁。至于三漸次中。一一
首徵。然後身心妙圓。獲大安隱。十信初心。由欲愛
乾枯。而慧性圓明。遂階等妙。諸世間人。由心不流
逸。澄瑩生明。漸乎六天。是故真修內攝。必先離欲
也。
是故阿難若不斷婬（至）不如此說即波旬說。
冠註　此申釋帶婬修行者。以顯決定斷婬。方可
望菩提果也。先喻後法。如蒸砂下。以喻明帶婬修
行。枉勞功力也。汝以下。法合。謂以生死根修因。欲
得不生滅果。如蒸砂欲其成飯也。縱得妙悟皆是
婬根者。合上經百千劫。秪名熱砂。根本成婬。輪轉
三塗。必不能出。如來涅槃何路修證者。合上此非
飯本砂石成故。機者。如弩牙也。指婬根種。習謂種
習不除。觸境即動。此機一動。而身心隨動。故必斷
其種習。則身心二種婬根俱斷矣。若究竟而論。縱
使身心俱斷。能斷之性若存。則所斷緣影不忘。終
非了絕。猶係生死根本。必使藥病俱除。方是菩提
根本。既得其本。而圓極之果。可希冀矣。如我下。判
結邪正準繩也。盖因阿難恐末世邪法熾盛。而啟
請輔正摧邪之規則。故世尊說此四根本戒。以辨
定邪正。令末世聞法者。唯知如我所說。即佛正說。
若不如此說。而言婬行不礙者。便為魔說矣。
阿難又諸世界六道眾生（至）第二決定清淨明誨。
冠註　此明殺戒持犯之利害也。此中所戒。非但
人畜。下至蠅蚋蛇蝎等。皆勿殺也。亦非但親殺。雖
食肉服衣。亦在所禁。又非但秪禁身口。雖心念。亦
當斷絕矣。負命索償。為生死緣故。其心不殺。則不
續也。三昧。塵勞等。俱見前。鬼神優劣。亦有多品。此
中三品。俱屬多品。中上品所攝。故曰。縱有多智禪
定現前。足見須以定慧帶殺心者。方墮斯類。若徒
殺者。報在地獄。此神道者。如世間血肉之神。大力
鬼。即天行羅剎。今人間尊奉。稱帝稱天者。多是
此類也。各各自謂成無上道者。妄自稱尊。以鬼道
惑人也。自言食肉得菩提路者。倡言食肉不礙佛
果也。五淨肉者。不見為我殺。不聞為我殺。不疑為
我殺。加自死鳥殘也。假名為肉者。神力所化。非真
生命也。柰何如來滅後食眾生肉名為釋子者。可
見凡佛佛開許者。皆佛在時之權變。漸引慈化耳。
如今勸人且食日齋月齋相似。若有志希上乘者。
當務實行。不可以引權自欺也。縱得心開似三摩
地者。謂定慧得力。正受樂境。然食肉障重。似而非
實也。皆大羅剎者。現前花報也。必沉苦海者。將來
極苦果報也。相殺相吞等者。謂惡業俱生。酬償冤
對。解脫無期。何由出世。故當信此決定斷殺。是清
淨明誨也。
是故阿難若不斷殺（至）不如此說即波旬說。
冠註　此明決定斷殺。方可望真解脫也。修禪欲
出生死。反乃行殺。墮生死中。譬諸塞耳避人。反乃
高聲。是欲隱彌露也。不蹋不[托-七+友]。仁慈之至。猶及草
木。況食眾生肉耶。舊說。東方不無裘毳。西土不無
絲綿。各以多分言也。皮毛乳酪等。皆彼身一分之
物。故或服彼皮毛。食彼乳酪。皆為彼緣也。足不離
<pb n="104"/>
地者。劫初之人。體有飛光。足若躡雲。由食地肥啗
香稻故。其體堅重。而足不離地。身。謂血肉骨髓也。
身分。謂乳酪裘毳也。身心二塗不服食者。謂不惟
身不服食。而心亦不可有纖毫係念服食。故須二
塗併斷。方得真解脫也。如我下。判結邪正繩尺也。
盖因阿難恐末世邪法熾盛。而啟請輔正摧邪之
規則。故世尊說此四根本戒。以辨定邪正。使末世
聞法者。唯知如我此說。即佛正說。若不如我說。而
言食肉不礙菩提路者。便是魔說矣。
阿難又復世界六道眾生（至）第三決定清淨明誨。
冠註　此示盜戒持犯之利害也。此之偷盜。非但
竊人財貨。凡言行詐偽詃惑恐動。乃至一念邀求
恭敬。希取利養者。皆為犯戒也。其心不偷者。謂忘
其利欲。而貪得之心一念不萌。方得斷生死根。若
偷心不除。生死必不能出也。必落邪道者。謂存心
回邪。取利委曲。言行不正。感墮邪類。精霛者。如山
精水怪。似仙非仙。似神非神。而具邪通者也。妖魅
者。出沒世間。妖氣魅人。或奪精氣。或盜財物者也。
邪人者。被魅所著。言行妖異。惑亂眾人者也。然此
皆指定慧力勝。偷心不除者。若徒偷行。感報不止
於此。故曰各各自謂成無上道。而不自知為邪魔
也。潛匿姦欺者。隱匿己惡。詐稱得道知識。或作妖
言。或現妖通。恐彼愚[朦-卄+((並-(前-刖))-一)]。令其改心易志。不惜身財。
傾心奉之。故所過之處。其家耗散也。我教下。顯違
教害眾。其過甚深也。循方乞食者。方。即法也。所謂
分施眾生。衛護道力。無事畜藏。無所顧念。皆方法
也。乞食者。銷其高慢。捨其貪念。而成無上道也。不
自熟食。除其滯著也。且知身為倘寄。亦知世為旅
泊。此身一往矢不復來。豈可戀戀塵世。累積業因
乎。意謂。如此行持。方為佛子。云何賊人。毀佛遺則。
內懷竊志。外假僧儀。反以佛法。為獲利之具。廣行
裨販。造諸業因者。皆所謂之佛法乎。彼且是己非
人。而反指出家具戒者。為小乘。而以己所為者。妄
稱大乘。則是盲盲相引。必墮無間獄。寧有出期乎。
且我教世人。於我滅度後。欲修三摩地者。現世雖
未作盜業。誠恐生前有犯。亦當懺悔。故令於如來
像前。作燃燈燒指之微因。以償宿生負債。方許長
揖世間。永脫諸漏。果能行此。雖未頓悟無上覺路。
是人決定能信正法矣。若不行懺悔。縱成佛果。還
來人間。酬其宿債。如我曾于毗蘭邑王馬廐中。食
麥三月者。由我宿生詬罵比丘可食馬麥。故償此
報。且我偶出惡言。尚爾酬償。況宿生逋負。而可免
哉。是故。凡修出世因者。當信此第三盜戒。為決定
清淨明誨也。捨身微因。用償宿債者。謂先世竊他
外財。以資己身。今世更捨己身。以供上聖。方得翻
破無始盜業也。舊說。一切難捨。無過于身。難捨能
捨。則自餘貪愛。決能棄捨。故曰。是人于法已決定
心。然若現前貪愛。居然不改。徒慕捨身。傷毀遺體。
則反增業苦。豈能明覺路。而決正法哉。裨。附也。販。
賣也。
是故阿難若不斷偷（至）不如此說即波旬說。
冠註　此明決定斷盜。方許望真三昧也。先喻後
法。意謂。根本戒破。縱修定慧于千百劫。亦不能滋
長慧性。而圓滿菩提故。譬如水灌漏巵。塵劫難滿
也。衣鉢之餘分寸不畜者。斷貪心也。乞食餘分施
餓眾生者。斷慳心也。于大集會合掌禮眾者。斷我
慢也。有人捶詈同于稱讚者。斷嗔恚也。身心俱捨。
斷我法二執也。身肉骨血與眾生共者。轉貪嗔我
慢。成同體大悲也。不了義說者。如阿含經云。畜物
可以資身進道。及薩婆多論。許百物各可畜一。但
禁餘二。又布施不及身命等。迴為己解以誤初學
者。謂己不能奉行大乘。而反曲引權乘。以自誤誤
人也。果能戒根清淨。利心永斷。佛印是人得真三
<pb n="105"/>
昧矣。如我下準前。
阿難如是世界六道眾生（至）第四決定清淨明誨。
冠註　此明妄語戒持犯之利害也。如是下。顯前
三戒清淨。猶懼此過。況三戒未持者乎。凡言行不
顧。為小妄語。妄自尊大。偽稱證果。為大妄語。若犯
此戒。縱前三戒圓成。而于禪定。亦不得清淨。貪其
利養。來己尊勝。名愛魔。妄起邪見。謂己齊聖。為見
魔。總是見思二惑未斷故。所謂下。釋成大妄語。得。
謂得道理。證。謂證果位也。須陀洹等曰果。阿羅漢
曰道。謂小乘果位。至羅漢而極。故曰道也。乘位者。
道果也。求世尊勝。要恭敬也。求彼禮懺。希供養也。
一顛迦。即一闡提也。多羅樹以刀斷。則不復活。喻
大妄語。永絕如來善種也。三苦海。即三途也。我滅
度下。正顯佛子決無妄語也。言我滅度後。勅諸菩
薩羅漢。于末法時。或現淨相。或現染相。為同事攝。
稱讚佛乘。令彼身心。修禪得定。終不許自稱是真
聖。泄佛密機。縱值初學。亦不輕言求彼欽仰。唯除
命終隱隱然遺言付法。令彼信受奉行耳。蓋住世
則不露密機。一露必不住世。此應真設化。一定規
則。如布袋和尚。永明禪師等。是也。若泄言仍住。則
是要求利養之邪人。人豈信之乎。我勅佛子。如是
行道。云何是人。惑亂眾生。成大妄語耶。是故。凡修
出世因者。當信此第四妄語戒。為決定清淨明誨
也。
是故阿難若不斷其大妄語（至）不如此說即波旬說。
冠註　此明決定斷妄語。方許期正覺也。刻糞求
香者。喻粉飾形儀。喪亂心行。而欲與聖真。氣味相
通。必不得矣。我教下。牒前未得謂得未證謂證者。
而深責之也。直心道場。謂心無虗假。即是成道之
場。言我教比丘。于行住坐臥中。尚不容一念虗假。
云何自稱得上人法。是何異一介貧兒。妄號帝王。
自取誅身滅種而已。且一國人王。尚不容妄稱尊
號。況世出世間無上法王。而欲妄竊其名位可乎。
若以此大妄語為因。欲求佛果。則求進反退。求正
反邪。求昇反墜。如以自口欲噬自臍。豈可及哉。必
欲成就無上知覺。須以直心直言。為因地行。而後
能圓成果地覺也。如我下。準前。始標三學。終止四
戒者。定慧已備其中。所謂因戒生定。因定發慧。故
不復明也。上人。指果位中人。唐邑尉劉幽求。謂桓
彥範。許敬暉曰。武三思尚存。公輩終無塟地。若不
圖。噬臍無及。
楞嚴講錄卷第六

<sarticle>大佛頂如來密因修證了義諸菩薩萬行首楞嚴經
講錄卷第七</sarticle>
明　柴紫　釋乘旹　講錄
新安受法弟子　汪益源　校梓
阿難汝問攝心（至）一切魔事云何發生。
冠註　此結答問辭也。妙門。即上四律也。以四律
為本。自能生定發慧。而餘末戒自然成就故。根本
清淨。則枝葉不生。緣塵不偶。則魔事潛消。正定入
矣。故曰妙門。心三者。謂貪嗔痴。口四者。謂妄言綺
語兩舌惡口。斷此則三因不生。對前大妄語。見此
口四為枝末。不遺失者。謂念念不忘戒本。則自無
秋毫相犯矣。一切魔事。依塵而立。托塵而入。心於
六塵絕無貪愛。則戒根清淨。而魔事遠離。現業不
交。定慧自發也。
若有宿習不能滅除（至）揚於順風有何艱險。
冠註　此勅持呪以銷宿業也。上之三學。能破煩
惱障。此下神呪。能銷業障報障也。宿習。謂過去惑
業種子也。舊說。現業易制。自行可違。宿習難除。必
假神力。今夫行人。好正而固邪。欲潔而偏染。隱然
若有驅䇿而不能已者。皆宿習之使也。且有病魔
<pb n="106"/>
侵擾。俗姓牽纏。凡值善緣。諸魔兢起。無非宿世惑
業。與道為冤。初學之人。行力微弱。不能排遣。必假
神呪。方得銷除也。摩訶薩怛多般怛囉。此云大白
傘盖。體徧十虗。用廓沙界。曰大。絕諸妄染曰白。覆
庇一切曰傘盖。謂此秘密章句。全從如來藏中流
出。故威力無量。能除宿業也。無見頂相者。華嚴九
地知識。為佛乳母。初生親捧持。諦觀不見頂。示頂
法不可以見見也。光中所化。故曰無為心佛。至理
無言。故曰從頂發揮。坐寶蓮華所說心呪。顯此心
呪因果齊彰也。舉登伽者。以見宿習甚深也。愛心
永脫者。指初聞呪得三果也。成四果者。指前文殊
簡圓通後也。良由先承呪力銷除宿習。後藉法音
悟明聖果。使非呪力除此宿習。安能契於法。故仍
歸功於呪也。比丘非同于婬女。求最上乘。非同于
無心修行。以見凡修行者。若加呪力。決定成佛也。
宿習如塵。呪力如風。誦呪除習。猶若順風揚塵。有
何艱險哉。
若有末世欲坐道場（至）摩頂安慰令其開悟。
冠註　此明欲坐道場。必先擇師也。清淨禁戒。指
前四根本大戒也。師者。學人之模範。若模範回邪。
而能成正器者。鮮矣。故欲修淨戒。當擇戒師。梵網
經云。千里內無授戒師。當於佛前。自誓受戒。先懺
七逆。後求戒法。皆見相好。方知滅罪得戒。不爾不
得戒也。戒成已後著清淨衣者。內外一如。表裡俱
潔也。誦呪百八者。銷百八煩惱也。內戒既成。亦能
生定。但恐宿障未除。不能發慧。故須求現在諸佛。
放光灌頂。助成大慧。白衣。兼近侍男近侍女。雖四
眾同壇。而僧俗男女。各從其類。必不混同也。四戒
清淨方發菩薩願者。以戒為願力之根基也。出入
澡浴者。外潔其身也。六時行道如是不𥧌者。排遣
昏散。內攝其心也。佛自現身摩頂安慰者。淨行所
感。如水澄月現也。令其開悟者。仗佛威力。助發大
慧也。
阿難白佛言世尊（至）合佛世尊清淨軌則。
冠註　此請結壇軌則也。無上悲誨。即上四種清
淨明誨也。自知修證無學道成者。謂既得自悟圓
通。復藉呪力冥扶。故知必證聖果矣。建立道場。即
牒前安立道場。意謂。若欲安立道場。云何結界。方
合世尊清淨軌則也。
佛告阿難若末世人（至）純燒沉水無令見火。
冠註　此示以壇場清淨軌則也。雲山大力白牛。
非是常牛。此牛。雖獨出雪山。亦不恒有。盖瑞物也。
且彼唯食雪山香草。唯飲雪山清水。故其糞微細。
可以和香塗地也。若非雪山牛。其牛臭穢。況所出
之糞乎。故不堪塗地也。高平曰原。穿去地皮五尺
者。取其未遭踐踏。潔淨故也。黃者。取正中之色也。
以十種香。細羅為粉。合上成泥。以塗場地。取其清
淨香潔也。方圓丈六為八角壇。舊謂。壇乃除地之
墠。似是若壘土為之。經當明言層級。今並無之。疑
是平地塗為八角也。壇中置一蓮華者。即第一種
莊嚴也。鉢。即應量器。鉢中盛八月露水。水中安華
葉者。助成蓮華之香潔也。八方安鏡圍繞華鉢者。
取其圓光相映也。鏡外蓮華香爐各十六。而間設
者。取其重重莊嚴。欲令天人等眾。深如敬禮。而尊
信勝事也。燒沉水香無令見火。即焚香常法也。此
之壇儀次第。無乃順世敷陣有為法事。其尊嚴整
肅。不過令人一瞻仰間。收攝身心。經行進道而已。
古今多用表法。似不必強援分配也。
取白牛乳置十六器（至）燒令烟盡享佛菩薩。
冠註　此示以享獻清淨軌則也。前以白牛之茹
退塗地。此以白牛之醇乳供佛。足見其為異物也。
乳及砂糖等。言以乳酪醍醐。和合眾味。而成上供
也。於蓮華外。亦各十六圍繞者。對像設供也。每以
<pb n="107"/>
食時若在中夜者。合日中受食之法軌也。取蜜半
升用酥三合。乃至燒令烟盡享佛菩薩者。取其清
香熱𦦨。能除一切不淨氣味故也。
令其四外徧縣幡華（至）使其形影重重相涉。
冠註　此示以設像清淨軌則也。令其四外徧懸
旛華者。使壇外嚴飾也。舊說。當陽盧舍那。寂場教
主也。釋迦娑婆教主也。彌勒當來教主也。阿閦彌
陀。略舉四方教主也。諸大變化觀音形像。圓通教
主也。金剛藏。常領金剛。護持呪人。伏魔斷障教主
也。門側左右釋梵等眾。有力外護也。末法修行。全
賴於此。一有闕焉。必不成就。烏芻。火頭金剛。藍地
迦。青面金剛。軍茶利。金剛異號也。毗俱胝。三目持
鬟髻。是也。頻那夜迦。即猪頭象鼻二使者。空中鏡
與壇中鏡。方面相對。使其形影重重相涉者。要令
行道者。處處唯見佛光。而引發自己心光。於法法
頭頭。圓通彰顯故也。
於初七中至誠頂禮（至）身心明淨猶如瑠璃。
冠註　此示以禮誦清淨軌則也。舊說。凡所蘄向。
以歸依三寶。為最初方便。故初七日。至誠頂禮諸
佛菩薩羅漢名號。所以假其不思議力。發行助道
也。二七日專心發願者。不出四種洪願。或如梵網
經中十種大願也。三七中。則時無間歇。呪無徧限。
工夫純一。特能以精誠感格。進力克功也。至第七
日。於鏡光交處。承佛摩頂。則是心水既澄。佛光映
現。因心果智。感應道交。故即於道場。而修正定。能
令行人得大開悟。身心明淨。猶如瑠璃內外明徹。
根境無礙。此即因定發慧。故知。顯修密持。所得圓
通。等無差別。
阿難若此比丘本受戒師（至）汝問道場建立如是。
冠註　此明道場成就。雖仗佛聖加被。而師友不
淨。欲成亦難矣。不成就者。謂不能尅期取證也。從
三七下。明證果也。利根者。舊說。謂惑障俱輕。慧性
明悟者也。陀洹。按位即圓初信。若依涅槃。及是初
入別圓地住也。至此則信得自心是佛。到不疑惑
地。必不向外馳求矣。汝問下。結答語也。
阿難頂禮佛足而白佛言（至）佇聞如來秘密章句。
冠註　此重請說呪也。未證無為等。謂初果力弱。
被魔所攝也。前雖仗文殊密持以解危。尚未親聞。
今復請世尊宣說者。意欲流通末世耳。力不自由
者。以未全道力故。不得自由。前密承呪力。得脫淫
難。故曰冥獲未聞也。身解脫者。謂銷業離苦也。意
解脫者。謂破惑證真也。呪力勝深如此。故佇聞如
來秘密章句也。
爾時世尊從肉髻中（至）放光如來宣說神呪。
冠註　此重說神呪也。世尊說呪。先為驅除邪術。
令入正道也。且世間呪詛。不過幻術而已。世尊順
世應機。以幻除幻。故從如來藏中。以無作妙用。現
種種變化之相。警䇿群機。然後宣呪也。百寶光者。
如百寶所成之色。顯從根本智中流出。而含攝萬
相也。光中涌出蓮華者。顯從智體發起因行也。有
化如來坐寶華中者。顯果從因證。因果一如也。化
佛頂放寶光。光中復現密迹。徧虗空界者。顯此幻
中之幻。乃尊中之尊。大中之大。密中之密。妙中之
妙。所以智體不動。神用莫測。無善不輔。無惡不摧
也。畏愛兼抱者。謂畏其威。而愛其慈。故兩難捨離
也。一心聽佛宣說神呪者。謂眾生兼懷威慈而承
順。如來唯從神化以宣流也。
南無薩怛他蘇伽多耶（至）虎𤙖都嚧甕泮莎婆訶
冠註　舊說。呪者。祝願也。世尊以此呪呪眾生。令
其革凡成聖。而不自知。如蜾[虫*(羸-口+(罩-卓))]之祝螟蛉。曰類我
類我。久則肖之矣。亦云。諸經神呪。例皆不翻。自古
人師多有異說。天台會之。不出四悉檀。一云。呪者。
鬼神王名。稱其主名。部落敬主。不敢為非。此世界
<pb n="108"/>
悉檀也。二云。呪者。如軍中密號。唱號相應。無所訶
問。不相應者。即執治之。此為人悉檀也。三云。呪者。
密默遮惡。餘無識者。如微賤人奔逃異國。訛稱王
子。國以公主妻之。而多瞋難事。有一明人。從其國
來。主往訴之。其人語曰。若當瞋時應說云。無親游
他國。欺誑一切人。麤食是常食。何勞復作嗔。說是
偈時。默然瞋歇。即對治悉壇也。四云。呪者。諸佛密
語。唯聖乃知。如西域國王索先陀婆。一名而具四
物。謂鹽水馬器。群下莫辨。唯智臣按時而解之。呪
亦如是。秪一法語。徧含多義。亦有大力。令持誦者。
生善合道。即第一義悉壇。故存本音。於五不翻中。
即秘密不翻也。於四例中。即翻字不翻音也。亦云
秘呪。非但只是梵語。仍是一切聖賢秘密之言。盖
梵語。此方不曉。而天竺之人。日用共所曉解者也。
至於秘呪。非但天竺常人不知。理應下位聖賢。不
達上位之呪。大都聖賢弘化。例有顯密二教。如醫
療病。率有二途。一者授方。則顯說病源藥性。及炮
治之法。如佛顯教。二者授藥。則都不顯說。但惟與
藥令服者。病愈而已。不必求知何藥何治。如佛密
教。故今秘呪。正同授藥。不必求解。若解生則呪喪
矣。眾生但當信持之。自蒙諸益也。
冠註　舊說。唵字以前。皆歸命諸佛菩薩眾賢聖
等。及敘呪願加被。離諸惡冤諸難等。至跢姪他。此
云即說呪曰。唵字以下。方是正呪。前云行道誦呪
一百八遍者。當誦此呪也。然本經前後。稱讚功德。
皆指呪心。而所誦者。應是呪心。決非此數句也。
阿難是佛頂光聚（至）遠諸魔事無有是處。
冠註　此明呪心之功能也。凡言呪心。或言心呪
者。謂此大白傘盖。唯從如來藏心流出。所以廣大
無染。徧覆一切。亦乃秘密藏中之精要。如人身四
肢百骸之統乎一心也。微妙者。謂隱微奧妙。不可
思議也。出生諸佛者。謂此呪心能含育妙德。長養
聖胎。即是佛母真三昧也。因此呪心得成正覺者。
謂此呪心。乃出生如來之真種子。故諸佛必因之。
而得正果也。執此呪心降魔制外者。謂此呪心。如
金剛王寶劍。執此則威神勇猛。而能斷一切邪惑
也。乘此呪心應微塵國者。謂此呪心。是大慈航。能
運載眾生。出離生死河。而登涅槃岸也。含此呪心
轉大法輪者。謂此呪心。能包含萬德。蘊藏辯才。故
左右應物。莫不有也。持此呪心蒙佛授記者。謂此
呪心。總一切法。持無量義。乃佛佛之心印。祖祖之
秘訣也。依此呪心[托-七+友]濟群苦者。謂此呪心。如尊勝
幢。能離諸畏難。所以地獄依此而空。餓鬼依此而
飽。畜生依此而脫。盲聾依此而明聦。瘖瘂依此而
語言。怨憎依此而歡會。別離依此而諧和。依此而
財德具足。故無求。不得苦依此而我法皆空。故無
五陰熾盛苦。依此而一切承順。故無諸橫也。其餘
賊難以至貧窮。莫不依此而應念銷散。故依此呪
心。則無難不解也。隨此呪心為法王子者。謂此呪
心。乃隨順覺性。從心滿願。若如意珠無適不可也。
行此呪心不生驚怖者。謂此呪心。通達無礙。乃從
凡入聖之通衢。故凡所攝受。雖性有親因。根有大
小。而一聞此呪。則驚疑怖畏。永不能生。如阿難登
伽。皆是親因小根。聞此秘藏。不惟不生驚怖。抑且
永斷愛心。立登聖位也。誦此呪心入大涅槃者。謂
此呪心。乃究竟圓滿。三德秘藏。故誦習不輙。即圓
成極果也。傳此呪心悉得清淨者。謂此呪心。乃諸
佛授受。相續不滅。故以此為正法眼藏。以此為究
竟覺地。以此而令法久住。以此而任持大道。以此
而嚴淨戒律。悉得清淨也。經恒沙劫說不能盡者。
如華嚴一字法門。海墨書而不盡也。亦說此呪名
如來頂者。謂此呪心。是諸佛所傳。無上頂法。汝等
三果已前。未盡分段生死者。發心欲成真阿羅漢。
<pb n="109"/>
若不持此呪而坐道場。豈能遠離魔事哉。
阿難若諸世界隨所國土（至）一切諸毒所不能害。
冠註　此明書呪佩帶功德也。樺皮貝葉。各隨國
土所產。皆可書之物也。白氎。天竺之物。紙類也。有
價直無量者。此土無之。貯囊帶身。書於宅中。一切
諸毒。所不能害者。顯此呪心功德不可思議也。
阿難我今為汝更說此呪（至）成就眾生出世間智。
冠註　此總標二義。以明呪心不思議妙用也。謂
此呪心。在世能護生。出世能助道。所謂救世悉安
寧。出世獲常住也。
若我滅後末世眾生（至）皆領深恩常加守護。
冠註　此正明救護世間得大無畏也。誦持眾生。
火不能燒。水不能溺。大毒小毒所不能害者。謂得
此呪心。則境空心寂。智起惑滅。逢諸惡境。應念感
化。故不能害也。世間惡呪皆不能著者。謂正能摧
邪。如文殊密持。即能破登伽邪呪。是也。心得正受
者。謂因呪力而得三昧也。既成正受。則一切不受
故。雖有羣邪。如火燒空。毫無虧損。然以三昧力。銷
除群毒。如靈丹一粒。鐵石成金。故曰入此人口成
甘露味。一切毒物不能起惡者。謂因此呪心。而證
慈心三昧。故一切磣毒。皆被慈風扇化。不獨不能
侵害。更加守護。不獨不為災禍。反降禎祥也。
阿難當知是呪常有（至）周徧了知得無疑惑。
冠註　此正明成就眾生出世間智也。金剛隨侍
者。謂此呪心。是諸佛所傳。無上頂法。而金剛菩薩。
乘願護法故。晝夜隨侍也。以散亂心持呪。亦常隨
從者。謂此行人。雖未決定住三摩地。而但常持呪
故。亦隨從。既曰心憶口持。而稱善男子。定非放逸
穢惡者。決定菩提心者。言是常住三摩地中。而又
持呪。希求速得圓滿菩提者。故此菩薩。不惟常隨
守護。更於冥冥中。以神力加助。令彼速發神識。而
得開悟。至於河沙劫外。一切妙理。皆能周徧了知。
而入無疑惑也。
從第一劫乃至後身（至）貧窮下賤不可樂處。
冠註　此明持呪心。永離惡趣。不生下賤也。第一
劫。指初發菩提心時。後身。指最後成佛時。以見修
行永離妨患也。對本曰讀。背念曰誦。圖印曰寫。密
佩曰藏。貧則困苦。賤則役苦。皆妨道業者。離不可
樂處。定生可樂處也。此呪心。是最上乘白淨法。由
持勝淨法故。感勝淨報也。
此諸眾生縱其自身（至）不持齋戒自成齋戒。
冠註　此明持呪現獲功德也。如來功德悉與此
人者。謂此呪心。是諸佛秘藏。凡功德法財。具足其
中。專持久之。自然發現。諸佛同生一處者。謂此呪
心。元從無為心佛中流出。持之既久。則即心即佛。
所謂朝朝同佛起。夜夜抱佛眠。如惡叉聚永無分
散者。謂持此呪心。則三無漏業所熏成佛種子。永
無散失也。破戒之人戒根清淨者。謂能轉染成淨
故。未戒得戒者。謂能成戒根。未進得進者。謂能從
戒生定。無慧得慧者。謂能自定發慧。不清淨得清
淨不齋戒成齋戒者。謂人有宿障。屢欲清淨齋戒。
而不得。持此呪心。則宿障自銷。決定成就也。
阿難是善男子持此呪時（至）悉皆滅除更無毫髮。
冠註　此明持呪能滅現在染業也。犯戒于未受
時者。指未受戒持呪時也。持呪。謂心憶此呪。如手
持物。不可放捨也。一時銷滅者。謂犯罪于未持呪
之先。銷罪于既持呪之後也。縱經飲酒噉辛不將
為過者。亦指未持呪前經過之事。既持呪後。悉皆
銷釋。非持呪之後。縱恣無度也。猶云曾經有此事。
于今無之。自當寬宥也。著破弊衣與著新淨衣等。
不入壇與入壇等者。謂一心持呪。凡所皆忘。則是
身皆為清淨法身。地皆為寂滅場地。何淨穢之有
哉。舊說。比丘四棄。即殺盜淫妄四根本罪。梵語波
<pb n="110"/>
羅夷。此云棄。謂犯此四者。永棄佛法海外。猶若死
屍大海不受故。比丘尼。復加四棄。曰觸八覆隨。即
第五不得與染心男相觸。第六不得與染心男。捉
手。捉衣。入屏處。屏處共立。共語。共行。身相倚。相期
等八事。第七不得覆他重罪。第八不得隨舉大僧。
共給衣食。即為僧所舉。未作共住法者。不得隨彼。
通上四棄。故名八棄。僧所舉者。即舉訐之義。意謂。
曾經有如此重罪。若能悔過誦此呪。罪業如聚沙。
呪力如猛風。一掃無餘。有何難哉。
阿難若有眾生（至）不久皆得悟無生忍。
冠註　此明持呪能滅過去染業也。無量劫來未
及懺悔者。顯宿障深厚也。若能讀誦書寫。乃至安
住園舘。如是積業。猶湯銷雪者。顯此神呪妙用不
可思議。所謂千年暗室。一燈能破也。不久皆得悟
無生忍者。謂豈獨能銷過去染業。兼且能證現前
聖果也。證此。則罪福性空。聖凡平等。離諸苦厄。得
無障礙矣。
復次阿難若有女人（至）邊地下賤何況雜形。
冠註　此明所求皆遂也。至心憶念者。謂心無夾
雜。工無間歇也。便生福德智慧男女者。顯此呪心。
具福德二根。故生時所求如願也。命終之後亦得
隨願往生者。顯此呪心。若如意寶珠。隨意滿足。無
所禁匱也。不生下賤何況雜形者。顯此呪心。是貴
重無比之法故。隨因感果。在處居尊也。
阿難若諸國土州縣聚落（至）五穀豐殷兆庶安樂。
冠註　此明國土康寧歲豐民樂也。飢荒疫癘刀
兵者。三灾也。賊難一切者。謂餘殃害。皆在其中矣。
支提。此云可供養處。即淨剎之通稱也。脫闍。此云
幢。奉迎斯呪禮拜恭敬一心供養者。謂必至誠至
敬。心一無二。始獲其騐也。佩身安宅灾厄悉滅者。
謂以正摧邪。如湯銷氷也。在處有呪天龍歡喜以
至兆庶安樂者。顯此呪心。具四無量心故。天龍八
部。一聞此呪。皆生歡喜。而令雨晹時若。庶民樂業
也。然眾等一心久而敬之。方獲靈騐。舊說。若呪雖
徧有。束之高閣。曾未敬禮。或更置于猥褻之處。塵
穢不堪。而責呪無騐者。亦惑之甚也。
亦復能鎮一切惡星（至）諸惡灾祥永不能入。
冠註　此明轉凶為吉也。變怪災障等。皆宿生妄
業所感。此呪心。能消宿障。故不起也。人無橫夭杻
械枷鎻不著其身者。謂此呪心。順真常性中流出。
亦能解黏去縛故也。常無惡夢者。良由晝不見惡
境故。夢中所現。皆善境界也。舊說。惡星有八萬四
千者。皆由眾生八萬四千煩惱所感。二十八者。四
方各七。即二十八宿也。八大惡星。即五行之經。及
羅計孛也。順則福應。逆則灾應。書云。惠廸言從逆
。是也。能生灾異者。亦應其逆而已。如彗孛飛流。
應同分妄見。非星之為也。有此呪地永不能入者。
以呪力叶乎百順。故惡變悉滅于天。灾祥不入其
境也。灾祥者。吉之先兆也。
是故如來宣示此呪（至）十方如來便為妄語。
冠註　此結勸誦持也。保護入定遠離魔冤者。顯
此呪心。能滅過去冤債也。汝及未來不生疑悔者。
謂現未修行者。能依我壇規。守我戒律。所師不穢。
于法不疑。于此四者。一無所犯。則現生取證。必無
疑矣。身證心通者。舊說。據前所謂不出三義。一者
證果。即端坐百日。有利根者。不起于座。得須陀洹
也。二者發解。謂縱身心聖果未成。決定自知成佛
不謬也。三者宿命。是人。應時心能記憶八萬四千
恒河沙劫。周徧了知。得無疑惑矣。若果依教奉行。
不得此益。則十方如來便為妄語。足見所說真實
必不賺悞也。
說是語已會中無量（至）得成菩提永無魔事。
冠註　此明眾神護呪也。金剛。力士眾也。現其執
<pb n="111"/>
金剛身。不同後之菩薩也。修菩提者。以修耳根圓
通。持呪心為上。後皆倣此。爾時下。諸天眾也。審猶
果也。一生如願者。謂令現在身證心通。若謂事事
如願。亦可也。復有無量藥叉下。八部眾也。誓願常
護。令修行者。速成大果也。復有無量日月下。天神
眾也。師伯亦主宰統尊之稱。年歲巡官。即四直功
曹之類。復有無量山神下。川神地祗眾也。山海神。
川嶽主也。土地。地祗類也。水陸空行。舉三居以該
多眾也。萬物精祗。如主樹木苗稼等神。以上皆有
形之類。下該無形。風神王。即主風神也。無色界天。
無業果色。皆無形類。同時稽首者。或仗佛威光。暫
能現身也。保護行人永無魔事者。謂持此呪者。以
受正法。凡諸百靈。自當守護。令其不畏魔冤。得成
正覺也。
爾時八萬四千那由他（至）恒令此人所作如願。
冠註　此明菩薩護呪也。欲至如來究竟覺地。須
假金剛觀智。斷除塵沙無明。方盡妙覺。然末世修
行。邪外熾盛。縱有金剛觀智。亦能持呪。若無菩薩
冥熏加被。亦不能入楞嚴大定成正修行故。金剛
藏王菩薩。常隨此呪。救護末世修行者。此亦菩薩。
帶果行因。以酬護生本願故也。定心散心常隨侍
衛者。正是菩薩深慈大悲。而持呪修行者。亦當自
護淨戒。如惜明珠。庶無仰愧于菩薩。可也。大自在
天。即色界魔天也。求其方便終不可得者。謂縱近
其傍。無鏬隙可入也。除彼發心樂修禪者。謂諸小
鬼神。心慕禪定呪力。亦能衛護行人。故得於如來
前。親近修定持呪者。以寶杵碎首者。此大權菩薩。
以慈心護法。正令摧邪。若涅槃殺闡提。仙預誅淨
行。皆由住無緣慈。得一子地。乃能如是也。恒令此
人所作如願者。謂無願不從也。已上修道分。有正
有助。若自耳根證入圓通為正修。若結壇持呪為
助修。或兼不兼。隨根利鈍耳。修道分竟。下明證道
分。雖圓修圓證。亦有位次。若位次不明。則淺深失
準。未免妄竊佛果。虗標聖位。故須問明。使無紊亂
也。
阿難即從座起頂禮佛足（至）佇佛慈音瞪瞢瞻仰。
四十四心者。謂十信十住十行十迴向。及煖頂忍
世四加行。漸次。即三漸次也。修行名目。始自乾慧
地。終至四加行也。地即十地也。阿難此請有二義。
一者既知行門必有位次。如得門入室。須知堂奧
淺深也。二者初聞佛說心言直故。如是乃至始終
地位中間永無諸委曲相。到此解行圓融。則心言
直矣。地位無曲其相云何。故遂請之。
冠註　此請證果位次也。欲問位次。先謝教誨曰。
我等愚鈍。實難明理。亦難斷惑。況好多聞強記故。
于諸漏種習。未求出離。今蒙世尊深慈教誨。得悟
耳根為正熏修。持呪為助道因。則知修證無惑。故
得身心快然饒益矣。然雖得正助二門。堪為修證。
望佛菩提。及大涅槃。尚在遙遠。于其中間。所有艱
險。所經階級。又不可不知。我等縱能如是。而修佛
楞嚴大定。而證佛無餘涅槃。未到涅槃以前。作何
功行。名為乾慧地。又以何功行。名為四十四心。若
自原始要終。而論發覺初心。至何漸次而後。方得
乾慧地。及與四十四心之修行名目。既歷四十四
心。又至何所名入地中。既入地中。更做何等工夫。
得名為等覺菩薩也。
爾時世尊讚阿難言（至）合掌刳心默然受教。
冠註　此讚嘆許說也。世尊讚美阿難。不惟為一
身一世。乃能普為現前大眾。及末世諸眾生。凡修
楞嚴大定。求大乘法者。始自凡夫三漸次。終至妙
覺。而中間經歷五十五位。然後得歸涅槃。逐一問
明。欲我預為懸遠。指示無上了義正修行路。而使
現前當來諸修行者。從始至終。直超妙覺果海。更
<pb n="112"/>
無委曲諸相。其問不亦善乎。刳者。刮剔也。謂虗浮
其心。絕無疑滯及與辯難。惟默然承受而已。懸者。
遠也。先也。非謂途遠。特世遠也。
佛言阿難當知妙性圓明（至）斯則如來真三摩地。
菩提。即正智。涅槃。即真理。此下十二類生。總明生
滅名妄一句意。亦廣明前三種相續。此以眾生顛
倒。攝前業果也。
冠註　此明真如妙性。元離世出世之名相也。妙
性者。真如實體也。圓明者。徧照妙用也。名相者。五
十七位菩提路也。意謂。汝問從何漸次。乃至等覺
者。總屬名相。而妙性圓明中。元無此名相。雖有菩
提涅槃之名。特對世界眾生而立耳。且實際理中。
本來無有世界眾生。何復有此菩提涅槃耶。盖以
真性妙明。能為染淨依故。由初念不覺。依真起妄。
而成無明。遂有世界眾生。忽然生起。既有生即有
滅。所以有生滅。故而稱之為妄。則有二種顛倒。乃
至十二類生。此依染緣。而立眾生世界之名相也。
既然成妄。復立真以遣妄。所以由妄滅故。而稱之
為真。則有三漸次。乃至五十五位菩提路。此依淨
緣。而立菩提涅槃之名相也。是則稱如來為得無
上正智。而證大涅槃者。特轉煩惱依菩提故。滅世
界顛倒。轉生死依涅槃故。滅眾生顛倒。但轉用不
轉體。轉名相不轉真性。以生死涅槃。皆如來藏中
之影像故也。下直示曰。汝今欲修五十五位真正
禪定。直至如來無餘涅槃。須當識此二顛倒因。亦
知菩提涅槃。即在二顛倒中求。以此顛倒不生。即
為二轉依號。斯則如來真三摩地。所謂狂性自歇。
歇即菩提也。
阿難云何名為眾生顛倒（至）由是故有眾生顛倒。
將欲復真等。暗指阿難所問五十七位菩提路。意
謂一念未起前。將誰立真。真且尚無。而況妄者乎。
舉生住。略異滅。舉心法。略身受。乃互相影略耳。
冠註　此明眾生顛倒也。云何下。徵問詞。由性明
心性明圓故者。性。即真體。心。即妙用。明圓。即具足
義。良由真體妙用中。本來具足生滅與不生滅性
故。若以淨業熏。則漸成真種。以染業熏。則漸成妄
種。其妄惟何。因一念能明。便成無明。依無明而成
業識。故曰因明發性。由業識。而生見相二性。故曰
性妄見生。既有見相二分。則根身器界。頓然俱現。
故曰從畢竟無相之真。而成究竟有相之妄。遂以
眾生為能有。世界為所有。然就眾生推之。曾無能
有之因。就世界推之。亦無所有之因。雖眾生為能
住。元無能住之相。世界為所住。亦無所住之相。以
此推究。了無根本。然妄雖無本。依真而立。故曰本。
此無能無所之中。而妄自建立其所住世界。及能
住眾生者。止因最初一念妄動。迷己本性圓明之
真體。而便生虗妄。此虗妄性。元非實體。亦無依止
之處。既無體無依。真妄兩忘。更將誰復即此欲真。
一念已非初念未起之真正真如性矣。況于非真
性上。更生求復之心耶。此于無可欲慮而強欲之。
于無可復處而強復之。故圓明本體。愈復愈遠。反
使真性乖違。宛成虗妄之非相矣。夫非相者。不出
生住異滅。身受心法而已。然此亦以非生計生。非
住計住。執非心為心。執非法為法。其生住異滅。乃
微細遷流。屬第七識。身受心法。乃我法二執。屬前
六識。由此妄識展轉發生。遂有因果相續不斷。然
究其本根。不過由染淨種子。發生力勝。故能發明。
各各現行。種現熏持。則成業苦。既有業苦。則有感
招。既有感招。則相生相滅。輪迴不息。由是非相執
相故有眾生。稱為顛倒也。
阿難云何名為世界顛倒（至）變化眾生成十二類。
冠註　此明世界顛倒也。云何下。徵問詞。上文雖
明眾生。亦兼世界。此下。雖明世界。亦兼眾生。足見
<pb n="113"/>
根身器界。俱從妄念生起。本不相離也。此處當領
上總標文。來方接貫。但譯者略其文耳。猶云世界
顛倒者。亦由性明心性明圓故。因明發性。性妄見
生。從畢竟無。成究竟有。如是。則既有能有之眾生。
亦有所有之世界。是故上下四方。分段妄生。此界
之名。所由立也。然就眾生推之。元無能有之因。就
世界推之。亦無所有之因。且無能住之相。亦無所
住之相。而所謂能所者。總一虗妄耳。是故以妄承
妄。念念遷流。不能常住。因此三世相續。而成此世
之名所由立也。由此三世四方。和合相涉。宛轉十
二。世界既成十二。則諸眾生織妄相成。明理不越。
根塵判隔。亦成十二。故隨依正應數變化。而成十
二類生也。分段。即界限也。
是故世界因動有聲（至）若非有想若非無想。
冠註　此總明身界交涉。織妄相成。故有十二類
生也。意謂。既有身界相涉。則于一念妄動時。而內
根外塵。頓然俱現。曾無前後。但此方耳根偏利。聲
能通垣。故以聲居六塵之首。而曰因動有聲。因有
聲故。必有色在。因有色故。必有香氣。因有香故。必
可齅而成觸。因有觸故。必知其味。因有味故。必知
其為何法。既有六塵境風。鼓動心海。則六種根識。
紛然亂起。亦如塵相隨動其一。則餘五者一時俱
起。故隨所起之惑。便成業性。盖由一念妄動。而成
十二種區分類別。從此輪轉。無有停息。是故。世間
六根六塵。隨舉一法。則十二法。一時俱現。而根塵
窮十二變。為一周旋往復。以根塵造業。既具十二。
乘此業力。輪轉諸趣。顛倒生相。于世界中。亦成十
二類生。所謂卵胎濕化。乃至若非有想。若非無想。
夫此眾生。隨舉一類。則十二類一時俱現。亦窮十
二變。為一旋復。後文自見。此總明。下分釋。
阿難由因世界虗妄輪迴（至）魚鳥龜蛇其類充塞。
冠註　此明卵生因果之相也。依[殼-一]而生曰卵生。
由因下。明造因。如是下。明感果。卵惟想生。虗妄。即
想也。想體輕舉。由迷真妄動。而輪迴生死。顛倒真
性。故曰動顛倒。卵以氣交。名和合氣成。想多升沉
不定。名飛沉亂想。十二類生。各言八萬四千者。悉
由八萬四千煩惱感變故。羯邏藍。此云凝滑。入胎
初位。胎卵未分之相也。魚鳥龜蛇。皆隨飛沉亂想
所感之果也。
由因世界雜染輪迴（至）人畜龍僊其類充塞。
冠註　此明胎生因果之狀也。含藏而出曰胎生。
由因下。明造因。如是下。明感果。後文倣此。胎因情
有。由情塵雜染淨性。而輪迴生死。故曰雜染輪迴。
情生于愛。故曰欲顛倒。胎。以貪愛交遘而成。故曰
和合滋成。八萬四千。應煩惱數也。情愛亦有邪正
不同。如云正淫邪淫。故曰橫竪亂想。遏蒲曇。此云
皰。即胎卵漸分之相也。人天本竪。龍畜本橫。皆隨
橫竪亂想所感之果也。
由因世界執著輪迴（至）含蠢蠕動其類充塞。
冠註　此明濕生因果之相也。假潤而生曰濕生。
濕以合感。合則執著。由執著不捨。而輪迴生死故
也。合由愛心觸境。趣附時勢。顛倒真性。濕藉陽生。
故曰和合煖成。趨附無定。故曰翻覆亂想。蔽尸。此
云軟肉。即濕生初相也。既不入胎。故無前二位矣。
含蠢蠕動。皆隨翻覆亂想所感之果也。
由因世界變易輪迴（至）轉蛻飛行其類充塞。
舊說化生染處。名和合觸成。經云地獄及諸天。一
一皆化生。轉托業化。即宜收盡。以天染處地獄聞
腥故也。但速疾無難而已。是皆轉托業化。非無而
忽有。意生妙化也。
冠註　此明化生因果之相也。無而忽有曰化生。
變易者。變化改易。謂易此形。而化彼形故。輪迴諸
趣。無有出期。且假彼托此。顛倒本性。故曰假顛倒。
<pb n="114"/>
觸類而變。名和合觸成。厭故喜新。名新故亂想。羯
南。此云硬肉。蛻即成質。故無軟相。自下皆稱羯南
者。諸類通稱止此。若第五鉢羅奢佉。云成形。則各
隨狀貌。非通稱也。轉蛻飛行者。如[蜣-儿+(鬼-((白-日)/田))]蜋化蟬。蛻行
為飛。如⿱少隹化蛤。轉飛為行。斯皆新故亂想所感之
果也。
由因世界留礙輪迴（至）休咎精明其類充塞。
冠註　此明有色因果之相也。留礙輪迴者。由彼
固執不移。而墮生死也。障顛倒者。由彼背自本明。
反事日月水火。以求光明。是則求明反障。故名障
顛倒。和合著成者。由彼精明顯著。而與日月等和
合。以成色相也。精耀亂想者。謂彼亂想。一切精明
神物故也。有色羯南者。謂其想已結。成精耀故。但
有色而已。休咎精明者。如日月星辰之類。吉者為
休。者為咎。至于爝火蚌珠。皆此類。悉為精耀亂
想所感之果也。
由因世界銷散輪迴（至）空散銷沉其類充塞。
舊說此之二類。前類。即無色界天。不止外道。亦兼
凡夫聖人。聖即鈍根那含。惟無業果色。而有定果
色也。更應別屬空散。謂散心即空。無色相也。後類。
即主空神。方純外道。二色俱無。更應別屬銷沉。謂
惡取空昧。銷磨沉沒也。
冠註　此明無色因果之相也。銷散輪迴者。謂彼
厭有著無。滅身絕智。而墮生死也。惑顛倒者。迷有
漏身。起無為解。和合暗成者。彼既厭有歸無。則與
頑空和合。而成暗昧矣。陰隱亂想者。彼欲銷形體。
附識陰隱。無色羯南者。即無色界外道之類。但有
想無色。不成業體故也。空散銷沉者。謂彼身心散
入頑空。而深沉汩沒。皆陰隱亂想所感之果也。
由因世界罔象輪迴（至）神鬼精靈其類充塞。
冠註　此明有想因果之相也。罔象輪迴者。謂逐
妄遺真。蹈跡附影。而墮生死也。影顛倒者。謂既失
本真。和著影像。故名顛倒。和合憶成者。謂識無所
託。唯依憶想和合成功。潛結亂想者。謂志慕靈通
而憶想。于罔象中。潛結不散。有想羯南者。謂但有
想相。而無實色也。神鬼精靈者。相不可見。而幽隱
靈通。如天魔精恠等。皆為潛結亂想所感之果也。
由因世界愚鈍輪迴（至）土木金石其類充塞。
冠註　此明無想因果之相也。愚鈍輪迴者。謂不
明理諦。冥然株守。而流落生死也。癡顛倒者。慧性
不明。反以無情為至理也。和合頑成者。謂己知
見。而與頑冥無識和合成功也。枯槁亂想者。謂凝
心枯槁。固守愚頑也。無想羯南者。謂隳滅想心。但
有形質也。精神化為土木金石者。如外道計無情
有命。金石堅牢。沉思既久。心隨境變。附物成形。如
華表生精。黃頭化石。皆枯槁亂想所感之果也。
由因世界相待輪迴（至）以蝦為目其類充塞。
冠註　此明非有色因果之相也。相待輪迴者。謂
本非有色。待物成色。不能自用。待物成用。而互成
流轉也。偽顛倒者。迷己天真。假托浮偽。故名顛倒。
和合染成者。謂彼此異質。均借染緣。和合成功。因
依亂想者。謂假托因依。[逅-口+巾]為形勢。彼借此勢。此假
彼力。資身養命。更互巧借也。非有色相等者。謂業
果相循。不從自類受生。故曰本非有色。待物以成
色也。水母等以蝦為目者。謂水母。及有情身中。八
萬戶虫之類。皆因依亂想所感之果也。
由因世界相引輪迴（至）呪詛厭生其類充塞。
舊說有引蝦蟆以聲附卵者。有謂現見有呪樟柳
木人。令其說報吉者。有謂推論因果。必是生生
好為呪詛。害物傷生。因果相酬。等流相似。故受此
生等者。備錄於此。智者辨之。
冠註　此明非無色因果之相也。相引輪迴者。謂
被邪法牽引。而墮生死也。性顛倒者。謂彼不達自
<pb n="115"/>
性虗靈。反習邪業。使性失正。故名顛倒。和合呪成
者。謂將己神識。乘彼邪呪。彼此和合。而成功業。呼
召亂想者。謂彼不循正理。妄隨呼召。即傳習符訣。
驅召鬼神者也。非無色相無色等者。謂本非無色。
循彼邪術。而想成無色也。呪詛厭生者。即世間不
正鬼神。隨人驅使。原從邪術呪詛。精魅厭物。因而
有生者。皆呼召亂想所感之果也。
由因世界合妄輪迴（至）異質相成其類充塞。
冠註　此明非有想因果之相也。合妄輪迴者。謂
兩妄相合。同流生死也。罔顛倒者。謂背己天親。罔
昧至理。故名顛倒。和合異成者。謂彼此異類。和合
相成也。迴互亂想者。各迷生理均相迴互也。非有
想相成想等者。以異質故。非有想相。以相成故有
想。如彼蒲盧。本為桑蟲。非有蜂想。而蜂相既成。則
有蜂想。此皆迴互亂想所感之果也。
由因世界怨害輪迴（至）是名眾生十二種類。
舊說。土梟破鏡。按史記孝武本記云。祠黃帝用一
梟破鏡。孟康云。梟鳥名。食母。破鏡獸名。食父。黃帝
欲絕其類。使百祠皆用之。破鏡如貙而虎眼。今云
鳥者。恐譯人之誤。或鳥字。合是等字。後人妄改耳。
是名下。結成類數也。
冠註　此明非無想因果之相也。怨害輪迴者。謂
以冤害相酬。而沉淪生死。推其來由。原為懷冤圖
報。俱生為害也。殺顛倒者。謂昧己深重恩愛。反殺
傷父母。故為顛倒。和合怪成者。謂生理怪誕。棄絕
倫義。是以怪因招感。和合相成也。食父母想者。謂
彼忘其至恩至愛。而反惟作吞食之想也。非無想
相無想等者。如梟附塊。非無鳥想。而土本無想也。
是名下。結成類數也。

楞嚴講錄卷第七

<sarticle>大佛頂如來密因修證了義諸菩薩萬行首楞嚴經
講錄卷第八</sarticle>
明　柴紫　釋乘旹　講錄
新安受法弟子　汪益源　校梓
阿難如是眾生一一類中（至）具足如斯虗妄亂想。
冠註　此申結互妄也。如是眾生一一類中者。總
指上十二類生也。各各具者。每一顛倒中。各具十
二顛倒。而一念顛倒。猶如揑目。各具十二。猶如亂
華發生。此亦窮十二變。為一旋復也。然雖各各具
足十二亂想。究其本根。皆由顛倒妙圓真淨明心
故。一時具足十二種亂想。且如斯十二。都無實體。
上明十二顛倒。皆由不了性心明圓故。隨染緣熏。
成十二類生。所謂生滅名妄也。此非真三摩地。不
能解脫。故下示覺妄明真。故隨淨緣熏。成五十七
位菩提路。所謂滅妄名真也。總不出真如隨緣不
變。無明成事體空二義也。妙圓真淨體也。明心用
也。
汝今修證佛三摩提（至）三者增進違其現業。
冠註　此明翻染成淨。用答至何漸次得修行目
之問也。佛三摩提。牒前所問真三摩提。即耳根圓
通也。本因。即二顛倒因。元所亂想。即十二亂想。方
得除滅。即滅十二類因果也。就本因亂想中。立三
漸次。滅十二類生者。教其翻染成淨。即在一切亂
想中。求妙性明心。不可離波求水。所謂若從地倒
還從地起也。淨器。喻空如來藏。亦不離根中不生
滅性也。毒蜜。喻五辛婬殺等種習。湯。喻三漸次。
為滌器之初法。自十信至妙覺。皆如淨器貯甘露
也。云何下。標立漸次之名。謂修習真三摩提。當立
此三漸次。為入門之初步也。除其助因者。謂五辛。
能內助婬恚。外引魔業。故當除之。刳其正性者。刳。
刮剔也。謂諸眾生。皆以淫欲而正性命。故當刳之。
<pb n="116"/>
違其現業者。謂流逸奔境。為順現業。脫塵內伏。即
於現業違矣。然妙性明圓。離諸名相。三種漸次。及
諸聖位。皆世尊隨機順應。故於無漸次中。立漸次。
無聖位處設聖位耳。若上根利智。則狂性自歇。歇
即菩提。何藉劬勞。肯綮修證耶。
云何助因阿難如是世界（至）第一增進修行漸次。
冠註　此徵釋除助因也。十二類生。即界內眾生
也。不能自全者。謂諸未得法性身者。非食不能全
其生命。故必依四食。方可住世也。四食者。人間段
食。謂所飡必有分段。鬼神觸食。但歆觸而飽。禪天
思食。食至或但思之而飽。識天識食。既無形色。但
以識想耳。無毒曰甘。五辛者。葱蒜韭薤興渠也。興
渠。根如蘿蔔。出土辛臭。此方無之。故不翻也。求三
摩提。而不斷五辛。即如世人食毒無異。謂此五辛。
熟食發婬。生噉增恚。貪食即痴。具此三者。便傷法
身慧命。亦如毒能傷人生命故也。如是下。出過。天
仙嫌其臭穢者。謂彼天眾。皆精修五戒十善者。仙
亦清心寡欲者。故皆遠離也。諸餓鬼等。常自歆於
不淨故。䑛其唇吻也。天仙遠故。福德日消。餓鬼近
故。長無利益。且此等人。縱修三摩地。菩薩天仙。不
來守護。大力魔王得其方便。反非毀禁戒為小乘。
讚淫怒痴為大道。則靡穢不造。誠助惡之因也。若
不斷此惡因。當來必為魔家眷屬。而魔福受盡。更
致阿鼻極苦。是故修菩提者。當永斷此。方名第一
增進修行漸次也。
云何正性阿難如是眾生（至）第二增進修行漸次。
冠註　此徵釋刳正性也。正性者。檢非前助因也。
謂諸眾生。永沉生死。皆由婬殺。為其根本正性。是
故入三摩地者。要先持戒。永斷淫心也。不飲酒者。
預防昏亂毀犯也。不飡肉者。斷殺心也。以火淨食
無啖生氣者。謂生鮮之物。能生穢濁之氣。以火淨
之。然後可食。此亦防微杜漸之意也。阿難下。反顯
修行者定當斷淫殺也。當觀淫欲如毒蛇怨賊者。
謂害法身損慧命。莫勝於此。且蛇賊所害。唯一生
一身。若淫欲所害。則塵劫難免。而修行者。豈可狎
而近之哉。比丘四棄。即淫殺盜妄。尼加四棄。即觸
八覆隨。亦多妨淫也。執身不動者。謂禁七支不犯
也。執心不起者。謂心機止絕。一念不犯也。淫心斷。
則不相生。殺心斷。則不相殺。偷心及大妄語斷。則
不還宿債。四種根戒不犯。則是清淨人。修三摩地
者。肉眼觀見十方界者。謂眼目清淨。聞法奉旨。耳
根清淨。得通游界。身根清淨。鼻舌二根。亦在其中。
宿命無艱。意根清淨。如法華云。現身所得六根清
淨也。神通游界者。隨處自在。無所隔礙也。得無艱
險者。在處無冤家債主也。凡修禪定。必得如是。方
為第二增進修行漸次也。
云何現業阿難如是清淨（至）第三增進修行漸次。
冠註　此徵釋違現業也。如是下。牒前持戒修定
之人。此下皆因定發慧也。心無貪婬。於外六塵不
多流逸者。謂其欲界九品思惑初伏。由內無貪心
故。於外六塵不多流逸。而但言不多。弗許絕無者。
以根中無始虗習。尚未淨盡。相待仍存。則於現業。
不能盡違。但以無漏而熏有漏。非全無漏也。因不
流逸。以至六用不行者。謂既不流逸於外塵。則根
不循塵。而旋復本根。歸自精真。故外無所入。內無
所出。根境俱寂。兩不相偶。而返此流根。全一真體。
始得對境忘情。六用不行。既得根塵不染。現業不
交。則見十方國土。皎然清淨。由身清淨故。如琉璃
表裡洞徹。由心清淨故。如琉璃內懸明月。既得身
心俱快。則內外無礙。生佛一理。故曰妙圓平等。心
境一如。不動周徧。故曰獲大安隱也。一切如來密
圓淨妙者。淵遠難測。謂之密。交徹含攝。融通無盡。
謂之圓。明相精真。居塵不染。謂之淨。隨緣變現。一
<pb n="117"/>
切無礙。謂之妙。此即佛果境界也。皆現其中者。謂
果上境界。皆現行人心中。是人即獲無生法忍者。
謂此持戒修因之人。即得如來不生不滅果地覺。
為己因地心。然後圓成果地修證。故知五十五位
菩提路。皆以此位。為起程之漸次也。故曰隨所發
行安立聖位。是則名為第三增進修行漸次也。阿
難前問至何漸次。得修行目。此答漸次已竟。下文。
即修行目。
阿難是善男子欲愛乾枯（至）未與如來法流水接。
冠註　此明合前三漸次。為乾慧地也。欲愛乾枯
四句。承上云既與世間。永斷相生相殺之業。此去
必捨染趨淨矣。故此殘質不復續生。所謂三緣斷
故。三因不生。執心二句。謂執幻身為實有。而心貪
淫欲。即謂之惑。故復續生。今了四大生於淫欲。則
心不貪淫。乃至根境絕待。種現漸除。故曰執心虗
明。執即是惑。不執即智。故曰純是智慧。若智慧既
純。則體用明圓。照十方界。皎清鎣淨。至此始枯欲
愛。故曰乾有其慧名乾慧地。然雖得欲習初乾。而
根本無明全在。所謂枯木倚寒岩。三冬無暖氣。故
曰未與如來真如法流之水相接。由無潤澤故。名
乾慧地也。
即以此心中中流入（至）所去隨願名願心住。
冠註　此明信心十種位次也。信心者。謂篤信自
心是佛。更不他求。故成佛以信為根本也。此心者。
躡前乾慧心也。中中流入者。謂從此心中。不偏不
倚。依中道。順法流而深入也。圓妙者。唯指行人隨
地所見之理境。開敷者。謂發智見理。如花始開。從
真妙圓等者。謂從此心開所見真妙圓中。重發此
位真妙信心。使真妙圓者。益進於妙圓。則心境冥
會。不變不移。而妙信常住。是則妄想情盡。中道純
真。既洞見此理。則深生樂欲。故名信心。蓋心為能
住。理為所住。永不退屈。故第一位。名信心住。真信
明了一切圓通。全躡前位發起後文。圓通即前圓
妙。由心會妙理。以理融事。則根根塵塵交徹無礙
故。陰不蓋覆。處不區分。界不判隔。因此遂能懸憶
過去無數劫捨身。及未來無數劫受身。乃至業力
所熏染淨種習。皆現在前。是人皆能冥記。毫無遺
忘。此信心與真理。念念不失。故第二位名念心住。
妙圓純真真精發化者。躡前信心住。謂妙圓純真
之觀力積久。故得精明也。觀體既純。亦能起鎔妄
之用。故能發化也。蓋由精故純至。化益精耳。無始
習氣通一精明。躡前念心住。謂併前習氣。銷盡無
餘。而通成一精明智體。唯以精明二句。謂既成一
體精明之智。則以能明之正智。而進趨所明之真
理。而成就第三位。名精進心。心精現前純以智慧
者。謂妄習既盡故。心精現前。上位。轉惑習而成智
慧。此明惑破故。慧心顯現。故第四位。名慧心住。執
持智明。躡前位。謂前雖智慧精明。若無定力以持
之。則妄念起而智不周徧。正念失而智不常凝。所
謂無寂之照。如風中之燈故。曰徧寂者。定用也。曰
常凝者。定體也。體用如如。故第五位。名定心住。定
光發明。從定發慧。明性深入。由慧入定。定慧互資。
明理愈深。由其愈深故。唯進無退。成第六位。名不
退心。心進安然者。謂前雖不退勤勇無間。尚涉工
夫。至此雖精進。而不知有勤勞之力。故曰安然。且
定慧均等。安然持守。永保無虞。然所保持者。乃自
己心宗。諸佛命脉。我恒保持。無所遺失。則諸佛氣
分。自然與我通融脗合。故成第七位。名護法心。覺
明妙力者。躡前定慧均等護法之力也。前雖初與
如來氣分交接。[蒙-卄+((並-(前-刖))-一)]佛慈光攝受。猶有自他之分。此
則迴己之妙力。向佛慈光中安住。迴佛慈光。向己
覺明中安住。而心佛一體。初非有兩班。如二鏡相
照。傳耀無盡。故成第八位。名迴向心。心光密迴獲
<pb n="118"/>
佛常凝者。謂自心與佛光。秘密脗合。且得心佛同
體。永不動搖。俱於無上妙淨之境。安住無為。毫無
漏落於有為之境。到此雖達自性天真。本無增減。
亦無染淨。然有微細無明。密加隄防。故第九位名
戒心住。住戒自在者。謂前住戒心。尚局不動之體。
此則能發自在之用。所謂不戒而戒。是則隨念直
往。無適不可。由得所去如願。故第十位。名願心住。
十信位竟。
阿難是善男子以真方便（至）陳列灌頂名灌頂住。
舊說彼第十法雲地。名灌頂菩薩。今此十住。亦分
得也。然圓教分真以來。悉有應用。論智力。不無優
劣。故初住百佛世界。現十界相。利祐眾生。位位竪
入。倍倍增勝。經中所明。各就一為。若論一位具諸
位功德。則十義俱備。十住既爾。餘位皆然。華嚴云。
此菩薩其已成就。及當習學。共二十種智。文繁不
錄。
冠註　此明十住位次也。住者。親生佛家。領佛家
業。一切邪外。不能搖動也。以真方便等者。謂真如
心中。本具十心妙用。然非方便。不能顯發。故今依
本真心方便。發此十種妙用。而此十種。純是心光。
毫無雜染。故將十用。涉入一心。圓滿成就。本無二
體。且開一為十。涉十為一。曾未變動。故名發心住。
心中發明。躡前位琉璃喻智。精金喻理。謂以前開
涉圓成之妙心。為真智。而契於真理。從此履踐平
坦如地。一切施行步無錯亂。故名治地住。心地涉
知。躡前。心即智。地即理。蓋智理互涉。則日用動靜。
見色聞聲。一切明了。毫無迷謬。故游履十方。縱橫
無礙。名修行住。行與佛同。躡前。謂妙行密契佛行。
妙理密契佛理。所謂始本一同。將生佛家為法王
子。如中陰與父母。同業相感。無不冥會。亦如太子
處胎。貴壓群臣。故名生貴住。上明初入聖胎。下明
長養聖胎。既遊道胎。躡前。親奉覺胤者。謂秉佛二
智。結就聖胎也。形成不缺者。謂六根圓滿。具足方
便。克肖於佛。無所乏少。故名具足生。容貌如佛。躡
前。容貌喻應用。心相喻理智。既然內外同佛。則成
等正覺之心。永無所動。故名正心住。身心合成。躡
前。言表裡一如成佛。身心日益增長者。言擴充智
行。漸漸成熟。故名不退住。十身者。菩提願化力莊
嚴威勢意生福法智。是也。然此靈相。具體而微。故
名童真住。形成二字。躡前。尚未顯著。至此則威儀
赫奕。故曰出胎。親為佛子者。堪紹法化也。所謂從
佛口生。從法化生。故名法王子住。表以成人。躡前。
謂堪行佛事也。太子世子。皆指國王之子。陳列灌
頂者。華嚴云。轉輪聖王所生太子。母是正后。身相
具足。坐白象寶妙金之座。張大網縵。奏諸音樂。取
四大海水。置金瓶內。王執此瓶。灌太子頂。是時即
名受王軄位。菩薩受軄。亦復如是。諸佛智水。灌其
頂故。名為受大智軄菩薩。故名灌頂住。上十住竟。
阿難是善男子成佛子已（至）性本然故名真實行。
舊說前信住行位。出俗智多。大悲行劣。此去濟以
悲願。涉俗度生。回真向俗。回智向悲。真俗互融。悲
智等運。名十迴向心。亦名十願心。準華嚴迴向。即
是發願。不過三處。即眾生。佛道。真如也。且有行無
願。行無所歸。有願無行。願唯徒設。故須二者兼資。
入至涅槃彼岸。
冠註　此明十行位次也。行者。言其道全德俻。廣
行佛事。故利他之事漸顯矣。成佛子已。躡上位。具
足諸佛妙德。謂習學及演說。皆諸佛本所修行事
也。十方隨順。言以身命財法。廣施一切。自他利俻。
機應皆喜。故名歡喜行。善能益諸眾生。謂推己妙
德。利益一切。令諸眾生。如己無異。故名饒益行。自
覺覺他。得無違拒。謂自能安住於佛法中。亦令眾
生。同得此法故。於一切毀辱。皆能忍受。是名無嗔
<pb n="119"/>
恨行。種類出生。言度盡十二類。出生諸佛也。窮未
來際。言塵劫苦行。不生悔念也。三世二句。言知三
世十方。平等一性。曾無隔礙。是則一心恒常。正大
無極。故名無盡行。一切下。言一念定心。能持一切
法。而聞無量法。經無量劫。不忘不失。於諸音聲。分
明無惑。故名離痴亂行。則於下。同中現異。即理不
礙事。以真融俗。異相見同。即事不礙理。以俗融真。
事理雙顯。真俗並融。故名善現行。如是下。言由此
善現。擴充圓融。則大小相容。一多無礙。界入塵而
界不小。故小不礙大。塵合界而塵不大。故大不礙
小。毫有執著。不能如是。故名無著行。種種下。躡前。
由得二無礙智故。能於種種變現。皆合如來涅槃
妙德。此是最上頂法。故名尊重行。如是下。躡前。既
獲圓通無礙。則道同如來。行齊諸佛。一言一行。皆
合諸佛軌則。故名善法行。一一下。謂上自利利他。
一切行願。皆是清淨無漏智中流出。稱一真性。本
自無為。故雖修萬行。總歸真如實際。故名真實行。
上十行竟。
阿難是善男子滿足神通（至）名法界無量迴向。
冠註　此明十迴向位次也。善男子。指已修十行
者。滿足下四句。總躡前十行。滿足神通。即二無得
智。及種種現前等行。成佛事已。即成佛軌則等行。
純潔精真遠諸留患。即清淨無漏。一真無為等。總
結十行也。蓋十行既俻了得。心佛眾生。唯一真體。
涉俗度生。永無留患故正當度生之時。不見有生
可度。既度盡眾生。不取度相。則迴有為行。向無為
心。延無為心。向涅槃路。是名救護一切眾生離眾
生相迴向。壞其可壞。即上度生滅相。遠離諸離。言
離眾生相。亦復遠離。是則無相可壞。故名不壞迴
向。本覺湛然。體同佛體。覺齊佛覺用。齊佛用。體用
等佛。則我與佛無二圓滿。是名等一切佛迴向。精
真發明。本覺真體。發揮妙用。地如佛地。自己因地
心。含佛果地境。而盡佛境界。徧一切處。故名至一
切處迴向。世界。即所至之處。如來。即所等之佛。前
分自他。此融唯一。以世界涉如來。則一一毛孔。有
無量寶剎莊嚴微妙。不礙如來入諸法界。以如來
涉世界。則一一微塵。有無量如來。轉大法輪。不礙
世界入諸如來。且法身世界。各各無盡。故名無盡
功德藏迴向。佛地。即功德藏。從無盡藏中。各生無
盡清淨因。即一念具足萬行。復依此因行徧周法
界。而取無餘極果。則隨順己心。自與佛心。等無差
別。故名平等善根迴向。真根。即平等善根。此根既
成。則性真圓融。本周法界。故見諸眾生。皆我本性
中眾生。然我根既成。眾生齊成。亦不妨度生之行。
而一一隨順。一一成就。故名隨順等觀眾生迴向。
即一切法。即世出世法。離一切相。離生佛等相。然
猶未出即離之間。必併其即離。而兩忘之。方契真
如實相。故名真如相迴向。前證真體。此發真用。故
曰真得所知。既得所知。則在處皆如。更有何礙。不
唯無纏縛。即解脫亦無。故名無縛解脫迴向。真如
性德。體用圓成。則體無不徧。用無不周。是以法界
微塵。大小量滅故。名法界無量迴向。上十迴向竟。
阿難是善男子盡是清淨（至）二無所目名世第一地。
冠註　此明四加行為入地之勝進也。阿難下。結
前起後。四十一心。乾慧一。信。住。行。向。各十。妙圓者。
既經四十一心。則悟三諦理。非三非一。即一即三
矣。加行者。至此加功用行。方入聖地也。佛覺。果地
根本鏡智。己心。自己因地心。前雖覺齊佛覺。猶未
用為己心。今雖用為己心。亦未見其十全。設若鏡
智全轉。則無明妄習飛烟滅矣。八地方轉。此位
但望見耳。故若出未出。喻如鑽火欲然木而未然。
但有暖相。故名暖地。前以佛果地智。為己因地心。
此又以己因地心。成佛果地智而已。心相猶未淨
<pb n="120"/>
盡。故若可依止。而尚未可依止。喻如人登高山。身
若入空。足未離地。下有微礙。故名頂地。前曰用曰
成。猶存二相。至此則因果交徹。佛心不分。然未忘
同相。故雖善得中道。而未實得。喻如忍事人。欲懷
之於心。而無可懷者。欲出之於口。亦無可出者。是
於所忍之事。將忘未忘。即如善得而未實得。故名
忍地。前有空假中。皆是數量。前未忘己因心。為迷
中道。未忘佛果智。為覺中道。是二有所目。至此三
觀融通。則數量銷滅。因果兩忘。下無己心。上無佛
智。則二無所目。既得數量銷滅。迷覺皆盡。則高超
世表。故名世間第一地。上加行竟。
阿難是善男子於大菩提（至）覺際入交名為等覺。
冠註　此明十地及等覺位次也。大菩提。即三如
來藏。由前加行。則心佛兩忘。中道不立。故能超出
世地。善達佛境。然未證極。但初通真境。初登聖位。
二執將盡自他普利。如其所願。故名歡喜。前將九
界異性。入一佛境。名異性入同。然歡心佛境。猶是
微垢。此須同性亦滅。清淨覺心。始離微垢。故名離
垢。前已離垢。今復離離。則覺體淨極。而光明顯發。
故名發光。前明始生。此明熾盛。金剛𦦨慧。如大火
聚。一切緣影。悉皆爍盡。明極即如來。故曰覺滿𦦨
慧地。即慧之至也。有分別名異智。無分別名同智。
異則凡情可勝。同則聖解可勝。今同異不能至。則
凡聖兩忘。前此真俗猶分。同異尚違。此則真俗雙
融。二智並照。翻相違成相應。故曰難勝。由前聖凡
情盡。二智相應。則眾勝般若現前。而照無為真性。
自然明露。故曰現前。由前般若照根本真如。盡其
涯際。則超世出世法。故名遠行。既盡真際。全歸一
體。正智任運。不假功行。親獲無生法忍。諸心不生。
故名不動。前得真如全體。此發真如大用。前則一
塵一毛。皆歸真體。此則互攝互入。悉成妙用。具足
法義辭樂說四無礙智。凡所照應。無非真如妙用。
故名善慧。阿難下。通結前位。謂此菩薩。從四加行
至此。屢經修斷。則真如體用。皆得現前。而修習出
世功德。無不畢俻。故曰圓滿。然此位中。正好廣施
佛法。廣度眾生。故亦得名為修習。既證真如體用
圓滿。則慈悲如陰。大智如雲。是菩薩之因德。涅槃
如海。是如來之果德。以其因果相隣故。菩薩以無
緣慈。普應群機。凡所蔭潤。無作無為。稱合如來大
寂滅海。故名法雲地。如來逆流者。謂如來久證妙
覺果海。無復進取。但惟不捨眾生。倒駕慈航。逆流
而出。而此菩薩。進取未竟。方趨果海。順流而入。覺
際入交者。菩薩始覺。與佛妙覺。分劑正齊。但順逆
之不同耳與佛無間故名等覺。
阿難從乾慧心至等覺已（至）清淨修證漸次深入。
冠註　此總顯諸位工夫。而結歸如來極果也。從
乾慧至等覺者。通前總攝。以見分位之始終也。是
覺。即指等覺。金剛心者。取其心力無間。至聖至利。
能斷微細無明。如金剛王寶。能壞一切。而自體不
被物壞也。初乾慧地。指信前一位也。一名一位曰
單。一名十位曰複。乾慧四加行等妙七者。為單。信
住行向地五者。為複。共成十二。以乾慧為始獲。以
妙覺為方盡。十一屬因。後一屬果。獲則始有所得。
盡則終無所得。足見雖入妙覺果海。毫有沾帶。猶
未成無上道也。此皆分釋從乾慧至等妙之所以。
猶云此等覺從何而至耶。曰由始獲金剛心中初
乾慧地。如是重重所歷信住行向加行地位。方至
等覺。從此等覺。方盡妙覺。成無上道矣。下結顯妙
性圓明。離諸名相。見種種地。即單複十二位也。金
剛觀察。即實相般若。言既成無上道已。更用實相
般若。返觀從前所經地位。無一實體。所謂如幻三
摩提。言不但觀有為法。如夢幻。即觀無為法。亦如
空華。故曰深喻。十種者。幻人。陽𦦨。水月。空華。谷響。
<pb n="121"/>
乾城。夢。影。像。化也。奢摩他。即楞嚴大定。毗婆舍那。
即正觀。此反上云。至此返觀。雖則如幻。而漸次修。
證。亦不可偏廢也。最初必入正定用諸如來正觀。
令其五住究盡。二死永忘。亦不著定觀之相。無修
而修。無證而證。方得成就無上妙道。故曰清淨修
證漸次深入。
阿難如是皆以三增進故（至）若他觀者名為邪觀。
上明證道分竟。自首卷至此。方完結前有三摩提。
名大佛頂。首楞嚴王。具足萬行。十方如來。一門超
出妙莊嚴路義故。下明結經分。文殊請名。世尊仍
以大佛頂安之於首。正顯因義以定名。由名以彰
義。而名義常相須也。
冠註　此勉進初心捨邪趨正也。良以圓修圓證。
雖因果互徹。而發足進取。須重初心。故承上云如
是漸次深入者。最初皆以三種漸次。為增進修行
也。五十五位等。以信住行向加行地等覺。皆是歸
菩提家之路。前乾慧地。猶未起程。故除之。後妙覺。
已歸其家。亦不名路。作是觀等。謂決定由奢摩他。
乃是清淨修證。方名正觀。其餘皆名邪觀。蓋圓教
之外。三乘所修。皆名邪觀。非指邪外也。
爾時文殊師利（至）諸菩薩萬行首楞嚴汝當奉持。
冠註　此請安經名也。此經。以修楞嚴大定。證常
住真心性淨明體。為要旨故。初以阿難發起教源
者。故令多聞人修大定也。終以文殊請名奉持者。
要非根本大智。莫能總持全經。而證常住真心性
淨明體也。故世尊與之安名。首曰大佛頂者。大即
稱讚之詞。言諸佛以正智證真理。是以心證心。不
見有能所之相。乃無上最尊之頂法也。曰大白傘
盖者。言覆被一切。不染纖塵。含育佛子。廕庇眾生
也。曰無上寶印者。言盡十法界。皆由一法之所印。
乃佛祖相傳之心印。眾生迷此故。觸處成礙。如來
悟此。圓通法界。故曰清淨海眼。此約理智立名也。
亦名救護親因等。親。即阿難。因。即登伽。菩提心。即
正智。徧知海。即真境。言此顯密教理。令彼脫因地
苦難。證果地樂境。此約人法立名也。亦名如來等。
如來。即果[跳-兆+(虒-虎+((白-日)/一/巾))]。密因。即因行。言此日用尋常見色聞
聲處。即是真因。而凡小不知。故曰密因。依之而修。
則修無所修。依之而證。則證無所證。故曰了義。此
約因果立名也。亦名大方廣。言一理而具體相用。
喻如妙蓮華王。即萬法而不着一物。猶蓮處汙泥。
脫體香潔。十方佛母等。言此法能生諸佛。亦能總
一切法。持無量義。能一念契此。即革凡成聖。此約
法喻立名也。亦名灌頂章句者。謂此經。出自灌頂
部中。乃傳紹佛位之頂法也。諸菩薩等。言此法門
總之一心。擴充之萬行。俱俻總括之。唯一正定。從
定起行。究竟堅固。此約教行立名也。故知。此經。教
該顯密。而理智人法因果法喻教行。無有不載。三
宗五教。靡不包容。以具多種要妙故。立多種名目。
汝當奉行保持。不可遺失也。
說是語已即時阿難（至）修心六品微細煩惱。
舊說。修道所斷之惑。小乘於三界九地。地各九品。
斷欲界前六品而證二果。斷後三品而證三果。斷
上二界各九品而證四果。阿難俻聞全經。方證二
果。表多聞之劣。不如進修無漏之勝。結經分竟。此
下明助道分。自首卷至此。雖真妄互明。其正意唯
以修楞嚴大定。證常住真心性淨明體而圓滿無
始菩提涅槃之果。乃至始終地位中間。永無諸委
曲相也。此下七趣等文廣明。首卷云。用諸妄想。此
想不真。故有輪轉。而一切眾生。從無始來。種種顛
倒業果自然。如惡叉聚。乃至錯亂修習。而成小乘
外道天魔及魔眷屬。皆為因地不真果。招紆曲正。
所謂諸委曲相也。故知結經以前。謂之捃拾殘机。
結經以後。謂之扶律談常。皆是初心緊切法門。故
<pb n="122"/>
詳明之。令人委知要旨。不落偏邪。然後能逈超有
漏。而直趨無上菩提也。
冠註　此敘聞經獲益也。密印者。秘密心印。即前
所傳三如來藏。及圓通根本。皆是也。般怛囉義。即
前所說神呪。及呪功德也。了義名目。即前五種名
也。頓悟禪那等。即前六解一亡。頓悟真常。圓融三
諦。從此修進五十五位。而極於妙覺。成無上道也。
心慮虗凝等。言至此則正助之修證。始終之地位。
顯密之義旨。一了百當。永無疑惑。已斷三界修心
六品思惑。而得證二果矣。
即從座起頂禮佛足（至）為是眾生妄習生起。
冠註　此欲請七趣之因。而預謝前益也。即從下
經家所敘。大威德者。謂世尊有折伏之威。攝受之
德。故能訶斤示勸。令人欽仰受誨也。慈音無遮者。
教不倦悋。機無檢棄也。善開者。巧示也。微細沉惑。
謝一往所示破妄者也。身心快然。謝一往所示顯
真者也。得大饒益。因聞慈音。而得斷六品思惑也。
下請問七趣者。由前聞妙性圓明。離諸名相。恐初
心人起撥無之見故。請決疑。大都要行人不得向
外馳求。亦不得撥無因果。方為正智真修故爾。意
謂妙明真體。淨妙心用。本來周徧圓滿。則一切處
無情有情之本元真如。咸與如來成佛真體。無二
差別。既是佛體。則真實無異。云何復有七趣雜形。
各各差別耶。然此等類何因而出。為復真如體中
本來自有耶。為是眾生妄想習氣之所生起耶。此
問。與富樓那同意。
世尊如寶蓮香比丘尼（至）歡喜頂戴謹潔無犯。
佛在世時。波斯匿王新紹王位。使臣求親迦毗羅
國釋種家。時摩訶男婢出一女。顏貌端正。送與匿
王。後生一子。名曰瑠璃。及年八歲。與梵志子好苦。
詣摩訶男家。時迦毗羅國。新起一講堂。欲請如來
供養。爾時瑠璃太子至講堂。即陞師子之座。時諸
釋種見之罵曰。此婢生物。敢於中坐。瑠璃出語。梵
志好苦曰。此諸釋種。辱我至此。若我紹位。汝當告
我。後瑠璃紹位。好苦以前事告之。瑠璃集兵。往伐
釋種。佛告比丘。往昔之時。此羅閱城。有捕魚城。時
世饑儉。彼村有池多魚。時城多人。向池捕魚食之。
池中有二種魚。一名麩。二名多舌。各懷報怨。時有
一小兒。在岸見魚跳。而喜以杖打魚頭。爾時羅閱
人者。今釋種是。麩魚者。瑠璃王是。多舌魚者。梵志
好苦是。小兒者。即我身是。以是因緣。瑠璃王殺釋
種。懷宿嫌也。
冠註　此詳問地獄也。梵語泥犁。此云地獄。亦云
不自在。謂彼罪人。被獄卒之所拘繫。不得自在故
也。寶蓮香比丘尼。犯因有三。一犯淫。二謗戒。三誤
人。漸至極重故。墮阿鼻。其報有二。一現報。謂身火
自燒。二生報。謂墮無間獄。瑠璃。是犯殺戒。善星。是
犯妄語戒。皆感生報而墮者也。舊說。瑠璃。匿王太
子。廢父自立。挾宿嫌誅釋種。取萬二千釋種諸女。
刖劓耳鼻截斷手足。推之坑壍。佛記其七日當入
地獄。王泛海以避。水中自然燒滅。言宿嫌者。舊恨
也。善星。即佛堂弟。妄說法空。撥無因果。生陷者。以
業力熾盛。連肉身陷獄也。此諸地獄。為有定處者。
謂本來自有定處。問別業同報。淫殺妄語。即別業。
皆陷地獄。即同報也。為復自然。彼彼發業各各私
受者。謂因彼各自造業故。各自私受其報問別業
別報也。向後世尊結答有此二義。臨文自見。惟垂
下。求示護戒以嚴禁初心。令其決意持守勿得故
犯也。
佛告阿難快哉此問（至）因此分開內分外分。
冠註　此總明內外二分。為七趣之因也。所問者
稱合佛意。故曰快哉。已上犯戒謗成等。皆是邪見。
悉非正因。故今因問而發明。令諸眾生。不入邪見
<pb n="123"/>
也。實本真淨者。謂彼七趣眾生。所具性體。實是本
元真如。性淨妙心。無諸雜染。因彼一念迷真。遂起
妄見。既有妄見。復生妄習。謂妄見者。即無明現行。
妄習者。即雜染種子。由無明種習為因。自有情想。
相續不斷。是故開為內外二分。然情想墜升。勝劣
不同。而總之一妄習耳。
阿難內分即是眾生分內（至）自然從墜此名內分。
冠註　此別釋內分也。以諸眾生。隨任情愛。安然
本位。不求增進。故曰分內。愛染。指業識中種子。因
有種子。對境取著。發起現行。固戀不捨。謂之妄情。
情積不休。潛滋貪業而為愛水。遂無往而不成欲
流矣。何以騐其然也。但觀眾生。心憶珍饈。而口中
水出。憐恨前人。而目中淚盈。心愛財寶。而舉體光
潤。心著行淫。而二根流液。此皆情愛之所致也。夫
愛既化水。必從淪墜。所愛之物。雖各別不同。而能
愛之心。固結不解。曾未有異。以情愛為水故。流下
而不升。所以墜落三塗者。皆情愛為之因也。
阿難外分即是眾生分外（至）自然超越此名外分。
冠註　此別釋外分也。以諸眾生。乘彼想心。不安
本趣。志求出離。故曰分外。渴仰者。謂仰慕勝境。如
渴思漿也。猶指種習言。因有此習氣。故戀慕勝境。
而發明虗想。則神馳浩遠。無有休息。想久志凝。而
更生勝氣。遂無往而不為輕舉矣。何以騐其然也。
但觀眾生。心持禁戒。而舉身輕清。心持呪印。而顧
盻雄毅。心欲生天。而夢想飛舉。心存佛國。而聖境
冥現。事善知識。而自輕身命。此皆虗想之所使也。
然所想之境。雖有差別。而能想之心。任運輕舉。曾
未始異。以虗想為勝氣故。上升而不墜。所以飛騰
上界者。皆虗想為之因也。
阿難一切世間生死相續（至）死逆生順二習相交。
冠註　此下。明情想所招之果也。意謂。諸趣雖別。
不出情想二因。但業有輕重故。報有差殊也。生從
順習者。謂現世之苦樂。皆從昔前所造善惡業習。
隨順生來也。死從變流者。謂此身既死。而生前業
報已盡。則改頭換面。遷變不一。是未可知。故於現
陰將謝。後陰未續之時。雖則未捨暖觸。而一生所
造善惡。俱時頓現。將復從此善惡業習。而變為流
類矣。且諸眾生。皆愛生而惡死故。於是時。若生則
順其習。若死則逆其習。然二習相交。唯聽業力感
變。而豈容著意於其間哉。
純想即飛必生天上（至）想明斯聦情幽斯鈍。
冠註　此明想多情少者。超升騰處也。純想生天
者。謂三界諸天。皆想心善業所感。其間有兼行六
度。而願見諸佛者。亦得隨願往生。如想願西方。而
生淨土之類。是也。情少想多者。勝想不純。少帶邪
情也。輕舉非遠者。謂竪不越四天。橫不出輪圍。九
想一情為飛仙。八想二情為大力鬼王。七想三情
為飛行夜叉。六想四情為地行羅剎。游者。謂暫時
游行。非同前卜居天上常住者也。去往也。其中者。
指上四類中也。善願善心者。謂雖帶邪情。而願心
不息也。護法。護戒。護呪。護禪定者。各隨心願。各有
種習也。綏安也。法忍。如忍辱行。及無生法忍是也。
住佛座下者。心願護教如八部之類也。情想均等
者。五情五想也。不飛不墜等。謂上不在天仙。下不
在毛群。多生人類。雖則情想均等。若於想中。知解
明達。則事理清徹。斯乃聦利者也。若於情中。知解
幽閉。則事理昏迷。斯乃暗鈍者也。
情多想少流入橫生（至）眾同分中兼有元地。
冠註　此明情多想少者。沉墜幽塗也。六情四想
為橫生。其中業稍重者。為毛群。業稍輕者為羽族。
七情三想為餓鬼。舊云。俱舍說。大地最下。有金風
水三輪。有八寒八熱地獄。在三輪之上。今經云。沉
下水輪生於火際。似水輪下又有火輪。此寒獄第
<pb n="124"/>
八。在水火交際。處受氣猛。火謂受火氣以成身。故
常被火燒。或得飲水。亦化為火。故曰水能害己。八
情二想。生有間獄。九情一想。生無間獄。下洞火輪。
即八熱獄。身入風火二交過地者。是風火相交處。
而身居此。其苦可知。有間即十八獄。無間八無間
獄。純情即沉入阿鼻者。舊說。受罪。苦具。身量。劫數。
壽命五者。皆無遮間。名五無間。此惟情業最重者。
墜入至劫壞乃出。若兼謗大乘等。則此劫雖壞。更
入十方阿鼻。無有出期。以謗法者。令無窮人。墮邪
見故。循造下。結答。由前問云此諸地獄。為有定處。
為各私受。故答云。雖是自招私受。在眾同分中。兼
有元地。元地即定處。正答別業同報也。
阿難此等皆是彼諸眾生（至）造十習因受六交報。
冠註　此結前起後之文也。前明情想為因。所感
七趣為果。此下。明十習為因。所感三塗為果。自業
所感者。謂自心所造之業。自心所化之果。非天造
亦非人與。所謂應觀法界性。一切唯心造感化也。
云何十因阿難一者婬習（至）菩薩見欲如避火坑。
冠註　此詳明淫習因果也。舊說。惡業起於情惑。
而淫為情惑之最故。前後皆首明之。首句。總徵十
因。一者下。先陳生前所造因相。如人下。次設喻以
驗其因果之實。二習下。三明死後所感果相。是故
下。四引聖示戒。令知畏避。下皆倣此。交者。結搆也。
接者。會合也。發者。動也。相磨者。染心觸樂也。研磨
不休。精血自耗。則火大熾然。於其生時。自有消渴
內熱等疾。便是自心所造。因相已現獄中矣。故曰
有大猛火於中發動。設喻騐之。令知因果之實也。
二習者。生前現習。是種子所發。死後種習。是現行
所熏。現習屬因。種習屬果。亦是因果相符也。相然
者。謂成焚燒之事鐵床等。如別經中言。化王女引
罪人。抱之即成火床火柱。足見是目心種習所化
也。如來名為欲火。依因示果。令知驚惧也。菩薩見
欲如避火坑。舉果揭因。令知畏避也。意謂。果極無
餘。尚厭其名。位登聖地。猶避其害毒哉。欲也。而初
心者。豈可近之乎。下皆倣此。
二者貪習交計發於相吸（至）菩薩見貪如避瘴海。
冠註　此詳明貪習因果也。貪謂吸取。計謂執著。
由執身財為我有。故起貪也。吸者。攬取諸物。貪吸
屬水。吸之不已。轉增固結。凝水成氷。即是自心所
造。因相已現獄中矣。故曰積寒堅氷於中凍冽。設
喻騐之。令知因果之實也。凌。侵奪也。二習相凌等。
由因果相苻故。感吒吒等之果相也。吒吒波波羅
羅。皆忍寒苦聲也。青赤白蓮。皆堅氷色也。貪水。即
今貪泉。飲之使人貪心熾盛也。瘴者。癘氣也。觸之
輙病。或復致死。海已溺人。況更有瘴癘之氣。甚言
其害。令人驚避也。餘意準前。
三者慢習交陵發於相恃（至）菩薩見慢如避巨溺。
冠註　此詳明慢習因果也。恃己壓人曰慢。陵。欺
虐也。恃倚也。如倚財勢。及與名位等。陵人倣物。故
曰發於相恃也。馳流。奔馳逆流也。慢恃屬水。習氣
高舉。如水逆流。故曰馳流不息。便是自心所造。因
相已現獄中矣。故有騰逸奔波。積波為水。設喻騐
之。令知因果之實也。綿味。即舌根絞齶不已也鼓
者。如風之鼓物。皆上騰之意。二習相皷等。由因果
相符故。感血河乃至融銅灌吞之果相也。痴水。西
土有水。飲之則痴。如此方貪泉也。見慢。謂見自心
起慢。非謂見人慢己也。後皆倣此。溺者。泥水深處。
易陷難[托-七+友]。更曰巨者。益可畏也。
四者瞋習交衝發於相忤（至）菩薩見瞋如避誅戮。
冠註　此詳明嗔習因果也。怒氣衝逆曰嗔。交衝。
彼此抵揬也。忤。欺陵也。由彼此欺陵。固結不息。而
氣動其心故。心熱為火。心皷其氣故。氣鑄為金。積
習久之。則心火益盛。氣金轉剛。是則自心所造。因
<pb n="125"/>
相已現獄中矣。故有刀山鉄橛。乃至鎗鋸。設喻以
騐因果不謬也。擊者。觸也。二習相擊等。由因果相
符故。感宮割乃至槌擊之果相也。宮者。截其根。割
者。劓其鼻。斬斫者。斷首截臂也。剉者。碎其骨。刺者
削其肉。槌擊者。鞭樸也。利刀劍者。觸之即喪身失
命。誅戮者。犯之即首領不完。
五者詐習交誘發於相調（至）菩薩見詐如畏豺狼。
冠註　此詳明詐習因果也。謟諛不實曰詐。交誘。
彼此哄賺也。調者。以謟言調弄也。引者。以詐行勾
引也。受彼調引者。如被繩縛才禁索。絞校。錮而不
能脫去。若積久不住。則自心所造。因相已現獄中。
矣。故有繩木絞校。校即枷也。以謟詐誘人。必浸漬
曰久。而後令人甘受繫縛。不肯脫捨。故喻如水之
浸田。草木生長。其因滋果蔓。亦如是也。延者。引長
也。二習相延等。由因果一如故。感杻械乃至撾棒
之果相也。以讒言中傷正人。故曰讒賊。豺狼毒狠
之物。故當畏避之。
六者誑習交欺發於相罔（至）菩薩見誑如踐蛇虺。
冠註　此詳明誑習因果也。以言眩惑曰誑。交欺。
彼此瞞昧也。罔者。欺彼不知不見。而謾之也。誣者。
說虗為實。指無說有也。積習既久。則運心飛揚。設
智曖昧。所造姦惡。神出鬼沒。令人不知不覺。墮其
計中。此則自心所造。因相已現獄中矣。故有塵土
屎尿穢汙不淨。以誑語惑人。如猛風鼓塵。令彼不
見。騐其因果。亦當如是也。二習相加等。由因果相
符故。感沒溺乃至漂淪之果相也。以誑能陷害人。
故。感淪沒陷溺之報。以誑能鼓舞人故。感騰舉拋
擲之報。以誑能抑揚人故。招飛墜漂淪之報。劫殺
者。遭之必害法身故。蛇虺。踐之必傷兩足故。
七者怨習交嫌發於銜恨（至）菩薩見怨如飲鴆酒。
冠註　此詳明怨習因果也。陰恨曰怨。交嫌。彼此
相憎也。銜。含藏也。由含藏恨心。即現因相於獄中。
故有飛石。乃至囊樸之事。投即墜也。礰亦石也。匣
貯。即匣床也。車檻。即囚車也。甕盛。如鐘炙之類。囊
樸。囊貯而撲殺之。如始皇囊撲兩弟。是也。設喻以
騐因果如是也。吞者。噉也。尤見其怨恨也。二習相
吞等。由因果相宜故。感投擲。乃至拋撮之果相也。
違害鬼。謂違背正理。暗中害人。鬼之最惡者也。酖
鳥最毒。毛羽瀝酒。令腸寸斷。
八者見習交明如薩迦耶見（至）虗妄徧執如臨毒壑。
冠註　此詳明見習因果也。見。即邪見。交明。彼此
妄分別也。見習有五。一薩迦耶。此云身見。謂執身
有我種種計著。二邊見。於諸法上。執斷執常。三邪
見。邪語錯解。撥無因果。四見取。非果計果。如以無
想為涅槃之類。五戒禁取。非因計因。如持牛狗戒。
為生天因之類。五者總名邪見。順邪反正。故曰發
於違拒。彼此是非。故曰出生相反。由自心造。此因
相現於獄中。故曰有王使主吏證執文籍。以決其
邪正。設喻騐之。令知因果相質。無處迴避也。交對
也。二習相交等。由因果相符故。感勘問權詐乃至
文簿辭辯之果相也。權變者。將巧術以誘其真詞
也。推鞫者。細推窮鞫。以審定邪正也。察訪披究者。
詳察訪問。盡情剖析也。照明。以業鏡照明。令無所
匿也。此五邪見。能陷法身故。名見坑。能致人於苦
海故。喻如毒壑。
九者枉習交加發於誣謗（至）菩薩見枉如遭霹靂。
冠註　此詳明枉習因果也。枉者。以直作曲也。交
加者。彼此以罪相加也。誣謗者。以無妄之禍。加之
於人。惟圖暢自己之懷抱。不顧逼壓人之身心。即
此因相。以現獄中。故有合山等事。合山者。兩山相
合。令人無處逃避也。合石。謂二石夾之也。碾磑。即
碓磨之類。以此惡囚必招惡果。喻讒賊之人。斷然
逼枉良善也。排。擠挫也。二習相排等。由因果不謬
<pb n="126"/>
故。感押捺乃至衡度諸事之果相也。押捺者。壓伏
也。搥按者。打撲也。蹙漉者。榨淋出血也。衡。稱也。度。
量也。謂稱其輕重。量其長短。以治其罪也。亦曰衡
度者。以迫窄孔中。衡度其身。如[托-七+友]絲之狀也。讒能
傷人。故名讒虎。以可驚怖。故名霹靂。
十者訟習交諠發於藏覆（至）如戴高山履於巨海。
冠註　此詳明訟習因果也。掩己所短。訐人所覆。
謂之訟。交諠者。彼此相諍也。攻發人之陰。私故曰
發於藏覆。以自心有此因行。即現相於獄中。故曰
有鑒見照燭也。鑒等。所謂業鏡臺前。陰私畢露。無
容覆盖矣。如攻人之惡者。人亦攻其惡也。有如是
因。必招如是果。喻如立身於日中。必不能藏其影
也。陳者。獻白也。二習相陳等。由惡因惡果相契故。
感惡友業鏡火珠。乃至對騐諸事之果相也。陰賊
者陰害於人。陽覆於己。一朝露布。則自害而已。戴
山履海。喻覆愈深而害愈重也。
云何六報阿難一切眾生（至）所招惡報從六根出。
冠註　此總明六交報。也交報有二。一因與果交。
二果時六根。交互受報。與前十二顛倒。舉一全收
同意。亦與前一根返源。六根解脫。事反而理同也。
六識造業者。識有了別故。能造業報。從六根出者。
根雖無了別。亦能發識故。報亦從根出。然六識是
業識之見分。六根是業識之相分。總是業識。自作
自受。與前審業本。云誰作誰受。同旨。
云何惡報從六根出（至）星火迸灑煽鼓空界。
冠註　此詳釋眼根交報也。云何下。總徵六報。一
者下。謂眼識與俱意識。造業偏多故。招引惡果。從
眼根出。而與此見業交矣。下示臨終所見惡境見
覺屬火。業力亦勝故。感猛火滿十方界。而神識乘
烟。墜入地獄。成論云。極善極惡。皆無中陰。所以直
入六報。咸言直入。就重言耳。後皆準此。發明二相
者。是入獄時。初見之境。元與生前流逸奔色。見明
見暗。無異故。明則見諸惡物。生無量畏。暗則寂然
無見。生無量恐。盖畏生於境。恐生於心也。如是下。
正詳交報。此因中造業時。雖眼識為主。諸識必互
助之。如眼見美色。耳取淫聲。乃至身著淫觸。意主
貪戀。一剎那間。何所不具。而果中互報。固其宜矣。
然經中所明果相。唯依諸根本性變起。若強配前
因。終難盡舉。徒增繁雜耳。後皆倣此。聽性屬水。被
見火所燒故。為鑊湯洋銅。齅主氣性亦屬土。被見
火所燒故。為黑烟紫𦦨。舌性屬金。亦主五味。被見
火所燒故。為焦丸鐵糜。身具五行。亦主觸。約土木。
被燒故為熱爐炭。心為五行之主。正性屬火。被
燒轉熾故。為星火迸灑煽鼓空界。
二者聞報招引惡果（至）為電為雹摧碎心魄。
冠註　此別釋耳根交報也。言耳識與俱意識。造
業偏多故。招引惡果。從耳根出。而與此聞業交矣。
下示臨終所見之境。聞性屬水。業力亦勝故。臨終
時。先見波濤沒溺天地。而神識降注乘流。而墜入
地獄。發明二相者。是初入獄時。所聞之境。元與生
前流逸奔聲。聞動聞靜。無異。開聽。聞動也。謂性聽
種種喧。閙嘈雜之聲。令人精神愗亂而無主。閉聽。
聞靜也。謂杳無所聞。令幽魄沉沒而罔依。下正詳
交報。聞性屬水。故曰聞波。根能顯聲故。能為責罪
詰情之境。見火與聞水相凌。如陰陽相薄。故為雷
為吼。為惡毒氣。鼻屬土。息即氣。土氣隨水。而變故。
為雨霧及諸毒蟲。周滿身體。舌性屬金。塵具五味。
根塵隨水而變故。為膿血及諸雜穢。身具五行。觸
主有形質。隨水變故。為畜鬼。土隨水變故。為糞尿。
意為五行之主。正性屬火。水火交感故。為電為雹。
摧碎心魄。
三者齅報招引惡果（至）為飛砂礰擊碎身體。
冠註　此別釋鼻根交報也。謂鼻識與俱意識。造
<pb n="127"/>
業偏多故。招引惡果。從鼻根出。而與此齅業交矣。
下示臨終所齅惡境。鼻根屬土。亦具出入息。吸則
下入。呼則上出。業力亦勝故。臨終時。先見毒氣充
塞遠近。而神識從地湧出。復從上而墜入地獄。發
明二相者。是初入獄時。亦與生前流逸奔香聞通
聞塞無異。通聞者。謂鼻有所齅。而被穢惡之氣。熏
極鼻根。令心擾亂也。塞聞者。謂根無所齅。故氣掩
不通。悶絕于地。一無所知也。下正詳交報。質礙塞
也。履。通行也。齅性不離通塞故。衝息則為礙而不
能行。為通而能行。氣隨火變故。為火炬。氣隨水變
故。為沒溺。為洋沸。味塵皆隨氣變。則為敗魚敗羮。
故曰為餒為爽。身具五行。皆被氣蒸而敗故。為綻
破爛壞等物。而遭無量𠯗食。心主五行。而性亦屬
火似氣與火土交感故。為塵瘴氣。為飛砂礰石。
擊碎身體。
四者味報招引惡果（至）為飛熱鐵從空雨下。
冠註　此別釋舌根交報也。言舌識與俱意識造
業偏多。故招引惡果。從舌根出。而與此味業交矣。
味。即甞也。下示臨終所見之境。舌性屬金。且貪味
則網捕燒野。取諸生命。以滋口腹故。臨終時。先見
鐵綱。猛焰熾烈。周覆世界。而神識下透挂網。倒懸
其頭。墮入地獄。發明二相者。是初入獄時。所見之
境。亦與生前流逸奔味。吞吐氣味無異故。吸氣。從。
外入者。必寒故。結成寒氷凍。裂身肉吐氣。從內出
者。必熱故。飛為猛火。焦爛骨髓。下正詳交報。舌噉
生靈。誣罔良善。皆令忍聲納受故。歷甞則能為承
忍痛苦也。依見貪味。亦是金火交發故。能為然金
石。依聽發惡。而為唇鎗舌劒。亦是金水相磨故。能
為利兵刃。依齅恣味。籠取羣生。亦是金隨氣變。如
火鑄金。故能為大銕籠。彌覆國土。貪味傷物。亦是
金得木。而為弓箭弩射。思味害物。亦是金被火鎔。
故能為熱鐵。從空而下。
五者觸報招引惡果（至）為墜為飛為煎為炙。
冠註　此別釋身根交報也。言身識與意識俱。造
業偏多故。招引惡果。從身根出。而與此觸業交矣。
下示臨終所見惡境。獨此根。見相偏惡偏多者。以
身具五行。且因貪男女染觸。及大宅侍衛驅。使鞭
撲等事。則淫殺盜妄。靡所不犯故。積罪如山。所以
臨終之時。見有大山。四面來合。無復出路。而神識
亦見鐵城火蛇。乃至獄卒羅剎。手執鎗矟。驅入地
獄也。發明二相者。是入獄初見之境。亦與生前流
逸奔觸。合離取著。無異故。合觸。則感合山逼體。骨
肉血潰。離觸。則感刀劍觸身。心肝屠裂。下正詳交
報。道。趨獄路也。觀。獄王門闕兩觀也。聽案。皆治罪
之處。皆身根所依處也。二火交發故。為燒爇。水火
交感故。為撞擊倳射。倳。插刃于肉也。括袋。所以收
氣也。水土閼塞。令氣不通。考縛者。不容身根動搖。
與括袋一意。以火鑄金故。為耕鉗斬截之具。思乃
飄蕩不定。亦是二火交熾。故感飛墜煎炙之境。
六者思報招引惡果（至）皆是眾生迷妄所造。
以上十因六報。皆順生滅門中論有為因果。則未
出世間物理且生則為陽。死則為陰。所謂未離三
界外猶在五行中。故以根性所變之境。悉按陰陽
五行而釋之。然窮源極本。不出自心。不惟眾生因
果。即諸佛化報。亦皆自心所現之影像。矧陰陽五
行。猶是業識見相二分。又豈外乎自心。而別有耶
抑且因果報應。雖謂粗淺法門。亦乃業識中不思
議熏。不思議變非鏡智圓明。五眼具足。莫能測其
源委。所謂浩浩三藏不可窮。淵深七浪境為風。而
世智肉眼者寧得輕忽於此哉。
冠註　此別釋意根交報也。言意識。為前五識所
依。造業偏多故招。引惡果。從意根出。而與此思業
交矣。下示臨終所見惡境。思為五行之主。而且飄
<pb n="128"/>
蕩。亦以思本無形。能壞有形之物故。臨終時。先見
惡風吹壞國土。而神識被風吹上空中。旋從空落。
乘風而墮入地獄。發明二相者。是入獄初見之境。
亦與生前流逸奔法。散亂昏沉無異故。不覺迷極。
則不知頭路。徒荒忙奔走。無有休息。不迷覺知。則
受無量煎燒苦痛難忍。下正詳交報。思雖無定。必
有所思之境故。結思則為受罪。方所見火。能鑄思
金故。為鑒而照明罪人之事。水土交結故。能為大
石氷霜。及與上霧氣能運轉。隨火而變故。能為火
車火船火檻。思得舌而作發故。能為呌喚悔泣。身
具五行。皆隨思所變。亦無定體。故能為大小之形
生死偃仰之事。阿難下。結答。言十因六報。皆是迷
己真心。妄業所現。本非實有。若能達妄無因。即住
無生法忍。則生滅如幻。況地獄乎。
若諸眾生惡業同造（至）妄想發生非本來有。
冠註　此明因果輕重也。意謂。雖則迷妄所造。亦
有重輕不等。惡業同造者。謂六根十因具足。于一
切時皆同造。所感極重故。入無間大地獄。而受苦
無量。經劫亦無量也。六根各造者。謂雖具十因。但
前後異時而造。故曰各也。及彼所作兼境兼根者。
謂兼一根一境。以至二三根境。各造此罪。次重于
前故。入八無間獄。若身口意三。唯造殺盜婬。餘不
兼造。稍輕于前故。入十八獄。泥犂經云。火獄有八。
寒獄有十。是也。三業不兼者。謂或具身口。而犯殺
盜。唯缺意與婬。或具身意。而犯殺婬。唯缺口與盜。
或具口意。而犯盜婬。唯缺身與殺。此又次輕于前
故。入三十六獄。見見一根者。謂六根中。單犯一根
一境。餘五不犯。單犯一業者。謂三業中。唯犯一業。
餘二不犯。此又次輕于前故。入百八獄也。由是下。
結答疑問。由阿難前疑為有定處。為各私受。此謂
別作別造。答為各私受。謂入同分地。答為有定處。
總言別業同報也。前疑。為本自有。為生妄習。此答
謂妄想發生非本來有。
復次阿難是諸眾生（至）則妙圓明本無所有。
冠註　此明地獄罪畢。方入鬼趣也。非無也。破律
儀者。謂犯大小乘戒。不信罪福。自陷陷人也。犯菩
薩戒者。細犯大乘戒也。毀佛涅槃者。謗佛謗法也。
律儀。是眾生出苦之根本。菩薩戒。是眾生成佛之
正因。佛乃世出世之慈父。涅槃乃無上之妙理。若
此三者全具。則斷滅三寶種性。此方獄壞。更入十
方地獄。永無出期。故曰。無此三者。唯犯十因等雜
業。則雖入地獄。歷劫燒然。將來還有罪畢之時。可
脫獄報。而受鬼形也。下詳明鬼趣。貪物。即貪習交
加之餘習故。地獄罪畢。猶戀戀于物。如依金玉附
草木而為精怪者。故曰遇物而成怪鬼。貪色。即婬
習交接之餘習故。地獄罪畢。欲情流動。火大猶然
故。附風成形。而為旱魃之鬼。貪惑。即詐習誘引者。
唯以巧令惑人生理盡喪故。罪畢餘習。附畜成形。
而為魅鬼。若孤精等是也。貪恨。即怨習銜恨者。故
罪畢。餘習附毒蟲。蠱害于人。今有妖術令成蠱病。
皆此鬼主之也。貪憶。即嗔習相忤者。不忘宿惡。伺
衰施害故。罪畢。餘習附衰成形。而為瘧鬼。若今散
瘟行瘧之類貪。慠即。慢習交陵者。慳吝無德。虗驕
恃氣。陵人傲物。故罪畢餘習附氣成形。而為餓鬼。
貪罔。即誑習欺罔者。潛心陰昧。魘覆一切故。罪畢。
餘習附幽暗。而為魘鬼。猶存暗室。魘昧于人。貪明。
即見習交明者。本是邪見。妄作高明故。罪畢。餘習
陰附精靈。為魍魎鬼。常處杳冥。似有若無。貪成即
枉習誣謗。曲人成己。故罪畢。餘習附明成形。為役
使鬼。明。神明也。由前曲人成己。今依靈廟。被神驅
使。反曲己成人也。貪黨。即訟習交諠者。結黨朋。證
訐人陰私故。罪皆。餘習附人成形。為傳送鬼。良以
因中。刺人隱暗之事。而傳[逅-口+巾]之故。今為鬼。亦附巫
<pb n="129"/>
祝傳吉也。阿難下。結妄無因。純情者。舉重該輕。
前文九情八情。皆在其中。業火燒乾者。以情屬水。
情罪受畢。故曰燒乾。總謂獄因報盡故。生鬼趣也。
此等皆自妄業所招。妙圓心中。本無是事。所謂妙
性圓明。離諸名相。
復次阿難鬼業既盡（至）皆為浮虗妄想凝結。
冠註　此明鬼業報盡。而生畜生趣也。情想俱空
者。但空地獄鬼趣之情想。前云純情墮大阿鼻。九
情一想墮無間。八情二想墮有間。七情三想生餓
鬼者。此皆業火燒。乾尚有六情四想。而生毛群羽
族中。與元所負人。酬償宿債也。下詳明畜趣。昔因
貪習而為怪鬼。所附物銷。鬼報亦盡。順習生世。多
分為梟類。貪貨財絕倫義。多感此類。多者。約業習
重者。言未必盡然。後皆倣此。因婬習而為魃鬼。所
附風銷。鬼報亦盡。生為咎徵。咎徵。乃事前騐。如
鼯鼠呼人。商羊舞水之類。亦旱魃為災之餘習也。
因詐習而為魅鬼。所附畜死。鬼報亦盡。復生狐類。
皆妖惑餘習。因怨習而為毒鬼。所附蟲滅。鬼報亦
盡。復生毒類。如蛇虺蝮蝎等。皆陰害餘習也。因嗔
習而為癘鬼。所附衰窮。鬼報亦盡。多生蛔類。依人
銷食。亦懷瘧附人之餘習也。因慢習而為餓鬼。所
附氣銷。鬼報亦盡。多生食類。驕吝恃氣者。翻充人
飢虗。所謂反報也。因誑習而為魘鬼。所著幽銷。鬼
報亦盡。土為服類。常從暗中。欺魘于人。今為蚕虫
牛馬。為人服乘。亦是反報也。因見習而為魍魎鬼。
精銷報盡。多生應類。如社燕寒鴻。應節而至。亦貪
明之餘習也。枉習附明。為役使鬼。明滅報盡。多生
休徵之類。如嘉鳳祥麟。亦是依神明。而效走使。曲
已成人之餘習也。因訟習而為傳送鬼。所依巫亡。
鬼報亦盡。多生循類。如猫犬等。亦是阿附順人之
餘習也。阿難下。總結三塗。皆自妄業招引。若悟明
菩提。則一無所有。如汝所言下。牒前所問。墮獄之
人。如是惡業。以三人惡業。例該一切惡業也。本自
發明者。謂以上所說惡因惡果。皆是自己如來藏
中循業發現。良以性明圓故。無所不具。但循何等
業。即發現何等報故。非天降地出。亦非人與。元是
自造妄業。自受妄報。若以鏡智觀之。皆為浮虗。本
無實體。雖有三塗。總是自己妄想凝結所成。所謂
如水成氷也。
復次阿難從是畜生（至）及佛出世不可停[寢-(宋-木)+穴]。
冠註　此總明畜趣報盡。而復人趣也。鬼之為畜。
雖則六情四想。而元為酬償宿債故也。既酬債畢。
即兩無干涉。設使所酬過于本分。或鞭䇿苦逼食
噉無度。則此畜生。便得情想均等。復生人中。而反
徵其剩。徵剩者。謂復索其過取之餘也。若彼過徵
之人。淨業力勝。能保人身。更有布施等福德。則就
人中。償其過徵。或遭竊奪。或被負騙之類。若乏淨
業。兼無福德。無力可保人身。則復轉生畜道。而償
彼畜生餘剩之債也。下明負債易償。負命難償也。
言此人反償餘直者。若元所過徵。為彼變賣錢物。
仍售其錢。以償之。為彼負重致遠。仍役其力。以償
之。償足自停。永無纏繞。設使不但過用錢力。而又
于中殺其身。食其肉。則生生世世。[逅-口+巾]相食噉。如井
轉轆轤。互為高下。無有盡期。若非自修正定。轉重
為輕。諸佛出世。投佛懺除。則永難雪此怨對也。此
世尊苦口慈心甚。言當警戒之。不宜恣情殺食也。
汝今應知彼梟倫者（至）此輩名為可憐愍者。
冠註　此詳明畜類報盡。而復生人類也。貪習為
性為梟。而復人形。猶然頑嚚。不測倫理。不受教化
者。餘習使然也。參合者。雜廁于其中。未必愚惡。一
類皆梟所化也。後皆倣此。婬習為魃鬼。為咎徵。復
生人中。參合異常。而與事理不諧者。妖婬為害之
餘習也。詐習為魅。為狐。復生人中。參合庸鄙。碌碌
<pb n="130"/>
營生者。謟世求容之餘習也。怨習為蠱。為毒。復生
人中。參合狼類。毫無仁慈者。銜冤陰毒之餘習也。
嗔習為癘為蛔。而復人形。參合微賤。雖親附人。人
不介意者。依衰附物之餘習也。慢習為餓鬼。為食
類。而復生人中。參合柔怯。不能勇猛。委靡不堪者。
恃氣傲物之反報也。誑習為魘。為服。而復人形。參
合勞類。役役于世。無復休息者。驅䇿乘服之還報
也。見習為魍魎。為應類。復生人中。參合文類。稍通
文義。可稱小慧者。妄自高明之餘習也。枉習為役
鬼。為休徵。而復人形。參同明類。頗附世智辯聦。效
世小用者。搆副神明之餘習也。訟習為傳送。為循
類。復生人中。參合達類。諳練世故。曉解人情者。在
畜類循人既久。自有餘習。使之然也。以上十種。前
七。似幽情斯鈍者。後三。似想明斯聦者。然文明達
者。皆便巧雜技。世智辯聦者。非賢達文明之士也。
下總結警戒曰。是十種者。昔在人趣中。造三塗業。
受三塗報。報畢而復形人道。此皆自無始來。所造
惡業。冥計不忘。輪迴顛倒。互相生殺。酬償命債。無
有休息。雖復人形。若不遇如來出世。不聞如來正
法。令其銷釋冤對。解脫惡緣。仍于塵勞中。恣情縱
意。不顧根本。則呼吸間。復入三塗矣。盖此循業輪
轉。法爾天然。豈容逃避哉。嗟嗟。既得人身。不善保
持。真為可憐愍者。
阿難復有從人不依正覺（至）報盡還來散入諸趣。
前五行字。作平聲讀。後五行字。作去聲讀。上明仙
趣竟。此下明天趣。天有三界。欲界色界無色界也。
欲界自須彌腰頂二天。以至空居四天。共有六重。
皆有飲食婬欲睡眠。三欲具足。故總號欲天。其男
女嫁娶妻妾。亦如人間。但諸天人無骨肉。亦無大
小便利。身有光明。無分晝夜。報得五通。形無障礙。
是故天趣為界內極尊也。
冠註　此明從人趣而修入仙趣也。夫此一趣。起
于眾生貪生惡死之念故。雖有多種。總是厭懼無
常。求身常住。殊不知此身乃常住真心中之幻影。
故昧根本智。而錯亂修習。如西土外道宗。摩醯首
羅為天主。此方黃老。崇上太清為元始。皆仙趣之
至也。從人者。謂從人中修證也。不依正覺修三摩
地者。謂不依常住真心。發起正智。修楞嚴大定。而
證究竟堅固之理也。別修妄念等。謂彼不知色身
是堅固妄想結成。終從變滅故。誤認有性命可修
養。俾之長生不死。而存留想念。固守色陰。令其不
散不壞也。山林人不及處。即名山洞府。崑崙等處。
人跡不到。純是仙居也。下十種工夫。雖有優劣不
同。而存想固形。是其要訣。下分釋十種。堅固服餌
等。如煉食胡麻紅鉛。以固守其形。縱得功成。但可
壯體延齡。而不能飛舉。故曰地行。堅固草木等。如
生啖黃精松栢等。以固守色陰。縱得成功。但能身
輕足快。行步如飛。故曰飛行。堅固金石等。如煎鉛
汞煉丹砂九轉大還。堅守形神。縱得功成。但可化
白石為黃金。化凡骨成仙骨。而周行無礙。故曰遊
行。堅固動止等。謂一動一止。皆守氣固形。如煉精
還氣。煉氣還神。煉神還虗。久而功成。可羽化飛昇。
故曰空行。堅固津液等。謂鼓天池嚥玉液。能令水
升火降。而結內丹。以固其形。久而功成。氷雪卓約。
不交世欲。輕舉近天。故曰天行。堅固精色等。謂服
虹飲霧。朝採日精。夜採月華。久而功成。則精氣貫
通物理。故曰通行。堅固呪禁等。謂專以呪術。固守
色陰。持呪既久。凝神永命。而得長生之道。故曰道
行堅固思念等。初繫心臍輪下。透尾關升夾脊。以
至達泥洹。衝頂出神。以固守其形。思久功成。形神
照應。故曰照行。堅固交遘等。謂內以坎男離女。匹
配夫婦。外以採陰助陽。攝衛精神。久而成功。此感
彼應。吸彼精氣。固己身形。故曰精行。堅固變化等。
<pb n="131"/>
謂觀世萬物。生于化理。存想化理。久而覺悟。則能
移山倒水。改易四時。亦能固守其形。留住世間。此
仙道絕術也。故曰絕行。下結妄。謂此十種修習。皆
于人趣中修煉妄心。不達常住真心。不修金剛正
觀。反於妄身中。別求長生之理。縱得行理圓成。壽
千萬歲。休止深山海島。絕于人境。亦在輪迴妄想
中流轉。而于自己常住真心性淨明體。茫然不知。
若不聞正法。不修正定。徒別修妄念。存想固形。一
朝仙趣報盡。依然形銷。流入異類矣。
阿難諸世間人不求常住（至）自此已還名為欲界。
冠註　此明欲界六天也。謂從人道。修十善因。而
入于天道者。不能修真三摩提。求證常住真心。由
無正觀正定故。未能捨己妻妾恩愛。然于他人妻
妾。不唯身無所犯。即心亦不流逸矣。由其正婬。雖
有。邪婬念息。則愛水澄鎣。意地光明。命終時。捨人
身而受天身。生須彌腰。居欲界第一重。隣日月宮。
名四王天。若在人世。不唯不流逸邪婬。即自己妻
妾□踈淡減少。不多流□□□□□獨居時。間有
念起。不得□□。□□前人超勝一倍。故命終後。亦
超日月之明。生須彌頂。居欲界第二重。名忉利天。
此上二天名地居天。雖形交成婬。但手相抱而已。
非同人世。有不淨流液也。此下名空居天。若居人
間。不逢欲境。則婬念不起。即逢境時。唯暫交一過。
去即釋然。不復追戀。此于淨居。既得全味。故此欲
念動少靜多。功倍于前。命終後。朗居空界。身殿自
光。徧周互照。不須日月。以蓮華開合為晝夜。以鳥
來去為春秋。居欲界第三重。名須𦦨摩。此云時分
天。唯把手成婬。不交遘矣。若居人世。能于一切時。
唯靜無動。而自無欲念。但應彼欲境。迫觸不能拒
絕。猶順從之。此未能全無心。但于動少靜多。又勝
一倍。故命終後。上升勝境。精細微妙。下界諸天人
等。不能窺見。且此天。有內院外院。又有業報一天。
乃有漏業果所成。為總報天。修十善者。得生彼天。
果屬有漏。三灾可壞。內院。是補處菩薩寄居之地。
今此天主。名曰彌勒。縱至劫壞三禪。而此內院。三
灾不及。亦未甞壞。此欲界第四重。如是內外。總名
兜率院。云知足天。能于五欲生知足故。但以一笑
成欲。又不同于把手矣。若在人中。自己本無欲心。
婬境橫陳于前。力不自由。雖應觸之。而了無滋味。
如嚼蠟然。其功又倍于前。故命終後。生越化地。能
超越下天。亦能自化樂具。居欲界第五重。名樂變
化天。謂所樂之具。皆自能變化故。若雖居世間。無
心于世。唯守戒支。修心上界。但權同世情。行夫歸
事。至于交時。不但無味。而且超然境外。毫無干涉。
又勝前功一倍。故命終後。超出化無化境。化。即第
五。無化。即下四天。居欲界第六重。名他化自在天。
凡欲樂境。不勞自化。皆由他化。而自在受用耳。以
上二天。皆以眼相視。便為成婬。故益勝下天也。下
總結曰。如是六天。形十欲境。雖不同世人躁動無
節。如野馬無覊。莫能控制。而猶未至于全無心迹
而絕交故。通名欲界。自此以下。直至地獄。皆欲界
所攝。所謂五趣雜居地也。
楞嚴經講錄卷第八

<sarticle>大佛頂如來密因修證了義諸菩薩萬行首楞嚴經
講錄卷第九</sarticle>
明　柴紫　釋乘旹　講錄
新安受法弟子　汪益源　校梓
舊說前明六天。雖出塵擾。未能絕欲。故通名欲界。
自此而上明十八天。雖離欲染。尚有色質。故通名
色界。又通名梵世。為已離欲染也。通號四禪。為已
離散動也。欲天但五戒十善感生。此天兼禪定感
生。然特有漏禪觀六事行耳。六行者。厭欲界是苦。
<pb n="132"/>
是麤。是障。欣色界是淨。是妙。是離。此則凡夫伏惑。
超欲界道也。又云。前天間亦有禪定。而此界方名
禪者。以前結云。形雖出動。心迹尚交。足知自此已
上。絕無女人。心迹俱離。無所交接。兼無食眠。三欲
俱忘。稍涉饑倦。即入禪定。出定。則飽滿精明。是但
以禪悅為食。為息。稍離麤重身心矣。
阿難世間一切所修心人（至）諸漏不動名為初禪。
冠註　此明色界初禪三天也。世間一切所修心
者。謂三界天人。雖未得出世心。為本修因。而亦各
各自謂。已得真修心矣。不假禪那無有智慧者。謂
彼惟有漏靜慮。伏欲六行。制彼淫習。而非無漏真
三摩提金剛觀智故。但能執身不行淫欲。及與一
切時。想念俱無。由彼身心俱潔。下無卜居。故臨終
時。應念而生色界。為梵世伴侶。如此一類。乃梵天
之民。故名梵眾天。欲習既除離欲心現等。謂前天。
既離欲習。此天。定心顯露。而於定共戒。愛樂悅豫。
隨順輕安。故臨終時。應念而生梵世。匡王輔化。故
名梵輔天。身心妙圓威儀不決等。謂前天。定心發
露。復具德化。故身心圓妙。威儀不缺。而此天。從定
戒中。發起智慧。故解勝前天。堪為梵主。於臨終時。
應念而生梵王。統攝梵眾。故名大梵天。俱舍說。威
德光明。獨一而住。無尋有伺。定力所感。下二天。俱
有尋伺。又劫壞後去。劫成先來。外道不測。便執為
常。又因起念。見有天生。便執能生世間。為一因生。
下結示三天。名初禪也。勝流等。謂已離五欲。已斷
十惡。能勝欲界諸趣故。欲界八苦所不能逼。雖非
真正三摩提。而戒心清淨。欲習已伏。不為所動。故
名初禪。亦名離生喜樂地。以離欲惡故生喜。身心
輕安故生樂也。
阿難其次梵天統攝梵人（至）麤漏已伏名為二禪。
冠註　此明色界二禪天也。謂從前天修來戒定
慧具。故曰圓滿梵行也。進至此天。則三識不起。定
心一境。唯緣內塵故。離欲得定。定深生照。而心水
澄湛。寂然發光。然心光尚劣。未極其量。故名少光。
從前少光。更增光耀。則心境互照。境隨光發。映十
方界。徧成瑠璃。然光雖極量。但徧小千世界。猶未
成音。故名無量光。從此修進。又得吸持圓光成就
教體者。以此天。無前五識。亦無尋伺。故能吸持無
量淨光。而以圓光發宣梵行。不待言詮。自成教體。
闡明淨理。應變無盡。故名光音。下結示三天通名
二禪也。謂此三天。又勝下天初禪。雖得喜支。未生
極喜。雖離苦惱。猶有憂喜相對。此得極喜。故諸憂
懸所不能逼。能以定力。伏前五識。故通名二禪。亦
名定生喜樂地。謂此定功德。與徧身樂。俱發故也。
阿難如是天人圓光成音（至）歡喜畢具名為三禪。
冠註　此明色界三禪天也。謂前天。雖以圓光為
音教。披音則顯露妙理。然有喜心動念。猶障淨樂。
此天。即依妙理發成精行。且恬泊寂靜。而通寂滅
樂。由靜樂初通。淨空始著。故名少淨。此初伏第六
識。非大寂滅也。六識既伏。淨空現前。此則擴充之。
而樂心愈寂。淨空無際故。內心外身。皆獲輕安。則
寂樂已成。淨空無量。故名無量淨。前天寂樂。止徧
身心。此天。身界虗寂。觸處皆成妙樂。天中淨德所
成樂境。無過於此。是故認此淨樂。為真際樂土。將
己身心。歸託此地。由觸處皆成淨樂。故名徧淨。下
結示三天通名三禪也。此天。妙樂周徧無量。莫不
隨心順意。故曰具大隨順。前二禪。有喜心動念故。
身心不得安隱。今則喜心動念皆無。而無量至樂。
自在受用。雖非真正三摩提。不妨心雖無喜而喜
樂自具。故令安隱心中恬然畢具。故通名三禪天。
亦名離喜妙樂地。謂喜是動心所發。樂是靜慮所
融。故名欣喜。而後得妙樂故。界內稱三禪。為極樂
處也。
<pb n="133"/>
阿難復次天人不逼身心（至）功用純熟名為四禪。
冠註　此明四禪天也。謂初禪離苦惱。二禪盡憂
懸。故不逼身心。欲是苦因。諸欲杜絕。故苦因已盡。
三禪離喜受樂。此天。則知樂亦不常。以樂久必壞。
壞即苦生。故將苦樂二心。同時頓捨。既離於苦。亦
不受樂。則壞相不生。苦壞雙超。則淨福性生。故離
福生。此則心住不動。定捨俱發。意無苦樂。亦名捨
念清淨地。前天。初專捨心。尚未圓融。此則毫無樂
念。故曰圓融。於捨心中。仍生勝解。決定任持。不為
異緣所轉。故曰清淨。由心圓融故。淨福無礙。於圓
融無礙處。有所願求。無不隨順。故任心自在。窮未
來際。愛樂隨順。故名福愛。舊說。窮未來者。即資福
二路。受報長遠。動經劫數。非真常住也。福愛者。謂
諸天之福。以此天為最可愛。以三灾不及故。或此
天。積福別有愛求。即希二路也。是天。指福愛。有二
岐路者。隨其心念行業故也。一直往道趨廣果。二
迂僻道。趣無想。先心。即福愛妙隨順心。無量淨光。
即捨俱定所發心光也。福德圓明修證而住者。於
無量光中。以四無量心。熏禪福德。離下地染。俻歷
四位。廣福所感。故名廣果。先心。同前。廣果。厭苦樂。
而增修福德。此天。厭苦樂而進修捨定。此兩天分
岐之故也。精研者。深搜細索也。相續者。勤勇無間
也。圓窮者。必求究竟也。身心三句定成尅果也。謂
以捨定。滅除捨心。令心慮凝。經五百大劫。第六
現行不起。妄謂涅槃。不知正是微細生滅流注。是
人下。斷其以生滅修因。不能感不生滅果也。初半
劫滅者。謂初生此天。習定半劫。始得想滅。後半劫
生者。此天報盡。於四百九十九劫半後。復生想心
也。此但六識不行。故名無想。下結示四天通名四
禪也。由苦樂雙亡故。二境不能動心也。四禪不為
三灾所動。名不動地。無為真不動地。指第八聖位。
謂此禪天。器非真常。情俱生滅。雖非無為真境。而
有為功用。至此已純熟矣。上四聖流。通名四禪也。
阿難此中復有五不還天（至）如是一類名色究竟天。
冠註　此明五不還天也。此中。指四禪中。不還者。
斷盡欲界九品思惑。以證三果。不復生欲界矣。習
氣。即思惑種子。謂以貪瞋痴慢微細思惑。分為八
十一品。於三界九地。地各九品。今斷欲界一地九
品故苦亡。而欲界無卜居。復斷上三地各九品故
樂亡。而色界下三地無卜居。未盡斷第四地惑故。
惟四禪捨念清淨地。是其同分。而有卜居處也。苦
樂兩滅等。謂苦樂未亡時。則厭苦欣樂。交戰胸中。
故有煩。今已兩忘。則心不交。故名無煩。盛熱曰煩。
稍得清涼曰無煩。機。放動也。括。收斂也。謂心之放
收。惟行捨念。更無餘念。前雖鬪心不交。尚見交地。
今併其交地。亦復研盡。則意地清淨。全無微煩。故
曰無熱。既得心地澄清。發天眼通故。徧見十方界。
而無非妙境。故曰妙見圓澄。塵象即境。沉垢即惑。
正顯定慧雙融。心境俱淨。而所見皆善。故名善見。
既得心眼圓妙。故能以定慧之力。鎔鍊一切。隨心
自在。變現無礙。故名善現。究意。窮研也。幾。微動也。
言以無漏一念。熏有漏種種念。而至於一念。亦能
窮色性。至於微而復微。將入無色邊際。究至於此。
則色已盡矣。故名色究竟天。
阿難此不還天彼諸四禪（至）自此已還名為色界。
舊說自此而上。明無色界四天也。無色者。無業果
色。有定果色。依正皆然。乃滅身歸無。捨厭天人雜
處。其類不一。皆無色蘊也。四天皆依偏空修進。初
厭色依空。二厭空依識。三色空識三都滅而依識
性。四依識性以滅窮研而不得真滅。是皆有為增
上善果。未出輪迴。不成聖道者也。此中盡色趣空。
凡夫是其正居。定性聲聞寄居。而異計外道雜處
也。
<pb n="134"/>
冠註　此結示五天。雖屬色界。惟是聖居也。凡此
五天。必是進向三果。得四禪。發無漏慧。起熏禪業。
或起一品。以至九品。方始得生。凡夫無此熏禪業。
故不得生。謂此五天。不獨四禪天人不見。即四位
天王。但欽仰其名。不知其受用。不見其依正也。以
四天。修有漏凡定。五天。修無漏聖定故。有聖凡麤
細。相去懸殊也。如今世間下。以人間例明也。聖道
場地。若五臺蛾眉天台等。是也。雖舉羅漢。亦兼菩
薩。下結屬色界也。獨行無交。謂無情欲也。未盡形
累。尚有色質也。故自色究竟。以至梵眾。皆名色界。
復次阿難從是有頂（至）迷漏無聞便入輪轉。
冠註　此欲明無色界天。而先分岐聖也。色竟天。
居有色頂。與無色隣。故名色邊際中。由那含人。雖
根有利鈍。皆以有頂捨心。為因心而修定。故於捨
心分二岐路。若利根者。研窮色性。求見真空。發無
漏慧。慧光圓通。橫出三界。入菩薩乘。名迴心大阿
羅漢。若鈍根者。亦由捨心修定。窮盡色性。欣上厭
下。生無色界。漸斷漸證。竪出三界也。此下。明無色
界。若在捨心捨厭成就者。躡前天也。覺身為礙等。
舊說。厭身質礙。堅修空觀。滅身歸無。由厭色依空。
名空處定。故報生空處也。捨心有二。若於有頂。用
無漏道。斷惑入空。即樂定那含也。若於廣果。用有
漏道。伏惑入空。即凡夫外道也。諸礙既銷而無。即
不依色矣。無礙之無亦滅。即不依空矣。惟全留阿
賴。及半分末那。即厭空依識也。阿賴第八識。末那
第七識。末那惟留半分微細者。以第六分別已伏
故。末那一分亦伏。第六俱生未斷故。末那一分亦
未斷。此厭空無邊。緣空。則心散礙定。遂捨空緣識。
名識處定。故報生識處。空色既亡。躡前天識心都
滅。謂憑深定力。伏其末那半分。不起現行。寂無攸
往等。以所緣既無。能緣不行。由彼厭識無邊。緣識
則心散破定。遂捨識。緣無所有法。名無所有處定。
故報生無所有處。識性不動者。由末那現行全伏。
惟存種性。眠伏藏識。幽深難動也。以滅窮研等。謂
行人至此。志窮力盡。不復研真斷惑。故於無盡性
中。強以發宣。自謂已盡其性。不知但由滅定所逼。
則識性雖存而不起。故曰如存不存。別見識性盡。
其實未盡。故曰若盡非盡。由其厭前識處故。入非
有想。厭無所有處故。入非無想。是名非想非非想
處定。故報亦生此處。下總明聖凡出墜之地也。此
等者。總指前四天人也。自初天窮色歸空。乃至四
天窮識性歸盡性。如此窮空。豈惟不達性色真空。
性空真色之旨。即人法二空之理。皆所不知。而妄
起空盡之念故。自五不還天窮空。而至此天者。其
根行尚真。候其八萬劫滿。斷盡思惑。而出三界者。
名鈍根羅漢。因彼不能同有頂之回心者。故曰鈍
也。若從無想窮空。而至此天者。其根行原邪。以彼
迷有漏天。作無為解故。八萬劫報滿。無所歸托。便
淪墜矣。
阿難是諸天上各各天人（至）補特伽羅各從其類。
冠註　此下總結三界聖凡之差別也。是諸天者。
總指三界也。天人。即各天之臣民。謂此天人。因中
唯修十善八定。而以六欲四禪之果酬之。故報盡
復入輪迴也。天王。即是菩薩。寄位修進。乃借此天
位。為成等正覺之道路。故不落輪迴矣。下結屬無
色也。前二天。全無身境。故曰身滅盡。後二天。識心
現行不起。故曰心滅盡。由身心俱滅故。定性現前。
亦能隨化依正。自在受用。即出定時。身心俱寂。依
正皆空。故無業果色。唯有定果色也。此從空處。以
至非非想。統名無色。下復通前。總結三界也。謂自
六欲。以至非非想。皆由不能了達自己本妙覺性。
本明圓心。元無生滅業果等相。故從妄積妄。妄生
三界。所以諸天報盡。則於其中。復隨妄業。沉溺七
<pb n="135"/>
趣。曾無休息也。補特伽羅。云數取趣。即中有身也。
數數□生。取著諸趣。故曰各從其類。
復次阿難是三界中（至）因溼氣有畜生趣攝。
冠註　此明四種修羅也。阿修羅。此云非天。謂其
多瞋有天福。而無天行也。亦云無端正。由男醜女
美。以男立名。亦云無酒。以瞋無和氣。釀酒不成。若
於鬼道等。謂彼前因。從鬼趣發心。護經呪禪戒等
故。藉善力升此趣中。乘神通入空界居之。或因想
多氣勝故。感卵生飛空。而屬鬼趣也。若於天中等。
謂前身在天趣中。或因損德。或天福盡。俱貶墜此
趣。卜居人世。固是胎生。而屬人趣也。執持世界等。
謂能驅役鬼神。禍福人間。其威力通徹天人。無所
怖畏。但專權不及諸天。故怒而爭之。其福力變化。
俱等於天。固是化生。而屬天趣也。別有一分等。謂
此修羅。因行微劣故。感生海心水口。以居水穴。固
是濕生。以下劣故。屬畜生趣也。
阿難如是地獄餓鬼畜生（至）但一虗妄更無根緒。
冠註　此總結七趣虗妄也。謂精詳研究七趣升
沉往復之由。皆是無明惑業。為因相故。感七趣為
果相。總是由妄想受生。隨妄業受報也。若於妙圓
精明。無作本心中。曾無七趣因果之相。而此昏沉
諸有為相。在本心中。猶如空華在於太虗。豈有着
處。唯一虗妄。更無根蒂頭緒之生起也。昏沉即無
明。諸有為相。即惑業。皆因也。受生隨業。即果也。有
為與無作反。
阿難此等眾生不識本心（至）云何更隨殺盜婬事。
冠註　此明妄無根緒。因迷而起用。答妙心徧圓
何有七趣之問也。不識。即迷也。本心。即妙圓明無
作本心也。謂。汝問此等七趣自何有也。皆因迷自
本心。受此輪迴。雖經多劫。不得常住真心。性淨明
體。而永沉生死。皆由用諸妄想。隨順殺盜淫故。而
成三惡。縱能反此殺盜婬。又生三善。若有三惡。則
沉墜三塗。若無三惡。則飛昇天界。由其善惡互相
有無。彼此傾奪。故上昇下墜。起輪迴性。無有盡期。
若知善惡總輪迴性。須得妙性開發。而於善惡。都
不思量。唯修真正三摩提。則證本妙寂常心性。果
能至此。不但善惡二性。立地銷滅。即無二之性。亦
不可得。故曰有無二無。無二亦滅。此則豈但超七
趣生死。即二乘涅槃。亦超脫矣。如是。則尚無三善。
云何更墮三惡哉。故曰尚無不殺不偷不淫。云何
更隨殺盜淫事。事即因果也。
阿難不斷三業各各有私（至）若他說者即魔王說。
冠註　此結答前問。而戒勉真修也。前問云。為有
定處。為復自然。彼彼發業。各各私受。故牒答云。由
不斷殺盜淫業故。各各私造。因各各私造故。在眾
私同分之中。非無定處。言造業各私。而受報有同
分地。即別業同報也。然此別業同報。從何所有。皆
自妄業之所發生。業既妄發。本無有因。無因。則所
生之處。亦無可追尋窮究矣。然雖無因可究。要不
出三惑。為之根本。汝今勉力修進。必欲獲取無上
菩提。當以除此三惑。為之要訣。盖彼三善惡業。根
於惑起。故應盡其根而除之。若不盡三業之根本。
縱得五通。皆是有為功用。非無漏淨業。以惟伏現
行。不除種子。不得漏盡。終落魔道。雖欲除妄。是以
虗濟虗。倍增其偽。但自名得道。而實為業果。此真
可深哀痛愍者。由阿難初問佛體真實。云何復有
諸趣。故答云。汝妄自造。非菩提有咎也。菩提。指佛
體也。復警戒云。若末世說法者。如我此說。即佛正
說。若讚行三惡者。以為勸化。即魔王之邪說也。足
見必斷三惑。方可得真正三摩提也。勗。勉也。
上詳明七趣竟。下詳辯魔境。魔有五種。曰陰魔。曰
煩惱魔。曰死魔。曰天魔。曰天魔。合為二種。以陰魔
攝煩惱與死魔。皆依五陰而起故。天鬼二種。皆因
<pb n="136"/>
修邪定好害正道者。故總名天魔。夫此魔境。非具
一切智者。莫能辯其真偽。故阿難但知啟請修定
證果。而定中微細魔事。不能問及。亦乃雖蒙世尊
直示真修行路。堪可趣至無上菩提。而沿途艱險。
尚未親歷。唯世尊深知魔軍勝負。實正定真修。成
壞所關。且隳妙覺心。破法王家者。莫甚於此。是故
將罷法座。迴身復留。逐一指明。令末世修正定者。
自識魔外。准俻無虞。所以再興深慈。不待問而自
說也。
即時如來罷法座（至）歡喜頂禮伏聽慈誨。
冠註　此無問自說也。如來下。經家所敘。將罷法
座。顯最後開示也。回身再來。顯不盡深慈也。汝等
下。總明魔能害正。凡修正定者。不容不識也。真修
行法。即從耳根圓通。悟入楞嚴大定也。意謂。我已
為汝指示楞嚴大定。為真修實證矣。汝等亦皆明
了。而猶未明定中所現魔事。最為微細。若不預知。
忽爾現前。邪正難辨。設汝心中。毫有染着。彼則乘
隙賺引。令汝墮於邪見。而不自覺矣。陰魔。即色陰
中禪定所迫。初心自現。尚無外魔也。天魔。鬼神。魑
魅。皆受想二陰中。稍失正見。引入外魔也。魔正現
時。若不能識。或自認為聖。或認魔為聖。皆是認賊
為子。而立喪家寶矣。行識二陰中所現心見二魔。
併無外來。皆是自己心邪。得少為足之過也。下舉
一以例餘也。無聞者。但修無想。不樂聞法。不習正
定。自謂極果。及至報盡想生。衰相復現。不知元非
聖證。而反謗佛。妄說羅漢不受後有。由謗法故。遂
墜地獄。其害至此。良可怖焉。汝等欲修正定。趣大
菩提。應當識此幽微魔孽。故我為汝仔細分別。汝
當諦聽。阿難等。聞此魔事。悚然起立。歡喜聽受。
佛告阿難及諸大眾（至）所有國土而不振裂。
冠註　此欲明動魔之端。而先推真妄生滅也。本
覺妙明。指用言。覺圓心體。指體言。意謂。真覺體用。
眾生與佛本同。良由眾生一念妄動。背覺合塵。迷
真逐妄。而成過咎。遂有根本無明。發業潤生。瞥爾
俱起。則徧迷覺體。頓成空性。是故迷覺性成妄想。
晦真空為頑空也。於是。化迷不息。轉生世界。所謂
依空立世界也。是則十方有漏微塵國土。皆由迷
真空。而成頑虗。昧覺性。而成妄想之所建立也。故
知。空生大覺中。若片雲點太清裡。已是幻化眇茫。
況復依空所立之世界。其幻化眇茫。不待言矣。但
為一切眾生。以妄逐妄。從迷積迷。故不覺知耳。設
使汝等一人。能住三摩提中。開發真性。復歸元覺。
則十方空。皆悉銷滅殞亡矣。況依空所有國土。而
不振動崩裂者哉。盖謂虗空世界。總一名相耳。名
相。唯依妄想而立。若轉妄想成正智。則名相悉歸
如如矣。故曰一人歸元。十虗銷殞。所以古德云。虗
空生時。但生假名。虗空滅時。但滅假名。
汝輩修禪飾三摩地（至）於三昧時僉來惱汝。
冠註　此明怖魔致亂也。飾。嚴整也。意謂。汝等於
深入正定。發真歸元時。自與十方聖賢。氣分相接。
心精通脗。混同一際。不離當處。寂然不動。湛然清
虗。不相惱亂。其餘天魔。及與精靈鬼神。乃至無想
外道天等。所居宮殿。或處虗空。或處水陸。無不崩
裂。既然。大地振坼。則水居之河海精靈。陸居之山
川鬼恠。飛騰之夜叉修羅等。無不驚慴。惟下界凡
夫。未具五通故。不覺其空界遷壞。唯訛傳山搖地
動。故無驚慴。彼魔王等。咸得五通。未盡習漏。既戀
塵勞。又知其故。是以不容汝等摧裂宮殿。然動徧
空界。惟魔不容者。為彼所處全依邪暗。汝等正定
發明。照見邪踪。彼各竭所能。欲壞汝定。故僉來惱
亂也。
然彼諸魔雖有大怒（至）宛轉零落無可哀救。
冠註　此明悟迷之利害也。意謂。彼等固以壞汝
<pb n="137"/>
為事。而彼造塵勞中之邪行。汝修妙覺中之正定。
邪雖怒正。不能害正。以邪害正。猶如風之吹光。刀
之斷水。終不能斷損於光水也。以正化邪。亦如沸
湯之釋堅氷。暖氣近而寒凝自銷矣。良由彼雖恃
其神通。而驚慌於外。終如暴客。汝雖未具神通。而
能堅守於內。終是主人。成就破亂。不從客便。悉由
主人。必俟五陰主人。迷己正念。認賊為子。則客得
其便。遂乘間而入。劫汝家珍。若使陰主。當處正定。
一切不頋。惟照真元。縱彼魔力強橫。毫無入處。無
奈汝何。由汝陰貭漸銷。光明漸發。彼則久入邪群。
咸受幽氣。近光明。如暗就燈自然銷殞。何敢久留
明處。擾亂汝之正定耶。若使主人心。不明悟於彼
幻境。或生畏愛。或生取捨。稍失照真。聊違正定。被
陰所迷。便墮彼類。而為彼眷屬矣。即如摩登。殊為
眇劣。且彼初心惟慾呪汝破佛律儀而已。故於八
萬行中。秪毀禪戒。由彼不能毀汝清淨覺體故。汝
尚未遭其淪溺也。若此等魔王。本非眇劣之類。況
其初心。不獨毀汝一戒心。欲隳汝寶覺全身。令汝
喪身失命。永為魔子。而後已。一遭其害。猶如宰臣
之家。忽遭天王除其屬籍。不但失却官位。而且不
免於刑律也。設汝果壞全身。豈止道果不成。亦且
墮入地獄。宛轉零落。至於此。縱有慈力。徒增哀痛。
其可救乎。
阿難當知汝坐道場（至）堅固妄想以為其本。
冠註　此明色陰之本末也。道場者。凡事理兼修
處。即成道之場也。銷落諸念等。謂初坐道場。屏除
一切浮亂粗想。久之妄念自離。此離念相。如杲日
當空。於一切時。皎然不昧。故曰離念精明。於是則
動靜之境不能移。憶忘之識不能交。而根塵識三。
合一精明。當住此精明如一之處。便入聞熏聞修
金剛三昧矣。然定力未深。理境乍入。猶為色陰所
覆。如明目人。處大幽暗。未獲般若大智故。精性妙
心猶未發光凡所見處。惟是黑暗。此則色陰區局。
盖覆真性。不得寬廣伸大。此乃色陰未破之相也。
若使定力增進。心光發越。前之暗境。皆化心光。雖
未能圓鑑三千。而十方洞開。無復幽黯。此即色陰
已破之相也。謂此色陰。由妄執四大所成。既有身
相。即有前五根。攬着前境。而劫奪真性。渾濁妙明。
是故。色陰盡而劫濁超矣。至此返觀色陰之由。元
從堅固妄想。內外相織。凝結而成。是其根本也。
阿難當在此中精研妙明（至）若作聖解即受群邪。
冠註　此下十種。明色陰中所現之境也。此中。謂
此禪定中也。精研者。正是定中着力挨排之工夫
也。妙明。指真體之用也。不言其體者。顯用有明昧。
體無遷改。如鏡埋塵垢中。雖掩其光明。而曾未虧
其體性也。故行者精研妙明。亦如磨鏡。但去情想
塵垢。而大圓鏡體。略無所增。且此妙明。本周法界。
曾無隔礙。但由妄認四大。內外交織。遂成質礙。故
今精研功勝。則不相織矣。於少頃間。身若虗空。毫
無[(ㄇ@(企-止))/圭]碍。斯由定中功用逼極。偶令內心流溢。外境
虗融。暫得暫失。非同聖果永證無遺。汝等。若恬然
無着。毫無欣羨。雖則定力挨出。亦為善境。若遇此
境。妄作證聖。即受邪氣。破壞正定矣。
阿難復以此心精研妙明若作聖解即受羣邪。
冠註　此明內徹之境也。精研妙明。準前。其身內
徹者。謂心光忽然。超徹身內。反觀臟腑。親見蟯蛔。
以手拾出。身無毀傷。此乃心精暫明。流溢形體。斯
但功行大急。暫得形體不礙。非聖所證真常之境。
意無所着。猶然善境。稍無識見。而作聖解。即受群
邪。隳汝正定矣。
又以此心內外精研（至）若作聖解即受羣邪。
冠註　此明內外俱徹之境也。內外。即心境也。清
明時。是魂為主。昏晦時。是魄為主。斂固於內。是意
<pb n="138"/>
志為主。發揚於外。是精神為主。此皆第六識用事。
故除第八識執受。其身居然不變。其餘魂魄等。皆
棄其本軄。而[逅-口+巾]相涉入也。互為賓主者。謂一為主。
而餘五皆為賓也。聞空中說法者。即指目前也。聞
十方密義者。即指徧法界也。[逅-口+巾]相離合者。有時。精
離本軄。而合於魄。有時。魄離本軄。而合於精等。盖
離即棄本軄。而合則成他軄也。成就善種者。謂夙
昔聞熏。今加精研。自能發揮。而有所聞也。如是下。
準前。
又以此心澄露皎徹（至）若作聖解即受群邪。
冠註　此明內心澄徹外現佛境也。此由精研功
勝。妙心益明也。澄露皎徹者。粗惑漸銷也。內光發
明者。智體開朗也。良以智起惑亡。故無情徧成金
界。有情悉作如來。梵語毗盧遮那。此云光明徧照。
乃至蓮華俱時出現者。謂依正莊嚴。皆隨心變現
也。此名下。斷定此境。是夙昔因中。曾聞大法。而心
有靈悟。所染種習。今加研究。故心光忽明。照諸世
界。然偶爾暫現。非同聖證亘古如一也。
又以此心精研妙明（至）若作聖解即受群邪。
冠註　此明精研功極。故見空羅寶色也。觀察不
停者。言觀照功切。毫無間斷。於諸妄念。更加抑按。
於諸塵境。更加降伏。如是則制止之功太。欲超越
逼拶至極。忽見十方虗空成七寶色。或百寶色。且
同時徧滿。而多少之色。不相留礙也。或青黃赤白。
五色俱現。而各色純然。曾未混襍也。此由精研妙
明逼極。煥散而現。故見此種種勝境。然暫得暫失。
非一現永現也。
又以此心研究澄徹（至）若作聖解即受群邪。
冠註　此明研究澄徹故。暗中見物也。研究。即挨
排也。澄徹。即靜極也。精光不亂者。心光凝定。明暗
二境。不能移也。忽於夜合者。合閉目也。謂於夜間
閉目而見。正顯下見暗室中物。非從目見也。見種
種物等者。非室中元有之物。是暗中所現奇怪之
物。而室中之物。件件如故。曾未變易。下斷明。謂此
乃心既微細。見亦密澄。精光凝定。暗境洞徹。然未
透徹本地真光。無乃研究功勝。暫時發露耳。此中
合字。藏板皆同。今人妄改為半字。不可從。
又以此心圓入虗融（至）若作聖解即受群邪。
冠註　此明圓入虗融身同草木也。圓入虗融等
者。謂研究功盛。內身外境。無不虗豁。故四肢皆同
草木。火燒刀斫。總不覺知。由不覺知故。火燒不爇。
刀割不傷也。此由定力所持。想心亦寂。功切至極。
執受不行。則五塵併銷。排遣四大。純覺遺身。故無
傷觸也。此亦暫時透露。非真色即是空。空即是色
也。
又以此心成就清淨（至）若作聖解即受群邪。
冠註　此明淨心功極。覩界覩佛也。成就清淨等
者。謂厭穢濁之質礙。欣淨妙之虗融。凝想淨心之
功。至此已極。故忽見大地山河。化成淨妙國土。又
見淨土現在諸佛。更見地獄天宮。上下無礙。此由
昔聞教中所說。淨穢二土。隨起欣淨厭穢之念。熏
習成種。今於定中。凝想日深。逼極化成。暫得如是。
非真居淨土也。
又以此心研究深遠（至）若作聖解即受群邪。
冠註　此明研究深遠。遙見遙聞也。研究深遠等
者。謂於定中。深心研究。率爾周徧。到於極處。遂令
心光逼極飛出。故於遙遠障礙處。皆能見聞。此亦
暫時一過。非實得周徧法界也。
又以此心研究精極（至）若作聖解即受群邪。
冠註　此明研究精極見知識也。謂定中竭力研
窮。到至精至極之處。正與聖賢。心精通脗之時。而
色陰將破。魔宮振裂。魔心慌越。故魔擾於是而興
端也。見善知識等者。謂行人靜中。自見善知識。或
<pb n="139"/>
變為諸佛菩薩。及天龍等者。盖此境界。元是行人。
曾有邪種。含受於心。功至於此。逼極發露。非真見
聖。或是魔入行人心腹。持其神識。故令行人。無端
說法。亦能通達妙義。以發其狂慧。非真證聖也。使
行人至此先覺。魔自銷歇。若反生聖解。則其害非
細也。
阿難如是十種禪那現境（至）保持覆護成無上道。
已上十種魔事。是世尊拈其大槩以示初心。非色
陰中。定有此種類。而不可變易也。亦非決有此定
數。而不可增減也。但論行人用心何如耳。或緩急
得宜。則絕然不見。或交互觀想。則所現愈多。或種
類不同。或多寡不一。悉隨心所變。非有定體。若俾
按經待驗。則何異於刻舟求劍者哉。後皆倣此。
冠註　此結害囑護也。謂此禪那所現十境。皆是
行人於色陰中。見理未徹。正定未純。但以禪觀與
堅固妄想。兩相交戰。互為勝負之所現起。如一善
境現。即是禪觀暫勝妄想也。少頃即隱。是妄想復
勝禪觀也。由勝負互出。不得永證聖境。此群邪所
以乘隙而入也。眾生頑迷。不度己功力未久。亦不
察其暫現復隱。逢此境現。便謂登聖。是未得謂得。
未證謂證。安得不墮地獄乎。汝等當依如來。即以
此義。傳示將來修正定者。令其預知。使天魔等。不
得其便。更得神力。以保任扶持。遮覆衛護。不令至
惑。而成無上道也。
阿難彼善男子修三摩提（至）虗明妄想以為其本。
冠註　此明受陰之本末也。修三摩提下。躡前色
陰已盡。見諸佛心。如鏡現像。正是禪觀有成。色陰
已破。洞視自己妙覺明心。不從外得也。若有所得
等者。謂但見本有真體。而未能發起妙用。不得任
運自如。此正顯受陰未破也。猶如魘人。喻行人被
受陰所局。手足二句。喻上若有所得。心觸二句。喻
上而未能用。下直出正意言。見真體而不得妙用。
正是受陰區局真性。盖覆妙明。不得寬廣伸大也。
愛陰一破。亦若魘歇。不為過咎。真心廣大。本周法
界。無始迷執。惑為身內故。生來死去。不能離身。若
使真心離身觀面。去住自由。便是稍發妙用。而受
陰盡矣。此受陰。即前五識也。見即領納也。由前五
識。領納違順等境。引生苦樂等受。渾濁真心。今則
受陰破。而見濁超矣。至此返觀受陰之由。元從虗
明妄想。交妄織成也。虗明者。謂曾無實體。虗有所
明而已。
阿難彼善男子當在此中（至）失於正受當從淪墜。
冠註　此下十種明受陰中所現之境也。此中。謂
禪定中。如下文云。彼定中。是也。得大光耀。躡前十
方洞開。無覆幽黯。謂色陰盡矣。其心發明。躡前見
諸佛心。如鏡現像也。內抑過分者。自知受陰為咎。
不得妙用。急求破除也。忽然發悲者。亦知一切眾
生。皆被色陰所局。未能如己心光發明。故見大小
有情。皆生悲愍之心。不覺流淚矣。盖此悲心。實非
諸佛同體大悲。但由功用抑摧太急。故成過悲。若
能速悟本因。復顧正念。不作聖證。久自銷歇。若自
謂已證諸佛大悲。則有悲魔。乘間入心。見人則悲。
啼泣不已。遂失正受。而沉淪墜落矣。正受者。正是
禪定中。無意味無巴鼻處。到此毫無欣厭。亦無畏
愛。方可保任。稍生一念。則受用不住。而正定失矣。
阿難又彼定中諸善男子（至）失於正受當從淪墜。
冠註　此明舉志齊佛以致魔擾也。受陰明白者。
盖覆稍輕也。勝相現前者。如得大光耀等也。感邀
過分等。謂稍見本真。似乎心同佛心。故極喜成功。
而發大勇猛。自謂不歷僧祗。當下作佛。此由慧狂
定弱。見理忽略。自以高志限功。輕率取證。過分越
禮。故作此解。若悟而返之。可復無咎。若妄任不返。
則有狂魔入心。生大我慢。上無諸佛。下無眾生。妄
<pb n="140"/>
自尊大。失定從墜無疑矣。法句經云。若起精進心。
是妄非精進。若能心不妄。精進無有涯。
又彼定中諸善男子（至）失於正受當從淪墜。
冠註　此明沉憶無慧。以致魔擾也。前無新證。受
陰未盡也。歸失故居。色陰已盡也。當此之際。但應
定慧均持。攻盡虗明妄想。自有新證。若乃智力衰
微。照真失準。進退未由。則中隳無倚。杳無所見。由
無慧照用故。定心枯渴。由前後脫空故。時刻沉憶。
心不敢散。復將沉憶不散。以為勤精進相。而欲成
破陰之功。不亦謬乎。此則偏定無慧。自失方便。若
能悟此。還復等攝。庶無過咎。若以沉憶枯定。妄謂
證聖。則有憶魔入心。晨夕撮心。懸掛一處。失其本
定。當從淪墜也。
又彼定中諸善男子（至）失於正受當從淪墜。
冠註　此明慧偏多狂。以致魔擾也。慧力過定失
于猛利者。謂慧猛過定也。勝性懷心者。妄謂自性
本來是佛。不待修成。故自疑己身即盧舍那。勿勞
進取。得少為足。此是功力未純。而不恒自審察。己
功何似佛功。己德何似佛德。唯執己之知見。已同
佛之知見。故廢修證也。若猛省其非。可還無咎。若
堅任舍那。迷不知返。則類魔入心。大發狂言。自謂
證無上道。而失己正定。從魔淪墜矣。古德云。無憶
名戒。無念名定。莫妄名慧。一心不生。具戒定慧。然
非一非三也。
又彼定中諸善男子（至）失於正受當從淪墜。
冠註　此明歷險多憂。以致魔擾也。新證一句。同
前。偏定歷覽二際等。謂觀色陰已盡。受陰非實。于
二邊際。俱難倚恃。恐遭退失。遂生艱險。過憂不止。
轉成倒見故。如坐鐵床。乃至求人絕命。此由勤修
密進。不覺心中。恐懼過甚。無復方便自慰。故至于
此。若使改過忘憂。自復正念。若以憂慮為聖證。憂
之不止。則有類魔附之。而執刀自割。靡所不至。則
失己正定。從魔淪墜矣。故六祖云。一切無心自性
戒。一切無礙自性慧。不增不減自金剛。身去身來
本三昧。
又彼定中諸善男子（至）失於正受當從淪墜。
冠註　此明覺安多喜。以致魔擾也。此由色盡而
無質礙。受明而得清淨。處此境界安然快樂。遂生
大喜。不知大事未明。如喪考妣。大事已明。如喪考
妣。縱處清隱。何樂之有。此由定深而得輕安。若以
智慧照察。方息塵勞。何甞妙樂。喜心自禁。復歸無
咎。若謂聖心樂道。應當如此。則同類之魔。乘間入
心。從此恣情縱意。自謂得大無礙。證真解脫。失己
正定。應從魔墜矣。
又彼定中諸善男子（至）失於正受當從淪墜。
冠註　此明見勝多慢。以致魔擾也。自謂已足者。
見色盡受明。不求師印。自謂滿足。妄自高大。眇視
諸聖也。大我慢者。謂恃己而凌人傲物。乃七慢之
首也。七慢者。謂于劣計己勝。于等計己等。為單慢。
于勝計己等。于等計己勝。為過慢。于勝計己勝。為
慢過慢。未得謂得。計劣為多。為增上慢。自全無德。
謂己有德。為邪慢。對多勝者。自甘下劣。不敬不求。
為卑劣慢若。彼七慢俱發。則自謂超越諸佛。況諸
二乘乎。此由唯見己靈。殊為尊勝。且無智慧以救
其弊故耳。若使發真般若。等觀法性。尚不見有一
眾生可慢。況陰未破。而行猶劣。安敢慢諸聖賢哉。
若終執迷。無復改悔。即有同類慢魔。乘隙入心。顛
狂愈甚。乃至毀佛像。為金銅土木。稱自身為活佛。
毀聖經為紙墨文字。稱自語為真經。大言不慚。疑
誤一切。入無間獄。自失正定。亦從淪墜也。
又彼定中諸善男子（至）失於正受當從淪墜。
冠註　此明輕安自足。以致魔擾也。于精明中等
者。謂色陰已銷。受陰將盡。故曰精明。于中亦見受
<pb n="141"/>
陰。不染前塵。故曰圓悟精理。受陰。元是虗明妄想。
今既將空。唯見胸中虗豁無礙。要見即見。故曰得
大隨順也。身心皆離麤重。而忽生輕安。自謂登聖
得大解脫。不求前進。此由稍開慧性。暫獲輕清。一
時豁悟。失定所持。從此返照。可保無過。若使坐定
輕清。自謂證聖。則有類魔。乘間入心。展轉自畫。多
成無聞比丘。不惟自誤。兼誤多人。加以悔恨謗佛。
終于失定。而遭大墮落矣。
又彼定中諸善男子（至）失於正受當從淪墜。
冠註　此明著空毀戒。以致魔擾也。於明悟中。即
於精明中圓悟精理也。得虗明性者。見得虗明妄
想之體性。本非實有。因而沉空滯寂故。忽歸斷滅。
撥無因果。一切修證。悉歸于空。心入邪種。生斷滅
解。若悟此空。元係邪著。非證真空。亦不為咎。若固
守斷空。以為聖證。則有空魔入心。自謂飲酒食肉。
悉空無罪。婬殺盜行。頭頭是道。因魔力故。令人親
信。且噉淨穢。一種俱空。見持戒者。專加誹謗。陷誤
多人。其過無窮。失己正定。墮落無疑矣。
又彼定中諸善男子（至）失於正受當從淪墜。
冠註　此明著有恣婬。以致魔擾也。味其虗明等
者。由于虗明體性。深生味著。不肯放捨。遂起愛心。
蓋禪定中妙樂。非世樂可比。自在受用。靡不如意。
若愛極發狂。則翻成貪欲。此因定境安順入心。由
無慧自持。而誤入諸欲也。若用慧觀察。一切不受。
仍歸正受。則不成過誤。若迷而不返。便有欲魔。入
其心腑。唯以說欲。為菩提道。且轉化眷屬。以至無
數。只待魔心生厭。不附其體。而後生則陷于王難。
死則入于地獄也。
阿難如是十種禪那現境（至）保持覆護成無上道。
冠註　此結害囑護也。謂受陰將盡未盡時。防此
過生也。交互。意同前。如得光耀。乃至得虗明性。皆
觀力勝妄想也。如發無窮悲。乃至無限愛生。皆妄
想勝觀力也。是亦兩相交戰。互有勝負之意。迷不
自識者。謂不知光耀虗明性等。自何因緣而生也。
謂言登聖者。即未得謂得。故曰大妄語成。墮無間
獄。汝等下。皆囑護也。受陰魔相竟。
阿難彼善男子修三摩提（至）融通妄想以為其本。
冠註　此明想陰本末也。前二陰盡。則前五根塵
不偶。見惑已盡。分別我執亦伏。然思惑全在俱生。
我執未除。故曰雖未漏盡。由前二陰既盡。不執身
相故。心能離形。如鳥出籠。所向無礙也。六十聖位
者。始于三漸次。終至妙覺。以顯圓悟圓證。不歷僧
祗。故曰從凡歷聖也。意生身者。譬如意去速疾無
礙。從喻得名也。楞伽中有三種。他經亦有多種。文
繁不引。然雖前陰已盡。得意生身。而想陰未破。亦
如雖無所魘。而重睡未覺。猶發寱語。是寱語者。雖
自發語。而所語之事。亦不自知。但所發寱語。已成
音韻。亦有倫次。而不紊亂。令不寐人。咸悟其語。喻
如想陰未破者。自己雖不能徹見始終。聖位諸佛。
悉知。此人。於上歷六十聖位。已有次第。而不紊亂
矣。乃想未破之相也。第六識。乃躁動之元。故緣塵
分別。無暫停息。如塵垢也。本覺明心。如鏡體也。塵
垢淨。而鏡體明。想陰盡。而覺明露。則三界眾生。一
類生死。皆能知其生從何來。死從何去。故曰一倫
生死。首尾圓照。乃想陰已盡。之相也。想陰。即第六
識。由六識緣法塵。而引起煩惱。擾亂真性。此則想
陰盡。而煩惱超矣。至此返觀想陰之由。元從融通
妄想。交織妄成。謂此想陰。能融通質礙。如心想酢
梅。口中水出。是也。
阿難彼善男子受陰虗妙（至）迷惑不知墮無間獄。
冠註　此明心愛圓明。以致魔害也。虗妙者。謂分
得真體中之虗靈。精妙之用。即離身返觀。而得自
在。不同前未能得用也。不遭邪慮。不為十種陰魔
<pb n="142"/>
擾也。圓定發明者。謂前二陰既破。不隨前塵所起
分別。如渾濁靜沉。清水現前也。後皆倣此。心愛圓
明等。謂在想陰中。既得圓定發明。便起妄心。愛此
圓明。欲發妙用。故勇銳精思。貪其善巧。其意將欲
大作方便。廣行教化也。由此一念之貪。則彼天魔。
得乘其鏬。便飛精附人。口說經法。以惑行人也。飛
者疾速也。精者。魔黨諸精魅也。附人者。魔不親說。
另附他人。素受邪附者也。以受盡之人。定圓慧明。
非說經法不能動。𦕈劣邪魔。亦不能惑。縱使天魔。
亦不能入其心腑。故遣精魅。附旁人惑之。轉令自
隳正定耳。其人不覺是其魔著者。即魔所附之人。
自己亦不知為魔所著故。口說經法。亦自謂得證
涅槃。于是來求巧人前。任其所好。或說法。或變形。
廣作善巧。鼓動人心。是求巧人。既惑為菩薩。自然
傾心受化。故將所習定心。咸被搖蕩。所秉律儀。盡
被破壞。蓋凡行人。一著于魔。欲心便起者。一則因
魔多好欲。一則因自己宿種未除。故每有被魔所
攝。至于毀戒。而不能脫去者也。然淨行深。而智慧
強。任其善巧莫測。但察誘婬毀戒。即知是波旬說。
非佛說矣。何至蕩心破律。而身為魔子哉。口中好
言災祥等者。謂魔所附人。出言怪誕。異彼常談故。
能煽惑人心也。言佛出世祥也。言劫火刀兵災也。
此名下。指名示害也。怪鬼。怪誕之鬼。所謂附物成
形者。至老始受天魔驅使。以害正定也。厭足心生
去彼人體者。謂附之既久。魔鬼生厭。離彼所附之
人也。弟子。即求巧行人。師。即說法惑人者。先覺者。
謂一聞其語。便知是魔。或貪心一萌。即便削除。決
不起念隨魔。以至輪迴也。若使恣任念起。隨彼所
轉。便墮無間矣。
阿難又善男子受陰虗妙（至）迷惑不知墮無間獄。
冠註　此明心愛遊蕩。以致魔害也。受陰虗妙等。
準前。以彼前無色受二陰。不為形質拘攣。遂起愛
心。欲同諸佛遊戲剎土。不勞移步。所謂舉一念而
十方齊現。故曰。心愛遊蕩。飛其精思。貪求經歷。由
此念動故。天魔乘罅得便。即遣精靈附人。向前蠱
惑也。魔所附者。不自變形。乃變他形。現前成佛者。
由彼貪求經歷者。志欲同佛故。令成佛。然身既佛
身。則遊蕩之志。何所不遂。正所以投其欲也。是人。
指貪求經歷者。既以魔附者。惑為菩薩。自然誠心
皈命矣淫逸其心。者自恃證聖。放蕩無畏故。將圓
定之心。化而為縱欲之心矣。魔口所說。皆指眼前
佛國者。以彼行人意。在不離當處。而周徧十方故。
以此事滿其所欲也。既遂其欲。則傾心渴慕。背正
從邪也。此名下。指魔示害也。魃鬼。即旱魃鬼。所謂
遇風成形。而至老方為魔使也。餘意準前。
又善男子受陰虗妙（至）迷惑不知墮無間獄。
冠註　此明心愛綿㳷。以致魔害也。綿。遠也。密也。
㳷契合也。謂欲遠契妙理。密合佛心故。所以澄其
精思。貪求契合也。總欲不假形聲。默然開悟而已。
此由行人一念。求貪密契故。魔使精魅附人。而現
密契之事。以誘之也。心自開悟等者。謂開悟之人。
念念不一。或得宿命。而知己未生以前之事。或得
他心。而知人心所念之事。乃至說偈誦經。皆是現
心開密契之境。以惑亂行人也。是人。指貪求契合
之人。綿愛其心者。謂被魔所惑。亦纏綿生愛。唯欲
遂其心之所求也。行人既墮魔境中。而魔復出妖
異之言。漸引漸深。是以既見綿㳷之勝事。併信異
常之妖言。遂將一往所修圓定之心。洗滌太盡。而
反入邪知邪見矣。此名下。出名示害也。魅鬼同遇
畜成形者也。
又善男子受陰虗妙（至）迷惑不知墮無間獄。
冠註　此明心愛根本。以致魔害也。心愛根本者。
愛窮萬物之根本也。此是總標。下四句釋成。窮覽
<pb n="143"/>
物化性之終始者。即如佛說世出世法。知其本因。
乃至現前種種。松直棘曲等。皆了元由也。精爽其
心者。謂使萬化始終。一一洞徹。自得精神爽朗。心
志痛快也。貪求辨析者。欲于現前萬物。辨別剖析。
分明無惑也。然此皆是諸佛如來。轉大圓鏡智。證
無邊法身之境界。而初心覬覦。真用心交互也。由
此一念。引賊入室。故魔乘便而擾亂也。威神摧伏
者。謂彼魔力。善能摧折攝伏人心。故聞法者。自然
心伏也。諸人。即領荷邪法。展轉化導。令人皆墮術
中者也。由彼行人。心愛根本故。魔所附者。唯指現
前生滅之法。為三常住果。亦指濁世染污之處。為
清淨。本以投其所好。行人既傾心受教。遂將習定
初心。一併亡失。唯信眼前父父子子。[逅-口+巾]代相生。乃
至男女二根最穢污境。為萬化本元。而謂如來三
常住果。盡在于此。于是行人。日親日近。漸入漸深。
遂為魔子。而不自知也。夫彼天魔。先施魔力。以摧
伏之。而後宣穢言。以蠱惑之。彼初心淺行。詎有不
被惑。而破戒壞定者哉。此名下。指名示害也。蠱毒
魘勝者。非止一種也。
又善男子受陰虗妙（至）迷惑不知墮無間獄。
冠註　此明心愛懸應。以致魔害也。心愛懸應者。
懸。遠也。謂欲以己行。感過去久遠諸佛應之也。此
總標。下二句釋成。周流者。求之不已也。精研者。精
思研慮。至誠以求之也。冥感者。欲將此誠意。向冥
冥中。感動諸佛也。由此一念妄動。自有天魔。乘間
而入故。飛精附人。乃至說法以應其感也。暫見其
身。如百千歲者。魔現極老之相也。座中諸人。因見
其壽祺無比故。心生愛染。難于割捨。且惑為先世
業師。前生知識。于是別生法愛。如膠似漆。不忍分
離。此皆魔附之人。詐現感應之事也。行人。既為彼
惑。親近日久。則心相體信。捨正從邪。遂為魔子。而
不自覺也。蓋魔精。先以身現冥感之事。而後以口
宣冥感之語。彼餘惑未盡者。安得不信之乎。癘鬼。
同遇衰成形之瘧癘鬼也。
又善男子受陰虗妙（至）迷惑不知墮無間獄。
冠註　此明心愛深入。以致魔害也。此節貪求靜
謐句。似與後節貪求宿命句。前後顛倒者。蓋此文。
多示宿命事。後文。多示靜謐事故也。心愛深入者。
謂于禪定境。欲深窮極入也。此標。定下釋成。尅己
辛勤者。謂尅己工夫。不計辛勤。唯欲深入也。陰寂。
靜謐。皆是禪定之極地。所謂深固幽遠。無人能到
之處也。樂處。貪求。皆是愛心躁動也。即此一念。乃
是招魔之端。故天魔使其邪附者。來彼求陰人前。
敷座說法以誘之。且邪魔能具五通。本業即宿業
也。令聽法之人。各知本業。及汝今未死已作畜生
者。皆宿命通也。有人起心已知其肇者。他心通也。
佛律儀外重加精苦。如斷五味。躶四肢。以至拔髮
熏鼻等。誹謗。訐露。及言禍福。臨時皆騐者。雖似眼
耳二通。其寔狀。其行事。而欲取信于人也。此上五
通。雖係邪魔詐現。而鏡智未明者。鮮有不信矣。大
力鬼。即上品神通力大之鬼也。
又善男子受陰虗妙（至）迷惑不知墮無間獄。
冠註　此明心愛知見。以致魔害也。心愛知見者。
求見潛匿異事。其意欲使世人不知己所獨知。世
人不見己所獨見也。此標。定下釋成。由愛知見故。
不辭勤苦。而研究尋討也。愛心一起。魔即乘間。而
詐現隱異之事。以惑之矣。是人。指貪求之人。無端
得大寶珠者。謂于聽法處獲珠也。其魔。或化畜生。
先銜珠寶奇物等投人。而後附其體。或先詐現珠
寶于地下。而後對眾出之。以誘人。或食藥草。乃至
麻麥。而能充肥。此皆詐現隱異難測之事。以投其
欲也。魔既現隱異之事。以悚動人心。復出隱異之
語。以鼓揚眾志。人安有不信哉。此皆山林以至川
<pb n="144"/>
岳之鬼神。久在鬼錄。而為魔所使者也。或有下。明
其魔黨成群。非止一種。尤盛于前也。
又善男子受陰虗妙（至）迷惑不知墮無間獄。
冠註　此明心愛神通。以致魔害也。心愛神通種
種變化者。欲求神通變化。而無礙也。此標。定下釋
成。謂精研窮究萬化之元者。正欲乘之以發神通
變現也。此愛心一起。天魔得便。即飛精附人。而詐
現神變之事。以擾之矣。是人。指魔所附者。或復手
執火光。乃至越牖透垣。曾無障礙者。皆詐現神通
變化之事。唯于刀兵不得自在者。足知邪術詐現。
非真通十八變也。口中常說神通等者。謂彼魔魅。
既詐現神變之邪事。復誑說神變之邪法。而欲投
行人之所好也。讚嘆行婬等者。愈見其為魔著也。
此名下。出名示害也。天地大力等者。明種類愈多。
為害熾盛。足見隨其禪定以增益也。
又善男子受陰虗妙（至）迷惑不知墮無間獄。
冠註　此明心愛入滅。以致魔害也。心愛入滅者。
由彼不知一切法相。本自寂滅。不待更滅故。欲滅
有相之法。入無相之空也。此標。定下釋成。研究者。
謂研慮究竟也。化性者。謂萬化之體性也。蓋研究
化性者。唯欲滅相歸無。以深趣空寂也。殊不知一
起貪心。便為魔擾矣。于大眾下。因貪入滅趣空故。
現諸空相。以眩惑之。或垂手足。作栴檀氣。或大小
便。如厚石蜜。皆詐現異事。以駭俗惑人也。誹謗二
句。依空相而謗法誹僧也。口中常說等者。唯說斷
空。而撥無因果也。雖得空寂潛行貪欲者。顯是邪
魔非聖證也。受其欲者。亦得空心。撥無因果者。魔
力摧伏。以從其化也。此名下。出名示害。令人預知
防檢也。餘意同前。
又善男子受陰虗妙（至）迷惑不知墮無間獄。
冠註　此明心愛長壽。以致魔害也。幾。微細也。由
愛長壽故。不辭辛苦。研究微細生相。而貪求永歲
也。舊說。此中所希羅漢果位。行陰開後。自然證之。
今欲疾證。而躁求之故。招魔害也。分段生死。三界
惑盡。方能出離。二乘無學。入地菩薩。斷見思惑盡。
生法性土。方受變易生死。今未離三界。頓欲于分
段報中。變麤身為細質。易短壽作長齡。故曰棄分
段生頓希變易細相常住也。瞬息而萬里再來者。
五通中。似神境通。此魔自現神境。至遠成近也。數
步而累月不到。此魔令人親歷至近成遠也。地之
可縮可舒。時之可延可促。皆魔詐現。以投其所好
也。因此心信疑佛現前者。謂智微行劣。自生驚異。
而墮于疑信之間也。口中常說等者。謂眾生諸佛
等。皆由彼生。豈非無始元佛。而永齡益壽。又豈可
紀極哉。蓋彼邪魔。先現延永之事。復出延永之語。
彼貪求永歲者。安得不信乎。此名下。指名示害也。
自在天。即欲界第六天上。別有魔王居處。亦他化
自在天攝。使其眷屬。謂魔王不自現身。亦若飛精
附人也。遮文茶。云奴神。即役使鬼也。亦云嫉妬女。
毗舍童子。即毗舍遮鬼。云啖精氣。皆𨽻四天王者。
若已發心者。則護人。若未發心者則害人。以彼行
人。定力虗明為利故。食其精氣。以害之也。或不因
師者。謂不因魔附之師。而令行人親見魔身說法
也。執金剛現美女者。皆邪魔害人之幻術也。口兼
獨言者。寔是被惑行人。與魔現美女言也。但旁人
不見美女。唯行人自見。自與行欲故。旁人聽其獨
言。亦若妖魅矣。前人。彼人。皆指被惑行人也。未詳。
謂不能審其是魔非聖。而為其所惑。更與之行欲
也。多陷王難。雖未及遇刑。其精力先枯竭而死矣。
此由魔魅所使故。生遭王法。死入地獄也。
阿難當知是十種魔（至）汝遵佛語名報佛恩。
冠註　此付囑當机救度末世也。言在我法中出
家修道者。或附比丘。或自現比丘身也。昔佛住世。
<pb n="145"/>
群魔壞法。佛有大神力故。皆不能壞。魔作誓言。待
佛滅後。依教出家。破壞佛法。佛即墮淚曰。無柰汝
何。譬如獅子身中蟲。自食獅子肉。今經云。或自現
形。皆言已成正徧知覺者。正是出家破法之魔子
也。按前十種。唯第十種自現。餘皆附人魔師魔子。
婬婬相傳等者。謂其害延後世廣壞行人也。舊引
涅槃經云。末世魔眷屬。現比丘羅漢等像。混壞正
法。非毀戒律。其意同此也。汝今下。正勸當机救度
末世也。未須先取寂滅者。所謂自未得度。先度人
者。菩薩發心也。縱得無學留願度生等者。即如前
當机。所謂願今得果成寶王。還度如是恒沙眾也。
正心者。見理真。而邪境不能動也。深信者。行持久
而邪法莫能惑也。正知見者。謂法眼圓明。洞徹魔
冤也。我今度汝。乃至名報佛恩者。亦如前當机所
云將此深心奉塵剎。是則名為報佛恩也。此皆師
資合道。彼此同心。唯以弘通教法。普度群生。為念
也。生當末世。欽聞斯囑。而不痛切悲泣者。非佛法
中人也。
阿難如是十種禪那現境（至）保持覆護成無上道。
冠註　此結害囑護也。皆是想陰用心交互等者。
準前。謂言登聖者。言其不惟惑魔為聖。兼亦自任
聖流也。汝等下。皆叮嚀付囑語。阿難所以結集大
藏諸經。流通天上人間。普令受持希無上道者。即
其事也。想陰魔相已竟。

楞嚴經講錄卷第九

<sarticle>大佛頂如來密因修證了義諸菩薩萬行首楞嚴經
講錄卷第十</sarticle>
明　柴紫　釋乘旹　講錄
新安受法弟子　汪益源　校梓
阿難彼善男子修三摩提（至）幽隱妄想以為其本。
冠註　此欲明行陰本末。先示想盡行現之相也。
窹𥧌恒一。不是無夢。唯是窹境𥧌境。毫無差謬。如
孔子之夢兩楹。武丁之夢傳說。是也。前此有第六
識在故。晝則為想。夜則為夢。汩亂真性。而莫能恒
一。擾動覺明。而莫能虗靜。想陰既盡。則寤寐諸境。
恒常如一。曾未變易。而性覺妙明。凝然虗靜。曾未
擾動。如晴明空。逈無所有也。無前三陰。則麤重相
滅。前塵已空。則轉識成智故。觀諸世間大地山河。
猶如明鏡照諸形像。心境無交。亦無去留。但以虗
而受。以照而應。心中了無宿積。我執習氣。唯一識
精元明之真體。卓然獨存。此想盡之相也。生滅根
元。即行陰也。以諸遷流自此生起。故曰生滅之根
元。前三陰未盡。則此根元。幽隱難見。今三陰既盡。
則三界生死根元。從此披露。由此披露故。見界內
十二類生。皆從此生。亦從此滅也。雖未通其各命
由緒等者。謂見相二分之根本。善惡兩途之種子。
皆在含藏識中。若見識陰。則十二類生因果罪福。
元由頭緒。莫不了然。今想陰已盡。雖未洞見識陰。
各類受命之由緒。而既見行陰。則各類同生之基。
已見其端矣。猶如野馬者。喻行陰擾動。幽隱微細
難見也。熠熠者。忽起忽滅。如閃爍之光也。清擾者。
對前陰重濁。顯其輕清。對後陰澄湛。顯其擾動也。
為浮根塵究竟樞冗者。謂根塵生滅。皆從行陰運
轉。所謂六轉呼為染淨依。此行陰未盡之相也。盖。
想陰如洪波。行陰如細浪。識陰如無浪之水。故此
行陰元無實性。但以輕清擾動。忽起忽滅為性。若
此擾動性滅。反入元澄不動之體。則行陰種習盡。
而復歸識精元明矣。故曰如波瀾滅。而化為澄水。
亦是轉識成智。此行陰已盡之相也。盖第八識。本
是如來藏性。惟因行陰。生滅不停。業運恒遷。遂成
眾生知見。渾濁真性。故知。行陰盡。而眾生濁。亦能
<pb n="146"/>
超脫。至此返觀行陰之由。元從幽隱妄想。以為其
本。由行陰密移。曾無覺悟。故曰幽隱。
阿難當知是得正知（至）是人墜入二無因論。
冠註　此下。明行陰中十種邪論也。得正知者。謂
寤寐恒一。無復邪慮矣。奢摩他中。謂圓定發明中。
凝則不動搖。明則不疑惑。正則不邪慮。如此用心
故。前十類天魔。不得伺其便也。盖意識用事。天魔
得以窺其心行。伺其間隙。毀其正定。意識既盡。則
外魔搆副不著。窺瞰不得。又安能擾亂哉。故下十
種。皆是自心邪解作孽。故生異計也。方得精研窮
生類本者。謂想盡魔歇。方得加功用行。精研窮究
十二類生之根本。故能於十二類生根元披露者。
用心觀察也。觀彼幽清圓擾動元者。正是觀行陰
也。對前想陰浮淺重濁故。顯此行陰。是幽深輕清
之相對。後識陰。湛不搖動故。顯此行陰為徧圓擾
動之元。合而言之。謂之徧一切法而遷流不息者
也。後皆倣此。然雖觀察到此。猶未知藏識中淨染
等。微細種子故。自生異計。墜入無因。
一者是人見本無因（至）墮落外道惑菩提性。
冠註　此見遷流無常。而計斷滅也。是人。即想陰
已盡之人。本無因者。觀前際無因也。生機全破者。
謂第六意根。分段生機全破。而行陰披露也。由意
根全破。六用不行故。在定中乘眼根功德。徹見過
去八萬劫中。諸類眾生。隨業漂流。死此生彼。灣環
不斷。此正同生之基也。八萬劫前。冥然不見。妄計
冥無所觀處。為自然。為造化等。殊不知自己見解。
不能超越。而以為一切眾生。皆從八萬劫前。無因
自有。由此計度。則不知生滅種子。猶在藏識中。亦
不能轉藏識成鏡智。故曰亡正徧知。坐守於此。更
不前進。認此行陰。為自然等道。亦不能轉生死為
涅槃。轉煩惱成菩提。故白惑菩提性。
二者是人見末無因（至）第一外道立無因論。
冠註　見求無因者。觀後際無因也。何以故下。是
據本以推末也。於生既見其根者。謂於十二類生。
觀其八萬劫前。唯是無因自生也。知人生人下。詳
明皆本無因。自然而然也。故能轉計名為自然外
道。今盡此形下。正推末無因也。猶如我觀八萬劫
前。本來不見有生類。從菩提性起。云何八萬劫後。
更有成菩提事。此總是見此同生之基。遂執為生
類之根本。而更不知有各命由緒故也。若能努力
前進。使行盡識現。便能別見各命由緒。豈肯固執
於自然乎。當知下。顯決定執成邪計也。舊說。本字。
合是末字。謂八萬劫盡。終成斷滅。無復因果也。餘
意准前。
阿難是三摩中諸善男子（至）第二外道立圓常論。
冠註　此見遷流不息。而計徧常也。凝明正心等
者。同前。曰圓擾。曰圓常者。見行陰生滅。相續不斷。
故計常。見行陰徧一切法。故計圓。合而言之。謂之
圓常擾動。故墜入四徧常論也。一者下。計心境皆
常也。由彼未見第八識故。不達心境二性。是第八
識見相二分。但得想盡行現。乘此見解。依此修習。
遂究心境二性。從何而起。然見量有限。窮之不遠。
唯見二萬劫前。無因自有。二萬劫外。冥無所見。遂
計一切眾生。於二萬劫內。生滅不斷故。不計劫外
無因為斷滅。唯計劫內相續為徧常。所以異乎前
計。二者下。計四大皆常也。此亦行人乘己見解。而
窮化元。見萬法。皆從四大和合而成。故計四大種
性。本來常住。殊不知唯識心變起。其性本空故。依
此修習。以為常住。然見量有限故。見四萬劫中眾
生。雖有生滅。而體性恒常。此亦計劫內所見。以為
圓常也。三者下。計八識皆常也。六根。即指前六識。
末那。即第七識。執受。即第八識也。此由行人乘己
見解。窮心意意識本元由處。性本常恒。然雖兼舉
<pb n="147"/>
六八。唯重第七。但為八是七之內所依根。六是七
之外所依根。七居其中。故兼舉之。本元由處二句。
唯指行陰。為其能恒能審。故曰性常恒也。依此修
習。能觀八萬劫中。一切眾生。死此生彼。本性常住。
殊不知此正是生滅根元。而第八識中。微細流注。
猶未望見。況常住真性。乎四者下。計想盡為常也。
想元。即想陰也。生理。即行陰也。更無流止運轉者。
謂想陰既盡。行陰不起現行。流注種子。猶在識陰
中。行人既不知此。但見想心息滅。而妄謂生滅永
滅。則不生不滅之理。自然成就。豈知生滅根元。正
在此中。特因微細難見故。於生滅因中。而妄計常
住果也。此四種。皆計細微生滅。為圓滿真常。總墮
邊見外道者也。
又三摩中諸善男子（至）第三外道一分常論。
冠註　此雙計常與無常也。自。即己身。他。即眾生
國土。此由行人於同生基中。窮究自他生起之因。
而不知正定中。唯了一切事。究竟堅固。反依生滅
根元。計常與無常故。成四顛倒見也。一者下。於自
他處。計常與無常也。觀妙明心徧十方界者。舉其
觀行也。然所觀者。正是行陰。妄謂妙明真心也。湛
然以為究竟神我者。正明起計也。亦由不了行陰。
為生滅根。妄謂心性湛然。以為神我。言神我者。即
二十五冥諦中。末後諦也。從是計我等者。由彼計
有真我。周徧十方。凝明不動。無生無滅故。是常一
切眾生。在我心中。自生自死。故是無常。二者計三
災及不及處。為常與無常也。此由不觀自心。獨觀
國土。自三禪以下。三災所及處。計為無常。自四禪
以上。三災所不及處。計以為常。此對依報觀。下對
正報觀。三者下。計自己身心。為常與無常也。以身
麤心細故。別觀自心。精細微密。流轉十方。而性無
改變。故以為常。能令自身。在於心中。生死變壞。故
為無常。四者下。觀四陰。而計常與無常也。觀前三
陰已滅故。計為無常。觀此行陰。現在遷流。無有休
息。故計為常。由此下。結成外論。此四種。雖皆雙計
常與無常。而唯執常為實有。故但曰一分常論也。
又三摩中諸善男子（至）第四外道立有邊論。
冠註　此雙計有邊無邊也。分位有四。謂三際分
位。見聞分位。彼我分位。生滅分位也。一者下。約三
際。以計有邊無邊也。心計生元流用不息者。謂觀
生類之根元。現在遷流。無有休息。遂計過者已滅。
來者未至。故為有邊。計現在相續。曾無間斷。故為
無邊。此以行陰。分為三際而觀也。二者下。約見聞。
以計有邊無邊也。謂觀八萬劫內。有眾生可見可
聞。故計為有邊。以其限於八萬之數也。觀八萬劫
外。不見有眾生。不聞有眾生。故計為無邊。以其無
數量。而不可見聞也。前計過未無見無聞處。為有
邊。計現在有見有聞處。為無邊。皆於此相反。足知
外道回互倒計。曾無定見也。三者下。約彼我。以計
有邊無邊也。此由行人。觀己行陰。執為真我故。復
妄計我能周徧了知。自謂於諸法中。唯我一人。得
無邊性。而彼一切眾生。皆現我性之中。然我與自
己性中。曾不見別有彼眾生之知性。遂計彼性不
能外於我性故。不得無邊性。但名有邊性也。此正
是行陰執我。豈知平等真如中。本來無有人我之
性耶。四者下。約生滅。以計有邊無邊也。是人窮行
陰空。而計半生半滅者。由此行陰。本無根性。前依
想陰為根。後依識陰為根故。今想陰既盡。識陰將
現。則此行陰前半分。已隨想滅。後半分。猶同識生。
是以。行人據自己所見。妄計眾生身中。亦同自己
身中。一半屬生。一半屬滅。又見行陰徧於一切。遂
判世間所有諸法。一半生者為有邊。一半滅者為
無邊也。由此下。結成外論。此雖雙計有無。而惟取
有邊。為勝性故。但曰立有邊論。
<pb n="148"/>
又三摩中諸善男子（至）不死矯亂徧計虗論。
冠註　此計四種矯亂也。前計常與無常。邊與無
邊。但為雙計。不為矯亂。此計亦生亦滅。亦有亦無。
以至亦有即是亦無。亦無之中。不是亦有。一味矯
亂。尤其顛倒也。於知見中生計度者。據彼定中所
知所見。而倒計也。以邪倒故。於知見中。狂解不決。
遂矯亂其語也。一者下。以一生滅行陰。分觀八義。
遂計八種矯亂也。變化元。即行陰也。觀前念後念
之遷流不息處。計以為變易。觀前後之相續不斷
處。計以為恒常。於現前所見處。計以為生。於過未
不見處。計以為滅。以生為滅之因性。以滅為生之
因性。而生生滅滅。無間斷處。計以為增。以正生者
不到滅處。以正滅者不到生處。而生滅之中。有所
離處。計以為減。於念念生處。計以為有。於念念滅
處。計以為無。以理都觀者。謂此八義。總觀一行陰
也。用心別見者。謂於一行陰中。別生八義也。由自
無定見故。逢問義。即以矯亂之語而混答之。令彼
前人。義理不明。是非莫決。反將舊習言教。一併遺
失。而喪其所守矣。二者下。計無矯亂也。諦觀其心。
即行陰也。互互無處者。謂念正生時無滅相。念正
滅時無生相。從此證得一切皆無故。逢人問義。而
唯答諸法皆無也。三者下。計有矯亂也。各各有處
者。謂念生後。必有滅相。念滅後。必有生相。從此證
得一切皆有故。逢人問義。而唯答諸法皆有也。是
即有也。四者下。計有無矯亂也。有無俱見者。謂既
見其念念生處。又見其念念滅處也。其境枝故等
者。謂所觀之境不定。能觀之心。亦不定故。有問者。
即答云。亦有即是亦無。以生者必歸於滅也。亦無
之中。不是亦有。以滅者不能更生也。舊說。執抝而
不順於理為矯。心無主正為亂。今詳第一第四言。
皆兩可亂意為多。而終非順理。亦兼於矯也。第二
第三言。惟一偏矯義為多。而終非主正。同歸於亂
故。總結一切矯亂無容窮詰也。由此下。結成外論。
虗無者。謂中無實德故。出語矯亂也。顛倒性者。謂
見諦不真。反失正定也。不死者。謂出言不一也。徧
計虗論者。謂彼周徧計度。而併無實際也。
又三摩中諸善男子（至）死後有相心顛倒論。
冠註　此計後際十六有相也。無盡流。即行陰遷
流相也。此由見行陰流相無盡故。併前已滅三陰。
皆計死後有相。而生顛倒心也。此即外道六十二
見中四計也。自固身者。堅執色身也。我即第八識
見分。而第七識。執為內我也。色即第八識相分。而
前七識。執為外境也。皆由行人不知源委故。展轉
妄執也。一。云色是我者。此計即色是我也。二。我含
國土云我有色者。此計我大色。小色在我中也。三。
前緣隨我云色屬我者。前緣。即目前色相也。迴復。
即運用也。既云屬我。顯是我所非即我矣。此計離
色是我也。四。我依行中云我在色者。行相續相。即
是色。此計色大我小。我在色中也。色陰既爾。三陰
亦然。以現在生前有相。推未也死後。亦有相。從此
下。展轉妄計。謂既知四陰是常。則知一切染淨諸
法。無不皆然。故計煩惱菩提畢竟無盡而恒有也。
並驅者。即並行於世也。各不相觸者。即各不相礙
也。意謂。凡聖已定。決無革凡成聖。轉染為淨之理
也。由此下。結成外論。通結五陰。正在前四人。雖在
前四。義惟行陰耳。
又三摩中諸善男子（至）死後無相心顛倒論。
冠註　此計後際八種無相也。此由見前三陰已
滅無相。而因計行陰終歸無相也。形如一身。色如
四大。故知形因色有。若色滅。則形無所因矣。想如
意識。心如意根。故知心因想繫。若想滅。則心無所
繫矣。色居受前。心居受後。有受居中。則連綴色心。
是故無受。則色與心。無復連綴矣。前三陰性。既已
<pb n="149"/>
銷散。縱有行陰。雖是生理而滅。前陰何所寄托。亦
歸斷滅。此則據三陰。以推行陰。決知斷滅也。今觀
此身現在。尚無陰相可得。死後豈有陰相耶。現在
未來。皆無有相。四陰共成八種無相。此亦據生前。
以推死後。決知無相也。從此下。又據陰相。以推至
於涅槃。因果一切法相。皆歸斷滅也。由此下。結成
外論。舊說。此與上計敵。體相反故。變有成無。盖上
覩未滅之行陰。見其無盡。而因計前三并萬法。皆
當無盡。此覩已滅之三陰。見其無相。而因計行陰
并萬法。皆當無相也。
又三摩中諸善男子（至）死後俱非心顛倒論。
冠註　此計八種俱非也。於行存中者。見行陰未
盡也。兼受想滅者。見三陰已盡也。雙計有無者。謂
於存處計有。於滅處計無也。自體相破等者。以行
陰之現有。破前三之已無。則知無者元係是有。故
成非無。以前三之已無。破行陰之現有。則知有者
終歸於無。故成非有。由此墜入死後俱非起顛倒
論下。釋成自體相破也。意謂。在已滅三陰中。觀未
滅行陰。雖今現存。終同三陰滅。而非有也。在遷流
行陰內。觀已滅三陰。雖則盡無。曾同行陰有。而非
無也。如是於生死二處。徧窮四陰。遂計八俱非相
故。隨舉一陰。皆言死後雙非也。又計諸行等者。謂
不止四陰俱非。即此萬法性同遷流。交相破奪。無
不俱非。故曰心發通悟也。虗實失措者。以無亦非
無故。不可言虗。以有亦非有故。不可言實也。由此
計度等者。謂以生存例死後。皆是非有非無。然死
後盡未來際。杳冥難測。故言有亦不得。言無亦不
得。而皆不可言也。以未見八識故。不達生死根。未
轉鏡智故。不見菩提性。徒自揣摩。創成外論。非顛
倒而何。
又三摩中諸善男子（至）死後斷滅心顛倒論。
冠註　此計七處斷滅也。舊說。見行陰念念滅處。
名後後無。由是妄計設生人天七處。後皆斷滅也。
或計身滅等者。由此行人。唯見幽隱妄想。元非實
體。而生滅循環。不出七際。離此七際。則不見有行
陰之性矣。殊不知後有識陰。猶是行陰之淵脉。而
行盡識現。便不止見此七際而已。七際者。四洲。六
欲。初禪。二禪。三禪。四禪。四空也。身滅。即欲界人天。
欲盡。即初禪。苦盡。即二禪。極樂。即三禪。極捨。即四
禪。及無色四空也。現前銷滅者。謂三陰既滅。行陰
亦然也。七處皆現斷滅。則生理永無。豈有未來復
生之事乎。由此下。結成外論。總結五陰意。同前。
又三摩中諸善男子（至）五現涅槃心顛倒論。
冠註　此計五現涅槃也。後後有者。即行陰念念
生處。盖觀行陰念念不斷。新新成有。故計其有為
實。果而必不至於無也。或者。不定之辭。欲界。統言
六欲。非指一天也。為正轉依者。由彼觀見欲界同
生基故。自謂一切生理盡在斯矣。遂妄計為轉生
死成涅槃矣。觀見圓明。即前想陰既盡。圓定發明。
猶如天眼徧觀天光。清淨明麗。逈出人間之穢濁。
故生愛慕。遂計此境。為現涅槃也。或以初禪者。計
離生喜樂地。為現涅槃也。或以二禪者。計定生喜
樂地。為現涅槃也。舊說。按前文。初禪苦惱不逼。二
禪憂懸不逼。以苦重憂輕序之宜也。今云。初禪無
憂。二禪無苦。疑譯者誤倒耳。或以三禪者。計離喜
妙樂地。為現涅槃也。極悅隨者。所謂歡喜畢具。具
大隨順也。或以四禪者。計捨念清淨地。為現涅槃
也。苦樂兩亡。世間苦樂。所不能動也。不受輪迴生
滅者。三災所不及也。此皆迷有漏作無為。惑生死
為涅槃也。此由稍離下界之不安。妄計五處為安
隱。稍離下界之穢濁。妄計五處。為勝淨耳。言究竟
者。謂計此五處。皆是極果也。由此下。結成外論。五
現涅槃者。謂計此五處。皆是現在涅槃。現受其樂。
<pb n="150"/>
不待來生故也。
阿難如是十種禪那狂解（至）作大覺王清淨標指。
冠註　此結害囑護也。舊說。前云。禪那現境。乃天
魔候得其便。此云。禪那狂解。乃心魔自起深孽。凡
見道不真。多岐妄見。皆即狂解。是謂心魔。最宜深
防也。用心交互。准前。故現斯悟。即心生狂解也。眾
生頑迷等者。謂彼心性頑痴。而不能正悟。知見迷
惑。而易生狂解故。不揣己之修證。在何地位。輙敢
自決。創為此論。且僭稱聖職。成大妄語。而墮重獄。
宜也。汝等下。正囑護也。覺了斯義。謂了得邪正分
明也。無令者。禁止之辭。自起深孽者。謂外魔不擾。
皆自己心魔為孽也。孽者。禍之萌。亦斬而復生之
義。保持二句。即令未起者勿起。已起者令息也。真
義。即真諦第一義。逈然超出四句百非之外者也。
于無上道不遭枝岐者。謂此十種。在無上正道。猶
如木之旁枝。路之岐徑。皆非正本也。祈大也。謂邪
心妄大也。盖。遭岐妄大。即墮外道。得少為足。亦墮
小乘。故囑當机為眾生。作大覺王之標指。令其直
趣極果。勿使半途而廢也。
阿難彼善男子修三摩提（至）顛倒妄想以為其本。
冠註　此欲示識陰本末。先明行盡識現之相也。
諸世間性。即十二類生。遷流體性也。同分生机。即
同生基也。基。顯生之處。机。明動之始。沉細綱紐者。
謂彼幽隱妄想。正是生滅之＆CB17621;轄也。由前疑明正
心。工夫徹至。而生机綱紐。深微結根。忽然隳裂矣。
補特迦羅。云數取趣。指中有身也。生机綱紐。既已
隳裂。則三界諸趣。酬償宿業之深脉。因感而果應
者。皆縣遠斷絕矣。此行盡之相也。夫涅槃性天。為
五陰所覆。沉淪生死。昏如長夜。故知每一陰盡。如
雞一鳴。此由生死既絕。而涅槃性天。將大明悟。如
雞後鳴。瞻顧性天。亦若東方已有精色。但有一陰。
而明未透徹耳。然有行執我。六根馳逸。行盡我空。
六根虗靜。不復馳逸。反動入靜。深之又深。故曰內
內湛明。內根虗靜。外塵不入。故曰入無所入。根塵
既銷。机紐亦破。則第八藏識。從此披露。而十二類
生。受命元由。莫不了然。豈如行陰不通各命由緒
乎。樞穴既破。則能觀見生命由緒。遷流既息。亦能
執守生類元本。同生机盡。亦不復召諸類受生矣。
于是則斷異生性障。證徧行真如。親見十方依正
二報。同識現起。而初見性天。已有精色。非同向前
昏沉不辨。然發露顯現者。猶是幽深秘密之識陰。
瞻彼性天。猶若黎明。尚未當午。此識陰未破之相
也。既于群類。不召受生。而于十方。又獲其同。若更
加功行。銷磨六門種子。使其或合或開。任意成就。
則六根相鄰。皆可融通互用。而世界身心。如吠瑠
璃。內外明徹。圓成性淨明體。爍盡幽秘業性。此識
陰已破之相也。盖。如來藏。本無生滅。及受命由緒。
但為前七識。熏成藏識。執受一切染淨種子。渾濁
真性。則隨業牽引。諸趣受命。至此識陰盡。而命濁
超矣。返觀識陰所由。元從罔象虗無。顛倒妄想。以
為其本。罔象虗無者。謂此恍惚不真。乃鏡智中光
影。非真無為體也。
阿難當知是善男子（至）背涅槃城生外道種。
娑毗迦羅。此云黃頭外道。冥諦者。百論云從冥生
覺。從覺生我知。從我知生五唯量。從五唯量生五
大從五大生十一根。神我為主。常覺相處中。不敗
不壞。攝受諸法。以冥諦為第一諦。中間二十三法。
從冥諦生。神我。即受用此二十三法者也。
冠註　此下。明識陰中十種異計。一墮因所因執。
生外道種也。窮諸行空者。謂窮盡行陰矣。盖。彼行
陰生滅幻相。元從境風。鼓動識海。互相生起。今行
明泯然。消歸識海。如浪靜水澄。故曰于識還元也。
幽清常擾之相。不能復生。故曰已滅生滅也。識陰
<pb n="151"/>
未盡。尚有所覆。故于寂滅真常之精體妙用。猶未
圓滿。然銷磨六門。合開成就。則能令己身。六根開
令。了無隔礙矣。諸類不召。已獲其同。則亦與十方
諸類覺性。自然融通矣。此則行陰盡。而內外如一。
上與佛性通融。下與凡心㳷合。即眾生受命元由。
諸佛成道根本。皆不離我藏識之中。故曰能入圓
元矣。下明于此圓元起法執。而生外種也。盖此圓
元。正是識體。若于此識。為真所歸處。而以此處立
真常極果。永為依止。是妄執能依之心。妄立所依
之境。則墮因所因執。而與娑毗迦羅所歸冥諦。同
一類矣。因。依也。迷佛菩提者。謂不悟如來藏性。則
棄所證之極果也。亡失知見者。謂不轉大圓鏡體。
則無能證之正智也。是名下。結成外種也。立所得
心。成所歸果者。謂因地不真。果招紆曲也。違遠圓
通者。謂於因地心左矣。背涅槃城者。謂于果地覺
失矣。由違背因果故。生外道種也。後皆倣此。
阿難又善男子窮諸行空（至）生大慢天我徧圓種。
冠註　此墮能非能執。成我徧圓種也。窮諸行空
下。準前。若于所歸句。仍躡前文。前但計識元為所
歸處。今復覧識元。為自性體。而謂盡界眾生。皆自
我體中流出。遂執我能生彼。而寔不能。故曰能非
能執。由作此解。正與摩醯首羅。同其種類。盖。摩醯
者。即色界頂魔王天。妄計我能現起無邊眾生身。
其寔不能也。迷佛菩提亡失知見者。同前。是名下。
結成異種也。能為心者。我能為因心也。能事果者。
我能辦果事也。謂造因成果。悉是我也。違遠圓通
背涅槃城。同前。大慢天。即摩醯也。以執我能生物
是不能謂能。故為大慢。我徧圓種者。由計十二類
生。自我流出。自謂我能周徧。我能圓滿也。盖。謂三
界惟心。萬法惟識。特顯生與無生。不寔如幻。若計
心識為能生。法界為所生。則我法二執。堅如鐵石。
安得圓通無礙耶。
又善男子窮諸行空（至）背涅槃城生倒圓種。
冠註　此墮常非常執。生倒圓種也。若于所歸句。
躡前。舊說。此亦以識元。為自身所歸依處。故自疑
身心及一切法。皆從彼中流出。遂計生起流出之
地。為真常無生之體。此則在生滅中。妄計常住。既
惑真不生性。又迷現生滅法。且安然沉迷。于中永
不開悟。是以非常為常。故名常非常執。既作此解。
即與計自在天能生一切者。同類矣。是名下。結成
異種。立因依心者。謂以識元。為所歸依也。成妄計
果者。謂惑生滅法。為常住果也。此與上執。同一識
元。而所計則異。上。計識即是我。圓生諸物。此計我
從識出。彼圓生我。故名倒圓。餘意同前。
又善男子窮諸行空（至）背涅槃城生倒知種。
冠註　此墮知無知執。生倒知種也。所知。即所觀
識元也。知徧圓者。謂知識圓元。徧諸法性也。因知
立解者。謂因知徧圓。而生異解也。總是見此識陰。
本有知覺。而一切法。由識變起。遂立異解。妄計草
木與人。曾無異性。既無異性。即當情與無情。更互
輪迴。故曰草木為人。人死還成草木也。是則有情
無情。一併知覺。無所簡擇。若生此解。既以有知為
無知。以無知為有知。則與婆吒霰尼二種外道。成
一類矣。是名下。結成異種。計圓知心成虗謬果者。
謂此妄計圓知。以為因心。則果成虗謬矣。倒知者。
謂以無知為有知也。盖。情與無情。雖則一體。須必
識得真心。方無寸土。況藏識未捨。異熟未空。於此
圓元。妄生計度。則毫[釐-未+牙]有差。遂判霄壤矣。
又善男子窮諸行空（至）背涅槃城生顛化種。
冠註　此墮生無生執。生倒化種也。盖。識盡六銷。
方得諸根互用。今此縱得六銷。猶未亡一故。于互
用中。雖未全妙。已得隨順。而神通變化。莫不從心
矣。便能于圓化生理中。觀見四大之相。遂計一切
<pb n="152"/>
法相。皆從四大發生故。以火之光明。水之清淨。風
之周流。地之成就。為真常極果。于是求樂愛觀。甚
至尊崇供事。以求證果。亦以此四大塵相。為發生
造作之本元。遂立此。為常司造化之真宰。然妄計
能生聖果。而實不能生。故曰生無生執。觀塵。即觀
地大也。成就者。謂能成世界萬物也。群塵。總指四
大。自謂修因證果。不離此四大也。迦葉波婆羅門。
即事火等外道。謂作此見解。正與此等同類也。迷
心從物者。謂背己真心。從彼妄物。是以非因求因。
非果冀果。反將妄想所結之物。為能生能化之主。
是名顛倒化理。此欲出生死。反墮生死。亦倒見也。
又善男子窮諸行空（至）背涅槃城生斷滅種。
冠註　此墮歸無歸執。生斷滅種也。圓明者。謂前
陰俱盡。諸有皆空。唯見識陰。而彼不知猶是罔象
虗無妄想。反計此圓明中虗無之體。為究竟地。便
欲身滅土。以永滅空。為所依處。依此歸休。不復
進取。豈知此境亦屬虗幻。非寔歸處也。若此見解。
是執無歸。為寔歸。則與非非想。及四空天之趣空
天眾。同其類矣。是名下。結成異種也。圓虗無心成
空亡果者。謂以虗無妄想。為因心。以斷滅空亡。為
果覺也。非。毀也。群化指身土言。
又善男子窮諸行空（至）背涅槃城生妄延種。
冠註　此墮貪非貪執。生妄延種也。圓常。亦識陰
也。由彼見前陰盡滅。而識體精明。湛不搖動。遂計
此。為圓滿常住也。又見此識陰。能執受其身。令身
不毀。便欲固身常住。同于精圓。長生不死。此如仙
家性命雙修。形神俱固之意也。由彼不知此身猶
若浮漚。不可貪著。而妄生貪著。留為常住。如此見
解。正與阿斯陀求長命者。同類矣。阿斯陀。云無比。
即古仙也。是名下。結成異種也。執著命元者。以識
陰。為執身受命之元也。立固妄因者。謂此欲固身
常住者。正是無始業種未盡。而反立此為因心也。
趣長勞果者。謂有身必有勞。而反求長壽。是所趣
之果。徒益長勞。終非極果也。妄延者。謂彼不知真
常。而反依妄身。以求延長也。
又善男子窮諸行空（至）背涅槃城生天魔種。
冠註　此墮真無真執。生天魔種也。觀命互通者。
謂由前陰俱盡。觀見各命由緒。皆與識陰通同。則
是一切身命。咸以識陰為本元。一切塵境。悉與命
元相連屬。若識陰盡。則彼我之命元。內外之根境。
亦俱盡。誰證真常。何為樂境。故却留塵勞。為身命
之所依。恐其銷盡。則雖有身命。亦無依托。且行盡
識現者。圓化隨心。得大自在。故便于此際。自化七
珍寶媛。諸欲樂境。于中恣心縱欲。以為妙樂。此是
妄執業識命元。為真常淨樂。而寔非真淨也。此等
見解。則與吒枳迦羅。同一類矣。是名下。結成異種
也。發邪思因立熾塵果者。謂以邪思縱欲。為因心。
以塵勞熾盛。為果覺也。吒枳。即欲頂自在天。能化
欲境。而自娛樂者。
又善男子窮諸行空（至）背涅槃城生纏空種。
冠註　此滯定性聲聞。名纏空種也。於命明中等
者。謂于此際。究明各命元。由便知此識陰。能含藏
有漏無漏種子故。于此中。分別決擇。則以前是有
漏種。是麤故。依之修因。即感世間偽果。此是無漏
種。是精故。依之修因。即感出世真果。麤屬集因。偽
屬苦果。精屬道因。真屬滅果。遂計此。為真修寔證。
唯求速出生死。早證涅槃。殊不知與清淨因心。無
上妙道。已相背矣。此不過見苦斷集。證滅修道。圖
出三界。而已。苦居此。寂滅即便休歇。於諸菩薩淨
心嚴土之行門。不生好樂。則未登寶所中。滯化城
耳。定性聲聞。即不迴心。鈍阿羅漢也。無聞僧。即愚
法聲聞。未得謂得者下。結名異種。圓精應心成趣
寂果者。謂滿其精專求應之因心。成其偏趣獨寂
<pb n="153"/>
之空果也。為空所縛。故曰纏空。
又善男子窮諸行空（至）生覺圓明不化圓種。
冠註　此滯定性辟支。名不化圓種也。銷六入一。
門門互用。故曰圓融。根塵不染。故曰清淨。照徹命
元。故曰覺明。然正是識精元明。尚未轉智。亦名為
識。發研深妙者。有二獨覺。則觀物變化緣覺。則觀
十二因緣。皆謂開發深妙之悟境。即以所悟之境。
立為涅槃歸休之地。不復前進。亦是化城。終非寶
所也。諸緣獨倫者。即緣覺。獨覺之同倫也。圓覺㳷
心成湛明果者。謂此緣覺獨覺。皆與識精元明。通
相㳷合。而為其因心故。方成湛明之滯果。非寶覺
明心無上菩提之極果也。生覺圓明不化圓種者。
謂覺到識精元明處。便執而不化也。
阿難如是十種禪那（至）乘此心開得無上道。
冠註　此結害囑護也。中塗成狂。前八居多。未足
生足。後二居多。然此十種。無非執迷惑為因。依迷
惑為果也。皆是識陰下。同前。所愛先習者。謂各有
無始熏習。偏愛種子。今于定中。仍各發現。故中塗
成狂。未足生足。即以欣取休息。妄謂究竟極證。此
皆墮大妄語中也。舊說。前七是外道。第八是邪魔。
夫魔與外道。既由邪因。招感邪福。曾未斷惑。而享
其修禪。福盡墮獄無疑。若後二種。雖屬權乘因果。
已能斷惑取證。但無增進。亦無墮落矣。汝等下。正
囑護也。存心等者。謂存自己大悲之心。秉如來二
利之道。將此輔正辨邪之法門。廣傳于末世。普令
眾生。皆了邪正分明也。凡見理未徹。而分別取著。
皆為見愛魔也。有云。前七純是見。第八是見愛。以
留塵勞。生勝解故。至于二乘界內。見愛雖盡。而界
外法愛猶存。則厭有著空。惟希自利。皆屬妄見分
別也。綏。安也。邪緣。即前妄見緣偽果也。銷滅此緣。
則自然悟入佛知見地。中間更無枝岐曲路矣。如
是下。結前起後。以顯諸佛共證此道也。此法門。總
指五陰中辨魔證真之法門也。言恒沙如來。未有
不從。破五陰除魔孽。而能令正智開發。以成無上
菩提者。此當與首卷所謂一切眾生。從無始來。生
死相續。乃至終始地位中間。永無諸委曲相。一節
文。照應。
識陰若盡則汝現前（至）圓滿菩提歸無所得。
舊說此諸根互用。當指初入住位。上根利智者。從
初住位。一超直入等覺後心。且前文所謂從是凡
夫上歷菩薩六十聖位者。在圓教中。只有二位。一
斷前通惑。從觀行位。一超直入初住。中間更不取
證。二斷後別惑。從入初住。一超直至等覺。中間亦
不取證非若別教一位。必經多劫。漸修漸證。直至
三秪果滿。取證菩提。此圓頓法門。若上上根知此。
立地成佛。二乘知此。亦證無餘也。
冠註　此明初發心時。便成正覺也。意謂。到此識
陰盡處。正是銷六入一之時。則汝現在。可以一根。
作諸根用。于中不生取捨。即是不生不滅因地心。
從此一超直入果地修證。更無枝岐。故曰。從互用
中。能入菩薩金剛乾慧。獲此觀門。則體用周圓。寂
照不二。現前心境。涉入圓明。于諸塵相。毫無雜染。
從此圓明心中。發化。始終諸聖地位。如淨瑠璃內
含寶月。如是乃能超越四十四心。以至等覺後心。
不過圓明發化。如幻三昧耳。從此金剛無間道。轉
入解脫道。故曰。入于如來妙莊嚴海。即所謂大佛
頂旨楞嚴王。具足萬行。十方如來一門。超出妙莊
嚴路也。既然圓滿菩提。則總歸無所得矣。言菩提
者。正覺智也。無所得者。真如理也。以智契理。本自
如如。不從外得也。
此是過去先佛世尊（至）於大涅槃心不迷悶。
冠註　此明遵古辨魔。以便進修也。承前云如我
上來所說魔事。皆是過去諸佛。在楞嚴大定中。用
<pb n="154"/>
始覺正智。微細觀察。毫無差謬者也。然成害。固由
魔孽。致魔。寔因心垢。若汝五陰主人。一念不起。魔
境現前。亦能諳識。任其詐現勝境。汝等清心無著。
自然不落邪見。則陰魔。天魔。大力鬼神。魑魅魍魎。
皆魄褫魂飛。而且逃逝。無門安能復生為害耶。若
初心。不生邪見。中塗。不成狂解。則直至無上菩提。
功德法財。無不具足。若下劣小乘。不生滿足。極力
前進。于大涅槃。無不曉了。豈終滯化城。而徒增迷
悶哉。諳。悉也。知也。褫。喪也。
若諸末世愚鈍眾生（至）究竟修進最後垂範。
冠註　此轉令呪護也。若上根利智者。自能與諸
聖位。辨析魔事。若諸末世鈍根眾生。既于禪定。不
能明悟。又缺聞慧。不知佛法。其心好樂修此大定。
汝欲令彼不落邪見。何由護持。應當令彼。一心專
持佛頂心呪。若聞性最劣。亦不能誦。則寫于禪堂。
或帶身上。則一切諸魔。自不能擾。夫此呪心。非但
鈍根修行者。當讀誦書寫。即汝等輩。亦當恭敬此
之教法。亦非我所說。乃十方如來。究竟修進。非化
城之止息也。最後垂範。非不了之權教也。可不欽
承敬仰哉。前五陰禪那。固顯說大佛頂。此亦密說
大佛頂。皆尊勝第一義諦不思議之境界也。無問
自說五陰魔相。竟。
阿難即從座起聞佛示誨（至）一切眾生作將來眼。
冠註　此當機復陳三問也。憶持無失者。謂于世
尊所示之法。不敢纖毫漏落也。一問妄想生起意。
謂世尊平常。唯說此五陰。當體全空。曾未言及。何
為根本。今每破一陰。令觀所由。皆指妄想。以為根
本。然雖蒙微細開示。尚未知此五陰。所以皆本于
妄想者。何也。二問滅除頓漸。承上云。既謂五陰總
屬妄想。今欲破除。為當一時併盡。為復次第漸除
耶。三問五重界限。亦承上云。若欲斷除。須知各陰
淺深。如是五陰。詣何處。為何陰之界限耶。惟願。如
來大慈不倦。一一詳示。不獨令現前大眾。心開目
朗。抑且兼為末世眾生。大發明心。廣開道眼也。
佛告阿難精真妙明（至）五陰本因同是妄想。
冠註　此總明五陰所以皆本于妄想也。精真者。
純真全體也。妙明者。寂照妙用也。本覺圓淨者。謂
此全體妙用。本來彌滿清淨。不待修而後成。所謂
本然自性天真佛也。非留死生等者。謂此本覺圓
淨中。纖塵不立。一物弗容。即根身器界。乃至虗空。
皆非本覺圓淨心中。本有之物。悉由妄想之所生
起。故知。五陰根本。總一妄想耳。生死。指根身言。塵
垢。指器界言。今就斯真妄根元。統而言之。始由本
覺妙明。真精一念。隨緣轉成妄想。是以發生諸器
世界。本非實有。而誤認為實有者。正如演若達多。
迷己本頭。反認鏡中影像。以為己頭。有何異也。既
從妄生。則妄本無因。汝等。常于妄想生起法中。立
為因緣性。自謂。五陰等法。皆從因緣生起。夫執因
緣者。已非正覺。況迷因緣者。稱為自然。言五陰等
法。天然自有。殊不知彼虗空性。宛若不可壞者。猶
是幻妄所生。尚非實有。所謂空生大覺中。如海一
漚發。況因緣生。及自然有。皆是眾生妄想分別。計
度生起者。豈有實義哉。又不特此。汝等。果能知其
妄法所起之由。許說妄法從因緣所生。若此妄法
本無所起之由。而謬說妄法從因緣所生者。本非
實有矣。況並因緣而亦不知者。復更離因緣。而妄
推諸法自然所有。可謂迷之迷者也。是故。我今與
汝。發明五陰本因同是妄想者。不過令汝知妄無
因。依真而起也。
汝體先因父母想生（至）名為堅固第一妄想。
冠註　此顯色陰名堅固妄想也。色陰雖兼身器。
而今就父母與己妄想結成。故單指一身也。意謂。
我雖為汝發明五陰本因。汝猶不知色陰名堅固
<pb n="155"/>
妄想耶。即汝形體。先因父母俱動愛染之想。而後
有赤白二點。雖父母想具。而汝之中陰。不發愛憎
之想。決不能流愛為種。而父母想中。亦無納想為
胎。以續其命也。若汝不信身是妄想所成。復舉前
喻。自能了知。如我先言。心想酢味懸崖。而口中水
出。足心酸起。且懸崖不有。酢梅未來。汝之形體。若
非妄想不實。通同一類。則口水足酸。何為空談。酢
崖而妄出乎。觀此。足知汝之色身。誠妄想結成也。
言堅固者。謂父母染心。與己憎愛。固結一處而成
也。
即此所說臨高想心（至）名為虗明第二妄想。
冠註　此顯受陰名虗明妄想也。躡前想陰以發
起受陰者。正表色受。皆以想為主宰也。盖色。攝前
五根。受。攝前五識。想。即第六識。臨高想心等者。謂
由受陰。居于色想之間。曾領納懸崖等境。落謝影
子。在想心中故爾。復聞懸崖等語。則臨高虗想。能
令汝形。真受酸澀。故結示云。由受陰故。生想陰。因
想陰故。動色體也。汝若不悟。當觀現對違順二境。
生損益二受。而此二受。現能驅馳色心。不得休息。
此所以稱受陰。為虗明第二妄想也。受有三。謂苦
樂捨。損益。即苦樂二受也。虗能領納。明能了別。亦
無實體。故曰虗明妄想。
由汝念慮使汝色身（至）名為融通第三妄想。
冠註　此顯想陰名融通妄想也。念慮。指想陰。即
意識也。謂意識。是一身之主宰故。前五根識。皆聽
其所使。汝身。若非想陰同類。何因緣故。隨想心而
役使耶。即汝目前。取種種像。皆因心生虗想。而後
諸根方取。便知此身。與想陰。敵體相應。須臾不離。
是故窹則形開而為想。寐則神交而為夢。則知心
隨境變。境隨心起。皆是想念搖動妄情耳。故稱想
陰。為融通第三妄想也。融通。謂此虗想而能融通
實質也。
化理不住運運密移（至）名為幽隱第四妄想。
冠註　此顯行陰名幽隱妄想也。化理不住者。謂
行陰以變化為性。而有遷流之相也。運運密移者。
謂念念變遷。密密推移。令人不覺也。甲長髮生。即
生相也。氣銷容皺。即滅相也。謂此虗妄行陰。能生
滅寔質。且日夜相代乎前。而曾無一人能覺悟者。
足見遷移之密也。若此行陰。非汝體者。云何使汝
甲長氣銷。若此行陰。必真汝體。云何日夜代遷。曾
無覺悟。盖此行陰。變遷不停。是非莫定。故所以為
幽隱第四妄想也。
又汝精明湛不搖處（至）是五受陰五妄想成。
五受陰。亦曰五取陰。由一念迷妄。受此取此。以自
蔽藏也。是故若以眾生知見。執此五陰為實有。即
世間法。若以二乘知見。執此五陰為空寂。即出世
間法。若諸佛菩薩。達色即是空。空即是色。乃至受
想行識。亦復如是。即出世間上上法。即第一義諦。
不思議境界。然則離此五陰。則五乘教法。一無所
有矣。是知迷之則為凡。悟之則為聖。所謂一切眾
生。俱有如來智慧德相。但因妄想執著。而不能證
得耳。
冠註　此顯識陰為微細精想也。精明。即識精元
明。湛不搖處。謂前七既滅。則第八識。如無浪之水
矣。名恒常者。謂此精明湛寂處。雖名恒常者。而實
非全體真常。于汝一身。猶未出六根。但性中相知
耳。若實精真圓體。則超出六根。不容雜染。不受妄
習矣。何因昔年曾覩奇物。歷歲既久。憶忘俱無。而
覆覩前物。宛然如故。盖最初領納記憶。雖由前六
熏習。而後持種不失。則是第八之功能也。是故。經
歷年久。再覩前物。而宛然不失者。皆由第八精了
湛不搖中。念念受熏也。有何籌筭。謂不思議熏也。
下喻明非真。言此精明湛寂處。尚非真常者。猶如
<pb n="156"/>
急流之水。望之若恬然寂靜。但流急細微故。不見
流相。非寔無流相。藏識淵深。亦復如是。夫此藏識。
雖是如來藏受熏。亦因前四妄想熏起。若非前後
妄想。互為根元。而此藏識。寧受前四妄想之所熏
習乎。是故。非汝六根互用之時。根隔合開之際。而
六妄種習不盡。則此妄想。無由得滅。何則。以第八
與前六。互相為根。真則同真。妄亦同妄。故六解一
亡。則諸妄想。頓成正覺。今汝現在六根。于八識中。
念念受熏。互相貫串。而生滅種習。幾微雖見。則知
精了湛寂中。猶是罔象虗無。第五顛倒。微細精想
也。罔象虗無者。謂真妄合成。似實而虗。似有而無
也。顛倒者。迷真執似也。微細。即陀那細識也。精想
者。言識精元明。在眼曰見精等也。下結答云。此之
五陰。雖有粗細不同。然皆五種妄想所成。非有實
體。若能了妄即真。則五陰皆空。唯一如來藏性矣。
上答五陰皆名妄想竟。
汝今欲知因界淺深（至）湛入合湛歸識邊際。
舊說。識陰中。以有入為湛入。乃泯行流而沒歸識
海。經云。性入元澄。一澄元習。如波瀾滅。化為澄水。
是也。以無入為合湛。經云。內內湛明。入無所入。是
也。蓋合字有不動之意。即流急不見其流也。然此
合湛境界。分劑雖深。猶在識境。咸不免于最細四
相所遷。是知盡湛入而不盡合湛。未出乎識陰邊
際。所謂清光照眼。猶似迷家。而一切明白法身。俱
未究竟也。即如經云。非汝六根互用合開。此之妄
想。無時得滅。故知必待識陰盡時。始獲圓通究竟
也。
冠註　此答前五陰詣何為界之問也。因。即各陰
之妄因。界。即各陰之邊際也。淺深者。謂五妄想。愈
前愈淺。愈後愈深也。非無相空。不顯有相色。若離
色著空。則空亦同色。未到即色即空。究竟無邊。故
曰唯色與空是色邊際。領納曰觸。棄捨曰離。若離
觸不離離。則離亦同觸。未到離遠離相。究竟無邊。
故曰唯觸及離是受邊際。有念曰記。無念曰忘。若
滅諸念。而墮于無念。則無亦同有。未到念而無念。
無念而念。究竟無邊。故曰唯記與忘是想邊際。念
念成有為生相。念念歸無為滅相。若捨生趣滅。則
滅亦是生。未到生本無生。究竟無邊。故曰唯滅與
生是行邊際。反流曰入。全一曰合。盖識體本來澄
湛。因前陰搖動。故成渾濁。今前不流逸。亦皆澄湛。
更與識體合而為一。然有入有合。未到一六兩忘。
究竟無邊。故曰。湛入合湛。歸識邊際。
此五陰元重疊生起（至）知有涅槃不戀三界。
冠註　此答前五陰頓除漸斷之問也。重疊生起
者。謂從細至粗。次第生起也。盖由真心一念。隨緣
而轉。為藏識。因識有行想受。而後有色也。今若解
除。當先從色滅。次滅受想行。而後滅識也。生則自
內而外。從細至粗。滅則由外而內。從粗至細也。然
實際理諦。元無五陰。而此五陰。但從一念妄生。若
能一念不生。前後際斷。乘此心開。而五重妄想。一
併銷除。有何次第耶。但事相門頭。現有色心故。當
研真斷惑。次第而盡也。此等法門。我已為汝。綰巾
示結。而結解次第。法喻昭然。故當因彼知此。何乃
忽略于彼。而再問于此乎。汝應下。結勸傳示也。將
此等者。言了達五陰根元。總是妄想。非性實有。此
教其自利也。傳示等者。謂令末世眾生。皆達五陰
虗妄。則自然厭此生死是苦。知有涅槃是樂而不
復留戀三界矣。此勸其利他也。已上正宗分竟。
阿難若復有人徧滿十方（至）施佛因緣得福多不。
冠註　此下流通分也。先世尊舉功令較。盖十方
虗空。本無邊際。用顯滿空七寶。亦無量也。法界微
塵。本自無盡。用顯塵數諸佛。亦無盡也。持奉承事
者。謂以盈空七寶。承供諸佛也。心無虗度者。謂于
<pb n="157"/>
塵數諸佛。一無所遺也。是人下。令其較量福德也。
阿難答言虗空無盡（至）是福云何更有邊際。
冠註　此尊者較定無量也。虗空下二句。以牒前
文。言財勝也。昔有下。舉劣以顯勝。以七錢施一佛。
供財福田俱劣。而獲輪王勝報。況現前虗空既窮。
言供財勝也。佛土充徧。言福田勝也。皆施珍寶。言
財田俱勝也。窮劫下。決其獲福。尚不可心思言議。
況更求其邊際乎。
佛告阿難諸佛如來（至）直成菩提無復魔業。
冠註　此以弘法功勝。較施財功劣也。佛告下。先
明佛語真實。令其諦信也。若復有人者。設言有此
一人也。具四重者。即淫殺盜妄皆具也。十波羅夷。
即十惡重罪。是極惡因也。瞬息即經。謂臨墮在即
也。十方阿鼻極惡果也。能以一念弘經者。謂此將
墮之人。但暫時發心。曾未長久也。此法門。指全經
所詮者。不出楞嚴大定。圓通深入之法門也。末劫。
所謂後五百歲。聖遠魔強之時。未學。謂初機難進
之人。是人罪障。即上四重十惡之重報。應念銷滅
者。言應弘經之一念。皆得銷滅也。變其下。不但銷
惡業。且能轉極苦因。成極樂果也。夫一念微功。即
能超地獄。生樂[邱-丘+(看-目)]者。良由一切諸法唯心所現。得
福下。又不唯離苦得樂。而且所作功德。超越前人。
以盈空七寶。供塵數諸佛之功德。其超越之數。不
但一倍二倍。盖百千萬億倍。乃至筭數不及也。若
果一明此經。能開如來秘藏。則功德法財。本來周
徧。福慧莊嚴。隨處充滿。始信佛無妄語。財施最劣
也。阿難下。明無罪之人。能持經持呪。功德無量也。
依我教言下。意謂誦經持呪。方修聞慧。其功德已
至佛說不盡。況復依佛教誨。從聞思修。入三摩地。
乃至上求佛果。下化眾生。則直至如來無上菩提。
中間無復魔業委曲留難者。其功德。豈可思議哉。
佛說此經已比丘比丘尼（至）皆大歡喜作禮而去。
冠註　此結眾法喜也。此當與序分相為始末。皆
經家所敘也。比丘下。先舉四眾。一切下。廣舉聖凡
也。聖仙童子。即居仙趣。而聞佛法。希獲聖果者也。
并初發心大力鬼神者。是能具五通。力洞無畏。回
心護法。而現住如來座下者也。皆大歡喜者。謂預
聞大法。則凡邪偏小之心。一併掃除。而上求下化
之志。普得饒益。故欣慶無比。禮謝而歸也。

楞嚴經講錄卷第十（終）

<talk>No. 299-C
 楞嚴講錄後序</talk>
夫代佛說法者。即此經所云常住真心。妙覺明性。重
宣奧義。使人共曉此如來藏。在佛不增。在凡不減。由
此明了循持脩證之要路也。世之稱法師者。誰不登
壇據座。披衣秉拂。四眾圍繞。六種成就。弟子白法拈
椎。善信俯首拱侍。又誰不鼓瀾飜焰。口騁無礙辯才。
如建瓴瀉水。峻坂驟駒。使人天喜悅。龍神悚聽。甚至
天花亂墜。立石點頭。誇法侶之殊緣。紀道場之勝蹟。
然或微旨玄言。徹法源底。而不便於見聞覺知。或條
分縷折。曲證旁稽。而反乖於融通渾一。或拘文敷衍。
數墨循行。而遂流於支離浮蔓。此奉佛也。非代佛也。
此飾法也。非說法也。此為經解。而非以解經也。此以
解經集眾。而非以解經悟眾也。其何益之與有。柴紫
禪師時公者。識達重玄。智潛無始。鎔精性相。醰粹宗
乘。八識規矩。集解緣緣。因明演釋。皆總括淵微。擺脫
枝蔓。而於楞伽楞嚴二經。尤為徹骨徹髓。明照佛心。
脉絡法原者也。邇因憩錫虞山。彚請新塔。直以楞嚴。
普施廣演。不過順佛慈旨。代宣妙義。於本覺妙明。掀
性海之波濤。如來藏中。檠見精之寶鑑。格諸說撤其
籓。滙萬派決其流。而其言宣朗簡淨。圓明直捷。如登
<pb n="158"/>
天衢覩雲霄。如秉膏炬破幽暗。一時大眾。固以傾心
懽悅。如摸著面門。得未曾有。詢知如來一大藏教。總
此真常玅明。種種脩習。各各悟入。詎止是經咸顯此
心。寔此心咸具有是經者。而時公口吻。直與世尊。提
獎明誨。一模脫出。顧不偉然為眾會之慶幸耶。夫真
妄昭融。脩悟差別。在聽法者之根器。而先覺覺後。自
悟悟他。大關說法者之總持慧命。自古稱普接三根。
該通五教。惟此經。貫串諸經。時公。葢常證明之。顧以
貫串是經之說。盡攝聽者之心。皆返聞而入於妙覺
明性。令大眾咸知脩證密因次第。彼室羅筏城祗桓
精舍一會。儼然未散。而虞山之講堂戶牖。明暗色空。
風清月照。水流雲駛。灼灼皆是真常發現。太覺光明。
則是時公說法。誠可以上報佛恩矣。嗟嗟。聚頭作相。
飾智驚愚。射透牛皮。鑽他故紙。說鈴畵餅。買櫝還珠。
往往而是。設令瞪瞢於是說也。其亦可以恍然于時
公之一班矣乎。若其三摩奢那。弘範嚴淨。如霜枝猿
[鴳-女+隹]。月岫松風。斯又時公之深脩密煉。在語言文字外
者。所未易窺測也。居士恒吾汪公。瞻依寔久。解入敏
決。宜乎。發大勇猛精進。堅請刊布流通。其於楞嚴三
昧。亦有夙因者歟。
琴川。宛然居士。張大受。薰沐稽首撰。

<article id="n300">楞嚴經纂註</article>

<talk>No. 300-A
 大佛頂首楞嚴經纂註題辭</talk>
界師纂註舊本。余十年前曾見之。去秋晤於南翰官
舍。所示今本。則改竄已十五六。蓋取諸家之說。芟夷
煩冗。會歸精約。而間附己意。不但作聖經孝子。且為
諸師忠臣。其功顧不卲歟。雖然。楞嚴有顯密。經首云。
即時如來敷座宴安。為諸會中宣示深奧。法筵清眾
得未曾有。迦陵仙音徧十方界。如來有示。清眾有得。
音聲普聞。而無一字。此密楞嚴也。慶喜殷勤啟請。如
來妙辯演說。此顯楞嚴也。顯以詮密。則十卷經文已
為註脚。註脚之下又添註脚。入海算沙。竟亦何益。對
盲者說天如蓋如雞子。其理不得不然。有目者則仰
面一觀而已。界師約諸家之意。蓋不獨為盲者設。而
所望於有目者尤至。願與善讀楞嚴之士共勉之。
萬歷乙未三月十日真實居士馮夢禎時遊雙徑憩
文殊臺靜室敬題

<talk>No. 300-B</talk>

歲戊寅。予於山中讀楞嚴。時諸名衲畢集。予訊經中
如是世界因動有聲因聲有色義。酬者悉枝蔓。幻居
上人獨謂予曰。動為業本。一切諸法本自寂滅。一念
心動。六亂橫生。其言因動有聲因聲有色。謂一涉於
有。則法法皆有耳。予灑然異之。乃上人於此經朝夕
探索不已。逮甲午。越十有七年。其所纂註。四易藁而
成。以示予於秣陵。且謂予曰。曩子所問。予所告者。何
獨一章之旨。實囊括全經矣。夫因動有聲。顛倒眾生
因之輪轉也。入流亡所。觀音大士以之圓通也。蓋心
本無心。相元無相。而眾生不覺一念妄動。由塵發知。
妄見於心。因根起相。妄見於相。由是而七趣昏擾。沒
溺長夜。動也。若達相見無性。猶若交蘆。則內無能推
之心。外無所現之相。由是而動靜二相。了然不生。空
所空滅。寂滅現前。亡也。動則見空見色。故曰迷妄有
虗空。依空立世界也。亡則空色皆真。故曰一人發真
歸元。十方虗空悉皆銷殞也。是故七徵之所破者。破
此動也。八還之不可還者。還此亡也。動則聽不越聲。
視不踰色。一身且胡越。亡則陰入處界莫非妙圓。地
水火風不相陵滅。殫二十五聖之所證。窮五十五位
之所詣。皆盡此動。竟此亡耳。故曰。入於如來妙莊嚴
<pb n="159"/>
海。圓滿菩提歸無所得。予曰。歸無所得。又何以見。何
以修。何以證也。曰。動則有苦。非見無所得。修無所得。
證無所得。無以息苦也。雖在十地。猶有學佛煩惱。況
具縛哉。予聞之。若喝者之得泠風。上人命予卒讀其
書。意或有所異同乎。予掩卷曰。子既已示我矣。見狻
猊而復欲試其猛力。不亦過計乎。註之得於長水溫
陵者十之七。得於泐潭孤山諸家者十之二。得於上
人之獨見者十之一。諸師名號不復錄。以融而為一。
則經旨脉絡相屬。讀者為便。且諸師所說。世習見之。
讀可自見也。此上人所語予者。卒之卷未嘗展也。
萬歷甲午十月晦日那羅延窟學人瞿汝稷槃談撰

<talk>No. 300-C
 大佛頂首楞嚴經纂註序</talk>
夫楞嚴三昧。本然清淨。匪由悟得。豈藉修成。然智鏡
長昏。捨妙悟何能大朗。心珠久翳。假圓修始得廓清。
是以慶喜因邪染而詢最初方便。世尊依妄緣而詰
因地發心。見相生心。誠為迷真認妄。徵心辯見。實乃
破妄顯真。雖顯真而破妄。仍會妄以歸真。破斥重重。
意使知真識妄。會通法法。欲其了妄即真。故當機聞
微妙開示。而倒想銷亡。真心頓悟。滿慈聆第一義諦。
而所知障蔽。疑問風生。清淨本然。世界眾生。因迷妄
起。如空澄寂。浮虗華相。從翳幻生。悟之則清淨本然。
迷之則山河大地。背覺合塵。執諸相而致相傾相奪。
滅塵合覺。圓一性而得互徧互容。迷真妙覺明。山河
大地從茲頓現。得妙空明覺。有為習漏何當復生。迷
方既悟。不復更迷。幻翳若除。空華永滅。金出鑛豈重
為鑛。木成何再生枝。聞斯而真妄先後之見應銷。
達此而悟迷始終之疑永息。於是。雖知法從妄有。未
明妄何所因。故先引達多照鏡狂走。喻妄想因無所
在。次勸滿慈不分別法。令狂心歇即菩提。而當機復
疑菩提之心。合從因緣而得。故世尊重引達多之事。
明非假藉而成。繼此顯無戲論法。結責多聞。勸修無
漏。由是得執銷心悟。獲天王宅。求造入門。然詣大涅
槃。要依本發心路。入佛知見。須假攝伏根門。故初審
因地發心。令以湛旋其生滅而伏還元覺。次審煩惱
根本。教依根逆彼業流而循順圓通。擊鍾顯常。悟聞
性則不執常為斷。綰巾示結。解狂心即得妙證無生。
一六亡義雖知。圓通本根未悉。故先敕諸聖說修行
方便。次命文殊選真實圓通。宣清淨明誨以攝初心。
演祕密伽陀令銷宿習。於是遠客識歸家之路。旅人
得賜屋之門。五十五位。由是路以趣登。單複十二。假
斯門而證入。然則真如界內。雖亡悟修之迹。生滅門
中。豈礙解入之名。文殊請示經題。實為流通大法。世
尊精研界趣。意在禁遏迷情。繼復詳辯陰魔。盡芟見
刺。塞迷津之邪徑。啟法殿之正階。圓滿菩提。歸無所
得。兩忘真妄。一契果因。究竟窮源。斯經為最。余始窺
會解。頗信於佛旨無遺。久翫經文。漸覺於聖心未盡。
潛神默究。稍獲端倪。由是搜諸家之章疏。纂眾解之
精微。明宗趣而辯㭊異同。會問答而申明隱略。其猶
捧土何增萬仞。掬水豈益九淵。不揆闇短。妄擬會通。
採集羣言。目為纂註。所冀依文了義。頓悟常住真心。
如說修行。速證楞嚴三昧。寓徑山沙門真界述

<other>No. 300-D
 楞嚴釋疑</other>
釋疑之說。因學法者披閱此經。於奢摩他三摩禪那
處。或從古註。或執己見。以理為行。迷見為修。旨意不
明。讀今纂註。不能無疑。故此先明宗本。而後略舉數
條以釋焉。原夫妙奢摩他三摩禪那者。乃一經之大
本。三分之綱宗也。奢摩他者寂靜義也。三摩者明照
義也。禪那者明靜不二義也。性體本覺謂之明。覺體
本寂謂之靜。明靜不二謂之體。此約明靜之體言也。
<pb n="160"/>
即究竟堅固之理。亦謂之安住定也。良以明靜之體。
俄然晦昧。動念瞥生。即本明而為無明。全本靜而成
動念。於是因動以修止。止其動也。因昏以修觀。觀其
昏也。止觀功著。昏動自亡。明靜自復矣。此約止觀之
用言也。即究竟堅固之行。亦謂之引起定也。經云有
三摩提名大佛頂首楞嚴王具足萬行。斯則奢摩他
等通於理行明矣。故阿難首問十方如來得成菩提
妙奢摩他三摩禪那最初方便者。意在明究竟堅固
之理。而為修行之本。非問進修之行也。蓋十方如來
由明此妙奢摩他三摩禪那為最初方便而得成菩
提之果。是以阿難即指果體以問初因。豈非意在明
究竟堅固之理耶。則最初方便。只可指信解真正。不
當復說耳根圓通。且三卷半經皆屬見道。此豈問修。
是知初問為見道分之總問也。又阿難請示奢摩他
路。意在求示自性首楞嚴妙莊嚴路。非求示止行也。
然奢摩他等既通理行矣。以之為自性。非惟不違於
理。亦乃發請示者之本意耳。所以世尊放光之後。先
指真妄二心。以明生死涅槃根本。後即牒其問意云。
汝今欲知奢摩他路願出生死。蓋妄心是無始生死
本也。真心是出生死證涅槃本也。既以欲知奢摩他
路為願出生死。豈非欲知奢摩他路是欲知自性乎。
由是即舉拳以問。意在驗其用心真妄。因其復認能
推。即咄而告言。此是前塵虗妄相想。乃至結示云。皆
由執此生死妄想誤為真實。故不成聖果。然上所開
示。但欲其識妄知真而出生死。文中未嘗論修。故知
請示奢摩他路。是求示自性。非求示止也。又阿難聞
見見非見。重增迷悶。即復請云。惟願弘慈。施大慧目。
開示我等覺心明淨。此欲求釋迷悶得心明淨也。而
世尊將欲敷演大陀羅尼諸三摩提妙修行路。告阿
難言。汝雖疆記。但益多聞。於奢摩他微密觀照。心猶
未了。故於真見體用而生迷悶。蓋真見。體也。寂照。用
也。以真見之體。法爾具寂照之用。是則寂而常照。故
能照了見精是妄。照而常寂。故見非是見。阿難既於
真見體用。二俱不達。而增迷悶。世尊即復指同別二
見。重示奢摩他觀照云。本覺明心。覺緣非眚。覺所覺
眚。覺非眚中。此實見見。蓋本覺明。心即大陀羅尼也。
覺緣非眚等。即諸三摩提妙修行路也。由本覺之體
寂而常照。故能覺了諸緣是妄。照而常寂。故不墮於
眚中。此實見見之時見非是見。即重示奢摩他觀照。
以釋見見非見之迷。令其覺心明淨也。或謂。既云奢
摩他觀照。又云諸三摩提妙修行路。豈非示進修止
觀。何局于見道耶。答。不然。以此文中是破妄見妄覺。
而顯真見真覺。欲阿難知真見真覺之體。法爾具寂
照之用而能破妄。故經云汝復應知見見之時見非
是見。意在其知而後行。行而破妄也。若阿難知真覺
體用。即知大陀羅尼諸三摩提妙修行路。今阿難既
不知真見體用。而生迷悶。則於理行二俱不知矣。是
以雖云奢摩他觀照妙修行路。而文屬破妄顯真。意
在其知理知行。故屬見道不屬修道也。然妙奢摩他
三摩禪那既通理行。則見道之所見者見此理也。故
云知如來藏妙覺明心。含育如來十方國土等。修道
之所修者修此行也。故於修道文中即明止觀二決
定義。證果之所證者證此理也。故云是覺始獲金剛
心中初乾慧地。即還證佛三摩地。故予謂之一經大
本。三分綱宗。而古人所謂依究竟堅固之理。修究竟
堅固之行。修究竟堅固之行。還證究竟堅固之理。首
楞嚴經大旨如是。
楞嚴釋疑。
<other>No. 300</other>
<sarticle>大佛頂如來密因修證了義諸菩
薩萬行首楞嚴經纂註卷第一</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
<pb n="161"/>
唐菩薩戒弟子前正議大夫同中
書門下平章事清河房融筆受
明　[橘-矛+隹]李沙門　真界　纂註
如來果體。其體本然。何假密因。菩薩道用。其用無
作。孰為萬行。無因無行。無修無證。無了不了。大小
名相一切不立。此真首楞嚴究竟堅固者也。特以
眾生如來隱於藏心。非密因不顯。眾生菩薩淪於
七趣。非萬行不修。覺皇於是示之以大法。使不迷
於小道。而默得乎無外之體。喻之以佛頂。使不滯
於相見。而妙極乎無上之致。指如來密因。使明本
妙心。知三世諸佛皆依此為初因。明修證了義。使
悟究竟法。知一切聖人皆依此而證果。乃至具足
菩薩萬行。一切事法。無不究竟至於實相。堅固不
壞。故名大佛頂如來密因修證了義諸菩薩萬行
首楞嚴。首楞嚴。此翻一切事究竟堅固。即一經理
行之本。聖凡依正之體也。以未明此體。一切事法
宛爾差殊。為法所縛。得此體時。山河大地明暗色
空聖凡染淨一切事法當處寂滅。即是常住心性。
故云一切事究竟堅固。經即能詮之文。詮。猶筌也。
學者能勿執筌為魚。則首楞嚴真經可得矣。纂註
者。謂纂集諸家之語。以註釋此經也。夫楞嚴自興
福而下。解者凡十有餘家。茲所纂集。則長水溫陵
二氏居多。而諸師名氏。則俱隱而不出。蓋以或採
多文而會通其意。或用一意而少變其文。或多一
兼收。意文俱用。而初無損益。然愚昧間有一得。則
亦竊附其間。但取文理直捷貫通。以發明經旨而
已。苟無當於經。即其談理幽玄。為文美富。皆無取
焉。良以在古固不無千里之蹶。於今亦不無一管
之明。以故在昔諸師。且未免入此出彼。黨同伐異。
如飲海者各飽一味。照摩尼者自見一色。若曰究
盡。則惟佛與佛耳。
通敘科判。
楞嚴一經。自唐至宋。科判疏釋。代有哲人。然其科
經。皆執匿王瑠璃異代。謂非一會頓說。其判教。皆
局持地耶輸等事。而斷為法華之後。愚竊疑焉。請
先質之。夫夜壑負趨。速於反掌。匿王代謝。可唯旦
暮。而楞嚴法會。自夏徂冬。此不應執異王疑異會
也。法華自燈明已來。諸佛無時不說。菩薩無時不
證。持地既曰聞諸如來宣妙蓮華。豈止釋迦歟。又
第四經中。稱摩登由神呪力消其愛欲。與耶輸同
悟宿因。或得出纏。或蒙授記者。此如來懸示未然
也。故下第六經中。性比丘尼聞說偈已成阿羅漢。
靈山法會授記耶輸。既出纏授記。皆居說後。得非
懸示未然乎。但以或字觀之。蓋可知矣。經言最後
垂範者。彼乃結辨魔文當第十卷末。實楞嚴法會
最後。非臨滅之最後也。舊引多說。不可縷疏。皆未
足為科判準繩。科判失準。則理義自差。今准吾佛
設教之序。未知其可也。請陳管見。夫法王說法。有
條不紊。初說一乘頓教以立本。即華嚴也。次說三
乘漸教以逗機。即阿含方等般若也。後說一乘圓
教以顯實。即法華也。楞嚴即般若法華之中。實大
乘終極之教。故如來密因。菩薩萬行。修證之法。一
切畢竟。自此已往。無復進修。直造一乘圓玅之道。
故法華會上。更無地位之說。純談妙法。隨根印可。
授記作佛而已。蓋出興大事。於法華至矣盡矣。不
可有加矣。法華之後。便說涅槃。扶律談常而終焉。
其扶律者所以囑後事。談常者所以示真寂。此獨
臨滅遺付之事。非有加於法華也。說者不本扶律
之意。輒判楞嚴在法華後。亦稱扶律談常。然則進
修既畢而又進修。扶律之後而又扶律。前則加於
法華。後則贅於涅槃。是乃倒置枝駢。紊於法王之
法矣。夫進修之事。譬稼穡猶耘耨。譬芙蕖猶敷華。
既號法華秋穫。涅槃捃拾。則不應穫拾之中又耘
<pb n="162"/>
耨也。既號法華廢權立實。如華落蓮現。則不應廢
落之後又敷華也。以經證之。竛竮之子既領寶藏。
復何所求。化城之人既到寶所。復何前進。燈明說
法華已。便於中夜涅槃。釋尊說法華已。便於四眾
唱滅。復何枝蔓於楞嚴哉。如必楞嚴居後。則阿難
既於法華諸漏已盡。而復於楞嚴未盡諸漏。既於
法華堪任佛記。而復於楞嚴未全道力。既先領悟
妙法。而復不知真際所詣。既已安住佛道。而復為
彼所轉溺於婬舍。是皆倒置。理自不然。故判楞嚴
在般若之後也。蓋般若之後。慧學方盛。定力未全。
人或溺於多聞。失於正受。於是示首楞嚴之大定。
資般若之大慧。使定慧均等。學行兩全。而究竟趣
於一乘實相。此楞嚴所以作也。論三經大致。無非
為一大事因緣。必先藉般若發明。次由楞嚴修證。
終至法華印可。然後盡諸佛能事。序固如是也。然
導達禪乘。決擇正見。無尚楞嚴矣。其科準常大分
為三。初序分。二正宗。三流通。序分分二。初陳時處
主伴以證信。次陳阿難示迹以發起。正宗文五。一
見道分。初由七徵。以顯常住真心性淨明體。（即第一卷）
次由八還。以辨妙淨見精顯如來藏。（第二第三）後即山
河萬象。宣勝義中真勝義性。（四初至中）皆使行人明心
見性。為修證密因。故名見道分。二修道分。首示初
心二決定義。令審因心果覺。又審煩惱根本。為修
行真基。（四中至末）次示六根舒結倫次。令解結心。而得
妙圓通。為修行真要。（五至六中）此利根修進之一終也。
故阿難至此。明了菩提所歸道路。自謂已悟成佛
法門。而願度末世。復請安立道場。攝心軌則。遂聞
三無漏學。四種律儀。及大神呪。（六中七末）總為修行方
便。故名修道分。三證果分。始從凡夫。終大涅槃。歷
示增進五十七位。至盡妙覺。成無上道。故名證果
分。（七末八中）四結經分。列示五名。結顯大旨也。（八中）五助
道分。初明天獄七趣。一唯心造。次明奢摩他中。微
細魔事。恐諸行人洗心非正。失錯墮落。故名助道
也。（八中十末）夫見道然後修道。修道然後證果。修證事
畢。於是結經。楞嚴法要。止此而已。而世尊大慈。復
欲持戒眾生謹潔無犯。真修行者不遭枝歧。故說
助道之法。為最後垂範。遂入流通而終會焉。此乃
一經綸貫。連環不斷。不可判為異會。科為異義也。
此其大略耳。隨文消釋。乃盡其詳。然以今視昔。稍
多違戾。專門舊學。不免矛盾。惟通人考之。
如是我聞一時佛在（至）千二百五十人俱。
如是之法。我從佛聞。此集者。因佛立言。證法有所
授而已。不必他說。一時之語。亦因佛立。諸經通用。
故不定指也。佛。具云佛陀。此云覺者。室羅筏。或云
舍衛。新翻豐德。以國豐四德。一貨財。二欲境。三多
聞。四解脫。祇。具云祇陀。正云逝多。此翻戰勝。太子
之名也。生時。父王與外國戰勝。因立美號。即須達
為之買園。造立精舍。以施佛者。桓。即林也。比丘含
三義。謂乞士。破惡。怖魔也。千二百五十人者。初度
陳如等五人。次度三迦葉兄弟兼徒一千。次度舍
利弗目犍連各兼徒一百。次度耶舍長者等五十
人。經舉大數。故減五人。俱者。師資交際。同聚一時
也。此眾並先事外道。勤苦累劫。一無所證。纔遇佛
即得上果。故感佛恩。常隨佛化。為常隨眾也。
皆是無漏大阿羅漢（至）拔濟未來越諸塵累。
此歎德也。初二句總歎。佛子下別歎。所謂住持者。
住於中道。任持不失。即無漏義也。言無漏者。不漏
落二邊也。善超諸有。則不漏於有。能於國土下。則
不漏於空。所謂善超者。即諸有而超諸有故也。所
謂妙堪者。能超諸有。而又能於國土從佛轉輪。不
滯於空有。故堪遺囑。且又嚴毗尼以弘範三界。示
應身而度脫眾生。意非利彼一時。直欲拔濟未來。
使皆超諸有塵累。如是則能自利利人。故歎云無
<pb n="163"/>
漏大阿羅漢也。
其名曰大智舍利弗（至）優波尼沙陀等而為上首。
此列名也。舍利。此云鶖。弗即子也。其母名舍利。以
其眼黑白分明。轉動流利如之。故連母為名。目犍
連。姓也。此云采菽氏。名拘律陀。此云無節樹。摩訶
拘絺羅。此云大膝。富樓那。父名。此云滿。彌多羅尼。
母名。此云慈。今連父母名。召云滿慈子。須菩提。云
空生。生時庫藏皆空。占者云既善且吉。故亦云善
現善吉。優波尼沙陀。此云塵性空。諸經列名不同。
尚年臘則先陳如。尚聲德則先鶖子。今從尚德之
例也。
復有無量辟支無學（至）文殊師利而為上首。
辟支。具云辟支迦羅。此云緣覺。以觀十二因緣而
覺悟故。此是部行。非同麟喻。麟喻者。喻麟之獨。出
無佛世。即獨覺也。部行者。部黨而行。出有佛出。即
緣覺也。主伴咸集。故云并其初心同來佛所。屬。值
也。自恣。律開三日。七月十四十五十六也。自有愆
失。恣任僧舉。曰自恣。九旬禁足。莫由覲佛。故於休
夏。咨決心疑。自恣決疑。皆所以考九旬德業也。欽
奉如來而稱慈嚴者。慈以恩言。嚴以威言。密義。即
密因之義。宣示深奧。所以為楞嚴發起。如法華以
無量義為發起也。迦陵頻伽。僊禽也。其音和雅。佛
音如之。文殊。此云妙德。表根本智。楞嚴會上為擇
法眼。故居上首也。
時波斯匿王為其父王（至）兼復親延諸大菩薩。
波斯匿。此云勝軍。即舍衛國王也。諱日。即忌日。宮
掖。王之內庭也。於內庭延佛。敬之至也。
城中復有長者居士（至）一切眾生無量功德。
此敘其誤墮婬室之由也。受別請者。阿難於眾檀
請齋之先。受別請而遠遊未還。不遑僧次也。僧次。
謂次第差僧受請也。律制僧遠出侶須三人。一上
座。一軌範師。所以嚴行止防誤失也。鉢曰應器。最
後檀越。謂未飯僧者。平等之慈。於己等心而化。使
彼等心而施。於貪等者於法亦等。俾施者見者得
福無量。所以能成無量功德。若摩登者。即穢而微
賤。阿難既無揀擇。所以誤墮也。剎帝利。王族。旃陀
羅。云殺者。即屠膾婬酒之家。
阿難已知如來世尊（至）嚴整威儀肅恭齋法。
此敘平等行慈之意也。須菩提捨貧從富。大迦葉
捨富從貧。一為富者易施。一為貧者植因。如來訶
之。欲其心無遮限。而息不均之疑謗。故阿難欽仰
以肅恭齋法。齋法者。齊整嚴重次第行乞之謂也。
或局維摩經。謂非如來訶責。安知如來不訶。獨淨
名訶哉。
爾時阿難因乞食次（至）婬躬撫摩將毀戒體。
正明誤墮婬室也。摩登伽。義翻本性。即妓女也。娑
毗迦羅。此云黃𩬊外道。所傳幻呪。名先梵天。實妖
術耳。婬躬撫摩將毀戒體者。以身逼近。將毀淨戒
之體也。後云心清淨故尚未淪溺。則將毀而已。
如來知彼婬術所加（至）及摩登伽歸來佛所。
此明說呪往護也。如來常儀。受請齋畢。皆為說法。
今既速歸。必有所為。故王臣大眾隨而來也。頂門
為無上果。光有百寶色。謂之無畏者。能懾魔外。物
無以勝也。世尊不自說呪。而於頂光化佛說者。示
此呪乃無為心佛。無上心法也。
阿難見佛頂禮悲泣（至）退坐默然承受聖旨。
責躬啟請成菩提之最初方便也。蓋多聞之慧。必
資見性。道力乃全。而不為邪攝。今阿難一向多聞。
未全道力。故問十方如來得果初因。蓋謂十方如
來得成菩提之果。皆依見性為因。故指果體以問
初因。正同圓覺文殊啟請一切如來本起因地也。
奢摩他。寂靜義也。三摩。明照義也。禪那。明靜不二
義也。義雖有三。心體惟一。舉一即三。言三即一。三
<pb n="164"/>
一俱非。故以妙稱。即自性首楞嚴也。言最初方便
者。即請示自性首楞嚴。意在悟此以成密因。故釋
題中云。指如來密因。使明本妙心。知三世諸佛皆
依此為初因。即斯義也。然此問密因而云最初方
便者。以法界性中。尚絕修證。何假密因。今云得菩
提明自性皆方便耳。以見修證三分而言。則見道
為最初方便。故長水亦指信解真正。為最初方便
也。竊觀阿難因問最初方便。而如來下文即反問
其當初發心。意在驗因地之真偽。則此最初方便。
豈非問得果之初心乎。然得果既由因地。而阿難
用妄迷真。是以始則決擇真妄。次則會妄歸真。後
宣勝義中真勝義性。以至見道分終。皆是發明自
性首楞嚴而已。苟悟此性。則信解真正。而名見道。
見道即得最初方便。故知此問為見道分之總。有
謂未全道力。是有多聞慧而無正定。故請示止觀
及耳根圓通。意在修此以全道力。愚謂多聞而未
見道。則力用未全。遂為登伽所攝。故請示自性首
楞嚴。意在悟此以全道力。以成最初方便也。請詳。
佛告阿難汝我同氣（至）是以渴仰從佛剃落。
因前啟請十方如來最初方便。故此追問阿難因
地發心。以驗其真耶妄耶。何阿難之見皆生滅也。
是則見相實有。生滅宛然。緣此發心。安趣常果。故
下經云。若於因地以生滅心為本修因。而求佛乘
不生不滅。無有是處。阿難。此云慶喜。是佛堂弟。故
云同氣。同氣。共本也。天倫。兄弟也。
佛言善哉阿難汝等當知（至）此想不真故有輪轉。
此先讚其發心。而復令知一切眾生迷真用妄輪
轉生死者。欲其因心真直。故令先知眾生輪迴之
本。次即牒其問意敕使直心也。蓋以一切眾生。皆
由因心不真。輪轉生死。汝今欲研真發明性。當以
直心。是則因心須當真直也。然前雖因心不直矣。
此復讚之者。蓋愍其迷甚。欲含緩開導故也。
汝今欲研無上菩提（至）故我發心願捨生死。
欲其直陳所迷。即牒前請。令直心酬問也。且十方
如來。皆以直心出離生死。汝既欲研真發明性。亦
當以直心也。汝今下。牒前請問。應當下。敕令直答。
十方下。明如來得果之本。問誰愛樂。重徵妄本也。
答因心目。正陳妄本也。目即眼根。心即意識。根識
虗妄。猶如空華。既執有體。能見能樂。即不知真而
用妄想。豈能研真發明性而捨生死哉。故後文云。
六為賊媒。自劫家寶。無始虗習。住地無明。皆由根
識。生死輪轉。莫不由斯。故下推徵。令知虗妄。
佛告阿難如汝所說（至）惟心與目今何所在。
因答心目。遂徵其所在也。心目即塵勞本。若不知
心目所在。則不能降伏塵勞。如國被賊侵。發兵討
除。若不知賊之所在。賊不能除。今使汝流轉者皆
由心目。則心目今何所在。
阿難白佛言世尊（至）如是識心實居身內。
此答心目所在。即計心在內也。謂心在內。目在外。
自眾生至如來阿難皆然。文互見也。異生有十二
類。除土木空散。非心眼倫也。浮根四塵。言眼也。詳
見第四卷中。此雖心目雙計。下乃先破其心也。
佛告阿難汝今現坐（至）故我在堂得遠瞻見。
將破在內之心。此先引事辨定也。定內外境。欲明
在內之心當次第見。定先後見。欲破在內之心不
先見內。既辨定已。下乃牒破。
爾時世尊在大眾中（至）阿難頂禮伏受慈旨。
上既引事辨定。此應直破在內之心。何先許示首
楞嚴三昧耶。答。因前依首楞嚴三昧。問最初方便。
故摩頂許示自性首楞嚴。欲其明此。以知妙莊嚴
路。以成最初方便也。或謂自性首楞嚴何所示耶。
答。阿難所執。皆有在有著局量之心。世尊所破。皆
顯無在無著充擴法界之心。豈非示自性首楞嚴
<pb n="165"/>
三昧乎。苟能悟此。即知妙莊嚴路。以成最初方便
也。因其不悟。故下復求開示奢摩他路。奢摩他與
此三摩提。皆指自性首楞嚴三昧。路即妙莊嚴路。
佛告阿難如汝所言（至）住在身內無有是處。
此破執心在內也。如汝下。復牒前事以反問者。意
明心果在內必當先見身中。如人在堂必先見如
來也。汝亦下。正破心在身內合見身中。頗。猶可也。
引眾以問。決不能也。心胃內藏。縱不能知。爪脉外
浮。云何不曉。既不內知。果非在內矣。云何知外者。
謂五藏同居。最為親眤。萬象離異。誠謂疏遙。若使
不了身中。豈合能知外物。是故下結破。然前文雙
呈心目所在。今乃先破妄心。雖曰破妄心。而但言
此心無有處所。却不顯言此心是妄者。要引阿難
處處推呈。令其情盡而理窮也。由是直至七處徵
心之後。始告之曰此非汝心等。然則七處逐破者。
且破妄心無所在也。
阿難稽首而白佛言（至）云何一人能令眾飽。
復計心在外也。譬如下。設喻以成心不在內而在
外義。佛告下。因復計心在外。故復引事以辨定之。
謂彼食不能飽此。則外心不能知身矣。宿。預也。食
有四種。摶。即段也。有形段可摶取。揀非思食等也。
佛告阿難若汝覺了（至）住在身外無有是處。
此破執心在外也。身心相外下。辨非外也。我今示
汝下。驗非外也。兜羅。具云兜沙羅。此云霜。佛手柔
輭。如兜羅綿。故云兜羅綿手。
阿難白佛言世尊（至）無障礙者潛根內故。
此計心潛眼根也。猶如下。設喻以成潛根之計。瑠
璃喻根。眼喻於心。眼根色淨。不礙於心。同瑠璃碗
不礙於眼。隨照一境。心隨根知。然我下。結成潛根
之義。
佛告阿難如汝所言（至）如瑠璃合無有是處。
此破潛根也。如汝下。牒計以問。佛告下。明法喻不
齊之過。喻見瑠璃。法不見根。縱許見根。根即是境。
若是境者。不得言隨。以前文云彼根隨見隨即分
別故。
阿難白佛言世尊（至）名為見內是義云何。
此復計心在內。故以見暗為見腑藏也。然則雖云
見明名為見外。而所執心體還成在內。以開眼見
明不同燈在室外故。腑藏。即五藏六腑也。竅穴。即
七竅也。白虎通云。五藏。即心肝脾肺腎。六腑者。即
五藏之宮府也。胃為脾之府。膀胱為腎之府。三焦
為命之府。膽為肝之府。大小腸為心府肺府也。
佛告阿難汝當閉眼（至）若不對者云何成見。
此正破見暗名見內也。汝當下。牒計以問。若與下。
隨計難破。謂若暗與眼對。則暗在眼前。不得成內。
若謂見暗即見焦腑而成內者。居暗無明。則室中
之暗皆汝焦腑矣。若不下。謂未曾見有境不對眼
而稱見物者。既不成見。云何成內。
若離外見內對所成（至）若不見面內對不成。
此縱破也。眼前之境名外見。身內之境名內對。前
以對眼為外。不得成內。今縱離外見而成內對。即
是眼能返觀。且合能返觀身中。則開應返觀己面。
若不爾者。義不成矣。
見面若成此了知心（至）名見內者無有是處。
此曲盡計執以結破也。設汝執言能見面者。汝心
及眼應處虗空。以根境相對方成見故。若處虗空。
顯是在外。何成在內。又若在空。即同他人。自然不
是汝體。汝或執言雖見我面定是我體。則佛亦見
汝。應是汝身。又若汝心能見面者。本分身處應無
知覺。以在眼根處虗空故。必執兩皆有知。則成兩
體。應成兩佛矣。是故下結破。
阿難言我嘗聞佛開示四眾（至）亦非內外中間三處。
此計隨所合處也。我嘗下。引佛所說以起計執。心
<pb n="166"/>
生法生。境從心起也。法生心生。心逐境遷也。以心
法相生。則隨境思惟。即是心體。心法合處。即為心
在。
佛告阿難汝今說言（至）若從外來先合見面。
此牒前所計。以辨體之有無也。設若無體。則空有
其名。云何隨合。如十九界七塵。特空名耳。設若有
體。當何所在。令挃身而驗。明體實無在也。挃。猶觸
也。
阿難言見是其眼心知非眼（至）若見物者云何名死。
阿難言下。解上難也。謂心但能知。不可言見。曾不
悟能見在心。徒眼不見也。佛言下。因其解難。故舉
門喻能見在心。舉死明徒眼不見。
阿難又汝覺了能知之心（至）心則隨有無有是處。
此重辨其體。以破隨所合處也。先立四義。下逐義
詳辨。若一下。辨非一體。無在。謂無定處。若多下。辨
非多體。若徧下。辨非徧體。同前者。當挃一支。四支
應覺也。若不下。辨非不徧。四義既非。則不可謂隨
所合處心隨有也。
阿難白佛言世尊（至）復內無見當在中間。
此計心在中間也。我亦下。引昔所聞。如我下。思惟
起計。以為在內。則不見腑藏。以為在外。則身不相
知。二義不成。當在根境之中。
佛言汝言中間中必不迷（至）表體既混心應雜亂。
因計中間。此就根境以推中位也。身即根。處即境。
若在身者下。謂身有中邊二義。在邊。則不得為中。
在中。則同前在內。應見內矣。若在處者下。亦推中
位無定也。表者標物以表顯也。混亂則無所取中
矣。
阿難言我所說中非此二種（至）當在中間無有是處。
此破心在中間也。上令別就根境以推中位。此非
上二以明根境中間也。佛言下。牒計以問。若兼下。
隨計難破。物即塵也。體即根也。若兼二者。則知與
無知雜亂。縱使不雜。物非體知。根塵兩立。云何為
中。兼二不成下。破不兼不得為中也。不兼根。則非
知。不兼塵。則非不知。二義既非。中何為相。是故下
結破。
阿難白佛言世尊（至）則我無著名為心不。
佛意正顯心本無在。能無住著即名為心。今阿難
口說無著。情實有著。故下引出其情而破之也。
佛告阿難汝言覺知（至）有不著者不可名無。
因計無著。故舉物象引出其情也。言俱無在者。俱
即一切。無在即無著也。為在為無者。謂汝心不著。
而彼物象為存在耶。為空無耶。若彼空無。則同龜
毛。云何可著。而說不著。若物有在。則為有物。云何
無著。故曰不可名無。此皆牒難。下乃結破。
無相則無非無即相（至）名覺知心無有是處。
此破一切無著也。物果無相。則同龜毛。物果非無。
即自有相。知相有。則心有在。云何得為無著也。上
來七番逐破。使有所著心無逃避處。妄情若亡。真
心自悟。最初方便。於茲得矣。然則上根利智已合
潛悟。而阿難未悟。故於下文重請開示。世尊乃復
放光現瑞。示以二種根本。次則舉拳驗見。重詰其
心。因其復認能推。然後咄而告之。乃至令其微細
揣摩離塵無體等。則是破其妄心無實體也。
爾時阿難在大眾中（至）傾渴翹佇欽聞示誨。
此敘沈溺婬舍之由。請示奢摩他路也。蓋當機欲
漏未除。為邪染所轉而溺淫舍者。良由不知真際
而未詣真際故也。言奢摩他路者。謂前示自性首
楞嚴是妙莊嚴路。欲其悟此以知路。今既不悟。故
復求示自性首楞嚴妙莊嚴路。故云奢摩他路。意
在悟此以知路。非求示止行也。故華嚴云。不能了
自心。云何知正道。意顯明心方知正路。義正同此。
若理明路正。惡見自滅。故云令諸闡提隳彌戾車。
<pb n="167"/>
爾時世尊從其面門（至）皆住本國合掌承聽。
將顯本明。故先現光瑞。言面門放種種光。即口眼
耳鼻眉間之光並放。示此本明於諸根門無所不
現也。以無所不現。故齊彰並照。如百千日。普佛世
界。即法界也。六震者。表破六識無明感結妄境也。
微塵國土一時開現者。本明洞照妄塵不隔也。十
方世界合成一界者。智境圓現情量不礙也。菩薩
聽眾皆住本國者。心量本周心聞本洞也。了茲光
瑞。即悟自性。而知妙莊嚴路矣。六種震動者。即動
踊震起吼擊也。搖颺不安曰動。[嶙-山+土]壠凹凸曰踊。隱
隱有聲曰震。自下升高曰起。砰磕發響曰吼。打摶
擎物曰擊。
佛告阿難一切眾生（至）而不自覺枉入諸趣。
此指所迷之眾。示二種根本。令識妄知真。而知妙
莊嚴路也。業種者顛倒妄惑也。惡叉果。一枝三子。
生必同科。喻惑業苦三。生必同聚也。識精元明。指
真精本明也。能生諸緣者。謂依本明而起根身器
界等諸緣。所謂元明照生所也。諸緣既立。本明即
失。故緣所遺者。即元清淨體。所謂所立照性亡也。
眾生由遺本明。日用不覺。枉入諸趣。此由阿難不
知真際所詣。請示奢摩他路。故世尊示二種根本。
欲其識妄以悟自性首楞嚴。而知妙莊嚴路耳。
阿難汝今欲知奢摩他路（至）即能推者我將為心。
牒前請已。即舉拳驗見。重詰其心也。夫欲知奢摩
他路而出生死。意在了悟本心。故復舉拳驗見。重
詰其心。而阿難塵相未除。復迷真認妄。則昧奢摩
他路。而入生死矣。
佛言咄阿難此非汝心（至）此非我心當名何等。
此直破能推心也。佛言咄者。嗟其迷重。故叱以語
之。此非下。攄其迷執也。矍。驚愕貌。
佛告阿難此是前塵（至）惟垂大悲開示未悟。
因斥能推非心。故起無情之怖。以求開示也。此是
下。指前能推非真。不應計執。然阿難猶以對境覺
知。異乎土木。封為我心。故申驚疑。以求開示。
爾時世尊開示阿難（至）性一切心而自無體。
因其怖謂無心。故舉常所說。引物以證元有真心。
使知所措也。欲令心入無生法忍者。欲其識生滅
以悟不生滅也。三界惟心萬法惟識。故曰諸法所
生惟心所現。一切因果。指十界正報。世界微塵。指
十界依報。此皆因心成體。其間乃至草葉縷結咸
有體性。虗空亦有名貌。何況妙淨明體。安得謂之
無心同土木哉。以本自無染曰清淨。染而不染曰
妙淨。性一切心而自無體者。謂常住真心能為一
切萬法之本性。而自豈無體耶。
若汝執吝分別覺觀（至）猶為法塵分別影事。
此依六塵辨無自性也。分別覺觀。即能推心也。若
必執此為心。即應離塵有性。如汝下。引事以辨無
性也。蓋分別聲塵是動。內守幽閑是靜。動屬前塵。
靜屬法塵。若離動靜二塵。畢竟無有自性。故皆為
分別影事。內守幽閑。即住著靜境也。
我非敕汝執為非心（至）其誰修證無生法忍。
明離塵無體。以破生滅心也。我非敕汝所執定非
真心。汝且試將此心微細揣摩。為當離塵有體。為
復離塵無體。若此妄心離塵有體。則容是真心。既
離塵無體。非妄而何。言前塵分別影事者。謂六塵
如形。分別如影。影由形有。故無自體。心因塵有。豈
有體耶。既認能推為真。而離塵無體。則汝法身同
於斷滅矣。將何修證無生法忍乎。
即時阿難與諸大眾（至）雖得多聞不成聖果。
上破生滅。欲其悟不生滅。悟則恍然自得。不悟故
默然自失。因其不悟。故以執妄為真不成聖果之
言而告之。令識能推非真。以悟無生也。蓋能悟無
生。即悟自性首楞嚴。而知妙莊嚴路矣。
<pb n="168"/>
阿難聞已重復悲淚（至）發妙明心開我道眼。
感佛所發。慨前之失。以請發妙心開道眼也。此問
從上執此生死妄想誤為真實之言而起。言二障
者。謂所知煩惱也。所知。即緣塵分別之心。隨境生
滅。如客之有去來者。煩惱。即性中流動之心。起滅
不停。如空中搖動之塵也。總之皆生死妄想。若知
寂常心性。則不誤認妄想為真。而妄纏自釋。今由
不知心性。為妄想所纏。故請發妙心開道眼也。而
世尊即引盲人矚暗以開示者。令知見性是心。了
無虧損。以悟寂常心性也。而阿難大眾雖聞說示
而畢竟不悟者。良由妄認身心之情未亡故也。是
以先令五比丘說客塵。欲其識能緣之心是客塵。
而不認妄為真。次屈指飛光。欲其悟所緣身境亦
客塵。而不迷真認妄。果能如是。則妄認身心兩情
自亡。而寂常心性自悟也。
即時如來從胷卍字（至）旋至阿難及諸大眾。
將明妙心道眼。而從胷卍字放寶光者。表由寶明
妙心發正知見也。佛胷有卍字。表吉祥萬德所集。
其光晃然明。昱然盛。有百千色。表妙心照用具足
萬德也。光徧佛界者。示清淨本然也。徧灌佛頂者。
表極果所同也。旋及大眾者。示羣靈共有也。此即
妙心道眼之真光。在聖不增。處凡不減。但隨量應
現耳。
告阿難言吾今為汝（至）性淨明心得清淨眼。
因前請示妙心道眼。故此許建法幢也。幢表摧邪
立正。下因見顯心。令悟見性是心。摧伏邪異。得正
知見。是謂建大法幢。邪異既摧。知見既正。則妙心
獲而淨眼得矣。故前問心眼雙扣。此許心眼雙示
也。生佛等有而不可測知。曰妙微密。垢不能染。暗
不能昏。曰性淨明。見離眚病。廓然照了。曰清淨眼。
阿難汝先答我見光明拳（至）例如來拳事義相類。
妙心道眼。本自無虧。因迷不覺。故此引喻以發明
也。閻浮檀樹。果汁入水。沙石成金。赩。赤豔也。眼根
例拳。事義不類。而阿難未悟。答言相類。
佛告阿難汝言相類（至）前塵自暗見何虧損。
正顯見性無虧也。見暗即見矣。是知盲非無見。特
無眼耳。
阿難言諸盲眼前惟覩黑暗（至）如是見性是心非眼。
此因不悟性無虧損。故復引明目處暗相對以顯
示也。若燈見者下。牒上結明見不由眼也。知見不
由眼。則直悟性淨明心本無虧欠。得清淨眼矣。
阿難雖復得聞是言（至）合掌清心佇佛悲誨。
上顯見性是心。而大眾未悟。復希開示也。然當機
大眾聞佛開示所以不悟者。蓋為認妄為真之情
未亡。則寂常心性何由得悟。故下令五比丘說客
塵以開示也。
爾時世尊舒兜羅綿（至）因何開悟今成聖果。
舉昔說問開悟之因。將使說客塵以開示也。所以
示客塵者。令了動心緣想如客如塵。不為其所誤。
則寂常心性可知。而菩提聖果可獲也。若以客塵
對二障。客即所知。塵即煩惱。主空即寂常也。
時憍陳那起立白佛（至）名為塵義佛言如是。
此白客塵。欲眾聞所示。以識去來生滅緣心是客
塵之妄。而悟無去來生滅寂常是主空之真也。客
塵之喻。客喻所知之麤。塵喻煩惱之細。所知即緣
塵分別麤流逸念。煩惱即起滅不停細流注心。言
客寄旅亭宿食。喻緣心對境即生緣會而來也。食
宿事畢前行。喻緣心離境即滅緣散而去也。主人
自無攸往。喻常心不逐境緣去來生滅也。又隙塵
搖動不停。喻微細念慮起滅無息。虗空澄清寂靜。
喻真性離念湛寂凝然。若眾因所示。而識妄知真。
則認妄為真之情忘。二障之纏釋。而寂常心性悟
矣。豈聖果有不獲者哉。
<pb n="169"/>
即時如來於大眾中（至）誰為搖動佛言如是。
因眾不悟寂常心性。而妄認身境之相。如來欲祛
迷蕩執。必與當機之人酬唱激揚以發明斯道。故
此屈指飛光。師資對揚以顯示也。蓋身有生滅。境
有去來。猶客塵也。因不知此。而認以為實。故如來
以屈指示境。飛光示身。以搖動開合不住之相意
顯客塵。欲其觀所示相。以識身境是客塵之妄。而
自祛執情也。寂常本無生滅去來。猶主空也。因其
不悟。故復於頭手徵問其見意。令答出見性無動
無開合。以顯主空。欲其於所答言。以悟見性是主
空之真也。蓋此所顯搖動開合之相。及所答無動
無開合言。是垂言象也。意顯客塵主空。是垂言象
意也。欲其識妄悟真。即令觀象得意。言下知歸耳。
然當機因佛兩徵其見。即隨己所聞解而答。雅合
佛心。故印言如是。其所證意。一以印其所言與理
順。一使當機大眾於言下而悟心。因眾不悟。故下
責之。雖然。而當機於此。既同未悟。不免亦在所責。
於是如來普告大眾（至）輪迴是中自取流轉。
上師資對揚以垂言象。欲其識妄悟真。而大眾雖
觀象聞言。猶迷真認妄。故此舉悟指迷以責也。言
若復者。假眾生對陳那而明悟。故云若復。蓋陳那
因悟緣心是客塵之妄而成果矣。假若復有眾生。
觀頭自搖動之象。以搖動者為塵。觀佛手不住之
象。以不住者為客。即知身有生滅。如隙塵搖動不
停。境有去來。猶行客來往不住。如此。即悟身境亦
客塵之妄。則不認妄為實矣。此明觀象得意者也。
汝觀下。指迷以責。即責觀象聞言不得意者。蓋謂
汝既觀阿難頭自動搖。即應知身是塵。聞見無所
動。即應悟心是寂。又汝觀我手自開合。即應識境
是客。聞見無舒卷。即應悟性是常。云何汝今不悟
無動無舒卷之寂常。而猶以動搖生滅之身為身。
去來不住之境為境。故云以動為身。以動為境。斯
即責眾認妄動而迷不動也。以文中惟責認妄。而
影略迷真。故但言云何汝今以動為身等。從始下。
謂始因迷妄。而屈指飛光。及至於今。猶迷真認妄。
故云從始洎終念念生滅。是則所認身境即生滅
境。能認之心即生滅心也。不悟寂常。是失真也。妄
認身境。是顛倒也。既認物失真顛倒行事。故於輪
迴中自取流轉耳。若能直下照了身境與心。悉從
緣有而無自性。如客如塵。則妄認身心之情自忘。
而寂常心性悟矣。生死轉迴於此超脫。得不快哉。

大佛頂如來密因修證了義諸菩薩萬行首楞嚴經
纂註卷第一

<sarticle>大佛頂如來密因修證了義諸菩薩萬行首楞嚴經
纂註卷第二</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
爾時阿難及諸大眾（至）諸有漏者咸皆願聞。
此敘所悟。而請示不生滅性也。謂雖悟緣心非實。
而未悟本心。故聞前所責示。以動為身。以動為境。
及念念生滅。遺失真性。則不知身心云何虗妄生
滅。云何真不生滅。故皆合掌禮佛願聞也。匿王深
體阿難大眾所懷。兼己亦於不生滅性心猶疑惑。
故引外宗辨問。冀佛開示。而下如來即於生滅身
中。顯出不生滅性。則近破外道斷見。令知死後續
生。深引阿難等悟真。不離虗妄生滅。此即生滅中
以示不生滅也。迦旃延。姓也。名迦羅鳩䭾。此外道
執一切法亦有亦無。刪闍夜。是名毗羅胝。母號。此
<pb n="170"/>
外道起自然見。外計雖多。不離斷常二見。此二皆
斷見類。故云咸言斷滅。此人異計。不知業種相生。
妄謂死後即是涅槃。
佛告大王汝身現在（至）決知此身當從滅盡。
將顯不變不滅。即就肉身以辨。問其變不變者。欲
於生滅身中。顯出不生滅性故也。
佛言如是大王汝今生齡（至）如何見比充盛之時。
欲其更審遷謝之相。故以老少相比而問也。且佛
問兩時。答出三時。謂孩孺。長成。衰耄也。孩。纔成骸
也。孺。需人以養者。皮表曰膚。文理曰腠。耄。昏忘也。
然八十曰耄。時匿王方六十二。蓋通言昏忘耳。
佛言大王汝之形容（至）故知我身終從變滅。
前指顏貌老少而問相變。今以形不頓朽而問年
變。令其細審遷謝之相也。蓋佛所問意。欲其於變
滅中觀之審諦。然後示不變滅性。必易頷解耳。殂
落。猶遷謝也。尚書以殂落為死。非今經義。且限十
年。以寬數麤觀也。自促細觀。實念念不停矣。
佛告大王汝見變化（至）王言不也世尊。
將示性無生滅。此先令知見無童耄也。蓋顏貌雖
有遷變。而此見性未嘗遷變。云何於中受生滅耶。
耆婆。此云長壽天神。𢹂子謁之。求長壽也。
佛言大王汝面雖皺（至）踊躍歡喜得未曾有。
此即變滅中以示不變滅也。末伽黎。即迦旃毗羅
之徒。既無生死。即汝真常。不應惑彼斷滅異論也。
王聞下。因悟不滅。故歡喜踊躍。以敘其淺悟。但云
捨生趨生。詳彼深意。必知滅元不滅。若然者。豈但
破匿王引外之見。抑亦酬阿難二發之請也。
阿難即從座起禮佛合掌（至）願興慈悲洗我塵垢。
因聞上說。即認妄為真。遂疑前責。故願佛開示也。
蓋謂觀河之見既無生滅。則前見佛手開合之見
亦不生滅矣。云何名我等遺失真性顛倒行事耶。
然上依性示。此就相執。即其所認。具二顛倒。以如
來所示不變滅性。為緣塵分別之見。是迷真為妄。
如以正為倒。既認緣塵之見為不生滅。是認妄為
真。如以倒為正。此即性顛倒也。如來以性為真。以
相為妄。如以正為正。以倒為倒。故名正徧知。
即時如來垂金色臂（至）汝等之身號性顛倒。
因其認妄為真。此垂手以發明顛倒也。蓋佛身本
無正倒。由阿難等倒見。故言顛倒。如臂順垂。反以
為倒。逆豎為倒。反以為正。如以首為尾。以尾為首。
故云首尾相換。諸世間人既一槩倍加倒見。則知
二身比類發明。如來之身。以正為正。名正徧知。汝
等之身。特由倒見。故號性顛倒也。母陀羅。云印。即
三十二相之一。瞻視。即見也。
隨汝諦觀汝身佛身（至）不知身心顛倒所在。
此教其諦觀顛倒所在也。謂汝身對佛身稱顛倒
者。且此顛倒名字何從而得耶。意令悟認妄為真。
是認悟中之迷。即顛倒所在。時眾未達。於是瞢然。
佛興慈悲哀愍阿難（至）寶明妙性認悟中迷。
因其不達顛倒所在。此舉常說以指明也。色。總舉
五根六塵也。心。總舉六識八識也。諸緣。即根識所
緣諸法也。心所使。即五十一心所法也。諸所緣法。
廣舉山河大地。明暗色空。真妄性相。邪正因果。悉
無自體。惟心所現。然則汝今幻妄身心。皆是妙明
心所現物。悟則識妄知真。迷則遺本認妄。今既認
妄為真。是不識幻妄而悟妙體。反遺本妙而執幻
妄。是認悟中之迷。此即顛倒所在也。妙心則一。而
稱謂多異者。依法隨用之異也。此明心所現物如
鏡。故稱妙明真精。所謂本妙者。本來自妙。不假修
為也。心之與性。乃體用互稱也。心則從妙起明。圓
融照了。如鏡之光。故曰圓妙明心。性則即明而妙。
凝然湛寂。如鏡之體。故曰寶明妙性。
晦昧為空空晦暗中（至）如來說為可憐愍者。
<pb n="171"/>
此申明顛倒之意以結歎也。晦昧為空者。由不了
真如法一。徧迷法界而成頑空。即下經云迷妄有
虗空也。空晦暗中結暗為色者。所變頑空與能變
無明二法和合。變起四大。為山河依報外色。即想
澄成國土也。以四大色雜妄想心。變起眾生正報
內色。故曰色雜妄想想相為身。想謂妄心。相謂妄
色。色心和合。五陰備矣。即知覺乃眾生也。聚緣內
搖等者。謂妄有緣氣於中積聚。內則隨想搖蕩。外
則逐境奔逸。以此昏擾擾相而為心性。此皆真心
中所現物。俱非真實。汝既迷此昏擾之相為心。決
定以心為在幻質之內。則不知虗空世界皆真心
所現之廣大心矣。若此。何異棄彼無邊剎海。認一
浮漚。以為全潮之體。溟渤之量。豈非顛倒哉。汝等
下。謂背真逐妄。如棄海認漚。執妄為真。如認漚為
海。既棄海認漚。早是迷矣。復認漚為海。又一迷也。
是謂迷中倍人。其迷如此。則與以正為倒以倒為
正者。無以異也。故引垂手之事以結歎之。
阿難承佛悲救深誨（至）拔我疑根歸無上道。
因承妙音。悟妙明心本來圓滿。了無遺失。然於所
獲能聞緣心。尚紆疑惑。謂以為真。前來已破。以為
非真。餘無所得。猶未敢認為本元。故願佛宣示以
[托-七+友]疑根也。
佛告阿難汝等尚以（至）無所了故汝亦如是。
因其真妄未明。此顯真性無能所也。蓋真性無緣。
離能所相。以能緣心。緣佛法音。既有能所。非得法
性。如人下。先顯所緣非真也。以人喻如來。手指喻
聲教。月喻真理。示人喻化眾生也。教詮真理。理是
眾生之心。聞教自合觀心。離指方能識月。若復觀
指為月。則指月俱亡。明暗莫識矣。汝亦如是者。謂
汝若認法為心。同觀指為月之人也。何者。謂認法
為心。則教理俱亡。真妄莫知故也。
若以分別我說法音（至）拘舍離等昧為冥諦。
正顯能緣非真。兼顯冥諦也。謂能緣之心。譬如行
客。暫止便去。若真汝心。則無所去。云何離聲無分
別性。斯則下。躡阿難之意廣明也。聲分別心。指聲
上緣心。即悟佛法音者也。分別我容。謂色上緣心。
即允所瞻仰者也。蓋言非但聲分別心離聲無性。
色分別心離色相外亦無其性。如是乃至下。兼顯
冥諦非真也。謂外道二十五諦。除冥諦是非色非
心非空。餘皆不出色心空也。覺諦。我心五知根五
作業根心平等根神我。皆心也。五塵五大。皆色也。
五大中空大。即空也。今分別都無。即非心也。非色
非空。非色境也。既非色空識心。惟識性冥冥。而外
道不知。立為冥諦。是又不但因塵分別非真。縱無
分別。非色非空。是為冥諦。亦非真也。
離諸法緣無分別性則汝心性各有所還云何為主。
此結前起後也。
阿難言若我心性各有所還（至）惟垂哀愍為我宣說。
此問妙心無還。向下別指見精為不還者。是托見
精無還。以顯真性無還也。
佛告阿難且汝見我（至）今當示汝無所還地。
阿難所問妙明元心云何無還。而佛以見精為答
者。以真心無朕。發悟良難。故託見精。方便開示。此
雖屬妄。切近於真。如第二月。取譬非遠。應知此見。
亦是前來緣塵之見。但緣塵分別之見。則破云有
還。緣塵能見之性。則示云無還。如下文云。汝今徧
觀此會聖眾。其目周視。但如鏡中。無別分㭊。此即
見精也。即能見之相。可還者也。又云。汝識於中次
第標指。此是文殊等。此即緣塵分別者也。
阿難此大講堂洞開東方（至）澄霽斂氛又觀清淨。
欲示無還之性。先指可還之相。此八但是舉要而
已。然此八緣。餘七皆就所分別處言之。惟分別緣。
則於七境而起分別。是以前云緣塵分別之見。則
<pb n="172"/>
破云有還者此也。
阿難汝咸看此諸變化相（至）是故如來名可憐愍。
此就可還之相。示無還之性。以結歎也。蓋明暗等
八種。各還八因。能觀八種見精明性。當還何所。何
以故下。徵釋無還也。若有所還。則隨境去。無復能
見矣。境自有差。見性無別。則不隨境明矣。諸可還
下。結示無還實汝真性。則知下。結歎警悟也。
阿難言我雖識此見性無還云何得知是我真性。
此迷如來所示無還真性為見精明元。故有此問。
佛告阿難吾今問汝（至）眾生洞視不過分寸。
此敘見用各別。意顯見性無殊也。見用有五。一聲
聞。二羅漢。三菩薩。四如來。五眾生。意明四聖六凡。
見量雖異。見性不殊也。菴摩羅。云難分別。其果似
桃非桃。似奈非奈故。言不過分寸者。隔紙膜不見
外物。隔皮膚不見五臟也。
阿難且吾與汝觀四天王（至）草芥人畜咸物非汝。
將示無殊之性。此先指差別之相。令其決擇也。且
吾下。先標物象。次令決擇。極汝見源。謂極其所見
也。上極日月。下極輪圍。中極萬物。令一一詳擇也。
阿難是諸近遠諸有物性（至）此精妙明誠汝見性。
此正示真性無殊也。前問云何得知是我真性。此
示萬境差別。見無差別。無差別者。即汝真性。此之
真性。覧麤濁而不雜。精也。涉萬殊而不異。妙也。極
遠近而同矚。明也。
若見是物則汝亦可（至）何不見吾不見之處。
因上即物以明見性。將恐認見為物。故此對揚以
辨也。若汝認見為物。吾見亦同是物。汝應可見。同
見者依物之迹也。不見者離物之體也。若謂吾汝
同見一物。是見吾之見。特迹而已。吾當離物不見
之時。其體何在。既無處可見。定非是物矣。此辨見
非是物也。
若見不見自然非彼不見之相。
此辨所見非不見也。若謂能見吾不見者。自然非
彼不見之相。且不見之相。本自無相。豈汝所能見
哉。
若不見吾不見之地自然非物云何非汝。
此結顯見性非物也。不見之地。真性之體也。若能
見之。容許是物。既不能見。自然非物矣。云何非汝
真性乎。故前云此精妙明誠汝見性。
又則汝今見物之時（至）并諸世間不成安立。
又約物我雜亂。辨見非物也。若見是物。則物應有
見。而有情無情。體性錯亂。不可分辨。故曰不成安
立。則見非是物。又可明也。諸世間。謂眾生及器。通
指有情無情也。
阿難若汝見時是汝非我（至）性汝不真取我求實。
此復指周徧。以顯真性也。蓋前示無殊。此指周徧。
皆顯真性耳。云何下。謂既知見性無還。即汝真性
矣。云何自疑汝性不真。而求質於我耶。此結答云
何得知是我真性之問也。
阿難白佛言世尊（至）願垂弘慈為我敷演。
躡上以問見性舒縮夾絕也。蓋舒縮。謂見自舒縮。
夾絕。謂見本周徧。由牆夾斷也。此由阿難以所視
廣狹。而疑見體舒縮。故生斯問。既觀初天。則惟見
一四天下。言娑婆者。舉其通名耳。非指大千也。
佛告阿難一切世間（至）義性如是云何為在。
此舉喻以示見無舒縮也。一切世間。則根身器界
之類。大小內外。則一界一室之類。諸所事業。則舒
縮夾絕之類。此總舉萬法皆屬前塵。與吾見性自
不相涉。是故前塵大小。見無舒縮。譬如下。器喻前
塵。空喻見體。吾復下。明方圓因器。不在虗空。大小
由塵。何關見性。是故結言云何為在。
阿難若復欲令入無方圓（至）更除虗空方相所在。
此重示空無方圓。再顯見無舒縮也。然上對器明
<pb n="173"/>
空。故令虗空似有方圓之相。此復欲令虗空入無
方圓。但去其器。而空即無方圓矣。以空本無方圓。
故但除器。不應除空也。以況緣塵辨見。致使見性
似有大小之形。若復欲使見無大小。但離前塵。而
見即無大小矣。以見本無大小。故但離塵。不應除
見。是以古師謂離塵觀性自得本真也。
若如汝問入室之時（至）寧無續跡是義不然。
此即其所問而破之也。既非可挽。定非可縮。既非
可續。定非可斷。義既不然。無用情計。
一切眾生從無始來（至）徧能含受十方國土。
此舉眾結示阿難之妄計也。迷己為物。謂迷性為
塵也。為物所轉者。謂因而倒妄也。為物所轉。如空
隨器變。故於是中觀大觀小。而終為眾生。能轉物
者。如除器觀空。故身心圓明。徧含國土。而即同如
來。言如來者。即諸法如義。以能轉物。故諸法同如。
言眾生者。即眾法相生義。以為物所轉。見大小故。
阿難白佛言世尊（至）惟垂大慈開發未悟。
因聞見性周徧。即疑妙性在前。故牒之以發問也。
蓋謂見精必我妙性。即是此見妙性現在我前。與
身心異矣。所見既是真性。則我能見復是何物。若
謂身無見性。而今分別非虗。若言現前是見。則彼
之外物別無心智反辨我身。若彼外物實是我心。
現今能見。則成外物是我。彼既真我。我應非我。何
殊前難汝既見物物亦見汝也。然此問意。由阿難
見性未圓。故於一性而分物我之別。如來令其指
陳。言雖破其見不在前。意顯萬法一體無是非相。
使悟圓明之性。本無物我之殊。亦無是非之異也。
佛告阿難今汝所言（至）佛言如是如是。
因疑見性在前。即舉萬象令其指陳也。物無是見。
故雖大聖。不能即物中使見離物。而顯出見性。如
是如是者。阿難指物無是見。如來如所如說也。
佛復告阿難如汝所言（至）佛言如是如是。
因其不能指陳。故復以非見而問。先答不知。以義
未可定。謂若樹非見。何能見樹。若樹即見。樹當名
見。云何名樹。故復思惟無非見者。然如來於無是
無非之言兩皆印者。以所證中。見與見緣如虗空
華。於中本無是非是義。故如所如說。而兩皆印也。
於是大眾非無學者（至）汝諦思惟無忝哀慕。
因眾不悟無是非理。故指如說不妄。令諦思慕也。
茫然者。瞑昧不明也。是見義既失。非見理復乖。終
始難明。守歸何所。而不知能見所緣。俱為勞相。是
非物我。咸是緣塵。既法空之慧未開。智障之惑難
破。由是非無學者。一時惶悚。魂慮變慴。即惶悚失
守也。真語等者。謂上答二義。乃稱真之語。非矯論
也。末伽外道。四種矯亂。見於第十卷。忝。辱也。
是時文殊師利法王子（至）於其中間無是非是。
因其惶悚失守。故文殊愍眾以請明也。蓋佛意為
顯見與見緣如虗空華。於中本無是非是義。故以
如語隨問而答。然此非有學小智所及。故大眾茫
然失守。而必須文殊請明也。若此前緣下。牒前罔
措之意請明。
佛告文殊及諸大眾（至）云何於中有是非是。
先明所證。次指法體無是非相。以答前問也。言自
住三摩地者。即自證首楞嚴三昧也。聖人證是三
昧。安住其中。心境一如。聖凡不二。本無根識。豈有
是非。是以前則如所證如而說。故於無是無非之
言兩皆印之。今亦如所證如而答。故云元是菩提
妙淨明體。云何於中有是非是也。
文殊吾今問汝如汝文殊（至）於中實無是非二相。
上直指法體無是非相。恐其未悟。此復就文殊以
明無是非相也。問意有三。如汝文殊。一也。更有文
殊是文殊者。二也。為無文殊。三也。答曰。我真文殊。
無是文殊。何以故下。釋成上義。則二文殊者。明有
<pb n="174"/>
真是二文殊也。然我下。明雖不立是。亦不墮非。於
當體中實無二相。
佛言此見妙明與諸空塵（至）中間自無是月非月。
此重舉見與見緣無是非相。以合上文殊。無是非
相也。蓋此見及緣。本是淨圓真心。妄為色空聞見。
元無實體。豈有是非。如第二月下。復舉月喻以明
無是非也。本唯一月。未曾有二。病眼不了。二相俄
生。既知第二無體。更欲名誰為是月非月哉。
是以汝今觀見與塵（至）故能令汝出指非指。
此結指是非由妄。以顯真精本無是非也。盡不了
一體。見法差殊。則物外是我。小非是大等。如此種
種發明。名為妄想。何出是非。若了萬法一體。唯一
精真。本無差別。寧有是非。故能出是非是也。
阿難白佛言世尊（至）徧滿十方有何差別。
將計常徧為自然。故引佛說對外宗問辯。覺緣者。
覺謂覺性。緣即周徧。無生相也。前云見性周徧。又
云彼不變者元無生滅。即所謂覺緣徧十方界常
住不滅也。然黃髮之流。亦說真我徧界。及所立冥
諦。謂真性冥冥體非生滅。則與佛說何異。蓋外道
不見性真。但依賴耶妄計。混濫真說。故此問難。冀
佛甄別也。外道通稱梵志。投。苦行外道也。
世尊亦曾於楞伽山（至）獲真實心妙覺明性。
此引昔說以計自然也。楞伽。山名。此云不可往。惟
得通者能到。楞伽會上。為大慧菩薩說因緣義。以
破外道自然之執。非彼境界者。非同外道所見也。
楞伽雖說因緣。破彼妄執。今觀覺性有真自然體。
遠離倒妄。則似非因緣與彼外道自然。云何開示。
使不入羣邪。獲妙覺明性也。
佛告阿難我今如是（至）見性斷滅云何見明。
釋非自然也。真實之告。通指前所開示。自然。謂自
體本然也。自體本然。則不隨境變。今皆隨變。非自
然矣。
阿難言必此妙見性非自然（至）是義云何合因緣性。
因破自然。故復以常徧而計因緣也。蓋常徧既非
自然。必是因緣。因緣之義。非常非徧。請問如來是
常徧義。云何得合非常非徧之因緣性。
佛言汝言因緣吾復問汝（至）緣明緣暗同於空塞。
釋非因緣也。假物為因。循物為緣。既無定趣。非因
緣矣。
當知如是精覺妙明（至）離一切相即一切法。
疊拂徧計。直示精覺也。因緣自然是非等相。皆是
妄情徧計分別。精覺妙明本無是事。故曰離一切
相。徧計既離。則圓成實體觸處現前。故曰即一切
法。
汝今云何於中措心（至）虗空云何隨汝執捉。
結上文而責滯情也。精覺不可措心。如虗空不可
措手。云何以自然因緣戲論名相而分別哉。
阿難白佛言世尊（至）諸因緣相非第一義。
躡上復計和合因緣也。見性具四緣者。謂因空而
有。因明而顯。因心而知。因眼而見。是乃世間名相。
於第一義皆為戲論。
阿難吾復問汝諸世間人（至）二俱名見云何不見。
此指不和合以破前和合也。因三種光而後能見。
名和合相。非真見體。當知真見非和合相。若無明
時下。漸覈真見也。若在暗時下。逆質俗情也。若復
二相下。順顯真見也。明暗自奪。見不暫無。此即不
逐緣生。不隨境滅者也。
是故阿難汝今當知（至）見塞之時見非是塞。
欲使其知真見無見。此先令知妄見有見也。然能
見雖非所見。而有明暗空塞可見。則知是妄見矣。
而真見即見無見。故非妄見也。
四義成就汝復應知（至）無得疲怠妙菩提路。
此破見精。復結破因緣等勉進。欲令通達實相。得
<pb n="175"/>
妙菩提路也。四義成就汝復應知者。結成上義。復
起下文也。見見之時見非是見者。謂真見照了見
精是妄之時。即照而寂。而真見無見。故云見非是
見。真見猶離見相。見相尚不能及。云何復說因緣
自然及和合相。汝等下。責而勉之之辭。清淨實相。
即真見也。以真見離乎見相。亦離因緣自然及和
合相。故云清淨實相。由汝等不能通達。故吾誨汝。
常自思惟通達。以知妙菩提路。此與前悟自性首
楞嚴即知妙莊嚴路同也。
阿難白佛言世尊（至）諸有漏者獲菩提果。
此因不達真見無見。故許示奢摩他觀照也。見見
非見等。阿難意謂見有所見即是有見。何云見非
是見。是以迷悶復希開示。世尊將演諸三摩提妙
修行路。而告之言。汝益多聞。於奢摩他微密觀照。
心猶未了。故即許示奢摩他觀照。亦令諸有漏者
獲菩提果也。蓋以奢摩他觀照。寂而常照。故能照
了見精是妄。照而常寂。故見非是見。是則奢摩他
觀照。即見用也。因其不達。故下復指同別二見以
開示之。亦即示大陀羅尼諸三摩提妙修行路也。
阿難一切眾生輪迴世間（至）二者眾生同分妄見。
將示奢摩他觀照。此先明同別二見也。初二句。舉
果由二。下明因出過也。一念心動。即名分別。動故
有見。由無實體。故云見妄。一切眾生及世間相。皆
由分別見妄而生。故云當處發生。眾生輪迴。亦由
分別動念而有。故云當業輪轉。云何下。徵列二見。
別業者一人妄見也。同分者多人妄見也。故後文
先引別業。且喻阿難一人眼根之妄。次連同分。廣
喻十方眾生根身器界同一妄耳。
云何名為別業妄見（至）別有圓影五色重疊。
舉喻以明別業妄見也。目喻真見。眚喻業相。燈喻
法性。夜見喻妄見。圓影喻妄境。此明目有赤眚。於
燈見重疊之色。以喻見因業識。於境見差別之相
也。
於意云何此夜燈明（至）見圓影者名為何等。
此即燈見以推圓影也。重疊影光。既非燈色。又非
見色。惟彼見者目眚所成。以喻妄見差別之境。非
由境起。亦非見生。皆是眾生業識所成也。惟眚之
觀。謂有眚者見之也。名為何等。謂若是見色。見已
成色。則彼眚人見圓影者。不得名為見矣。色。即影
也。
復次阿難若此圓影（至）云何眚人目見圓影。
此離燈見以推圓影也。上即燈見既無實體。此離
燈見又無定處。則知妄見差別之境。皆由業識。故
不即見境。亦不離見境也。
是故當知色實在燈（至）何況分別非燈非見。
結顯圓影皆由目眚。不應難其即離也。色。燈色也。
色實在燈。境不離真也。見病為影。乃因眚成影。影
見俱眚。謂所見之影。能見之見。俱眚所成。皆為眚
病。即下因覺明成見所緣眚也。見眚非病。即下本
覺明心覺緣非眚也。不應說言下。謂圓影既因眚
有。不應以燈見而難其是非。則第二月因揑而有。
亦不應以形見而難其即離也。非體非影者。非真
月體。非水中影也。是形非形等。智人不言此月生
處。是形是見。離形離見。今上句雙是形與非形。下
句雙離見與非見。乃譯人用巧變其文耳。此亦如
是下。合前可見。
云何名為同分妄見（至）本所不見亦復不聞。
不祥氣現。惟災地見之。乃同業妄感。彼無災地。不
聞不見。暈適珮玦。日月之災象也。彗孛飛流。星辰
之災象也。負耳虹蜺。陰陽之災象也。惡氣環日曰
暈。日食曰適。所謂適見於日月之災也。珮玦。謂妖
氣近日。如環珮之狀。星芒偏指曰彗。如彗帚也。芒
氣四出曰孛。孛孛然也。絕迹而去曰飛。光迹相連
<pb n="176"/>
曰流。陰陽之氣。或背日如負。旁日如耳。或明而為
虹。暗而為蜺。
阿難吾今為汝以此二事（至）然見眚者終無見咎。
前則總列二事。此下以法喻展轉合明。故云吾今
為汝以此二事進退合明也。如彼下。謂因眚而見
圓影。則圓影無實。似境而已。乃見勞目眚所成。非
燈色之所造。然見眚者下。明有智眚人。知因目眚。
終不為過也。
例汝今日以目觀見（至）本覺明心覺緣非眚。
此進喻例法。退法合喻。示奢摩他觀照。破妄覺。顯
真覺也。目見山河國土等。例上妄見圓影。無始見
病。例上目眚。此節總例。下即別例。見與見緣似現
前境。例上妄見圓影雖現似境。元我覺明見所緣
眚。例上終彼見者目眚所成。覺見即眚。乃牒成上
義。復起下文。本覺下。例上見眚者終無見咎。即示
奢摩他觀照也。蓋以奢摩他觀照。寂而常照。故能
覺了諸緣是妄。照而常寂。故覺非眚也。
覺所覺眚覺非眚中（至）性非眚者故不名見。
牒上覺緣非眚之意。釋前見見非見之疑。以結明
真妄也。所覺。即覺明等也。今吾覺其所覺是眚。而
吾真覺非墮眚中。此實見見之時見非是見。云何
復名覺聞知見。斯由阿難迷真為妄。以見見非見
而問。故如來釋其疑。以結破其迷真為妄之見也。
是故下。結明真妄。
阿難如彼眾生同分妄見（至）俱是無始見妄所生。
此明同別異而見妄不異也。然將例同分。先以同
別相例者。為顯同別雖異。妄本不殊也。故曰俱是
無始見妄所生。
例閻浮提三千洲中（至）和合妄生和合妄死。
前以同感惡緣。故見災祥變異。例此同依妄緣。故
有諸有漏國及諸眾生虗妄生滅也。蓋有漏眾生。
同是覺明妙心。與見聞覺知和合。妄有生死。此即
因緣和合。虗妄有生。下即因緣則離。虗妄名滅也。
若能遠離諸和合緣（至）清淨本心本覺常住。
此明離生死因。圓不生滅性也。蓋生死既由和合
妄成。若了萬法一體。則無真妄之異。和合不和合
緣自離。如是則生死因亡。不生滅性圓滿常住也。
阿難汝雖先悟本覺妙明（至）非和合生及不和合。
此牒其所悟以起後文也。蓋阿難前云。因緣自然
諸和合相與不和合。心猶未開。如來乃就同別二
見文中。破妄覺。顯真覺。則阿難已悟本覺妙明性
非因緣自然矣。但和合等義未明。故此下復就覺
元重與明之。令悟本和合及不和合也。
阿難吾今復以前境問汝（至）為與通和為與塞和。
此舉前塵以牒問也。蓋阿難於和合等心猶未開。
以其疑覺性從因緣和合而起。故如來牒其疑以
前塵問之。證菩提心。即覺性也。
若明和者且汝觀明（至）及諸羣塞亦復如是。
明屬前相。見屬內心。齊何處所而論其雜。見之與
相。目擊可分。明見相雜。作何形像。若非下。就雜以
辨。謂明若非見。則明見二皆是明。應不見明。既見
明則非雜矣。明若即見。則明見二皆是見。誰為能
見。又非雜矣。必見下。謂惟見與明。體必圓滿。不合
相和。蓋和則間雜不圓滿矣。見必異明下。性謂見
性。見被明雜。豈得名見。明被見雜。豈得名明。和雜
既失明性兩名。則知謂見和明不成義理。故云和
明非義。彼暗與通下。知非與明和。則餘皆非也。
復次阿難又汝今者（至）及諸羣塞亦復如是。
上明和義。如水和土。今明合義。如蓋合函。蓋謂和
則雜而不辨。合則附而不離。合則不離。故明相滅
時見亦隨滅。不復合暗。若不合暗而能見暗。則與
明合時應非見明。然既不見明。云何言與明合。云
何了明非暗耶。合義不成。則菩提心非和合起矣。
<pb n="177"/>
阿難白佛言世尊（至）及心念慮非和合耶。
此復計非和合也。且真妙覺元。體雖不變。用乃隨
緣。豈非和合耶。
佛言汝今又言覺非和合（至）及諸羣塞亦復如是。
此破非和也。謂和則同而無畔。非和則異。故必有
畔。蓋欲求畔。必相及乃有畔。既不相及。畔云何成。
畔義不成。非非和矣。
又妙見精非和合者（至）及諸羣塞亦復如是。
此破非合也。以為非合。則根境乖背。既不知明。亦
不顯見。二體既無。從何甄別合與非合之理耶。然
自徵心破見至此。皆破妄顯真。欲人悟真以成最
初方便也。原夫真心無在。靡所不在。真際無緣。離
能所推。以阿難妄執心有所在。又計心為能推。故
致重重破斥。因破虗妄緣心。復問寂常真性。故引
盲人矚暗。示根雖滅而性不滅。屈指飛光。顯身境
動而見不動。觀河。則顏貌變而見不變。垂手。則見
聞遺而性不遺。緣心去而主不去。相雖還而性不
還。物雖殊而見不異。相雖局而見性周。塵有大小。
見無舒縮。迹分物我。體無是非。以至真見見而無
見。真覺覺而無知。斯則所破滅等諸法皆妄。而所
顯不滅等性皆真也。然又明因緣自然合與非合
皆妄。本非因緣自然合與非合皆真。斯則破有生
之見皆妄。顯無生之性即真。故云破妄顯真。苟能
知真本淨。達妄本空。則最初方便得矣。上雖破妄
顯真。豈妄外有真。惟在拂人之情執耳。即所謂但
除其病而不除法。故下會通藏性。以會妄歸真也。
阿難汝猶未明一切浮塵（至）迷悟生死了無所得。
前既破妄顯真。意謂阿難已悟一切浮塵幻相生
滅去來其性皆妄。而猶未明一切浮塵幻相生滅
去來其性皆真。故此會通也。因緣和合虗妄有生
等。謂迷時不了萬法一真。則因與緣合。故陰處界
等由是而生。如眼與翳合。見空華生。故云虗妄有
生。悟時了法無性當處全真。則因與緣別。而陰等
不生。如眼與翳離。見空華滅。故云虗妄名滅。若約
生死。謂生時以業識為因。父母為緣。因緣和合。故
虗妄有生。死時四緣各離。業因他適。即因緣別離。
虗妄名滅。雖有生滅。殊不知生是緣生。滅是緣滅。
故云生滅去來本如來藏等也。如來藏者。謂依果
而稱曰如來。含攝眾德曰藏。未嘗去來曰常住。暗
不能昏曰妙明。不隨生滅曰不動。無不徧足曰周
圓。妙萬物而至神。性一切而不異。曰妙真如性。能
見是性。則迷悟生死了不可得矣。問。真常之性人
人本具。既無去來生死。奈何今之實有耶。答。不真
常則有。真常則不有。譬之空水。目病則華。風擊則
泡。豈其真常哉。若晴明澄湛。乃謂真常。於明湛中。
靜求華泡。夫何所得。能審乎此。則不疑聖言。惟務
了幻妄而復真常也。
阿難云何五陰本如來藏妙真如性。
此中五陰。唯餘識陰乃約身壞無往來相以明虗
妄。其色等四陰。皆由動心妄發。無體可得。故指空
華幻觸酢說濕流以喻之。其推空華等相無所從
生。以喻四陰妄發。即根即境求之不可得也。
阿難譬如有人以清淨目（至）色陰當知亦復如是。
淨目況本具真智。晴空況本具真理。惟一晴虗。即
理智一如。迥無所有。絕一切妄色。其人無故下。喻
迷真起妄。瞪目視空。喻不了真如法一。瞪以發勞。
喻不覺動念。於空見狂華等。喻色境妄現。斯則不
了真如法一。不覺念動現妄境界也。
阿難是諸狂華非從空來（至）云何晴空號清明眼。
若有出入。則有實體。故非虗空。非空則實。故不容
華相起滅。如阿難體更無所容。此辨狂華不因空
生也。若華從目出。則得目之性。故應有見。今旋時
既不見眼。又不翳眼。非目出矣。又若華從目出。則
<pb n="178"/>
華在空時。目應無翳。若見晴空。應是翳眼。云何見
華。名為翳眼。見晴明空。號清明眼。此辨狂華不因
目出也。
是故當知色陰虗妄本非因緣非自然性。
既了幻華無因。當知色陰虗妄。本非因緣自然。即
如來藏妙真如性。餘四例此。
阿難譬如有人手足宴安（至）受陰當知亦復如是。
觸情於境。納境於心。曰受。宴安調適。性無違順。喻
藏性本無諸受也。二手空摩妄生澀滑。喻妄觸引
起諸受也。忘生。如圓覺所謂忽忘我身。言調適之
至。
阿難是諸幻觸不從空來（至）本非因緣非自然性。
空體常徧。不應有擇。掌當自出。不應有待。又若從
掌出。出必有入。然合而出時。掌雖有知。離而入時。
臂且不覺。既無定實。全一虗妄耳。
阿難臂如有人談說酢梅（至）想陰當知亦復如是。
想無實相。由心成相。說梅思崖。無實相也。口水足
酸。由心成相也。凡想如之。
阿難如是酢說不從梅生（至）本非因緣非自然性。
人談梅而口水。梅不能談。則計梅出者妄也。耳聞
梅而心想。口不能聞。則計口入者妄也。耳聞梅而
耳無水。則計說計聞皆妄也。且談梅口水者因聞
他人說梅。而吾口水出。思崖足酸者。吾自思耳。與
說相類者。應云。如是思蹋。非懸崖來。非足心入。若
從崖來。崖合自想。何待人思。若從足入。足合自思。
何待心想。若獨心思。何故足心覺有酸澀。
阿難譬如瀑流波浪相續（至）行陰當知亦復如是。
妙湛妄動。隨境轉徙。念念遷謝。新新不停。故名行
陰。而譬瀑流也。以念念生滅。後不至前。故曰不相
踰越。
阿難如是流性不因空生（至）本非因緣非自然性。
牒釋流性不因空水。非即非離。以明行陰無實體
也。若因水有下。謂若因其水別有流性。因果性別。
則瀑流性不應是水。能有是水。所有是流。二相若
殊。俱應現在。若離空水下。謂空非有外。水流其間。
水外無流。流終依水。則非離空水矣。
阿難譬如有人取頻伽瓶（至）識陰當知亦復如是。
頻伽。好聲鳥也。瓶形象之。塞其兩孔。喻死有至時。
諸根不通也。此以人喻業。以瓶喻身。以空喻識。人
擎瓶空而行。猶業持身識而走。他國者。喻六道依
報也。
阿難如是虗空非彼方來（至）本非因緣非自然性。
虗空非彼方來非此方入者。喻識雖為業牽實無
往來相也。故宗鏡釋云。若執有識隨身往來者。則
彼處識陰滅。往此處生時。如將彼方虗空遠至此
方。若彼陰實滅。於本瓶地應少虗空。若此陰復生。
如開孔倒瓶應見空出。故知虗空不動。識無去來。
則知識陰虗妄也。

大佛頂如來密因修證了義諸菩薩萬行首楞嚴經
纂註卷第二

<sarticle>大佛頂如來密因修證了義諸菩薩萬行首楞嚴經
纂註卷第三</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
復次阿難云何六入本如來藏妙真如性。
此六入之文。乃各指一易解妄事。以明三相虗妄。
色等六塵。同境界相。眼等六入。同能見相。六入之
勞。同喻業相。然雖三相皆妄。而正意在破六入也。
<pb n="179"/>
阿難即彼目睛瞪發勞者（至）同是菩提瞪發勞相。
此指前瞪目視空。眼根勞故。於空見華。前喻色境。
此通喻三相。故云兼目與勞同是菩提瞪發勞相。
蓋業轉現相。同迷性起。如瞪目勞。故發空華相也。
因於明暗二種妄塵（至）本非因緣非自然性。
因塵發見。由根吸塵。故名眼入。然離塵無體。足知
虗妄。乃至云非明暗來非根出等。既無所從。則非
因緣自然。本如來藏妙真如性矣。據上經文應分
三節。即彼目睛下。依真起妄。因於明暗下。辯妄無
實。是故當知下。了妄即真。蓋謂妄無自性。全體即
真也。餘五例此。
阿難譬如有人以兩手指（至）本非因緣非自然性。
此六入之文。皆云瞪發勞者。以空華之喻。非惟單
喻眼入。亦乃通喻六根。故例稱瞪發也。
阿難譬如有人急畜其鼻（至）本非因緣非自然性。
畜。縮氣也。機者。弩牙也。根有發聞之義。故取喻之。
阿難譬如有人以舌䑛吻（至）本非因緣非自然性。
以舌取物曰䑛。吻。口角也。
阿難譬如有人以一冷手（至）本非因緣非自然性。
手不自觸。因合覺觸。故曰合覺之觸。合不自合。因
離知合。故曰顯於離知。涉勢若成等者。謂冷熱相
涉。使二相相成。因觸久成勞。妄生斯相。故云因於
勞觸。
阿難譬如有人勞倦則眠（至）同是菩提瞪發勞相。
意不緣時。本無寤寐。緣慮時久。意勞形倦。始有眠
寐。睡久勞解。即便醒寤。故云。勞倦則眠。睡熟便寤。
覽塵斯憶。謂醒寤時。緣塵思慮。覧憶即生。失憶為
忘。謂昏寐時。無所緣慮。失忘即滅。而住異處中。迷
妄而有。故云顛倒。吸。取也。習。緣慮也。中歸。法塵也。
不相踰越。即四相也。此即吸取所緣法塵四相。稱
意知根。同下吸撮內塵生滅。名覺知性也。妄不離
真。故寤寐意勞。同是菩提瞪發勞相。
因於生滅二種妄塵（至）本非因緣非自然性。
前舉四相。此惟二者。以生攝住。以滅收異。而意知
居中。即吸撮此法塵生滅。名覺知性。內塵。法塵也。
見聞逆流者。宗鏡云。眼等取外塵境。剎那流入意
地。從外入內。名為逆流。斯則意有所緣。即是寤則
覧塵斯憶為生也。流不及地者。謂昏寐時。根不緣
塵。則無外塵流及意地。而意亦無所緣。即是寐則
失憶而忘為滅也。覺知覧此寤寐生滅二塵為體。
故離彼二塵畢竟無體。寤寐二相隨身開合者。列
子云。其寤也形開。其寐也形交。交即合也。蓋言開
則覧塵斯憶為生。合則不緣法塵名滅。汝覺知性。
離此寤寐生滅畢竟無體。故同空華也。
復次阿難云何十二處本如來藏妙真如性。
前六入破六根。雖以塵對辨。而正意在根。今十二
處。雖根塵互破。正破在塵。後十八界。雖根境識三
相對推破。而正意惟在六識也。
阿難汝且觀此祇陀樹林（至）本非因緣非自然性。
眼能生色。則眼為色性。然見空之時。即非色相。則
色性應銷。能生之色性既銷。銷則從根顯發之一
切色相都無矣。且色空二法對待而顯。色相既無。
何以顯空。故曰誰明空質。然則計眼生色處者妄
也。空亦如是者。因色例空亦無定處也。若復色塵
下。謂色能生見。則觀空之時見無所生。故曰銷亡。
亡則色塵與見都無。誰明空色。然則計色生眼處
者妄也。是故下。結明虗妄。會歸藏性。
阿難汝更聽此祇陀園中（至）本非因緣非自然性。
如我入城祇林無我。喻聲來耳邊。則餘處無聲。然
千眾皆聞。則聲處無實矣。若復汝耳下。謂如我歸
林城中無我。喻耳往聲處。則餘處無耳。然異音皆
聞。則耳處無實矣。若無來往下。謂聲不來耳。耳不
往聲。聞義不立。
<pb n="180"/>
阿難汝又齅此罏中旃檀（至）本非因緣非自然性。
鼻非旃檀。非鼻生也。藉熱而有。非空生也。若生於
木下。破木生也。此約煙相麤顯而破。不論其氣。若
以煙表。實謂未通。故云其煙騰空未及遙遠也。且
煙猶在近。聞已遠通。故知其香不從木發。既非鼻
非空非木。則香處無實矣。
阿難汝常二時眾中持鉢（至）本非因緣非自然性。
味生於舌下。破根生也。謂味因舌生。舌本一體。應
不別多味。若不別多味。又不名知味。若別多味。則
味不生於舌矣。石蜜。沙糖也。堅如沙石。故云石蜜。
若生於食下。謂食不自知。因舌知味。縱食能知。則
知不在汝。便同他食。汝無所預。味非汝知。理既不
然。則味不生於食矣。若生於空下。謂虗空無味。則
味不生於空矣。
阿難汝常晨朝以手摩頭（至）本非因緣非自然性。
觸因能所相感。故在手在頭。皆不成觸。若各各有
則應有二身。若一觸所生。當為一體。觸則無成者。
謂觸須二物。一則不成。非所非能等。謂在一處不
能成觸。故云不應虗空與汝成觸。
阿難汝常意中所緣善惡（至）非心所緣云何成處。
生成法則。即法塵也。蓋謂意緣不出善惡無記所
生法塵。此法下。雙徵。阿難下。先釋即心無法塵也。
謂法若即心。則不屬塵。既非所緣。何成法處。
若離於心別有方所（至）本非因緣非自然性。
此明離心無法塵也。謂法塵既離心別有。則法塵
自性。為知耶。為非知耶。知則屬心。然體異於汝。又
且非塵。故同他心量。即汝即心者。防轉計也。云何
下難破。汝心惟一。云何有二。根塵俱知。是二心矣。
設若非知。然此法塵既非色等。處當何在。而色空
之內無所表顯。不應存於色空之外。況空又非有
外也。法塵既無。則心無所緣。處從誰立。然則心緣
意處終無實矣。
復次阿難云何十八界本如來藏妙真如性。
根塵識三各六。分內外中為界。又界者因也。種族
也。以根塵識三。互為因故。類各別故。
阿難如汝所明眼色為緣（至）因色所生以色為界。
如汝所明者。即指初卷所明。又小乘所解因緣生
法。皆是實有。不了即空。今據彼詰之。用破其執也。
他皆倣此。
阿難若因眼生既無色空（至）本非因緣非自然性。
若獨因眼不有色空。則識無所緣。見無所表。界無
所立。非因眼矣。若因色生。當隨色滅。色滅空現。當
不知空。既識知空。則不隨色滅。顯非色生矣。若色
變時。汝亦識其色相遷變。汝識不遷。色既變矣。則
此不遷之識從何所立者。若從色變。識則變矣。故
界相自無。不變則恒。既從色生。空現色亡。識應隨
滅。應不識空。理又不然。非從色生矣。若眼色兼合
共生識界。當半有知半無知。故曰中離。若中離者。
半合根半合境。故曰兩合。兩合若成。有雜亂過。故
不成識界也。
阿難又汝所明耳聲為緣（至）則耳識界復從誰立。
若因耳生下。此就勝義根破。謂根無前境。根自無
知。若實無知。根尚不成。更何有識。若取耳聞下。此
就浮塵根破。設取浮塵之耳容有聞者。若無動靜
亦不成聞。云何下。明無知之根。不能生有知之識
界。則耳下。謂識既不從根生。復從誰立耶。
若生於聲識因聲有（至）本非因緣非自然性。
聲能生識。何假於聞。若無於聞。聲亦不有。縱謂識
從聲生。又許因根有相。則聞聲時。即是聞識。若不
聞識。則無識界。若聞於識。識則同聲。既能了之識。
作所聞之境。誰為能知。知此聞識。若無能知知聞
識者。終如草木矣。亦無有識也。不應聲聞等。謂依
根依境單論既非。不應二者合成識界而為中位。
<pb n="181"/>
中位既無。邊界何立。
阿難又汝所明鼻香為緣（至）鼻尚無名云何立界。
若取肉形下。破浮塵根也。名身則非鼻。名觸則屬
身根所對之塵。故曰鼻尚無名也。
若取齅知又汝心中（至）二性不有界從誰立。
此破勝義根也。以肉形雙爪為知屬身。故曰元觸
非鼻。以空為知屬空。故曰肉應非覺。以香為知屬
香。何干汝鼻。故曰何預於汝。若香下。牒計以破。正
破香臭不從根生。從二物不來下。以根從境破。則
墮兩鼻之失。以境從根破。則無境可得。何者。以二
性既其不有。則香臭之性不可得矣。識界從何所
立哉。斯則言雖破其香臭不從根生。意顯香臭互
奪雙亡不能生識。故知無香臭。則識不能生也。
若因香生識因香有（至）本非因緣非自然性。
見性因眼而有。不能見眼。鼻識因香而有。應不知
香。若曰能知。即非香生。若曰不知。則不名識。皆不
可也。又香不因知。則不成香界。識不知香。則識界
不從香立矣。此計識因香生者妄也。
阿難又汝所明舌味為緣（至）味自不生云何立界。
甘蔗等。舉五味也。若識因舌生。世間諸物都無味
時。則應嘗舌矣。何者。謂識因了別方顯。今世味既
無。必須嘗舌。故教汝自嘗舌為甜為苦也。若舌本
苦。則無能嘗者。且舌不自嘗。孰為能知覺此苦舌。
若舌本淡。則味無所生。無味與對。從何立界。此計
識因舌生者妄也。
若因味生識自為味（至）本非因緣非自然性。
識自為味。謂識即味也。同於舌根。謂味不自嘗味
也。既不自嘗。云何知味。若不知味。則無識矣。又識
因味生。味多識亦應多。識一味亦應一。體必味生
者。牒定識因味生也。鹹淡甘辛同為一味者。結成
識一味亦應一也。異味既同。則無分別。無別則非
識。非識則無界。此計識因味生者妄也。不應下。明
非生於空也。舌味和合下。謂識若因根境和合而
生。則元無自性。云何識生。鹹淡甘辛。略舉四味。詳
則有六。更加苦酢。言和合者。眾味共成也。俱生。本
性不易也。變異。燒煑異本也。
阿難又汝所明身觸為緣（至）誰有非身知合離者。
覺觀即身識。而以合離二境為緣。若無緣。則無識。
計根生者妄也。若因觸生。觸若無身。則不知合離。
誰有無身知合離者。是則無身。則無觸。計觸生者
亦妄也。
阿難物不觸知身知有觸（至）本非因緣非自然性。
物不觸知身知有觸者。謂物不自知其觸。因身方
知有觸。知身即觸知觸即身者。謂身不自知。即觸
方知。觸不自知。即身方知。如是則身觸相即。相即
則互奪雙亡。故無處所。觸合身即為身自體性。故
無觸位。觸離身即是虗空等相。故無觸用。斯則內
外不成。中云何立。此計身觸合生識界者妄也。
阿難又汝所明意法為緣（至）離緣無形識將何用。
此約離塵無體破也。蓋意根發於所思。生於法塵。
若離法塵。則根無形。識無用。計根生者妄也。
又汝識心與諸思量（至）二性無成界云何立。
此約同異無生破也。識心。即意識。思量了別。即意
根。同則無復所生。異則應無所識。苟無所識。云何
是意根生。苟有所識。云何識與意異。二既無異。亦
無識矣。惟同下。雙結不成識界也。
若因法生世間諸法（至）相狀不有界云何生。
以五塵之法各配五根。皆非意攝。汝識下。令推法
塵之相也。法法者法塵之法也。色空動靜通塞。即
色聲香三塵也。合離即味觸兩塵。生滅即法塵。然
生滅但是五塵通相。離五無體。故云生則諸法生。
滅則諸法滅也。所因者法塵也。所因之法自無實
狀。則因之生識復作何狀耶。狀不有。則界亦亡矣。
<pb n="182"/>
是故當知意法為緣（至）本非因緣非自然性。
既非因緣自然。是謂妙真如性也。前依陰入處界
四科。以明本非因緣自然。而阿難未悟。故下復以
四大和合因緣而問。如來復就地水火風空見識
七大。以明本非和合及不和合。融會萬法歸如來
藏。使有生之見及與法執當下俱消。無生實相全
體現前也。謂之大者。以性圓周徧含裹十方為義。
所以有七者。萬法生成不離四大。而依空建立。因
見有覺。因識有知故也。前五無情所具。後二有情
兼之。今舉其七。則萬法該矣。然彼大性。先非水火。
亦非空識。全一如來藏體循業發現而已。七大既
爾。萬法皆然。凡我依正。先非根身。亦非器界。皆即
循業之相。性真圓融。初無生滅。所以阿難蒙佛開
示。身心蕩然。得無罣礙。了知世間諸所有物。皆即
妙心含裹十方。反觀幻身。起滅無從。了然自知獲
本妙心常住不滅。
阿難白佛言世尊（至）中道了義無戲論法。
此舉如來常說和合因緣。以對因緣自然二俱排
𢷤。請示中道了義者。意謂昔說因緣是有。今之排
擯是空。既非中道。皆戲論法。故復求開示無戲論
法也。
爾時世尊告阿難言（至）阿難默然承佛聖旨。
因前啟請中道了義。故許開示。令通達實相也。汝
先厭離下。指初卷恨無始來一向多聞等文。故我
下。謂因求覺道。故示第一義。既聞此法。名真藥現
前。通達實相。令達第一義諦也。
阿難如汝所言四大和合（至）如旋火輪未有休息。
因疑四大和合。此先推大性非和不和也。蓋彼大
性果非和合。則如虗空不和諸色。殆不然也。若果
和合。則同彼萬變。相成相續。展轉虗妄。又不然也。
旋火之輪。無有實體。喻虗妄相成相續之相也。
阿難如水成冰冰還成水。
直示大性非和不和之理。而起後文。故復召告也。
如水成冰。非非和也。冰還成水。非和合也。
汝觀地性麤為大地（至）色猶可析空云何合。
令觀色可析。而空非可合。以顯地性非和合也。塵
之細者曰微。細之又細曰極微。微之又微曰鄰虗。
極微之塵猶有微色。故名色邊際相。析極微為七
分。則微色殆虗。故名鄰虗。更析鄰虗。即成空性。析
色既能成空。虗空應生色相。今合色不能成空。合
空又不能成色。色從何生。故知此色本無自性。非
和合矣。
汝元不知如來藏中（至）但有言說都無實義。
如來藏性。萬法一如。而循發似異。遂有七大之名
特性相異稱耳。以相即無相。故曰性色真空。無相
即相。故曰性空真色。無相不相曰清淨。非和不和
曰本然。無乎不在曰周徧。既非相與非相。合與非
合。而能成七大萬法者。但隨心應量循業發現而
已。後云。汝以空明。則有空現。地水火風各各發明。
則各各現。此隨心應量之事也。背覺合塵。故發塵
勞。滅塵合覺。故發真如。此循業發現之事也。至於
十界依正之相。萬形纖悉之理。莫非隨應循發者
也。然此觀相元妄。無可指陳。觀性元真。惟妙覺明。
理絕情謂。不容妄度。故但有言說。都無實義。所以
第一義諦。擬心即差。動念即乖。惟居一切時不起
妄念。不用識心分別計度。然後相應也。餘亦同此。
阿難火性無我寄於諸緣（至）但有言說都無實義。
火無自體。寓物成形。故曰無我。眾名和合。詰之各
有根本。真和合也。火名和合。詰之各無根本。非和
合矣。優樓頻螺。云木瓜林。迦葉波。云龜氏。瞿曇。星
名。從星立姓。至於後代。改姓釋迦。陽燧者。崔豹古
今註云。以銅為之。如鏡之狀。照物則影倒。向日則
火出。紆者屈也。
<pb n="183"/>
阿難水性不定流息無恒（至）空中自有為從月來。
求則流。否則息。所謂流息無恒也。迦毗羅等。四皆
外道。善幻術。太陰精。月中之水也。月望前曰白。亭
午曰晝。方諸。取水之珠也。
阿難若從月來尚能遠方（至）但有言說都無實義。
林木既不吐流。明知此水非從月降。水非月來。又
非珠出。不從空生。則本然周徧。非和合矣。
阿難風性無體動靜不常（至）但有言說都無實義。
拂衣則動。垂衣則靜。所謂動靜不常也。倒拂者。己
面生風。還拂自面。是為倒拂。既非倒拂。則非生於
面矣。汝審下。謂三性不參。二性相隔。求風所從。杳
莫可究。既非衣出。又非空生。非生彼面。了無所從。
非和合矣。謂本然周徧。循業發現。得不信哉。
阿難空性無形因色顯發（至）因鑿所有無因自生。
鑿土得空。所謂因色顯發也。西天貴賤。族分四姓。
如此方四民剎帝利。王族。婆羅門。淨志。亦云淨行。
以守道居正。潔白其操也。毗舍。商賈也。首陀農夫
也。是謂四姓。頗羅墮。此翻捷疾。亦利根也。旃陀羅。
魁膾。此云嚴幟。惡業自嚴。行持標幟。謂搖鈴持竹。
此又智愚之族也。
阿難若復此空無因自生（至）不應虗空無從自出。
若因土出下。謂虗空若因土出。則鑿土出井之時。
應見虗空入井。既無空入。豈因土出。若虗空無有
出入。而虗空元因土出。則應空土元無異因。無異
則同。則土出井時。何不見空從井出耶。若因鑿下。
明即因不可。離因不可。汝更下。令詳察其非因緣
自然也。鑿空虗實。謂鑿實空虗也。上諸巧辨。皆遣
識心妄計。而顯圓融真體也。
若此虗空性圓周徧（至）皆如來藏本無生滅。
會上義而通前文也。由上所明非因緣和合。則知
空性圓徧。非生滅法。一大既爾。餘大皆然。故皆無
生滅。然此明空大。而兼會前四者。令知色空雖異。
其性皆同故也。
阿難汝心昏迷不悟四大（至）為出為入為非出入。
若悟虗空性圓周徧。本無出入與非出入。即悟四
大性真圓融。本無生滅也。
汝全不知如來藏中（至）但有言說都無實義。
此會空大。與前四大異。前則先言相即無相。此則
先言無相即相。又譯人將恐真空濫於頑空。故易
真空為真實也。
阿難見覺無知因色空有（至）或同非同或異非異。
此問四句。一同。二異。三亦同亦異。四非同非異。但
經文分兩同兩異。各成一句。故云或同非同。或異
非異。
阿難此見若復與明與暗（至）不應見精無從自出。
阿難下。辨非一體。若此見精下。辨非異體。明暗相
背下。辨非或同非同或異非異。汝更下。令詳察其
性真圓融。不涉諸妄也。
若見聞知性圓周徧（至）為非生滅為非同異。
若見聞知者。前於六根廣破眼見。餘根並略。今類
通顯示其性皆徧。聞即耳根。覺即鼻舌身根。知即
意根。不言覺者略也。為生為滅等者。以見聞覺知。
元是如來藏性。本非生滅同異等故。此令諦觀。欲
其通達實相本無諸相也。
汝曾不知如來藏中（至）但有言說都無實義。
性見覺明者。謂即性之見全是覺明真體。覺精明
見者。謂見乃覺精明見。故清淨本然周徧法界也。
如一下。例餘根。嘗觸即舌根。以味合方覺。故亦名
觸。覺觸覺知。身意根也。
阿難識性無源因於六種（至）為無所因突然而出。
根但照境。故如鏡鑑物。識有了別。故能標指。
阿難若汝識性生於見中（至）何不日中別識明月。
此明識性非生於相見。亦非生於空也。若生於空。
<pb n="184"/>
則非是相。亦非是見。非見則無辨。非相則無緣。既
無見相。識從何立。又處此非相非見之間。識體若
空。則同龜毛。識體若有。非同物象。縱於虗空能發
汝識。既無相見。亦無用也。若無下。謂日中無月。既
無見月之識。應知非無因而有也。
汝更細詳微細詳審（至）不應識緣無從自出。
此復令審觀識性所從出也。見託根。相託境。有狀
成有。無相成無。如是識緣因何所出者。為從見相
出耶。有無出耶。求其識性了無所從。汝言和合。識
有分別名動。見無分別名澄。識動見澄。非和非合。
聞知亦然。皆非和合。又非自然。是則性真圓融。不
涉諸妄矣。
若此識心本無所從（至）為非同異為非空有。
若此識心。即指識大。了別見聞覺知。即會上見大。
兼彼空等。總會七大。旁通萬法也。既本無所從。則
湛然圓徧。地等既爾。世界眾生。物物皆爾。不惟地
等名大。草芥塵毛皆可名大。性真圓融。本無生滅
矣。前文詳辨。意皆萃此。故自根境萬法。總會而旁
通也。為同為異等者。以諸識心。元是如來藏性。本
非同異空有等。故令微細沈思。觀得其真。則悟本
如來藏。
汝元不知如來藏中（至）但有言說都無實義。
性識明知者。謂即性之識。全是明知真體。覺明真
識者。謂識乃覺明真識。詎可謂之因緣自然耶。而
世人無知。惑為因緣自然。皆無實義。
爾時阿難及諸大眾（至）於如來前說偈讚佛。
因前開示。獲本妙心。故說偈讚佛也。自初決擇真
妄。終至陰入七大。多方發明。使悟器界萬法。當體
全真。本如來藏。是謂微妙開示。既悟萬法性真圓
融。故身心蕩然得無罣礙。悟妙覺湛然周徧法界。
故各各自知心徧十方。覺湛周徧含吐十虗。故見
十方空如手中葉。萬法性真本如來藏。故一切所
有皆即妙心也。悟本心量廣大如此。故反觀妄身。
其微如塵。其幻如漚。忽無所有。而本妙常心了了
悟獲。於是深慶。說偈讚謝也。
妙湛總持不動尊首楞嚴王世希有。
妙湛總持。即澄圓妙性如來藏體。前之屢稱妙覺
湛然不動周圓含吐十虗者此也。阿難既自造悟。
遂知佛之所以為佛者特此而已。故以是稱讚也。
覺海圓澄。物不能汩。曰妙湛。藏心徧圓。含裹十方。
曰總持。體寂如空。常住不滅。曰不動。具此而獨尊
三界也。首楞嚴王世希有者。即讚法也。雖教行理
三。悉號楞嚴。今正舉能詮以歎。迥超諸教。喻之以
王。如來在世所說經中最為殊勝。故曰世希有也。
銷我億劫顛倒想不歷僧祇獲法身。
無始迷真妄認緣影。及起因緣自然等見。即億劫
顛倒想也。一蒙開示。倒想銷亡。而了獲本心。即不
歷僧祇獲法身也。據上經文。既屬見道。且敘了悟。
如云各各自知心徧十方。知即悟也。又據下富樓
那云。如阿難輩。雖則開悟。習漏未除。故知是了悟
矣。若論其證。但證初果耳。舊有多說皆非正意。
願今得果成寶王（至）終不於此取泥洹。
既悟自性。深感發明之恩。故願有所成。弘道利生。
稱佛心而上報也。願得聖果。智心也。還度多眾。悲
心也。智悲雙運。廣大無盡。即所謂深心。誓入五濁。
不取涅槃。即深心之效也。憑此報恩。故請佛為證。
大雄大力大慈悲（至）爍迦羅心無動轉。
既讚謝已。重請後法。庶盡斷惑障。成就果願也。然
此既銷倒想。頓獲法身。疑己得果。且又願求而更
除細惑者。佛果有七。曰。菩提。涅槃。真如。佛性。菴摩
羅識。空如來藏。大圓鏡智。所謂獲法身者。則方悟
菩提。自見佛性而已。見性之後。必須審除細惑。使
生滅滅生俱寂。以合乎涅槃。真如。白淨純凝。以合
<pb n="185"/>
乎菴摩羅識。廓然圓照。以合乎空如來藏。大圓鏡
智。七果圓備。乃所謂登無上覺也。今之學者。纔得
其二。頓亡餘五。輕捐教法。不復修斷。則生滅何時
而寂。雜染何時而淨。交交擾擾。何時而廓然。昏昏
昧昧。何時而圓照。縱雖見性。有為習漏不免復生。
吾知其倒想依然。將又倍於億劫。為可歎惜矣。聞
此首楞嚴畢竟之教。快宜勉進。疾使一切畢竟也。
舜若多。此云空。爍迦羅。云堅固。謂空性無體。尚可
銷亡。我心堅固。終無動轉。此依首楞嚴力。結前願
心。自誓究竟。畢無退墮。願心如此。然後聖果可期。
佛恩可報也。

大佛頂如來密因修證了義諸菩薩萬行首楞嚴經
纂註卷第三

<sarticle>大佛頂如來密因修證了義諸菩薩萬行首楞嚴經
纂註卷第四</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
上阿難等惑銷心悟。故說偈讚佛。富樓那尚紆疑
執。故又發起後章之問也。然法本無生。因妄有生。
相本無相。因迷執相。而富樓那由不達法本無生。
則不知因妄有生。故問云何忽生。不了相本無相。
則不達諸相虗妄。故問水火等不相陵滅。此皆不
達第一義諦而問。故世尊即許宣真勝義性。由是
而知下文雖示因妄有生。意顯無生。雖示循發之
相。意顯無相。故環師謂即山河萬象。宣勝義中真
勝義性也。而資中謂世尊所說。惟俗諦生滅之相。
故以不空如來藏收之。殊不知世尊既云因妄有
生。則知妄無自性。生即無生。豈非緣起之相而本
自無生乎。既云循業發相。則知七大虗妄。全一真
妙覺明。故法法本然周徧法界也。豈說俗諦生滅
之法哉。
爾時富樓那彌多羅尼子（至）所說法音尚紆疑悔。
引前所說以敘疑也。蓋前示陰入處界等皆如來
藏清淨本然。是即相以示無相即生以示無生。故
云敷演第一義諦。富樓那無明未盡。不了第一義
諦。故譬聾人百步聞蚋。以第一法才猶昧。則中下
之機難無疑惑。故下呈疑以請也。
世尊若復世間一切根塵（至）次第遷流終而復始。
此正陳所疑也。疑云。清淨宜無諸相。本然宜無遷
流。云何忽生諸相。次第遷流耶。此即不達因妄有
生。因妄相續而問也。問意有二。云何下。問生起。次
第下。問相續。故下先約一念之迷以示忽生之相。
次即詳示三種相續之相也。
又如來說地水火風（至）斂渴如來無上慈誨。
疑云。水處不能容火。地處不能容空。云何相徧不
相陵滅耶。此由不達相本虗妄而問。故下如來即
以虗空非相而不拒諸相。真覺本非七大而不礙
七大示之。意顯循業發現之相本自虗妄。不應詰
其相陵滅也。
爾時世尊告富樓那（至）欽佛法音默然承聽。
因其不達第一義諦。故許宣真勝義性也。所謂勝
義諦中真勝義性者。即前所明第一義諦也。由富
樓那不達此義。致生前問。故如來即許宣真勝義
性。令二乘聞此。契真性而起真修。故云令汝二乘
皆獲一乘寂滅場地。真阿練若正修行處。阿練若
云無喧雜。以悟無生。了無喧雜故。依此而修。是謂
正修行處。
佛言富樓那如汝所言（至）為覺不明稱為明覺。
<pb n="186"/>
將示因妄有生。而即其所聞互融之理。以詰明不
明者。意在引其認明墮妄以為生法之端也。蓋性
覺妙明。即妙而明。非不明也。本覺明妙。即明而妙。
又非明也。富樓那雖聞其言而不達其理。即認明
為覺。故曰若此不明則無所明矣。如謂富樓那認
覺不明者。此一失也。因立所明。故佛示云。有所非
覺。無所非明。則知明與不明。皆非真覺妙明。而圓
師則以有所明為妄。無所明是真。故解云無所則
無妄明者。此二失也。因認明立所。虗空世界等由
是生焉。故云無同異中熾然成異等。是則因動以
發相。因妄而忽生。乃現相也。岳師指因明立所等
為三細。指無同異等為六麤者。此三失也。如是擾
亂等一節。乃牒前三細而引起六麤。故云如是擾
亂相待生勞等。岳師指為牒前三細六麤者。此四
失也。然下文皆依經正意解釋。恐有欲知會解與
今註異同。故此明示。
富樓那言若此不明名為覺者則無所明。
富樓那由不明真覺本非明不明。故一念妄動。認
明立所。故曰。若此不明。則無所明。此即無明為因
生三細也。蓋不明真覺。即無明也。動即業相。認即
轉相。所即現相。三相既現。無窮妄業由是而生。故
下云。覺非所明。因明立所。所既妄立。生汝妄能等。
佛言若無所明則無明覺（至）性覺必明妄為明覺。
牒上以明覺非有無也。若無所明。則無明覺。此二
句乃總牒所計。若汝執言。必有所明方稱明覺。若
無所明無明覺者。佛即示云。有所非覺。無所非明。
則有明無明。皆非真覺也。無明下。釋上覺非有無
也。以無明又非覺湛明性。必明則妄為明覺。故知
真覺本非有無矣。
覺非所明因明立所（至）因此復立無同無異。
此明前一念之迷生三細也。夫性覺之體。本無能
所。亦無同異。由無明故。一念妄動。認明立所。能所
斯立。同異即形。因明立所。所立由於汝能。能所同
時。說有先後耳。既有所明。則無同異中。熾然成異
矣。異彼所異。因異異立同。故云因異立同。同異發
明。即有無同無異。故云因此復立無同無異。然此
三相。以言不頓彰。故相因而說。說雖先後。起即同
時。所感外器虗空。及有情根。一念頓現。亦非先後。
應知此三。昏未動時。是靜是同。為虗空體。動即成
異。為世界體。認明立所。與昏動異。即眾生體也。
如是擾亂相待生勞（至）由是引起塵勞煩惱。
牒前三細。復起六麤也。如是擾亂者。牒前因無明
故。一念妄動。性真於是擾亂。此牒業相也。相待生
勞者。牒前能所等相待而生勞相。能即轉相。所等
即現相。勞即智相。相續相也。勞久發塵者。即由上
二相。發起執取。計名字相也。自相渾濁者。智等四
相。混雜真性。故名為渾。汩清淨體。令失明潔。故名
為濁也。由是下。牒由三細引起四麤。故云塵勞煩
惱。此四正是煩惱之體。下業果眾生。即後二麤也。
起為世界靜成虗空（至）彼無同異真有為法。
此明前一念昏動成三相也。起即是動。動即成異。
動為世體。異為界體。則世界由動異所成。故云起
為世界。靜即同相。形前起動。故名為靜。即虗空之
體也。以虗空由對動之靜所成立故。故云靜成虗
空。虗空下二句。牒明二相。彼無下。指前對同異之
無同異名有為法。即眾生也。此蓋由內心一念妄
動。有同異無同無異故。於外即成虗空世界及眾
生也。前問云何忽生山河大地諸有為相。此既因
動發相。即是因妄而忽生山河大地諸有為相也。
覺明空昧相待成搖（至）以是因緣世界相續。
上就一念之迷。已示忽生之相。此下詳示相續之
相也。覺明空昧等者。謂由一念之迷。不覺妄動。動
與空昧。一明一昧。一動一靜。相待不息。於內生滅
<pb n="187"/>
即名為搖。於外即成風輪初起。是故世界之初。風
輪為始。世界最下。依風輪住。故曰執持世界。因空
生搖。牒上文也。堅執覺明。遂立質礙。故曰堅明立
礙。於內即是堅執覺明。於外即成金輪次起。故云
彼金寶者明覺立堅。大地最下。依金輪住。故曰保
持國土。堅覺下二句。指前二性為生火之由。於內
則生滅不停。堅執不捨。於外則動搖不息。堅剛難
壞。互相摩觸。而有火生。如取火法。鑽燧與木。一堅
一動。火能鎔散。成熟萬物。故云為變化性。寶明下。
於內則堅執覺明。懆心熾盛。於外則寶潤火蒸。遂
成流水也。如世蒸物。必有汗流。火騰下。水交於火。
火交於水。其勢相敵。而立於物。故曰交發立堅。溼
為巨海。水降之所立也。乾為洲潬。火騰之所立也。
以是下。明水火氣分。水劣火為山。土劣水為木。𦦨
融明水火氣分。燒絞明土水氣分也。遞相為種者。
如明昧相待。為風輪種。因搖立礙。為金輪種。風金
相摩。為火大種。金火復為水大種。火水又為海洲
種。水土復為草木種。此世界相續之由也。然此約
覺明堅執而發生世界。下約覺明所妄以發明眾
生。則知世界眾生。皆無越一念之迷而生也。
復次富樓那明妄非他（至）同業相纏合離成化。
此即前因明立所之妄。明眾生相續之本也。明妄
非他覺明為咎等者。明妄即前所明之妄。此妄非
他。只由迷心妄動。方有所明。故云覺明為咎。所妄
既立。遂使六根成礙。故明理不能超越矣。蓋明妄
即所妄。所妄即六妄。於內由迷心妄動。故有所明。
於外因妄明故。遂立所妄也。以是下。示不踰之相。
色香下。牒上不踰之義以明業性。謂見聞覺知。元
一圓融清淨寶覺。但因色等六妄成就。由是分一
圓融寶覺。而為見覺聞知。既有根塵而為業性。則
發起妄業。於是同業相纏。合離成化。此六道四生
之始也。同業即胎卵類。因父母己三者業同。故相
纏著而有生。合離即溼化類。不因父母。但由己業。
或合溼而成形。即蠢蝡也。或離異而托化。如天獄
等類也。
見明色發明見想成（至）以是因緣眾生相續。
此明眾生相續之由也。見明色發者。謂妄心見妄
境。即是中陰見父母境也。明見想成者。謂明見父
母之境而想成。即由境生情也。異見下。謂男子投
胎。則父是所憎境。母是所愛境。女子投胎反此。以
愛為輪迴根本。故流愛為種。想為傳命之媒。故納
想為胎。交遘發生等者。謂父母交遘為緣。同業之
人想愛為因。有此因緣。入胎托質也。俱舍明胎中
凡有五位。一七名羯羅藍。此云凝滑。二七名遏蒲
曇。此云皰。狀如瘡皰。三七名閉尸。此云輭肉。四七
名健南。此云堅肉。五七名鉢羅奢佉。此云形位。今
略舉前二。等取餘三。四生之類。卵應於想。胎應於
情。溼應於合。化應於離。故曰隨其所應也。情想合
離更相變易者。或情變為想。合變為離。無定業也。
卵易為胎。溼易為化。無定質也。故所受報。成升或
沈。無定趣也。
富樓那想愛同結愛不能離（至）是等則以盜貪為本。
此指貪愛。明業果之本也。蓋想愛不結。愛則可離。
既彼此交結愛不能離。故相生不斷。是等欲貪為
本也。貪愛不滋。貪則可止。既彼此交滋。貪不能止。
貪必致殺。故相食不斷。是等殺貪為本也。以人下。
明盜貪也。殺盜二貪。一往觀之。似無差別。若以負
不負義推之。則有別焉。若負命者殺之。即屬殺貪。
不負者殺之。即屬盜貪。是知盜必具殺。而殺未必
有盜也。故於殺貪。但云遞相吞食。而於盜貪。則云
人死為羊等。二者之別。蓋可見矣。且欲貪通乎四
生。今正約胎生言之。又胎生復通。今多就人倫辨
之。以其易見故也。
<pb n="188"/>
汝負我命我還汝債（至）以是因緣業果相續。
此明業果相續之由也。負債。殺盜由也。愛憐。欲貪
由也。惟殺下結顯。命債二句。文義互見。如云。汝負
我命。汝還我命。我負汝債。我還汝債。愛憐二句。亦
應互見。
富樓那如是三種顛倒相續（至）因此虗妄終而復始。
總牒前文。結答世界眾生業果。皆由不覺一念妄
動。認明立所發生。故云。皆是覺明。明了知性。因了
發相也。蓋覺明。即無明業相。明了知性。即認明為
覺之轉相。因了發相。即現相。前問云何忽生山河
大地諸有為相。此既因了發相。即是從妄見生山
河大地諸有為相。故起信云。依能見故。境界妄現
也。次第遷流。即由生而滅。終而復始。即滅而復生。
然則三種相續。既從妄有。妄無自性。全體無生。是
以雖示有生。意顯無生也。若悟無生。則知根塵處
界。皆如來藏清淨本然矣。豈俗諦生滅之法哉。
富樓那言若此妙覺（至）有為習漏何當復生。
眾生覺體。與佛無別。無端忽生諸有為相。則如來
既證空覺。何時復生諸有耶。此由富樓那不達諸
法本來常自寂滅。於寂滅中起生滅見。故問山河
大地等何當復生。如來乃就其生滅之見破之。故
下引喻。以明覺不復迷。滅不復生也。若就本來寂
滅。則何滅何生。何迷何覺。故知下文所示。誠夢中
說夢耳。
佛告富樓那譬如迷人（至）覺迷迷滅覺不生迷。
此示覺不復迷也。昔本無迷似有迷覺者。謂本無
有迷。無始之迷者似迷也。亦無有覺。從迷而覺者
似覺也。迷既覺矣。豈覺更生迷哉。
亦如翳人見空中華（至）何當更出山河大地。
此示滅不復生也。翳喻妄見。華喻山河。空華滅地
喻妙空明覺。佛言下。謂既了所喻。何復前疑。
又如金鑛雜於精金（至）菩提涅槃亦復如是。
此示無變無生也。金喻菩提果覺無變。喻涅槃
果德無生。果至無變無生。則習漏不生可知矣。此
卷之初。富樓那有二問。初問答竟。此下答第二問
也。
富樓那又汝問言地水火風（至）而不拒彼諸相發揮。
此牒前問。而示無相不拒諸相也。蓋由富樓那不
達相本虗妄。以水火等不相陵滅而問。故如來即
以虗空非相而不拒諸相。真覺本非七大而不礙
七大示之。意顯循業發現之相。本自虗妄。不應詰
其相陵滅也。
所以者何富樓那（至）云何復問不相容者。
此徵辨循業發現諸相虗妄。喻顯七大之相虗妄。
不應詰其相陵滅也。所以下。示諸相。於意下。明相
虗妄。隨處而發。故曰殊方諸有為相。指明暗等相
也。彼指日雲等體。若就明相。彼指日也。餘可例知。
且日照時下。辨明不因日生。謂明若因日。十方世
界同日色時。則空中應無日矣。云何空中更見圓
日。若是空明下。辨明不因空生。當知是明下。示不
即不離。以顯明相虗妄。明相既妄。則暗動等相亦
妄。然空中循業發現諸相。既無可指陳。則顯七大
循業之相亦妄。不應詰其相陵滅也。若更詰其陵
滅。是猶邀空華而結空果矣。觀性下。明性相容。既
同一性。法爾相容。云何復問不相容也。
真妙覺明亦復如是（至）若俱發明則有俱現。
此以法合前無相不拒諸相也。真覺不礙七大。如
空不拒諸相。皆循業發現之相耳。汝以空明等者。
以事言之。如鑿井出空。照燧生火是也。以業言之。
如起為世界。靜成虗空。風金相摩故有火光是也。
以心言之。妄起空見。則有空現。地水火風亦復如
是。故曰各各發明則各各現。各各謂前後也。俱謂
同時也。
<pb n="189"/>
云何俱現富樓那（至）宛轉虗妄無可憑據。
此復舉喻以顯七大之相虗妄。不應詰其相陵滅
也。如一水中現於日影。喻一性中現七大也。日影
隨人俱現。以喻七大隨緣俱現。先無準的。不應詰
難。喻顯七大虗妄。不應詰其相陵滅也。
富樓那汝以色空相傾相奪（至）故發塵勞有世間相。
色攝四大。對空成五。前富樓那問地水火風本性
圓融。疑水火性不相陵滅。即相傾也。虗空大地不
合相容。即相奪也。既以色空傾奪於如來藏。則如
來藏隨為色空。是則背覺合塵。發塵勞相也。以迷
失真體。分別緣影。名背覺合塵。了相元妄。觀性元
真。名滅塵合覺。
我以妙明不滅不生（至）故發真如妙覺明性。
色空。世間妄相也妙明。真如妙性也。前由著相。故
致相傾。即生滅也。此由合性。故致相容。即不生滅
也。原夫如來藏體。元一圓融。特由眾生背真合妄。
故局促世相之中。遂致相傾相奪。諸佛滅妄合真。
故妙得真如之性。所以一多互現。小大相容。現寶
剎於毛端。轉法輪於塵裏。事事無礙。法法如如。蓋
由觀性元真。故無不容者。一為無量下。總列四句。
不動下。別示其相。大中現小之相易明。故略之。滅
塵下。結所以也。
而如來藏本妙圓心（至）非常非樂非我非淨。
上答問已竟。此繼之復示三如來藏者。蓋由富樓
那不了第一義諦。致生前問。故如來示以此結責
也。以第一義諦即空不空如來藏故。非心至非意
識界。總非六凡界也。非明無明等。非緣覺界也。緣
覺觀十二緣。有生起相。有修斷相。此兼舉之。非苦
非集等。非聲聞界也。非智非得者。非二乘理智。得
即理也。非檀那等。非菩薩界。先非能趨行。非波羅
蜜多者。總非所趣理也。非怛闥阿竭下。非佛界。先
非能證人。三號是也。次非所證法。涅槃四德也。怛
闥阿竭。云如來。阿羅訶。云應供。三耶三菩。云正徧
知。即十號之三也。涅槃是總。四德是別。
以是俱非世出世故。
結上起下也。世結六凡。出世結四聖。以藏理即空。
無有十界。故並非之。
即如來藏元明心妙（至）即常即樂即我即淨。
上文俱非。約真諦示如來藏。此文俱即。約俗諦示
如來藏。以藏理即無而有。十界宛然故也。
以是俱即世出世故（至）用世語言入佛知見。
此示第一義諦以結責也。蓋第一義諦。非空非有。
即性即相。即如來無上菩提及佛知見。由富樓那
不達此義。致生前問。故如來即指此以結責也。然
此第一義諦。惟佛與佛乃能究盡。登地尚不能明
了。云何凡小以所知心測。用世語言以求入哉。
譬如琴瑟箜篌琵琶（至）愛念小乘得少為足。
此釋伏疑也。疑云。寶覺真心無二圓滿。何凡小不
能思議耶。釋云。寶覺真心雖各各圓滿。如琴瑟箜
篌雖各具妙音。如我舉心海印發光。猶得妙指者。
按指妙音隨發。汝暫舉心塵勞先起。如無明指者。
不發妙音。心雖無二。所證不同。何能思議。由不下
正釋不能思議之由。謂由汝不求覺道愛念小乘。
故不能思議也。然於如來則云按指。於富樓那則
曰舉心。法喻互顯耳。塵勞。即所知心。海印。即寶覺
真心。大集云。閻浮所有色像。大海皆有印文。此喻
法身性海。普現一切相也。
富樓那言我與如來（至）自蔽妙明受此淪溺。
躡上各各圓滿之言。以問妄想因也。既悟無二。益
曉妄淪。而不知妄之所由。故請窮其因。猶未究竟。
以無明未盡故。諸妄圓滅。即極果斷德。獨妙真常。
即究竟智德。
佛告富樓那汝雖除疑（至）是人心狂更無他故。
<pb n="190"/>
舉事以明妄無因也。汝雖除疑餘惑未盡者。謂因
聞前說三疑已除。然不知妄想無因。即餘惑未盡
也。演若達多。云祠授。從神乞得故。此即狂人也。愛
鏡中頭。責己狂走。喻因執影明。遂迷本真。妄隨流
轉。夫引達多照鏡為喻。而言其無故狂走。使知狂
走無故。則知妄元無因矣。
佛言妙覺明圓本圓明妙（至）妄性如是因何為在。
結指妄無因也。佛言下。明真本有。既稱下。明妄無
因。自諸下。明諸妄相因。迷深不返。如是下。令識妄
無因。無有生滅。得菩提下。因富樓那自恨昔遭妄
想。而稱世尊諸妄圓滅。似謂迷有所因。請窮其因。
故告以此。如彼下。牒喻重顯。令了妄無因。無可滅
者。雖然。惑元無而須斷。故下勸其息妄契真也。
汝但不隨分別世間（至）何藉劬勞肯綮修證。
此勸息妄契真。得本妙心也。三緣斷故三因不生
者。謂世間眾生業果。緣分別而相續。因分別而得
生。汝但不隨分別三種相續。則三緣斷。而三因不
生矣。分別不生。狂性自歇。歇即菩提。不從人得。豈
藉修證哉。如達多但不隨分別鏡中影子。狂性自
歇。頭非外得。豈假狂走而後獲哉。
譬如有人於自衣中（至）方悟神珠非從外得。
此喻妄息真現。不從人得也。蓋五蘊之中具有佛
性。因迷不覺。逐境生心。流浪諸趣。受大窮苦。雖然
而本性不失。故忽蒙指示。狂心頓歇。即獲本心。致
大德用。不從人得也。
即時阿難在大眾中（至）惟垂大悲開發迷悶。
遞躡上文起難。為後學決疑也。世尊現說下。此乃
就三種相續中略舉業果。而世界眾生在其間矣。
是則舉一該三。本非獨指殺盜婬也。既稱緣斷而
因不生。斯正因緣之義。何前言頓棄耶。今棄因緣。
則外道自然之說為當矣。故此陳疑請問。以求開
發也。
佛告阿難即如城中（至）因緣自然理窮於是。
由計因緣。此即引前事以立理也。謂狂性因緣得
除。不狂自然而出。因緣自然之理。盡於此矣。由是
下文。以因緣自然等。反覆推破也。
阿難演若達多頭本自然（至）何因緣故怖頭狂走。
此以因緣破自然也。自然者。本自天然。不假因緣
也。若本自然。則或狂不狂。無所然而非自然矣。夫
何又假照鏡因緣而後狂走。此自然之計墮矣。
若自然頭因緣故狂（至）曾無變易何藉因緣。
此以自然破因緣也。若本自不狂。假因緣故狂。則
本自不失。盍假因緣故失。頭既不失。特由狂妄。則
因緣之計墮矣。
本狂自然本有狂怖（至）頭本無妄何為狂走。
因阿難於開悟而計因緣。故即引達多之事以例
破也。蓋狂心未歇時。既不可謂之因緣自然狂與
不狂。則狂心歇而悟菩提。又豈可謂之因緣自然
耶。足知因緣之說。誠妄計也。
若悟本頭識知狂走（至）此句方名無戲論法。
此結破所計。詳顯無戲論法也。謂悟本頭而知狂
走。則狂走歇。即獲本頭。故我言三緣斷即菩提。因
緣自然俱為戲論。且菩提既由緣斷而顯。則菩提
亦妄。故云菩提心生生滅心滅此但生滅。滅生俱
盡。無功用道。若有自然。因是則名自然心生。生滅
心滅。此亦生滅。斯指無生滅者。名為自然。皆即戲
論。譬如因有雜和。故說和合。非和合者。稱本然性。
皆是對待妄立戲論之法。直使然與非然。合與非
合等。謂總饒真妄兩亡。聖凡情盡。執謝見消。一法
不立。菩提涅槃尚在遙遠。以究竟果。非修不證故。
菩提涅槃尚在遙遠（至）如恒河沙只益戲論。
此舉果以勸修也。菩提涅槃尚在遙遠者。謂雖多
憶持如來清淨妙理。如不勤修。只益戲論。故於菩
<pb n="191"/>
提涅槃遙遠。清淨妙理。即無戲論法也。
汝雖談說因緣自然（至）遠離世間憎愛二苦。
抑多聞以勸修也。因緣自然。有益於辨。無益於道。
多聞第一。有益於名。無益於實。故雖積劫熏持。不
如一日修無漏業。無漏業者。首楞嚴真定也。得此
定者。永滅諸漏。故能離憎愛苦。令汝解脫者。得離
婬室也。祕密妙嚴。即清淨妙理也。
如摩登伽宿為婬女（至）如何自歎尚留觀聽。
明熏修無漏業之速效以結責也。宿因。即歷世貪
愛苦因也。由知貪愛苦因而熏修故。或得出纏授
記。如何下。結責阿難。令捨苦本。修無漏道。無以貪
愛存於聞見也。然自徵心破見已來齊此。皆破執
破疑。顯如來藏。令信解真正為因地心。明最初方
便竟。又因心既真。斯可圓成果地修證。故前經為
見道分者止此。下文別起為修道分也。蓋雖見性
真。非修莫證。是以即所悟性。全性成修。故令以湛
旋其虗妄滅生。伏還元覺也。然則上根利器。隨聞
獲證。楞嚴大體。亦已備矣。其有中下之器。更俟談
行思而修之。故假阿難等請入華屋。於是廣示三
摩提路也。
阿難及諸大眾聞佛示誨（至）引諸沈冥出於苦海。
讚謝前法也。惑銷心悟者。謂因緣自然之惑銷。即
悟實相本無諸相也。多方誨示。為無上大悲。洗我
沈垢。為清淨寶王。
世尊我今雖承如是法音（至）在會一心佇佛慈旨。
失性如旅泊。見性如華屋。見性不修。如獲屋不入。
故請示本發心路。及攝伏攀緣之處。冀獲無餘涅
槃。入佛知見也。由是下文。先審因地發心。教依不
生滅性證無餘果。以示本發心路。次審煩惱根本。
令悟圓根而逆彼無始織妄業流。以示攝伏攀緣
之處也。
爾時世尊哀愍會中（至）由是始終無壞滅故。
將示本發心路。此先令審因地心也。汝等決定下。
牒前請示之意。謂汝等既欲獲大涅槃入佛知見。
而請示本發心路及攝攀緣處。即於如來所證妙
三摩提不生疲倦矣。以無餘涅槃及佛知見。皆即
妙三摩提故。若此。應當先明初心二決定義。云何
下。總徵。阿難下。明第一義。先牒問意。應當下。令審
因心。為同為異者。謂不生不滅合如來藏為同。以
生滅心求常住果為異。生滅心者。即下五濁也。不
生不滅。即下元明覺無生滅性也。生滅。例可作之
法。不生滅。例空無爛壞。然此云當明二決定義者。
即定慧也。即止觀也。是以初審因地發心。云以湛
旋其虗妄滅生。即是明三止。旋其死生根本也。若
不以止旋其生滅。則不得無生滅性。依何證涅槃
果。故第一義明止。令其依止旋伏生滅。得不生滅。
證涅槃果也。次審煩惱根本。云依根逆彼織妄業
流。即是明三觀。逆彼煩惱根本也。若不依根發觀。
逆彼織妄業流。何能得循圓通。故第二義明觀。令
其依根發觀。逆彼業流。得循圓通也。是知止觀二
法。乃決定獲無餘涅槃。入佛知見之因。故此云當
先明之。下文舉三決定義。但云四戒。而不明定慧。
定慧已備此中。故長水以止觀而解二決定義。良
有以焉。不然。二決定義之名。何從而得也。
則汝身中堅相為地（至）汝濁五重亦復如是。
此明生滅心也。夫湛圓明體。本無隔礙。亦無渾濁
由四大纏縛。分為視聽覺知。從始至終。而有五重
渾濁。湛由是分。明由是濁矣。云何下。約喻以明濁
相。清水。元明覺性也。塵土。五濁業用也。性不相循。
真妄染淨異也。世人取土投水。容貌汩然。喻眾生
五濁生滅。汩擾湛圓。使性渾濁。此即總明生滅。下
即別明也。
阿難汝見虗空徧十方界（至）是第一重名為劫濁。
<pb n="192"/>
此明空見相織成劫濁也。蓋以見空名劫濁者。謂
念不動時。本無空見。亦無時分。何有渾濁之相。只
因一念妄動。見空徧界。時即生焉。差別動亂既形。
真性由斯而渾濁矣。故以無體無覺空見相織不
分。而妄成劫濁也。
汝身現摶四大為體（至）是第二重名為見濁。
此明四大六根相織成見濁也。蓋見覺本無留礙。
由四大摶結以成根隔。則四大壅而見覺礙。四大
本無知覺。因六根所旋故令知覺。則六根旋而覺
知生。是謂相織。然前既攝六根為見大。故此總六
根為見濁也。
又汝心中憶識誦習（至）是第三重名煩惱濁。
此明根境相織成煩惱濁也。憶識誦習者。憶過去
境。識現在塵。誦習未來境。性發下。謂六識之性。發
於六根。知見。即六根也。六識之相。現於六塵。容。即
相也。以識由根境所成。故離塵無相。離覺無性。根
境煩搆。妄生分別。惱亂湛性。名煩惱濁。
又汝朝夕生滅不停（至）是第四重名眾生濁。
此明惑業相織成眾生濁也。知見欲留。即戀著三
界。業運常遷。即隨趣受生。由此惑業相織。成眾生
濁。
汝等見聞元無異性（至）是第五重名為命濁。
此明性用相織成命濁也。蓋見聞自湛圓而分。故
元無異性。眾塵隔圓融之體。故無端成異。性中相
知。釋上元無異性。用中相背。釋上無狀異生。眼不
別聲。耳不別色。是相背也。同異失準者。適言其同。
用中相背。適言其異。性中相知。故無定準。以此相
織妄成命濁。然則五濁自始至終無越六根。是以
前云。分汝湛圓妙覺明心。為視聽覺察。從始至終
五疊渾濁。後云。汝今欲令見聞覺知。遠契如來妙
德。即知是指根中麤細流逸之念。以明五濁也。
阿難汝今欲令見聞覺知（至）皆合涅槃清淨妙德。
此令返妄依真。以示本發心路也。蓋五濁即是根
中流逸之念。乃死生根本。云何令契涅槃妙德。故
云。汝今欲令見聞覺知。遠契如來涅槃妙德。應先
擇去死生妄本。依不生滅圓湛性成。此即示本發
心路也。欲擇死生妄本。須依三止旋之。故令以湛
旋其虗妄滅生。即如澄濁水貯於靜器也。虗妄滅
生伏還元覺。得元明覺無生滅性者。即靜深不動。
沙土自沈。清水現前。名為初伏客塵煩惱也。以無
生性為因地心修斷根本。如去泥純水。故得圓成
果地修證也。一切變現。即隨機所感十界現形。俱
是淨用。故云不為煩惱。符契四德。故云皆合涅槃
等。
第二義者汝等必欲（至）云何降伏取如來位。
將示攝伏攀緣之處。此先令審煩惱根本也。汝等
下。牒其問意。應當下。令審根本。謂汝等既欲攝伏
疇昔攀緣。即欲棄捐諸有為相也。以疇昔攀緣即
有為相故。若此應當審詳煩惱根本。言發業潤生。
此指煩惱。誰作誰受。此推根本。意顯六根自作自
受。阿難下。明審根本之意。然此二決定義。說雖先
後。意乃相成。如初義令得不生滅性為因地心。教
旋虗妄滅生者。即令伏煩惱也。次義令伏煩惱。教
依根逆流循順圓通者。即令得不生滅性也。是以
欲得無生。須伏煩惱。能伏煩惱。即順無生。則知修
進雖分止觀伏惑之殊。而證無生之性無異。故前
云伏還元覺。而後云循順圓通也。
阿難汝觀世間解結之人（至）於器世間不能超越。
釋上以示煩惱根本也。汝觀下。釋上須知其處。引
空義者。謂除無結則無解。而孰能無結哉。則汝下。
正示虗妄根塵顛倒處所。蓋眼等六媒。引外六賊。
劫自真性。故名顛倒。由此根塵引起煩惱。發業潤
生。乃有無始眾生世界。以由眾生正報生纏縛故。
<pb n="193"/>
於器世間不能超越。故下但約正報以明也。
阿難云何名為眾生世界（至）各各功德有千二百。
徵上以明六根功德也。世為下。釋名。汝今下。辯相。
一切下。結示。蓋明眾生之身。由世界交織妄成也。
身中。界也。貿遷。世也。世界交織。故云相涉。上下無
位者。指著上下。皆四方之上下。除此別無上下。故
云無位。中無定方者。謂四隅之中也。隅以兩方交
接得名。既一隅而屬兩方。故曰無定方也。三四四
三者。此約十二遷流變易。共成三重也。一十百千
者。通舉增數之法耳。謂增一為十。增十為百等。今
且以方涉世明三疊者。第一約四方各論三世。共
成十二也。第二於東方三世。變一為十成三十。南
西北方亦復如是。四方各三十。成一百二十也。第
三於東方三十。變十為百成三百。三方亦爾。四方
各三百。成一千二百也。以世涉方。其例可解。斯蓋
如來只指凡夫之身。世界相涉。從麤至細。且至三
疊。以彰厥德。不然。據何以顯示其千二百八百之
功德耶。此又據六根了別之性是同。故云各各功
德有千二百。下對六根了別之用有異。所以功德
全闕不等。
阿難汝復於中克定優劣（至）當知眼惟八百功德。
先顯織妄。欲明根結之始。次辨優劣。欲明耳根圓
通。使知所選也。如眼下。若以一方三百言之。則前
與左右合成九百。義不通也。當知四方各二百。四
隅各一百。今眼所見。前及左右三方已成六百。併
前二隅二百。共成八百。惟後方二百。及後二隅二
百。不見。故云三分之二也。
如耳周聽十方無遺（至）圓滿一千二百功德。
動有分限。故說邇遙。靜無涯量。故無邊際。以能周
聽故功全也。
如鼻齅聞通出入息（至）當知鼻惟八百功德。
出能取香。入能聞香。出入之中無能。故闕中交。出
入中交。共成三分。一分四百。闕於中交。故惟八百。
如舌宣揚盡諸世間（至）圓滿一千二百功德。
世出世智所知之境。惟舌詮顯。言有方分。其理無
窮。無窮之理。悉能宣盡。故功全也。
如身覺觸識於違順（至）當知身惟八百功德。
離闕一分。合全二分。曰離一合雙。離中不知。是闕
一分。合時能覺。有違有順。故具二分。
如意默容十方三世（至）圓滿一千二百功德。
豎窮橫徧。世出世間若凡若聖之法。無不包容。故
功全也。
阿難汝今欲逆生死欲流（至）與不圓根日劫相倍。
此令依根逆流。以示攝伏攀緣處也。蓋以六根乃
煩惱根本。生死欲流。從何攝伏。得陀羅尼入佛知
見。故云。汝今欲逆生死欲流。返窮流根至不生滅。
當於六根審辨。以悟圓根。依之發觀。逆彼業流。得
循圓通。此即示攝伏攀緣處也。蓋疇昔攀緣。即生
死欲流也。得陀羅尼入佛知見。即窮流根至不生
滅循圓通也。流根。即妙湛不動之本。決之而出。流
逸奔境。名生死流。逆之而入。返流全一。名不生滅。
當驗下。謂循圓則合性而深。不圓則離性而淺。深
淺相遼。故遲速之功日劫相倍。夫欲速返。須悟圓
根也。
我今備顯六湛圓明（至）彼六知根一時清淨。
前令審辨。此令選擇也。言六湛圓明者。謂六根同
一湛圓明性故也。本所功德等者。即牒前六根本
具之功德數量也。隨汝下。敕令選擇。十方下。就勝
明無選擇。但汝下。就劣明選擇意。蓋得圓自在慧。
則十八界無非圓通。不容有擇。然下劣初機。未能
圓得。且擇一門而入。入一無妄。則六皆清淨。不惟
悟十八界。塵塵剎剎皆圓通矣。
阿難白佛言世尊（至）生住異滅分劑頭數。
<pb n="194"/>
此不知一入六淨而問。答以惑言者。蓋見道所斷
之惑。即八十八使也。阿難已見道故。則無障見道
之惑矣。根中虗習。即八十一思也。且根中無始細
流逸念。尚未知修斷。何況根中生住異滅之微細
無明念慮。豈能知而修斷乎。思惑既未知修斷。云
何得知一入六淨。故以惑告也。
今汝且觀現前六根（至）雖得六銷猶未亡一。
先令審觀。以示本非一六。次明迷真逐妄。一六義
生也。得六銷者。已斷見惑。緣塵分別之麤流逸念
亡也。未亡一者。謂根中無始細流逸念。猶未以止
觀之功旋之伏之。則一機未亡。所以不知一入六
淨。此機若息。當自知其了無一六矣。
如太虗空參合羣器（至）六受用根亦復如是。
虗空本非同異。喻圓湛本非一六。合器除器。喻一
六義生之由也。知虗空之同異是非。了無所立。則
一六併亡。而圓湛不分矣。一六既無。而現有六根
者。由粘湛妄發耳。故下原其妄發之源以示之。然
前由阿難未明一入六淨之說。故佛欲與明之。始
則辨惑。謂其積生虗習等尚未修斷。宜其未知一
入六淨之說也。次則難以一六。令知兩無定趣。乃
直示之曰。當知是根非一非六。由顛倒故一六義
生也。今文如太虗空下。喻一六義生。彼太虗空下。
喻本非一六。例合後文由明暗等。至見精暎色結
色成根等。即一六義生也。汝但不循下。至隨拔一
根五粘圓脫。即本非一六也。此正釋阿難一入六
淨之疑耳。
由明暗等二種相形（至）浮根四塵流逸奔色。
此明圓湛之性。隨緣而有六根。即合上虗空參合
羣器。妄生異空也。妙湛圓明。本非見覺。由粘妄失
真。於是發見。見精暎色下。明勝義根。能照境發識。
是淨色根。故名清淨。此是染中說淨。非無漏妙明
之淨也。因名眼體下。明浮塵根。此用能造所造八
法為體。今言四塵。但舉所造耳。問。浮塵但與勝義
為所依處。不能照境發識。何言流逸奔色。答。理實
勝義。然浮塵是所依處。舉所依顯能依也。能造者
地水火風四大。所造者色香味觸四塵也。餘五例
此。
由動靜等二種相擊（至）浮根四塵流逸奔法。
粘湛發知者。妄慮知也。根元下。此取肉團心根為
慮知之所托。故勝義根還是清淨四大。如幽室見。
即浮塵根為意思托附。如人處幽室而見外物也。
肉團心。正法念經云。如蓮華開合者是也。
阿難如是六根由彼覺明（至）無滅無生了知安寄。
先示六根初起之由。明由無始顛倒妄生六根。次
指阿難雖得六銷猶未亡一。合上除器觀空說空
為一也。由彼覺明。真明也。有明明覺。妄明也。迷彼
真明。故云失彼精了。由塵粘湛。成此妄明。故云粘
妄發光。是以下。明得六銷。下脫粘伏真。即亡一也。
汝但不循動靜合離（至）由是六根互相為用。
此明一入六淨。合上太虗本無一六也。彼十二相
能粘六根障湛明。故以圓觀[托-七+友]一根而本明發。本
明一發。則妄粘皆脫而圓矣。粘妄。則由塵循根。故
成隔礙。脫粘。則不由不循。特寄根而已。故能互用。
阿難汝豈不知今此會中（至）圓明了知不因心念。
此指明不依根。成上本明洞發六根不隔也。且那
律等六人。或是凡夫業報。或是小聖修得。斯皆妄
力。尚不依根。何況圓脫。豈無互用。蓋那律尊者。因
精進失明而能見。賢喜龍王。無耳能聽。恒河之神。
無鼻聞香。驕梵受牛哨報。故曰異舌。舜若多神。主
空神也。其質如風。而能覺觸。修滅盡定得空寂者。
意根斯滅。如大迦葉。雖滅意根。而能了知。此皆不
依根而發本明曜者也。殑伽。河名。此云天堂來。以
其自雪山頂無熱惱池流出故也。
<pb n="195"/>
阿難今汝諸根若圓拔已（至）云何覺明不成圓妙。
先明塵銷覺淨。次引事以顯覺性圓妙也。蓋諸根
圓拔。內瑩發光。光照諸法。萬法一如。故浮塵幻相
如湯消冰。應念化成無上知覺也。聚見於眼。則緣
明有見之時。急合而暗。則暗成無見之時。六根無
辨。故曰黯然。頭足未分。故曰相類。而觸之。一一能
辨。同於明時。則知世人尚有不假明緣而能有辨。
況脫粘消塵。豈有根不互用。而塵不化為無上知
覺者乎。故云。根塵既銷。云何覺明不成圓妙。
阿難白佛言世尊（至）欲獲如來七常住果。
此引前說而執常為斷也。謂體性堅凝。常住不壞。
名常住果。見聽六用。離塵無體。是斷滅法。依斷滅
因。求常住果烏得相應耶。此誤認緣塵。迷失常性
也。由失常性。故難契常果。實修證大患。故須難明。
諸佛所得。曰菩提。寂靜常樂。曰涅槃。不妄不變。曰
真如。離過絕非。曰佛性。分別一切而無染著。曰菴
摩羅識。一法不立煩惱蕩盡。曰空如來藏。洞照萬
法而無分別。曰大圓鏡智。菴摩羅。此云無垢。即第
九白淨識也。此已成智而名識者。以能分則故。
世尊若離明暗見畢竟空（至）惟垂大慈開我蒙恡。
復揣六用疑若斷滅。故反以佛說湛常為不誠。而
近乎戲論。不得為真實語者。先說湛精圓常。即前
說脫粘伏真。發本明耀也。蓋如來說脫粘發真。乃
湛精圓常。而阿難謂離塵無體。是畢竟斷滅。故以
佛說湛常為不誠也。
佛告阿難汝學多聞（至）塵俗諸事當除汝疑。
將與斷疑。先責其倒也。倒因。即疑妄分別。真倒。即
執常為斷也。
即時如來敕羅睺羅（至）音響雙絕則名無聞。
此但無聲。非謂無聞。必再擊疊問者。欲令審辯而
有悟也。
如來又敕羅睺擊鐘（至）音響雙絕則名無聲。
上答為倒。此答為正。蓋聲有生滅。聞性常在。迷情
不了。以聞同聲。是以常為斷也。
佛語阿難及諸大眾（至）令汝聞性為有為無。
此示塵有生滅。性無生滅。以破執常為斷之見也。
聲塵或有或無。聞性未嘗有無。所謂聲無既無滅。
聲有亦非生。此即不生不滅真常性也。夫知無者
亦因聞性。不可謂無聲則無聞也。是故下。牒上顯
常。然前阿難通疑六根離塵無體。云何將此斷滅
為因欲獲常果。如來所以別顯聞性為常者。誠欲
發耳根圓通之機也。
汝尚顛倒惑聲為聞（至）此性云何為汝銷滅。
所舉寐事。驗妄識至昏。而真性不寐也。縱汝下。謂
非惟現在不滅。縱汝命謝亦不滅也。
以諸眾生從無始來（至）云何不成無上知覺。
此對妄顯真。以結破前斷滅無因之見也。蓋前令
審擇常性為因地心。而阿難牒難。故此結破。以諸
眾生循聲逐念。不悟性常。隨諸生滅。故生生流轉。
若棄生滅。守於真常。常光現前。則塵垢消亡。法眼
清淨。云何不成無上知覺。何前云將誰立因求無
上覺。如此七常住果可獲證矣。豈其斷滅哉。

大佛頂如來密因修證了義諸菩薩萬行首楞嚴經
纂註卷第四

<sarticle>大佛頂如來密因修證了義諸菩薩萬行首楞嚴經
纂註卷第五</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
<pb n="196"/>
阿難見性。猶未造修。如獲華屋。未能深入。故請修
行要門。以求證入。由是前文先明止觀二決定義。
略示修斷要門矣。此下廣明解結。以至二十五聖
各陳圓通。敕選耳根為初心方便。則廣示止觀修
斷要門。令其一門深入。無出二決定義。是以下云。
知見無見。斯即涅槃。於法不取。名三摩提。又云若
欲除結。當於結心。至觀音陳圓通云。入流亡所。寂
滅現前。文殊開示云。旋倒聞機。反聞自性。性成無
上。皆依止觀逆彼業流。循順圓通。而圓成果地也。
故知廣明解結。及諸聖所陳。文殊所示。無出二決
定義。但廣略開示之殊耳。
阿難白佛言世尊（至）佇佛如來無上開示。
此躡前文而請示結解之元也。蓋六根所結之元。
即微細流逸之念。此念即俱生無始無明。以六根
流逸奔塵。則由念而輪迴生死。不流。則離念而速
證妙常。故知結解皆由念也。以念不亡。則病根未
盡。故喻如隔日瘧。由是而知前令脫粘內伏。乃伏
思惑狂機。此問結解之元。意在窮盡微細無明也。
爾時世尊憐愍阿難（至）亦汝六根更非他物。
此示結解之元也。先摩其頂。表無上開示。六種震
動。表破六根妄結。諸佛頂光灌釋迦頂者。示同發
明無上頂法也。異口同告者。示諸佛脫生死證菩
提。皆由斯要也。俱生。即根本無明。生死妙常同因
六根者。知見立知。故輪生死。知見無見。即證妙常
如下所明。
阿難雖聞如是法音（至）識性虗妄猶如空華。
此因重問結解之元。故先告本無生死涅槃之體
也。蓋根塵同源。識亦同源。識性虗妄。根塵亦妄文
互略也。縛脫無二者。謂迷之縛於根塵。故輪生死。
悟之脫於根塵。故證妙常。縛脫雖殊。性無有異。故
云無二。然則生死妙常。皆由六根。既云同源無二。
則本無根塵縛脫之相。何有生死妙常。故下偈云。
真性有為空。無為無起滅也。
阿難由塵發知因根有相（至）云何是中更容他物。
此示結解之要。以釋其疑也。謂根塵由相藉而有。
如交蘆因相依而立。俱無自性。然於其中不了虗
妄。隨逐六根分別六塵。斯即無明本。所謂迷晦即
無明也。若達相見無性。不隨六根分別六塵。斯即
涅槃真淨。所謂發明便解脫也。云何是中更容他
物者。由上諸佛告阿難言。輪生死。證妙常。惟汝六
根。更非他物。阿難體此有疑。重舉問佛。故佛先明
本無生死涅槃之體。至此告以知見立知等者。蓋
知見二字。通攝六根。言為無明。為涅槃。無非六根
而已。豈更容他物哉。此蓋釋阿難之疑。而證諸佛
之言也。又阿難前云。若不知其所結之元。我信是
人終不能解。又云。今日身心。云何是結。從何名解。
故如來答以知見立知。即是結也。即是所結之元
也。知見無見即名解也。
爾時世尊欲重宣此義（至）言妄顯諸真妄真同二妄。
此頌根塵同源縛脫無二也。蓋同源無二。明真性
中無根塵縛脫之相。故此頌有為無為皆虗妄也。
以有為無為即縛脫相故。言有為者。由迷本性縛
於根塵。故曰有為。性中本無是相。故云空也。此則
真性是有法。有為空故為宗。因云緣生故。同喻如
幻。言無為者。由悟本性脫於根塵。故曰無為。性中
亦無是相。故云不實。此則真性是有法。無為不實
故為宗。因云無起滅故。同喻如空華。此第二量中
先因後宗。譯人語便。亦無所失。既有為無為皆妄。
則對妄之真亦妄。故云。言妄顯諸真。妄真同二妄
也。此出掌珍論。岳師不以有為無為皆妄而解。非
經論竟。故此取長水之解釋之。
猶非真非真云何見所見中間無實性是故若交蘆。
此頌相見無性同於交蘆也。猶非真非真一句。承
<pb n="197"/>
上起下。謂真與非真尚不可得。云何更有妄中根
境乎。中間下。謂根境由相藉而有。中無實性。故喻
如交蘆也。
結解同所因（至）迷晦即無明發明便解脫。
此頌生死妙常同是六根更非他物也。所因即六
根。結即是凡。解即同聖。故無二路。汝觀下。重牒前
喻。令審觀也。言空則相依似有。謂有則不依本空
以例根境相依似有。不依本無也。若不了虗妄。隨
塵分別。即是無明。故云迷晦即無明。若達無性。不
隨分別。即便解脫。故曰發明便解脫。此即頌知見
立知及知見無見也。
解結因次第六解一亦亡根選擇圓通入流成正覺。
躡前結解之義。起後圓通之文也。六解則根[托-七+友]。一
亡則性空。言入流者。謂決之而出。流逸奔境。逆之
而入。返流全一。蓋謂選擇圓根。依之發觀。而逆彼
業流。則成正覺也。自此已下。皆孤起頌。
陀那微細識習氣成瀑流真非真恐迷我常不開演。
頌根結初起之由也。陀那。此翻執持。謂執持種子。
發起現行。即第八黎耶。含藏種子為習氣。發生諸
法為瀑流。湛由是分。結由是起也。此識依真如合
生滅。雜乎真妄之間。故曰真非真也。若以為真。恐
迷妄習而自誤。以為非真。恐迷自性而外求。故權
小教中皆不開演也。深密經曰。阿陀那識甚微細。
一切種子成瀑流。我於凡愚不開演。恐彼分別執
為我。外道所執神我。即此識也。
自心取自心（至）非幻尚不生幻法云何立。
頌解結入圓之要也。一切諸法。惟心所現。元無自
性。因不了故。而於中取著。妄成根結。是自心取自
心。非幻成幻法。由妄取故。有幻非幻。能以觀慧了
法如幻。而不妄取。非幻亦無。非幻尚無。幻法何有。
幻法不立。則根塵頓淨。圓通現前矣。
是名妙蓮華（至）十方薄伽梵一路涅槃門。
結頌上文也。由上觀法如幻。不妄取著。故得真妄
兩忘。染淨不滯。名妙蓮華。根境結惑。當下消亡。名
金剛王覺。即照而寂。能所兩忘。名如幻正受。依此
進修。一彈指間。可超無學。而入圓通也。阿毗達摩。
云無比法。十方如來。迥出生死。速證寂常。莫不由
斯。故曰。十方薄伽梵。一路涅槃門。薄伽尊號。具六
義。謂自在。熾盛。端嚴。名稱。吉祥。尊貴。
於是阿難及諸大眾（至）施以法音洗滌沈垢。
讚謝前法。復請後說也。祇夜。云應頌。又云重頌。頌
上長行也。伽陀。云諷誦。亦略云偈。不因長行。但諷
美而頌之。二偈並頌而雙美。故云雜糅精瑩。此指
能詮也。妙理清徹。此謂所詮也。無遮大悲。言其博
濟也。性淨妙常真實法句。即真妄兩忘稱性之談。
心猶下。請後說也。由前偈云。解結因次第。六解一
亦亡。故此疑之。沈垢。微細結惑也。
即時如來於師子座（至）次第酬佛此名為結。
此綰巾示結也。涅槃僧。裏衣。僧伽黎。大衣。劫波羅。
云時分。即夜摩天也。然此由阿難未達六解一亡
舒結倫次。故如來示一巾以成六結。令悟六解一
亡。示綰結之有次第。令悟舒結之有倫次也。
佛告阿難我初綰巾（至）畢竟同中生畢竟異。
此明一巾而成六結。以喻一真心而結六根也。巾
體元無六結。喻心性本無六根。綰動妄生六結。喻
狂亂妄發六根。故後文云。元依一精明。分成六和
合。即畢竟同中生畢竟異也。
佛告阿難汝必嫌此（至）六解一亡亦復如是。
此明六解一亡也。汝必下。徵問解六得一之方。不
成。謂不成一體也。此結下。答出六解一亡之義。謂
六結若存。是非鋒起。若總解除。則無彼此。何有一
六。佛言下。以法合明。謂六根若解。真性亦空。則同
異圓泯。如六結若解。一六俱亡。故云六解一亡亦
<pb n="198"/>
復如是。
由汝無始心性狂亂（至）皆即狂勞顛倒華相。
明由狂心以結六根。合綰一巾而成六結。勞見發
塵。如勞目之起空華。非惟塵境如華。生死涅槃皆
空華也。故曰皆即狂勞顛倒華相。然則六根既由
狂心妄發。但解狂心。而六根自然解脫矣。
阿難言此勞同結云何解除（至）若欲除結當於結心。
此示解結之要也。此勞下二句。先就法指喻。問解
結方。偏掣左右。喻依空有二邊。不知解結。須依圓
觀。當於結心解即分散。喻修圓觀即解結根。此則
以圓觀而為結心也。夫能以圓觀觀法如幻。自然
於根不起分別。對境不生取著。結根於是乎解矣。
阿難我說佛法從因緣生非取世間和合麤相。
此中正取修圓觀而解結根。為佛法因緣。故云不
取世間四大和合麤相也。
如來發明世出世法（至）諸妄銷亡不真何待。
此明不取和合麤相之由也。佛有權實二智。實智
冥理。權智鑑物。發明世出世法。乃至知其種種元
由者。皆權智所鑑也。既於世出世及情無情法。皆
照了不昧。豈今所說解結因緣。而取和合麤相乎。
是故隨汝於六根中。選擇何根依之發觀。根結若
除。塵相自滅。塵垢銷亡。非真何待。
阿難吾今問汝此劫波羅巾（至）六根解除亦復如是。
此明舒結倫次也。吾今下。先就喻明舒結倫次。佛
言下。以法合明。蓋謂最初迷時。本於一根。由一根
迷故。而六根皆迷。此如巾結之倫次也。結既如是。
今欲解時。必從一根發觀。一根返元。六根解脫。此
如結舒之倫次也。故云六根解除亦復如是。
此根初解先得人空（至）從三摩地得無生忍。
明根解獲忍之漸次也。蓋六根初解。了陰無我。故
得人空。般若圓明。悟法空寂。成法解脫。法解脫已。
觀照亦空。境智既空。能所俱寂。故即得無生忍也。
阿難及諸大眾蒙佛開示（至）退藏密機冀佛冥授。
開示慧覺圓通。即前六解一亡真妄兩忘之說也。
由於一六亡義了無疑惑。故得身心皎然無礙。然
一六亡義雖復悟知。而圓通本根尚未通達。故冀
佛冥授也。密言。即開示慧覺圓通等言。本悟。即心
悟實相之悟。以實相無相。則無真妄一切相故。祕
嚴。即圓通本根祕要。蓋謂幸預天倫。若復為說圓
通本根。則亦因此際會道成。不說本根。所得密言
還同本悟。與未聞無異。故即請云。惟垂大悲惠我
祕嚴。成就如來最後開示也。佛不顯說。而因眾敷
陳。是謂冥授。退藏密機。即息慮凝心也。
爾時世尊普告眾中（至）從何方便入三摩地。
因前請示圓通本根。故先令諸聖各陳。次敕文殊
揀選以示本根也。蓋前明十八界七大同一如來
藏性。此二十五聖於十八界七大各入圓通。所謂
千逕九逵。王城不二。下文揀選。為順方宜。然非為
顯法門之有優劣也。況佛自證云。彼等修行實無
優劣。而岳師以大小偏圓揀別圓通。非經正意。故
今註不存。
憍陳那五比丘即從座起（至）如我所證音聲為上。
憍陳那。此云火器。即姓也。觀見下。明依聲解悟。妙
音密圓者。謂即聲契性也。然此二十五門。初標聲
塵者。先此方教體也。雞園即無憂王造以迎佛者。
優波尼沙陀即從座起（至）如我所證色因為上。
優波尼沙陀。云塵性。因塵悟性。故得此名。以昔多
貪欲。故佛令作不淨觀。悟諸色性。以從下。正明觀
相。謂初觀此身。以從不淨白骨。至空色二無。則塵
色盡矣。妙色密圓。即悟諸色性也。由依色相得阿
羅漢。故陳所證云色因為上。
香嚴童子即從座起（至）如我所證香嚴為上。
教觀有為。而因香圓悟。得童真位。故名童子。辭佛
<pb n="199"/>
宴晦者。宴坐晦迹。於清齋作觀也。非木下。觀性空
也。木煙皆非。去來不有。則意無所緣。由是意銷。而
發明無漏。塵氣倐滅。妙香密圓。故陳所證云香嚴
為上。
藥王藥上二法王子（至）如我所證味因為上。
苦酢等。即六味。眾味共成。名和合味。直爾采用。名
俱生味。修煉炮炙。名變異味。由事佛故。必聞正法。
故能了知味性。以晃晃於塵。故非空。相不可取。故
非有。非有故。非即身心。非空故。非離身心。既了味
性無依。即悟無生法忍。是則因味覺明。故答所證
云味因為上。
䟦陀婆羅并其同伴（至）如我所證觸因為上。
䟦陀婆羅。此云賢守。亦云賢護。自守護賢德。亦守
護眾生。我等下。敘昔因以陳圓通。忽悟水因等。謂
於水處一悟。萬法皆空。則塵體不有。水相亦空。內
外既空。從何有洗。中間安然。得無所有。即觸明心。
故云妙觸宣明。而答云觸因為上。
摩訶迦葉及紫金光比丘尼（至）如我所證法因為上。
摩訶迦葉。此云大飲光。以其身真金色。光吞日月
故。我觀下。謂因觀塵變。悟法空寂。遂修滅盡定。以
滅意根。故得身心超百千劫如彈指頃。塵法既盡。
妙法開明。則諸漏銷滅。故陳所證云法因為上。頭
陀。新云杜多。此翻抖擻。以能抖擻法塵為號故。
阿那律陀即從座起（至）旋見循元斯為第一。
那律。此云無貧。增一阿含云。佛在給孤園。為眾說
法。那律於中眼睡。佛說偈訶曰。咄咄何為睡。螺螄
蚌蛤類。一睡一千年。不聞佛名字。那律於是達曉
不眠。眼根便失。世尊下。敘所示相。樂見照明者。即
令注心欲見照明萬法之見性也。以注心於見。餘
緣並息。因息緣故。三昧現前。結惑淨盡。故云樂見
照明金剛三昧。因得三昧。自性洞然。故觀十方如
掌果也。旋見循元者。即反妄循真也。
周利槃特迦即從座起（至）反息循空斯為第一。
槃特。此云繼道。即誦帚比丘也。以其心多散亂。故
教調息。蓋息之生滅。由心生滅也。心生滅故。心不
無礙。因尊者觀息微細窮盡生住異滅諸行剎那。
其心豁然得大無礙。成阿羅漢也。反息循空者。謂
窮盡諸行剎那。即反生滅息。其心豁然無礙。即循
無生空也。
憍梵鉢提即從座起（至）還味旋知斯為第一。
憍梵鉢提。此云牛呞。我有下。陳牛呞因。如來下。明
所示觀法。即教觀嘗味之知。而得超諸漏。以至法
眼清淨。是謂入三摩地清淨法門也。觀味下。正明
作觀之相。謂觀嘗味之知。不從根生。不因境有。由
是根塵識心應時銷落。故應念得超世間諸漏。內
脫身心。即正報解脫。外遺世界。即依報解脫。由超
世間諸漏。故得離垢銷塵。法眼清淨。成阿羅漢也。
以不著塵味。不隨妄知。是謂還味旋知。
畢陵伽婆蹉即從座起（至）純覺遺身斯為第一。
畢陵伽婆蹉。此云餘習。我初下。敘入道之緣。聞不
可樂事。一切苦事也。思不可樂法。而觸不可樂事。
因而正觀。為有知故知此深痛。雖有能覺之覺。覺
於所覺之痛。反覺清淨之心。曾無痛覺。然此猶存
能所。其覺未純。故又思而進之。至於身觸皆亡。心
相亦滅。而諸漏虗盡。純覺遺身也。
須菩提即從座起（至）旋法歸無斯為第一。
尊者解空。非惟一世。故云曠劫。由達法空。心不住
法。故心得無礙。在胎知空。以至了十方空。猶是但
空。復因發明性覺真空。空性圓明。乃能頓入寶明
妙性真空之海。離二乘見。同佛知見也。諸相入非。
能所皆盡。蓋融於寶明空海也。旋諸有法。歸於至
無。蓋歸於寶明空海也。
舍利弗即從座起（至）光極知見斯為第一。
<pb n="200"/>
心見清淨者。謂不因根生。不從境有。脫出根塵。了
無惑習也。由無惑習。故照諸變化。通達無礙。聞說
因緣悟心無際。是則見覺明圓。銷滅諸漏。得大無
畏。成阿羅漢也。心見發光光極知見者。謂以心光
知見萬法無不通利。即所謂內瑩發光。一切浮塵
幻相。應念化成無上知覺也。
普賢菩薩即從座起（至）分別自在斯為第一。
行彌法界曰普。位鄰極聖曰賢。凡具大根修菩薩
行。皆名普賢之行。心聞。耳識也。分別眾生知見者。
擇普賢行而成就之也。心聞發明。內證也。分別自
在。外用也。
孫陀羅難陀即從座起（至）明圓滅漏斯為第一。
孫陀羅。云好愛。妻名也。難陀。云歡喜。己號也。慈恩
兩名。共翻豔喜。為簡放牛難陀。故標妻名。我初下。
明示觀之由。世尊下。明依教諦觀所發之相。前調
息依根。所以攝心。此觀白依識。所以駐心也。息由
肺動而起。鼓煩惱濁。故其狀如煙。昧者不覺。惟諦
觀能見。淨觀發明。則煩濁漸銷。故內明外虗。而煙
銷成白。心淨漏盡。無復煩惱。內瑩發光。故出入息
化為光明也。當得菩提者。謂無生空慧既已現前。
純是智慧。故當得菩提也。銷息。即煙消成白。息久
發明。即出入息化為光明也。明圓。即照十方界。滅
漏。即心開漏盡。皆由鼻識發明也。
富樓那彌多羅尼子（至）銷滅諸漏斯為第一。
說法第一。辨才無礙。因以降魔滅漏。皆舌識力也。
宣說苦空深達實相者。謂了苦無苦相。空無空相。
名達實相。即於苦空宣說實相。是為祕密法門微
妙開示。以徹法源。故無所畏。佛以身口意三輪應
物無滯。音聲。即口輪也。由因師吼而登無學。故印
其為說法無上。言降魔滅漏者。謂以舌識宣說法
音。外則降伏魔冤。內則銷滅諸漏。故舌識而為第
一也。
優波離即從座起（至）一切通利斯為第一。
優波離。此云上首。以其持律為眾綱紀故。或翻近
執。以佛為太子時。彼為親近執事之臣故。我親下。
先敘入道之緣。承佛教戒下。正陳所證。行住坐臥
律儀。各二百五十。對三聚成三千。復以三千配身
口七支。成二萬一千。復配四分煩惱。成八萬四千。
性業遮業者。以殺盜婬妄性元是罪。不待制止。犯
即成業。餘則因過始制。制前犯即無罪。以二業悉
皆清淨。故身心寂滅也。我以執身等者。謂先由執
身。身清淨故。身得自在。次由執心。心清淨故。心得
通達。由是身心一切悉皆通利。而得妙圓通也。
大目犍連即從座起（至）久成清瑩斯為第一。
宣說因緣深義。謂非世間和合麤相。乃發明諸法
空義。故得顯發自心。得大通達。圓明清淨。自在無
畏也。然人之所以不得圓明清淨自在無畏者。由
意識流逸奔境故也。今既聞深義。了法空寂。而識
不流逸。復歸妙湛。故得圓明自在無畏。佛問下。結
答所證。謂旋意識而復妙湛。心光發明。如澄流久。
清水現前。故意識為第一也。
烏芻瑟摩於如來前（至）登無上覺斯為第一。
烏芻瑟摩。云火頭。即火頭金剛也。我常下。敘昔因
以陳所證。多婬之人。本由煖觸迫發。生為欲火。死
為業火。業力增熾。故成猛火聚也。徧觀煖氣者。令
觀火大也。神光下。明觀成入證。謂化欲火而成智
火。變婬心而作定心也。諦觀煖觸無礙流通者。即
觀火大入圓通也。生大寶𦦨。即火光三昧也。
持地菩薩即從座起（至）成無上道斯為第一。
平險防損。代人濟牛。無彼我相。實善平心地。無有
高下也。行至於此。故聞所示。即得心開。言當平心
地則一切地皆平者。令了萬法唯心。勿起異見分
別。即得心平。心地若平。即不見彼我高下等相。則
<pb n="201"/>
一切皆平也。毗舍浮。此云徧一切自在。亦由平心
故一切自在。我即下。正陳所證。謂了身界二塵等
本如來藏。故不相摩觸。了微塵性。即悟無生。故云
我於法性獲無生忍。妙蓮華佛知見地。即諸佛心
地法門也。行實圓契。染淨雙忘。名妙蓮華。迥出三
乘。深造一實。名佛知見地。持地所持。在此而已。故
得身界塵銷。無上智圓也。
月光童子即從座起（至）圓滿菩提斯為第一。
月。太陰水精。昔師水天。修習水觀。水性圓明。故號
月光。觀於下。明作觀相。蓋由初觀內身之水。性不
相奪。以至觀世界外諸香海水。無二無別。故得水
性圓明。我於是時。至身質如初。敘作觀之緣。初成
此觀。但見其水。明定果色隨心所變。未得無身。出
定心痛。如舍利弗於恒河岸入定。遭違害鬼所擊。
而出定頭痛。亦未得無身也。久離病緣者。謂羅漢
子縛雖盡。既未得無身。則果縛猶存。是以心痛。出
定不知者。由無明未盡也。觀身界之水無別。即性
合真空。以水性不相陵奪。云一味流通。由觀水性
不相陵奪。得無生忍。圓滿菩提。故水大為第一也。
瑠璃光法王子即從座起（至）傳一妙心斯為第一。
因風大圓悟。身心發光。洞徹無礙。號瑠璃光。無量
聲佛。依風大開示菩薩。欲其證得不動。故令觀於
羣動。若了羣動無依。即證本覺不動。瑠璃光因是
觀界觀世觀身觀心。遷流運止。悉惟風力。故曰諸
動無二。亦復了知此性。來無所從。去無所至。由是
覺了大千羣動。皆即狂勞。猶百蚊蚋鼓於方寸耳。
因了風無所從。故逢佛未幾。即悟無生。是於羣動
而覺乎不動。故見自身於不動佛國為法王子也。
東為羣動之本。而佛號不動。乃即動而靜者也。能
即動而靜。故身心無礙。洞徹發光。合十方佛傳一
妙心者。謂觀風力無依。所悟之心。即十方佛所傳
妙心故也。
虗空藏菩薩即從座起（至）妙力圓明斯為第一。
由觀空故。得證空性。則性中所有。一切皆空。身與
剎海涉入無礙。號虗空藏。以證空性故。得無邊身。
由得無邊身故。能以四寶珠。照十方剎。化成虗空。
於心現鏡。光照諸剎。來入鏡中。身剎互入。不相妨
礙。廣大隨順。施作佛事也。此大神力下。明妙力之
因。謂由觀四大身心虗空佛國。同一虗妄。唯是圓
常。冥此發用。豈拘方所。佛問下。結答所證。妙力圓
明。即照剎現鏡之事。由觀空故得此妙力。故空大
第一也。
彌勒菩薩即從座起（至）得無生忍斯為第一。
彌勒。正云梅怛利曳那。此翻慈氏。謂慈隆即世。悲
臻後劫。愍物迷識。故示迹發明也。心重世名好遊
族姓者。明迷識逐境。外慕妄求也。從燈明教而名
心頓歇者。了境唯識。迷妄自除也。然燈佛現乃成
妙圓者。迷妄既除。真心即現。則萬境妙圓矣。得是
妙圓識心三昧。則了盡空如來國土皆我心變。淨
穢有無亦我心變。無量佛性從此發揮。是謂流出
無量如來。至得補處。亦不離此也。識心圓明入圓
成實等。蓋由識心妙圓。證圓成實。不復迷識逐境。
種種計著。故能遠離依他及徧計執。而得無生忍
也。徧計所執。謂橫執眾生壽者我及我所。乃至情
非情異。有實體性。故周徧計度也。依他起性。謂計
有因緣世間和合。建立名相。執此假相定從種生。
雖無我執自然種性。猶執五蘊等法。定從種生也。
圓成實性。即真如也。圓成如麻。依他如繩。徧計如
蛇。今入圓成。即證真如理也。
大勢至法王子與其同倫（至）得三摩地斯為第一。
大勢至。亦名無量光。觀經云。以智慧光普照一切。
令離三途。得無上力。名大勢至。夫念佛者。不得一
彈指頃念世五欲。是謂繫念。脫能如此一無間雜。
<pb n="202"/>
則無量性光自然發明。下所謂不假方便自得心
開者此也。譬如下。示必須繫念。然後相應。不專念
佛。則雖逢不逢。或見不見。染香則襲香。念佛則見
佛。故以念佛妙熏。名香光莊嚴也。念佛得忍者。蓋
以淨念蠲濁想。正念滅邪受。邪濁既除。心境空寂。
一切不生。名無生忍。如此。則自性佛土淨矣。故攝
行人同歸也。我無下。正陳所證。都攝六根者。以念
佛三昧通攝六根。即見大第一也。

大佛頂如來密因修證了義諸菩薩萬行首楞嚴經
纂註卷第五

<sarticle>大佛頂如來密因修證了義諸菩薩萬行首楞嚴經
纂註卷第六</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
爾時觀世音菩薩即從座起（至）從聞思修入三摩地。
觀音者。觀世言音。圓悟圓應之號也。於音言觀者。
以觀智照之。不以耳識聞之也。所謂入流亡所。則
以觀不以聞可知矣。所師之佛亦名觀音者。因果
相符。古今一道也。達耳之謂聞。著心之謂思。治習
之謂修。三者圓明。是謂三慧。
初於聞中入流亡所（至）生滅既滅寂滅現前。
此敘入圓通之本因也。言入流亡所者。由初於聞
中。以圓修慧。反照聞性。不隨聲塵流逸。故得逆彼
業流。亡所聞相。而所入寂也。所入既寂。動靜不生。
觀慧漸增。能聞亦盡。所覺之聞既離。能覺之智亦
寂。境智不立。空覺極圓。所空觀智既亡。能空空覺
亦滅。則生滅相盡。圓通之性全體現前。即所謂有
照有覺。俱名障礙。照與照者同時寂滅也。
忽然超越世出世間（至）與諸眾生同一悲仰。
由圓通之性現前。世出世法不能限礙。十方法界
圓明洞達。獲二殊勝。此即圓照三昧也。以其圓洞。
故上合諸佛。下合羣生。無間然者。上合諸佛。遂能
愍物與慈。應機與樂。即三十二應是也。下合羣生。
故知其悲仰。隨與[托-七+友]苦。即十四無畏是也。
世尊由我供養觀音（至）成三十二應入諸國土。
此敘三十二應之本也。如幻者。幻人作為。本於無
作。以喻熏修應機。即為無為。亡情絕解也。聞熏聞
修者。謂熏修皆不離聞也。因依聞性熏修。結惑淨
盡。三昧現前。則與如來同一慈力。故能隨緣應化。
凡皆如幻而已。三十二應者。現十法界身。圓應羣
機也。開之有三十二。合之惟四聖六凡。攝盡羣類。
世尊若諸菩薩入三摩地（至）而為說法令其解脫。
由圓通性現。與佛同力。故能現佛身也。修正定。取
正果。進求無餘。曰進修無漏。無明垂盡。種智將圓。
曰勝解現圓。斯可以得佛。故現佛身為說果法。令
其解脫者。使其圓滿菩提。歸無所得也。第十地菩
薩。坐華王座。垂成正覺。猶有學佛煩惱。亦須別佛
說教。斷最後無明。方成佛道。斯即其事也。
若諸有學寂靜妙明（至）而為說法令其解脫。
獨覺者。出無佛世。觀物變易。自覺無生。故號獨覺。
樂獨善寂。求自然慧。故曰寂靜妙明。緣覺者。稟佛
之教。觀緣悟道。故云緣覺。知迷勝性由十二緣。於
是斷至無明。則緣斷而勝性現矣。性因緣斷而現。
故曰緣斷勝性。勝妙現圓者。各約自乘理智。已現
已圓。但未克證。今現身說法。使其證入。即令解脫
也。
若諸有學得四諦空（至）而為說法令其解脫。
三果已前。賢位聖位。俱屬有學。見道一十六心。斷
<pb n="203"/>
四諦下惑。證生空理。故曰得四諦空。初果後。進斷
三界八十一品俱生。品品皆證一分擇滅無為。故
云修道入滅。說法解脫之義。准上可知。四聖不舉
菩薩者略也。
若諸眾生欲心明悟（至）而為說法令其成就。
此應諸天也。梵王。即色天主。名為尸棄。此云頂髻。
纓珞明四禪皆有王。今言梵者。應是初禪之頂。以
有覺觀語言之法。得為千界之主。說法者。如金光
明云。大梵天王說出欲論。解脫者。令離欲塵也。帝
釋。即欲界第二天主。說法。即十善法也。自在天。是
欲界頂天。大自在。即色頂摩醯首羅天。然初舉梵
王。復自欲天超至色頂。以明無剎不現也。
若諸眾生愛統鬼神（至）而為說法令其成就。
上舉正統。此舉臣輔也。天將軍。為帝釋上將。統領
鬼神。四天王。臣於帝釋。統領世界。四天太子。即那
吒之類。能驅鬼神。
若諸眾生樂為人王（至）而為說法令其成就。
應王臣士庶也。自金輪至粟散。皆人王也。粟散。即
[邱-丘+(看-目)]國小王。散於天下。如粟之多。長者具十德。謂姓
貴。位高。大富。威猛。智深。年耆。行淨。禮備。上歎。下歸。
故為族姓之主。世間推讓也。隱居求志。行義達道。
名居士。愛談名言。即典雅之言也。三台。輔相。州牧。
縣長。悉號宰官。婆羅門。此云淨行。愛諸數術。即和
合占相。推步盈虗也。
若有男子好學出家（至）而為說法令其成就。
應入道四眾也。戒。謂比丘二百五十。尼倍之。言律
言禁者。比丘所持常律而已。尼則禁切尤詳。優婆
塞優婆夷。謂近事佛法男女。以五戒自守。堪任近
事出家二眾故。
若有女人內政立身（至）而為說法令其成就。
應主婦童真也。天子三公九卿等掌外政。三后九
妃等掌內政。所以修治家國。女主。即后妃也。命婦。
即公卿之妻受錫命者。國夫人。如論語[邱-丘+(看-目)]君之妻
曰君夫人。大家。如後漢扶風曹世叔妻者。同郡班
彪之女。名昭。字惠姬。和帝數召入宮。令皇后貴人
師事焉。號曰大家。
若有諸天樂出天倫（至）而為說法令其成就。
應八部雜類也。藥义。此云輕捷。乾闥婆。此云香陰。
新翻尋香行。帝釋樂神也。阿脩羅。新翻非天。以諂
詐無天行故。準普門品八部。此闕迦樓羅。即金翅
鳥也。緊那羅。形似人而頭有角。因呼為疑神。天帝
絲竹樂神也。小劣乾闥婆。摩呼羅伽。地龍。肇公云
大蠎腹行也。有形。如休咎精明等。無形。如空散銷
沈等。有想。如神鬼精靈等。無想。如精神化為土木
金石等。皆非人也。六凡不舉地獄者。此類方沈幽
昏。未能聞法。則以施無畏力拔之。
是名妙淨三十二應（至）無作妙力自在成就。
結前應化。會歸所本也。迹示同類。心絕愛見。名妙
淨。依無作智。起大神用。名無作妙力。無作無為。隨
緣汎應。名自在成就。
世尊我復以此聞熏聞修（至）獲十四種無畏功德。
此明十四無畏之本也。蓋菩薩所證圓通之理。徧
在眾生悲仰之中。故云同也。由我不自觀音。而彼
獲脫苦。由我知見旋復。而彼不能燒。故云於我身
心獲無畏德。良以眾生悲仰純一同菩薩心。故感
聖加而獲諸無畏。此中意顯菩薩功德。故但云於
我身心獲無畏也。
一者由我不自觀音（至）觀其音聲即得解脫。
不自觀音以觀觀者。謂不隨聲塵所起知見。反照
自性也。不起知見。則無所妄。反照自性。則一切真
寂。無復苦惱可得。故令眾生隨觀其聲即得脫苦
也。斯蓋顯稱名脫苦之速。故云觀其音聲即得解
脫。非令苦惱眾生反觀音聲也。
<pb n="204"/>
二者知見旋復（至）大水所漂水不能溺。
由旋六根而復圓通。無復水火之相。故令眾生水
火不能燒溺也。
四者斷滅妄想心無殺害（至）亦如吹光性無搖動。
殺害起於妄想。既滅妄想。則心無殺害。故令眾生
入於鬼國鬼不能害也。熏於妄聞成真聞性。一根
既圓。則六根銷復同於聲聽。無復形礙。故令刀兵
猶如割水吹光也。
六者聞熏精明明徧法界（至）經過險路賊不能劫。
聞熏精明。爍彼幽暗。故不能視也。音性圓銷。則內
無所繫。觀聽返入。則外無所累。故枷鎖自脫也。音
聞兩立。則物我成敵。今滅音圓聞。則內外無待。故
能徧生慈力。無復怨敵矣。藥叉。如前。羅剎。云可畏。
鳩槃茶。厭魅鬼。毗舍遮。噉精氣鬼。富單那。熱病鬼。
九者熏聞離塵色所不劫（至）諸阿顛迦永離癡暗。
眾生以欲習合塵故為色劫。能以金剛三昧熏聞
成性。遂能離塵。成性則欲愛乾枯。離塵則根境不
偶。故雖有妖色。不能劫動矣。瞋由違情而起。對境
而生。音性純淨。無復妄塵。故圓融無違。無能所對。
無違無對。則不瞋矣。癡由妄塵所蔽。無明所覆。銷
塵則無蔽。旋明則無覆。故外之法界。內之身心。凝
瑩朗徹。離癡暗矣。性障。即癡也。阿顛迦。此云無善
心。內業有十。而壞滅法身。惟婬怒癡為甚。故舉三
以兼餘。
十二者融形復聞不動道場（至）眾人愛敬有相之女。
融形則礙滅。復聞則性真。故涉入世間。而無動無
壞。能徧十方供微塵佛。稟承其法各為法子。供佛
足福。稟法足慧。而能紹繼法王。有男子之道。故能
應其求也。六根圓通者。謂六根脫出六塵。同一圓
通性也。以同一性。故明照無二。圓通故含十方界。
明照故立大圓鏡。無二故立空如來藏。具此能承
順法門。受領無失。承順即坤儀柔德。受領即閨門
能事。有女子之道。故能應其求也。此既令求者滿
願。是亦拔其苦。而施與無畏也。
十四者此三千大千（至）施無畏力福備眾生。
圓通本根。妙含法界。一多平等。彼我無二。故令持
我名。福等於彼。當知修習得真圓通。則一身多身。
此界他方。一福德一名號。各各圓徧。無復涯異也。
是名下。總結。
世尊我又獲是圓通（至）四不思議無作妙德。
牒前所證。標起下文也。四者。謂現眾多容。誦一一
呪攝化眾生。圓應所求。不思議者。謂理出於無為。
神應於不測。是名不思議無作妙德。然前亦現形
應求。獨此名不思議者。前則略顯。此復深明。如於
一身現八萬首臂。固莫得而思議也。
一者由我初獲妙妙聞心（至）救護眾生得大自在。
由我初獲者。即指初於聞中所得也。妙妙聞心者。
謂初亡根塵。而心固已妙矣。此對麤之妙。非絕待
之妙。繼而境智雙亡。能所俱寂。故云妙妙。由是則
心精遺聞。六根不隔。一覺圓融。應現無滯也。首為
六用之總。臂表提接之悲。目表照了之智。各依本
數充之。以至八萬四千者。表依根本六用。根本智
悲。而汎應塵勞。得大自在也。一體之中。塵勞萬法。
慈威定慧。無所不備。而繼二十四聖示現者。明彼
所現雖各一端。圓而會之咸極於此。使悟入者。不
止二十五門。頓了八萬塵勞。法界理事。曾不離吾
一圓融淨覺之體。能同能異。即一即多。無邊剎海。
德用徧周。十方身土。境相相入。邪正吉凶之術。養
生安物之方。法法圓通。塵塵具足矣。或曰。八萬四
千。特表法耳。一身何所施乎。是特以有思惟心。測
度菩薩圓通境界也。夫身含十虗。毛端現剎。彼空
與剎。又不啻如首臂而已。彼八萬四千首臂。猶人
之八萬四千毛孔耳。未足異也。聖人之言。即事即
<pb n="205"/>
理。既曰不思議德。無以限意思之議之。爍迦羅。云
金剛。堅固不壞也。母陀羅。云印。各有妙印也。清淨
寶目。離塵合覺也。慈以攝化。威以折伏。定以復湛。
慧以開覺。通指眾多妙容也。
二者由我聞思脫出六塵（至）捨身珍寶求我哀愍。
由我六根脫出六塵。成一圓融寶覺。故得如聲度
垣不能為礙。因無礙故。能現形誦呪。施與無畏也。
本根清淨。則一切無著。故能令眾生捨諸慳著也。
求我哀愍者。哀愍受之。而為施作佛事也。
四者我得佛心證於究竟（至）求大涅槃得大涅槃。
得佛心者。謂上合諸佛本妙覺心也。由得佛心證
於究竟。故能以珍寶供養諸佛。傍及眾生。使彼所
求如願也。
佛問圓通我從耳門（至）故觀音名徧十方界。
結答本因也。初於聞中入流亡所等。是從耳門得
圓照也。由得圓照三昧。故隨緣應化得大自在。因
入下。結歸本根。由我下。明因果名實。謂因心能以
觀照返聽。故果號觀音。實洞十方。故名亦徧界。
爾時世尊於師子座（至）梵唄詠歌自然敷奏。
前說圓通之法。此顯圓通之瑞而應之也。諸佛五
體同放寶光者。表證性明極。則寶覺圓融全體發
現也。寶光交照。表自他之理互融。會中菩薩羅漢。
即二十四聖之儔。佛光亦灌其頂者。印其修證等
無優劣也。林木演音。表依正之性不二。謂圓通既
現前。則一切聲是佛聲。一切色是佛色。無非悟入
之處。無非圓通之理也。大眾普獲金剛三昧者。因
此皆能破惑障悟圓通也。天雨寶華。空現寶色。地
隱山河。界含塵剎。表證圓通性。則無作妙行自然
分披。寶明空覺全體發現。有為習漏當不復生。眾
塵廓然無復隔越也。梵唄詠歌自然敷奏者。能使
法界永離眾苦。常得妙樂也。聖人所演圓通法門。
奧旨妙利詳悉若此。故眾瑞詳而應之。
於是如來告文殊師利（至）何方便門得易成就。
印前所證。敕選根門也。歸元證性。雖無差別。隨方
應機。自有難易。故敕大智選擇也。
文殊師利法王子奉佛慈旨（至）承佛威神說偈對佛。
文殊智德之主。言用莫測。斷割無疑。與奪眾心。誰
不緘默。故承佛旨敬而說偈。於說偈中。將揀根門。
先明覺性。次辨迷妄。後示歸元。於歸元中選耳根
為易者。謂若無迷悟。豈有修行。蓋迷一真。遂成諸
妄。物無終否。故有悟期。悟逐根門。遂分遲速。故唯
選耳根。為初心方便也。
覺海性澄圓圓澄覺元妙。
真覺之性。猶如大海澄湛圓明。而圓澄覺性元來
自妙。此即人人本來圓通者也。
元明照生所（至）想澄成國土知覺乃眾生。
元明照。即上本明之性也。圓澄覺體。本來明照。由
迷本明而起無明。故生所也。有相當情。無相即隱。
故云所立照性亡。性真既隱。空覺遂分。根器二界。
遂因迷頑妄想安立。故妄想凝結。則成無情國土。
妄識知覺。則成有情眾生。則彼澄妙者。莫得而圓。
莫得而通矣。
空生大覺中（至）漚滅空本無況復諸三有。
牒上以明迷澄圓而成根器。融根器則歸澄圓也。
大覺海中。本絕空有。由迷風飄鼓。妄發空漚。而諸
有生焉。迷風既息。則空漚亦滅。所依諸有遂不可
得。而空覺圓融復歸元妙矣。有漏兼有情。三有含
情器。諸三有。指微塵國土中三有也。
歸元性無二（至）初心入三昧遲速不同倫。
此明選擇圓通之意也。蓋二十五聖。歸元無異。方
便不同。在乎聖性。逆順皆通。不容料揀。其如初心
遲速異宜。故須選擇也。所謂順逆者。觀音耳根則
順。餘聖諸門則逆。蓋對此方之機說也。
<pb n="206"/>
色想結成塵（至）能所非徧涉云何獲圓通。
前憍陳那等因六塵圓悟。而此皆揀去者。彼所謂
聖性無不通。此所謂初心不同倫。則凡所不取。皆
以不宜初心。意取耳根獨宜也。今揀六塵。以色能
起想結塵。使精性不徹。聲唯局名句味。不該不徧。
味。意味也。伊。猶唯也。香因根有。離則元無。味非本
然。因舌知有。觸因身顯。無身不明。此皆因根而覺。
有無不恒。故不能獲圓通也。法塵非相。獨意能緣。
內潛意根。故稱內塵。能所角立。能非是所。既不徧
涉。云何獲圓。
見性雖洞然（至）想念不可脫云何獲圓通。
見性但約四維以論。故虧一半。鼻闕中交。故云支
離。蓋圓通之性涉入無間者。既有支離。不能無間。
云何獲圓。舌不因味而能覺了。乃為無端。且舌根
為識所依。應名舌入。今文語倒。但是舌入非無端
耳。身與觸塵。皆合知而離不知。故云同也。既離皆
不知。則各非圓覺觀矣。蓋圓通之性冥會萬法者。
既知與無知各有涯量。不能冥會。云何獲圓。湛了
終無見。如精了不能徹也。以雜亂思。於湛了性終
無能見故。
識見雜三和（至）念緣非離物云何獲圓通。
論云二和生識。謂根境和合。識生其中。今言三和
者。能所合說也。三者和合。窮之本自無體。故曰非
相。根境和合則有。不合則無。故曰無定也。普賢用
心聞。故能知他方沙界外事。此由修法界行大因
所生。非初心能入也。孫陀羅散亂。佛欲攝住其心。
令觀鼻端。此特權機而已。蓋真心無住。有住則妄
矣。教依舌識說法。開悟必先成就辨才者。如富樓
那從曠劫來辨才無礙。佛教說法成阿羅漢。豈非
開悟先成者耶。然其所說名句之體。且非無漏之
法。是故簡之。波離持戒使無所犯。但檢束其身而
已。無身則無所束。故不該不徧也。目連神通。本乎
宿因。何關軌法意識而得顯現。且意識有念有緣。
不能離物。云何獲圓。法即軌法。分別即意識也。
若以地性觀（至）因果今殊感云何獲圓通。
持地平填。尚涉有為。非實聖性。月光水觀。未離想
念。難契如如。蓋如如之理。非覺觀之法故也。烏芻
瑟摩聞說欲火而生厭離。是厭有也。既有欣厭。非
真解脫。瑠璃光觀風性動則與寂對。有對非覺也
晦昧為空。故云昏鈍非覺。無覺異覺。云何獲圓。彌
勒修唯識觀。而所觀之識念念生滅。存心觀之己
妄。況獲圓通耶。勢至修念佛行。而念性即生滅法。
依生滅因求常住果。是殊感也。已上二十四聖。皆
由所得圓通本根。非此土當機。乃為所簡。又若不
杜塞諸門。焉能令一門深入。故知簡聖。全是為機。
豈文殊之有慢心。諸聖之有慚德。古謂此等龍門
點額。寧不長吁者。鄙哉。
我今白世尊（至）欲取三摩提實以聞中入。
前揀諸門。此選耳根也。娑婆世界耳根最利。故用
音聲以為佛事。由從耳根聞聲。引起聞慧。緣名句
文。即聞無聞。故云清淨在音聞也。因聞教已。然後
思惟修習。取三摩地。亦不離聞。故云欲取三摩實
以聞入也。然聖人設教隨方不同。或有佛土以佛
光明而作佛事。或有佛土以佛菩提樹而作佛事。
乃至或以園林臺觀。或以虗空。或以寂無說示。如
香積佛國無文字說。但以眾香。令諸天人得入律
行。而此方教體。必藉音聞。欲取正定必由聞入者。
各隨機緣故也。蓋彼諸佛土無非利智。故機緣默
契出乎言象。而堪忍眾生迷本循聲昏惑障重。必
藉聞熏聞修以銷塵除障。然後可入。然以聞為入
者。特得其門而已。必期於遺聞反聞。然後為至也。
夫至於遺聞反聞。則佛光明菩提樹。乃至寂無說
示處。皆可入矣。
<pb n="207"/>
離苦得解脫（至）救世悉安寧出世獲常住。
初聯歎觀音脫苦得樂也。於沙劫入塵國。歎三十
二應也。得自在施無畏。歎四不思議十四無畏也。
妙音觀音。歎隨德之名也。梵音潮音。歎隨名之實
也。以說法不滯為妙音。尋聲救苦為觀音。音性無
著為梵音。應不失時為潮音。末聯總歎眾德。能救
世間苦。能與出世樂也。
我今啟如來（至）五根所不齊是則通真實。
觀音所說。即從耳門圓照得真圓通等事。目非下。
初斥眼等五根不得真通。隔垣下。獨取耳通之真
也。口鼻身俱合中知。若將身以合方知句。居口鼻
上。其義方順。蓋語倒耳。
音聲性動靜（至）覺觀出思惟身心不能及。
動靜有無。皆屬聲塵。耳根圓離。不隨生滅。是則常
性之真也。無聲號無聞。指阿難聞鐘之事。縱令下。
讚顯常性也。五根皆待意思。有無不常。唯耳在夢
能聞杵音。是不為不思而無也。又耳根聞性。出乎
覺觀思惟。勝餘根矣。
今此娑婆國（至）豈非隨所淪旋流獲無妄。
此令旋流返本也。謂心性不明。依聲論明。欲人達
本忘言耳。而人返迷本循聲。以至落邪淪妄。豈非
隨聲之所淪溺。故令旋流返本以息妄淪也。娑婆
學者。多徒事強記。落邪淪妄。不知返本。故託阿難
以警之。上來佛命文殊。於二十五行選揀當根。使
阿難開悟。文殊說偈對佛。至此揀根既畢。下乃宣
告阿難以及大眾。發明旋倒聞機反聞自性之說。
是亦密奉如來開悟之慈旨也。後至誠如佛世尊
下。復結歸對佛之辭以終偈焉。
阿難汝諦聽（至）將聞持佛佛何不自聞聞。
金剛如幻三昧。即觀音如來所授如幻聞熏聞修
金剛三昧也。三世諸佛皆從此出。故名佛母。汝聞
下。責過勸修。謂將汝循聲之妄聞。以持佛佛之言
教。何不反聞自性以求解脫乎。上聞。能照之智。下
聞。所照之理。
聞非自然生（至）一根既返源六根成解脫。
聞即耳根。聲即耳境。上既警其自聞。今乃略示修
相。蓋根因境有。皆即妄塵。故應以觀旋而脫之。而
無能脫者。斯返真源。一根返真。六皆脫妄矣。
見聞如幻翳（至）摩登伽在夢誰能留汝形。
見聞幻翳。指妄根也。三界空華。指妄境也。以皆妄
故。聞復則翳除。塵銷則覺淨。所以根返源而塵清
淨也。根塵既銷。覺體圓淨。覺圓淨故。內瑩發光。故
得寂照含於虗空。卻觀世間猶如夢事。且摩登在
夢。了不可得。誰能留汝使不解脫哉。
如世巧幻師（至）息機歸寂然諸幻成無性。
喻明一返六脫也。幻師。喻一精明。幻作男女。喻動
成六根。機。喻動心。息機寂然諸幻無性。喻一返六
脫。蓋諸根運動。本於一機。故休息一機而歸寂然。
則諸幻無性也。
六根亦如是（至）餘塵尚諸學明極即如來。
合上一返六脫也。一精明。合上幻師。分成六和合。
合上幻作諸男女。一處成休復。合上息機歸寂然。
六用皆不成。合上諸幻成無性。蓋六根流逸。本乎
一心。故以觀慧反照。使一處休復。則六用不成。想
塵識垢。應念消亡。即得妙圓明性。細惑未盡。尚須
修學。惑盡明極。即如來矣。
大眾及阿難（至）我亦從中證非惟觀世音。
結指耳根。令其從事也。蓋聞機外逸。則迷本循聲。
故名顛倒。能以觀慧旋倒聞機。反照聞性。則脫根
塵。獲聞自性。即資此性成無上道。此圓通實如是
也。涅槃門者。出生死證真常之要道也。三世果人
莫不由此。未來學人當依是法。
誠如佛世尊（至）非是長修學淺深同說法。
<pb n="208"/>
成就不生不滅涅槃妙心。惟耳根為最。餘則佛之
威神如被。令即己事而捨塵勞。非始終長修。淺深
同說之法也。欲其長修同說。無如觀音法門矣。如
那律失明而旋見。畢陵觸刺而遺身。烏芻厭欲而
登覺。持地待佛而銷塵。皆即己事而已。
頂禮如來藏（至）圓通超餘者真實心如是。
初二句禮佛。謂果體之中。含藏功德。超脫諸漏。不
可以有無思議也。次二句請加。方便下。結歸本根。
真實心者。文殊指已選圓通心也。
於是阿難及諸大眾（至）阿耨多羅三藐三菩提心。
敘海眾聞法獲益也。阿難等方悟圓通從耳根入。
故云明了其家所歸道路。蓋圓通妙門。言下頓開。
諸佛正果。由斯可冀。故觀佛菩提及大涅槃。身心
了然。特少進趨耳。故譬遠遊未歸。明了道路也。普
會大眾。亦悟聞性。銷塵旋明。故得本離塵。獲法眼
淨。性比丘尼。由妙性圓通。諸漏永盡。成阿羅漢。無
等等者。物無與等。而能與物為等。此得妙圓通。上
同下合之德也。無量眾生皆發是心者。因聞是道
而希慕願樂也。
阿難整衣服於大眾中（至）於菩提心得無退屈。
因悟圓通從耳根入。故云心迹圓明。悲欣者。悲昔
不聞。欣今得悟。又念未來眾生未悟故悲。觀現前
大眾得益故欣也。菩薩四誓。以度人為先。如來十
號。以應世為本。當知五住究盡。二死永亡。方云得
度。今阿難現居分段。故曰未度。雖然。且欲將以是
法度人。而恐末劫多難。邪魔妄作。易退覺心。故請
攝心遠魔。安立道場清淨軌則也。然修道文初。先
明止觀二決定義。次示解結當於結心。以至諸聖
所陳。文殊所示。依之修行。可謂至矣。此復問攝心
遠魔之法者。良由末世眾生。心浮力弱。不先持戒。
難入正定。故重發起世尊。舉揚清淨明誨。令人因
戒生定。因定發慧。則三決定義具。而修行之要始
備矣。是以雖示止觀修進之方。必假重施戒品。至
於下明三種漸次。及五十七位。即依此進修。窮盡
妙覺。則知此三。乃出苦之要津。證聖之捷徑也。
爾時世尊於大眾中（至）是則名為三無漏學。
此示攝心遠魔之要也。言三決定義者。謂此三乃
決定成佛之因。佛佛決定說。行人決定修也。三藏
之中。毗奈耶律藏。此大小乘戒之通稱。小乘稟法
為戒。麤治其末。大乘攝心為戒。細絕其本。法戒則
無犯而已。心戒則無思犯也。夫能攝心。則定由是
生。慧由是發。三者圓明。則諸漏永盡。故名三無漏
學。此下別示四重。則十戒之初。婬殺盜妄。四波羅
夷。為根本重罪。所謂其心不婬。其心不偷者。皆使
無思犯也。攝持軌則。莫尚乎此。能如是攝心。則不
墮魔鬼等道。故知心戒誠。攝心遠魔之要術也。
阿難云何攝心我名為戒（至）各各自謂成無上道。
眾生皆因婬欲而正性命。故纏生死。若欲愛乾枯。
則殘質不續矣。魔亦多智修禪。為不斷婬。故不成
聖道。帶婬修禪。必落此類。且犯四重禁。罪在地獄。
今以修禪之功。且落魔鬼等道。若約未來輪轉。則
應備歷三途。
我滅度後末法之中（至）第一決定清淨明誨。
末世眾生。無正法眼。多被魔惑。預須戒備。勿遭誘
攝也。但貪欲愛。不顧陷墜。名落愛見坑。諸經戒殺
居首。為設化以慈悲為本。此經婬戒居首。為真修
以離欲為本。蓋欲氣麤濁。染污妙明。欲習狂迷。易
失正受。續生死。喪真常。莫甚於此。故須首戒。而為
清淨第一明誨也。觀阿難起教。示遭邪染。而厥初
發心。先厭欲濁。至於三漸次中。一一首懲。然後身
心妙圓。獲大安隱。十信初心。由欲愛乾枯。而慧性
圓明。遂階等妙。諸世間人。由心不流逸。澄瑩生明。
漸乎六天。是故真修內攝。必先離欲也。
<pb n="209"/>
是故阿難若不斷婬（至）不如此說即波旬說。
婬機者。婬謂婬事。機謂婬心。心能發業故曰婬機。
心事俱離。離性亦離。則一無所住。故菩提可冀也。
阿難又諸世界六道眾生（至）食眾生肉名為釋子。
佛化初行。隨事漸制。權許五淨耳。不見。不聞。不疑。
自死。鳥殘。為五。神力所化。本無命根。名淨。此乃小
乘權宜。若真慈真脫。皆在所斷。故梵網初演。涅槃
終談。莫不切禁也。此列五淨。而他經或三或七。涅
槃或九者。特開合耳。淨肉。又除人蛇象馬驢狗獅
子狐豬獼猴十種之外。蓋此十種。縱不見不聞而
殺。亦不可食也。
汝等當知是食肉人（至）取諸眾生血肉充食。
修禪避罪。反乃行殺。塞耳避人。反乃高聲。是欲隱
彌露也。不故蹋。不故拔。仁慈之至。猶及草木。況食
眾生肉耶。
若諸比丘不服東方（至）不如此說即波旬說。
東方不無裘毳。西土不無絲綿。各以多分言也。酬
還宿債。不遊三界。上句當在下。譯人語倒也。足不
離地者。劫初之人。體有飛光。足若御雲。由乎食地
肥。啗香稻。故其體堅重。而足不離地也。身。血肉骨
髓也。身分。裘毳乳酪也。身服食。心貪求。故曰二途
必須併斷也。
阿難又復世界六道眾生（至）各各自謂成無上道。
不與而取。皆為偷盜。分越所酬。猶徵其剩。況乃盜
取。得無反徵。此所以生死相續也。邪道奸欺。偷者
必落其類。
我滅度後末法之中多此妖邪熾盛世間（至）由是疑
誤無量眾生墮無間獄（＆CB17631;。應作稗。恐傳寫之訛。故註以稗義釋之）。
方。法也。僧祗律云。乞食謂之分衛。謂分施眾僧。衛
護道力。肇法師云。乞食略有四義。一為福利眾生。
二為折伏憍慢。三為知身有苦。四為除去滯著。今
經令其捨貪不自熟食。即除去滯著也。成菩提道。
即衛護道力。福利眾生也。寄於下。謂殘生寓於三
界。如旅泊然。而示一往還。去已無返。如是了知。豈
事畜藏。何所顧戀。皆所謂循方也。不能循方。潛奸
稱善。自謂果人。異言詃惑。令人恐怖失心。巧取多
求。過處其家耗散。敗法毀則。故號賊人。雖服佛之
服。而大法小販。是假我衣服。稗販如來。稗販。言小
販也。甚至稱造業為佛法。非具戒為小乘。負己靈
於闡提。誤眾生於地獄。若斯人也。可不痛哉。
若我滅後其有比丘（至）如我馬麥正等無異。
身為業本漏緣。無始已來為之貪求積債。今能捨
之作無上業。故能酬宿債脫諸漏也。蓋一切難捨
無過己身。難捨能捨。則自餘貪愛決能棄捨。故曰
是人於法已決定心。苟能捨身。而心不決捨。則徒
增業苦。無益於道。故下云必使身心二俱捐捨也。
佛為宿詬比丘可食馬麥。故證果後於毗蘭邑食
之。示宿債必酬也。
汝教世人修三摩地（至）不如此說即波旬說。
衣鉢不畜。視毀如讚。此於利害二途。身心俱捨也。
身肉骨血與眾生共。則不私其身。不顧其生。又捨
之至也。行能至此。則其心不偷可知矣。阿含稱所
畜物。可以資身進道。薩婆多論許百物各可畜一。
皆不了義也。
阿難如是世界六道眾生（至）沈三苦海不成三昧。
於四果十地未得謂得。名大妄語。貪其供養。求己
尊勝。名愛魔。妄起邪見。謂已齊聖。名見魔。皆大妄
也。一顛迦。即一闡提。貝多羅樹以刀斷。則不復活。
喻大妄人永絕善根。三苦海者。三途也。
我滅度後敕諸菩薩（至）如噬臍人欲誰成就。
佛密因者。即菩薩羅漢所行密行也。若以密行輕
告未學。即泄佛密因。此既云唯除命終陰有遺付。
則不輕言未學泄佛密因矣。我教比丘下。牒未得
<pb n="210"/>
謂得。求己尊勝之事。而深責也。淨名曰。直心為道
場。無虗假故。左傳噬臍。謂終莫能及也。今之自稱
得上人法者多矣。宜以經言為誡。
若諸比丘心如直絃（至）不如此說即波旬說。
向以虗妄。故終莫成就。此能真實。故印其成就也。
上明四重戒竟。初標三學。而終止四戒者。定慧已
備前二決定義及諸聖觀門矣。
大佛頂如來密因修證了義諸菩薩萬行首楞嚴經
纂註卷第六

<sarticle>大佛頂如來密因修證了義諸菩薩萬行首楞嚴經
纂註卷第七</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
阿難汝問攝心我今先說（至）一切魔事云何發生。
結示攝心遠魔之要也。蓋內攝遠魔之要。以戒為
先。故先說妙門。言求菩薩道要先持四律者。四律
為本。餘戒為末。故四律潔淨。而枝葉不生也。心三
口四生必無因者。謂婬殺盜妄之念。乃生貪瞋癡
等之因。故四律淨。而七支欲生無因也。言魔事不
生者。謂魔由妄念而有。緣想而生。四事不遺。妄心
已息。不緣外境。現業已違。故一切魔事不復發生。
正定由斯而可入矣。
若有宿習不能滅除（至）坐寶蓮華所說心呪。
現業易制。自行可違。宿習難除。必假神力。今夫行
人。好正而固邪。欲潔而偏染。不教而能。不願而為。
隱然若有驅䇿而不能自已者。宿習之使也。德隆
而福鄙。行善而身凶。多障多冤。數病數惱。綿然若
有機緘而不能自釋者。宿習之召也。茲非一生一
劫之緣。乃無始來念念受熏者。自非神力。莫能脫
之。故教誦持神呪也。摩訶薩怛多般怛囉。此云大
白傘葢。即藏心也。量廓沙界曰大。體絕妄染曰白。
用覆一切曰傘葢。神呪從此流演。故名心呪。無見
頂者。示頂法不可以見見也。然前說定慧。破煩惱
障。復明戒學。以止罪業。今說神呪。能破宿殃。兼除
報障。三障苟亡。不證何待。
且汝宿世與摩登伽（至）揚於順風有何艱險。
此證神呪能消宿習也。登伽婬質。猶能速證。聲聞
道器。固易冥資。云何。合作何況。愛心永脫。指初聞
呪得阿那含也。成阿羅漢。指前文殊簡圓通後也。
若爾。由聞法故方成無學。何為神力冥資耶。良以
密承呪力。顯藉法音。內資外熏。乃能速證。若但因
呪而不因法者。何故前云性比丘尼聞說偈已成
阿羅漢。譬如下。塵譬宿習。風如神呪。順風揚塵。散
之則易。誦呪除習。脫之匪難。
若有末世欲坐道場（至）放大悲光來灌其頂。
明結界建立道場之前方便也。師者人之模範。正
邪所自出。故不遇第一真僧。則律儀不得成就。誦
呪百八。表滅百八煩惱也。
阿難如是末世清淨比丘（至）摩頂安慰令其開悟。
前云求佛灌頂。今佛現身。名為感應。既得感應。心
必開悟也。
阿難白佛言世尊（至）合佛世尊清淨軌則。
陳開悟以問結壇軌則也。言自知修證等者。知攝
心遠魔。呪力冥資。聖果可期也。
佛告阿難若末世人（至）合土成泥以塗場地。
此示結壇塗地之法也。雪山牛乳。純是醍醐。所有
茹退。最為香潔。但和一味旃檀。即可塗地。苟無此
者。即取深淨黃土。和上十香之粉成泥。以塗場地。
方圓丈六為八角壇（至）燒令煙盡享佛菩薩。
<pb n="211"/>
此示結壇鋪設供養之法也。蓋壇中施設。意在勝
境攝心。使無異緣。專心道業也。所陳供養。諸佛菩
薩不食此食。為令福增示現而食。令修行者福慧
具足。如佛受純陀最後供養。令其具足檀波羅蜜。
此亦如是。故須供養。
令其四外徧懸幡華（至）使其形影重重相涉。
此示中外懸設之法也。當陽正位盧舍那等。寂場
真主也。彌勒。當來真主也。阿閦居東。彌陀居西。智
悲真主也。諸大變化觀音形像。上同下合真主也。
金剛藏常領金剛護持呪人。伏魔斷障真主也。門
側左右釋梵等眾。有力外護也。末法修行。凡賴於
此。一有所闕。必不成就。烏芻火頭金剛。藍地迦。青
面金剛。軍茶利。金剛異號也。毗俱胝。亦大神變等。
毗盧神變經稱左邊毗俱胝三目持鬟髻是也。頻
那夜迦。即豬頭象鼻二使者。上下之鏡方面相對。
使其形影重重相涉者。意示事事無礙之相。欲令
契此以修法界大行也。能修法界大行。則一華一
香徧供塵剎。一行一相充擴無窮。則此上下施設
非苟然也。
於初七中至誠頂禮（至）身心明淨猶如瑠璃。
凡所蘄嚮。以皈依三寶。為最初方便。故初七日至
誠頂禮如來菩薩羅漢名號。所以假其不思議力
發行助道也。然非願力無以持之。故第二七日依
毗尼教專心發願也。行願堅強。則得大勇猛。故第
三七日時無間歇一向誦持神呪。遂能以精誠感
格進力克功也。鏡交光處。則生佛智照感應道交
也。身心明淨。謂宿習緣障纖悉蕩盡。此感應克功
事也。
阿難若此比丘本受戒師（至）汝問道場建立如是。
得須陀洹者。謂得入聖流也。然壇法行相。此土末
世行之惟艱。然所誦呪。下文亦許不入道場。故使
有緣隨器受益。
阿難頂禮佛足而白佛言（至）放光如來宣說神呪。
昔阿難密承呪力。得解婬難。故曰冥獲未聞。今乃
重請顯說。意在悲救此會及當來也。
南無薩怛他蘇伽多耶（至）莎婆訶（四百二十七）
呪。謂呪詛。亦曰呪願。佛以此語詛願眾生。生善滅
惡。革凡成聖。若蜾蠃之呪螟蛉也。亦是密詮首楞
嚴義。與前顯說力用無殊。但被物之異耳。有云。顯
說令解則生慧。密說令誦則生福。一往如之。
阿難是佛頂光聚（至）經恒沙劫終不能盡。
呪心者。即大白傘葢。廣大無染。周覆法界。如來藏
心祕密法門也。惟其廣大周覆為如來藏。故持之
因之。即能出生諸佛成無上覺。降魔應化。[托-七+友]濟羣
苦。及餘功德。經恒沙劫說不能盡也。地獄餓鬼等。
略舉八難之四。冤憎愛別等。略舉八苦之四。灌頂
經。大橫有九。小橫無數。攝受親因者。攝諸有緣也。
亦說此呪名如來頂（至）遠諸魔事無有是處。
上顯如來境界。此明亦攝漸修。下顯持呪之益也。
阿難若諸世界隨所國土（至）皆領深恩常加守護。
火不能燒等。即所謂救護世間得大無畏也。以誦
呪利彼。故諸惡鬼王皆領深恩而恒守護。金銀入
藥。或能發毒。
阿難當知是呪常有（至）周徧了知得無疑惑。
即所謂成就眾生出世間智也。精心陰速等。謂精
心陰資。速發神識。神識通明。則能記憶了知八萬
四千恒河沙劫之事得無疑惑也。
從第一劫乃至後身（至）貧窮下賤不可樂處。
第一劫者。發心修行之初時也。洎至菩薩最後身
時。於其中間不落雜類。或生人中。亦非貧賤。以持
尊勝法。故身尊勝也。
此諸眾生縱其自身（至）不持齋戒自成齋戒。
此明前讀誦書寫供養神呪之益也。謂不作有為
<pb n="212"/>
之業。自獲無漏之福。舉惡义者。喻眾生。諸佛功德。
三法同聚也。是故下。以摩登得果推之不誣。然持
之須得其人。故前言一不清淨多不成就。後言如
法持戒必得心通。行人審之。勿徒希覬也。
阿難是善男子持此呪時（至）悉皆滅除更無毫髮。
此明持呪能消罪業也。未受時者。未持呪時也。比
丘四棄。即殺盜婬妄四根本重罪。梵語波羅夷。此
云棄。謂犯此者。永棄佛法邊外。猶如死屍。大海不
受也。比丘尼復加四棄。曰觸八覆隨。即第五不得
染心男身相觸。第六不得染心男捉手。捉衣。入屏
處。屏處共立。共語。共行。身相倚。相期等。八事。第七
不得覆他重罪。第八不得隨舉大僧供給衣食。即
為僧所舉未與作共住法者不得隨彼也。通上故
名八棄。僧所舉者。即舉訐之義也。
阿難若有眾生（至）一切災厄悉皆消滅。
雜形。謂鬼畜等類。支提。云可供養處。即淨剎之通
稱也。脫闍。云幢。
阿難在在處處國土眾生（至）諸惡災祥永不能入。
天反時。物逆理。皆所以為災。而反之逆之。職由乎
人。天與物應之而已。所謂災變惡星。則應人之災
惡者也。八萬四千。應眾生煩惱業也。二十八。則四
方之紀。八。則五行之經。及羅計孛也。順則福應。逆
則災應。所謂惠迪吉。從逆凶也。能生災異者。亦應
其逆而已。如彗孛飛流。為應同分。非星之為也。今
以呪力叶乎百順。故惡變悉滅於天。災祥不入其
境。祥。吉凶先兆也。
是故如來宣示此呪（至）十方如來便為妄語。
心通者。據前所說不出三義。一者證果。即端坐百
日。有利根者。不起於座。得須陀洹也。二者發解。謂
縱其身心聖果未成。決定自知成佛不謬。三者宿
命。謂是人應時心能記憶八萬四千恒河沙劫。周
徧了知得無疑惑。
說是語已會中無量（至）得成菩提永無魔事。
風師行風風王主風。此與無色天繼地祇舉者。前
舉梵釋。方及三天。後舉地水。未盡風火。故終舉風
神以該四大。舉無色以該三界也。
爾時八萬四千那由他（至）恒令此人所作如願。
以上羣靈。皆獲本妙心。住首楞嚴。能建大義。示現
菩薩諸天鬼神等像。護持行人耳。而言以寶杵碎
首者。夫大聖之訓物也。或用攝受。或行折伏。羣邪
之屏跡也。或感其惠。或畏其威。惟此二途。咸令得
度。今行折伏。俾畏其威。若涅槃殺一闡提。法華破
諸惱亂。僊預之誅淨行。滿足之僇眾生。皆由住無
緣慈。得一子地。乃能如是耳。經文從第四卷中。請
入華屋以來。齊此通名修道分。下文別起。名證果
分也。蓋證果分中。廣示修證地位者。良以位有因
果。惑有麤細。智有明昧。斷有淺深。證有分滿。用有
優劣。苟昧斯旨。非真修行。故歷五十七位。漸入漸
深。不同外道天魔都無位次。若不預辨。涉進乖源。
既昧斷證。錯認少得便以為足。墮增上慢。事非輕
小。故須明示。免招大過也。
阿難即從座起頂禮佛足（至）佇佛慈音瞪瞢瞻仰。
敘昔陳益。請問修證地位也。得正熏修等者。謂依
悟而修。顯密相濟。戒定齊資。故得身心快然。獲大
饒益也。聖位極果。曰涅槃。初因。曰乾慧。自乾慧入
信住行向及四加行。為四十四心。行與回向加行。
目曰修行。復進十地。名入地中。是為初證。至十一
地。名為等覺。猶是分證。及到涅槃。名為妙覺。乃極
證也。凝視曰瞪。冥心曰瞢。然阿難但問修證地位。
而如來下文。先明覺性。次辨迷妄。後示漸次者蓋
謂妙性圓明。本絕凡聖。亦無修證。因迷有妄。顛倒
遂生。然後滅妄名真。始有修證地位。是以次辨迷
倒。言生滅名妄。後示漸次。示滅妄名真。由是故有
<pb n="213"/>
修證地位也。
爾時世尊讚阿難言（至）及大涅槃二轉依號。
懸示。即為修三摩地求大乘者先示。使無錯認誤
墮也。無上。謂所示修進聖位。無法可上也。正修行
路。即下五十五位。乃修行者之正路也。刳心。謂刳
除雜想。虗心受教。生滅。真妄。菩提。涅槃。皆所謂諸
名相也。妙性之中。本來圓離。由迷妄相因。故有修
有證。於是轉不覺而依菩提。轉生死而依涅槃。名
二轉依號也。
阿難汝今欲修真三摩地（至）斯則如來真三摩地。
此牒前問。而先令識妄知真也。夫欲修三摩地詣
大涅槃。先當識此倒妄無因。倒妄不生。即是如來
真三摩地。所謂知幻即離。離幻即覺也。果能識妄
本空。知真本淨。依之修行。倒因可除。涅槃可詣矣。
阿難云何名為眾生顛倒（至）建立世界及諸眾生。
將明眾生顛倒。此先明二顛倒之所起也。由性下
二句。明真本無生。因明下二句。明因妄有生。從畢
下二句。明依真起妄。此有下四句。明妄法無因無
本。本此下三句。結明世界眾生所起。由性明心性
明圓故者。牒上以明本無世界及諸眾生也。因迷
本明。即無相處妄見世界及諸眾生。則世界眾生
由妄見生。故云因明發性性妄見生。諸法既由迷
心妄生。是依無相真成有相妄。故云從畢竟無成
究竟有。然此能有無明。所有諸法。既從妄有。本無
有因為其所因。故云非因所因。又此能住無明。所
住諸法。元無有本。故云了無根本。然則諸法既從
畢竟無而成有。即是從無住本立一切法。故云本
此無住建立世界及諸眾生。此即起信無明為因
生三細也。迷本圓明。即無明業相。因明發性。即轉
現二相。明即轉相。所發世界眾生之性。即是現相。
迷本圓明是生虗妄（至）由是故有眾生顛倒。
此明迷真逐妄。以成眾生顛倒也。迷本下二句。明
依真起妄。妄性下二句。明妄無實。將欲下三句。明
復本不知其要。非真下二句。例顯向外馳求。非生
下八句。正明顛倒之相。由是下二句。結成眾生顛
倒。迷本圓明是生虗妄等者。謂諸妄法。迷本明生。
元無自體。非有所依。若了無依無體。直下便是真
心。所謂顛倒不生。斯則如來真三摩地。豈真妄有
二哉。因其不了。擬欲反妄復真。則真妄二矣。故曰
已非真真如性。何況非真求復宛成非相。既不能
了妄即真。由是則依法生心。由心住法。故云展轉
發生。以生住心法皆妄。故云非也。依法生心。即境
界為緣。生智相。相續相也。由心住法。即由上二相。
復起執取。計名字相也。心法相生。即是生力發明。
此四皆惑。熏以成業。即起業相也。因有感業。生滅
相續。即業繫苦相也。以有惑業苦三。故成眾生顛
倒。即起信境界為緣長六麤也。
阿難云何名為世界顛倒（至）變化眾生成十二類。
此約世界顛倒。成十二類生也。是有所有分段妄
生等。因能有無明。故有東西南北之分段。指此分
段名之為界。然則界相既從妄立。何有所因。故云
非因所因。住惟妄住。故云無住所住。既非真性常
住。則有過現未來遷流不住。三世成矣。以世涉方。
以方涉世。和合相涉。俱成十二。所以眾生正報亦
成十二也。前第四卷中。方世相涉。加流變三疊。彼
對依報顯於正報六根功德各千二百。此中相涉。
以正從依。故約世界明十二類生也。
是故世界因動有聲（至）窮十二變為一旋復。
此呈上以明十二類生輪轉之所因也。然念動想
生。本無先後。但言不頓彰。故相因而說。因動有聲
等者。謂由內心一念妄動。則聞外有聲相。心既生
矣。諸法齊生。故色香及見聞等皆生也。既根塵相
織為六亂妄想而成業性。則十二類生由此妄想
<pb n="214"/>
輪轉不息矣。是故下。牒結上文。聲香味觸。牒結六
亂妄想。窮十二變為一旋復。牒結十二區分由此
輪轉。蓋謂窮十二類生遷變。是一六亂妄想旋復
故云十二區分由此輪轉。旋復。即輪轉也。
乘此輪轉顛倒相故（至）若非有想若非無想。
此乘上想因業果。總明十二類生也。以顛倒是想
因。輪轉即業果故。然此猶就總相明十二類生。下
就別相。則輪迴有虗妄雜染等別。顛倒有動欲等
之分也。
阿難由因世界虗妄輪迴（至）魚鳥龜蛇其類充塞。
卵惟想生。虗妄即想也。以虗想故。輪迴卵生。想體
輕舉。名動顛倒。卵以氣交。名和合氣成。想多升沈。
名飛沈亂想。故卵生飛沈之類。成於八萬四千飛
沈亂想也。諸類妄想各八萬四千者。各由八萬四
千煩惱感變也。羯邏藍。云凝滑。入胎初位。胎卵未
分之相也。
由因世界雜染輪迴（至）人畜龍僊其類充塞。
胎因情有。雜染即情也。以雜染故。輪迴胎生。情生
於愛。名欲顛倒。胎以精交。名和合滋成。情有偏正。
名橫豎亂想。故感人畜橫豎之類。遏蒲曇。云皰。即
胎卵漸分之相也。虗妄雜染執著留礙等。有情皆
具。但隨偏重者感類耳。四生者。依[殼-一]而起曰卵生。
含藏而出曰胎生。假潤而興曰溼生。無而忽有曰
化生。如是四生。由內心思業為因。外[殼-一]胎藏溼潤
為緣。藉緣多少而成次第。卵生具四。所以先說。胎
生具三。溼生具二。化生唯一。此依瑜伽所解。
由因世界執著輪迴（至）含蠢蝡動其類充塞。
溼以合感。執著即合也。以執著故。輪迴溼生。合由
愛滯。觸境趣附。名趣顛倒。溼以陽生。名和合煖成。
所趣無定。名翻覆亂想。故感蠢蝡翻覆之類。蔽尸。
云輭肉。溼生初相也。既不入胎。故無前二位矣。十
生皆本於婬欲。起於情想。以迷情愈妄。故化理愈
乖。以至蕩為空散。頑為木石。妄末雖殊。妄本一也。
由因世界變易輪迴（至）轉蛻飛行其類充塞。
化以離應。變易。即離也。以變易故。輪迴化生。離此
托彼。名假顛倒。觸類而變。名和合觸成。轉故趣新。
名新故亂想。故感報亦爾。蛻。脫故趣新也。如蟲為
蝶。則轉行為飛。如⿱少隹為蛤。則蛻飛為潛。凡以不同
形而相禪。皆轉蛻也。羯南。云硬肉。蛻即成體。無輭
相也。自下皆稱羯南者。諸類通稱止此。若第五鉢
羅奢佉曰成形。則各隨狀貌。非通稱也。
由因世界留礙輪迴（至）休咎精明其類充塞。
事日月水火。和合光明。堅執不捨。障隔不通。故名
留礙。亦名障顛倒也。精明顯著。因此受生。故名色
相。星辰日月。吉者為休。凶者為咎。至於爝火蚌珠。
皆是此類。又一切精明神物。皆精耀也。其想已結
成精耀。故但有色而已。涅槃云八十神。皆因留礙
想元成此精耀。此雖至精至神。亦未離乎乘彼輪
轉顛倒相也。
由因世界銷散輪迴（至）空散銷沈其類充塞。
厭有著空。滅身歸無。名銷散輪迴。迷惑無知。名惑
顛倒。厭有歸無。則依晦昧空。故名和合暗成。而云
陰隱亂想也。此有想無色而不無業體。故亦稱羯
南。此則惑業昏重。形色銷磨。體合空昧。識附陰隱。
乃空散銷沈類也。
由因世界罔象輪迴（至）神鬼精靈其類充塞。
虗妄失真。邪著影像。如外道凡夫祠禱神明。托附
形像。故名罔象。而云影顛倒也。然蹈跡附影之類。
皆從憶想所生。故云和合憶成。由潛結亂想。故於
罔象中潛結貌狀。其神不明而幽為鬼。精不全而
散為靈。無有實色。但有想相。故云想相羯南流轉
國土也。
由因世界愚鈍輪迴（至）土木金石其類充塞。
<pb n="215"/>
外道計無情有命。金石堅牢。或習定凝。思專枯
槁。故名愚癡。而云枯槁亂想也。心隨境變。遇物成
形。如華表生精。黃頭化石之類是也。夫不了諦理。
固守愚癡。癡鈍之極。則頑冥無知。而精神化為土
木金石也。
由因世界相待輪迴（至）以鰕為目其類充塞。
世人假托因依。遞為形勢。資身養命。故云相待。而
名因依亂想也。業果相循。不從自類受身。故名非
有色相等。如水母之類。以水沫為體。以鰕為目。本
非有色。待物成色。不能自用。待物有用。迷失天真。
綿著浮偽。彼此異質染緣相合。故曰因依。
由因世界相引輪迴（至）呪詛厭生其類充塞。
邪業相引。使性情顛倒。而乘呪托識。不由生理。妄
隨呼召。即世間邪術呪詛。精魅厭物。因而有生者
也。不由生理。則本自無色。既感成質。非無色也。
由因世界合妄輪迴（至）異質相成其類充塞。
二妄相合性情罔昧。異質相成。生理回互。如彼蒲
盧。本為桑蟲。非有蜂想。而成蜂想。以異質故。非有
想相。以相成故。成想羯南。論因。如世之背親向義。
忘本蒸嘗。認彼宗嗣。是其因也。
由因世界怨害輪迴（至）皆遭其食其類充塞。
怨害相酬。傷殺相反。生理怪誕。棄絕倫義。故感土
梟等類。因土塊毒果成形。以父母有愛。名非無想
相。其子怨無有愛。故云無想。梟。鳥名也。食母。破鏡。
食父。其形如貙而虎眼。
是名眾生十二種類。
此總結也。以皆不了妙覺明心。迷陷情欲。積妄發
生。妄隨輪轉。非正修行莫能免脫。故下文示以除
妄修證之法焉。

大佛頂如來密因修證了義諸菩薩萬行首楞嚴經
纂註卷第七

<sarticle>大佛頂如來密因修證了義諸菩薩萬行首楞嚴經
纂註卷第八</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　[橘-矛+隹]李沙門　真界　纂註
此明證果漸次也。前令識妄無因。此復令除妄本
者。謂識妄無因方堪修斷故。此即於本因亂想立
三漸次以修斷也。下經云是人即獲無生法忍者。
即除六亂妄想而入三摩地也。從是漸修隨所發
行安立聖位者。乾慧即聖位也。而岳師判獲無生
忍為初住。又指初住已上為聖位。斯皆失此經本
旨。逐他經所說也。蓋他經有指初住獲無生忍。或
指八地獲無生忍。隨經所說各各不同。殊不知此
經云獲無生忍即得入三摩地。由得入三摩地即
階乾慧。故知乾慧即聖位也。故想陰文云從是凡
身上歷菩薩六十聖位。岳師又解三增進為通明
修行。五十五位名別示凡聖。不以第三增進而成
乾慧。非惟經文前後不接。亦使乾慧起自無因也。
況下經云如是皆以三增進故善能成就五十五
位真菩提路。豈可不以第三增進成乾慧地乎。又
經云從乾慧心至等覺已。是覺始獲金剛心中初
乾慧地。蓋從初心進至等覺。等覺還得初心。故云
獲初乾慧。岳師又謂此經有二乾慧。曰信前乾慧。
金剛乾慧。以經云金剛心中初乾慧故。而不知總
結文云是種種地皆以金剛觀察等漸次深入。則
知信前乾慧即金剛乾慧。非有二乾慧也。況後經
云從互用中能入菩薩金剛乾慧。豈信前乾慧非
金剛乾慧耶。岳師又解五十五位真菩提路云乾
<pb n="216"/>
慧非真。則因心不真矣。何能究竟無上妙覺哉。且
初信文云從真妙圓重發真妙。豈乾慧非真耶。然
下註皆依經正意解釋。此恐欲知會解與今註異
同。故茲辨析。
阿難如是眾生一一類中（至）具足如斯虗妄亂想。
此結示顛倒亂想之所起也。各具。即互具。十二顛
倒。即動顛倒至殺顛倒。以一一類心。妄種皆具。云
各各具。此皆顛倒妙圓而生。故如揑目亂華發生
也。然此結示顛倒亂想所起者。將乘之立三漸次
修斷以復其本也。故下即於本因亂想立三漸次。
不然。則漸次地位無因而起矣。
汝今修證佛三摩地（至）三者增進違其現業。
此牒前問而示修斷之法也。初二句。牒前所問。於
是下。示修斷法。夫欲修證佛三摩地。必於二顛倒
因及六亂妄想。立三漸次修斷。而後可證佛三摩
地。如淨器毒蜜。須湯水香洗淨。然後可貯甘露
也。云何下。徵列修斷三相。言漸次者。謂欲刳正性。
必先除助因。欲違現業。必先持戒以刳正性。故云
漸次也。
云何助因阿難如是世界（至）為第一增進修行漸次。
此示食辛之過以戒斷也。四食者。人間段食。謂所
飡必有分段。鬼神觸食。但歆觸而飽。禪天思食。食
至或但思之而飽。識天識食。既無形色但以識想。
此直明眾生皆依食住。而因食戒斷五辛。不必他
引也。五辛。內助婬恚。外引邪魅。故名助因。五辛者。
楞伽經云。葱。蒜。韭。薤。興渠也。應法師云。興渠梵音
訛也。正云興宜。慈愍三藏云。根如蘿蔔。出土辛臭。
慈愍冬至彼土。不見其苗。則此方無。故不翻也。
云何正性阿難如是眾生（至）清淨律儀執心不起。
此令持淨戒以刳正性也。不飲酒。防亂之至。不噉
生。防殺之至。律中五果皆須火淨。示不噉生氣也。
婬如毒蛇怨賊者。能害法身殺慧命故也。執身使
無身犯。執心使無思犯也。
禁戒成就則於世間（至）亦於世間不還宿債。
婬殺相襲。偷劫相負。由無禁遏。故禁戒成就。則二
業永無。酬償亦息。
是清淨人修三摩地（至）第二增進修行漸次。
此指前禁戒成就清淨之人。修三摩地。現生即得
神通無礙也。是則下。結名。
云何現業阿難如是清淨（至）於外六塵不多流逸。
此明違現業之因也。蓋根塵不偶。方違現業。故指
此不多流逸。是違現業之因。亦是入正定之因也。
因不流逸旋元自歸（至）是人即獲無生法忍。
因心不流逸。返流全一。即違現業。獲無生忍也。流
則分湛合塵。則根塵相織。為六亂妄想。起現前業。
不流。則根塵不偶。返流全一。故得違其現業也。然
返流全一等。亦是因戒生定。十方國土等。即因定
發慧。以得定慧之心快然安隱。故如來淨妙之性
映現其中。而獲無生忍。又前云。汝今修證佛三摩
地。於是本因元所亂想。立三漸次。方得除滅。此既
返流全一。獲無生忍。即除六想而入三摩地矣。下
云。從是漸修安立聖位。即依三摩地而修。漸斷本
因。增進聖位。後云。是覺始獲金剛心中初乾慧地。
即還證佛三摩地。究盡本因。窮盡妙覺也。是知此
所入者。下所修者。究竟之所證者。皆佛三摩地。故
前云修證佛三摩地也。
從是漸修隨所發行（至）第三增進修行漸次。
明依無生忍心修證聖位也。蓋業淨性明。乃可發
行升進聖位。五十五位。即於無生忍中各隨行相
立名。使觀其名義。知所進修也。然此三種漸次。即
前所示修行三決定義也。何者。以除助因。刳正性。
即攝心為戒。至違現業。返流獲忍。即因戒生定。因
定發慧故也。其從是漸修隨所發行安立聖位。至
<pb n="217"/>
如是重重單複十二等。亦即依定慧進修。至定慧
圓明銷滅諸漏成無上道。則知三種漸次。及單複
十二。亦無越戒定慧三。故下結云。是種種地。皆以
金剛止觀漸次深入也。
阿難是善男子欲愛乾枯（至）未與如來法流水接。
此即攝前所得。成乾慧地也。欲愛乾枯。即前心無
貪婬。根境不偶。即前塵既不緣根無所偶。現前殘
質不復續生者。蓋以欲愛潤業。根境造業。生死相
續。惟此而已。則欲枯境謝。違其現業。故殘質不續
也。執心虗明純是智慧者。即前返流全一六用不
行也。以全一。故執心虗明。六用不行。故智慧純淨。
慧性明圓瑩十方界者。即前六用不行十方國土
皎然清淨也。乾有下。明乾慧義。以欲乾發慧。故名
乾慧。又因心未與果智相接。名乾慧也。即以此心
為信方便。
信者。純真無妄之謂信。又相應之謂信。以中道心
純真無妄。則因心與果覺相應。故等妙雖懸。可以
徑造也。
即以此心中中流入（至）中道純真名信心住。
即以此心。即乾慧心。言中中等者。謂心則止觀不
偏。境則空有不著。以此進趨。妙心開發。故云中中
流入。圓妙開敷。即從乾慧真妙圓心。重發此真妙
信心也。以真妙信心。不隨空有生心。故一切妄想。
滅盡無餘。妄想無餘。中道純真。妙信常住。名信心
住。後位由此增進。更無別法。但隨位依真妙性。淨
治惑習。使纖塵不立。即登妙覺也。言流入者。進趨
之貌也。
真信明了一切圓通（至）得無遺忘名念心住。
真信明了一切圓通者。謂真性明圓。則一切浮塵
幻相。化成無上知覺也。由性明圓故。故陰處界三
不能為礙。無數劫中習氣皆現在前憶念無遺也。
妙圓純真真精發化（至）進趣真淨名精進心。
妙圓通性。既純既真。則真精洞發。化無始習。通一
精明。惟一精明而進趨真淨。行無雜糅。故名精進。
心精現前純以智慧名慧心住。
妄習既化。故心精現前。而進趨云為。純智無習矣。
執持智明周徧寂湛寂妙常凝名定心住。
慧既純明。以定執持。使周徧寂湛。寂妙之體。常凝
不變。乃名定心。
定光發明明性深入惟進無退名不退心。
以定持慧。至於寂湛。故定光發明。由此又能深入
明性。故惟進無退也。
心進安然保持不失十方如來氣分交接名護法心。
既能深入明性。安然趨進。又能保持不失。則與十
方如來氣分相接。是謂護法。即理法也。
覺明保持能以妙力（至）重重相入名迴向心。
保持覺明不失。即護法心也。能以妙力迴佛慈光
者。迴果向因也。向佛安住者。迴因向果也。因果交
參。光相互攝。故譬雙鏡相入。而名迴向心也。
心光密迴獲佛常凝（至）得無遺失名戒心住。
迴向既成。獲佛常凝妙淨。安住無為。故無遺失。常
凝則對境不動。妙淨則涉塵不染。而戒心成矣。
住戒自在能遊十方所去隨願名願心住。
對境無動。涉塵不染。是謂住戒自在。無動無染。則
無適不可。故能遊十方所去隨願也。修行之初。必
枯絕欲愛。使心性虗明。然後能入妙圓真性。真性
明圓。細習乃現。因現遂化。使純智無習。又持之以
定。使寂湛發光。深入明性。護持不失。斯能迴佛慈
光。獲佛淨戒。而涉塵不染。所去隨願。此十信之序
也。
從信趨入。生如來家。依無住智。永不退還。名住。
阿難是善男子以真方便（至）圓成一心名發心住。
此躡前成後也。初三句躡前。以真方便發此十心
<pb n="218"/>
者。謂依乾慧真妙圓心為進趨方便。顯發十信心
心。心精下成後。謂十心涉入。圓成一心。心精發輝。
名發心住。聖位自乾慧終於等妙。皆相躡而設。欲
令行人。從初趨入。住佛智地。而依智起行。濟行以
願。由是超行向。入十地。登等妙。此修證之序也。
心中發明如淨瑠璃（至）履以成地名治地住。
心中發明。內外精瑩牒心精發輝義也。履前妙心
以成實地。名曰治地。如將築室。必先治地。乃可興
作也。
心地涉知俱得明了遊履十方得無留礙名修行住。
由內外精瑩。治成心地。心地即理。妙行能涉。妙智
能知。理智行三。俱得明了。故遊履十方得無留礙
也。
行與佛同受佛氣分（至）入如來種名生貴住。
既所涉所知。得無留礙。則行人之行。冥合佛行。受
佛氣分。入如來種。如中陰自求父母。陰信冥通。故
名生貴。
既遊道胎親奉覺胤（至）人相不缺名方便具足住。
同妙行之氣分。是遊道胎。奉覺胤也。前行與佛同。
此方便具足。故喻胎中人相不缺也。言方便具足
者。即應機接物之權智具足也。
容貌如佛心相亦同名正心住。
容貌如佛。牒上文也。心相亦同。明此位也。若容貌
外同。心相內異。非正心矣。蓋方便同佛。內心亦同。
名正心住。
身心合成日益增長名不退住。
同佛之德。有進無退。名不退住。
十身靈相一時具足名童真住。
具體而微。故以童稱。十身者。菩提身。願身。化身。力
持身。莊嚴身。威勢身。意生身。福身。法身。智身也。
形成出胎親為佛子名法王子住。
自發心至生貴。名入聖胎。自方便具足至童真。名
長養聖胎。至此長養功終。故喻出胎王子。以方便
心相皆同佛故。堪紹佛位。名法王子住。
表以成人如國大王（至）陳列灌頂名灌頂住。
國大王。天子也。嫡嗣曰太子。剎利王。諸王也。嫡嗣
曰世子。將付國位。取大海水灌頂。表為王當承用
眾智。今此位眾德潛備。堪令分化十方而行佛事。
猶如王子成人。分委國事。陳列灌頂。名灌頂住也。
言以國事分委。則非正付國位。由此方極十住。若
十地行滿。乃堪正付。故華嚴十地菩薩受佛職位。
比輪王太子受職。夫發心必治地。治地乃修行。修
行然後生如來家。而具覺相。同佛心。長道體。圓十
身。為佛子。任佛事。此十住始終之序也。
既依普智住佛所住。遂能繁興妙行。自利利人。
阿難是善男子成佛子已（至）一切眾生名饒益行。
具佛妙德。故能十方隨順無適不可。自他利備。機
應俱喜。故名歡喜。善推妙德。益以利人。故名饒益。
自覺覺他得無違拒名無瞋恨行。
瞋恨生於違拒。今自覺覺他。不拒物故。得離瞋恨。
故名無瞋恨行也。
種類出生窮未來際三世平等十方通達名無盡行。
觸類而生。隨機而應。無時不徧。無處不達。利行無
盡。名無盡行。
一切合同種種法門得無差誤名離癡亂行。
上雖隨機而應。說有千差。而異名別說。同歸一理。
故云一切合同。於法無差則離亂。於法無誤則離
癡。既無差誤。故離癡亂也。
則於同中顯現羣異一一異相各各見同名善現行。
一中現無量。故云於同現異。無量中現一。故云異
相見同。以知一切法同一法性。能作種種異說。而
不失一性一相之旨。故維摩云。能善分別諸法相。
於第一義而不動。斯由無癡亂故。能於種種法門
<pb n="219"/>
互現隨應。名善現行也。
如是乃至十方虗空（至）不相留礙名無著行。
此由善現行充擴圓融也。塵中現剎。名現界。不壞
塵相。名現塵。言無著者。著謂住著。即留礙也。世界
微塵不相留礙。故名無著。此由菩薩得無著智。住
不思議解脫。有此妙用。
種種現前咸是第一波羅蜜多名尊重行。
現塵現界。現身現說。不相留礙。故云種種現前。皆
從般若之所發現。故名第一。此之妙行。超過一切。
名為尊重。故金剛稱第一波羅蜜。即般若也。
如是圓融能成十方（至）性本然故名真實行。
如是圓融。指上所現無礙妙用。能如是圓融無礙。
則能成諸佛如來利生軌則。故名善法。一一軌則。
皆合清淨無為。故云真實。如是十行。乃至後位。不
離前法。而皆相躡別設者。一使行人隨位增進。開
擴性覺。淨治惑障。而成熟佛果也。
前十住十行。出俗心多。大悲行劣。此須濟以悲願。
處俗利生。回真向俗。回智向悲。使真俗圓融。智悲
不二。是名十回向。亦名十願也。
阿難是善男子滿足神通（至）離眾生相回向。
滿足神通至遠諸留患。牒前現塵現界不相留礙
等事。謂此行滿足。當修回向行也。回向之行。悲願
最深。故職在度生。然見有可度。即涉有為。背涅槃
路。故須滅除度相。回無為心。向涅槃路也。
壞其可壞遠離諸離名不壞回向。
壞其可壞。即離眾生相。遠離諸離。即離相亦離。能
所俱空。則本覺湛然。故名不壞回向。
本覺湛然覺齊佛覺（至）名至一切處回向。
無壞不壞。無離不離。乃湛然齊佛。故云等佛。本覺
齊佛。故精真發明。地如佛地。即地至一切處也前
覺等一切。則真如體等一切佛也。此地至一切。則
真如界徧一切處。所謂能以一處徧一切處也。
世界如來互相涉入得無[(ㄇ@人)/圭]礙名無盡功德藏回向。
上等一切佛。即如來也。至一切處。即世界也。此由
菩薩得真如體。發真如用。故能依正互相涉入。而
無礙自在。無盡功德由是具足。故云無盡功德藏
回向也。
於同佛地地中（至）名隨順平等善根回向。
同佛地。即前地如佛地也。於一切處。各起淨因。依
清淨因。取涅槃道。故云隨順平等善根也。
真根既成十方眾生（至）名隨順等觀一切眾生回向。
平等善根。性真圓融。周徧法界。故名真根。真根既
成。則十方眾生皆我本性。以性圓滿成就。故隨順
等觀眾生而不失也。
即一切法離一切相（至）二無所著名真如相回向。
由上等觀一切眾生。故云即一切法。稱性而觀。離
能所相。故云離一切相。以即不礙離。故雖觀而無
所觀。離不礙即。故無觀而無所不觀。是則空有即
離。二無所著。名真如相回向也。
真得所如十方無礙（至）名法界無量回向。
由得真如。不滯空有。故能十方無礙。而名無縛解
脫也。三德妙性於此圓成。不見十界高下差別。法
界量滅。故云法界無量。且初證性。以為齊佛。以為
如佛。以為至一切處等。皆存量見。則法界性未離
有量。及乎性德圓成。乃滅量見而得無量。此總治
前位限量情見。此性圓成。可入十地矣。然此諸位。
皆於一無生忍中。隨所發行義立別名。俱能圓證
聖性。不別而別。故分諸位。異而不異。唯是一心。地
前既爾。後位可知。
阿難是善男子盡是清淨（至）次成四種妙圓加行。
此結前起後也。四十一心者。乾慧一。信住行向各
十。小乘通教皆有四加。而非妙非圓。故此特標妙
圓加行。
<pb n="220"/>
即以佛覺用為己心（至）欲然其木名為煖地。
佛覺。本覺也。前法界量滅。平等無二。無二之覺。即
是佛覺。今將登地。故仍用佛覺為己因心。復加功
行以求親證。將證未證。故云若出未出。火喻果覺。
本喻因心。鑽喻加行。猶未登地。故譬鑽火方得煖
相。
又以己心成佛所履（至）下有微礙名為頂地。
前以佛覺為己因心。此以己心欲成佛所履。佛所
履者。即十地也。以一切諸佛皆由十地而登覺故。
今行人志趨十地。即是欲成佛所履也。雖然。而障
初地無明未盡。則初地果若依未依。故譬登高山
身入虗空而下有微礙也。然已到頂。少需＆CB17544;進。則
微礙除矣。
心佛二同善得中道如忍事人非懷非出名為忍地。
行人之心同於佛心。曰二同。既同佛心。善得中道
矣。然此雖得而不見可得。不見可得。則亦無所說。
如忍事人。不見可懷。亦不出說也。
數量銷滅迷覺中道二無所目名世第一地。
前位謂之二同。已墮數量。謂之善得中道。即覺中
道也。有覺則必有迷。至此數量迷覺俱不可得。脫
世情量。猶名世第一。若進十地。極乎妙覺。圓滿菩
提。歸無所得。乃出世第一也。
十地者。蘊積前法。至於成實。一切佛法。依此發生。
故謂之地。自十信已來。位皆躡迹相資。直趨妙覺。
於中不無斷證。是皆不斷而斷。不證而證也。
阿難是善男子於大菩提（至）盡佛境界名歡喜地。
下文云圓滿菩提歸無所得。以無所得為得大菩
提。今既迷覺中道二無所目。故於大菩提善得通
達也。盡。猶到也。佛境界者。即大菩提也。由於大菩
提善得通達。故云覺通如來盡佛境界。由是法喜
復增。故復名歡喜。
異性入同同性亦滅名離垢地。
通大菩提。盡佛境界。則一切障礙即究竟覺。眾生
國土同一法性。是異性入同也。然見異見同。還是
情垢。至於同性亦滅。乃名離垢。
淨極明生名發光地明極覺滿名𦦨慧地。
情見淨極。妙覺明生。故名發光。明極覺滿。如大火
聚。同異緣影。悉皆爍絕。故名燄慧。
一切同異所不能至名難勝地。
由前𦦨慧爍絕。故一切同異所不能至。以下地不
能勝。故云難勝。
無為真如性淨明露名現前地盡真如際名遠行地。
前既明極覺滿。同異不至。則真如淨性明露現前
矣。真如既現。則迥超極造。以盡真如之際。故名遠
行。以真如是無際之際。理既無際。行豈近乎。
一真如心名不動地。
既盡其際。乃全得其體。一真凝常。故名不動。
發真如用名善慧地。
既得真體。斯發真用。凡所照應。無所不真。無所不
如。故名善慧。華嚴名此菩薩。具四無礙智。作大法
師。演說無量阿僧祇句義。無有窮盡。故名發真如
用。
阿難是諸菩薩從此已往（至）亦目此地名修習位。
此結前顯後也。自初發信。至於登地。皆修習之事。
而此善慧已超八地無功用道。智悲並圓。則修習
之功終畢於是。故名修習以結十地之因。次後乃
十地之果。無復修習矣。問。後位既無修習。復有斷
障之事。何耶。答。此明智悲功終。而云無復修習。若
論斷障。則等覺猶是修習。唯至妙覺乃名無學也。
慈陰妙雲覆涅槃海名法雲地。
慈陰妙雲。十地之德也。十地果滿。智悲功圓。無復
自利。純是利他。故以無緣慈。興大法雲。普覆眾生
大涅槃海。名法雲地。
<pb n="221"/>
如來逆流如是菩薩順行而至覺際入交名為等覺。
前乾慧地云未與如來法流水接。至此順逆交際。
即與如來法流水接也。法流。即果法聖智。如來逆
流者。謂從真起應。返入生死。從果入因也。如是下。
謂從因入果。從生死入涅槃。順流而入。故云順行
而至。起應之始。行因之極。順逆交際。故云入交。即
於此處立為等覺。斯則十地菩薩混俗利生。與如
來同。所趨逆順。與如來異。蓋如來逆流。出同萬物。
菩薩順流。入趨妙覺。此雖齊等。未極於妙。至下本
因究盡。獲初乾慧。方盡妙覺也。
阿難從乾慧心至等覺已（至）金剛心中初乾慧地。
總牒前文。明窮盡妙覺也。初二句。總牒前文。是覺
下。明至於等覺始獲初心。即窮盡妙覺也。下如是
重重等。不過牒結此文耳。既盡妙覺。何云是覺始
獲金剛心中初乾慧地。言是覺者。即等覺也。蓋等
覺所獲金剛乾慧。即初乾慧。以得初乾慧。即盡妙
覺故。故涅槃云發心畢竟二不別也。
如是重重單複十二方盡妙覺成無上道。
此牒結上文也。始從乾慧。終至妙覺。單複相兼。總
有十二。單則有七。謂乾慧。煖。頂。忍。世第一。等覺。妙
覺。複則有五。謂信。住。行。向。地。以一一位中。自具於
十。故名為複。是則十一猶居等覺。惟至十二方盡
妙覺成無上道也。
是種種地皆以金剛（至）清淨修證漸次深入。
指前地位。以示能證止觀也。種種地。通指單複十
二也。無位不爾。故云皆以。金剛觀察。即觀照之智。
如幻十種深喻。即照法如幻等也。了法如此。則頓
忘情解。纖塵不立矣。以止中用觀。故云奢摩他中
用諸如來毗婆舍那。由即止而觀。即觀而止。止觀
不偏。故云清淨修證。由乾慧以至信。由信入住。乃
至妙覺。故云漸次深入。十喻者。幻人。陽𦦨。水月。空
華。谷響。乾城。夢。影。像。化也。言如來毗婆舍那者。揀
異小乘也。
阿難如是皆以三增進故（至）若他觀者名為邪觀。
此結示邪正。欲人從正反邪以修證也。問。前第三
增進云。是人即獲無生法忍。從是漸修。隨所發行
安立聖位。何上云是種種地皆以金剛觀察等漸
次深入耶。答。三增進中。云無生法忍者。即止觀不
二之心也。金剛觀察等。即止觀也。蓋一心不離止
觀。止觀即是一心。故此結云。如是皆以三增進故。
善能成就五十五位真菩提路。若作增進歷位觀
者。名為正觀。若他觀者。名邪觀也。五十五位者。自
乾慧至十地是也。言菩提路者。菩提即覺也。五十
五位。是趨覺之路。等妙二覺。是覺非路矣。
爾時文殊師利法王子（至）我及眾生云何奉持。
上明證果竟。此下名結經分也。正宗未終。而遽結
經者。由初示密因。次開修證。而卒乎極果。垂範來
世。有始有終。則經之正範畢矣。於是文殊請問經
名及奉持法也。結經後文。尚屬正宗。而名助道者。
特助道而已。故於後別列。乃正助之辨也。
佛告文殊師利（至）十方如來清淨海眼。
此約所詮之理立名也。大佛頂白傘蓋無上寶印
者。謂體極含覆。超情離見。即如來藏之心印也。證
佛心要。必契於此。十方如來清淨海眼者。謂照窮
剎海。淨絕纖塵。即爍迦羅之法眼也。開佛知見。必
資於此。實大事因緣。非小智之法。故以文殊請問。
亦名救護親因（至）亦名如來密因修證了義。
阿難為親。摩登為因。舉斯二者。明有緣皆度也。言
得菩提心等者。謂無上正覺。由此經得。一切智海。
由此經入。此約所化之用立名也。亦名如來下。約
所詮因果之義立名。謂依如來密因修證。是為了
義。權乘修證。皆不了義。
亦名大方廣妙蓮華王十方佛母陀羅尼呪。
<pb n="222"/>
此約體用功力立名也。大方廣。所說之法也。常徧
曰大。軌持曰方。包博曰廣。即體相用之三大。因果
同彰。染淨不滯。於法自在。名妙蓮華王。出生十方
一切諸佛。總一切法。持無量義。名十方佛母陀羅
尼呪。蓋呪者。佛以教言詛願眾生。革凡成聖也。
亦名灌頂章句諸菩薩萬行首楞嚴汝當奉持。
此約教行立名也。此經從天竺灌頂部中流出。蓋
約密言名灌頂章句。有誦持者。則如來智水灌其
心頂。亦如剎利之受職也。又菩薩由此受佛職位。
亦名灌頂章句。菩薩萬行。以首楞嚴為本。故修此
定者。於一心中具足萬行。故名萬行首楞嚴。結經
分竟。下為助道分。而有二科。一曰。別明諸趣。戒備
失錯。始於下文。而終於第九卷中。二曰。詳辨魔境。
深邡邪誤。始於第九卷中。而終於第十卷末。
說是語已即時阿難（至）修心六品微細煩惱。
此結敘時眾獲益。下乃讚謝也。開示密印般怛囉
義者。即大佛頂悉怛多鉢怛囉無上寶印也。兼聞
了義名目者。即如來密因修證了義等也。頓悟禪
那等。謂因聞修進聖位。及密印了義名目。故得頓
悟禪那修進妙理。心慮虗凝。斷除三界煩惱也。修
道所斷之惑。小乘於三界九地。地各九品。斷欲界
前六品而證二果。斷後三品而證三果。斷上二界
各九品而證無學。今此增上頓斷。故言三界六品。
即從座起頂禮佛足（至）為是眾生妄習生起。
讚謝前法。啟請後說也。俱生幽隱。故云沈惑。前說
真淨妙心本來徧圓。則法界一真。萬動一體。宜無
諸趣之異。其如方今現有。乃常情所疑。故或執諸
趣而迷妙圓之體。或執妙圓而撥諸趣之業。以至
失錯墮落。故特請問。冀佛詳明。令人知所戒備也。
世尊如寶蓮香比丘尼（至）歡喜頂戴謹潔無犯。
問意有二。謂別業同報。別業別報。初問婬殺妄三。
即別業也。為有定處。即同報也。為復自然下。即問
別業別報。據下答意。皆是別業同報耳。文云。循造
惡業。雖則自招。眾同分中。兼有元地。乃至云。不斷
三業。各各有私。因各各私。眾私同分。非無定處。且
此云。令持戒者謹潔無犯。下云不入邪見。即戒備
之意也。瑠璃。匿王太子。廢父自立。挾宿嫌。誅釋種。
佛記其七日當入地獄。王泛海以避。水中自然燒
滅。善星比丘。能說十二部經。獲四禪果。因狎邪友。
妄言無佛無法。無有涅槃。故生陷無間。此皆謬執
妙圓。撥無業趣者也。
佛告阿難快哉此問（至）自然從墜此名內分。
此讚所問而告其妄習發生諸趣也。一切下二句。
牒前問意。因彼下。明依妄發生愛染之情。正是眾
生生死根本。名為內分。即眾生分內事也。能生愛
水。潤業潤生。輪迴不斷。職皆由此。諸愛不一。皆能
感水結業。故云流結是同。水性沈下。故情積之業
多從淪墜。
阿難外分即是眾生分外（至）自然超越此名外分。
眾生生死。本分由情。情著染境。因是從墜。今以勝
境為所欲處。但由其想。不屬於情。乃是眾生分外
之事。故云外分。氣。謂氣色。是故下。引事以驗。身輕
清。顧雄毅。夢飛舉。聖境現。輕身命。此五皆殊勝氣
色。由想故有。毅。果敢也。諸想雖別下。謂欣外勝境。
不由情染。想既輕清。自然飛動。報當超越。然想能
生勝。而卵以想生者。由染淨異也。此中且指人天
想心。名為外分。非出世三乘之智也。何者。因前阿
難問於地獄乃至人天等道。由是佛依妄習開為
二分。次約二分以辨諸趣。諸趣之後。總結示云。此
等眾生。不識本心。受此輪迴等。故知外分不出三
界也。文中雖云心存佛國聖境冥現。斯蓋泛舉勝
氣之相耳。
阿難一切世間生死相續（至）死逆生順二習相交。
<pb n="223"/>
生從順習死從變流者。以一切眾生皆愛生而惡
死也。是故生則順其習。死則逆其習。故復云死逆
生順二習相交。此乃文辭互略耳。只是生從存住。
故順習。死從變流。故逆習也。未捨暖觸。謂現陰之
末。逆順相交。謂方死方生之間也。一切善惡之業。
即於是時隨其情想輕重而感輕焉。
純想即飛必生天上（至）一切淨土隨願往生。
想體輕舉。故純即飛升。然此特純善。故止於生天。
必生天上者。據下情少想多但在四天之下。驗今
純想所生應是忉利以上。若單修善禪。則性生上
界。若兼於福慧淨願則。二習交時感變倍勝。此於
飛心中旁論福慧。故皆云兼。
情少想多輕舉非遠（至）是等親住如來座下。
勝想不純。少滯邪情。故感此類。蓋雖滯邪情而有
善願。斯感善緣住佛座下。即天龍八部類也。然情
少想多。此通舉也。理宜等降四類分之。一情九想。
即為飛僊。二情八想。為大力鬼王。三情七想。為飛
行夜叉。四情六想。為地行羅剎。
情想均等不飛不墜生於人間想明斯聰情幽斯鈍。
由昔情想。感今聰鈍。是知言均等者。總報之業也。
言幽明者。別報之業也。由所習情想。各在強弱。致
有聰鈍之異。
情多想少流入橫生（至）重生無間二種地獄。
情多想少。亦合分四。六情四想。流入橫生。七情三
想。墜為餓鬼。八情二想。生有間獄。九情一想。生無
間獄。言水輪火際。即寒獄第八也。受氣猛火。謂受
火氣以為身。故常被火燒。或得水飲亦化為火。故
曰水能害己也。情業愈滯。故獄報愈沈。下洞火輪。
即八熱獄也。身入風火二交過地。謂超寒獄入熱
獄也。熱獄第八。名五無間。此中只就七熱地獄。自
有輕重。而分有間無間。非五無間。下明第八熱獄。
方是五無間也。
純情即沈入阿鼻獄（至）眾同分中兼有元地。
阿鼻。此云無間。謂受罪。苦具。身量。劫數。壽命。五者
皆無遮間。名五無間。此惟情業最重者墜入。至劫
壞乃出。若兼謗大乘等罪。則此劫雖壞。更入十方
阿鼻。無有出期。以謗法毀戒。令無窮人墮邪見故。
前問地獄。為有定處。為復自然。故答純情以造。雖
則自招。同業所感。不無定處。元地者。各隨元由因
地也。
阿難此等皆是彼諸眾生（至）造十習因受六交報。
此結前起後也。前開二分。以明情想感變。略明七
趣也。此下詳明根境搆造。精研七趣也。十習本於
十惑。以習成惡業。六交因乎六根。而交起惡報。如
造業因眼。餘五為助。至受報時亦徧及也。
云何十因阿難一者婬習（至）菩薩見欲如避火坑。
惡業起於情惑。而婬為情惑之最。故前後皆首明
之。十習之業。皆先言所感之境。次言所報之事。婬
感火業。由惑心熾盛。相摩而發也。故所感之境。見
大猛火。舒王云。婬習研磨不休。自耗其精。則火界
熾然。於其生也尚有痟渴內熱等疾。則其死也見
大猛火宜矣。能所交熾。名二習相然。故有鐵牀銅
柱之報。乃應其習業也。如來為導師。故色目以警
之。菩薩為行人。故深怖以避之。色目。猶銘目也。
二者貪習交計發於相吸（至）菩薩見貪如避瘴海。
貪習感水。由愛心計著吸取而發也。吸積風為寒。
風結水為冰。故有積寒凍冽之事。吒吒等。寒冰之
報。即寒獄也。俱舍云。吒波羅等。忍寒聲。青赤白蓮。
寒冰色也。貪水能潤業滋惡。瘴海能毒性沒身。吒
波羅三。青赤白三。更有疱裂二相。即八寒地獄。
三者慢習交陵發於相恃（至）菩薩見慢如避巨溺。
慢習驕逸。由輕陵恃己而發。以驕逸馳流。故感騰
逸奔波之境。積致惡毒。故有血河灌吞之報。慢能
<pb n="224"/>
滋癡。故如飲癡水。能致深害。故譬巨溺。癡水。西國
水名。如此方之貪泉也。
四者瞋習交衝發於相忤（至）菩薩見瞋如避誅戮。
心屬火。氣屬金。瞋者由心作氣。而反動其心。加之
衝擊抵忤。則心火轉盛。氣金轉剛。故曰心熱發火
鑄氣為金也。斷刑曰宮。肉刑曰割。
五者詐習交誘發於相調（至）菩薩見詐如畏豺狼。
詐習依奸智起惡而漸滋蔓。故如水浸田。草木生
長。由調引相延。故感繩木延引之事。讒賊。奸詐敗
正者也。校。枷也。易云。屨校滅趾。荷校滅耳。
六者誑習交欺發於相罔（至）菩薩見誑如踐蛇虺。
誑者。為獲利譽。多懷異謀。矯現有德。欺誑於他。令
他暗昧。罔知所謀。其志誣罔。其心飛揚。如風鼓塵。
使人無見。故感塵土穢惡之境。沒溺騰擲之報。
七者冤習交嫌發於銜恨（至）菩薩見冤如飲酖酒。
冤習銜恨。陰隱為傷。故如陰毒畜惡。而感飛石囊
撲之境。投擲拋撮之報。飛石投擲。車匣牢柵。皆陰
隱之事。囊撲者。囊貯而撲殺也。
八者見習交明如薩迦耶見（至）虗妄徧執如臨毒壑。
見習有五。一薩迦耶。此云身見。謂執身有我。種種
計著。二邊見。於一切法執斷執常。三邪見。邪悟錯
解。撥無因果。四見取。非果計果。如以無想為涅槃
之類。五戒禁取。非因計因。如持牛狗等戒為生天
因之類。此五總名惡見。諸見交明。彼此相反。互相
違拒。故云發於違拒出生相反。由其違反。故感王
吏證執之境。權詐鞠推之報。路人相見。一往一回。
喻所見違反也。是五惡見。能陷法身。故名見坑。能
致業苦。故名毒壑。行人當疾滅之。
九者枉習交加發於誣謗（至）菩薩見枉如遭霹靂。
不宜曲而曲之。曰枉。蓋枉非真情。由誣謗發。逼壓
於人。故感報如之。排。擠挫也。押捺。亦其義也。漉。瀝
也。衡。橫也。謂迫蹙其體。瀝漉其血。又於迫隘苦具。
橫衝而度。所謂下透挂網。倒懸其頭者。皆衡度類
也。讒能傷人。故名讒虎。以可驚怖。故名霹靂。
十者訟習交誼發於藏覆（至）如戴高山履於巨海。
訟非官訟。公發其覆之謂也。斯即覆習。此覆彼訟。
曰交諠。故感鑑見照燭之境。惡友對驗之報。陰賊
覆藏。發則自害。覆罪適足以自壓自墜。故如戴山
履海也。十習發於十惑。通根本而兼隨。隨煩惱二
十。初曰。忿。恨。惱。覆。誑。諂。憍。害。嫉。慳。今詐習即諂也。
冤即恨也。枉即害也。訟即覆也。
云何六報阿難一切眾生（至）所招惡報從六根出。
上明所造之因。此下明所感之報也。然造業招報。
根識必俱。今以識為業。而報從根者。文互顯也。
云何惡報從六根出（至）星火迸灑煽鼓空界。
一者下。標示。臨終下。釋相。先見猛火等。即現報也。
亡者神識等。即生報也。發明下。就眼根明二相。如
是下。對諸根明交報。他皆倣此。見業感火者。以見
覺屬火。故感猛火。畏見於境。恐藏於心。六交皆直
入無間者。就重言耳。成論云。極善極惡皆無中陰。
所以直入。聞聽屬水。故燒聽能為鑊湯洋銅。鼻嗅
主氣。故燒息能為黑煙紫𦦨。舌主味。丸糜味類也。
身主觸。炭觸類也。心正屬火。燒之轉熾。故迸灑
煽鼓。
二者聞報招引惡果（至）為電為雹摧碎心魄。
聞聽屬水。故依之造業。則能感波濤。注聞發聲。故
為責罪詰情之事。注見為雷吼。水隨見變也。注息
為雨霧。水隨氣變也。注味為膿血。水隨味變也。注
觸為畜鬼。水隨形變也。注意為電雹。水隨心變也。
蓋此中所感之報。多有與當根不相稱者。然業報
俱不可思議也。
三者齅報招引惡果（至）為飛沙礰擊碎身體。
因貪惡香作種種業。果感毒氣成種種報。言從地
<pb n="225"/>
涌出者。謂毒氣充塞遠近。無復出路。故神識從地
而涌出也。質。礙也。履。通也。嗅業所依。不離通塞。故
衝息能為質履也。衝見為火炬。衝聽為沒溺洋沸
者。根隨氣變也。魚敗曰餒。羮敗曰爽。饑餒乖爽。由
味隨氣變也。綻拆爛壞。由體隨氣變也。衝思為
沙。心隨氣變也。
四者味報招引惡果（至）為飛熱鐵從空雨下。
准眼耳鼻云見聞齅。此應云嘗報。言味報者。從所
嘗為名也。蓋貪味。則網捕燒野以取禽獸。故見鐵
網猛𦦨之相。舌根所依。不離吸吐。吸氣為寒。吐氣
為熱。乃常理也。舌噉生命。使彼承忍。故歷嘗發苦
使己承忍。依見貪味。故能為然金石。依聽發惡。故
能為利兵刃。依嗅恣貪。籠取羣味。故能為大鐵籠。
觸味傷物。故感弓箭以自傷。緣味思物。故感飛鐵
以加害。
五者觸報招引惡果（至）為墜為飛為煎為炙。
合山刀劍。並由貪著男女身分而感也。鐵城火狗
等。皆惡觸雜感之相。觸業所依。不出離合。屠裂。即
離相也。道。趨獄之路。觀。獄王門闕兩觀。廳案。乃治
罪之處。皆身觸所依。燒熱見觸。撞擊聞觸。括袋息
觸。耕鉗舌觸。飛墜思觸。括袋。所以收氣。思業飄蕩。
故感飛墜之事。剚。插刃於肉也。剚射考縛。乃相因
旁舉耳。非當根之相也。
六者思報招引惡果（至）萬生萬死為偃為仰。
思心飄蕩。故先見惡風吹壞國土等事。思業所依。
不出迷覺。荒奔。迷思也。知苦。覺思也。思必有所。故
結思則為受罪方所。見能鑑證。故結見則為證罪
人事。結聽則能為大合石等。車船檻。乃息氣乘亂
思所變。嘗即舌根。聲所自發。大小已下。皆言其身。
乃觸業乘亂思所變也。
阿難是名地獄十因六果（至）受無量苦經無量劫。
總結十因六果也。惡業同造者。謂造惡業時。一根
為主。餘五俱助。是則六根同造。十業具足。故入阿
鼻獄。受無量苦。經無量劫。此即上所受六交報也
亦即五無間獄。故云受無量苦經無量劫。
六根各造及彼所作兼境兼根是人則入八無間獄。
六根各造。不同前六根同造也。及彼所作等。謂前
則六根同造十因。後乃三根而犯三業。此當一根
而兼三四根。十業之內亦應闕二三業。故入八無
間獄。非前五無間獄也。
身口意三作殺盜婬是人則入十八地獄。
身口意殺盜婬。乃重罪。以不徧六。不具十。故又輕
於前也。大獄只有八寒八熱。而有十八鬲子地獄。
及八萬四千眷屬等獄。皆大獄所分者也。
三業不兼中間或為（至）是入則入三十六地獄。
三業不兼。謂具二闕一也。三十六獄。并下一百八
獄。未詳名數。
見見一根單犯一業是人則入一百八地獄。
上具二闕一。此犯一闕二。故又輕也。見音現。明然
不兼也。
由是眾生別作別造（至）妄想發生非本來有。
此結答前問也。上文五節惡業不同。即別作別造。
所感獄報各從其類。即入同分地也。如別造極重。
同入阿鼻。別造次輕。同入百八是也。妄想發生等。
並酬阿難前所疑問。
復次阿難是諸眾生（至）後還罪畢受諸鬼形。
非破律儀。無正範也。犯菩薩戒。無正因也。毀佛涅
槃。無正果也。三者不正。諸餘皆邪。故墮獄罪畢。即
入鬼趣。
若於本因貪物為罪是人罪畢遇物成形名為怪鬼。
此即貪習為因也。於物生貪。非理而取。餘報在鬼
還托於物。即金銀草木精怪。其類非一。故名怪鬼。
貪色為罪是人罪畢遇風成形名為魃鬼。
<pb n="226"/>
即前婬習為因也。色能動亂身心。如風鼓物。報招
鬼質。還復托風。風質元虗。因習所致。因果相對。豈
徒然哉。
貪惑為罪是人罪畢遇畜成形名為魅鬼。
即前詐習為因也。因成詐偽。惑正憑虗。托附畜生。
便成鬼質。即狐狸豬犬有異靈者。其類非一。故云
遇畜成形。魅。即現美形以惑人者。
貪恨為罪是人罪畢遇蟲成形名蠱毒鬼。
即前冤習為因也。由忿為先。懷惡不捨。結怨在意。
熱惱居懷。受餘報時。亦假毒類。即蛇虺毒蟲有異
靈者。成蠱毒鬼。
貪憶為罪是人罪畢遇衰成形名為癘鬼。
即前瞋習為因也。瞋恚不捨。名為貪憶。洎受鬼報。
遇災衰處。便人其身。名為癘鬼。即毒癘傷寒傳屍
骨蒸之類。皆此鬼作也。
貪倣為罪是人罪畢遇氣成形名為餓鬼。
即前慢習為因也。慢以陵人傲物。高舉自強。洎報
鬼倫。遇氣為質。內無實德。空腹高心。饑餓所困。故
名餓鬼。
貪罔為罪是人罪畢遇幽為形名為魘鬼。
即前誑習為因也。為獲利譽。多懷異謀。矯現有德。
欺誑於他。令人暗昧罔知所謀。洎受鬼形。憑幽托
暗。魘惑寐者。故名魘鬼。
貪明為罪是人罪畢遇精為形名魍魎鬼。
即前見習為因也。執見異生。各自明悟。及招鬼道。
遇精明處以為其形。即日月精魄山澤明靈有精
耀者。以托其質。言魍魎者。木石變怪也。
貪成為罪是人罪畢遇明為形名役使鬼。
即前枉習為因也。枉押成褫。憑虗架搆。勞心役思。
撓害無辜使成有罪。遇明顯境。托以成形。非幽暗
類也。走使戰陣。擔沙負石之徒。故云役使。
貪黨為罪是人罪畢遇人為形名傳送鬼。
即前訟習為因也。愛人黨己。故於己之罪則覆。於
他之非則訟。報在鬼類。托質於人。如世有童子師。
及巫祝之類。皆為神道傳送吉凶禍福之言。名傳
送鬼。此上鬼類。其數實繁。考果徵因。不過此十。
阿難是人皆以純情墜落（至）則妙圓明本無所有。
情業積水。下墜燒乾。則情業已盡。復乘想業上出
皆迷妄之為也。圓明覺心。本無是事。
復次阿難鬼業既盡（至）身為畜生酬其宿債。
獄報情業。鬼報想業。故鬼業盡。則二報俱空。復償
負業。
物怪之鬼物銷報盡生於世間多為梟類。
貪習為怪鬼。報盡作梟倫。梟。土梟也。附塊為兒。貪
物所致。一切怪異者。皆此類攝。
風魃之鬼風銷報盡生於世間多為咎徵一切異類。
婬習為因。報招風魃。旁為畜生。受咎徵也。咎。過惡
也。徵。應驗也。惡行所招。將有災異。先有此應。如羣
⿱少隹眾鼠。荒儉之徵。𪄱鴹水災。[鴳-女+隹]舞多旱。其類非一。
畜魅之鬼畜死報盡生於世間多為狐類。
詐因之報。為鬼成魅。所依既盡。畜受狐身。
蟲蠱之鬼蠱滅報盡生於世間多為毒類。
冤習之報。鬼作蠱毒。畜為毒類。即蛇蝎之屬也。
衰癘之鬼衰窮報盡生於世間多為蛔類。
瞋習之因。鬼為衰癘。托災附禍。便入身中。轉受畜
形。還托身內為蟯蛔也。
受氣之鬼氣銷報盡生於世間多為食類。
餓鬼附氣。慢習是因。鬼受饑虗。畜充他飽。故為食
類。即世間可食之畜也。
綿幽之鬼幽銷報盡生於世間多為服類。
宿因誑習。鬼為魘暗。幽默既銷。畜為服類。即駝驢
牛馬蠶繭之類。為人服用也。
和精之鬼和銷報盡生於世間多為應類。
<pb n="227"/>
因為見習。鬼作魍魎精耀之物。既盡為畜。便成應
類。即社燕寒鴻。能應四時節序者。言和者雜也。雜
精明處而成鬼也。
明靈之鬼明滅報盡生於世間多為休徵一切諸類。
即前枉習。鬼托明生。為役使類。鬼道業盡。畜報休
徵。休美也。休祥將至。預有此徵。即嘉鳳祥麟之類。
依人之鬼人亡報盡生於世間多為循類。
訟習之因。鬼招傳送。人死為畜。報在黠慧。故云循
類。即人所畜養循順之類。
阿難是等皆以業火乾枯（至）則此妄緣本無所有。
獄鬼二趣。業火乾枯。今為畜生。酬償餘業。故云旁
為。妄想故有。覺性元無。猶如圓影。眚病故見。
如汝所言寶蓮香等（至）皆為浮虗妄想凝結。
所問三緣。是彼人等各自虗妄造業發生。不由他
有。故云本自非天降等。妄造妄受。覺性之中皆如
空華。
復次阿難從是畜生（至）還為畜生償彼餘直。
為畜正酬。酬過其分。則為人反徵。然則凡所食取。
宜無過分也。如彼有力。謂修定學慧之力。不捨人
身。則為彼奴婢。或遭其劫殺等。
阿難當知若用錢物（至）及佛出世不可停寢。
償足自停。則無交讎。償足不停。則交讎不已。自非
正修正力。莫之遏絕。此約修定破惑。見佛得道。方
免相害。縱有宿業所作不亡。至果償之。若幻化之
非實也。
汝今應知彼梟倫者酬足復形生人道中參合頑類。
因於貪物。鬼托怪形。畜在土梟。附塊而養。今歸人
趣。其性顓蒙。雜在頑嚚。心忘德義。蓋因之故然也。
而言參合者。夫人道受報。善因所招。總報雖同。滿
業各異。故分十種。今此從畜來者。乃餘業旁受。非
正善業所招。然亦順後業感。由不正故。故言參合。
彼咎徵者酬足復形生人道中參合異類。
始因貪欲。鬼受魃形。上為畜生。災咎之應。業盡復
本。參合異類。以咎徵本於妖異。故餘習復為妖異
也。
彼狐倫者酬足復形生人道中參於庸類。
因從詐習。鬼為畜魅。類入旁生。狐狸所攝。故今為
人。庸鄙無識也。
彼毒倫者酬足復形生人道中參合很類。
冤習是因。鬼為蠱毒。旁為畜類。蛇蝎是形。還生人
道。雜乎很類。毒倫為很。亦其習之餘也。
彼蛔倫者酬足復形生人道中參合微類。
瞋習為因。鬼居衰癘。蟯蛔受畜。微末為人。即不為
人之齒錄者也。
彼食倫者酬足復形生人道中參合柔類。
慢習是因。鬼招饑餓。結氣而作。無實體性。畜受食
類。人為柔弱。蓋因我慢貢高。反招柔怯之報。
彼服倫者酬足復形生人道中參合勞類。
誑習為因。鬼從幽魘。畜為服用。人受劬勞。役力艱
辛。工巧之屬也。
彼應倫者酬足復形生人道中參於文類。
因從見習。鬼落和精。魍魎報終。畜為時應。參於人
道。微有文章。非正習因。亦云參合。
彼休徵者酬足復形生人道中參合明類。
枉習為業。鬼受明靈。驅役疾馳。無暫停止。畜招休
應。人雜聰明。考果徵因。必無差忒。
彼諸循倫酬足復形生人道中參於達類。
因由訟習。鬼作依人。傳附神辭。發顯禍福。畜招馴
黠。人達窮通。寵辱不驚。安然自得。故名達類。
阿難是等皆以宿債畢酬（至）此輩名為可憐愍者。
獄鬼畜中。酬償先業。三途報盡。還復為人。順後善
業。所招隨別。復分十類。如是皆為顛倒輪轉。欲息
顛倒。唯戒定慧。無此三種。不息輪迴。佛若不出。誰
<pb n="228"/>
說此法。令其修學免輪迴耶。故此輩名可憐愍者。
阿難復有從人不依正覺（至）人不及處有十種仙。
不依正覺修三摩地者。謂不依不生滅心為本修
行也。別修妄念者。謂別依妄念而修也。存想固形
者。謂存心在於長生。欲此形骸堅固不壞。以求永
壽。仙。遷也。人之形神能遷而不死也。然終歸敗壞
比天為劣。比人為優。故別開也。抱朴子云。求仙者。
要當以忠孝和順仁信為本。若德不修。而但務方
術。終不得長生也。
阿難彼諸眾生堅固服餌（至）覺悟圓成名絕行仙。
以藥餌駐一期之壽。而不能輕舉者。地行仙也。行
去聲。功行也。飡黃精松柏之類。久而身輕者。飛行
仙也。鍊金石還丹之類。化骨易形。撮土點石。以遊
戲人間者。遊行仙也。鼓天池。嚥津液。冰雪婥約。不
交世欲。與天無異者。天行仙也。乘陰陽運止。以調
氣固精。遺形涉空者。空行仙也。吞吸精色。服虹飲
霧。粹氣潛通者。通行仙也。堅持呪術。久而術道圓
成者。道行仙也。澄凝精思。久能照應者。照行仙也。
或存想頂門而出神。繫心臍輪而鍊丹。皆思憶圓
成也。內以坎男離女匹配夫妻。外即采陰助陽攝
衛精氣者。精行仙也。存想世間皆成變化。因悟遷
變遂忘心想。形如槁木。心若死。名覺悟圓成。其
行絕世。名絕行仙也。
阿難是等皆於人中鍊心（至）報盡還來散入諸趣。
前文情少想多。輕舉非遠。即為飛仙。下文云。精研
七趣。皆是昏沈諸有為相。妄想受生。妄想隨業。意
在知所戒備也。所謂人中鍊心者。非止服餌養生
而已。必兼戒善。方曰鍊心。別得生理者。由人中之
業。別感仙趣之報也。如山海經云。崑崙之山。廣都
之埜。軒轅之丘。不死之國。氣不寒暑。人皆數千歲。
斯亦眾私同分。非無定處。若但固形而不鍊心。便
希千歲。是猶見卵而求時夜。不太早計乎。
阿難諸世間人不求常住（至）如是一類名四天王天。
未能離欲。且能窒欲。使愛水不流。則湛性澄瑩。故
能初天托生也。六天由修五戒十善而致。今但約
欲微增勝者。一是阿難起教之緣。又愛欲為輪迴
根本。前明淪墜亦始於此。此名超騰亦始於此。意
使初心未能成就禪定智慧。且疾斷根本。則輪迴
可出也。
於己妻房婬愛微薄（至）如是一類名忉利天。
此愛薄於前。故報居其上。後遞然也。淨居謂清淨
自居之時。未全清淨之味。為有微愛故也。日月居
須彌腰。忉利居頂。以能澄瑩增明。故能超之。
逢欲暫交去無思憶（至）如是一類名須𦦨摩天。
欲心不作。故動少靜多也。六欲下二。名地居天。上
四。名空居天。不須日月而常明。以蓮華開合分晝
夜。故名時分。
一切時靜有應觸來（至）如是一類名兜率陀天。
雖靜心愈多。亦未免應觸。此能少欲。未能無心也。
兜率天有內院外院。三災至三禪。而此言不及者。
約內院言之。精微不接。皆內院事也。
我無欲心應汝行事（至）如是一類名樂變化天。
此無心而境自至。曰橫陳。嚼臘。言味甚薄也。諸天
皆有報境。而此天樂自變化以受用。越於下天。故
名越化。
無世間心同世行事（至）如是一類名他化自在天。
了然超越。言全無味也。化即第五天。無化即下天
也。諸欲樂境。不勞自化。皆由他化而自在受用。名
他化自在也。
阿難如是六天形雖出動（至）自此已還名為欲界。
形雖出動。此對人仙二趣得出動之名。心迹尚交。
謂欲心事迹猶有交合之相。故俱舍頌曰。六受欲
交抱。執手笑視婬。此言地居兩天則形交。𦦨摩則
<pb n="229"/>
勾抱。兜率則執手。變化則對笑。他化則相視。須知
彼文各據六天受欲而說。今經只就人中辯欲事
輕重。用顯六天感報不同也。

大佛頂如來密因修證了義諸菩薩萬行首楞嚴經
纂註卷第八

<sarticle>大佛頂如來密因修證了義諸菩薩萬行首楞嚴經
纂註卷第九</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書開下平章事清河房融筆受
明　檇李沙門　真界　纂註
阿難世間一切所修心人（至）如是一類名梵眾天。
前明六天。雖出塵擾。而未能絕欲。故通名欲界。自
此而下。明十八天。雖離欲染。尚有色質。故通名色
界。又通名梵世。為已離欲染也。通號四禪。為已離
散動也。欲天但十善感生。此天兼禪定感生。然特
有漏禪觀六事行耳。六行者。厭欲界是苦是麤是
障。欣色界是淨是妙是離。此則凡夫伏惑。超世間
道也。不假禪那等者。言非正修真三摩地。無正智
慧。但修六行伏欲。使愛染不生。則不留欲界。麤惑
不染。淨報現前。故即生梵世。初名梵眾。則眾庶而
已。次名梵輔。乃大梵宰輔。而終於大梵。其進有序。
欲習既除離欲心現（至）如是一類名梵輔天。
初天但能執身伏欲。此天又得定共戒。以順律儀。
行梵德。故超之也。戒定相應。名定共戒。
身心妙圓威儀不缺（至）如是一類名大梵天。
由前身心已離欲染。故得身心妙圓。於諸律儀愛
樂隨順。故威儀戒行清淨無缺。至此又加以明悟
超達。則盛德之至。故為梵王。
阿難此三勝流一切苦惱（至）諸漏不動名為初禪。
此天已出欲流。背欲染。趨勝淨。故四禪皆稱勝流
也。已離欲界八苦。故曰苦惱不逼。已離散動欲心。
故曰諸漏不動。俱舍云。此名離生喜樂地。謂離欲
界雜惡生得輕安樂也。然此天以至下天。皆云非
正修真三摩地者。此以有漏簡非無漏也。
阿難其次梵天統攝梵人（至）如是一類名少光天。
此躡大梵之行升進。具戒定慧。故曰圓滿。以梵行
圓滿。故能澄凝其心。不隨境動。而寂湛生光。其光
尚劣。故名少光。蓋二禪已上。無有語言。但以定心
發光。光有勝劣。分其高下。
光光相然照曜無盡（至）如是一類名無量光天。
定力轉明。妙光迭發。從前少光迭發多光。光互相
然。故照曜無盡。境隨光淨。故暎十方界徧成瑠璃。
以照曜無盡。名無量光也。
吸持圓光成就教體（至）如是一類名光音天。
諸世界中教體不同。故娑婆以文字。香積無文字。
說但以眾香。此天吸取任持圓光以成教體。令人
觀光知修梵德。無有語言。故發化清淨。隨機受益
各各不同。故云應用無盡。以光為音。故云光音。
阿難此三勝流一切憂懸（至）麤漏已伏名為二禪。
二禪三天。又勝下位。故名勝流。以得極喜。故云一
切憂懸所不能逼。初禪方得漏心不動。而未能伏。
此天已伏麤漏。則業漸劣行漸勝也。俱舍云。此名
定生喜樂地。謂定水潤心。慧光明泰。喜支調適。憂
愁不生也。懸。或作愁字之誤耳。
阿難如是天人圓光成音（至）如是一類名少淨天。
由上圓光教體披露妙理。故得發成精行。離諸喜
動。而生淨樂。是樂非境。乃出乎淨性。恬怕寂靜。名
寂滅樂。而淨猶劣。則能通而已。未能成也。以猶劣
故。名少淨天。
<pb n="230"/>
淨空現前引發無際（至）如是一類名無量淨天。
淨空者。離諸喜動。不緣物境之定相也。由是充擴。
使淨相無際。協乎妙性。故身心輕安。而性樂成矣。
以無際故。名無量淨。又望上未徧。望下則多。故名
無量。
世界身心一切圓淨（至）如是一類名徧淨天。
上身心輕安。且言其內。今世界等者。總攝於外。蓋
由淨空無際。故得世界身心一切圓淨。淨德現前。
則身心歸寂滅樂矣。以一切圓淨。故名徧淨。
阿難此三勝流具大隨順（至）歡喜畢具名為三禪。
此三勝流。離諸喜動。隨順性樂。故云具大隨順。得
安隱樂也。歡喜畢具者。此名離喜妙樂地。謂心雖
離喜。而喜樂自具也。
阿難復次天人不逼身心（至）如是一類名福生天。
復次下。結三禪之德。樂非下。顯三禪之過。苦樂下。
正示福生也。蓋前之喜動。為逼苦之因。今雖離喜。
逼苦已盡。而得無量樂。然樂不終樂。壞苦必隨。此
天悟此。故苦樂頓捨。以捨苦樂。名麤重相滅。捨念
清淨。故淨福性生也。自此而下。明四禪總有九天。
然四禪報境。但有三天。第四無想。乃第三廣果別
開。皆凡夫報境。此四之上。有五不還天。乃聖賢別
修靜慮。與凡夫不同。
捨心圓融勝解清淨（至）如是一類名福愛天。
前雖苦樂雙捨。淨福性生猶未圓融清淨。福性無
遮。至此捨心圓融。勝解清淨。福無遮限。而得隨順。
窮未來際。名福愛也。以愛樂隨順無遮福性。故名
福愛。問。此有漏禪。壽命有限。何得窮未來際耶。答。
此約得定。報壽長遠。動經劫數。云窮未來際。非約
報後所論也。
阿難從是天中有二岐路（至）如是一類名廣果天。
從福愛分二岐路也。一直往道趣廣果。一迂僻道
趣無想。若於先心不帶異執。直修禪定。使自無量
淨光等天。至此福德圓明。修福既圓。遂證廣果。而
住此天。以此天定福彌廣。故名廣果也。
若於先心雙厭苦樂（至）如是一類名無想天。
先心雖能伏惑修禪。而涉妄帶異。以有心為生滅。
以無想為涅槃。於是雙厭苦樂。專研捨心。先捨麤
心入於微心。復捨微心入微微心。從微微心相續
無間。由物洎身。心至心想。一切皆捨。名圓窮捨道。
身心俱滅也。心慮凝。即無想定也。由是感報。生
無想天。壽五百劫。蓋以是人不了妄性體空。乃執
生滅以為勞累。厭此生滅。求不生滅。非真不生也。
但見六識不行。如冰夾魚。不知微細生滅。妄謂涅
槃。俱舍說。初生此天。未全無想。經半劫始無。及報
將盡。復經半劫有想。然後報謝。
阿難此四勝流一切世間（至）功用純熟名為四禪。
苦樂不動者。以四禪苦樂雙捨。捨念清淨。故不能
動也。然彼器非真常。情俱生滅。雖非無為真境。而
有為功用。至此已純熟矣。
阿難此中復有五不還天（至）眾同分中安立居處。
第三果人。斷欲界九品修惑盡。即生此天。不復欲
界受生。故曰不還。習氣。種子惑也。與現行皆滅。此
指欲界無續生業也。苦樂雙忘。兼指四禪已下無
續業也。故云下無卜居。此五天自四禪別立。通名
捨念清淨地。故云捨心同分安立居處也。
阿難苦樂兩滅鬬心不交（至）如是一類名無熱天。
前於苦樂有捨有厭。則心與境鬬。不能無煩。惟心
境兩釋。煩惱斯斷。盛熱曰煩。微煩曰熱。上唯鬬心
不交。疑若猶有交地。方滅麤相。得無煩而已。此復
增勝。心機無對。研交無地。能滅緣影。故無熱也。
十方世界妙見圓澄（至）如是一類名善現天。
十方。所照也。妙見。能照也。雖照萬象。不隨塵象而
起念慮。故無塵象沈垢。由妙見圓澄。無諸塵垢。故
<pb n="231"/>
名善見。精見者。由無塵垢間雜也。精見現前。則進
趣云為。純智無習。故云陶鑄無礙。名曰善現也。
究竟羣幾窮色性性（至）一類名色究竟天。
幾者色之微。究竟羣幾者。謂究盡眾微也。性者微
之本。窮色性性者。謂窮盡極微也。極微眾微既已
究盡。則入於空。故云入無邊際。以色皆究盡。故名
色究竟天。
阿難此不還天彼諸四禪（至）世間麤人所不能見。
下天修有漏凡定。此天修無漏聖業。麤細有異。故
不能見。
阿難是十八天獨行無交（至）自此已還名為色界。
總結色界也。獨行無交。俱無情欲故。未盡形累。猶
有色質故。
復次阿難從是有頂（至）名為回心大阿羅漢。
色究竟天。居有色頂。與無色鄰。名有頂色邊際也。
二岐。一出三界。即此文也。一入無色。即次文也。四
禪皆依捨念修定。此言捨心。指有頂因心也。因心
能發無漏智慧。斷盡塵惑。至於圓明。即出三界。不
住小果。入菩薩乘。是名回心。
若在捨心捨厭成就（至）如是一類名為空處。
自此而下。明無色界四天也。無色者。無業果色。有
定果色。依正皆然。乃滅身歸無。定性聲聞所居。或
捨厭天人雜處。其類不一。皆無色蘊也。四天皆依
偏空修進。初厭色依空。二厭空依識。三色空識等
都滅。而依識性。四依識性。以滅窮研。而不得真滅。
是皆有為增上善果。未出輪迴不成聖道者也。若
在下。躡前。覺身下。明此天相。蓋此初天雖捨念清
淨。而覺己形礙。堅修空觀。滅身歸無。即厭色依空
者也。心與虗空相應。名空處定。故報生空處也。
諸礙既銷無礙無滅（至）如是一類名為識處。
諸礙既銷而無。則不依於色。無礙之無亦滅。則不
依於空。惟留阿賴末那。即厭空依識者也。名識處
定。故報生識處。賴耶第八識。末那第七識也。身根
既銷。無復六識。故唯二者獨留。而末那所緣色空
識三。此位既無色空。則色空麤緣已無。故惟全半
分微細也。
空色既亡識心都滅（至）如是一類名無所有處。
前位雖亡空色。未滅識心。今此識心都滅。故十方
寂然迥無攸往。以寂無攸往。故名無所有。然此雖
亡識心。未亡識性。今之行人。見性不深。多滯於此。
雖能洞了色空。滅心慮。逮無所有。而終於識性。
幽幽綿綿。不能自脫。生死窟穴。實存乎此。
識性不動以滅窮研（至）名為非想非非想處。
識性者。識心幽本也。不動者。寂無攸往也。由識性
不動。自以為真。故滅窮研。是於無盡中發宣盡性。
所以似存不存。似盡不盡。似存不存。故非想也。似
盡不盡。又非非想也。
此等窮空不盡空理（至）迷漏無聞便入輪轉。
此等窮空不盡空理者。指上四天皆依偏空進修。
故不能盡真空妙理也。從不還下。謂聖人有生此
處者。乃鈍根那含耳。言羅漢者。約後為名也。若從
無想下。謂無想諸凡夫天。窮至四空。不歸無漏。則
迷於有漏。無所見聞。故便入輪轉。岳師謂無想天
不來四空曰不歸者非也。
阿難是諸天上各各天人（至）回向聖倫所修行路。
此明天眾隨業感報。王乃寄位升進也。遊三摩地
等。即菩薩遊戲。出入諸禪三昧。增進聖位。以天為
修行路者。謂聖人欲趨菩提。必寄跡諸天而修行
升進。如人欲至王城。必借路進趨故也。
阿難是四空天身心滅盡（至）補特伽羅各從其類。
身心滅盡者。無色蘊及麤識也。此皆下。總指三界
由妄發生。七趣由妄沈溺也。補特伽羅。此云數取
趣。謂諸有情起惑造業。各隨諸趣受生也。
<pb n="232"/>
復次阿難是三界中（至）因溼氣有畜生趣攝。
脩羅。此云非天。福力等天。而無天行。為多瞋故也。
隨業輕重而有四生之異。水穴。即尾閭也。
阿難如是地獄餓鬼畜生（至）云何更隨殺盜婬事。
總指七趣由妄。以顯真心本無諸妄也。蓋七趣由
妄想隨業受生。故名昏沈諸有為相。於妙圓中了
無根緒。故如空華。前問妙心徧圓。何有獄鬼人天
等道。故此結示由殺盜婬三為根本。有是業。則名
鬼倫。言必墜也。無是業。則名天趣。言必升也。出生
無殺盜婬。即天趣。七趣舉二。以善惡通攝也。因有
而墜。因無而升。故曰有無相傾起輪迴性。若得妙
發真三摩地。則妙性常寂。無復輪迴矣。有無二無。
無善惡也。無二亦滅者。謂善惡既無。則無善無惡
亦不可得。如此。則妙性中尚無於善。何有不善乎。
阿難不斷三業各各有私（至）生妄無因無可尋究。
由前問地獄。為有定處。為復自然。彼彼發業。各各
私受。又問為復本來自有。為是眾生妄習生起。故
此結答。三業。即殺盜婬也。
汝勗修行欲得菩提（至）若他說者即魔王說。
此勸除三染心以結示邪正也。上明諸趣。戒備失
錯。而終於勸除殺等三種染心。乃戒備真要也。下
文即助道分中第二科。名詳辨魔境。深防邪誤。魔
即魔羅。此云殺者。亦云奪者。能殺慧命。奪善法。開
之有五。曰。五陰魔。煩惱魔。死魔。天魔。鬼魔。合之惟
陰魔天魔而已。陰魔。即生死煩惱。依五陰而起者
也。天魔。因修邪定。好害正道者也。未發心者。常與
隨順。則無[寇-(敲-高)+ㄆ]敵。惟正修者。違而不順。偏致惱害。故
須辨識也。
即時如來將罷法座（至）歡喜頂禮伏聽慈誨。
前法既終。當機無問。故將罷法座。而又攬寶几。回
金容。無問自說者。真止觀中微細魔事。非一切智
莫能辨識。能隳寶覺。破法王家。故須特告。乃最後
深慈也。真修行法。即前二決定義。觀音觀門。內戒
外呪。兼前正解。俱是修行入覺之方法也。修妙觀
智。滌內垢障。故云洗心。由魔引起分別念著。故名
非正。四禪無聞者。智論說。比丘無多聞慧。但勤小
行。得四禪果。便謂已證阿羅漢。及乎天報將畢。見
有生處。遂謗佛妄說阿羅漢不受後有。因此墜墮。
乃邪誤之咎也。
佛告阿難及諸大眾（至）所有國土而不振裂。
明空界生滅之相。以敘魔起之由也。覺圓心體。所
謂真元。由迷理背真。徧迷法界。即成空性。化迷不
息。成有漏界。為魔所依。化迷者。隨迷轉變也。惟真
元之體本自廓然。而虗空國土。皆是迷頑妄想安
立。故喻片雲。若汝等一人發真不迷。則無安立者。
故自殞裂也。
汝輩修禪飾三摩地（至）於三昧時僉來惱汝。
魔以晦昧為依。今修禪飾定。妙心精明。故能振裂
魔界。遂致惱害也。飾猶莊嚴也。謂修禪定功德。莊
嚴本有真三摩地。因修飾故。則與菩薩羅漢所證
心性通同㳷合。故魔等宮殿自然崩裂。此即歸元
之前相也。問。大地無情。水陸異類。何以同魔亦皆
振慴。答。三昧威神不可思議。如大樹緊那羅王。絃
歌一動。聲振大千。須彌山王為之涌沒。況菩薩首
楞嚴力。豈以情無情異而為責耶。凡夫昏暗不覺
遷訛者。此釋伏疑也。恐疑者曰。魔及諸天既見其
相。凡夫何事都不覺知。故此釋云。
然彼諸魔雖有大怒（至）宛轉零落無可哀救。
妙覺真體。無動無壞。正力所爍。邪氣自消。五陰主
人。真心也。陰消入明。指發真者。登伽眇劣。只毀戒
體。諸魔熾惡。能隳寶覺。固宜深防也。宰臣籍沒。喻
幾於覺位。而淪惡趣。籍沒者。除其屬籍也。
阿難當知汝坐道場（至）此則名為色陰區宇。
<pb n="233"/>
教依止觀不二之心以入正定也。銷落諸念。即以
湛旋其虗妄滅生也。離念精明。即止觀不二之心
也。離念。止也。精明。觀也。以精明故。不為動靜之境
所移。以離念故。則其憶忘之想如一。念息塵亡。精
性妙淨。依之進趣。正定可入。故當依此處以入正
定。觀力雖爾。而色陰未破。故如明目處暗。雖精性
妙淨。而心未發光。此色陰之相也。陰以覆蔽為義。
區局性真。故云區宇。
若目明朗十方洞開（至）堅固妄想以為其本。
明破色陰以超劫濁也。色陰盡相。非滅身歸無。乃
觀力洞照。不為身境色法之所迷礙耳。故譬若目
明朗。十方洞開也。劫者時也。法界無生。本亡時分。
何有渾濁之相。因三想交結。妄成色陰。對色陰故。
有劫濁生。故色盡則超之。色陰始因父母己三。妄
倫交結。故曰堅固妄想為本。五種妄本。經末自釋。
阿難當在此中精研妙明（至）若作聖解即受羣邪。
此中。即止觀不二之中也。妙體本融。由妄質成礙。
故精窮妙明。則四大不織。而身能出礙也。然此特
定力所逼。使精妙流溢。暫而不常。故非聖證。
阿難復以此心精研妙明（至）若作聖解即受羣邪。
此心。即止觀心也。前真精妙明流溢前境。故外無
所隔。此流溢形體。故內無所障。而能身內拾出蟯
蛔。此亦暫爾。斯即以止觀心用。精窮妙明心體也。
又以此心內外精研（至）若作聖解即受羣邪。
前之精研。初能外虗。次能內徹。此復內外精研俱
虗徹故。但除色身。而內魂魄等六。互相涉入也。魂
魄意志精神。五藏主也。主肝曰魂。主肺曰魄。主脾
為意。主腎為志。主心為精神。互為賓主者。餘五入
魂。則魂為主。五為賓。乃至入神。則神為主。餘為賓
也。遞相離合。即精離本位而合於魄。或魄離本位
而合於精等。既魂魄等皆失故常。迭互相入。故夙
昔聞熏。自能發揮。而忽有所聞也。今夫刻意凝神。
討論之極。則奇文麗藻。未嘗經意者。往往煥然得
於夢寐。則精研激發。神者偶現。類可知也。
又以此心澄露皎徹（至）若作聖解即受羣邪。
淨穢之境。常隨心感。心既澄徹發光。則心魂染於
靈悟。佛境現於心光。
又以此心精研妙明（至）若作聖解即受羣邪。
精研妙明。抑伏雜想。功力逾越。則妙明逼極煥散。
而現諸境相也。
又以此心研究澄徹（至）若作聖解即受羣邪。
人固有不明自發。暗不能昏者。惟微細定心。澄使
不亂。而後能見。暗物不除。言皆實境。不隨定變也。
又以此心圓入虗融（至）若作聖解即受羣邪。
定力虗融。則五塵併消。四大排遣。純覺遺身。故無
傷觸。定力所持。故火不燒也。世之端居喪我者。尚
能使形槁木。心死。況真定之力哉。
又以此心成就清淨（至）若作聖解即受羣邪。
厭麤濁之質礙。欣淨妙之虗融。凝想曰深。故得成
就清淨。淨功既極。則境隨心化。故能徧觀諸境。得
無障礙也。
又以此心研究深遠（至）若作聖解即受羣邪。
研究深遠者。以妙心深而無底。遠而無際。今行人
以觀心研究。而欲盡其深遠。則知用心亦深遠矣。
故逼迫精神。遺身而出。見聞遠及也。
又以此心研究精極（至）若作聖解即受羣邪。
研究精極者。以妙心純一無染。今行人以觀心窮
之。所謂窮其精也。又高不可仰。深不可窺。今行人
以觀心究之。所謂究其極也。蓋以所究精極。而能
究亦精極故。故激動自心邪種。以致外魔撓亂耳。
阿難如是十種禪那現境（至）保持覆護成無上道。
總結上義。敕誡弘宣也。用心交互者。用禪那心。與
色陰堅固妄想交互。故現斯事。乃至識陰。例此明
<pb n="234"/>
之。何則。以五妄想。各於本陰區宇之中。為禪所觀。
將破未破。如燈欲滅。其光復熾。乃與定力交戰其
功。故成之敗之。則魔佛之道於是乎辨。問。此不作
五陰次第觀門。何得五陰次第盡耶。答。觀雖總相
五陰同觀。陰有麤細。麤者先盡。譬如浣衣。麤垢先
去。五陰既積妄所成。妄盡自然陰滅。從麤至細。理
必然也。
阿難彼善男子修三摩提（至）此則名為受陰區宇。
通敘色滅受現也。見諸佛心如鏡現像者。諸佛心
即我妙覺明心也。由破色陰。內外虗融。得見本妙
心。如鏡虗明而洞見色像。故云如鏡現像。雖具妙
體而未能運用。蓋為受所覆。故如魘寐人。支體宛
具。六根明了。而不能運動。此受陰之相也。
若魘咎歇其心離身（至）虗明妄想以為其本。
明破受陰以超見濁也。色陰盡者。雖得見諸佛心。
然為受所魘而未能用。故受陰消歇。即能離身反
觀。去住無礙也。言超見濁者。蓋見濁依六根得名。
受以根塵相偶領納為義。今受陰盡。則於根塵無
所領納。故超之也。因違順之幻境。生損益之妄受。
則受陰無體。虗有所明。故虗明妄想。
阿難彼善男子當在此中（至）失於正受當從淪墜。
此中。受陰定中也。既破色陰。無復幽黯。故得大光
耀。其心發明。知受陰為咎。則內自抑伏而破之。抑
伏太過。失於慈柔。故多悲愍。以致悲魔附焉。
阿難又彼定中諸善男子（至）失於正受當從淪墜。
受陰明白者。謂於受陰定中。耀性發明。心地明白
也。言感激者。謂喜動之相也。色盡受明。為定勝相。
勝相現前。不生喜動。則不成過。因喜成功。感激過
分。於感激中。生無限勇。以為佛果可齊。功行易致。
遂成陵率之過也。陵率。謂勇心高率也。
又彼定中諸善男子（至）失於正受當從淪墜。
凡修觀行。須定慧等持。乃能無失。今此定強智微。
故失於沈憶也。以受陰未盡。故進無新證。色陰已
消。故退失故居。進退之間。杳無所依。名中隳地。苟
有智照。沈憶不生。由智微故。於中隳地枯渴沈憶。
而憶魔附焉。憶心妄系。故如有撮懸也。
又彼定中諸善男子（至）失於正受當從淪墜。
前以定強智微。此又慧力過定。皆互有所失。故欲
等持也。色盡受明。為定勝性。苟能忘懷。不得少為
足。因以勝性懷於心中。自疑為佛。故得少為足。以
致下劣易知足魔附焉。以定力微故。亡失恒審。慧
力過故。溺於知見。
又彼定中諸善男子（至）失於正受當從淪墜。
歷覧二際。苟有方便。則不生艱險。不致邪憂。因失
方便。故心生艱險。以成邪憂。自致患害也。
又彼定中諸善男子（至）失於正受當從淪墜。
清淨輕安。即色消受明之定相。定若兼慧。則不生
喜悅。而正道可通。今既無慧自持。心生喜悅。則定
翻成散。魔得其便。喜樂附焉。
又彼定中諸善男子（至）失於正受當從淪墜。
此因定中生已足想。無慧自救。故起諸慢也。慢名
有七。恃己陵他。名我慢。同德相倣。但名曰慢。於同
爭勝。名過慢。於勝爭勝。曰慢過慢。未得謂得。名增
上慢。以劣自矜。名卑劣慢。不禮塔廟等。即邪慢也。
今之妄人。不禮不誦。皆慢魔也。
又彼定中諸善男子（至）失於正受當從淪墜。
色消受明。即觀心精明也。以於精明中。圓悟精理。
得大隨順。苟不生心動念。不致誤墮。因心生輕安。
自謂成聖自在。更不前進。故作無聞之儔。以致魔
附。疑誤眾生也。
又彼定中諸善男子（至）失於正受當從淪墜。
明悟。即前精明圓悟也。以於明悟中得虗明性。遂
誤執斷空。撥無因果。成諸邪咎。凡為此者皆空魔
<pb n="235"/>
也。空魔入其心腑者。大般若云。魔能入一切眾生
心。令歸依魔黨。如漆如膠。斷手截臂。不以為難。
又彼定中諸善男子（至）失於正受當從淪墜。
色消受明。得虗明性。苟無貪味。則愛欲不生。因深
貪虗明。生無限愛故。便為貪欲也。此即定境順心。
無慧自持。誤入諸欲。以致魔附。疑誤眾生耳。
阿難如是十種禪那現境（至）保持覆護成無上道。
諸陰結文。皆云保持覆護等。即深防邪誤。助道之
意也。
阿難彼善男子修三摩地（至）此則名為想陰區宇。
通敘受滅想現也。想者。心慮浮相。識情妄習。能覆
妙明。障聖道故。雖受陰盡。其心離身。去住自由。而
得成就上歷聖位之因。又得意生身隨往無礙。然
尚為想陰所覆。故譬熟寐寱言也。言是人雖無別
知。而言已成倫次者。喻在想之人。雖不知離念境
界。而見有生死始終歷然也。不寐咸悟其語者。喻
想盡者。知諸眾生於妄想中而妄受生死也。言六
十聖位者。自乾慧至妙覺。但有五十七位。云六十
者。經舉大數。故增三位也。
若動念盡浮想消除（至）融通妄想以為其本。
明破想陰以超煩惱濁也。言想盡而生死首尾圓
照者。謂生死始終。由想念有。故想盡則無始終生
死。惟覺明圓照。如人睡醒。寱言叵得。豈有音韻倫
次。惟有醒人耳。言超煩惱濁者。蓋想由根塵所發。
煩惱因想而生。故想盡則超之。想能融變。使心隨
境。使境隨心。如想酢梅。能通質礙。故名融通妄想。
阿難彼善男子受陰虗妙（至）迷惑不知墮無間獄。
受陰盡故。心得虗妙。曰受陰虗妙。已無悲等十心。
曰不遭邪慮。由無邪慮所蔽。止觀心體發明。故曰
圓定發明。三摩地中。想陰定中也。圓明。即圓妙明
心也。愛圓明。求善巧者。思於圓明之體。以發漚和
之用。故銳其精思以貪善巧也。天魔變現教化者。
示漚和善巧也。附人。附他人也。其人。所附人也。然
則飛精附人。斯必附其可附之人。亦修定習慧者
耳。弟子與師。即求巧之子。說法之師。下皆例此。
阿難又善男子受陰虗妙（至）迷惑不知墮無間獄。
又善男子受陰虗妙（至）迷惑不知墮無間獄。
愛綿㳷者。欲密契妙理也。希契合故。魔與開悟。自
開悟下。皆密契之事也。夫忘機寂照。理自玄會。若
希求契合。擬心即差。於是天魔得其便也。
又善男子受陰虗妙（至）迷惑不知墮無間獄。
愛窮萬化之本。故爽其心以辨析。將佛涅槃等者。
以肉身為果德。以幻生為常住。而撥無淨土報體。
皆因其愛辨析化元。故妄為混融之說也。以穢染
為真淨。亦意引媟欲也。夫性海圓澄。森羅自現。苟
偏求俗理。翻益漏心。違本禪那。邪鬼斯入。
又善男子受陰虗妙（至）迷惑不知墮無間獄。
懸應在聖。冥感在己。於未證理前。求其休驗也。
又善男子受陰虗妙（至）迷惑不知墮無間獄。
愛深入幽靜。以澄養通力也。邪定能具五通。本業
即宿業。畜生。是後報。此二宿命通也。知肇。他心通。
訐露。眼耳通也。發人私事。曰訐露。
又善男子受陰虗妙（至）迷惑不知墮無間獄。
好知潛匿異事。貪求宿命也。簡策符牘等。皆國家
奇要之物。書大小之事。合君臣之信。故用之耳。授
此異物。令心信伏。後乃著之。口中好言下。皆乘其
見而惑之也。宿命者。六通之一也。小乘修成。大乘
發得。今進不待發。退不從修。作念求之。故招魔事。
又善男子受陰虗妙（至）迷惑不知墮無間獄。
化元。萬化之本也。欲得此本。乘之以發神變。以愛
神變。故現撮火履水等事。若真神變。則不懼刀兵。
又善男子受陰虗妙（至）迷惑不知墮無間獄。
欲入滅定以趣空寂也。從空出沒等。因其好空。故
<pb n="236"/>
依空詃惑。口中常說下。皆乘其空見而發也。近世
邪宗。妄謂參須實參。見須實見。遂以因果後身。天
堂地獄。非親見者。一皆撥無。故得其說者。咸謂善
惡渺茫。浮生不再。於是忘戒檢。恣婬樂。飲噉昏荒。
以自斷送。僥倖顯處。掊尅侵虐。真謂無天堂地獄
矣。愚每痛之。因箋釋及此。感發奮筆。冀悟魔說。無
自陷溺也。日月薄蝕。精氣流注。能為金玉之類。薄
蝕者。氣往迫之曰薄。虧毀曰食。
又善男子受陰虗妙（至）迷惑不知墮無間獄。
三界惑盡。方離分段而得變易。今功未成。頓欲變
麤身為細質。易短壽為長齡。妄希即惑矣。研幾。謂
研窮幾微以深求也。萬里瞬息。乃得變易者之事
耳。陀羅尼經。有遮文茶天。毗舍童子。即毗舍遮鬼。
隸四天王。已發心則護人。未發心則害人。以彼定
力虗明為利。故食其精氣。或不因師者。不因魔附
之師。而親見魔現也。口兼獨言。間出異語也。
阿難當知是十種魔（至）失正徧知墮無間獄。
涅槃經云。末世魔屬。現比丘羅漢等像。混壞正法。
非毀戒律。其意同此。
汝今未須先取寂滅（至）保持覆護成無上道。
此經始以阿難起教。終復囑令弘宣。足知大教源
流。浚發遐被。無非阿難之力。則示遭魔事。徵心辨
見。皆為末法起大慈悲。令不著魔。得正知見也。當
知昔雖四派示滅。今之法化常存。與夫在處影響。
無非留願之身也。

大佛頂如來密因修證了義諸菩薩萬行首楞嚴經
纂註卷第九

<sarticle>大佛頂如來密因修證了義諸菩薩萬行首楞嚴經
纂註卷第十</sarticle>
唐　天竺沙門　般剌密諦　譯
唐　烏萇國沙門彌伽釋迦譯語
唐菩薩戒弟子前正議大夫同中
書門下平章事清河房融筆受
明　檇李沙門　真界　纂註
阿難彼善男子修三摩地（至）此則名為行陰區宇。
通敘想滅行現也。浮動妄習。晝明則想。夕瞢則夢。
汩亂性真。莫得而一。擾動覺明。莫得而靜。故想陰
盡者。夢想消滅。寤寐恒一。覺明虗靜。猶如晴空也。
五陰前麤後細。故想盡則無麤重影事。雖觀萬象
而無想念。故如鏡鑑明。無黏無迹虗受照應。了無
陳習。惟一精真。明極如此。故幽隱行陰。於是披露
也。行為萬化生滅根元。故其相披露。則十二類生
之元無不殫見。各命由緒。識也。同生基。行也。蓋謂
雖未能通其十二種類受命元由。已能見彼生類
俱由行起。名此行陰為同生基。野馬。陽𦦨浮埃也。
擾動幽隱。故譬野馬。乍生乍滅。故云熠熠。無復麤
影。故云清擾。雖無麤流逸相。既行陰未盡。則於根
塵尚有微細流逸。故名行陰為根塵樞穴也。
若此清擾熠熠元性（至）幽隱妄想以為其本。
明破行陰以超眾生濁也。行陰習擾成性。故稱元
性元習。能滅擾習。則歸元澄之本。而遷流相盡矣。
故如波瀾滅。化為澄水也。生滅不停。業運常遷。名
眾生濁。故行盡則超之。行陰密移。曾無覺悟。故曰
幽隱妄想。
阿難當知是得正知奢摩他（至）是人墜入二無因論。
夢想消亡。寤寐恒一。故稱正知奢摩他。又稱凝明
正心。皆想盡之相也。外魔皆因心召。故想盡凝明。
則天魔不至。因無想覆。方得研窮行陰也。生類本。
即同生基。於本類中生元露者。於同生基見己行
元也。由見生元披露。故發觀觀之。以於圓元中妄
生邪計。故墜入二無因論。此總標所計也。
<pb n="237"/>
一者是人見本無因（至）墮落外道惑菩提性。
生機全破者。由無想陰所覆。故得行陰披露也。乘
於下。謂由定中發宿命通。乃令眼根彰此力用。業
流灣環。行陰流轉也。善惡業緣。唯識變造。是人八
萬劫外。尚不見行。何況於識。故從此來起無因計。
二者是人見末無因（至）一切物象皆本無因。
由見。生滅根元。不達業理。謬執自然。遂謂人竟生
人。乃至黑竟為黑。從八萬劫無復改移。縱八萬劫
滿。人還生人。烏還是黑。云何而有見菩提成菩提
之事耶。故計一切物象。皆本於無因也。
由此計度亡正徧知（至）第一外道立無因論。
牒結二無因也。肇師云。外道末伽黎。謂眾生苦樂。
不因行得。皆自然耳。正同斯計。當知諸見不出四
句。謂斷。常。雙亦。雙非也。上二無因。即斷見。下四徧
常。及一分無常一分常。乃至死後俱非。即後三句。
餘之所計。皆源流於此。
阿難是三摩中諸善男子（至）是人墜入四徧常論。
所計四種。徧一切法。生滅相續。而不失壞。故名徧
常。結名圓常。圓即徧也。
一者是人窮心境性（至）不曾散失計以為常。
是人於勝定中。以心境二法為所窮處。因修習故。
能知二萬劫中眾生。循環不滅。故計為常。
二者是人窮四大元（至）不曾散失計以為常。
此人定中。以四大性為所窮處。因修習故。能知四
萬劫中眾生。生滅不失。故計為常。
三者是人窮盡六根（至）窮不失性計以為常。
六根及末那執受。即八識也。言六根者。舉所依根。
顯能依識也。心意識中本元。即識性也。此人觀中。
以八識之性為所窮處。故能知八萬劫中眾生。循
環不失。遂計為常。此認識神。而妄計為常也。
四者是人既盡想元（至）第二外道立圓常論。
想元。想陰也。生理。行陰也。妄謂流轉生滅。皆屬想
心。今已永滅。則理中自然成不生滅。不知行陰即
生滅元。此即生滅中計不生滅也。由此下。總結前
四。
又三摩中諸善男子（至）一分無常一分常論。
於自他境妄起倒見。其類有四。各計一分無常一
分有常。
一者是人觀妙明心（至）彼生滅者真無常性。
妙明圓湛。離我我所。而行者於此妄立神我。從是
計我徧凝不動。而諸眾生於中生死。遂計自為常。
計他無常也。
二者是人不觀其心（至）劫不壞處名究竟常。
國土非一。行人既徧觀十方。故見未壞者計之為
常。見已壞者計為無常也。
三者是人別觀我心（至）從我流出名無常性。
微塵。喻精微也。謂由心精密運。令身生滅故。計為
無常。而心不壞滅。計為常。
四者是人知想陰盡（至）第三外道一分常論。
此就四陰以計常無常也。蓋幻陰一體。遷流一相。
因其見今妄昔。故以流者為常。遷者為滅也。
又三摩中諸善男子（至）是人墜入四有邊論。
分位有四。謂三際分位。見聞分位。彼我分位。生滅
分位。
一者是人心計生元（至）計相續心名為無邊。
生元流用。行陰也。因遷流計三際。以過者已滅。來
者未見。故名有邊。現在相續。故名無邊。不知真際
本非有邊無邊也。
二者是人觀八萬劫（至）有眾生處名為有邊。
前以不見為有邊。此以無聞為無邊。乃回互倒計
也。
三者是人計我徧知（至）無邊之心但有邊性。
我能徧知一切眾生。則一切眾生現為我知。故我
<pb n="238"/>
得無邊性。由不能知彼人性徧。故計彼性以為有
邊也。
四者是人窮行陰空（至）第四外道立有邊論。
因窮行陰。而心見籌度。故計一陰為半生半滅。根
身器界一切皆然。此則以生為有邊。滅為無邊也。
又三摩中諸善男子（至）不死矯亂徧計虗論。
以邪倒故。於知見中狂解不決。遂矯亂其語也。準
婆沙論釋。外道計天常住。名為不死。計不亂答。得
生彼天。若實不知而輒答者。恐成矯亂。故有問時。
答言。祕密言辭。不應皆說。或不定答。佛法訶云。此
真矯亂。故名不死矯亂虗論。今之邪人。妄謂得道。
而中無主正。矯惑於人者。多類此四。
一者是人觀變化元（至）令彼前人遺失章句。
於一生滅行陰。分為八義別見。謂變恒生滅增減
有無也。用心別見。即異見也。答中略舉六義。以所
見而為所得。即以所見而答。故云亦生亦滅等。
二者是人諦觀其心（至）除無之餘無所言說。
互互無。即念念滅相也。得證者。悟一切法皆無也。
三者是人諦觀其心（至）除是之餘無所言說。
各各有。即念念生相也。言無言是。皆不明答。
四者是人有無俱見（至）不死矯亂徧計虗論。
言境枝者。枝如樹枝。差互不一。由心亦生亦滅。故
見境亦有亦無也。
又三摩中諸善男子（至）如是循環有十六相。
無盡流。即行相續相也。以生滅滅生相繼不絕。故
計死後有相。或自下。謂由心顛倒故。固執色身。以
色是我。此即色是我也。又謂我體圓徧色為我有。
即我大色小。色在我中。前緣。即目前之色也。色屬
我。即離色是我也。行中相續云我在色。即色大我
小。我在色中。於色作此四計。受想行陰亦然。故成
十六相。皆計死後復有也。不計識陰者。以幽祕未
現故。
從此或計畢竟煩惱（至）死後有相心顛倒論。
此旁計有為無為諸法。畢竟並驅者。謂煩惱菩提
不相陵滅。皆後有故。言五陰者。從通結也。
又三摩中諸善男子（至）如是循環有八無相。
陰性消散。謂色受想滅也。生理。即行陰。謂無受想。
則行亦滅也。此約四陰。現在因亡。未來果滅。因果
合論故成八非。
從此或計涅槃因果（至）死後無相心顛倒論。
前旁計諸法後有。此旁計諸法後無。
又三摩中諸善男子（至）死後俱非起顛倒論。
行存。有相也。受想滅。無相也。以前後相例。則存者
終無。雖有非有。滅者曾有。雖無不無。四陰雙計。故
成八非。
色受想中見有非有（至）皆言死後有相無相。
色等三陰。先雖是有。而今破盡。故云非有。例行亦
爾。此四非有也。行遷流內觀無不無者。若將行陰
例前為無。現且念念遷流不斷。此又非無。行既非
無。前三亦爾。此四非無也。如是循環等。謂將四陰
循歷相例。一一皆見非有非無。今言有無者。有即
非無。無即非有也。
又計諸行性遷訛故心發通悟有無俱非虗實失措。
此又約生滅流變以計俱非也。現見諸行遷變。生
中無滅故非無。滅中無生故非有。由是通悟。一切
皆非有非無。故云有無俱非。虗實失措者。謂諸法
既非有無。豈可定其虗實。故云虗實失措。
由此計度死後俱非（至）死後俱非心顛倒論。
後際下。釋死後俱非之義。無可道者。言有不有。言
無不無。現在尚爾。豈況死後不覺不知而可道耶。
故計死後俱非也。
又三摩中諸善男子（至）是人墜入七斷滅論。
見行陰念念滅處。名後後無。由是妄計設生人天
<pb n="239"/>
七處。後皆斷滅。
或計身滅或欲盡滅（至）死後斷滅心顛倒論。
身滅。即欲界人天二處也。欲盡。初禪也。苦盡。二禪
也。極樂。三禪也。極捨。四禪及無色也。是名七際。謂
七際事相。皆現前消滅。更無復生。終歸斷滅也。
又三摩中諸善男子（至）五現涅槃心顛倒論。
見行滅復生。名後後有。妄於五處計涅槃果。言轉
依者。謂轉生死依涅槃也。或於欲界悟圓明理。遂
以欲界即轉依處。或以初禪離憂。二禪離苦。三禪
極喜。四禪極捨。即轉依處。是謂五現涅槃也。迷有
等者。不知此天皆屬有漏。非無為果。非究竟也。
阿難如是十種禪那狂解（至）作大覺王清淨標指。
前云禪那現境。乃天魔候得其便。此云禪那狂解。
乃心魔自起深孽。凡見道不真。多歧妄計。皆即狂
解。是謂心魔。最宜深防也。汝等下。令弘宣人。將如
來語徧為羣生保持覆護。使魔不侵。孽不作。不墮
邪歧。不取小證。而直登覺位。是謂作大覺王標指
也。然則楞嚴垂教。待羣生者甚厚。望行人者非輕。
吾徒宜勉旃。
阿難彼善男子修三摩地（至）此則名為識陰區宇。
通敘行滅識現也。行為世間遷流之體性。擾動生
機之綱紐。補特酬業之深脉。能隱晦性天。馳逸六
根。汩擾內湛。為浮根塵究竟樞穴。故行陰盡者。生
機綱紐。倐然隳裂。補特深脉。感應懸絕。而性天將
大明悟。六根無復馳逸。以不馳逸。故內內湛明。以
無樞穴。故入無所入。反動而靜。深之又深。故云內
內也。涅槃性天。為五陰所覆。昏如長夜。前三陰盡。
如雞初鳴。雖為𥌓兆。猶沈二陰。精色未分。此行陰
盡。如雞後鳴。惟餘一陰。故云將大明悟。受命元由。
識陰也。以行滅識現故深達。無樞穴故可觀。無遷
流故可執。不作業故不召。以見能變十方依正識
體。故云已獲其同。性天精色雖未明徹。而幽祕之
相已發現矣。此識陰之相也。然經中內內湛明之
說。解自長水至於環師。皆以內內為止觀深入之
效。故云深之又深。因吳興集解。謂內內或作內外。
然亦未敢妄改聖經。厥後不知何人妄改。故遵經
語及義海正之。
若於羣召已獲同中（至）顛倒妄想以為其本。
明破識陰以超命濁也。羣召同中。即十二類命元
識陰也。若於此中。以定慧力消磨六門。使根合而
不分。界開而不隔。則見聞圓通。六根互用。由是外
之世界。內之身心。無復留礙。此識陰盡之相也。性
本一真。由塵隔越。性用之間。同異失準。名為命濁。
故識盡則超之。識乃妄覺影明。元無自體。由顛倒
起。故名罔象虗無顛倒妄想。
阿難當知是善男子（至）背涅槃城生外道種。
識由行流。故行空則還元。既空行陰。則已滅生滅。
尚依識元。故寂滅未圓。由於定中漸破識陰。消磨
六門。故能令己六知根㳷合無隔。諸類覺性通融
不二。能入圓元也。圓元。即融根隔通諸類之識元。
若於所歸圓元識陰。而立為真因。則墮因所因執。
蓋真因非所。有所皆妄。娑毗外道。認阿賴耶識未
形之前。冥然初相。為所歸真因。正同此也。以心有
所得。果有所歸。即因即果。皆墮所妄。所以違圓通
背涅槃也。
阿難又善男子窮諸行空（至）生大慢天我徧圓種。
覧識元為自體。而謂一切眾生自此流出。遂執我
能生彼。而實不能。故曰能非能執。摩醯首羅。即色
頂天王也。妄計我能現起無邊眾生。亦能非能類。
能為心。能事果者。計我能為彼依。能成彼事也。大
慢天。即摩醯首羅天也。不能謂能。故名大慢。徧圓
者。計我體圓徧空界也。
又善男子窮諸行空（至）背涅槃城生倒圓種。
<pb n="240"/>
以識元為所歸依。故疑彼能生我及一切法。遂計
生起流出之處。為真常無生之體。此則在生滅中
妄計常住。既惑真不生性。又迷現生滅法。以非常
為常。故名常非常執。既計彼能生我。即與計自在
天能生一切者同矣。由依識元妄計常住。故曰立
因依心成妄計果。由計妄識為不生滅。能生身心
及一切法。故名倒圓。
又善男子窮諸行空（至）背涅槃城生倒知種。
所知。即所觀識陰也謂識有知。而一切法由知變
起。因計知體圓徧諸法。遂立異解。謂無情徧皆有
知。無所簡擇。故曰無擇徧知。此以無知為知。故名
知無知執。婆吒。霰尼。二外道也。執一切覺。謂執一
切有知。此謬計圓知以為因心。則果終虗謬矣。以
無知為知。是倒知也。問。常說無情有性。無情作佛。
何異此文邪執乎。答。不然。常住真心。一體不二。用
諸妄想。依正乃分。是故眾生草樹。悉如空華。當知
草樹山河。皆是有情自心所變。故說有情有佛性
時。即草樹有性。說有情成佛時。即草樹成佛。以心
外無境故。華外無空故。波不離水故。執情不了。乃
謂一一草木各各有知。遂說木死為人。人死為木。
未明一體。謬計徧圓也。
又善男子窮諸行空（至）背涅槃城生顛化種。
識陰盡者。消磨六門。諸根互用。今此未盡。則於定
中纔得隨順而已。因隨圓互。便於圓化之中。妄計
一切皆能發生勝果。謂火能顯發光明。乃至塵能
成就器界。遂則邪求邪觀。而勤心崇事。執為能生
勝果。而實不能。故名生無生執。即三迦葉波諸外
道之儔也。既迷真心。從物求冀。則因果皆妄。顛倒
化理。名顛化種。
又善男子窮諸行空（至）背涅槃城生斷滅種。
觀理不諦。誤墮虗無。故於圓明識性之中。計皆虗
無。於是絕滅羣化。歸於永滅。而不知其非。名歸無
歸執。舜若多。云空。言無想舜若。即執斷空外道也。
由執斷空故。以圓虗無為因心。成空亡之斷果。永
滅依。即外道之涅槃也。
又善男子窮諸行空（至）背涅槃城生妄延種。
圓常。精圓。皆識元也。以精圓長不傾逝。遂欲固保
其身與之並存。且身本無常。實不可貪。而妄貪堅
久。自不知其非。名貪非貪執。阿斯陀。此云無此。即
長壽僊也。彼雖延長。然終歸壞滅。今此欲固妄身
以求常住。故云趨長勞果。不應延而延。故云妄延。
勞應作牢。聲之誤也。
又善男子窮諸行空（至）背涅槃城生天魔種。
以識陰為十二類生之命元。彼我互通。識陰若盡。
眾生命盡。我命亦盡。誰證真常。誰為所化。故便於
定中化諸欲境。以留塵勞。不令銷盡也。依此邪思
欲證真常。而不知其非。名真無真執。吒枳迦羅。能
化欲境自娛。即欲頂自在天類也。因其邪思。感生
天魔。惟恣塵欲。名熾塵果。媛。美女也。
又善男子窮諸行空（至）背涅槃城生纏空種。
命明者。即識陰也。蓋生滅由識。精麤由業。故依四
諦分別決擇。以苦集為麤偽。以滅道為精真。於是
專修道因。求感滅果。以少為足。故居滅即休。斯特
定性聲聞上慢之儔也。此則圓精應為因心。成趣
寂之小果爾。精應者。即決擇麤業。惟求精應。證於
偏真。纏空趣寂而已。
又善男子窮諸行空（至）生覺圓明不化圓種。
融淨覺明。即識精也。雖無惑習。圓融清淨而未離
於識。故云覺明。若以此為深妙。立為果證。則定性
緣覺獨覺而已。此則圓覺㳷為因心。成湛明之滯
果爾。以所覺止於圓融覺明。而定性不迴。故名覺
圓明不化圓種也。上陳五十魔境。皆是識情錯解
邪悟。未得正見者。擬心動念。皆墮其中。雖證緣覺
<pb n="241"/>
辟支。猶為迷佛菩提。亡失知見。所以覺皇苦口垂
慈。勦心辨析。欲人之不迷不失也。然則如之何而
可得也。當於五十位類。審諦觀察覺已。心念不墮
其中斯得矣。
阿難如是十種禪那（至）從始成就不遭岐路。
窮道失趣。故中途成狂。因依迷惑。故於未足中生
滿足證。所愛先習。即無始習氣也。以所愛先習各
有所偏。故休息歸寧之地不一。是以前八依之。終
墮惡道。後二依之。不成增進。最宜深防也。前防心
魔。此防見魔。助道之要盡矣。
如是法門先過去世（至）圓滿菩提歸無所得。
先聖乘此心開得道。後學固宜勉究也。識盡。則消
磨六門。故諸根互用。從互用中。入金剛慧。發圓明
心。即心開事也。直超信等。入如來海。歸無所得。即
得道事也。妙莊嚴海者。統眾德。合異流。不嚴而嚴。
無證而證之果海也。前稱首楞嚴萬行為妙莊嚴
路。則趨此而已。然此云從互用中能入菩薩金剛
乾慧者。即前云返流全一欲愛乾枯乾有其慧也。
此云圓明精心於中發化者。即前云六用不行十
方國土皎然清淨也。此云如淨瑠璃內含寶月者。
即前云譬如瑠璃內懸明月也。但前明依位漸修。
此顯一超直入。頓漸為異耳。
此是過去先佛世尊（至）究竟修進最後垂範。
總結五陰辨魔之意。使知深防也。奢摩他中毗婆
舍那者。即定之慧也。覺明。謂妙覺圓明也。蓋先佛
世尊。由覺明分析止觀微細魔事。故靡不委悉。行
人識之。則心垢洗除。諸魔殄滅。直至菩提無乏少
也。若諸下。為愚鈍無知者。敕勸持呪以祛魔魅也。
汝當下。誡令欽奉最後垂範。褫。猶喪也。
阿難即從座起聞佛示誨（至）如演若多迷頭認影。
此問五陰之本。及頓漸因界也。然如來將明五陰
妄想。先示本無諸妄。故云精真妙明等。蓋生死妄
業。塵垢妄緣。真淨性中既無所留。全因妄發。乃至
虗空亦因妄起。斯元下。牒明從真起妄之相。令識
虗妄。謂妙明精真本無諸相。由迷妄故生諸世間。
則世間相畢竟虗妄。故喻迷頭認影。由是則五陰
相中五妄為本。從可知矣。
妄元無因於妄想中（至）五陰本因同是妄想。
明妄無因。不容計度也。知妄所起。可說因緣。不知
所起。因緣何有。況推自然。得非妄計耶。是故下。結
指五陰本因既同是妄。則五陰亦非實矣。
汝體先因父母想生（至）名為堅固第一妄想。
想為虗妄影像。欲愛深脉。遺體自想愛流出。故曰
體因父母想生。陰心乘想愛冥求。故曰心於想中
傳命。酢梅等說。以驗體因妄結。故與妄理相應。若
非妄倫。則妄不能感也。體因想生。心因想起。命因
想傳。諸想交固以成色陰故名堅固妄想。
即此所說臨高想心（至）名為虗明第二妄想。
臨高空想。而酸澀真發。由因受生者。謂因想故受。
生也。能動色體。即形受酸澀也。汝今下。正示受相。
謂因違順之幻境。生損益之妄受。則受陰無體。虗
有所明。故名虗明妄想。
由汝念慮使汝色身（至）名為融通第三妄想。
念慮。虗情也。色身。實質也。虗實不倫而能相使者。
由想融之也。心生虗想。形取實物。心形異用而能
相應者。由想通之也。至於寤寐搖變。使心隨境。使
境隨心。皆融通妄想也。
化理不住運運密移（至）名為幽隱第四妄想。
此若非汝。指化理不住等。云何體遷。詰其甲長髮
生等。如必下。若謂體遷實是汝者。何不覺此相代
之相。以不覺故。行陰生滅。名為幽隱。
又汝精明湛不搖處（至）第五顛倒細微精想。
精湛不搖。識體也。見聞覺知。識用也。非真常而執
<pb n="242"/>
常。故牒云名恒常者。若實精真不容妄習。今能藏
昔。宛不遺失。即妄習也。則湛雖不搖。而念念受熏。
其容妄多矣。以湛非真湛。特幽潛不覺。故譬急流
之水。幽潛流注。不可測知。此真憶想之元。容妄之
體也。直須消磨六門。使妄習無寄。然後可滅。串。常
習也。幾。微也。蓋言見聞覺知之中。念念熏習微細
之相。即是第五顛倒細微精想。似無曰罔。似有曰
象。其體精微。故名罔象虗無顛倒精想也。
阿難是五受陰五妄想成（至）湛入合湛歸識邊際。
初二句。結前。汝今下。明界相。五受陰。亦曰五取蘊。
由一念迷妄。受此取此以自蔽藏也。言因界者。本
無有界。由妄相因也。故色不自色。因空有色。成色
邊際。乃至滅不自滅。因生有滅。成行邊際。湛入合
湛歸識邊際者。上湛即生滅。下湛即不生滅。所謂
生滅與不生滅和合名阿梨耶識。故歸識邊際也。
此五陰元重疊生起（至）何所不明再此詢問。
真譬劫波巾體。識譬初結。色譬最後結也。生因識
有者。如後結依初結生。滅從色除者。如解從後解
也。五陰生起從細至麤。由迷真有識乃至有色。滅
則從麤至細。必破色而後受現。乃至破行而後識
現也。理則頓悟乘悟併消者。謂了陰無體。五陰併
亡也。事非頓除因次第盡者。謂理雖頓悟。事假漸
除。如巾雖無異。結須漸除也。若不漸除。則有解無
行執理迷事。終非正修真三摩地也。
汝應將此妄想根元（至）知有涅槃不戀三界。
令以此義自覺覺他。永斷妄元。齊歸正果也。上明
助道分竟。正宗大分。文終於此。下乃流通分也。
阿難若復有人徧滿十方（至）算數譬喻所不能及。
校量顯勝。流通是法也。蓋以法示人。能消劇報。變
苦為樂。如此其勝者。使人因之明心見性。脫粘復
湛解六亡一。破陰褫魔。不歷僧祇獲寶王果故也。
彼既如是。則此消劇報。猶淺近言耳。誠將與彼同
證也。
阿難若有眾生能誦此經（至）直成菩提無復魔業。
上勸流通。此勸誦持及依教修行也。
佛說此經已比丘比丘尼（至）皆大歡喜作禮而去。
皆在會聽眾也。聖僊童子。即天僊類。大力鬼神。諸
護法者。隨所證量。皆得法喜也。

大佛頂如來密因修證了義諸菩薩萬行首楞嚴經
纂註卷第十

<talk>No. 300-E
 後序</talk>
原夫佛所得法。甚深難解。以舍利弗大智。猶盡思不
能測。註釋若為盡之。而何用纂為。曰。古德不云乎。纔
有信入。皆可為人。從是長水溫陵諸家。雖皆當世英
才。智超羣品。而不無麤妙相形。顯晦異趣。其間集眾
美而會大成。豈云小補。此纂註之所由作也。第諸家
所註。各擅一長。使於註不能洞燭羣言。則糾纏而鮮
要。於己不能深會佛意。亦紛還而無宗。猶夫未纂也。
幻師於楞嚴。則積功二十餘年。易藁凡四五度。其照
徹諸家同異。如指諸掌。故自甲午結夏徑山清涼。演
說至五十五位。恍然信入。又作五十五頌。註以頌顯。
頌以註證。而楞嚴之義彰彰矣。纂註委悉。已見經前
引中。而頌文仍綴卷末。以便披閱。觀者按圖而索之。
庶乎不得於註猶得於頌。而幻師為人之心。誠深且
切也。或有謂予曰。近世講席。方贅疣諸解。而此輒勞
勞纂輯而復頌之。能逃添足之誚乎。予曰。此為佛語
玄微。忌在說破。欲學者自求而得之斯可耳。既已形
之言矣。與註釋何異哉。且言說僅濟一時。而復非人
不繼。即令代不乏人。而傳久失真。必須得文可證。故
知註不迷人。人迷於註。脫肯自求而得。豈於註釋有
<pb n="243"/>
妨。而防彼執註為經者。至捨註而取言。亦一義也。聞
者意解。遂併識之。
萬歷歲在乙未仲春望日來吳沙門釋如奇書於徑
山喝石山房

<ps>No. 300-F
 首楞嚴經頌</ps>
<ps>頌海眾雲集求示深奧為楞嚴發起一章</ps>
 諸來清眾集祇林  欽想慈嚴布法雲  敷座宴安示
深奧  遞相欣慶未曾聞 
<ps>頌匿王請佛阿難行乞誤墮婬室為發起教緣一章</ps>
 匿王延佛入宮闈  齋畢無言竟爾歸  知彼術加難
解脫  故光說呪破重圍 
 不遑僧次獨歸遲  欽仰無遮行等慈  乞食婬坊遭
幻術  加持呪力實難思 
 未全道力枉多聞  得息婬機仗密音  提獎歸來同
見佛  慚惶悲泣恨何深 
<ps>頌請示最初方便一章</ps>
 創問菩提本起因  瞿曇詰處意何親  可憐不識衣
中寶  流浪窮途作乞人 
<ps>頌有三摩提名大佛頂首楞嚴王至七處徵心一章</ps>
 廓然清淨本無方  真照無私體自光  滯有著空情
未瞥  何能得見法中王 
<ps>頌不知真際請示奢摩他路一章</ps>
 不知真際溺多聞  婬術交加惡見縈  請示奢摩他
路法  欲知真際息迷情 
<ps>頌指所迷眾示二種根本一章</ps>
 凡夫逐妄枉沈淪  迷性修行非正因  指示菩提生
死本  令人識妄自知真 
<ps>頌舉拳詰心復認能推一章</ps>
 舉拳驗見詰其心  復認能推是本真  一昧奢摩他
路矣  無邊生死自相親 
<ps>頌破能推之心一章</ps>
 動屬前塵靜法塵  一離二境即無情  能推覺觀從
茲滅  修證無生孰與行 
<ps>頌不知寂常心性請示妙心道眼一章</ps>
 二障相纏昧寂常  性天慧日兩無光  法幢大建高
揮抹  心眼清明萬法忘 
 當機猶佇佛慈音  故問陳如悟道因  若識主空元
不動  寂常真性在當人 
 屈指飛光意甚殷  那堪認物逐前塵  若知見性元
無動  身境消亡契本真 
<ps>頌云何發揮證知此心不生滅地觀河之見一章</ps>
 罔知覺性無生滅  即以觀河見指迷  悟得本來無
變異  不勞動步證菩提 
<ps>頌若此見聞必不生滅認妄為真一章</ps>
 見聞知覺本非真  遺失圓明認影塵  棄海認漚情
已妄  執漚為海轉迷津 
<ps>頌承佛妙音悟妙明心元所圓滿等一章</ps>
 承佛圓音悟性真  其如所獲但緣塵  能知指客咸
無實  心法雙亡見本人 
<ps>頌若我心性各有所還八還辯見一章</ps>
 明暗諸緣悉有還  圓明見性自無遷  因迷本淨無
還者  常被漂淪深可憐 
<ps>頌我雖識此見性無還云何得知是我真性一章</ps>
 萬形雖異性無殊  周徧河沙體湛如  驀忽相逢無
孔鼻  即知自足不求餘 
<ps>頌若此見性必我非餘縮夾絕一章</ps>
 迷卻真心逐外塵  方圓大小橫交陳  一能轉物全
空體  應用無方妙入神 
<ps>頌若此見精必我妙性乃至無是非是一章</ps>
 見性未圓能所立  內心外境豈融通  是非物我情
忘也  一覺圓融萬法同 
<pb n="244"/>
<ps>頌見見之時見非是見破妄見顯真見一章</ps>
 真見猶然絕照功  能緣之見合消融  妄真俱盡離
還遣  水色山光觸處逢 
<ps>頌因迷見見非見許示奢摩他觀照一章</ps>
 妄見虗無容可識  真離見相罔知歸  只因慶喜增
迷悶  許示三摩觀照微 
<ps>頌覺所覺眚覺非眚中示奢摩他觀照釋見見非見
疑一章</ps>
 寂而常照萬緣空  照覺無私混寂中  所覺既空真
照寂  從前迷悶自銷融 
<ps>頌因緣自然和合與不和合前後諸章</ps>
 和合因緣及自然  空華猶是翳於先  執除緣謝心
明露  翳去華亡空體圓 
<ps>頌汝猶未明等會通藏性至說偈讚佛一章</ps>
 浮塵幻相本來真  不覺俄興萬象陳  人法兩亡無
滯礙  山河全露法王身 
<ps>頌清淨本然云何忽生及地性障礙空性虗通問一
章</ps>
 萬法由來絕異同  擬思量際昧真宗  認明遙落無
明裏  立所深沈有漏中  背覺合塵諸相礙  滅塵合
覺眾緣通  滿慈迷卻圓融理  翻累瞿曇話更重 
<ps>頌示妄無因一章</ps>
 未明諸妄本無因  曲引狂人認影真  狂歇推因無
可得  即知諸妄亦無因 
<ps>頌汝但不隨分別三種相續三緣斷故三因不生一
章</ps>
 分別忽忘狂性歇  因緣從此永無生  覺心本淨周
沙界  何藉劬勞修證成 
<ps>頌賜屋求門請示本發心路及攝伏攀緣法門一章</ps>
 悟心廣大絕邊涯  漂泊之人已得家  若示其門深
入奧  圓常佛智粲心華 
<ps>頌初審因地發心答無餘涅槃本發心路問一章</ps>
 修行之要貴因真  心地真時道易親  以湛旋流得
元覺  涅槃證入亦非新 
<ps>頌次審煩惱根本答攝伏攀緣入佛知見問一章</ps>
 煩惱之元在六情  脫黏復湛眼清明  欲成無上徧
知覺  超越三祇不涉程 
<ps>頌請示結解之元及六解一亡等一章</ps>
 縛脫元來無二門  粘兮交結解兮分  六根解脫真
猶泯  莫自循聲迷本聞 
<ps>頌請示圓通本根一章</ps>
 本根未達問何殷  異路交陳念豈純  若昧此方真
教體  安知遲速不同倫 
<ps>頌敕諸聖各陳圓通一章</ps>
 敕令諸聖各陳因  七大諸緣混入神  究竟歸元無
二致  須知方便不同津 
<ps>頌敕選圓通本根一章</ps>
 諸聖圓通已雜陳  敕令大智選當根  不知此土何
方便  堪教眾生息苦輪 
<ps>頌奉敕揀選圓通本根一章</ps>
 覺海圓澄性本然  瞥生一念起諸緣  依根復湛空
漚滅  真照靈明洞大千 
 歸元妙性本無殊  方便之門煞有餘  欲使初心容
易入  須依聞性莫憑虗 
 諸聖圓通固所珍  此方教體在音聞  能旋倒妄聞
聞性  證入三摩豈滯文 
<ps>頌請示攝心遠魔四種清淨明誨一章</ps>
 入定先須攝四心  免教魔事得相侵  惑亡業謝根
塵淨  頓入無生覺海深 
<ps>頌示持呪消習一章</ps>
 現業易違憑自力  宿殃難脫藉神功  修行方便無
他術  盡在瞿曇顯密中 
<ps>總頌三漸次及五十七位一章</ps>
<pb n="245"/>
 妙性圓明絕悟迷  本無煩惱與菩提  三重漸次梅
休渴  五位階梯葉止啼  有作固宜為妄縛  無修安
得是真離  夢中行盡江南路  覺後方知步不移 
<ps>別頌違現業得無生法忍一章</ps>
 返流全一想心空  一念圓明與佛同  以故如來密
圓妙  明然顯現淨心中 
 如來慧月性天明  行者禪河定水清  無去無來光
暎現  常相涉入了無情 
<ps>別頌獲無生忍成乾慧地一章</ps>
 欲愛乾枯慧性明  十方國土皎然清  根塵脫落無
生獲  覺路從茲漸次行 
<ps>別頌五位并等覺一章</ps>
 五位修行功漸深  法流水接始圓因  從茲順逆相
交也  妙覺菩提已極鄰 
<ps>則頌得初乾慧窮盡妙覺成無上道一章</ps>
 自獲無生發聖位  迥超極造未圓明  因茲證得初
乾慧  無上菩提始極成 
 發心畢竟二無殊  鏡體無殊光有殊  五十五番磨
瑩後  須知鏡體本如如 
<ps>頌單複十二皆以金剛止觀證入一章</ps>
 如是重重單複陳  本何心行以趨登  始從乾慧終
圓妙  皆用金剛止觀升 
<ps>頌無生法忍即金剛止觀意</ps>
 始獲無生因地心  金剛觀察即真因  寂而常照諸
緣息  止觀圓明本一真 
<ps>頌請示經名一章</ps>
 見道修行證果圓  綺筵未散樂頻諠  文殊為廣流
通意  啟請經名萬古傳 
<ps>頌精研七趣戒備失錯一章</ps>
 妙覺圓明絕聖凡  只因迷妄起天仙  夢中歷歷形
諸趣  覺後空空無大千 
<ps>頌詳辨魔境深防邪誤至圓滿菩提歸無所得一章</ps>
 法筵將罷眾無詢  攬几迴容復倚凭  真止觀中微
細事  自非詳辨若為憑 
 止觀之中境  異陳預須辨識在於心  臨時了了無
迷惑  真照圓明空五陰 
 識陰盡時根互用  從茲頓入覺圓明  一超直至如
來地  圓滿菩提何所成 
<ps>頌校量顯勝讚法流通一章</ps>
 七寶盈空供佛陀  示人一念福何多  能令證性超
塵累  財施無常法不磨 

<ps>No. 300-G
 五陰辨魔說</ps>
夫圓明心體。凝然湛寂。猶若太空。廓爾清明。方之圓
鏡。良由俄焉晦昧。動念瞥興。空華競發。痕垢爭生。五
陰妄想以翳圓明。五重魔境而攻法性。於是然智燈
以祛昏惑。仗慧劍而斬魔軍。雖離念精明。尚為色陰。
所覆。如明目者。見為幽暗所扃。十種境。或善或惡。定
中現起。不取著。是魔是佛。一掃齊平。色陰盡時。見佛
心體。如明鏡裏。洞見面形。體雖具。猶為受蔽。而未能
運用。如寐者。為鬼所魘。而不能動身。悲等十心。於焉
競起。不作聖解。魔境消沈。故受陰盡。得意生身。隨心
自在。鳥出籠。於十方界。任意縱橫。六十聖位之因雖
具。擾動麤浮之想尚縈。十種愛心。想中橫起。天魔鬼
魔。大奮威神。徒恃神力。但為其客。成就破亂。由汝主
人。是以想陰盡。魔不得便。照諸境。如鏡鑑明。麤想既
息。清擾始形。故行陰生。如靜水波瀾微起。猶陽燄野
馬奔騰。四邪見行中雲踊。十外道定裏風生。行陰盡
時。沈細綱紐隳裂。雞後鳴際。性天精色不昏。慧照朗
然。心魔殄滅。生滅行盡。幽祕相生。於是認識神而妄
起異計。著諸見而橫發迷情。或居魔道。或滯小乘。所
愛先習寢息。見魔於是銷鎔。由是得識陰盡諸根互
<pb n="246"/>
用。從乾慧超至後心。五陰既盡。五想不生。想既不生。
諸魔自滅。如是則昏動俱息。心體圓明。魔[寇-(敲-高)+ㄆ]齊降。法
城永固矣。

<article id="n301">楞嚴經精解評林</article>

<other>No. 301-A
 釋教總論</other>
人之恒性。廼上帝降衷。人所同具者。以其無思無為
故。謂之寂。以其不可覩聞故。謂之微。以其無物故。謂
之虗。以其無欲故。謂之靜。以其智周萬物故。謂之覺。
而其歸不出於無之一。言無者有之基也。故寂以通
天下之感。靜以貞天下之動。微以效天下之顯。虗以
御天下之實。覺以神天下之應。是謂千聖相傳無所
倚之學。漢儒徒以訓詁為學。補綴張皇攷訂於形名
器數之末。取古聖賢已行之跡。著為典要。相守以為
世法。不知以無為用。彼佛氏者。見吾儒學術之弊。奮
然攘臂其間。取吾學之精義。據而有之於己。凡古聖
賢已行之跡。一切掃歸於無。而吾儒廼競競自守。拘
滯於形器之中。終身煩惱而不自覺。語及虗寂則曰。
此異端之教也。避之惟恐不及。不知佛氏所謂虗寂
本吾儒之故物。彼直竊而據焉。韓歐原道本論。欲以
虗聲嚇之。直指其粗迹耳。請言其精。有謂吾儒之學
主於經世。佛氏之學主於出世。以為公私之辨者矣。
有謂躭悅禪味。偏於靜虗者矣。有謂絕情去念。流於
斷滅者矣。有謂經是言詮。直指單傳不立文字者矣。
夫佛氏慈悲喜捨普度眾生。雖身命。有所不惜。未嘗
自私也。偏於靜虗乃二乘見解。若上乘之禪。從塵勞
煩惱中作佛事。於眾生心行中覓佛法。未嘗厭動而
有所偏也。最上乘之禪亦以斷滅為外道。於念離念。
即情忘情。不即不離。是究竟法。未嘗絕情去念也。經
何有過。何妨於誦。此不立文字。便是文字之相。出息
不涉於眾緣。入息不居於陰界。是謂轉經要法。不能
心悟。反為法華所轉。始落言詮爾。此其大凡也。善乎
文中子之言曰。佛為西方之聖人。中圀則泥。盖吾儒
之學。以萬物各得其所為盡性。佛氏之教。欲使萬物
同歸寂滅。不可以治天下圀。家是則所謂泥也。此又
為儒者所當知。龍溪王　畿　譔

<other>No. 301-B
 譯經便覽</other>
王鳳洲曰。王荊公以誤解三昧字。為釋門所譏。余久
不得頻婆末利花果二字義。近於宋版翻譯名義集
攷出。怳若獲真珠舡者。因修佛書中有常用而不能
解。或此解而不知彼音者。悉錄之。
多陀阿伽陀如來也。阿羅訶應供也。又殺賊也。又
生觀也。三藐三佛陀正徧知也。亦云正徧覺也。
[鞥-合+(白-日+田)]侈遮羅那三般那明行足也。阿耨多羅無上也。
脩伽陀去也。路迦憊世間解也。富樓沙曇藐
婆羅提可化丈夫。調御師也。舍多提婆魔㝹舍陀
大人教師也。路迦那他世尊也。佛陀知者也。佛
覺也。罽那尸棄寶髻也。提洹竭然燈也。毗婆
尸一曰維衛也。勝觀也。毗舍浮一切自在也。俱
留孫所應斷也。拘那含牟尼金寂也。迦葉波飯
光也。袍休蘭羅大寶也。即多寶佛。阿彌陀無量
壽也。又為無量清淨。阿閃無動也。剌那伽羅
寶積也。提和羅耶天人王也。盧舍那光明徧照
也。釋迦能仁也。牟尼寂默也。瞿曇純熟也。姓
也。剎帝利王種也。秦言田主。須陀洹入流也。
斯陀含一往來也。阿那含不來也。菩薩菩提薩
埵自覺覺眾生也。文殊師利妙德也。邲輪䟦陀
普賢也。阿那婆羅吉低輸觀世音也。摩訶那鉢
大勢至也。迦陀妙義也。阿迦雲藥王也。達磨
<pb n="247"/>
法也。乾陀訶提不休息也。維摩羅詰淨名也。
彌勒燕氏也。提婆達多天授也。阿差末無盡意
也。般若拘羅智積也。那羅延金剛也。阿羅漢
總名殺煩惱。遠離諸惡。堪總供養。不受三界生也。
舍利弗身子也。又曰鶖子。摩訶迦葉波大龜氏也。
阿那律無滅也。須菩提善吉也。又無染。賓頭
盧不動也。難陀善歡喜也。離婆多星宿也。拘
絺羅大膝也。提婆犀那天軍也。嗢呾羅上也。
迦留陀夷無光也。優陀夷出現也。須䟦陀羅好
賢也。耶輸陀羅華色也。阿濕縛窶生馬鳴也。
那伽曷樹那龍猛也（言龍樹誤）。訶梨䟦摩師子鎧也。求
那䟦摩功德鎧也。阿僧伽無着也。婆藪盤世親
也（言天親誤）。賓伽羅青目也。及毗吠伽清辨也。達
磨波羅護法也。達磨法也。尹濕伐邏自在也。那
剌拏圓滿也。尸羅跋陀羅戒賢也。曷利他如意
也。鳩摩羅什婆童壽也。佛陀耶舍覺明也。曇
摩耶舍法稱也。曇摩讖法豐也。曇無竭法勇也。
菩提流支覺孝也。波羅末陀真諦也。波頗智
光也。地婆訶羅日照也。多羅救也。波利護也。
宣灑弟子也。比丘乞士也。上乞法。下乞食也。
芘蒭香草。以喻僧也。沙彌息慈也。優婆塞優婆
夷清淨士女也。僧伽眾多也。又和合也。沙門本名。
宣摩那拏功勞也。和尚本名即波遮迦于闐翻
為和尚。此去生。又近誦也。闍梨本名。阿遮梨邪軌
範也。頭陀抖數也。又修治也。羯磨事也。鐸曷
攞小師也。阿夷怡新學也。提多羅咤治國主也。
忉利本名。多羅夜大梵西音。此名離欲。又淨行
也。尸棄火也。首陀羅淨居也。摩利支陽炎
也。耆婆命也。蘇利耶日神也。蘇摩月神也。
印度日月也。盎我羅迦火星也。部陀水星也。
勿哩訶婆䟦底木星也。沙乃以宣折囉土星也。
戌羯羅金星也。阿那婆達多無熱也。夜叉勇健
也。伊羅息氣也。羅剎連疫鬼也。乾闥婆香陰
也。天樂神。阿脩羅無端正也。又非天。迦樓羅金
翅也。緊那羅疑神也。波旬本名波卑夜惡也。
魔登伽本性也。阿斯陀無比也。又端正。羼提忍
辱也。婆藪天慧也。魔㝹舍喃人也。摩菟賖意
也。僕呼繕那。眾生也。逋沙丈夫也。迦羅越居
士也。婆羅毛道也。鄔婆弟鑠父母也。波帝夫
也。婆棃耶婦也。鳩那羅惡人也。拘摩羅童子
也。般咤黃門也。扇提羅石女也。䭾索迦奴也
旃陀羅。嚴熾也。即屠者。羯恥那煑拘人也。須達
多善施也。耆婆能活也。婆羅門淨行也。梵志
淨裔也。娑毗迦羅金頭也。又黃髮。蘇氣怛羅善
星也。彌戾車惡見也。薩遮尼乾離繫也。琰魔
亦曰閻羅。靜息也。又雙生。闍黎哆祖父也。鳩槃
茶甕形也。是魘鬼。毗舍闍顛鬼也。烏芻瑟摩火
頭也。惡祖尼火神也。婆庾風神也。鉢健提堅固
也。婆里旱力士也。地㗚伽長大也。兮那柯滿
也。底栗車畜也。那伽龍也。宮毗羅蛟也。叔
叔邏虬也。僧伽彼獅子也。迦耶象也。瞿摩帝
牛也。婆蹉富羅犢子也。朅伽犀也。阿濕婆馬
也。蜜利迦羅鹿也。＆CB17614;伽羅野干也。摩斯咤稱
猴也。舍舍迦兔也。迦陵頻伽妙聲鳥也。嘶那
夜鷹也。臊陀鸚鵡也。僧娑鴈也。迦頻闍羅雉
也。鳩鳩咤鷄也。所迦羅婆鴛鴦也。舍羅百舌
也。迦布德迦鴿也。摩由邏孔⿱少隹也。阿棃耶鴟
也。姑栗陀鷲也。揭羅闍雕也。毗囉拏羯車婆
龜也。摩竭鯨也。失収摩羅鰐也。泥犁耶無有
也（地獄名）。阿鼻無間也。三摩耶假時也。因陀羅
天主也。帝也。遮閱那王也。摩訶三摩阿羅遮太
平寺王也。薩縛達一切施也。尼毗也與也。䯉
剎惡也。波斯匿和悅也。阿闍世未生也。阿育
<pb n="248"/>
無憂也。尸羅阿迭多戒日也。祇陀戰勝也。摩
訶摩耶大術也。末提希思惟也。索訶一曰娑婆。
能忍也。閻浮提勝金也。[鬱-山+止]單越勝處也。羅閱
祇伽羅王舍城也。拘尸那角城也。伽耶山城也。
𦋺賓賤種也。烏仗那苑也。赭時石國也。颯
秼建康國也。屈霜你迦何國也（史有何國人）。弭秼賀
米國也。屈支龜茲也。脂那一云支那。文物國也。
蔑戾車邊地也。蘇迷慮即須彌。妙高也。耆闍
崛鷲頭也。屈屈咤播陀鷄足也。補陀落迦海島
也（今定海中山有此名）。優留曼陀大醍醐也。蘇達梨舍那
善見也。額溫縛拏篤耳也。阿濕麼石也。阿迦
水也。阿耨達無熱惱也。殑伽天堂也。婆竭羅
城海也。賀邏駄池也。提洲也。婆那林也。畢
利叉高顯也。阿輸迦無憂花樹也。娑力叉樹也。
軻梨羅苦梗木也。多羅舊名息多。岸也。尸多
婆那一名尸陀。寒林也。[鞥-合+(白-日+田)]鐸佉嚼楊枝也。頗羅
果也。菴羅柰也。頻婆相思也。訶梨勒天主持
來也。播囉師胡祧也。鎮頭迦柿也。篤迦栗也。
居陵迦李也。布瑟波花也。弗把提天花也。
末利花柰花也。曼陀羅雜色也。優鉢羅黃白色
花也。婆羅羅重生也。分陀利白蓮也。漚鉢羅
青蓮也。鉢特摩赤蓮也。拘某陀黃蓮也。乾陀
羅耶香也。栴檀離垢也。瞻博一曰瞻蔔。黃色香
花也。迦箄藿□也。咄嚕瑟劍蘇合也。杜嚕薰
陸也。突婆茅香也。羯布羅龍腦也。薩闍羅婆
白膠也。莫莫訶婆伽麝香也。多揭羅芸香也。
阿伽嚧沉香也。拙具羅安息也。茶矩磨[鬱-山+止]金也。
蘇伐羅金也。䟦折羅金剛也。阿路巴銀也。
鉢擺娑福羅珊瑚也。阿濕摩揭婆琥珀也。牟婆
洛揭拉婆車渠也。摩羅伽隷瑪瑙也。牟尼珠名。
離垢也。鉢摩羅伽赤色珠也。甄叔迦赤寶也。
吉由羅瓔珞也。彌訶金帶也。曷剌怛那揭婆寶
臺也。洛叉十萬也。俱胝百億也。那由它萬億
也。阿僧祇無央數也。佉梨斛也。婆訶篅也。受
二十斛。摩偷又宰唎。翻酒也。毗嵐迅猛風也。
差羅波尼水也。朱利草賊也。薩裒煞地蛇藥
也。優檀那印也。婆利曲鈎也。亟縛屣＆CB17622;也。
舍樓伽藕根也。俱蘭吒色也。伊尼延金色也。
蘇樓波妙色也。尼羅青也。阿羅那赤也。盧醯
坦迦又迦沙野同叔離。白也。訖里瑟拏黑。又迦
茶里也。健陀羅黃也。羅差紫也。氷伽羅蒼也。
修多羅又素怛纜。經也。毗柰耶善治也。又為毗
尼。減也。律也。阿毗曇無比法也。又奢薩怛羅。論也。
俱舍藏也。祇夜重頌也。和伽那授記也。尼
陀那因緣也。阿波陀那譬喻也。伊帝目多伽本
事也。闍陀伽本生也。毗佛略方廣也。阿浮達
摩未曾有也。阿含本阿笈多。教也。又法歸也。首
楞嚴健樹也。楞伽本＆CB17617;沙。不可往也。薩達磨芬
陀利妙法蓮花也。般舟佛立也。摩訶袒持大秘
要也。盂蘭倒懸也。本名烏藍婆拏。救倒懸也。脩
䟦拏婆頗婆[鬱-山+止]多摩金光明也。曇無德本曇摩毱
多。法密隱覆。又法藏也。薩婆多一切有也。摩訶
僧祇大眾也。犍度本婆犍圖。法聚也。瑜伽師地
相應也。毗婆沙廣解也。鼻婆沙種種說也。毗
勒篋藏也。毗婆闍婆提分別論也。波羅密木叉
解脫也。三昧調直定也。又正定也。正受也。末底
慧也。檀那布施也。尸羅清涼也。羼提安忍也。
又忍辱也。毗梨耶精進也。禪那精進也。般若
智慧也。阿羅密遠離也。波羅密度彼岸也。波
羅伽同豆佉。苦也。三牟提耶集也。尼樓陀滅也。
末伽道也。奢摩它止也。毗婆舍那觀也。憂
畢叉平等也。毗䟦耶斯四念處也。摩奴是若如
意也。娑羅力也。尼坻願也。薩婆迦摩樂欲也。
<pb n="249"/>
浮曇未至誠也。懺摩本叉摩。忍也。地底迦有
媿也。波娑提伽即梵摩。清淨也。羯摩業也。又事
也。布薩淨住也。鉢剌婆剌拏隨意也。唄匿止
也。又梵唄梵音。（音敗）讚嘆也。婆闍尼娑婆啉聲音也。
鉢底婆辨才也。槃那𥧌訛曰和南。我禮也。那
謨悉羯羅禮拜也。南無或那謨。或南摩。歸命也。又
恭敬也。歸命覺也。信從也。彌羅慈也。迦樓那
悲也。阿檀或阿捺摩無我也。阿蘭那無諍也。又寂
淨也。䭾那演那靜慮也。毗怛迦尋也。毗遮羅
伺也。三跋羅護也。三跋致發趣也。達嚫財施
也。摩訶般涅槃那大滅度也。又圖寂也。涅言不生。
槃言不滅。阿耨多羅三藐三菩提阿無也。耨多羅
上也。三藐正徧也。等也。菩提覺也。又道也。阿婆磨
無等等也。目帝羅解脫也。阿[鞥-合+(白-日+田)]䟦致不退轉也。
膩地依也。陀羅尼能持也。又[這-言+(庴-日+(人*人))]持也。薩怛多
般怛羅白傘盖也。蘇盧都訶決定也。胡蘇多除
一切[鬱-山+止]蒸熱惱也。密奢兜金鼓也。呾你也他所
謂也。娑婆訶善說也。又解去也。爾焰所知也。
多伽稍根智也。漚和俱舍羅方便也。阿提初也。
阿耨波陀不生也。羅闍垢也。波羅末陀第一
義也。遮梨夜行也。那不也。邏求輕也。陀摩善
也。婆陀縛也。茶闍它不熱也。沙六也。和波
陀語言也。多它如也。夜他跋實也。吒婆障碍
也。迦邏作者也。娑娑一切也。磨磨迦羅我所
也。迦陀底也。闍提闍羅生也。䭾摩法性也。
賒多寂滅也。叉耶盡也。若那智也。阿施義也。
婆伽破也。伽車提去也。火夜喚來也。未嗟
羅慳也。伽那厚也。歌大眾也。遮羅地動也。
彼茶必也。便善那文身也。那摩名也。波陀句
也。跋渠品也。都羅喜也。摩訶羅無知也。喝
薩訛也。娑度善哉也。阿呼奇哉也。闍維本茶
毗。焚燒也。陀阿燒也。僧柯慄多弭有為也。般
遮于瑟五年一大會也（似以三字釋五。而以一字貫三四義）。四毗舍
羅無慳義也。麗＆CB17627;毗細滑也。烏瑟膩沙佛頂也。
母陀羅結印手也。迦私光也。舍利骨身也。
頻娑帳者身影也。離佉書也。毗伽羅也。攝拖
苾䭾聲明也。韋陀智論也。僧佉論本僧企耶。數
術也。[鞥-合+(白-日+田)]崽無勝也。勒沙婆苦行也。路伽耶順
世也。又善論也。逆路伽耶陀左世也。又惡論也。
殺三摩娑離合也。達梨舍那見也。尼延底深入
也。羯吒斯愛也。參何癡也。何耆毗伽邪命也。
阿羅伽欲也。奢陀謟曲也。質多耶心也。污
栗䭾草木心也。紇利陀耶肉團心也。末那意也。
阿陀那執持也。菴摩羅清淨識也。乾栗陀耶
真實心也。塞健陀蘊也。鉢羅味奢入也。䭾都
界也。歌羅邏凝滑也。頞部曇胞也。蔽尸凝結
也。健男凝厚也。鉢羅奢佉形位也。娑路多羅
戌縷多能聞也。迦羅尼羯羅拏能嗅也。砥若時
吃縛能甞也。鼻鼓迦種也。攝提假也。優陀那
丹田也。阿那遣來也。入息。般那遣去也。出息。
烏波有也。薩迦耶薩無常也。作那生也。末剌
諵生死也。生死總名。又曰闍提。闍迦摩羅黃病也。
阿薩闍不可治病也。珊若娑癈風病也。剎摩
本掣多羅。丈田也。剌瑟胝竿也。即幡柱也。羅摩
院也。招提本名招鬪提奢。四方僧物也。訛為招提。
翻作別房施。又對而施。阿蘭若遠離處也。一作閑
靜處。僧伽藍眾園也。那爛陀施無厭也。林微
尼解脫處也。阿奢理貳奇時也。窣堵波方項也。
又員塚。又高顯也。梵名塔婆發。訛為浮圖。浮圖者聚
相也。支提可供養處也。舍磨奢那塚也。健陀
俱胝香室也。滿茶邏壇也。脫闍幢也。拘吒迦
小舍也。揵推磬也。又鐘也。舍羅籌也。隙棄羅
錫杖也。軍持瓶也。本名捃稚迦。甆瓦淨用。銅鐵觸
<pb n="250"/>
用。鉢里薩羅伐拏濾水羅也。鈴塞莫數珠也。
鉢多羅應器也。即鉢也。徤𨩲淺鐵鉢也。俱夜
羅隨鉢器也。震越衣服也。袈裟去穢也。一云不
正色。一云離染服。僧伽梨合也。重也。又重複衣。
[鬱-山+止]多羅僧上著衣也。即七條。安陀會中宿衣也。
鉢吒縵條也。一幅褥成。尼師壇坐具也。僧祇支掩
掖也。泥縛些那裙也。舍勒內衣也。迦絺那功
德衣也。憍奢耶蠱衣也（蠶所成）。屈眴大細布也
睒婆。木綿也。迦波羅劫貝也。即木綿。迦隣陀衣
細綿衣也。兜羅綿細香也。一翻楊華。欽䟦羅毛
也。頭鳩羅細布也。芻摩麻衣也。那波吒絹也。
摩羅蔓也。逋沙他齋也。烏䀯沙它受齋也。
蒲闍尼正食也。佉闍尼不正食也。半者蒲善尾
五噉食也。半者珂但尼五爵食也。佉陀尼可食
物也。鉢和羅自恣食也。分衛乞食也。但鉢那
麨也。迦師錯麥也。

No. 301
<sarticle>新刻三續玄言釋經精解評林卷之一
　恕集</sarticle>
太史　[漪-大+(立-一)]園　焦竑　弱侯父　纂
太史　如岡　陳懿典　孟常父　校
<other>大佛頂如來密因修證了義諸菩薩萬行首楞嚴經
　第一</other>
（補註曰。梵語。首楞嚴。乃大定之總名也。此翻一切事
究竟堅固）。
溫陵曰。如來果體。其體本然。何假密因。菩薩道用。
其用無作。孰為萬行。無因無行。無修無證。無了不
了。大小名相。一切不立。此真首楞嚴畢竟堅固者
也。特以眾生如來。隱於藏心。非密因不顯。眾生菩
薩。淪於七趣。非萬行不脩。覺皇於是。示之以大法。
使不迷於小道。而默得乎無外之體。喻之以佛頂。
使不滯於相見。而妙極乎無上之致。指如來密因。
使明本妙心。知三世諸佛。皆依此為初。因明修證
了義。使悟究竟法。知一切聖人皆依此而證果。乃
至具足菩薩清淨萬行。一切事法無不究竟。至於
實相堅固不壞。故名大佛頂如來密因修證了義
諸菩薩萬行首楞嚴經。即能詮之文而已。詮猶筌
也。知經為筌。則從而釋之者皆筌也。非魚也。學者
慎勿執筌鳥魚。然後首楞真經可得矣。
（古師云。未脩此定。一切事法宛爾差殊。為法所縛。得
此定時。山河大地。明暗色空。一切事法當處寂滅。即
時常住心。故云究竟堅固。韶國師云。心外無法。滿自
青山。亦此義也）。
如是我聞（至）與大比丘眾千二百五十人俱。
（溫陵曰。室羅筏。或云舍衛。新翻豐德。以國豐四德。一
貨財。二欲境。三多聞。四解脫）。
孤山曰。如是之法我從佛聞。室羅筏乃舍衛也。祇
云祇陀。華言戰勝。乃太子生時。與外國戰勝。因以
立名。桓。即林也。精舍。即須達買園造立精舍以施
佛者。比丘含三義。乞士。破惡。怖魔也。長水曰。千二
百五十人者。初度陳如等五人。次度三迦葉兄弟。
兼徒一千。次度舍利弗。目犍連。各兼徒一百。次度
耶舍長者等五十人。經舉大數。故減五人。此眾並
先事外道。勤苦累劫。一無所證。纔遇佛。即得上果。
故感佛恩。常隨佛化。為常隨眾也。
皆是無漏大阿羅漢（至）拔濟未來越諸塵累。
（凡經序眾。皆隨緣起。此經以阿難起教。示墮婬室疑。
若未能住持佛法。善超諸有。虧威儀汙戒律。不堪遺
囑度生。[托-七+友]濟未來。故因歎同列之德。以顯阿難示迹
實無虧汙。意在[托-七+友]濟也）。
孤山曰。無漏者。內冥中道。不漏落二邊也。準涅槃
四依品。十地菩薩名阿羅漢。溫陵曰。華嚴歎眾。住
<pb n="251"/>
一切菩薩智所住境。護持諸佛正法之輪。所謂佛
子住持也。法華歎眾。盡諸有結。心得自在。所謂善
超諸有也。能於國土成就威儀者。隨剎現身正容
悟物也。從佛轉輪妙湛遺囑者。道能助化。德足利
生也。而又嚴毗尼而作範。示應身而度生。意非利
彼一時。直欲拔濟未來。使皆超諸有塵累耳。此阿
難同列之德也。
其名曰大智舍利弗（至）優波尼沙陀等而為上首。
（孤山曰。諸經列名不同。尚年臘則先陳如。尚聲德則
先鶖子。今從尚德之例也）。
長水曰。舍利此云鶖也。弗即子也。其母名舍利。以
其眼黑白分明。轉動流利如之。故連母為名。目犍
連姓也。此云采菽氏。名拘律陀。此云無節樹。摩訶
拘絺羅。此云大膝。乃舍利弗之舅。常論勝姉。姉懷
鶖子。論即不勝。知懷智人。寄辯母口。遂往南天。學
十八經。無暇剪爪。號長爪梵志。學畢還家。而甥已
為佛弟子。起大憍慢。往佛所奪之。佛令立論義墯
負媿。得法眼淨。成阿羅漢。獲四辯才。富樓那父名。
此云滿。彌多羅尼母名。此云慈。今連父母名。名云
滿慈子。須菩提云空生。生時庫藏皆空。占者云。既
善且吉。故亦云善現善吉。優波尼沙陀。此云塵性
空。
（弱侯曰。眾有千二。特舉六名者。表入法大旨也）。（行簡
子曰。塵性空者。謂於六塵中。了悟色性也）。
復有無量辟支無學（至）文殊師利而為上首。
（吳興曰。并其初心。正似師徒共集實部行也）。
長水曰。辟支具云辟支迦羅。此云獨覺。亦云緣覺。
獨但自悟。緣依教悟。獨覺自分二類。孤山曰。自恣
律開三日。七月十四十五十六也。溫陵曰。自有愆
失。恣任僧舉。曰自恣。九旬禁足。莫由覲佛。故於休
夏。恣決心疑。自恣決疑。皆所以考九旬德業也。欽
奉如來。而稱慈嚴者。慈以恩言。嚴以威言。宣示深
奧。所以為楞嚴發起。如法華以無量義為發起也。
伽陵頻伽仙禽也。其音和雅。佛音如之。文殊此云
妙德。表根本智。楞嚴會上為擇法眼。故居上首也。
（溫陵曰。經所謂獨覺其利根者。曰麟喻。喻麟之獨出
無佛世觀物變易。自覺無生。其鈍根者。曰部行。亦出
無佛世。部黨而行。師徒訓化也。緣覺依佛教觀十二
緣。作流轉還滅二種觀法者也）。
時波斯匿王為其父王（至）兼復親延諸大菩薩。
孤山曰。波斯匿。此云勝軍。溫陵曰。匿王。舍衛國王
也。宮掖。王之內庭也。於內庭延佛。敬之至也。
城中復有長者居士（至）一切眾生無量功德。
（<bz>〔長〕</bz>興曰。剎帝利王族。旃陀羅云殺者。即屠膾婬酒之
家。
溫陵曰。其敘其悞墯婬室之由也。律制。僧遠出。侶
須三人。一上座。一軌範師。所以嚴行止。防誤失也。
鉢曰應器。最後檀越謂未飯僧者。平等之慈。於己
等心而化。使彼等心而施。於食等者。於法亦等。所
以能成無量功德。
爾時阿難因乞食次（至）婬躬撫摩將毀戒體。
（㩟李曰。摩登者。即穢而徹賤。阿難既無揀擇。所以誤
墯也）。（長水曰。摩登加義翻本性。下經云。性比丘尼是也）。
溫陵曰。摩登伽。妓女也。娑毗迦羅。此云黃髮外道。
所傳幻呪名先梵天。實妖術耳。婬躬憮摩將毀戒
體者。以身逼近。將毀淨戒之體也。後云心清淨故
尚未淪溺。則將毀而已。
如來知彼婬術所加（至）及摩登伽歸來佛所。
（補註曰。一經大分。準常為三。一序分。二正宗分。三流
通分。序分齊此。下文為正宗分。盖阿難返省前非。啟
請妙奢摩他等。正是正宗之發端也）。
資中曰。如來常儀。受請齋畢。皆為說法。今既速歸
必有所為。溫陵曰。頂門為無上果。光有百寶色。謂
<pb n="252"/>
之無畏者。能攝魔外。物無以勝也。世尊不自說呪。
而於頂光化佛說者。示此呪乃無為心佛無上心
法也。真際曰。環師於正宗一分。又科為五。初見道
分。始於此。而止於第四卷中。二脩道分。始於第四
卷中。而止於第七卷。三證果分。始於第七卷末。而
止於第八卷中。四經分。在證果分後。五助道分。始
於第八卷中。而止於第十卷末。正宗文竟。遂入流
通。而卷終焉。
阿難見佛頂禮悲泣（至）遐坐默然承受聖旨。
（補註曰。奢摩他等三名。乃楞嚴大定之名也。昔孤山
甞用天台三止配之。一曰體真止。止於真諦。二曰方
便隨緣止。止於俗諦。三曰息二邊分別止。正於中道
第一義諦。以止屬於定故也）。
溫陵曰。奢摩他者。寂靜之義也。三摩者。觀照之義
也。禪那者。寂照不二之義也。義立三名。體惟一法。
舉一具三。言三即一。三互融故謂之妙。如是妙修。
方曰楞嚴大定。此乃一經之要旨。趣理之玄門。阿
雖昧之。是以遭難。至是始以多聞小慧為限。而以
楞嚴大定為請。雖以大定為請。然如來下文所示。
別無其方。始則決擇真妄。次則真妄和融。乃至會
通藏性。深窮萬法。直至第四卷中。皆是發明究竟
之圓理而已。盖此圓理乃大定之本也。
（吳興曰。最初方便者。阿難所請。有通有別。通謂奢摩
他等。是諸佛成道之法也。別謂最初方便。即當機發
行之由也）。
佛告阿難汝我同氣（至）是以渴仰從佛剃落。
（孤山曰。見相實有。生滅宛然。緣此發心。安趣常果。故
下經云。若於因地。以生滅心為本脩因。而求佛乘不
生不滅。無有是處）。
溫陵曰。阿難此云慶喜。斛飯王之子。如來成道夜
生。淨飯既聞太子成道。斛飯又奏。宮中生男。舉國
欣慶。因名慶喜。是佛堂弟。故云同氣共本也。天倫
兄弟也。吳興曰。阿難既厭多聞。而欣妙定。如來欲
談是義。先詰妄緣。故門發心見之由為止散入寂
之本。迷解之要。並在于茲。
（補註曰。阿難見相。乃緣塵分別之見。其所發心。即妄
想攀緣之心。後文七徵八辨。重重逐破者此也）。
佛言善哉阿難汝等當知（至）此想不真故有輪轉。
（資中曰。體性堅凝。不涉塵妄。名常住真心。妙圓離垢。
無諸昏昧。名性淨明體。眾生由不自知常心妙體。妄
纏愛想。故有輪轉）。
孤山曰。常住真心。即下文如來藏心圓融三諦也。
用諸妄想。謂九界眾生。不達此三本無一念。於是
六趣見其俗。二乘見其真。菩薩見其中。皆由不了
圓融。妄生取著。故致輪轉二種生死。
汝今欲研無上菩提（至）故我發心願捨生死。
（<bz>〔長〕</bz>興曰。道固坦直。因妄而曲。將曲研窮正道。革去倒
妄。故以直心言之。直則道可徑造矣。一道謂皆以直
心也。○此因發其病而藥之也。○用我心目。便生種
種妄想）。
泐潭曰。此正陳妄體也。目即眼根。心即意識。根識
虗妄。猶如空花。若執有體。能見能樂。豈惟迷於法
空。亦起我人見愛。故後文云。六為賊媒。自劫家寶。
無始虗習住地無明。皆由根識。更非他物。想相為
塵。識情為垢。生死輪轉莫不由斯。故下推徵。令知
虗妄。
（㩟李曰。問誰為愛樂。窮妄本也。答因心目。顯妄本也）。
佛告阿難如汝所說（至）惟心與目今何所在。
（泐潭曰。妄心妄見。本無實體。由攀緣起。是謂無始生
死根本。故須識其所在）。
孤山曰。王譬真心。賊譬妄想。真為妄轉。如國被賊
侵。發兵討除。喻脩大定。汝合國王。心目合賊。
阿難白佛言世尊（至）如是識心實居身內。
<pb n="253"/>
（自此至第三節。是阿難以心在身內。佛以不見腑臟
為破）。
溫陵曰。謂心在內。目在外。自眾生至如來。阿難皆
然。文宜見也。異生有十二類。除土木空散非心眼
倫也。補註曰。浮根四塵言眼也。詳見第四卷中。
（真際曰。眼根外浮。假地水火風四塵以成。及其散也。
復歸於塵。故以塵名）。
佛告阿難汝今現坐（至）故我在堂得遠瞻見。
（吳興曰。在內之心。必應見內。故以堂中先何所見為
問）。
溫陵曰。定內外境。欲明在內之心。當次第見。定先
後見。欲破在內之心。不先見內。汝矚等皆且引事
辨定。下乃牒破。
佛告阿難如汝所言（至）住在身內無有是處。
（補註曰。前文雙呈。心目所在。今乃先破妄心。雖曰破
妄心。而但言此心無有處所。却不顯言此心妄者。要
引阿難處處推呈。令其情盡而理窮也。由是直至七
處徵心之後。始告之曰。此非汝心等。然則七處逐破
者。且破妄心無所在也）。
溫陵曰。心在身內。合見身中。頗猶可也。引眾以問。
決不能也。心胃內藏。縱不能知。爪脉外浮。云何不
曉。既不內知。果非在內矣。
阿難稽首而白佛言（至）云何一人能令眾飽。
（自此節至第二節。是阿難以心在身外。佛以身心相
離破之）。（補註曰。前云受請。今言從我乞食者。提獎阿
難。在赴請日。為彼演法。事應隔宵。故指即日。循乞為
例。我已宿齋者。即我一人已飽也。（溫陵曰。一人不能
飽餘人者。喻外心不能知身也）。
溫陵曰。因破非內復生妄計。謂心在外。彼食不能
飽。此則外心不能知身矣。宿預也。食有四種。摶即
段也。有形段可摶取。揀非思食識食等也。
佛告阿難若汝覺了（至）住在身外無有是處。
（吳興曰。兜羅此云細香。其綿色如霜。佛手柔軟如之）。
（孤山曰。見手在目。分別在心。則心非外明矣。
溫陵曰。身心相外下。辨非外也。我今示汝下。驗非
外也。
阿難白佛言世尊（至）無障礙者潛根內故。
（自此至二節。是阿難以潛根內為詞。佛以乖琉璃籠
眼之喻破之）。（長水曰。眼見琉璃。心不見眼。縱能見眼。
眼即成境。根既成境。豈能隨即分別）。
長水曰。琉璃喻根。眼喻於心。眼根色淨。不礙於心。
同琉璃椀。不礙於眼。隨照一境。心隨根知。
佛告阿難如汝所言（至）如琉璃合無有是處。
（泐潭曰。不成隨者。前云隨即分別。今眼為所見。則隨
義不成）。
真際曰。此責阿難有法喻不齊之過。喻見琉璃。法
不見根。縱許見根。根即是境。若是境者。不得言隨。
以前文云。彼根隨見。隨即分別故。溫陵曰。事理俱
違。非潛根矣。
阿難白佛言世尊（至）名為見內是義云何。
（泐潭曰。白虎通云。五臟即肝心肺腎脾。六腑者。即五
臟之宮府也。胃為脾之府。膀胱為腎之府。三焦為命
之府。膽為肝之府。大小膓為心府肺府也）。
吳興曰。初計心在身內。佛以不見腑藏為破。次計
在外。復招身心相離之難。又計潛根。且乖琉璃籠
眼之喻。今立內外。欲免前三之過也。何者。良以有
藏則暗。故見暗時即名為內。何必須見內之物耶。
有竅則明。故見明時即名為外。豈應更責外不相
干耶。內外若成。自顯此心不在一處。亦異潛根也。
然則雖云見外所執心體。還成在內。以開眼見明。
不同燈在室外故。
（溫陵曰。復計心在內。故以見暗。為見腑藏也。下約三
節破之）。
<pb n="254"/>
佛告阿難汝當閉眼（至）若不對者云何成見。
（泐潭曰。有五神之藏六化之腑。三焦即六府之一。能
化五穀。分潤腠理。有上下清濁之別。故曰三焦）。
溫陵曰。汝當下。問之。若與下。難之。若不下。結也。
若離外見內對所成（至）若不見面內對不成。
（此謂眼但外見。無容內對。若可內對開眼時。何不見
汝之面乎）。
溫陵曰。眼前之境名外見。身內之境名內對。前以
對眼為外。不得成內。今縱離外見而成內對。即是
眼能返觀。且合能返觀身中。則開應返觀己面。若
不爾者。義不成矣。
見面若成此了知心（至）名見內者無有是處。
（溫陵曰。展轉辨明。無返觀理也）。（吳興曰。是故應知。下
不可言見。明為外者略也。又見外為成見內。今從正
計結也）。
携一曰。汝眼已知身合非覺者。既在虗空。自非汝
體也。若執兩皆有知。則成兩體矣。
阿難言我甞聞佛（至）亦非內外中間三處。
（真際曰。此蓋即心是境。即境是心也）。（孤山曰。心
生法生。境從心起也。法生心生。心逐境迁也）。
興福曰。阿難識一念之妄。則變起根身器界。是心
生法生也。又以境界風動。則識浪騰起。是法生心
生也。溫陵曰。以心法相生。則隨境思惟。即是心體。
心法合處。即為心在。
佛告阿難汝今說言（至）若從外來先合見面。
（十九界者。首羅長者言。我先說四諦法。是說不真。今
為汝更說五諦六蘊十三入十九界。阿難聞已。尋思
法相。都無此理。
溫陵曰。以即思惟體為心。特浮想耳。故難其體之
有無也。設若無體。則空有其名。云何隨合。如十九
界七塵。特空名耳。設若有體。當何所在令挃身而
驗。明體實無在也。挃猶觸也。
阿難言見是其眼（至）若見物者云何名死。
（孤山曰。阿難此言。謂心但能知。不可言見。曾不悟能
見在心。徒眼不見也）。
溫陵曰。阿難言下。解上難也。佛言下。舉門喻。能見
在心。舉死明徒眼不見。
阿難又汝覺了能知之心（至）心則隨有無有是處。
（吳興曰。先立四義。下詳辯之。辯非一體無在。謂無定
處也。○辯非多體。○辯非徧體。○辯非不徧體）。
溫陵曰。當知真心非一非多。非徧不徧。四義既非。
則不可謂隨所合處心隨有也。
阿難白佛言世尊（至）復內無見當在中間。
（吳興曰。此引大教而謬解也）。（長水曰。外不相知。合云
外又相知。恐字之誤也）。
溫陵曰。以為在內。則不見腑藏。以為在外。則身不
相知。二義不成。當在根境之中。
佛言汝言中間中必不迷（至）表體既混心雜亂。
（孤山曰。先問下辯）。
溫陵曰。此且各就根境。辨定中位。身即根。處即境
也。若在身者下。謂身有中邊二義。生邊則不得為
中。在中則同前在因。應見內矣。若在處者下。亦辨
中位無定也。表者標物。以表顯也。混亂則無所取
中矣。
阿難言我所說中（至）當在中間無有是處。
（真際曰。阿難所謂中非身處之中。乃根塵之中也）。（資
中曰。佛言下四句。此開其端。下境其說）。
溫陵曰。若兼二者下。破兼二不得為中也。物根塵
也。體心體也。物非體知者。物不同體之有知。則根
塵與心兩立。無中位矣。兼二不成下。破不兼不得
為中也。不兼根則非知。不兼塵則非不知。二義既
非。中云何定。補註曰。環師解物非體知。則曰根塵
無知。心體有知。及解非知不知。則又以根為有知。
<pb n="255"/>
語似未順。今應仍以知屬心體。不知屬根塵。
（孤山曰。若不兼二則非心。又非根塵。即無體性矣。中
何相哉。物非體知。古人有以體知為根者非也。盖佛
言此之心體故）。
阿難白佛言世尊（至）則我無著名為心不。
（資中曰。佛意顯心本無在。不應有着。阿難又着於無
着。不免猶存境相。所謂攀緣妄情也）。
泐潭曰。既非內外中間。即知心無所著。而不知佛
意破妄無體。令識本真。如云三際求心心不有。心
不有故妄元無。妄心無處即菩提。生死涅槃本平
等。不了此意。謬引佛言。妄立無著。
佛告阿難汝言覺知（至）有不著者不可名無。
（溫陵曰。為在為無者。問汝心不着。而彼物相為存在
耶。為空無耶。若彼空無。則同龜毛。云何可着。而說不
着。若有不著。則為有物。故曰。不可名無）。（孤山曰。在內
潛根見內。似自性。在外似他性。中間似共性。隨合無
着。似無因。故二遂破之）。
補註曰。七徵之文。皆且破其妄心。無所依處。阿難
前云。隨所合處。心即隨有。佛即難其心體。是有是
無。是一是多。是徧不徧。雖似破其隨有之心。然既
令其挃身以騐。則意在破其隨所合處也。今指一
切無著。名之為心。佛乃難其世間虗空。水陸飛行
一切物象。為在為無等者。亦是就其所依之處破也。
無相則無非無即相（至）名覺知心無有是處。
（孤山曰。如來七番逐破。使分爾妄心無逃避處。妄賊
既除。真王得顯。無生之理。於茲見矣。利根上智。已合
潛悟。但為中下之<bz>〔輦〕</bz>。更廣說耳。
溫陵曰。物果無相。則同龜毛。物果非無。即自有相。
知相有則心有在。云何得為無著也。吳興曰。夫相
不自有。由心在故有。心不自無。有相盡故無。是以
有相。而言無著者。理不可也。
爾時阿難在大眾中（至）令諸闡提隳彌戾車。
（補註曰。虗妄浮心。緣塵而有。本無實體。亦無定所。上
文七番破其妄所。意在顯真。而阿難未悟故。於此重
請開示）。
溫陵曰。因前徵發。乃知迷妄。而責躬請教。求詣真
際。真際者。真心實際也。奢摩他路。乃所以詣真際
也。長水曰。闡提即撥無之人。隳壞也。彌戾車惡見
也。
佛告阿難一切眾生（至）而不自覺枉入諸趣。
（泐潭曰。此世尊因阿難未得無漏。不知真際之請。故
示以二種根本。次則舉拳驗見。重詰其心。引其復認
能推。然後咄而告之。乃至令其微細揣摩□□□體
等。始是□□□□□□體也）。
溫陵曰。眾生業種成聚。行人不成正果。皆由不知
二本。錯亂脩習。故須決擇也。業種者。顛倒妄惑也。
惡叉果。一枝三子。生必同科。喻惑業苦三生必同
聚也。攀緣心即前七處妄認者。清淨體即今正與
決擇者。不染煩惱名菩提。不涉生死名涅槃。不染
不涉。故號元清淨體。識精陀那。性識也。元明本覺。
妙明也。根身器界。一切緣法依此而生。而人者認
緣失真。故曰緣所遺者。由遺此故。無明不覺。枉入
諸趣。言元體元明。又言本明者。自本而出曰元。直
指當體曰本。
（孤山曰。妄情既遣。妄境自無。而真心真見可明。故着
意開破之）。
阿難汝今欲知奢摩他路（至）即能推者我將為心。
（真際曰。此因阿難有開示奢摩他路之請故。此顯離
塵常性以詔之。塵謂隨緣分別之見。常謂本然自性
之體。真心終妄。故說離塵）。（溫陵曰。金拳舉處。直下要
識本明。塵相未除。依舊認賊為子）。
資中曰。奢摩他路者。入實際之門也。其義有五。一
名能滅煩惱故。二名能調。能調諸根故。三名寂靜。
<pb n="256"/>
令三業寂靜故。四名遠離。遠離五欲故。五名能清。
能清貪等三濁故。
佛言咄阿難此非汝心（至）此非我心當名何等。
（携李曰。此阿難聞咄。而重請開示）。
孤山曰。佛言咄者。嗟其迷重。故叱以語之。矍驚愕
㒵。
佛告阿難此是前塵（至）惟垂大悲開示未悟。
（泐潭曰。阿難以我乃無心。同諸土木。不知真我無我。
靈知無知。妙淨明心。何所不在）。
吳興曰。阿難以對境覺知。異乎土木。認為我心。此
則正當人執之相。忽聞呵斥。故以無情為難。
爾時世尊開示阿難（至）性一切心而自無體。
（孤山曰。諸法所生。惟心所現者。因心本具。隨緣能造。
故所造法全能造心。依正既是一心。一心實無能所。
譬如水具波性。方能造波。全所造波即能造水。故觀
所造惟見本具）。
溫陵曰。因其怖謂無心。故舉常所說。引物以證。示
有真。使知所措也。心入無生法忍者。令悟實相。不
滅心也。三界惟心。萬法惟識。故曰諸法所生惟心
所現。一切因果。指十界正報也。世界微塵。指十界
依報也。既無不因心成體。安得謂之無心同土木
哉。以本自無染曰清淨。染而不染曰妙淨。
若汝執恡分別覺觀（至）猶為法塵分別影事。
（資中曰。離塵是無本之心。不應取着）。
溫陵曰。此依六塵。辨無自性也。分別覺觀。即能推
心也。此心離塵無性。不應執以為真覺。知滅則意
幽閑。然彼幽閑者。猶是法塵影事。亦無自性也。
（真際曰。諸塵事業。即色等六塵。皆有牽心。為緣業用）。
我非勑汝執為非心（至）其誰脩證無生法忍。
（補註曰。我非勅汝執為非心等者。暫縱之辭也。盖上
已破其執恡。分別覺觀。非真心矣。恐其固執而本悟。
乃復暫縱之曰。我非勅汝所執。定非真心。汝且試將
此心。微細揣摩。以自騐其真邪妄邪。
孤山曰。但汝下。勸其揣摩分別之心。為當離塵有
體。為復離塵無體。若此妄心離塵有體。則容是真
心。既離塵無體。非妄而何。應知即真汝心。亦暫縱
之語。非顯真也。盖六塵如形。分別無影。影由形有。
故無自體。心因塵有。豈有體邪。
（長水曰。不用緣塵分別為心者。塵非常住。隨即變滅。
以此為因。安取常果）。
即時阿難與諸大眾（至）雖得多聞不成聖果。
（補註曰。上文破妄心。此下破妄見。以至會見歸心。漸
顯真性也。原夫妄心。本無自性。依真發現。全體即真。
所謂破無所破。無明即明。真無別真。一念即是如鏡
現像。全像是鏡。此乃今經之圓旨也）。
長水曰。四禪四空及滅受想。名為九定。從一禪入
一禪。次第而脩。然脩此定。能成無漏。今言不得成
阿羅漢者。此明不得大乘阿羅漢也。滅受想亦云
二乘滅盡定。世尊前云。一切眾生。不知常住真心。
用諸妄想。今云執此生死妄想。誤為真實。然則妄
想。果非真心邪。當知法無得失。迷悟在人。若根利
惑薄者。了達妄想之體。直下便是真心。是猶因像
悟鏡。則無像而不是於鏡。因鏡悟像。則無鏡而不
具於像也。今阿難示同於迷。大似不識鏡體。却認
去來之像。而執以為鏡。不亦誤哉。故假重重破斥。
掃蕩執情。使其是非明白。然後始可會妄全真也。
會通之文。備見於第二第三卷中。
（行簡子曰。說經道為了悟）。
阿難聞已重復悲淚（至）發妙明心開我道眼。
（資中曰。煩惱所知。名為二障。煩惱障謂根本及隨也。
所知障亦云智障。障一切種智故）。（吳興曰。前破妄心。
但離麤執。故請發妙明心。將破妄見。欲顯真見。故請
開道眼）。
<pb n="257"/>
溫陵曰。重述迷因。求開示也。寂常心者。本來常住
之心也。二障。一者事障。續諸生死。二者理障。礙正
知見。阿難誤墮淫舍。是事障未斷也。緣塵分別。是
理障未斷也。道眼即真見也。由妙明心而發。
告阿難言吾今為汝（至）性淨明心得清淨眼。
（泐潭曰。生佛等有而不可測知。曰妙微密。垢不能染。
暗不能昏。曰性淨明。見離眚病。廓然照了。曰清淨眼）。
溫陵曰。幢表摧邪立正也。下明妙心淨眼。使摧伏
邪異得正知見。是謂建大法幢。邪異既摧知見立
正。則妙心可獲。淨眼可得矣。
阿難汝先答我（至）阿難言事義相類。
（溫陵曰。閰浮檀樹果汁功水沙石成金。赩赤焰也。眼
根例拳。事義不類。而阿難示同未悟。故答言類）。
佛告阿難是義不然（至）如是見性是心非眼。
（真際曰。問相類者。以明不類無手則無拳。無眼無見。
所以不類也）。（溫陵曰。見暗即見矣。是知盲非無見。持
無眼耳）。（資中曰。心為其主。餘是助緣。既知見性屬心。
漸明真見矣）。
溫陵曰。若燈見者下。牒上。結明見不由眼也。
阿難雖復得聞是言（至）合掌清心佇佛悲誨。
（吳興曰。阿難真悟之心未明。故下文以客塵主空。啟
發一場。客塵是動。主空不動。欲將動以譬妄。不動喻
真。下文屈指飛光。義亦如是）。
真際曰。大眾默然佇誨。良由真妄未明。若認見境
之心。前來已奪。若謂本真之見。豈假根塵。口既默
然。心希開悟。
時憍陳那起立白佛（至）名為塵義佛言如是。
（泐潭曰。真諦理一。以喻從法。則主之與空。不可分二
見思惑異。則客之與塵。應有二義。何則客義麤故。喻
迷事之惑。塵義細故。喻迷理之惑）。
吳興曰。小乘。客塵喻見思生滅。主空。喻真諦寂然。
即是如來於大眾中（至）遺失真性顛倒行事。
（長水曰。前明手有開合。見無動靜。對外境以辨也。次
於內身。自分動靜。動中有不動也）。（吳興曰。此因阿難
謂身境有動。見性不動。寄斥大眾迷真常而見無常
也）。（孤山曰。無常有二種。謂相續法壞。及念念生滅。從
始洎終。盖言從生至死。即相續法壞也。既失真性。惟
造妄業。故曰顛倒行事）。
補註曰。只一身境所計不同。凡夫則計其身境。以
為實有。是於無常而計常也。二乘雖知身境無常。
而尚未悟其真常之理。是於真常而計無常也。故
佛因普告大眾而總責之。語意淺深。隨機各解。
性心失真認物為己輪迴是中自取流轉。
吳興曰。前云顛倒行事。但是為物所轉。正斥能迷
之心。今言認物為己。又斥認所迷之境。為我我所
也。如是則塵勞之境。何由可出耶。故曰輪迴是中
自取流轉。真際曰。已上經文。雖明見性不動。然猶
未論此見亦妄。離見乃真。資中曰。此寄麤相。密談
真見。分別顯了。並在後文。
（孤山曰。圓覺云。妄認四大。為自身相。六塵緣影。為自
心相。即認物為己之說。

<other>大佛頂如來密因脩證了義諸菩薩萬行首楞嚴經
　第二</other>
爾時阿難及諸大眾（至）證知此心不生滅地。
（携李曰。前責以動為身。以動為境。則身心真妄。未辨
虗實。又實以念念生滅。遺失其性。則不生滅者。亦未
能辨。故兩問之）。（泐潭曰。𠜂闍多毗羅胝子說。於眾生
任運時熟得道。如縷丸所投。極則停住。又言八萬劫
滿。自然得道。迦羅鳩陀迦旃延說。於諸法亦有亦無。
則是二人皆執斷見。故匿王引旃延毗羅而問）。
溫陵曰。前責以動為身。以動為境。則身心真妄未
辨虗實。又責念念生滅。遺失真性。則生滅者。亦未
<pb n="258"/>
能辨。故願顯出二義。而因匿王發起者。明不生滅
性。在纏皆具。
佛告大王汝身現在（至）決知此身當從滅盡。
（長水曰。佛舉此問。欲顯生滅中有不生滅。如前頭自
搖動。見無所動）。（溫陵曰。阿難以身境為動。此相猶粗。
謂見性不動。今佛問匿王。肉身變壞。乃至答云。剎那
剎那不得停住。其相甚微。汩談見性）。
吳興曰。前示阿難見無搖動。後示匿王性無生滅。
一往似同。義須甄別。何則所破生滅。則麤細有殊。
所顯見性。則近遠成異。聖人引物。入如來藏。其致
漸深。讀者詳此。
佛言如是大王（至）故知我身終從變滅。
（孤山曰。佛問兩時。答出三時。謂孩孺長成衰耄也）。
溫陵曰。孩纔成孩也。孺需人以養者。皮表曰膚。文
理曰腠。耄昏忘也。一紀二紀。以寬數粗觀也。自促
細觀。實念念不停矣。
佛告大王汝見變化（至）云何於中受汝生死。
（溫陵曰。末伽黎即伽旃毗羅之徒。既無生死。即汝真
常。不應惑彼斷滅異論也）。
孤山曰。見精即見性也。皺者為變。則顯生死無常。
不皺非變。則顯涅槃常住。生死涅槃雖分兩派。克
論體性。豈有二殊。言偏意圓。變即非變。若然者豈
但破匿王引外之見。抑亦酬阿難二發之請也。
（長水曰。敘其淺悟。但云捨生趣生。詳彼深意。必知滅
元不滅。隨宜領解。未即顯言也）。
爾時阿難合掌長跪（至）願興慈悲洗我塵垢。
（携李曰。此阿難□生一顛倒。遺失疑問。以釋眾生）。
溫陵曰。因王問答。反動疑塵。以謂性有生滅。可說
遺失。既無生滅。云何能遺。
即時如來垂金色臂（至）而我不知誰正誰倒。
（母陀羅云印手。即三十二相之一）。
溫陵曰。此明諸佛眾生。同一體性。固無遺失。特依
倒見。言遺失也。如臂順垂為正。反以為倒。逆竪為
倒。反以為正。是失真也。
隨汝諦觀汝身佛身（至）不知身心顛倒所在。
（携李曰。世尊意斥阿難認悟中迷。即是顛倒所在。時
眾未達。於是瞢然）。
補註曰。既知汝等之身。號性顛倒。且此顛倒名字。
何從而得耶。
佛哀愍阿難及諸大眾（至）寶明妙性認悟中迷。
（長水曰。此示倒無別處。惟心所現。使即心而悟也）。（携
李曰。諸汝所生。惟心所現。是本体之悟。遺此本悟取
之色身。是認悟中迷矣）。
溫陵曰。色總舉五根六塵也。心總舉六識八識也。
諸緣即根識所緣諸法也。心所使即善惡業行。靜
作思想。諸所緣法。廣舉山河大地明暗色空。真妄
性相。邪正因果。悉無自體。惟心所現。如鏡中像。全
體是鏡。然則汝今幻妄身心。皆是妙明心鏡所現。
全體是心。直不即幻妄而悟妙體。反乃遺本妙而
執幻妄。是認悟中之迷。此即顛倒所在也。妙心則
一。而稱謂多異者。依法隨用之異也。此明心所現
物如鏡。故稱妙明真精也。又明迷本逐末。故稱本
妙明心。所謂本妙者。本來自妙。不假脩為也。心之
與性。乃體用互稱也。心則從妙起明。圓融照了。如
鏡之光。故曰圓妙明心。性則即明而妙。凝然湛寂。
如鏡之體。故曰寶明妙性。
晦昧為空空晦暗中（至）如來說為可憐愍者。
（孤山曰。晦昧為空者。迷性明故。而成無明。由此無明。
變成頑空。所變頑空與能變無明。二法和合。變起四
大。為山河依報外色。即□□成國土也。以四大色雜
妄想心。變起眾生正報內色。故曰色雜妄想。想相為
身。想謂妄心。相謂妄色。色心和合。五陰備矣。即知覺
乃眾生也）。
<pb n="259"/>
溫陵曰。正原迷倒之由也。聚緣內搖等者。妄有緣
氣。於中積聚。內則隨想搖蕩。外則逐境奔逸。此特
雜妄緣塵昏擾之相。而人以為自心體性。得非迷
哉。既一迷此。則決定以心為在幻質之內。曾不知
妙明真心。範圍天地。包含萬象。乃認之於蕞爾身
中。何異棄彼無邊剎海。認一浮漚。以為全潮之體。
溟渤之量哉。
（補註曰。背真逐妄。如棄海認漚。執妄為真。如認漚為
海）。
阿難白佛言（至）未敢認為本元心地。
（吳興曰。前破妄心。已責因聲分別之性。今阿難重以
緣心為問者。欲顯真性無能所之相也。既於緣心。已
離麤執。是故但言未敢認為本元心地。
溫陵曰。因聞法音。悟妙明心。本來圓滿。了無遺失。
故曰常住心地。然情猶鹵莽。見未精明。尚以能聞
緣心。為所悟本性。此固常情疑混根於心而難拔
者。故願佛與拔之。
佛告阿難汝等尚以（至）無所了故汝亦如是。
（真際曰。以能緣心。緣佛法音。認為自性。非自性也。以
此法音。但是所緣聲教故）。（吳興曰。此指月喻。雖遣所
標之指。正簡能緣之心。以阿難云。現以緣心。允所瞻
仰故。由是經文惟破分別之性。良有以也）。
泐潭曰。因聲而有分別者。緣心耳。非心之真也。因
境而有妄見者。緣法耳。非法之性也。因境妄認。則
展轉迷緣。事事失真。孤山曰。人喻如來。手指喻聲
教。月喻真理。示人喻化眾生也。教詮真理。理是眾
生之心。聞教自合觀心。離指方能識月。
若以分別我說法音（至）拘舍離等昧為冥諦。
（携李曰。緣塵之心離塵無體。故謂冥）。
溫陵曰。分別緣心離塵無性。若過客耳。常住真心
則無所去。若亭主也。斯則下。躡阿難之意廣明也。
聲分別心。指聲上緣心。即悟佛法音者也。分別我
容。謂色上緣心。即[ㄠ-ㄙ+?]所瞻仰者也。盖言非但聲分
別心。離聲無性。色分別心。離色相外。亦無其性。如
是乃至等。即兼舉六塵緣影。皆無自性也。一切皆
無故非色。對緣妄有故非空。既非色空。冥然莫辨。
於是外道昧為冥諦。拘舍離即末伽黎異[禾*(爾-(平-十)+(釆-木))]也。
離諸法緣無分別性（至）妙明元心云何無還。
（溫陵曰。此結前起後也）。（真際曰。前文已說如是見性
是心非眼故。然其見精真妄猶雜。所以廣約緣塵。簡
出真性。披沙若盡。金體自純。
吳興曰。此問心性云何無還。向下別指見精為不
還者。
佛告阿難且汝見我（至）今當示汝無所還地。
（吳興曰。阿難所問。妙明元心。云何無還。而佛以見精
為答者。以真心無朕。發悟良難。故託見精方便開示。
此雖屬妄。切近於真。如第二月。取辟非遠。應知此見
亦是前來緣塵之見）。
孤山曰。且汝見我見精明元。全指阿難對境之見
也。此之見元。自妙精明心而出。故云雖非妙心。如
第二月。盖第二之月。實則一體。因揑成異。譬見精
妙心本無二相。由人二之也。月影則端有二相。故
云非是。真月喻妙精明心。第二月喻見精明元。水
中影喻緣塵分別。
阿難此大講堂（至）澄霽斂氣又觀清淨。
（吳興曰。此八緣中。七緣皆就能映色根論之。惟分別
緣。則於七境而起分別。是故經文列在中間。盖通上
下也）。（補註曰。岳師前云緣塵分別之性。則破云有還
者。又見乎此）。
真際曰。欲示無還之性。先指可還之相。此八但是
舉要而已。
阿難汝咸看此諸變化相（至）是故如來名可憐愍。
（真際曰。本因者。日為明因。黑為暗因。隙為通因。霽為
<pb n="260"/>
清淨因）。（吳興曰。見性不還。猶喻二月。此見屬妄。將亦
須還。惟有真月所喻真性。誠不還耳。下文云。但一月
真。中間自無是月非月。又云。見見之時。見非是見。豈
非此見。亦可還乎。問。此還何所。答。還無明也。由無明
故。而有能見。無明若破。此見即還。起信論云。若離業
識則無見相。厥旨顯然也）。
溫陵曰。明暗通塞。緣空[鬱-山+止]清。各還八因。能觀八種
見精明性。當還何所。則復見緣者。分別心生。則見
色心諸緣也。若還於明下。謂若有所還。則隨境去。
無復能見矣。境自有差。見性無別。則不隨境明矣。
諸可還者下。結示無還。實汝真性。所謂萬像之中
獨露身者也。
阿難言我雖識此見性無還云何得知是我真性。
（吳興曰。此問意者。如云雖識二月。何謂真月）。
携李曰。雖知見精無還。而現與物雜。未能甄辨。
佛告阿難吾今問汝（至）眾生洞視不過分寸。
（孤山曰。那律見三千大千世界。如觀掌果。此云閻浮。
且從近示耳）。（吳興曰。菴摩羅云難分別。其果似桃非
桃。似柰非柰故）。
泐潭曰。此敘有五。一聲聞。二羅漢。三菩薩。四如來。
五眾生。意明。四聖六凡。見量雖異。見精不殊。皆可
即物像而決擇之也。阿難見未離欲。故曰未得無
漏清淨。初禪即色界之首。離欲天也。那律即無漏
羅漢。修得天眼。能見大千。故觀閻浮。如一顆耳。眾
生不過分寸者。屏帷之隔。即不能及也。
（長水曰。不過分寸者。隔紙膜不見外物。隔皮膚不見
五臟也）。
阿難是諸近遠諸有物性（至）此精妙明誠汝見性。
（孤山曰。此寄見性之徧。以顯真性之徧也）。（吳興曰。世
尊恐阿難認此見性。既周外物。仍謂外物同我能見。
故下文破之）。
吳興曰。阿難所疑。雖識見性。而未知真性。如來所
答。豈不顯真。但由見性。似在於內。真性必周於外。
佛欲示之。故指一切物象。皆是見精所矚。矚既斯
徧。性何攸局。
若見是物則汝亦可（至）何不見吾不見之處。
（真際曰。若汝認見為物。吾見亦同是物。汝應可見）。
溫陵曰。同見者。依物之迹也。不見者。離物之體也。
若謂吾汝同見一物。是見吾之見。特迹而已。吾當
離物不見之時。其體何在。既無處可見。定非是物
矣。
若見不見自然非彼不見之相。
（補註曰。彼不見之相。本自無相。豈汝所能見哉）。
溫陵曰。縱使妄意。謂能見吾不見者。終自非是彼
不見相。
若不見吾不見之地自然非物云何非汝。
（長水曰。此之文意。展轉結歸。應有五重。經文存三。而
隱二意）。
資中曰。若不見吾不見之地。亦不見吾見處。既不
見吾見處。吾見自然非物。吾見若非是物。汝見亦
非是物。汝見既非是物。云何非汝真見。
又則汝今見物之時（至）并諸世間不成安立。
（溫陵曰。又約物我雜亂。辨見非物也）。
泐潭曰。若見是物。則物應有見。而有情無情。體性
錯亂。不可分辨。故曰不成安立。則見非是物。又可
明也。諸世間。謂眾生及器。通指有情無情也。
阿難若汝見時是汝非我（至）性汝不真取我求實。
（真際曰。見性雖同。各自受用。一室千燈。光豈有別。而
彼此自照。各不相離）。（孤山曰。性汝不真等。謂真性在
汝。而自不能知其真。翻取我言。以求其實。迷之甚。責
之深）。
溫陵曰。牒上以顯真性也。是汝非我者。明見體。不
與物雜也。若悟見體不與物雜。則了知見性。廓然
<pb n="261"/>
清淨。周徧法界。即真汝性。何疑不真。而求質於我
耶。此結答云何得知是我真性之問也。
阿難白佛言世尊（至）我今不知斯義所在。
（孤山曰。既觀初天。則惟見一四天下。言娑婆者。舉其
通名耳。非指大千也）。（補註曰。前文泛敘見用。意顯真
性本來周徧。特聖凡見量之不齊耳。今阿難以所觀
廣狹。而疑見體舒縮。故有斯問）。
携李曰。此躡承佛神力。能見初禪之事為問。以所
視廣狹。而疑見體舒縮。盖未能親證。徒以情器量
度故也。四天宮與日月齊。所視之廣。故徧娑婆國。
精舍則狹。戶堂又狹矣。一界即娑婆也。
佛告阿難一切世間（至）義性如是云何為在。
（孤山曰。方圓因器。不在虗空。大小由塵。何關見性。是
故責言云何為在。泐潭曰。器有方圓。空無變異。既無
變異。何有舒縮。云何為在者。見體如如。不容情器妄
度也。
溫陵曰。一切世間。則根身器界之類。大小內外。則
一界一室之類。諸所事業。則舒縮夾絕之類。此總
舉萬法。皆屬前塵。與吾靈覺。自不相涉。是故前塵
大小。見無舒縮。辟如下。器喻前塵。空喻見體也。
阿難若復欲令入無方圓（至）更除虗空方相所在。
（資中云。若復欲令入無方圓等。空體無方。喻見性無
二也。以虗空無方圓可除。況見性無大小可還。惟言
方者。義攝於圓。佛語之略耳）。
孤山曰。空性無動。寧有出入。因器去留。強云出入。
溫陵曰。離塵觀性。自得本真。不勞功用。
若如汝問入室之時（至）寧無續跡是義不然。
（溫陵曰。既非可挽。定非可縮。既非可續。定非可斷。義
既不然。無用情計）。
一切眾生從無始來（至）徧能含受十方國土。
（補註曰。前云認物為己。今云迷己為物。前乃就妄擇
真。且言物與己異。故斥自身。皆謂之物。今將以真融
妄。應知萬物皆己。萬物皆己。而迷以為物。故失本心。
為物所轉。而見內外之殊大小之異也。
孤山曰。迷己為物。謂失性隨塵也。為物所轉。謂因
而倒妄也。為物所轉者。如空隨器變。故於是中。觀
大觀小。而終為眾生。能轉物者。如除器觀空。故即
心圓明。徧含國土。而即同如來。盖毛端國土。本非
小大含容之理。不假神變。但除情器。則廓爾現前
也。
阿難白佛言世尊（至）先所難言物能見我。
（携李曰。此皆即迷情而難辨也）。（溫陵曰。物能見我。謂
見在物而不在身。是物能見我矣）。
孤山曰。向云迷己為物。失於本心。故為物轉。若能
轉物。則同如來。是則所見山河。皆我妙性。故云今
此妙性。現在我前。此領旨也。見必我真下。阿難尚
存能所。謂所見既是真性。則我能見。復是何物。若
謂身無見性。而今分別非虗。若言現前是見。則彼
之外物。別無心智。反辨我身。若彼外物。實我是心。
現今能見。則成外物。是我內身非我。
佛告阿難今汝所言（至）佛言如是如是。
（携李曰。通辨萬物。無是見者。若空若物。總舉色空諸
法詳辨也。初言見精。次言見元。後言精見者。此見本
乎妙精明心。故通言精。從心首出。故曰見元。依用指
體。故曰見精。依體指用。故曰精見。林渠猶林泉也）。
溫陵曰。物無是見。故雖大聖。不能即物剖辨。意須
離物矣。長水曰。如是如是者。印其不能分出見性
也。
佛復告阿難如汝所言（至）佛言如是如是。
（携李曰。見非是物。方有所見。物若即見。則無所見。是
萬象中無非見者。可剖而出也）。
溫陵曰。若樹非見。何能見樹。若即是見。樹當名見。
云何名樹。然前斷為無是見者。既不中理。故復思
<pb n="262"/>
惟無非見者。二義無定。佛皆許者。以色空等象如
虗空華。本無所有。不可定指也。
是時文殊師利法王子（至）於其中間無是非是。
（資中曰。二種者。精明見元。及前緣色空。是非二義也）。
溫陵曰。佛意為顯見與見緣。如虗空華。於中本無
是非是義。然此非有學小智所及。故必須文殊請
明也。
佛告文殊及諸大眾（至）云何於中有是非是。
（三摩地名妙生。菩薩得此定故。立妙生號。而妙生者。
即文殊也。以此定之人。發此定之問）。
溫陵曰。自住三摩地。即自性首楞正定也。聖人住
是定中。了見萬法。惟一圓融清淨寶覺。曾無非是。
此正答所問也。見根。也。見。緣境也。所想相。識也。根
境識三。攝盡萬法。夫能了諸緣。元一寶覺。無是非
是。則從前真妄虗實。倒心緣影。疑異分別之情。豁
然而蕩矣。
文殊吾今問汝如汝文殊（至）是文殊者為無文殊。
（吳興曰。問意有三。如汝文殊一也。更有文殊是文殊
者二也。為無文殊三也）。
吳興曰。此示一真法性。本無是非也。如汝文殊者。
舉本無是非之體也。更有文殊是文殊者。離增益。
盃也。為無文殊。離減。損也。
如是世尊我真文殊（至）於中實無是非二相。
（吳興曰。我真文殊。答第一義。例立菩提妙淨明體也。
無是文殊。答第二義。例破色空是見也。何以故下。釋
成上義。然我今日非無文殊。答第三義。例破色空非
見也。於中實無是非二相。總結破意）。
泐潭曰。故曰我真文殊。無是文殊。盖若有是者。我
則非真矣。所謂纔有是非。遂失本真也。則二文殊
者。明有是則有非也。然我以下。明雖不立是。亦不
墮非。於當體中。實無二相。夫真無是非。是非由妄。
若謂色空是真見者。斯乃從妄辨真。對於無妄之
真。則成二義。
佛言此見妙明（至）中間自無是月非月。
（吳興曰。前第二月。別喻見精明元。今通喻色空及與
聞見者。由文殊對揚。既無二相。復舉月喻。以遣妄情。
（携李曰。月本無二。妙圓真心。寧有聞見是非耶）。
溫陵曰。妙明之見。如所謂無文殊也。空塵見緣。如
所謂是文殊也。菩提心。如所謂真文殊也。色空聞
見。如所謂二文殊也。皆依淨圓真心而起。故如第
二月。當體全虗。無空辨詰。知不容辨。但造真□□。
是非自亡。
是以汝今觀見與塵（至）故能令汝出指非指。
（吳興曰。物為所指。見非可指。真性俱離。故云出指非
指）。（携李曰。是空是見。名為可指。非空非見。名不可指。
妙覺真精。此相離故。楞嚴經曰。自住三摩地中）。
溫陵曰。見與塵。指妄根妄境也。觀見塵而發明。終
沉妄想。不出是非。由真精而發明。可出是非。得無
分別。出指非指。言是非雙泯也。
阿難白佛言世尊（至）獲真實心妙覺明性。
（資中曰。外道通稱梵志。按苦行外道也）。（吳興曰。向
云我今觀此覺性自然。今云與彼自然。云何開示。盖
言今之自然。似非昔之因緣。則與外道自然。云何分
別耶）。
溫陵曰。先引佛說。起疑也。楞伽會上。為大慧菩薩
說因緣義。以破外道自然之執。非彼境界者。非同
外道所見也。楞伽雖說因緣。破彼妄執。今觀覺性
有真自然體。遠離倒妄。則似非因緣矣。
佛告阿難我今如是（至）見性斷滅云何見明。
（孤山曰。約明暗色空。推自然之性。謂以明為自體。則
性一於明。應無見暗。謂性非自然之體。則因緣之。性
俱為情計可知）。
溫陵曰。釋非自然也。自然謂自體本然也。自體本
<pb n="263"/>
然。則不隨境變。今皆隨變。非自然矣。
阿難言必此妙見（至）緣明緣暗同於空塞。
（孤山曰。阿難始疑妙性同外自然。既聞逐破。則謂如
佛<bz>〔音〕</bz>說正因緣義。但未知妙性云何符合耳。（真際曰。
因親緣疎。故分二門）。
溫陵曰。汝言因緣下。釋非因緣也。假物為因。循物
為緣。既無定處。非因緣矣。
當知如是精覺妙明（至）離一切相即一切法。
（吳興曰。非因緣下。不言非不因緣者。以此中正破因
緣。故且置之。無非不非無是非是者。此顯覺性本無
非與不非。亦無是與非是。離則顯真非俗。即乃觸境
惟心）。
溫陵曰。疊拂徧計。直示精覺也。因緣自然。是非筭
相。皆是妄情徧計分別。精覺妙明。本無是事。故曰
離一切相。徧計既離。則圓成實體。觸處現前。故曰
即一切法。祖師所謂但離妄緣。即如如佛。又云是
非已去了。是非裏薦取。諸離一切相。即一切法之
意也。
汝今云何於中措心（至）虗空云何隨汝執捉。
溫陵曰。結上文而責滯情也。精覺不可措心。如虗
空不可措手。
阿難即從座起白佛言（至）諸因緣相非第一義。
（孤山曰。此又特起因緣之義。以覺眾生）。
溫陵曰。緣生之法。因空而有。因明而顯。因心而知。
因眼而見。是乃世間名相。於第一義。皆為戲論。
阿難吾復問汝（至）二俱名見云何不見。
（吳興曰。若必見暗等。與初卷眚人覩暗。見性是同。所
破有異。前顯見性是心。且破眼根能見。今顯見性非
明。廣破因緣能見。破緣既廣。顯性實深。由是下文談
見見非見）。
溫陵曰。因三種光而後能見。名和合相。非真見體。
當知真見非和合相。不逐緣生。不隨境滅。故世尊
始則詰之曰。云何無見。漸覈真見也。繼則詰之曰。
如是二相。俱名不見。逆貭俗情也。三則詰之曰。云
何不見。順顯真見也。明暗自奪。見不暫無。比即不
逐緣生。不隨境滅者也。
是故阿難如今當知（至）見塞之時見非是塞。
（補註曰。此明離緣之見。即是精也。於下文則遣之矣）。
孤山曰。明暗空塞皆屬緣塵。各非見體。
四義成就汝復應知（至）無得疲怠妙菩提路。
（溫陵曰。四義成就等。結上起下也。汝等下責而勉之
之辞也。清淨實和。即真見也。阿難引世尊常說因緣。
以為問難。世尊重拂因緣。發明真見。乃復責而勉之。
可謂詳且明矣。然阿難終於慧目未開。覺心未淨故。
又起後章之問也）。
溫陵曰。上明見非是明。乃至見非是塞。義既成就。
次復應知。見見之時。見非是見。盖知明暗之非見。
則雖悟見體離緣。而未見見體。知見見之非見。則
悟見體離相。而真見見體矣。夫見情屬妄。何以真
見復見於妄乎。盖見精者。映色之性也。見雖屬妄。
其性元真。當知見見之時。無別所見。只是見於見
中之性耳。然則若未見性。性在見中。同名見精。若
能見性。性脫於見。方名見見。若見體尚猶離見。而
見不能及。況諸言說能及哉。離緣離相。言說不及。
是謂清淨實相。妙菩提路。而聲聞但局名相。不能
通達。故勉令善思。勿疲怠也。前文躡迹。廣明身心
真妄。意在發正知見。顯如來藏。而學者見見未明。
覺心未淨。故下文重開慧目。再爭餘塵。使真精瞭
然。則如來藏存於目擊矣。
阿難白佛言世尊（至）心猶未了汝今諦聽。
（吳興曰。阿難所迷。心境轉細。如來所示。觀照愈深。故
曰微密）。
真際曰。奢摩他。三止也。微密觀照。三觀也。經家所
<pb n="264"/>
敘。則先慧而後定。如來所告。則先定而後慧。用顯
圓融止觀體無二也。
阿難一切眾生輪迴世間（至）二者眾生同分妄見。
（吳興曰。此因阿難問見見非見。故發明二業之疑）。（補
註曰。別業者。分人妄見也。同分者。多人妄見也。故＆CB17624;
文先引別業。且喻阿難一人眼根之妄。次連同分。廣
喻十方眾生根身器界同一妄耳）。
溫陵曰。二倒見妄。即同別二見也。由此見妄。循造
妄業。故云當處發生。隨業受報人天諸趣。故云當
業輪轉。泐潭曰。別業言起惑之異。妄逐緣影。迷失
正見。同業言感妄所同。妄隨生死。淪替本覺。
云何名為別業妄見（至）別有圓影五色重叠。
（孤山曰。目喻本是真智。燈喻本具真理。赤眚喻妄心。
圓影喻妄境。境謂五陰。故云五色重疊）。
吳興曰。目有赤眚。則於燈見重叠之色。見有妄病。
故於境起差別之惑。
於意云何此夜燈明（至）見圓影者名為何等。
（溫陵曰。惟彼見者目眚所成。喻差別妄見。非由境起。
亦非根起。皆是眾生見病所成也）。
補註曰。五色圓影。既非燈色。又非見色。惟彼見者
目眚所成。喻五陰妄境皆是眾生妄心所成也。惟
眚之觀。謂獨有眚者見之也。名為何等。謂若是見
色。見已成色。則彼眚人見圓影者。不得名為見矣。
色即影也。
復次阿難若此圓影（至）云何眚人目見圓影。
（補註曰。此合上一節。難破圓影。一即燈見。二離燈見。
至下文牒結。以顯其妄也）。
溫陵曰。上即燈見。既無實體。此離燈見。又無定處。
足知其妄矣。
是故當知色實在燈（至）何況分別非燈非見。
（孤山曰。色實在燈。理體本真也。見病為影。妄心成境
也。影見俱眚。心境皆妄也。見眚非病。謂有智眚人。知
因目眚。終不執言圓影實有。故雖有眚。不為見病也。
<bz>〔辟〕</bz>圓初心。無明雖在。而達無明本自不有。則無妄境
可得也）。（吳興曰。如來舉此推破性執者。正欲引例。阿
難目觀山河等。皆是妄見。義在下文。其昭昭矣）。
孤山曰。燈有色而無影。影由目眚之為。智有照而
無妄。妄由見病所起知。影由見病之為。則影與見
俱眚病耳。而見眚者。自非病也。見眚者即見體也。
見體本自無病。則影見之眚。皆為浮妄。了不相涉。
故不應執言是燈是見。亦不應執非燈非見。如第
二月。非體非影。全即虗妄。故不應窮詰也。是燈句。
謂圓影由燈見而有。即因緣義也。非燈非見。謂圓
影離燈見而有。即自然義也。前文已破。此重責之。
故曰今欲名誰等。
（携李曰。體謂真月。影謂水月）。
云何名為同分妄見（至）本所不見亦復不聞。
（資中曰。不祥氣現。惟灾地見之。乃同業妄感也。彼無
灾地。不見不聞。喻有漏境界。惟妄覺之見。即同業妄
見也。彼無漏者見本清淨。故釋迦化土。現淨穢之不
同。諸天飯食。隨福德而有異也）。
泐潭曰。暈適佩玦。日月之灾象也。彗孛飛流。星辰
之灾象也。負耳虹霓。陰陽之灾象也。惡氣還日為
暈。日食曰適。所謂適見於日月之灾也。珮玦謂妖
氣近日。如環珮之狀。星芒偏指曰彗。如彗箒也。芒
氣四出曰孛。孛孛然也。絕迹而去曰飛。光迹相連
曰流。陰陽之氣。或背日如負。旁日如耳。或明而為
虹。暗而為霓。
阿難吾今為汝以此二事（至）然見眚者終無見咎。
（興福曰。二事者。別業眚見同分不祥也。法喻互顯。曰
進退合明）。（長水曰。喻別業之妄咎由根起。非由境也。
雖由根起。特根之妄。非見之妄。故曰終無見咎）。
溫陵曰。圓影無實。則似境而已。乃見勞目眚所成。
<pb n="265"/>
非燈色所造也。
例汝今日以目觀見（至）本覺明心覺緣非眚。
（補註曰。以眼根及山河等境。俱例圓影。然則所指見
病。即無明也。無明即覺明也。上舉圓影無實。乃目眚
所成。例今根境無實。乃無始無明所成。見與見緣下
牒顯而註釋也）。
溫陵曰。見即根。見緣即境。此根與境。雖似現前實
有。而元非實有。元我覺明見所緣眚之所成耳。見
所緣三字。釋成覺明也。此一見字。即能見分。謂此
覺明能見。其所緣者。即眚也。覺見即眚等。謂有覺
有見。即為眚病。惟吾本覺明心。能覺諸緣者。非眚
也。盖本覺如好眼。覺明如眚病。根境如燈影耳。吳
興曰。無始見病。如目眚也。以法言之。則阿賴識能
見相分。以惑言之。正屬無明。
覺所覺眚覺非眚中（至）性非眚者故不名見。
（補註曰。覺所覺下。牒上各緣非眚之意。釋前見見非
見之疑也）。（吳興曰。云何復名覺聞知見者。顯其離妄。
亦責其未悟也。又阿難云。而今更聞見見非見。重增
迷悶。故今再示覺非眚中。此實見見也。閱此文者。當
曉大途）。
真際曰。所覺即覺明等也。今吾覺其所覺是眚。而
吾真覺非墯眚中。此實見見之時。見非是見也。真
見如是。云何復以覺聞知見眚中之事。而名之哉。
是故下。重明眚事。彼見下。重結見非是見也。資中
曰。皆即見眚。非見眚者。言可見之法。皆即眚病。非
是見體。彼見真體。本非眚類。故不名見。
阿難諸眾生同是覺明（至）和合妄生和合妄死。
（吳興曰。真妄和合。故有生死。偏言妄者。真如在迷故）。
溫陵曰。合顯器界根身無非見病和合妄起也。覺
明無漏妙心。即依真起妄者。
若能遠離諸和合緣（至）清淨本心本覺常住。
（溫陵曰。此示以開慧目淨覺心之要）。
吳興曰。不和合者。有似自然。下文所破。其義頋異。
阿難汝雖先悟本覺妙明（至）非和合生及不和合。
（携李曰。前于妙明本覺。疑同因緣自然。既與辨質。而
未明證道始覺非和合生及不和合。是為覺心餘塵。
故再與辨之。使明淨也）。
補註曰。阿難前云。因緣自然。諸和合相。與不和合。
心猶未開。如來乃就同別二見文中。重破因緣自
然二種之執。意謂阿難之心。必已悟矣。但和合等
義。疑猶未明。故此下因辨覺元。而重與明之。先悟
者已悟也。
阿難吾今復以前塵問汝（至）為與通和為與塞和。
（溫陵曰。則汝下。意謂設有所和。即涉妄塵。而不名妙
淨矣）。
吳興曰。菩提心者。覺性也。上文云。而猶未明如是
覺元非和合生等。古人以佛果菩提解者謬矣。
若明和者且汝觀明（至）及諸群塞亦復如是。
（真際曰。此章皆明浮塵幻相一無實體。不容穹詰）。（孤
山曰。性謂見性。見被明雜。豈得名見。明被見雜。豈得
名明。和雜既失明性兩名。則知謂見和明。不成義理。
故云和明非義。彼暗與通下。知非與明和。則餘皆非
也）。
資中曰。明屬前相。見屬內心。齊何處所。而論具雜。
見之與相。目擊可分。明見相雜。作何形像。溫陵曰。
若非下。謂明若非見。不能見明。此疑若相雜也。明
若即見。誰為能見。又非雜矣。必見下。謂惟見與明。
體必圓滿。不合相和。盖和則間雜。不圓滿矣。見必
異明下。牒上結成非和也。
復次阿難又汝今者（至）及諸群塞亦復如是。
（資中曰。上明和義。如水和土。今明合義。如盖合函）。（興
福曰。既不離明。應無見暗。今既見暗。則非合明）。
溫陵曰。和則雜而不辨合則附而不離。合則不離
<pb n="266"/>
故。明相滅時見亦隨滅。不復合暗。若不合暗而能
見暗。則與明合時。應非見明。然既不見明。云何言
與明合。云何了明非暗耶。合義不成。則菩提心非
和合起矣。
阿難白佛言世尊如我思惟（至）及諸群塞亦復如是。
（真際曰。若和合不成。即非和合形對必然故也。此計
真妄二法。了不相觸）。
溫陵曰。若非下。謂和則同而無畔。非和則異。故必
有畔。且求畔不得。非非和矣。阿難下。謂相及乃有
畔。畔義不成非非和矣。
又妙見精非和合者（至）及諸群塞亦復如是。
（吳興曰。非和約體。不相入故。以際畔推之。非合約性。
自差別故。以乖角破之）。（資中曰。自徵心辦見以來。齊
此廣破人執。此下陰入此界等文。破法執也）。
溫陵曰。以為非合。則根境乖背。既不知明。亦不顯
見。二體既無。從何甄別合與非合之理耶。
阿難汝猶未明一切浮塵（至）迷悟生死了無所得。
（問。真常之性。人人本具。既無去來生死。奈何今之實
有邪。資中答。不真常則有。真常則不有。<bz>〔辟〕</bz>之空水。目
病則華。風擊則泡。豈其真常。若晴明澄湛。乃謂真常。
于明湛中。靜求華泡。夫何所得能審乎。此則不疑聖
言。惟務了幻妄。而復真常）。
溫陵曰。明暗通塞。合非合理。皆所謂浮塵幻相。和
合妄起。和合妄滅。故曰當處出生隨處滅盡。本無
有生。亦無和合。則幻妄稱相而已。幻無自性。依真
而立。如華起空。全體即空。如泡生水。全體即水。故
曰其性真為妙覺明體。近取諸身。遠取諸物。莫不
皆然。故曰如是乃至等也。如來藏者。當人法身妙
性也。依果而稱曰如來。含攝眾德曰藏。未甞去來
曰常住。暗不能昏曰妙明。不隨生滅曰不動。無不
徧足曰周圓。妙萬物而至神。性一切而不異。曰妙
真如性。能見是性。則迷悟生死。了不可得。盖由離
生滅斷常之見。而得圓妙藏性之體也。
（孤山曰。五陰等諸經皆列三科。謂陰處界。以對愚根
樂各有三故。而今有四。更加六入。只是破十二處中
內六是耳。隨<bz>〔机〕</bz>增減。何必定三。此並色心開合之殊。
廣上浮塵諸幻化相也。
阿難云何五陰本如來藏妙真如性。
（資中曰。色受想行識五者成體。蔭蔽妙明曰五陰）。
長水曰。梵語塞徤陀。此云蘊。古翻為陰。蘊謂積聚。
陰謂盖覆。積聚有為。盖覆真性。
阿難辟如有人以清淨目（至）色陰當知亦復如是。
（溫陵曰。狂華喻色陰。狂相喻色境。皆妄感也）。（携李曰。
淨目晴空。喻淨智。觀妙性故。逈無所有。勞目華空。喻
妄因緣。幻色故。別見狂相。此色陰所起也）。
孤山曰。淨目況本具真智。睛空況本具真理。惟□
睛虗。即理智一如也。迥無所有。絕九界妄色也。其
人喻眾生也。背真合妄。故曰無故。不動目睛。妄心
取著也。瞪以發勞。妄惑潤業也。於妙性中。現九界
色。故曰於空見狂華等。
阿難是諸狂華非從空來（至）云何晴空號清明眼。
（泐潭曰。若有出入下。辨狂華不因空生。明色除不因
境有。如若目出者下。辨狂華不因目出。明色陰不因
根生也。（孤山曰。圓覺謂非惟惑此虛空實性。亦復迷
彼實花生處是矣）。
溫陵曰。若有出入。則有實體。故非虗空。非空則實。
故如阿難體更無所容。若華從目出。則得目之性。
故應有見。今旋時既不見眼。又不翳眼。非目出矣。
又若華從目出。則華在空時。目應無翳。云何見華。
目尚有翳。必見晴空無華。方號清明眼邪。
是故當知色陰虗妄本非因緣非自然性。
（資中曰。若知華相即空。則顯色陰本如來藏）。
溫陵曰。既了幻華無因。當知色陰虗妄。本非因緣
<pb n="267"/>
自然。即如來藏。妙真如性。餘四例此。
阿難辟如瀑流波浪相續（至）行陰當知亦復如是。
（携李曰。行<bz>〔固〕</bz>藏生。從妙湛流出。而明暗色空。皆入識
真體。故以流水為喻。
溫陵曰。妙湛妄動。隨境轉徙。念念遷謝。新新不停。
故名行陰。而辟。瀑流也。以念念生滅。後不至前。故
曰不相踰越。
阿難如是流性不因空生（至）本非因緣非自然性。
（資中曰。若因水有下。開若因其水。別有流性。因果性
別。則瀑流性。不＆CB17626;是水。能有是水。所有是流。一相若
殊。俱＆CB17626;現在）。
溫陵曰。牒釋流性。不因空水非即非離。以明行陰
無實體也。有所有相。謂流應離水。別有體相也。空
非有外。水流其間。水外無流。流終依水。則非離空
水矣。
阿難辟如有人取頻伽瓶（至）識陰當知亦復如是。
（携李曰。頻伽好色鳥也。瓶形象之）。（孤山曰。瓶喻妄業。
空喻妄識。業牽識走如瓶擎空行。捨身受身。喻以遠
行。現陰如此國。中陰生陰。悉如他國）。
泐潭曰。缾作頻伽鳥形。有形無實。譬眾生妄身也。
滿中之空。譬識陰也。性空真覺。周徧法界。一迷為
識。故局在妄身之內。如瓶中之空耳。內外一空。喻
性識一體。塞其兩孔。喻妄分同異也。空無往來。不
可擎餉。以隨頻伽瓶故。妄有千里之行。他國之餉。
喻性無生滅無捨受。以依幻妄身故。逃形於此。託
生於彼。此迷性成識妄隨流轉之狀也。
阿難如是虗空非彼方來（至）本非因緣非自然性。
（資中曰。此明性無往來無出入也。計有出入。皆為虛
妄。生滅去來為如來藏。此楞伽以藏識。為如來藏也）。
孤山曰。虗空非從彼方。來入此方。若瓶盛空。從彼
入此。何故彼方不見空少。此方不見空出。身心萬
法。即如來藏妙真如性。道嫌揀擇。理忘情謂。凡有
言說。皆為戲論。擬心動念。盡涉迷倒。大覺將與覺
之。故此卷之初。權且明正。倒辨緣影。擇見精一。就
其迷倒情計為之。拂心眼之塵翳。洗肺腸之垢濁。
使心境洒落。真妄兩忘。然後融會入如來藏。遂知
根塵處界法法無非妙真如性。此第二及第三卷
大旨也。

<other>大佛頂如來密因修證了義諸菩薩萬行首楞嚴經
　第三</other>
復次阿難云何六入（至）同是菩提瞪發勞相。
（資中曰。六根吸塵曰入）。（問。何不直就根塵推破見性。
而須指前勞目之事乎。携李答。夫根塵徧。迷悟。必從
要故。指凡夫易解之妄事。用開阿難未了之執情。向
下塞耳聞聲。畜鼻覺觸例亦如是）。
吳興曰。前色陰中。辟如目睛。瞪以登勞。則于虗空
別見狂花等相。蓋以目喻真。以勞喻妄。以華喻色。
今指前喻。故云即彼目睛等。兼目與勞下。斯取前
文能喻之根。便為此中所喻之法。以彼勞目。正是
眼入虗妄之相故。當知眼入乃至意入。皆如空華。
故六入文。並云同是菩薩瞪發勞相。
因于明暗二種妄塵（至）本非因緣非自然性。
（補註曰。按環師科經。此有三科。即彼目睛下。依真起
妄。因于明暗下。辨妄無實。是故當知下。了妄即真。盖
謂妄無自性。全體即真也。餘五例此）。
溫陵曰。因塵發見。因根吸塵。故名眼入。然離塵無
體。足知虗妄。乃至云非明暗來。非根出等。既無所
從。則非因緣自然。本如來藏。妙真如性矣。
阿難辟。如有人以兩手指（至）同是菩薩瞪發勞相。
（吳興曰。辟如者。此以假設其事。曉訓令悟。故云辟如。
非取比况之義也。下文亦爾）。
溫陵曰。指本無聲。耳本無聞。妄相感觸。故頭中作
<pb n="268"/>
聲。耳入之妄。皆如是也。必依指喻者。明凡聲本無。
由妄感觸。非感非觸。彼此寂然。則如來藏本然真
妙矣。耳勞因塞。乃至意勞因習。妄同眼勞。故例稱
瞪發。
因于動靜二種妄塵（至）本非因緣非自然性。
（真際曰。色受想行識。眼耳鼻身心。及地水火風空。皆
無所從來。無所至去。緣合則有。緣離則滅。如幻如化。
故云當處發生。隨處滅盡。此也）。（泐潭曰。有聞成性。謂
有所聞。則成有性）。
孤山曰。耳因動靜發聞。猶目因明暗發見也。諸經
所說。對聲有聞。緣明有見。今文了義。靜亦名聞。暗
亦名見。鼻聞通塞。意知生滅。例亦如是。
阿難辟如有人急畜其鼻（至）同是菩提瞪發勞相。
（溫陵曰。畜縮氣也。冷因畜有。不畜本無。鼻入之妄。皆
如是也）。（吳興曰。机者弩牙也。根有發聞之義。故取譬
之）。
因于通塞二種妄塵（至）本非因緣非自然性。
溫陵曰。鼻聞通塞。亦猶耳聞動靜。而知覺以塵為
相。故離彼無有。則非惟緣彼而生。而亦即彼為體。
故知明暗動靜。乃至離合生滅之塵。與今見聞覺
之性。混而為一。本如來藏中妙真如性矣。
阿難譬如有人以舌䑛吻（至）本非因緣非自然性。
（資中曰。吻非舌甜。因勞妄有。故不動之時。淡性常在。
舌入之妄。皆如是也）。
溫陵曰。口之以味性也。以舌取味曰䑛。熟蚳令勞
甚言取著之狀。
阿難辟如有人以一冷手（至）本非因緣非自然性。
（資中曰。身入之覺。由觸所顯。盖以離觸之時。覺知此
身無合之覺。是以合覺。顯於離知也）。
溫陵曰。身入生觸。然觸無自性。猶如二手冷熱相
涉。兩無定勢。足知其妄也。手不自觸。因合覺觸。故
曰合覺之觸。合不自合。因離知合。故曰顯於離知。
涉勢若成等者。謂以熱涉冷。使冷成熱。亦則勞觸
而已。
阿難辟如有人勞＆CB17615;則眠（至）同是菩提瞪發勞相。
（資中曰。意入主於憶知。憶知生於寤寐。故托睡寤以
明也）。（補註曰。意以生滅為性。而其體不出憶忘眠寤
之境。由四相妄遷。名曰顛倒）。
吳興曰。寤則覧塵斯憶。睡則失憶為忘。又睡中有
夢。寤中有忘。皆是覧塵失憶之相。憶之則生。忘之
則滅。故下文云。因于生滅二種妄塵也。以妄對真。
即是顛倒。此二妄塵復為生住異滅。四種細相。吸
習此相。中歸意根。四相剎那。前後不雜。故曰不相
踰越。
因于生滅二種妄塵（至）生滅二塵畢竟無體。
（溫陵曰。意生覺知。而根潛身中。故云集知居中。意著
法塵。而想像內發。故云吸撮內塵）。（泐潭曰。眼等五根。
但緣現境。惟意知根能緣過去。乃是流入五根不及
之地雖通兩釋。孤山義為正錄之）。
孤山曰。前舉四相。此惟二者。以生攝住。以滅收異。
而且以憶者為生。忘者為滅。內塵法塵也。見聞逆
流者。以憶故則能逆緣。落謝五塵。即覧塵斯憶也。
流不及地者。以忘故則成緣。於思不及處。即失憶
為忘也。
如是阿難當知如是（至）本非因緣非自然性。
（補註曰。將何為寐。令誰受滅。為受二字。當作知字。寤
寐當互破。但文略耳）。（長水曰。覺知之性。離斯二者。故
知空華）。
資中曰。列子云。其寤也形開。其寐也形交。交即合
也。寤寐二相。自是形之開合。汝覺知性。則無別體。
故云同於空華。
復次阿難云何十二處本如來藏妙真如性。
（興福曰。六根六塵名十二處。處為生門。心心所法於
<pb n="269"/>
中生長。故名為處）。
孤山曰。前六入破六根。雖以塵對辨。而正意在根。
今十二處。雖根塵互破。正破在塵。後十八界。雖根
境識三相對推破。而正意惟在六識也。
阿難汝且觀此祇陀樹林（至）本非因緣非自然性。
（泐潭曰。樹林泉池色也。能觀此者眼也）。（吳興曰。初五
陰中。以喻比法。用破執情。次六入中。指假設事。顯其
妄相。今十二處乃至七大。即於現前見聞之境。及近
所目擊者。示其藏性。是則經文從疎泊親。去假就實。
善巧開發之意。了然可別矣）。
溫陵曰。眼能生色。則眼為色性。然見空之時。既無
色相。則色性應銷。眼中之色性既銷。則顯發一切
都無色相矣。且色空二法對待而顯。色相既無。何
以顯空。故曰誰明空質。然則計眼生色處者妄也。
空亦如是者。因色例空。亦無定處也。若復色塵下。
謂色能生見。則觀空之時。見無所生。故曰銷亡。亡
即無見。誰明空色。然則計色生眼處者妄也。
（長水曰。此明眼色二處。俱無生也）。
阿難汝更聽此祇陀園中（至）本非因緣非自然性。
（孤山曰。若無來徃下。謂聲不來耳。耳不徃聲。聞義不
立。此見耳與聲。二處無生也）。
溫陵曰。如我入城。祇林無我。喻聲來耳邊。則餘處
無聲。然千眾皆聞。則聲處無實矣。若復汝耳下。謂
如我歸林。城中無我。喻耳往聲處。則餘處無耳。然
異音皆聞。則耳處無實矣。
阿難汝又齅此爐中栴檀（至）本非因緣非自然性。
（携李曰。此中義理稍難成立。且鼻舌身三者。是合中
知也。設四十里內聞香。亦是香有殊勝之力。其氣遠
騰。彼合知處。久久方聞）。（長水曰。此見鼻與香一處無
生也）。（溫陵曰。鼻根聞香。由境有勝劣故。聞有遠近。法
華經所謂。此香六銖價值。娑婆世界者。非以勝乎）。
溫陵曰。華嚴經有云。牛頭栴檀香。從離垢出。若以
塗身。火不能燒。佛言。鼻非栴檀。非鼻生也。藉爇而
有。非空生也。香質木也。烟非木也。離木離煙。又遠
四十里聞香。豈木生哉。既非鼻非空非木。則無實
處矣。
阿難汝常二時眾中持鉢（至）本非因緣非自然性。
（長水曰。此言苦與味二處無生也）。（資中曰。虗空無味。
不可辨明。故托鹹以辨）。
溫陵曰。生於汝舌下。謂舌無定味。又非多體。則味
不生於舌矣。石蜜沙糖也。堅如沙石。若生於食下。
謂食不自知。因舌知味。縱食能知。則知不在汝。便
同他食。汝無所預。何名知味。理既不然。則味不生
於食矣。若生於空下。謂虗空無味。則味不生於空
矣。
阿難汝常晨朝以手摩頭（至）本非因緣非自然性。
（長水曰。此明身觸二處無生也）。（真際曰。觸有能所。方
名為觸。頭足一體。豈名觸耶）。
溫陵曰。觸因根境。能所相感。而獨依根明者。示萬
法一體。由妄分能所。故有妄觸。然在手在頭。初無
定處。即身典觸處。皆虗妄矣。若各各有下。二者合
辨身觸二處。皆無實矣。觸則無成者。謂觸須二物。
一則不成。非所非能。言皆無實處。
阿難汝常意中所緣善惡（至）本非因緣非自然性。
（孤山曰。即汝即心者。防轉計也。云何下難也。汝心惟
一。云何有二。根塵俱知。是二心也。離合冷暖者。觸塵
也）。（吳興曰。法若非知。則非色聲。若是色聲。自應可知。
今既無知。豈應藏於色空之外耶）。（携李曰。此十二處
是心體根本。諸根緣此以生。故外論□之勃路挐。勃
路挐者。即根本義也）。
溫陵曰。善惡緣慮心也。無記昏住心也。意緣不出
此三。而吸撮內塵。成所緣法。故曰生成法則。若即
心者下。謂法若即心。則不屬塵。既非所緣。何成意
<pb n="270"/>
處。法塵非相。因意知顯。故問為知非知。知則屬心。
然體異於汝。又且非塵。故同他心量。設若非知。然
此法塵既非色等。特由知發。今既非知。處當何在。
既色空之內無所表顯。不應存於色空之外。況空
又非有外也。則心緣意處。終無實矣。
復次阿難云何十八界本如來藏妙真如性。
（孤山曰。界者。因也。種族也）。
溫陵曰。根塵識三各六。分內外中為界。
阿難如汝所明眼色為緣（至）本非因緣非自然性。
（資中曰。若識因眼生。則無塵可知。故見非青黃云云）。
（吳興曰。謂眼色共生。則此識性應妄。根塵兩合。合則
其識中離。亦不成界）。（孤山曰。體性雜亂。謂根境兩屬。
乘程族也）。
溫陵曰。若獨因眼。不有色空。則識無所緣。見無所
表。界無所立。非因眼矣。若因色生。當隨色滅。色滅
空現。當不識知矣。若亦識知。則是色相遷變。汝識
獨存。獨則無鄰。界從何立。非因色矣。從變下牒難。
變則無體。故界相自無。若不隨變。則識性常一。當
一於色。應不識空。理又不然。非從色生矣。若眼色
兼合。共生識界。當半有知半無知。故曰中離。若中
離者。半合根半合境。故曰兩合。二義推窮。皆不成
界。既不因色。亦不兼二。諸妄併除。藏性自顯。餘五
例此。
阿難又汝所明耳聲為緣（至）本非因緣非自然性。
（長水曰。若因耳生等。破勝義根也。若無前境。根自無
知。若實無知。更有何識。若取耳文等。破浮塵根也。設
取浮塵之耳。容有聞者。若無動靜。亦不成聞。云何將
此可見浮塵雜色觸法為識界耶。則耳下雙質二根
也。聲能生識。何假於聞。若無於聞。聲亦不有。縱謂識
從聲生。又許因根有相。則文聲時。即是文識。若不文
識。則非界義。若文於識。識則同聲。既能了之識。作所
聞之境。誰為能知。知此間識）。
溫陵曰。耳識別了曰知。耳形觸聲曰聞。皆由動靜
而發。若無動靜。各無所成矣。知乃識之體。故曰知
尚無成。識何形貌。聞恃耳形雜物色觸聲塵而已。
非耳識也。故曰云何耳形。名為識界。若謂識生於
聲。則識因境有。自不關根。然不因根聞。何知聲所。
許聲因聞。謂聲因聞許也。然識從聲生。聲即識矣。
則聞應聞識。設若不聞。又非界義。皆不可也。識為
能聞。聲為所聞。若實聞識。識則同聲。已為所聞。誰
為能聞。故曰誰知聞識。能聞而無知。則如草木。又
不可也。依根依境。單論既非。不應二者合成識界。
而為中位。中位既無。邊界何立。
阿難又汝所明鼻香為緣（至）本非因緣非自然性。
（孤山曰。若取肉形下。破浮塵根也）。（孤山曰。若取齅知
下。破勝義也）。（溫陵曰。肉質之知屬身。故曰無觸非鼻
非空之知屬空。故曰肉應非覺。伊蘭臭樹也）。（吳興曰。
從二物不<bz>〔吳〕</bz>下。以根從境破境。既有二根。應成兩先。
定云為香為臭。次責云。臭則非香。香應非臭。意在俱
文。墮兩鼻之失也。若鼻是一。復以境從根破。根既惟
一。境云何二。二性不立。識界奚存。已上皆破根。（孤山
曰。中間識也。內外根境也）。
溫陵曰。名身則非鼻。名觸則屬身根所對之塵。故
曰鼻尚無名也。肉質之知屬身。故元觸非鼻。虗空
之知屬空。故肉應無覺。又應空是汝身。則今阿難
身空。無所在矣。此計識因鼻生者妄也。若知屬香。
則鼻不預知。知不屬香矣。若香生鼻。則木應無香。
且伊蘭之臭。旃檀之香。二物不來。鼻作何氣。則香
不生鼻矣。此計識因香生者妄也。臭則非香下。境
二則根亦應二。此皆遣識心分別計度也。若鼻是
一下。以根一境。則境性互奪。從何立界。若因香生
識下。不見眼鼻識因香而有。應不知香。若曰能知。
即非香生。若曰不知。即不名識。皆不可也。香非知
<pb n="271"/>
有香下。香不因根。則不成香界。識不知香。則不成
識界。識界奚存。
（問。既云以香為知。知自屬香。豈非破境邪。資中答。斯
盖對根而說。正破勝義。下文不對根辨。方破境生也）。
阿難又汝所明舌味為緣（至）本非因緣非自然性。
（孤山曰。初因舌是破自生。二因味是破他生。三不應
虛空是破無因生。四舌未和合是破共生。前後諸文
皆爾。此中最顯）。（吳興曰。鹹淡甘辛。略舉四味。詳則有
六。更加苦酢。言和合者。眾未共成也。俱生者。本性不
易也。變異者。燒者異本也）。
溫陵曰。甘蔗等舉五味也。味因舌甞。若舌本苦。則
無能甞者。孰為識體。若舌本淡。既不因境。味無所
生。無味與對。從何立界。此計識因舌生者妄也。識
自為味。謂識即味也。同於舌根。謂識不自甞也。又
一切味下。謂識因味生。則味多識亦應多。識一味
亦應一。體必味生者。牒定識因味生也。醎淡甘辛
同為一味者。結成識一味亦應一也。異識既一。異
味既同。則無分別。無別則非識。非識則無界。此計
識因味生者妄也。根境合混。則自性無定。從何生
界。
阿難又汝所明身觸為緣（至）本非因緣非自然性。
（携李曰。為身所證。說名為觸。觸因感物而生。物無情
不能知。觸則知觸者）。
溫陵曰。覺觀即身識。而以合離二境為緣。若無緣
則無識。是則因境非因身也。若因觸生下。謂若無
身即不知合離。是又因身非因境也。物不觸知身
知有觸者。徒觸不能生知。因身然後知觸。此明身
識由根境合顯也。合則當知。身即觸也。觸即身也。
若身即觸。則身非身矣。若觸即身。則觸非觸矣。身
觸互奪。故無處所。合身則無觸位故。即為身體。離
身則無觸用故。即同虗空。然則內外中間之位。皆
不成立矣。
阿難又汝所明意法為緣（至）本非因緣非自然性。
（吳興曰。俱舍論云。集起名心。籌量名意。了別名識。此
文識心。同彼第一。即意根也。思量兼了別性。同彼第
三。第三即意根所生之識也。彼第二亦云意者。盖識
之異名耳。故婆娑中。明心意識三無有差別。如火名
㷔。亦名為熾。亦名燒薪。是知意識名同。但約先後。以
分二叉也）。
溫陵曰。意識發於所思。意根生於法塵。二者皆屬
前境。離此則根無形。識無用。是必因境。計根生者
妄也。又汝識心下。又辨根識混濫不成因界也。同
則無復能所。異則不能有識。二既混濫。已無自性。
則界無所立矣。資中曰。以五塵之法。各配五根。離
五塵外。意無別法。長水曰。法法者。法塵之法也。檇
李曰。色空動靜通塞。即色聲香三塵也。合離即味
觸兩塵。生滅即法塵。然生滅但是五塵通相。離五
無體。故云生則諸法生。滅則諸法滅也。補註曰。所
因者。即法塵也。所因之法。自無實狀。則因之生識。
復作何狀耶。狀不有則界亦亡矣。既非因緣自然。
是謂妙真如性也。溫陵曰。前近取諸身。顯如來藏。
故依陰入處界四科以明。雖悟一身。未融萬法。根
境尚異。見性未圓。後復遠取諸物。圓示藏性。故依
地水火風空見識七大。以明使悟。物我同根。是非
一體。法法圓成。塵塵周徧法界。頌云。若人欲識真
空理。身內真如還徧外。情與無情共一體。處處皆
同真法界。此七大之大旨也。謂之大者。以性圓周
徧。含裹十分為義。所以有七者。萬法生成。不離四
大。而依空建立。因見有覺。因識有知故也。
（泐潭曰。前五無情所具。後二有情無之。今舉其七。則
萬法該矣。然彼大性。先非水火。亦非空識。全一如來
藏體。循業發現而已。
阿難白佛言世尊（至）因緣自然二俱排擯。
<pb n="272"/>
（孤山曰。阿難恐眾生聞音和合則滯於有聞。今排擯
則溺於空。不達中道。動成戲論。故請開示）。
溫陵曰。此依權教問難。由四大發起。七大因緣自
然之義也。
爾時世尊告阿難言（至）如旋火輪未有休息。
（吳興曰。若彼大性下。破非和合之疑也。以阿難既執
和合。疑非和合。故今破之）。
資中曰。權教雖說和合。都無實義。盖彼大性果非
和合。則如虗空。不和諸色。殆不然也。若果和合。則
同彼萬變。相成相續。展轉虗妄。又不然也。旋火之
輪。無有實體。喻虗妄相成相續之相也。四大之性
不和四大之相。此約真如隨緣。不同頑空之性也。
既破非和。恐計和合。故復破之。此約真如不同變
化等相也。
阿難如水成冰冰還成水。
（溫陵曰。直示大性。非和不和之理。而起後文。故復召
告也）。
資中曰。夫水何和而成氷。氷何和而成水。七大之
性。不因和合。循業發現。如此而已。
汝觀地性麤為大地（至）但有言說都無實義。
（興福曰。地者和合微塵之聚。若離於心。即無所得）。（孤
山曰。既能析色為空。亦可合空成色）。（資中曰。若空不
可合色從何生。故知此色本無自性）。（孤山曰。如來藏
即心性中道也。即俗而真。故曰性色真空。即真而俗
故曰性空真色。以真俗即中故。並云性三諦圓。云不
一不異。非縱非橫。名如來藏。俗則十界備矣。真則生
佛寂然。此言理具非關事造。然理必云。事事豈殊理
理事雙泯。故曰清淨本然心佛眾生三無差別。彼彼
互攝。一一相融。故曰周徧法界。隨眾生心下。即如來
藏隨染淨緣。順差別業。變造十界依正之事也。世間
通指九界因緣。義含自他共三性。自然即無因性）。
溫陵曰。塵之細者曰微。細之又細曰極微。微之又
微曰鄰虗。極微之塵猶有微色。故名色邊際相。折
極微為七分。則微色殆虗。故名鄰虗。泐潭曰。若此
隣虗下先立。理下辨羽。汝今問言下。此明諸變化
相非和合法。色合則不應名空。空合則不應析色。
知空非和合。則色非和合矣。如來藏性。萬法一如。
而循發似異。遂有七大之名。特體用異稱耳。真空
者。一如之體也。故必大皆言真空。七大即循業之
用也。故曰性空真色乃至性空真識。體用不二故。
相依互舉。不離妙性故。一一言性也。不垢不淨曰
清淨。非和不和曰本然。無乎不在曰周徧。既非垢
淨和合。而能成七大萬法者。但隨心應量。循業發
現而已。后云。汝以空明則有空現。地水火風各各
發明則各各現。此隨心應量之事也。背覺合塵。故
發塵勞。滅塵合覺。故發真如。此循業發現之事也。
至於十界所正之相。萬形纖悉之理。莫非隨應循
發者也。然此規相元妄。無可指陳。規性元真。唯妙
覺明。理絕情謂。不容妄度。故但有言說。都無實義
所以第一義諦。擬心則差。動念則乖。惟居一切時
不起妄念。不用計度。然後相職心分應也。
阿難火性無我寄於諸緣（至）但有言說都無實義。
（吳興曰。陽燧取火珠也。以銅為之。其形如鏡。淮南謂
陽燧見日。然而為火。是也）。（携李曰。相遠顯非和合之
性無從破自然之情）。（長水曰。三物相遼。火無方所。凡
所測度。皆妄計也。由體大故。周遍法界。由用廣故。循
業發現此火性真空之義）。
溫陵曰。火無自體。寓物成形。故曰無我。眾名和合。
詰之各有根本。真和合也。火名和合。詰之各無根
本。非和合矣。優樓頻螺云木瓜林。迦葉波云龜氏。
瞿雲云地最勝。亦云日種。孤山曰。瞿曇星名。從星
立姓。至于後代。改姓釋迦。携李曰。陽燧者。崔豹古
今註云。以銅為之。如鏡之狀。照物則影倒。向日則
<pb n="273"/>
火出。淮南子云。陽燧。火方諸也。論衡曰。於五月丙
午日午時。銷鍊五方石。圓如鏡中央窪。紆者屈也。
阿難水性不定流息無恒（至）但有言說都無實義。
（資中曰。方諸陰物月。群陰之宗。氣數相感。故水從出
淮南謂。方諸見月。津而為水。是也）。（吳興曰。初言汝元
不知。次言猶言尚言。宛言全言曾而終。又言元者。初
意恕之終意責之。輕重有序也）。
溫陵曰。求則流。否則息。所謂流息無恒也。迦毗羅
等四皆外道。善幻術。太陰精。月中之水也。月望前
曰白。亭午曰晝。方諸取水之珠也。即陰燧也。孤山
曰。淮南子云。方諸見月。則津而為水。高誘註曰。方
諸陰燧大蛤也。熟拭令熱以向月。則水生也。許慎
註曰。方石也。諸珠也。譯人今取許註。故文云。從珠
中出等也。謂林木既不吐流。明知此水非從月降。
水非月來。又非珠出。不從空生。則本然周徧。非和
合矣。
（川澤陂池。流行不息。而獨言方諸者。取業用言之也）。
阿難風性無體動靜不常（至）但有言說都無實義。
（真際曰。僧伽梨大衣也。袈裟從色得名。三衣通稱）。（真
際曰。阿難下辨風非應出也）。（泐潭曰。若生虛空下。辨
非空生也。虛空當滅者。謂無風時。亦應無空）。（真際曰。
若風自生下。辨風非生彼面也）。（泐潭曰。風性動空性
靜。故不相參雜）。（携李曰。言法界。又言國土者。徧界對
一人言。國土對衣服言）。
溫陵曰。拂衣則動。垂衣則靜。所謂動靜不常也。汝
審下。謂三性不參。三性相隔。求風所從。杳莫可究。
既非衣出。又非空生。非生彼面。了無所從。非和合
矣。謂本然周徧。循業發現。得不信哉。風性或作風
心誤也。
阿難空性無形因色顯發（至）但有言說都無實義。
（孤山曰。西天貴賤族分四姓。如此方四民。剎帝利王
族也。婆羅門淨志也。亦云淨行。以守道居正。潔白其
操也。毗舍商賈也。首陀農夫也。是謂四姓頗羅墮利
根也。旃陀羅魁膾也。此又智愚之族也）。（携李曰。未鑿
土前。地無通達。則空非無因也。謂因鑿土而出。則空
居土外。故土出時。應見空入。此辨明空不因土也。謂
空士同休。則土出時何不見空同土而出。又非同體
矣智論云。佛說四大無處不有。故名為大。若言大性
周徧。必須指事即理。攝末歸本。不可名而名之。是謂
如來藏也。或有直以藏性。釋於大名者。一何誤哉）。（泐
潭曰。空與覺亦體用不二。故相依而舉一之空。喻
一法性也。十方之空。喻萬法性也。由一觀萬。由自觀
他性無二別。特形器妄辨耳）。
溫陵曰。鑿土得空。所謂因色顯發也。補註曰。若因
土出下。謂虗空若因土出。則鑿土出井之時。應見
虗空。出於土而入於井。今既不然矣。故又破云。虗
空若無出入。則空與土。二無有異。而同體矣。既同
體則土出井時。何不見空從井出邪。溫陵曰。汝更
下。令詳察其非因緣自然也。鑿空虗實。謂鑿實空
虗也。上諸巧辨。皆遣識心妄計。而顯圓融真體也。
若此虗空下。會上義而通前文也。由上所明。非因
緣和合。則知空性圓偏。非生滅法。一大既爾。餘大
皆然。故通言地水火風。云現前者。使觸事而明。無
他求也。若悟虗空。性圓周徧。本無出入。即悟四大
性真圓融本無生滅也。
（吳興曰。經文四大後。所以點空均名五大者。盖諸經
常談惟四而已。此既異彼。故特言之。下根識中。其例
亦爾。通名七者。且依事立。
阿難見覺無知因色空有（至）或同非同或異非異。
（長水曰。此以大種義破。諸見計情也）。（携李曰。此問四
句。一同。二異。三亦同）。
溫陵曰。見覺之體。本自無知。
阿難此見若復與明與暗（至）但有言說都無實義。
<pb n="274"/>
（資中曰。上總標。下詳辨。相亡猶相奪也）。（泐潭曰。見性
常住。境性代易。云何為一。根境相因。離明暗空。則無
見相。云何非一）。（資中曰。明暗有差別。見性無差別云
何。或同根塵相因。而有離三元無。云何為異。分空分
見。本無邊際。云何非同。見無遷改。境有變更。云何非
異）。（溫陵曰。為生為滅等者。生滅同異。皆因妄塵。非生
非異。不離妄計離此諸妄。即如來藏也）。
溫陵曰。阿難下。辨非一體也。若此見精下。辨非異
體也。明暗相背下。辨非或同非同。或。異非異也。汝
更下。令詳察其性真圓融。不涉諸妄也。若見聞知
者。前於六根廣破眼見。餘根並略。今類通顯示。其
性皆徧。聞即耳根。覺即鼻舌身根。知即意根不言
覺者略也。性見等者。亦體用相依。而舉有見有覺。
雖覺明之咎。而體實性見。用實覺精也。如一下。例
餘根也。甞觸即舌根。以味合方覺。故亦名觸。覺觸
覺知。即身意根也。
阿難識性無源因于六種（至）但有言說都無實義。
（溫陵曰。見根也。相境也）。（長水曰。日中無月。既無見月
之識。應知非是無因而有也）。（資中曰。前文詳辨意皆
萃此。故自根境。萬法總會。而旁通也）。（長水曰。覺明即
本覺明心也）。
真際曰。根但照境。故知鏡中。識有了別。故能標指。
溫陵曰。阿難若汝下。明識性非生於見亦非生於
相也。若生下。明非生於空也。若生於空。則非是相。
亦非是見。非是見則無所辨。非是相則無所緣。若
無所緣。能緣何立。又處此非相非見之間。識體若
空。則同龜毛。識體若有。非同物象。既自無體。安能
有用。故曰欲何分別。若無下。明非無因也。溫陵曰。
見託根。相託境。有出可狀。無出非相。識何所從出
邪。識有分別名動。見無分別名澄。識動見澄。性相
隔異。見與識隔。聞知亦然。皆非和合。又非自然。是
則性真圓融。不涉諸妄矣。若此識心總指識大。了
別見聞覺知。別指六識也。兼彼空等。總會七大。旁
通萬法也。既本無所從。則湛然圓徧。地等既爾。世
界眾生物。物皆爾。不惟地等名大。草芥塵毛皆可
名大。性真圓融。本無生滅矣。阿難下。謂識體深潛。
當微細沈思。不可麤浮。觀得其真。則悟其本如來
藏矣。識知皆出於性明。故曰性識明知。識雖覺明
之咎。其體實真。故曰覺明真識。體用不二。真妄一
如。所以迭舉也。
（泐潭曰。七大者。地水火風空見識是也。按六大經獨
不言見大。而曰六大者。合內外而言也）。
爾時阿難及諸大眾（至）獲本妙心常住不滅。
（溫陵曰。自初决擇心見。絲至陰入七大。多方發明。使
悟器界萬法當體全真本如來藏。是謂微妙開示也
既悟器界性真圓融。故身心蕩然。得無罣礙。悟妙覺
湛然周徧法界。故各各自知心徧十方也）。
孤山曰。各各自知。即能覺之智也。心徧十方。即所
覺之理也。常住真心。徧融十界。故曰十方。見十方
空。謂十界循業發現之空也。迷妄有空。比真為小
故以掌葉為喻。一切世間等。謂依空立世界也。即
十界循業發現依正之法耳。皆即菩提等。謂十方
虗空十界依正。一法叵得。皆我真心。含裹十方者。
即此真心。具足十界。而非斷滅。觀此文者。豈疑無
情有性。無情作佛之說耶。反觀下。阿難大眾。自觀
己界正報之身也。虗空巨海。以況心精。微塵浮漚。
以況己質。理即□□。若塵存而漚起。事即理故。若
塵亡而漚滅。□□□二。故曰無從獲本妙心等。得
分真智。知本覺理。得未曾有。謂得圓頓之解也。
（天台智者。禪法華經。深達罪福相。徧照於十方。亦云
十方。即十界也）。

<sarticle>新刻三續玄言釋經精解評林卷之二　恕集</sarticle>
<pb n="275"/>

<other>大佛頂如來密因脩證了義諸菩薩萬行首楞嚴經
　第四</other>
爾時富樓那彌多羅尼子（至）次第遷流終而復始。
（資中曰。從初至第二卷。破心見二執。以顯人空。從汝
猶未明一切浮塵。至第三卷。破陰處界等。以顯法空。
故知前破人法二執。顯空如來藏。今顯不不空如來
藏故富那有此問也）。
長水曰。如來藏心不空不有。即性即相。名第一義。
是佛所證。決定無妄。審實名諦。然清淨則宜無諸
相。本然則宜無遷流。
又如來說地水火風（至）宣流大慈開我迷雲。
（真際曰。富那首問。何生諸相。欲得續因。以斷輪[廷-壬+(同-(一/口)+巳)]也
此問四大各徧。云何相容。欲窮幻相也）。
溫陵曰。二問皆攝前四科七大之文起疑也。意以
性相相違理事相礙。實常情疑滯。故致此問。
佛言富樓那如汝所言（至）我常聞佛宣說斯義。
（補註曰。性覺妙明。本覺明妙。此盖佛意欲顯山河大
地由妄覺生故。且先標真覺。體用互顯而初無能所
者。以立本也。下文乃舉真妄二覺。詰其所解。方便勾
引。以顯妄覺耳）。
孤山曰。性覺妙明。本覺明妙者。萬法體用異稱也
能性一切曰性覺。性覺之妙顯乎明。即自體而出
見於萬法者也。性之所本。曰本覺。本覺之明。藏乎
妙。即自用而反冥於一真者也。了斯二義。則體用
一覺。物我一妙。無復諸相之異矣。
佛言汝稱覺明為復性明（至）為覺不明稱為明覺。
（溫陵曰。促舉前義問之。定其解惑也。夫汝所謂覺。所
謂明。意作何解）。
長水曰。為復性本自明。靈然不昧。故稱之為覺邪。
為復性自不明。用心覺之。故稱之為明覺邪。靈然
不昧者真覺也。用心覺之者妄覺也。
富樓那言若此不明名為覺者則無所明。
（補註曰。上文兼舉真妄二覺。以詰富那。性明者真覺
也。覺不明者妄覺也。不明即是無明。若謂覺了無明
稱為名覺。則有能覺。與所明矣。既有能所。非妄而何）。
泐潭曰。富那未解詰意。乃以覺不。明者為是。故此
答云。若此不明。名為覺者。則無所明。意謂必有所
明。方名為覺。殊不知纔有所明。即墮明覺。無窮妄
業。由是而生。故下文云。覺非所明。因明立所。所既
妄立生汝妄能。
佛言若無所明則無明覺（至）無明又非覺湛明性。
（一說覺離能所。故有所非覺。照了諸相。故無所非明。
若果非明。又不得謂之覺湛明性。當知有所無所。是
明非明。皆為妄度。終非妙明。明妙之真也。此說未妥）。
補註曰。若無所明。則無明覺者。如云若得果無所
明。則無明覺矣。豈不幸哉。盖明覺之妄。由所明起
也。孤山曰。有所非覺者。若有所明。則非真覺。以真
覺之性離能所故。無所非明者。若無所明。則無妄
明。以因妄明。立能立所故。非明之明。指妄明也。無
明又非覺湛明性者。無明即妄明也。以無覺湛之
真明。故曰無明。
性覺必明妄為明覺。
（一說妙明則真。必明則妄。所以妄為明覺未妥）。
吳興曰。本性之覺。必具湛明之性。以不了故。妄為
能明之明所覺之覺。
覺非所明因明立所所既妄立生汝妄能。
（此一節且指無明也。一說真覺本無能所。因必明故
妄見有所究竟。以必明為惡道非也）。
吳興曰。性覺之體。本非所明。但因妄明。對能立所。
此即因惑立所見之相也。所見之相既立。能見之
相即生。能所同時。前後異說耳。
無同異中熾然成異（至）因此復立無同無異。
<pb n="276"/>
（此一節謂因上無明。而成世界虛空及眾生也）。（吳興
曰。此明所立境界。後文虛空為同世界為異者。顯示
其相也）。
溫陵曰。能所既立。心境互分。故無同異中。熾然成
異。即轉相也。以彼熾然之異為異。復因異相立同。
又因其有同有異故。復立無同無異。一真體中。本
無是事。皆由能所對待妄立。
如是擾亂相待生勞（至）由是引起塵勞煩惱。
（此一節躡楞前義。而且隱然示三種之情狀也）。（携李
曰。覺明立所。逐起妄情。故於無同異之真空。起熾然
之虛妄。既有能所立之分別。復立無同異之是非。相
因擾亂。而煩惱勞塵生矣）。
吳興曰。指前因明立所動雜真性。故曰擾亂。所既
妄立。生汝妄能。即相待生勞。無同異中熾然成異
等。即勞久發塵。自相渾濁也。上言勞者。且屬無明。
下云塵勞。正謂見思煩惱塵。即世界眾生。由世界
眾生。而有業果故。復云由是引起塵勞煩惱。
起為世界靜成虗空（至）彼無同異真有為法。
（携李曰。此一節乃牒合上異同等義。而顯示三種之
名相矣）。
吳興曰。妄覺動。則勞擾發塵。故起為世界。妄覺伏。
則頑然冥漠。故靜成虗空。法界一空。曰同情器。萬
殊曰異。此乃於無同異中。熾然成異。故曰彼無同
異。真有為法。
補註曰。此章問答良有以焉。前佛舉地水火風空
見識。以該萬法。則世界虗空眾生業果。皆在其中
矣。惟其談七大之相。則曰如來藏中。循業發現。談
七大之性。則曰周徧圓融。本如來藏富那至是。未
達其循發徧融之義。因此二疑。而興二問。問清淨
本然。即如來藏性也。山河大地。即世界虗空也。諸
有為相。即眾生及業果也。以其未達循發之義。故
曰云何忽生。此四字為要緊問也。如來遂指性覺
之中。妄為明覺者喻之。而斷之曰。因明立所。此四
字為要緊答也。盖明即妄明妄明。即無明也。所即
山河大地諸有為相發現之由也。要而言之。因明
立所者。即是因無明。而生起世界虗空。眾生業果
也。然則循業發現之疑。云何忽生之問。一答俱銷。
不勞餘說立。所以後雖復隱顯發揚。總別開示。特
不過鋪陳世界眾生業果之說。以終其說耳。然此
猶是總顯。自覺明空昧以後。始別開三節。詳敘三
種之相續。詳敘既終。復云如是三種。顛倒相續。皆
是覺明。明了知性。因了發相。從妄見生。山河大地
諸有為相。次第遷流。因此虗妄。終而復始者。此又
總結一章答意。以牒示之也。第二問答。後文別釋。
覺明空昧相待成搖（至）以是因緣世界相續。
（孤山曰。四輪持世。其實土輪金輪水輪風輪也。此不
言土者。土與金同是堅性俱屬也。大故此但言四大
則已攝四輪矣。然此四大。風金則由妄心而起。水火
復由風金而起。或曰愛心外感於水者。則違經文。[逅-口+巾]
相為種者。如覺明空味相待成搖。為風輪種。因搖立
礙。為金輪種。風金相摩。為火大種。金火復為水大種
火水又為海洲種。水土復為草木種。應了此諸妄法。
於一真性。如空中華。華處空處本無有異。故觀妄具
惟見真具。具無具相。彼此誰名。世界相續既然下二
相續。其旨亦爾。
溫陵曰。萬法自五行變化。五行由妄覺發生。故世
界起始。肇於覺明。而依乎風金水火。以生成萬物
也。真覺妙空。本非明昧。由妄為明覺。遂有昧空。明
昧相傾。則不覺心動故曰覺明。空昧相待成搖。故
有風輪世界。最下依風輪住。故曰執持世界。因空
生搖等者。因空昧動念。覺明堅執。而立礙感。金也。
大地最下。依金輪起。故曰保持國土。堅覺寶成等
者。因堅覺妄搖。觸起傾惱而感。火也。內外二界。革
<pb n="277"/>
生為熟。化有為無。皆火大所變。故曰為變化性。寶
明生潤等。者由堅覺生識。而蒸以煩惱。積情發愛
而感。水也。世界居大海內。故曰含十方界。火騰水
降等者。妄覺煩起。妄識橫流。交結立礙而感。土也
地性堅礙。故曰立堅。其高為山。其深為海。皆土也。
水阜曰洲。沙汀曰潬。諸皆肇於妄覺。感於五行。故
曰交妄發生。[逅-口+巾]相為種也。土水生木。木土生金。金
木生火。火金生水。水火生土。世界初由覺明發識
為水。空昧結色為土。相待成搖。為風為木。即土水
生木也。又因空昧之土。生搖為木。而堅明立礙即
木土生金也。餘文甚明。土由水火所生。君子受父
母氣分。故海中火起。潬中水注也。五行以我尅為
妻夫劣。然後陰陽和而生子。故水劣火為山。土劣
水為木。焰融明水火氣分。燒絞明。土水氣分也。此
世界相續之由也。
（吳興曰。諸有情業增上力。先於最下。依止虛空。有風
輪生。風輪上次有水輪。水輪上方有金諸有情業增
上功。起大雲雨。澍風輪上。滴如車軸。積水成輪。復有
別風。搏擊此水。上結成金。此與彼異者。彼約安立世
界自下升上。以成其次。此約生起世界。由內感外。以
成其次。然大小義別。不須會通）。
復次富樓那明妄非他（至）同業相纏合離成化。
（孤山曰。今但言所妄既立。即前文云。因明立所由妄
明之性。非局而局。故曰明理。不踰聽不出聲等。示不
喻之相也。下文云。元依一精明分成六和合）。
吳興曰。明妄即妄明也。非他者。言此妄明之體。更
非他法所成。全是真覺。起於妄明。而為過咎。覺明
為咎。所妄既立。遂成隔礙。故明理不踰。故聽見六
根。於是妄局。色香六塵。於是妄染。覺知六識。於是
妄分。根塵識三。為業性故。發起妄業。於是同業相
纏。合離成化。此六道四生之始也。同業即胎卵類。
因父母己三者業同故。相纏著而有生。合離即濕
化類。不由父母。但由己業。或合濕而成形。即蠢蝡
也。或離異而託化。如天獄鬼等類也。
見明色發明見想成異見（至）以是因緣眾生相續。
（孤山曰。妄心見妄境。故云見明色發。即於中陰。見其
父母也。明見想成者。依妄境起惑也。異見謂父是所
增境。同想謂母是所愛境。女子託胎。反此流愛為種
者。注愛於母。識託其中。故涅槃明十二因緣。無明有
二。一潤業無明。謂過去煩惱也。二潤生無明。即託胎
時。於父母起憎愛也。納想為胎者。有福之人。想其母
胎。如華林殿堂。薄福之者。惟棘樹圊廁。交遘發生。謂
男女會合。染心成就。吸引同業。謂吸引過去同業而
入胎也）。
溫陵曰。妄見所明。而顯發妄色。曰見明色發。此由
心生境也。因明起見。而因見生想。曰明見想成。此
由境生情也。見異則境違。故成憎。想同則心順。故
成受。三受交注曰流。三想相投曰納。受為輪迴根
本。故流受為種。想為傅命之媒。故納想成胎。藉交
遘而發生。由同業而吸引。此受生托質之始也。胎
中五位。七日一變。羯羅籃。華言凝滑。初七日之相
也。遏蒲曇云皰。二七日之相也。以至鉢羅奢佉等
也。四生之類。卵應於想。胎應於情。濕應於合。化應
於離。故曰隨其所應也。亂思曰想。結愛曰情。氣附
曰合。合濕而生也形遁曰離。離此生彼也。情想合
離。有生皆具。此以多分言耳。卵生居首者。想念初
動。情受後起。又兼胎濕故也。此文論想。乃內分染
想。非外分淨想。論化。乃轉蛻業化。非意生妙化也。
情想合離。更相變易者。或情變為想。合變為離。無
定業也。卵易為胎。濕易為化。無定質也。故所受業
報。或升或沉。無定趣也。此眾生相續之由也。
富樓那想愛同結（至）是等則以盜貪為本。
（吳興曰。欲貪通乎四生。今正約胎生言之。又胎生復
<pb n="278"/>
通。今多就人倫辨之。以其易見故也。以強殺弱。因食
成貪。不滋口腹。則屬瞋患。以人食羊下。問此。此與殺貪
何異。答殺貪未論。酬償先債。今約過去。於身命財。非
理而取。故互來相噉。以責其盜也）。
長水曰。父母子孫。非愛不聚。非欲不生。胎卵濕化。
以弱遭食。緣貪起教。不與而取曰盜。又陰取曰盜。
以人食羊。不與取也。羊死為人。互來相噉。取也世
間相噉。陰取也。世間相噉皆盜貪也。婬殺盜三。為
業果根本。
汝負我命我還汝債（至）以是因緣業果相續。
（補註曰。命債二句。文義互見。如云汝負我命。汝還我
命。我負汝債。愛憐二句亦應互見。此即相
續之由也）。
溫陵曰。上明業果之本。此明相續之由。負債殺盜
由也。愛憐欲貪由也。惟殺下結顯也。
富樓那如是三種（至）因此虗妄終而復始。
（携李曰。欲存諸境。愛屬乎心。由有諸欲。助愛發性。故
能令死生相續）。
溫陵曰。總牒前文。結答世界眾生業果。皆覺明為
咎也。覺明。明了知性。即妄為明覺者也。了發相。即
因明立所者也。妄見。即生汝妄能者也。此虗妄指
覺明也。前問云何忽生大地至終而復始。此全牒
其辭。而指覺明以答也。
富樓那言若此妙覺（至）有為習漏何當復生。
（溫陵曰。眾生覺體。與佛無別。無端忽生。諸有為相。則
如來既證空覺。何時復生諸有耶此固。常情所惑。故
富樓那特反難也）。（孤山曰。無狀猶言無故也）。
資中曰。妙覺指無真妄之體也。本妙覺明。依真起
妄者也。
佛告富樓那譬如迷人（至）覺迷迷滅覺不生迷。
（携李曰。眾生如來之迷悟。習漏前后之有無。世界始
終之生滅。清淨忽生之相反。良由邪疑為絆。繆起惑
因。故邊見斷常之見。突然而興。此覺體中。細惑不可
不問）。
吳興曰。聚落村市也。聚落喻性分。南北喻迷倒。然
南北初不易。則性分本無倒。故曰迷本無根。悟非
生迷。補註曰。昔本無迷。似有迷覺。謂本無有迷。亦
無有覺。覺即悟也。然今既因迷而得悟。則似有覺
迷之覺矣。覺乃始覺也。覺至。始本不異。惟一妙覺。
則不復生迷。此顯既覺不迷。
亦如翳人見空中華（至）何當更出山河大地。
（泐潭曰。迷人既悟。悟不生迷。凡等譬喻。舉究竟證。覺
無妄山河也）。
溫陵曰。翳喻妄見。華喻山河。空華滅地喻妙空明
覺。佛言下。謂既了所喻。何復前疑。
又如金鑛雜於精金（至）菩提涅槃亦復如是。
（資中曰。既已成金不復為鑛。如來圓覺亦復如是。
溫陵曰。金喻菩提果覺無變。喻涅槃果德無生。
果至無變無生。則習漏不生。可知矣。前以聚落。喻
既不迷。復以空華。喻妙空無習。然四喻之意。前二
明習本無迷。迷由妄起。後金二喻明習漏妄緣
證乃永斷。若但。舉前二。恐謂妄不妨真。惑能自滅。
成撥無執。但舉後二。恐謂覺本非淨。性本有生成
雜染見。所以四喻兼舉。使知迷悟雖妄。而不廢脩
證也。
（補註曰。此卷之初。富那有二問。一問清淨本然。何生
諸相。二問四大各徧。云何相容。此下答第二問也）。
富樓那又汝問言（至）而不拒彼諸相發揮。
（吳興曰。譬前如來藏性本非七大。而不拒彼七大發
生）。（携李曰。一切種種幻化。皆生如來圓覺妙心。是體
相雖空。無妨幻相）。
真際曰。虗空非諸相。而諸相依空而發。真體非四
大。而四大由真而成。先非水火。故不相拒。
<pb n="279"/>
所以者何富樓那（至）云何復問不相容者。
（真際曰。謂明若生日。則與目同色。不應於空。更見圓
日。明若生空。則中霄無日。其空應明）。（補註曰。諸相之
妄。既無可指。何況更詰相陵滅義。是猶邀空華而結
空果也）。
溫陵曰。所以下。示諸相。於意下。明相容也。觀相元
妄。陵滅亦妄。觀性一真。無不容者。隨處而發。故曰
殊方。彼指日雲等也。
真妙覺明亦如是（至）若俱發明則有俱現。
（資中曰。以真如不守自性。隨緣所現。有種種相）。（溫陵
曰。此如虛空非相。而不拒發揮也）。
泐潭曰。汝以空明等者。以事言之。如鑿井出。空照
燧生火是也。以業言之。如起為世界。靜成虗空。風
金相摩。故有火光是也。以心言之。妄起空見。則有
空現。地水火風。亦復如是。故曰各各發明。則各各
現。各各謂前後也。俱謂同時也。
云何俱現富樓那（至）宛轉虗妄無可憑據。
（孤山曰。日喻真性。水喻妄心。水中之日喻妄境。兩人
喻妄業。各行則循業俱發。隨去則妄境俱現。同觀是
一。知二是虛。各行既二。驗一是妄。故云宛轉虛妄）。
溫陵曰。釋俱現之相也。日影隨人不一。如七大隨
緣成。異先無準的。不應詰難。
富樓那汝以色空（至）故發勞有世間相。
（吳興曰。色攝四。大對空成五。前滿慈問。地水火風本
性圓融。疑水火性不相陵滅。即相傾也。虛空大地不
合相。容即相奪也）。
溫陵曰。迷失真體。分別緣影。名背覺合塵。了相元
妄。觀性元真。名滅塵合覺。
我以妙明不滅不生（至）故發真如妙覺明性。
（資中曰。色空世間妄相也。妙明真加妙性也。皆如來
藏所現。元一圓融。特由眾生。背真合妄。故局促世相
之中。諸佛滅妄合真。故妙得真如之用。所以一多互
應。小大相容。現寶剎於毛端。轉法輪於塵裏。事事無
礙。法法如如。盖由觀相見妄。無可指陳。觀性元真。故
無不容者）。
吳興曰。妙明謂寂照之智。不滅不生。謂智體真常。
此皆能合如來藏。即所合也。而如來藏。牒所合之
理惟妙覺明。牒能合之智。圓照法界。示鑑物之用。
以譬言之。如來藏如鏡之體。妙覺明如鏡之光。圓
照法界。如鑑現像。雖三而一。雖一而三。一為量等。
皆顯此義也。一為無量。無量為一。小中現大。大中
現小者。總別四義。不動下。別示其相。不動道場。徧
十方界者。一為無量也。身含十方。無盡虗空者。無
量為一也。於一毛端。現寶王剎。坐微塵裏。轉大法
輪者。小中現大也。毛端現剎。即正中現。依塵裏轉
輪。即依中現正也。滅塵合覺等者。總結前義也。
而如來藏本妙圓心（至）非常非樂非我非淨。
（孤山曰。非心至非意識界。總非六凡界也。非明無明
等。非緣覺界也。非苦非集等。非聲聞界也。非知非得
者。非二乘理智得即理也。非檀那等。非菩薩界。先非
能趣行。非波羅蜜多者。總非所趣理也。非怛闥阿竭
下非佛界。先非能證人。三號是也。次非所證法。涅槃
四德是也。怛闥阿竭云。如來。阿羅訶云應供。三耶三
菩云正徧知。即十號之三也。涅槃是總。四德是別）。
溫陵曰。雖滅塵發真。於一多小大。能一切如。而本
妙圓體。初無變異。故非心非空。乃至非世出世法
也。非心至非火。謂非七大五陰也。心即識大。而攝
五陰也。非眼非耳至非意識界。謂非十八界。亦攝
十二處。此上為世間法也。非明無明至非老死盡。
謂非緣覺法也。緣覺觀十二緣。有生起相。有脩斷
相。此兼舉之。自緣覺至涅槃。皆為出世法也。
以是俱非世出世故。
（溫陵曰。結上起下也）。
<pb n="280"/>
孤山曰。世結六凡也。出世結四聖也。藏理即空無
有十界。故並非之。
即如來藏元明心妙（至）即常即樂即我即淨。
（孤山曰。上文俱非。約真諦。示如來藏。此文俱即約俗
諦。示如來藏。以藏理即無而有。十界宛無故也）。
溫陵曰。體雖無變。用乃如如故。即心即法。即法即
心也。
以是俱即世出世故（至）離即離非是即非即。
（資中曰。且法界一如。本無名相。因迷有妄。對妄說真上
妄相形。名言不息。隨名執相。顛倒何窮。是故因言
遣言。以至無遣初且以非遣相。次乃以即遣非。終帶
名言。未極一真之旨。離即非即。無非不非。言語道斷
心行處滅。方顯一真法界如來藏）。
溫陵曰。既非而即。即即而非。妙絕心言。不容測度
矣。此文似乎矯亂。而各有所主。初曰本妙圓心。自
體言也。次曰元明心妙。自用言也。終曰妙明心元
合體用言之也。本妙圓心。是本非末。是圓非徧。是
心非物。乃真淨妙體。故非一切法也。元明心妙。是
元非本。是明非體。乃如如之妙用。故即一切法也。
妙明心元。是妙之明。是心之元。徼妙並觀。故離即
離非。是即非即。妙造乎此。則體用圓泯。情塵斯絕。
而藏心妙姓。廓無瑕玷矣。長水曰。本妙圓心。非心
非空等。約非相以明真諦也。元明心妙。即心即空
等。約即相以明俗諦也。妙明心元。離即離非。是即
非即者。約遮照以明中道諦也。此約二門不二。惟
是一心。雙遮真俗。故曰離即離非。雙照真俗。故曰
是即非即。三諦一體。故皆云即如來藏。
（補註曰。是即非即者。加云不離即不離非也）。
如何世間三有眾生（至）用世語言入佛知見。
（孤山曰。但斥凡小。不言菩薩者。對滿慈。是二乘故。其
實偏教菩薩亦不能測。法華云。不退諸菩薩亦所不
能知）。
泐潭曰。結妙絕心言。責其妄度。盖為擬心動念。即
乖法體也。
譬如琴瑟箜篌琵琶（至）愛念小乘得少為足。
（長水曰。琴等喻眾生。妙音喻藏性。妙指喻實智。發喻
起用。汝與眾生。合前琴等。寶覺真心。合前妙音。按指
即智契於理。發光即大用現前。汝暫舉心等。合前無
妙指也）。（資中曰。海印者。大集云。閻浮所有色像大海
皆有印文。此喻如來法身性海普現一切世間之相
也）。
真際曰。琴音雖具。非指不發。人心雖圓。非師不悟。
前之多方。顯如來藏。即佛之按指也。身心萬法。當
處照然。即海印發光也。而富那等隨語生解。疑慮
紛紜。是塵勞先起也。此由不求無上覺道。愛念小
乘之咎也。今夫宗師扣擊。直下歷然。學者因之。競
生狂解。皆由情塵易起。故動涉疑妄。使知無上覺
道。則一唱一酬。足以廓清天地。何復塵勞之有。閻
浮萬像。皆現海中。故名海印。
富樓那言我與如來（至）自蔽妙明此淪溺。
（補註曰。近則躡上。遠則躡前。盖前文未達循業發現
之義遂有云何忽生之問。如來乃以妄為明覺因。明
立所等答之。富那既知其妄。但未知何因有妄。故有
此問也）。
溫陵曰。躡上各各圓滿之言發問也。既悟無二益
顯妄淪。而不知妄之所。由故請窮其因。
佛告富樓那汝雖除疑（至）是人心狂更無他故。
（孤山曰。照鏡喻妄心推畫分別愛。鏡中頭喻取著妄
境妄事易着如眉目可見。真理難知。如瞋責己頭等
背悟向迷。如無狀狂走也。四趣則背善向惡。人天則
背苦向樂。二乘則皆有向空。菩薩則背邊向中。悉名
狂走心。狂者。喻九界取舍悉由妄心。
溫陵曰。演若達多。云祠授從神乞得故也。愛鏡中
<pb n="281"/>
頭。責己狂走。喻因執影明。遂迷本真。妄隨流轉。補
註曰。引達多照鏡為喻。而言其無故狂走。使知狂
走無故。則知妄元無因矣。
佛言妙覺明圓本圓明妙（至）妄性如是因何為在。
（資中曰。自諸妄想展轉相因者。如初一人忽然妄說
遞遞相承。乃至多人及推其本。了無所實）。（携李曰。生
死涅槃。猶如昨夢。所謂寤人說夢中事也）。
溫陵曰。妙覺明圓。指我與如來無二圓滿者。本圓
明妙。言本無虧欠。本無迷妄。此人人本來面目也。
柰何以妄二之虧之。遂分物我。強起憎愛。諸妄相
因。迷輪不返。識迷下。因富那自恨。昔遭妄想。而稱
世尊諸妄。圓滅似謂迷有所因。妄有可滅。故告以
此。如彼城中下。牒喻重顯。令了妄無因。無可滅者。
汝但不隨分別世間業果（至）何藉劬勞肯綮脩證。
（吳興曰。三緣即業果中殺盜婬也。三因即殺等三種
貪也。即指此因。名為狂性也。補注曰。汝但不隨分別
世間業果。眾生三眾相續三緣斷故。三因不生者。三
緣三因。即指三種相續之因緣也。相續因緣。即無明
能所等也。無明能所。即微細惑結也。即肯綮之所喻
也。此之因緣既斷。則菩提心得矣）。
溫陵曰。世間業果眾生。皆妙心影明。如鏡中頭。分
別則妄。故不隨分別。則狂性自歇也。以世間業果
眾生為三緣者。妄心緣之而起也。以殺盜淫為三
因者。妄心因之而有也。所謂自諸妄想。展轉相因。
故斷而不生。則狂性自歇也。歇即菩提等者。所謂
但離妄緣即如如佛。骨間肉曰肯。內結處曰綮。莊
子技經肯綮之未甞。今以肯綮。譬微細惑結。盖劬
勞脩證。只為妄惑。妄因既息。惑結自除。故不勞肯
綮脩證也。
譬如有人於自衣中（至）方悟神珠非從外得。
（溫陵曰。得珠之喻。亦喻妄息真現。不勞修證也）。
吳興曰。衣喻五陰。珠喻藏性。由無明故不覺。乏妙
用故窮露。佛界如本國。九界如他方。求人天樂。取
偏小益。猶乞食馳走。妄情暫失。真性本圓。猶雖貧
珠在。佛如智者。教如示珠。證理起用。則致大饒富。
方知真性不從外得。
即時阿難在大眾中（至）我從因緣心得開悟。
（泐潭曰。富那之後。復以阿難問難者。諸法既明。則進
脩無滯。將示脩證之門故。又以當機之人發起人）。
溫陵曰。[逅-口+巾]躡上文起難。為後學決疑也。上稱緣斷
而因不生。斯正因緣之義。何前言頓棄邪。今棄因
緣。則外道自然之說為當也。
佛告阿難即如城中（至）因緣自然理窮於是。
（携李曰。迷頭認影。皆由狂性因緣。若影滅憤亡。則本
性菩提。豈從外得）。
溫陵曰。狂因既滅。則自然性出。不狂之前。二皆本
無。由是觀之。凡所謂因緣自然。本皆不有。悉因狂
妄而立。故曰理窮於是。
阿難演若達多頭本自然（至）何因緣故怖頭狂走。
（溫陵曰。此以因緣破自然也）。
泐潭曰。自然者本自天然。不假因緣也。若本自然。
則或狂不狂無所然。而非自矣。夫何又假照鏡因
緣而後狂走。此自然之計墮矣。
若自然頭因緣故狂（至）曾無變易何藉因緣。
（補註曰。達多不見己頭。將謂失其頭矣。故狂走。今頭
本在。初不曾因照鏡而失。又況他。又照鏡亦不曾狂
然則汝自然狂非關因緣矣。
溫陵曰。此以自然破因緣也。若本自不狂。假因緣
故狂。則本自不失。盍假因緣故失。頭既不失。特由
狂妄。則因緣之計墯矣。
本狂自然本有狂怖（至）頭本無妄何為狂走。
（携李曰。此破因緣自然之說也）。
溫陵曰。若狂怖本於自然。則是本有狂怖。然既無
<pb n="282"/>
所潛非本狂矣。若狂怖不本於自然。則頭本無妄。
何為狂走。非本不狂矣。既非本狂。非不本狂。足知
自然因緣之說皆妄立矣。
若悟本頭識知狂走（至）此句方名無戲論法。
（孤山曰。若悟本真。則知諸妄了不相關。真見性人。一
切妄緣豁然蕩絕。得大解脫者以此）。
（資中曰。前文佛說緣斷狂歇。歇即菩提。阿難疑菩提
從因緣得。若棄因緣即屬自然。故佛重舉狂喻。反覆
破之。而復□□若悟本頭。識知狂走。因緣自然俱為
戲論。是故我言。三緣斷故即菩提心。如云戲論斷故
即菩提心也。菩提心。生下。復與詳示無戲論法）。
溫陵曰。菩提心中。本無生滅。亦無自然。若謂菩提
心生。生滅心滅。此但生滅非菩提也。若謂滅生俱
盡。無功用道有自然者。因是則明自然心生生滅
心滅。此亦生滅非菩提也。而又反指無生滅者。名
為自然。皆則戲論。譬如因有雜和。故說和合。而又
反指非和合也。稱本然性皆是對待妄立戲論之
法。直使然與非然。合與非合。一切遠離。亦無遠離
之心。乃真無功用道。無戲論法也。
菩提涅槃尚在遙遠（至）如恒河沙只益戲論。
泐潭曰。至此乃責其妄計戲論。戲論未斷。即狂心
未歇。難契菩提。故云菩提涅槃尚在遙遠。苟非歷
劫修證。雖持多經妙理。只益戲論也。
（補註曰。此責阿難之妄計也）。
汝雖談說因緣自然（至）遠離世間憎愛二苦。
（孤山曰。令汝解脫。得離婬室也。孤山曰。脩無漏業者
圓脩止觀。則不漏落二種生死。亦不漏失三諦義。理
無漏既深。憎受非淺。捨妄即真。去事就理。悉名憎愛）。
泐潭曰。因緣自然。有益於辨。無益於道。多聞第一。
有益於名。無益於實。故雖積劫熏持。不如一日修
無漏業。無漏業者。首楞真定也。得此定者。永滅諸
漏。故離憎愛苦。
如摩登伽宿為婬女（至）如何自欺尚留觀聽。
（資中曰。以智遣情。还沉欲海。以滅滅滅。復滯功能。乃
至遣無可遣。道合無功。則體訂理窮。还源之至）。（吳興
曰。依諸師以解行分經前開解竟。後示行也。然則上
根利器。隨聞獲證。楞嚴大體亦已備矣。其有中下之
器。更俟談行。思而脩之。故假阿難等請入華屋。於是
廣示三摩提路）。
溫陵曰。如摩登伽下。明熏無漏業之速效也。宿因
即歷世貪愛苦因也。出纏登伽也。授記耶輸也。如
何下。結責阿難。令捨苦本。脩無漏道。無以貪愛存
於心目也。自初決擇真妄。發明覺性。乃至深窮萬
法。決通疑滯。使其信解真正為因地心。因心既真。
斯可圓成果地脩證故。前經為見道分者止此。下
文別起。為修道分也。盖雖見性真。非脩莫證。故即
前了義。示脩行門。
阿難及諸大眾聞佛示誨（至）引諸沉冥出於苦海。
（吳興曰。疑惑銷除心悟實相者。第三卷末。說偈述益
若作證悟。此則增道也。設作解悟。今豈無證乎。故知
請行權為發起耳）。
吳興曰。惑銷心悟。身意輕安。謝發明覺性決通疑
滯之益也。多方誨示。為無上大悲。洗我塵垢。為清
淨寶王。
世尊我今雖承如是法音（至）得陀羅尼入佛知見。
（孤山曰。法華明三陀羅尼。即空假中三義也。今請一
心三觀攝伏想行門。欲入初住三智。一時開發。故云
佛知見）。
溫陵曰。失性如旅泊。見性如華屋。見性不脩。如獲
屋不入。故請如來本發心路。冀入佛知見也。無餘
涅槃。圓果也。本發心路。圓因也。既已見性。又求入
佛知見者。見方開示。脩乃悟入。
爾時世尊哀愍會中（至）由是始終無壞滅故。
<pb n="283"/>
（長水曰。妙三摩提。即首楞正定。二决定義。即因心業
本也）。（吳興曰。空離中。皆名生滅中即空假。是謂佛
乘。法華明聲聞緣覺不退菩薩不測佛智。良决於此
法皆變滅。喻妄體無常。空無爛壞。喻真性常住）。（携李
曰。先示涅槃云。生滅地以為初心發覺之本。不滅不
生。合如來藏為同。以生滅心。求常住果。為異）。
真際曰。汝當照明諸器下。使先審有為法。無非幻
妄。例名己身。即幻妄本。唯湛圓真體。終無滅壞。是
為真基也。妄體無常。終從變滅。真性常住。安有壞
闌。
則汝身中堅相為地（至）汝濁五重亦復如是。
（孤山曰。由此四纏至五疊渾濁者。四大纏縛。總成五
陰也。以四大成五根。而心王居中。能令眼視耳聽。鼻
舌身覺心意。則察因隨色聲。而有受想行識。故成五
陰色為識為終。五陰翳彼湛。圓故有劫等五重渾濁
也）。
溫陵曰。四大假幻妄之身。縛性為纏。五疊織見覺
之妄。汩湛為濁。纏為生死根本。濁為惑業根本。故
應審明。譬如清水。清水覺湛明性也。塵沙煩惱惑
業也。性不相循。真妄染淨異也。世間人非出世智
也。故起惑汩湛。使性渾濁。
（興福曰。清水喻圓湛妙心。塵土沙喻五陰生法五
疊亂真。故以五陰為獨）。
阿難汝見虗空徧十方界（至）是第一重名為劫濁。
（孤山曰。此濁依於色陰。夫四大五根五塵。同名色陰。
今以眼根見空塵。而說者以渾濁義顯故。何故名劫
濁邪。以成住壞空四。皆名劫故。指見空名為劫濁）。
溫陵曰。覺非空色。由一念不覺妄見空相。以生發
遍迷。故空見不分。以不分故有空無體。為雜於見
也。有見無覺。為雜於空也。此起明初起混茫之相
也。故為第一重。涅槃名無織。織者兩物相涉。經緯
造作之義。涅槃之體。自性清淨。不涉眾緣。離編織
故。今以無空之體。織無覺之見。以無覺之見。織無
空之體。乃妄見空而兩無其實。即土失留礙者。不
渾濁真性乎。
汝身現摶四大為體（至）是第二重名為見濁。
（携李曰。真性廓湛。本無見覺。由四大摶結。以成根隔
故見覺生。而廓湛壅四大旋。而覺知生。是謂相織。
孤山曰。此濁依於受陰。夫領納所緣。名之為受。而
有六種。謂六觸因緣生於六受。六受為四大所壅。
故令留礙。所以見不超色。聞不出聲。四大為六受
所旋。故令覺知也。二法交織。妄為受陰。以其見境
領納渾濁真性。故名見濁。
又汝心中憶識誦習（至）是第三重名煩惱濁。
（長水曰。憶過去境。識現在塵。誦習未來境界）。（携李曰。
智識誦。習即智及相續。執取計名之事也。由是於性
之內分。發六知根。容之外分。現六塵境。根境煩搆。以
惱湛性。名煩惱濁）。
孤山曰。此濁依於想陰。能取所領之緣。相名為想。
而有六種。謂取所領六塵之相。為六想也。性發如
見。謂能取六想。容現六塵。謂所取六塵之相也。以
此相織。妄成想陰。既取著所領。則擾亂甚前。既渾
真性。故名煩惱濁。
又汝朝夕生滅不停知見（至）是第四重名眾生濁。
（孤山曰。此濁依於行陰造作之心。能趣於界。名為行
行有六種。大品經中。說為六思。思即是業。謂於六想
之後。各起不善業善業無動業也）。
溫陵曰。生滅不停為行。行相遷流。故曰業運。妄想
知見。即行陰體。諸行無常。故國土每迁。隨趣受生。
此所以為眾生也。
汝等見聞元無異性（至）是第五重名為命濁。
（携李曰。見聞自湛圓而分。故元無異姓。眾塵隔圓融
之體。故無端成異。自性觀。之同一真常。故曰相。知自
<pb n="284"/>
用觀之。互起生滅。故曰相背）。（吳興曰。五濁從細至麤
有生皆具。所謂生死根本虛妄滅生者）。
孤山曰。此濁依於識。陰了別所緣之境。名為識。識
有六種。即是六識也。元無異姓者。了別之心。惟一
故。眾城隔越者。六塵不同故。牽生六識。故云無狀
異生。性中相知。釋上元無異性也。用中相背。釋上
無狀異生也。眼不別聲。耳不別色。是相背也。同異
失準者。適言其同。則用相背適言其異。則性相知。
故無定準。以此交織妄成識陰識住命。存識去命
謝渾濁真性。故名命濁。
阿難汝今欲令見聞覺知（至）皆合涅槃清淨妙德。
（吳興曰。以圓湛之性。旋虛妄之心。斯盖脩三止觀。照
二諦境。伏斷生滅。證無生滅也。伏還下因該十信。然
後下果通分滿。靜器即止觀之心也。信前猶淺。入信
漸深。沙土自沉。麤垢先落也。清水現前。三諦似顯也）。
（携李曰。眾生之心。本來清淨。如水之清。但為客塵所
染。故濁耳。故曰此若無染雜。一切應自脫。此若無清
淨。功用應無果。非染非不染。非淨非不淨。心性本淨
故客塵煩惱染）。（孤山曰。一切變現。即隨机所感。十界
現形也俱是淨用。故云不為煩惱。即用是體。故云皆
合涅槃）。
溫陵曰。見聞覺知。六受用根也。常樂我淨。涅槃妙
德也。生死根本。五濁業用也。夫欲反妄契真。先當
擇去生死妄本。依不生滅圓湛之性。以成其功。如
澄濁水。必於靜器。以湛旋其虗妄。使伏還元覺。如
以靜沉其沙土。使清水現前也。此則初伏客塵煩
惱而已。盖方旋之使伏。非真無生滅性也。及得其
本元真明之覺無生滅性。則無明之根本永斷。而
覺湛明相。於是精純。一切變現不為煩惱。如去泥
純水。一任攪淘。無復汩濁。乃可為因地心也。因心
如此。則果地修證無有不圓。涅槃妙德無有不合。
故因心不可不審也。
第二義者汝等必欲（至）云何降伏取如來位。
（補註曰。初義審因地發心。故指五濁業用。為生死根
本。即虛妄滅生者也。令其擇之旋之。而依圓湛不生
滅性。以成其功也。次承令審煩惱根本。兼含選擇圓
根之意。故下即指六根媒賊劫家。為煩惱根本。而繼
以世界相涉之義。備顯六根功德數量。定其優劣。次
第發揚。令知所擇耳）。
泐潭曰。無明發業。愛取潤生。六識能作。梨耶能受。
潛為煩惱根本。發為虗妄根塵。知之乃可降伏。降
之乃可取果。發業潤生。指煩惱也。誰作誰受。推根
本也。意顯六根。自作自受。
阿難汝觀世間解結之人（至）於器世間不能超越。
（吳興曰。外之六塵。內之六識。皆由眼等。引發和合。故
云六為賊媒。所起煩惱。害如來藏。故云自劫家寶。由
六根所起煩惱故。發業潤生乃有無始眾生世界等）。
溫陵曰。汝觀下。釋上須知其處也。引空義者。謂除
無結則無解。而孰能無結哉。則汝下。示虗妄根塵
顛倒也。眼等六媒妄根也。媒引六賊妄塵也。自劫
真性顛倒也。
阿難云何名為眾生世界（至）各各功德有千二百。
（資中曰。此據六根了別之性是同。故云各各功德有
千二百下。對六塵了別之用有異。所以功德全關不
等。前文云。性中相知用中相。皆不其然乎。慤師約三
世四方。具有五根五塵成百二十一。一根塵熏成十
類。眾生為千二百。沇公非之。節公是之。而敏又謂。十
二中一一皆具十善。成百二十。一一善中。具十如是
成千二百。然佛旨難測。人情異端。亦無的據。誰為至
當。至於資中孤山長水。但合數而已。皆變疊不同。余
雖別解。亦未敢配其法相。來哲無黨。惟善是從。（補註
曰。上下無位者。指著上下。皆是四方之上下也。除此
別無上下。故曰無位。中無定方者。謂四隅之中也。隅
<pb n="285"/>
以兩方交接而得名。既一偶而屬兩方。故曰無定方
也）。
溫陵曰。眾生世界亦具四方。即左右前後是也。世
者。三際迭遷。界者。各從定位。界位有十。世數有三。
一身所具。理自互涉。故曰身中貿遷世界相涉。界
方雖十。常數惟四。三四互涉。故曰宛轉三世流變。
故有三疊。自一疊十。十疊百。百疊千。成千二百。六
根各具。然此權依世論。以顯妙用大略耳。若夫六
解一亡。互用圓照。則何數量所及哉。吳興曰。此約
十二遷流變易。共成三重也。一十百千者。通舉增
數之法耳。謂增一為十。增十為百等。今且以方涉
世。明三疊者。第一約四方。各論三世。共成十二也。
第二於東方三世。變一為十。成三十。南西北方亦
復如是。四方各三十。成一百二十也。第三於東方
三十。變十為百。成三百。三方亦爾。四方各三百。成
一千二百也。以世涉方。其例可解。斯盖如來只指
凡夫六根根塵相織世界相涉。從麤至細。且至三
疊。以彰厥德。大意令知現前見聞覺知。剎那剎那
皆涉方世麤細之相也。
阿難汝復於中克定優劣（至）當知眼惟八百功德。
（資中曰。四方各二百。四隅各一百。今眼所見。前及左
右。三方已成六百。併前二隅二百。共成八百惟後方
二百及後二隅二百不見。故云三分之二也。
溫陵曰。先顯織妄。欲明根結之始。次辨優劣。欲明
耳根圓通。使知所選也。
如耳周聽十方無遺（至）圓滿一千二百功德。
（泐潭曰。前言六根了別之性同。所以功德各千二百
此言六塵了別之性異。所以功德全闕不等）。
溫陵曰。能周聽故功全也。動若等者。隨彼之動。則
似有近遠。在我之靜。則周聰無邊。
如鼻齅通出入息（至）當知鼻惟八百功德。
（長水曰。出入中交。共成三分。一分四百。闕於中交。故
惟八百）。
溫陵曰。出能取香。入能聞香。出入之中無能。故闕
中交。
如舌宣揚盡諸世間（至）圓滿一千二百功德。
（孤山曰。取去言說。不論甞味。若取甞味。其功則劣。以
合中知故）。
溫陵曰。世出世智所知之境。惟舌詮顯。其言雖局。
其理不窮。
如身覺觸識於違順（至）當知身惟八百功德。
（孤山曰。離一合雙者。離中不知是闕一分。合待能覺
有違有順。故具二分）。
溫陵曰。離闕一分。合全二分。曰離一合雙。
如意默容十方三世（至）圓滿一千二百功德。
（吳興曰。曰意根了境通於三世。謂過去現在未來也）。
真際曰。意識獨生。徧緣諸法。故云默容。
阿難汝今欲逆生死（至）與不圓根日劫相倍。
（真際曰。眼耳以離中取境。鼻等以合中知法。離則境
遠為深。合則境近為淺）。
溫陵曰。流根即妙湛。不動者也。決之而出。流逸奔
境。名生死流。逆之而入。反流全一。名不生滅。六受
用根。即上所明者。循圓則合性而深。不圓則離性
而淺。深淺相遼。故遲速之功。日劫相倍。夫欲速返。
須擇圓根也。
我今備顯六湛圓明（至）彼六知根一時清淨。
（溫陵曰。得圓自在慧。則十八界無非圓通。然下劣初
机未去圓。且自一門而入。一根無妄。則六皆清淨。不
惟悟十八界塵塵剎剎皆圓通矣）。
吳興曰。六湛圓明等。指六根。妄明功德。全是真明。
本性所具。由真具故。所以妄具。
阿難白佛言世尊（至）生住異滅分劑頭數。
（孤山曰。見諦所斷之惑。即八十八使也。脩道所斷之
<pb n="286"/>
惑。即八十一思也。生住異滅。即同體無明也。分劑頭
數。謂初住以上至于妙覺。四十二品也。虛習猶云妄
惑也）。
溫陵曰。湛圓因惑而分。一六因惑而生。故將告一
六之義。先與辨惑之。小乘見道門。斷三界嗔癡等
十分別惑。乃證初果。故曰已得陀洹已滅見惑。修
道門。斷三界貪嗔癡慢。四俱生惑。亦曰思惑。此乃
根中累生。無始虗習。三果乃斷。所以阿難未知也。
況此根中。更有生住異滅諸微細惑。共分劑頭數。
盡此惑六。湛乃圓。
（又非阿難所知者斷）。
今汝且觀現前六根（至）雖得六銷猶未亡一。
（孤山曰。金剛般若云。須陀洹名為入流。而無所入。不
入色聲香味觸法。此即六銷也。猶未亡一者執有涅
槃也。以小乘所證也。是無明故）。（資中曰。不因六塵所
造新業。名得六銷。尚迷六根而為一體。故未亡）。
泐潭曰。耳不見。足無語。不可以為一也。耳聞法而
身口同。不可以無六也。既無定趣。則一六之義。非
本元有由顛倒生。須陀洹已斷麤惑。不入色聲香
味觸法。是得六銷。而尚滯法。執是未亡一也。以後
文證之。此乃方得人空。而未能成法解脫。至俱空
不生。乃亡一矣。然小乘必銷六。然後亡一。大乘直
亡一。使六自消。叔世窮道。雖曰得妙。竟涉離微。求
其真能亡一者。不可多得。覆尋聖言。深有所發。
（吳興曰。沇師所解一體之義。異乎涅槃。但一義未明
耳。應知下文見精乃至。知精元是一體）。
如太虗空參合群器（至）六文用根亦復如是。
（資中曰。太虛空下。喻一六義生。彼太虛空下。喻本非
一六。例合後文。由明暗等。至見精暎色結色成根等。
即一六義生也。汝但不循下。至隨[托-七+友]一根五粘圓脫。
即本非一六也。即正釋阿難一入六淨之疑也）。
溫陵曰。虗空本非同異。喻圓湛本非一六合器除
器喻一六義生之由也。知虗空之同異。是非子無
所立。則一六併亡。而圓湛不分矣。一六既無。而現
有六根者。由粘湛妄發耳。故下原其妄發之源以
示之。
由明暗等二種相形（至）浮根四塵流逸奔色。
（吳興曰。粘湛發見者。由明暗等塵染。起淨性也他皆
放此）。
溫陵曰。見精眼識也。色眼塵也。二者妄結。以成眼
根。此根之元。攪四大而成體。以未奔境。故名清淨。
方是之時。如葡萄而已。盖體雖具而識未流。所謂
但如鏡中無別所知者。是也。及乎流逸奔境則染。
故轉名浮根四塵。而不名清淨四大。
由動靜等二種相擊（至）浮根四塵流逸奔法。
（携李曰。新卷葉有竅而已。（真際曰。外[托-七+友]六根。內冥真
性。使聞見合而為一圓湛。開而徧應。則諸根互用。虛
妄全消。所謂非汝六根互用。開合則此妄想。無時得
義。在斷惑滅。乃知[托-七+友]根。義在斷感）。（資中曰。常性為恬。
奔味為變。初生之月。偃然舌相。如之皆喻無情之物
者。明體雖具。而識未流也）。（長水曰。覺精身識也。腰鼓
＆CB17630;徒有觸體。未有觸用。喻清淨根元也。＆CB17630;喻根元。則
鼓喻浮根。元因浮根。然後流如＆CB17630;。因成鼓。然後觸）。（携
李曰。暗室之見。亦有體而已。識未流也。
孤山曰。粘湛發知者。妄慮知也。根元下。此眼肉團。
心根為慮知之所託也。故勝義根還是清淨四大。
如幽室見。即浮塵根為意託附。如處幽室。正法念
經云。如蓮華開合者。是也。
阿難如是六根由彼覺明（至）無滅無生了知安寄。
（溫陵曰。是以汝今下擇上因妄發故。六皆虛妄。苦離
六塵。悉無自體）。
孤山曰。由彼覺明真明也。有明明覺妄明也。迷彼
真明。故云失彼精了。成此妄明。故云粘妄發光。
<pb n="287"/>
汝但不循動靜合離恬變（至）由是六根互相為用。
（吳興曰。寄二種根。覺明開發。故千二百功德根根互
用也）。（孤山曰。用有真似。似如法華真如華嚴）。
溫陵曰。彼十二相能粘六根。障湛明故。[托-七+友]一根而
本明發。本明一發。則妄粘皆脫而圓矣。粘妄則由
前塵循浮根。故成隔礙。脫粘則不由不循。特寄根
而已。故能互用。
阿難汝豈不知今此會中（至）圓明了知不因心念。
（携李曰。引證[托-七+友]根之用。兼舉六人。以明六妄皆能圓
[托-七+友]。則真精可純而獨照。所謂一耳目之所知。而心未
甞死者）。（孤山曰。殑伽河名。此云天堂來。以其自雪山
頂無熱惱池流出故也。那律等六人。或是凡夫業報。
或是小聖脩得。斯皆妄力。尚不依根。何況圓脫。豈無
互用）。
溫陵曰。那律尊者。因精進失明而能見。賢喜龍王。
無耳能听。恒河之神。無鼻聞香。驕梵受牛哨報。故
曰異舌。舜若多神主空神也。其質如風。而能覺觸。
修滅盡定。得空寂者。意根斯滅。如大迦葉。雖滅意
根。而能了知。
阿難今汝諸根若圓[托-七+友]已（至）云何覺明不成圓妙。
（資中曰。失彼精了。由塵起見。則根境成礙。故脫粘圓
[托-七+友]。真光瑩發。則浮塵幻相。如湯消氷。成一圓融。清淨
寶覺。真智如湯。妄念如水。聚見於眼。則圓明。有見之
時也。急合而暗。則暗成無見之時也。六根頭足既黯。
然無見而觸之。一一能辨。同於明時。由是騐之。不明
自發暗不能昏者。人人具有。但脫粘消塵。自成圓妙
矣）。
吳興曰。真智如湯。妄境如冰。了妄即真。化成知覺。
前明知覺不由於根。故舉那律無目能見等。今示
真覺。不假於緣。故指世人暗中有辨也。彼人即指
合眼之人循體。謂繞他人之體。知覺是同。言暗中
知覺與明中所見不殊。凡夫尚有不假明緣而能
有辨。況聖人真覺何藉緣發乎。緣見下指妄。不明
下顯。真略示明暗。諸緣例爾。
阿難白佛言世尊（至）欲獲如來七常住果。
（楞伽經曰。分別是識。無分別是智。有空如來藏。有不
空如來藏。寶積經曰。空如來藏離不解脫一切煩惱。
不空如來藏具河沙佛不思議法。空不空如來藏隨
為色空。普應一切。後二隨用得名。獨空如來藏為其
體。故為果號）。（携李曰。菩提正覺性也。涅槃斷德體也
由無變異名真如。為覺本體名佛性。體本清淨。名菴
摩羅。煩惱不居。名空如來藏。清淨顯照。名大圓鏡。皆
果上妙德。○菩提常覺。涅槃常樂。真如常然。伏性常
知。菴羅常淨。空藏常虛。鏡智常明。皆法上真體）。
溫陵曰。離幻復真。常住不壞。名常住果。而見听六
用。離塵無體。是斷滅法。依斷滅因。求常住果。烏得
相應邪。此誤認緣塵。迷失常性也。由失常性故。難
契常果。實脩證大患故。須難明也。諸佛所得曰菩
提。寂靜常樂曰涅槃。不妄不變曰真如。離過絕非
曰佛性。分別一切而無染著。曰菴摩羅識。一法不
立。煩惱蕩盡。曰空如來藏。洞照萬法而無分別。曰
大圓鏡智。菴摩羅此云無垢。即第九白淨識也。此
已成智。而名識者。以能分別故。
世尊若離明暗見畢竟空（至）惟埀大慈開我蒙恡。
（溫陵曰。復揣六用疑若斷滅而反以佛說湛常為不
誠。而近乎戲論。不得為真實語者）。
即時如來勑羅睺羅（至）音響雙絕則名無聞。
（溫陵曰。此但無聲。非謂無聞。必再擊疊問者。欲令審
辨而有悟也）。
如來又勑羅睺擊鐘（至）音響雙絕則名無聲。
（溫陵曰。上答為倒。此答為正。盖聲有生滅。聞性常在
迷情不了。以聞同聲。是以常為斷也）。
佛言阿難及諸大眾（至）令汝聞性為有為無。
<pb n="288"/>
（吳興曰。前阿難通疑六根離塵無體。云何將此斷滅
為因。欲獲常果。如來所以別顯聞性為常者。誠欲發
耳根圓通之機也）。（資中曰。欲表圓根。正修方便。故扣
鐘驗聞。以顯耳根常住。為一門深入之本。聞無生滅
境有生滅故聲聞各問。令審辨也）。
溫陵曰。聲塵或有或無。聞性未甞有無。所謂聲無
亦無滅。聲有亦非生。此即不生不滅真常性也。夫
知無者。亦因聞根。不可謂無聲則無聞也。是故阿
難下。牒上顯常也。
汝尚顛倒惑聲為聞（至）此性云何為汝銷滅。
（吳興曰。所舉寐事。□妄識至昏。而真性不昧也。復恐
惑者謂。寐雖不昏。死豈不滅邪。故重示云。縱汝形銷
性非遷改）。
溫陵曰。此騐勞生雖在倒妄。生死常性不昏不滅
也。
以諸眾生從無始來（至）云何不成無上知覺。
（吳興曰。通別二惑。俱名塵垢。真似所證。皆號法眼。此
眼具五方。曰清明）。
泐潭曰。不悟性常故。逐諸生滅。能守常性。常果可
冀矣。前令審擇常性。為因地心。而阿難牒難故此
結告也。常光現前。根塵銷落者。謂得其常心。則妄
塵自滅。妄塵既滅。法眼自明。以此為因。則七常住
果於是可獲。故曰云何不成無上知覺。

<other>大佛頂如來密因脩證了義諸菩薩萬行首楞嚴經
　第五</other>
阿難白佛言世尊（至）得免輪迴不落三有。
（孤山曰。阿難言俱生滅者。以無明果相言之。佛以立
知見為本。以無明因相言之。知見謂增損諸还等見）。
（補註曰。世之瘧病。隔日而發。為其病根未除故爾。喻
有學聲聞。通惑雖破。而別惑病根未除也）。
携李曰。前第二義門。令審業。云不見所結云何如
解。故此牒而請。諸無明通根本枝末也。始無所始。
故名無始。俱滅俱生者。積迷不覺。而為生住異滅。
妄相所遷。根本之惑。方能暫伏。旋復旋發。未能永
斷。故如隔日瘧。由不知結解真要故也。同體無明
品數至多。又迷境不一。故曰諸生滅去來。常在妄
中。故曰俱無明。即愚癡也。俱舍以瘧為無明故。唯
識以愚為無明故。婆娑以不達不解不了為無明
故。身心結惑。實未來若難之本。解結之元。實免。脫
輪迴之要。此阿難之所以復請也。
（吳興曰。將明第一義諦圓明顯德故。問。解結因緣。而
為此經發起所結之元。即無明根本也。此無明根本。
乃第一義諦中所治之惑）。
爾時世尊以閻浮檀（至）亦汝六根更非他物。
（携李曰。各放寶光。表同破無明也）。（泐潭曰。生死結根
安樂妙常者。顯無二之體也）。
溫陵曰。先摩其頂者。表無上開示也。六震者。動起
踊吼震繫。表破六根妄結也。諸佛頂光灌釋迦頂
者。示同發明無上頂法。異口同告者。示諸佛脫生
死證菩提。皆由斯要也。俱生即根本無明也。生死
妙常同因六根者。知見立知。故輪生死。知見無見。
即證妙常。如下所明。
阿難雖聞如是法音（至）云何是中更客他物。
（吳興曰。根塵識三攝十八界。本如來藏。妙真如性。故
曰同源。凡夫迷真故縛。聖人悟真故脫。迷悟雖殊。始
終理一故。曰無二同源。必兼識性虗妄必具根塵。文
綺互也）。（吳興曰。塵相通指。六境知見。略示二根。根境
對論。攝十二處。斯皆兩法相涉。內無實性。故喻若交
蘆）。
泐潭曰。根塵相因而有。故曰同源縛脫。由此而起。
故曰無二。夢識無初。故譬空華。物境成有。故由塵
發。知因根有相。此根塵識。譬如束蘆互相依倚。雖
<pb n="289"/>
粗有相。其體全空。故曰相見無性同於交蘆。既無
自性。則隨緣轉變。故於知見立識知之心。則結為
無明之本。於知見無見覺之妄。則解為涅槃真淨。
既曰真淨。豈容立知。故曰云何是中。更容他物。此
總示妄結依根塵識起。但妄識不立。則妄結自解。
是為解結真要。所以學道。務去識情也。
（真際曰。知見立知。示無明本始也。知見無見。明解結
之門也。靈知性見。本六用之菩提。體本真淨。故中不
容也）。
爾時世尊欲重宣此義（至）無起滅不實如空華。
（無為下頌。識性虗妄。猶如空華。上言如幻助成空義
耳。今云。空華正顯虗妄也。且識性是有為起滅之法
真性反此。故曰無。為無起滅。既云虗妄。即是不實。故
喻如空華。舊以前二句破有為。後二句破無為。出掌
珍論）。
吳興曰。真性即根塵之源也。有為即縛脫之相也。
若真性在迷。能生九界根塵之相。名之為縛。若真
性出纏。能起十界根塵之用。號之為脫。此縛與脫。
皆即真而俗。故曰有為。亦即俗而真。故曰空也。緣
生故如幻。釋成有空義也。有為之法。皆從緣生。凡
夫以惑業為緣。聖人以機感為緣。二緣所生。俱是
假名。故云如幻。此頌根塵同源縛脫無二也。
言妄顯諸真（至）中間無實性是故若交蘆。
（吳興曰。前長行但破於妄。今復恐捨妄取真。故重遣
之）。（泐潭曰。淨名云。有為無為二。若離一切數心如空
虛。以清淨慧無所礙者。是為入不二法門。即此意也）。
携李曰。起滅之法皆無。則妄識元。無此頌識性虗
妄。猶如空華也。妄法既無。真亦不立。若言妄顯真。
真還同妄。真與非真。尚猶雙非。見與所見。云何復
存。當知俱無實體。若交蘆耳。此頌相見無性同於
交蘆也。孤山曰。諸之也。語助耳。言根塵虗妄。則顯
涅槃真實。對妄說曰真。待對不絕。真亦成妄。故云
二妄。猶非能遣也。真非真所遣也。非真即妄見。即
是根所見。即境對妄說。真猶皆遣蕩。云何更有妄
中根境乎。中間謂根境二法體中無性也。
結解同所因聖凡無二路（至）即無明發明便解脫。
（長水曰。淨名云。生死涅槃為二。若見生死性。則無生
死。無縛無脫。是為入不二法門）。
吳興曰。欲明解結。泛舉所因。所因者。六根也。前諸
佛同告云。汝欲識知生死結根。乃至速證安樂解
脫。惟汝六根。更非他物。似同此義。孤山曰。汝觀下。
重牒前喻。令審觀也。言空則蘆有外相。言有則蘆
中本空。以喻根境妄執似有其體元空。迷晦下。頌
知見立知及知見無見等。
解結因次第六解一亦亡根選擇圓通入流成正覺。
（溫陵曰。躡前結解解之義。起後圓通之文也）。
孤山曰。六解則根[托-七+友]。一亡則湛圓。選得圓根。則入
聖流。證聖果矣。
陀那微細識習氣成暴流真非真恐迷我常不開演。
（深密經曰。阿陀那識甚微細。一切種子成暴流。我於
凡愚不開演。恐彼分別執為我。即此識也。暴流即生
滅性。從習所生。由此識性。全離取舍。但是自心）。
溫陵曰。陀那下。頌根結初起之由也。陀那此翻執
持。執持種子。發起現行。即第八梨耶。含藏種子為
習氣。積生識浪為暴流。湛由是分。結由是起也。此
識依真如合生滅。雜乎真妄之間。故曰真非真也。
若以為真。恐迷妄習而自誤。以為非真。恐迷自性
而外求。故權小教中皆不開演也。
自心取自心非幻成幻法（至）尚不生幻法云何立。
（資中曰。此頌解結入圓之要也）。
溫陵曰。一切諸法惟心所現。而於中取著。妄成根
結。是自心取自心。非幻成幻法也。由妄取故。有幻
非幻。若不妄取。非幻亦無。非幻尚無。幻法何有。幻
<pb n="290"/>
法不立。則根塵頓淨。圓通現前矣。
是名妙蓮華金剛王寶覺（至）一路涅槃門（偈文止此）。
（孤山曰。彈指超無學。顯三止之功也。若入地住。則超
小乘阿羅漢位。縱入相似。亦超無學。以同除四住。此
處為齊。若伏無明。三藏則劣。又縱在觀行。亦起無學。
如太子處胎。貴壓群臣。頻伽在鷇。聲逾眾鳥）。
溫陵曰。此結頌也。此之法門。於淨不著。於染不汙。
名妙蓮華。根境結惑。擬之則銷。名金剛王覺。即為
無為。亡情絕解。名如幻正受。依此修進。一彈指間。
可超無學。而入圓位也。阿毗達磨。云無比法。十方
如來。迥出生死。速證寂常。莫不由斯。故曰十方薄
伽梵一路涅槃門。薄伽尊號。具六義。謂自在。熾盛
端嚴。名稱。吉祥。尊貴。
於是阿難及諸大眾（至）施以法音洗滌沉垢。
（吳興曰。祇夜云應頌。又云重頌。即頌上長行也。伽陀
云諷頌。亦略云偈）。（長水曰。由前偈云。解結因次第。六
解一亦亡。故此疑之）。
溫陵曰。不因長行。但諷美而頌之。二頌合明。故云
雜糅精瑩。此指能詮也。妙理精徹。此謂所詮也。溫
陵曰。無遮大悲。言其愽濟也。性淨妙常。真實法句。
則真妄兩忘。稱性之談也。沉垢。微細結惑也。
即時如來於師子座（至）次第酬佛此名為結。
（補註曰。由阿難未達六解一亡。舒結倫次。故如來示
一巾成六結。令悟六解則一亡。示綰結之有次第。令
悟舒結之。有倫次也）。（資中曰。巾喻真體無二。結喻六
用妄□。故以六也）。
溫陵曰。涅槃僧裏衣也。僧伽梨大衣也。劫波羅云
時分。即夜摩天所獻巾也。綰縈結也。巾喻一性。綰
喻妄動。結喻六妄。一一詳問者。使悞凡所妄動。皆
為結業也。
佛告阿難我初綰巾（至）畢竟同中生畢竟異。
（補註曰。此節謂六結若存。則倫次不容雜亂。下節言
六結若解。則一六俱亡）。（吳興曰。同謂一真之性。理本
無差。辟巾之體也。異謂六根之精。事用有別。如巾之
結也）。
泐潭曰。一真如體。無異無同。六妄結根。確然異執。
佛告阿難汝必嫌此六結（至）六解一亡亦復如是。
（吳興曰。六根之精。元是一真之性。以隨緣故。在眼曰
見精。在耳曰聽精等。此皆如第二月。揑所成故。若能
隨根脫粘內。伏六既融。一一亦斯亡。如解結已。巾亦
無用。
溫陵曰。不成謂是非鋒起。不成一體也。願樂一成。
莫非解除。結惑不生。則同異圓泯。故曰尚不名一。
六云何成。
由汝無始心性狂亂（至）皆即狂勞顛倒華相。
（吳興曰。知見發妄。此屬能見。之相。勞見發塵。即對所
見之境。惟妄與勞。五住備矣。如勞目精下。雙喻其義。
一切世間下。示塵勞之相。狂華謂無而妄有）。
溫陵曰。前明所結惑業之理。此明能結狂妄之心
也。狂心之結妄境。如勞目之見狂華。故曰皆即狂
勞。
阿難言此勞同結（至）若欲除結當於結心。
（補註曰。上節心性狂亂等。示其根結之由。展轉虛妄
此節掣巾等。示其解結之方也）。（真際曰。左右喻生死
涅槃二邊。行人執而不結。故如雙結。結心者喻觀中
道。則二邊俱解）。
吳興曰。左右牽掣。俱不能解。喻觀二邊。皆不能破
根本無明。凡夫外道。以斷常為二邊。二乘菩薩。以
空有為二邊。雖曰伏斷。猶存巾結。若欲除結。當於
結心者。知見立知。即名為結。觀知中道。是謂結心。
結不離巾。解之則一。知不異道。亡之則中。
阿難我說佛法從因緣（至）諸妄銷亡不真何待。
（吳興曰。既令解結。當於結心欲使選根。而脩圓行。故
<pb n="291"/>
示佛法從因緣生。反顯若無因緣佛法無由而生也。
如前文云。辟如琴瑟雖有妙音。若無妙指。終不能發
是則圓脩定慧。是今因緣。若三藏中。事六度等皆是
世間和合麤相）。（泐潭曰。知因從緣出。至雨滴皆知。此
明如來覺法皆盡證。其所說皆誡諦語。選擇六根者。
前文云。若能於此悟圓通根。與不圓根。日劫相倍。故
令選擇）。
溫陵曰。令依出世正智。審擇根結本因而解之也。
若得正智。不惟能知根結本因。雖沙界萬類。皆了
元由矣。世謂六凡出世。謂四聖知此。十界皆因於
心。隨無明之染緣。則出九界。隨教行之淨緣。則出
佛界。故法華云。佛種從緣起。涅槃云。亦有因緣因
滅。無明則得熾然。三菩提燈佛有權實二智。實智
冥理。權智鑑物。發明世出世法。乃至知其種種元
由者。皆權智所鑑也。既於情無情。照了不昧。顯今
所說解結之法。及選根之義。悉是鑑物宜然。固無
差謬矣。
阿難吾今問汝此劫波羅巾（至）則結解時云何同除。
（資中曰。此示六不頓解必由其序。慤師云。意明六根
不可齊觀。但依一根入證。自然六斯會經意焉）。
吳興曰。綰巾成結。雖有次第。粘湛成根。必無倫緒。
故不可以喻而難於法也。盖言見聞覺知六用差
別。如次第綰生也。選擇六根。隨於一根發觀。如次
第而解也。
佛言六根解除亦復如是（至）從三摩地得無生忍。
（吳興曰。小乘析觀。乃是作意。先破人執。次破法執。然
后會入空平等理。大乘體觀。人法無殊。空非前後。今
言此根初解先得人空者。亦猶前文如澄濁水。沙土
自沉。盖任運而然也）。
溫陵曰。了煩惱結。皆由著我。則於我無著。離煩惱
障。是得人空也。了所知結。皆由著法。則於法無著。
離所知障。是得法空。名法解脫。人法雙解。是名俱
空。而俱空亦泯。心無所起。是從正受。得無生忍也。
觀音初於聞中。入流亡所。動靜二相了然不生。即
先得人空也。如是漸增。聞所聞盡。盡聞不住。覺所
覺空。即成法解脫也。空覺極圓。空所空滅。即俱空
不生也。生滅既滅寂滅即現前。即得無生忍也。
（携李曰。如是三空。皆以中道而為觀體。苟非此者。何
異解巾左右牽掣乎）。
阿難及諸大眾白佛言（至）惟垂大悲慧我秘嚴。
（長水曰。此阿難問詞）。（真際曰。二十五聖於根塵七大。
各悟圓通。是知本根冥乎萬法也。佛不顯說。而因眾
敷陳。是謂冥授也。退藏密機。即息慮凝心也）。
溫陵曰。慧覺圓通。存乎一心。已蒙開示。故身心皎
然。圓通本根。冥乎萬法。猶未通達。故冀佛冥授也。
密言即發明慧覺之言也。秘嚴即圓通本根祕要
也。慧覺圓通。我固有之。故雖因密言還同本悟。若
不開秘嚴。則與未聞無異。故別求開示也。
爾時世尊普告眾中（至）從何方便入三摩地。
（孤山曰。五陰六入十八界。本如來藏妙真如性。佛欲
題菩薩萬行。故寄選根。令二十五聖開眾妙中門。究
竟圓通真實。革小乘於後心。根大衍於初會。又曰。此
下二十五聖觀十八界。及以七大。乃是開合之殊耳）。
泐潭曰。圓通二十五門。即十八界七大也。七大自
十八界開故。此不言夫根器萬法。惟十八界七大
攝盡。故此備陳。欲令行人於根身器界種種法上。
顛沛造次。得真圓通。無少滯也。
憍陳那五比丘即從座起（至）如我所證音聲為上。
（携李曰。從於音塵默悟圓理。此依內證。故名曰密。即
如如智證境自性也。一塵密證。諸塵圓契。故曰圓通）。
（孤山曰。妙音密圓者。密悟圓理也）。
孤山曰。阿若多因聲圓悟。故曰妙音密圓。下云妙
色密圓。妙香密圓。因味覺明。妙觸宣明。妙法開明
<pb n="292"/>
又意同此二十五門。初標聲塵者。先此方教體也。
雞園無憂王造以迎佛也。吳興曰。如來說法。初中
後妙。豈彼妙名。便同法華之妙乎。只如下文說。緣
覺聲聞云勝妙現圓。及勝性現圓。又說大梵善見
身心妙圓。及妙見圓澄。豈此妙圓亦同圓覺妙明
之性乎。應知如來先令諸聖。次第說竟。後告文殊
言。此二十五無學。諸大菩薩。及阿羅漢。各說最初
成道方便。皆言脩習真實圓通。彼等脩行。實無優
劣前後差別。斯則開權會實之正文。
優波尼沙陀即從座起（至）如我所證色因為上。
（南嶽師曰。觀五陰理性。名性念處。故雜心論偈云。是
身不淨相。真實性常定。諸受及心法。亦復如是說。以
從不淨。白骨微塵歸於虗空者。由多貪欲。脩對治法。
成就九想。發真破惑。即壞法羅漢也。九想成時。得慧
解脫。於諸色相。發明無漏。故云妙色密圓）。
溫陵曰。優波尼沙陀。此翻近少。亦云塵性。謂微塵
是色之少分也。因塵悟解。故得此名。昔多貪欲。佛
令作不淨觀。長水曰。因觀色塵。本如來藏。故曰悟
諸色性。吳興曰。不然。既云觀佛最初成道。正是小
乘無漏行法。言悟諸色性者。斯乃聲聞悟性念處
也。
香嚴童子即從座起（至）如我所證香嚴為上。
携李曰。非木則不住有。非空則不住無。有無俱非。
中道顯矣。
（携李曰。宴安息也。晦冥寂也。清靜之室。謂之清齋）。（資
中曰。非木等者。觀性空也）。（吳興曰。凡言性空。必推四
性。今當以木為自。烟火為他和合為共。空為無因。此
似衍門觀幻有即空之相。下諸聲聞亦多是小乘。觀
實有滅空之義小衍雖殊。所證圓通。同一真諦耳）。
溫陵曰。偏觀有為。而因香圓悟。得童真位。故名童
子。辭佛宴悔者。宴坐晦迹。齋心作觀也。木烟皆非。
去來不有。意無所緣。故由是意銷而發明無漏。塵
氣滅故。妙香密圓也。
藥王藥上二法王子（至）如我所證味因為上。
（吳興曰。由事佛故。必聞正法。即於味性。了生無生空
有。謂味塵也。身心謂舌識也。以味從合中知。故相對
言之。味非空故。非離身心。味非有故。非即身心。中道
之性。於是乎顯）。
溫陵曰。善救功成。堪紹佛位。名法正子。曠劫為醫。
常善救人也。言分別味因者。謂了知味性。而發明
非空有離。即之圓因。乃指圓通本根。非謂因之悟
入也。前言色因。後言水因法因同此。若酢等六味
也。眾味共成。名和合味。直爾采用。名俱生味。修煉
炮炙。名變異味。
䟦陀婆羅并其同伴（至）如我所證觸因為上。
（吳興曰。水因謂所觸之因也。塵體即能觸之緣也。塵
既無染。體亦常淨。能所如幻。二邊俱空。故中間覺觸
之心。安然契性矣）。（泐潭曰。觸具三和。金翻為三德。秘
藏故名妙）。
孤山曰。䟦陀婆羅。此云賢守。亦云賢護。自守護賢
德。亦守護眾生。洗塵洗體。及塵體之中。少有所得。
皆妄觸妄覺。故得無所有。則妙觸宣明。成佛真子。
名佛子住。以善能守護。令妄不起。令覺不動。故名
賢護。
摩訶迦葉及紫金光（至）知我所證法因為上。
（携李曰。頭陀有十二行。以紫金塗佛。感報如此。因深
果茂。其理宜然）。（孤山曰。脩於滅盡者。即九次第定中
第九滅受想定也）。（長水曰。紫金光尼。在家時婦也）。
溫陵曰。摩呵迦葉大飲光也。其身金色光吐日月。
因觀塵變。悟法空寂。遂脩滅盡定。以滅意根。不緣
法塵。得無生滅。故超百千劫。如彈指頃。于今於雞
足山待彌勒。乃入此定也。頭陀新云杜多。此翻抖
擻。以能抖擻法塵為號。
<pb n="293"/>
（補註曰。紫金光既同時發心。則非一世眷屬也）。
阿那律陀即從座起（至）旋見循元斯為第一。
（吳興曰。阿含云。脩禪蓋總略而示。今云。金剛三昧則
別顯其名。非謂金剛惟喻大定。如阿難入電光三昧。
斷最後思惑。亦名金剛三昧。此喻小乘無漏之智耳）。
長水曰。那律即阿㝹樓駄。此云無貧。亦云如意。乃
白飯王子也。過去世以一食。施辟支。感九十一劫
受如意樂。孤山曰。增一阿含云。佛在給孤園。為眾
說法。那律於中眼睡。佛說偈呵曰。咄咄何為睡。螺
螄蚌蛤精。一睡一千年。不聞佛名字。那律於是達
曉不眠。眼根便失。因是脩禪。得四大淨色。半頭而
見觀三千界。猶如掌果。今云金剛三昧。觀見十方。
精真洞然。而與昔異者。此經開顯。故約內秘。以談
昔引物機。乃約現小而說。
（資中曰。掌果之辟既齊。精真之言何別。下文明善現
天尚云。精真現前。陶鑄無礙。況今羅漢發真無漏。豈
不得云精真洞然邪。旋見循元者。旋大千之見。循真
空之元。見盡元明。圓通著矣）。
周利槃特迦即從座起（至）反息循空斯為第一。
（長水曰。特迦亦云蛇奴。於路所生。過去為大法師。秘
吝佛法。不肯教人。後感愚鈍。以宿善故。遇佛出家。五
百比丘同教一偈。經九十日不成。佛令數息攝心。因
而了悟）。
溫陵曰。槃特此云斷道。即誦帚比丘也。宿以恡法。
報性散鈍。佛令數息攝心。因而了悞生住異滅諸
行無常。故反生滅息。循無生空。而得圓證。
憍梵鉢提即從座起（至）還味旋知斯為第一。
（孤山曰。了味無味。名為一味。雖舉味塵。蓋顯於舌。故
即云。觀水之知。能知乃舌耳。非體舌也。非物味也。內
脫身心。即正報解脫。外遺世界。即依報解脫也）。
溫陵曰。憍梵體提此云牛呞。佛為遮謗。賜之數珠。
令常念佛。是謂一味心地法門。能滅心緣。得入正
受。亦因教觀舌根。常味入道。觀舌之知。不從體生。
以迷淪有漏。由心緣不斷故。滅心絕緣。即超諸漏。
遺器界也。不著塵味。不隨妄知。是謂還味旋知。
畢陵伽婆蹉即從座起（至）純覺遺身斯為第一。
（吳興曰。知即覺也。刺傷足時。雖有能覺之。心覺於所
覺之痛。反觀覺心。本自清淨。無有能所。所覺屬身識
能覺屬意識。由身識生已。次起意識。分別前法。故曰
雙覺。即上文云。我念有知。知此深痛也。覺清淨心。即
是純覺。無痛痛覺。故曰遺身。（補註曰。無痛痛覺者。即
是無所覺。復無能覺也）。
携李曰。畢陵伽婆蹉。此云餘習。多慢習也。不可樂
事。一切苦事也。思不可樂法。而觸不可樂事。因而
正觀為有知。故知此深痛雖。覺有知之心。能覺深
痛。反覺清淨之心。曾無痛覺。然此存雙覺。其覺未
純。故又思而進之。至於身觸皆亡。故諸漏虗盡。知
痛俱寂。故純覺遺身也。
須菩提即從座起（至）旋法歸無斯為第一。
（資中曰。以聲聞人所得宿命。能知八萬劫事。今逆談
所見。謂之無礙也。雖云在胎知空。乃至令他證性。猶
未斷結使。故蒙佛開發。方成無學。若爾性覺真空。乃
至下文深達實相。皆就小宗。分別無咎）。
溫陵曰。須菩提。曠劫解空。非唯一世。了身空寂。故
心得無礙。洞達宿命。了境空寂。故十方成空。自覺
覺他。故亦令眾生證得空性。然此唯小乘所證之
空。於性覺真空。猶未圓明。故逮今發明性覺真空。
乃能頓入寶明妙性真空之海。離二乘見。而同佛
知見也。諸相入非。能所皆盡。盖融於寶明空海也。
旋諸有法。復歸至無。盖歸於。寶明空。海也。
（資中曰。初以單空。空於諸相。故云諸相入非。次以重
空。空其空相。故云非所非盡）。
舍利弗即從座起（至）光極知見斯為第一。
<pb n="294"/>
（吳興曰。世出世間四諦之境也。種種變化生滅之相
也）。
長山曰。心見眼識也。識清淨故。種種通利。心無際
故。見覺圓明。心見發光。光極知見者。由心見發明。
而圓照萬法也。迦葉兄弟。即優樓頻螺等或云遇
馬說偈。彼乃小乘因緣。非圓通所取。身子智慧第
一。聲德居長。故稱長子。
普賢菩薩即從座起（至）分別自在斯為第一。
（溫陵曰。凡具大根。脩菩薩行。皆名普賢之行。心聞耳
識也。分別眾生知見者。擇普賢行。而成就之也）。（孤山
曰。心聞發明內證也。分別自在外用也）。
携李曰。行彌法界曰普。位鄰極聖曰賢。此非地前
之賢。乃是金剛喻定。居眾佛之頂。名之為賢。
孫陀羅難陀即從座起（至）明圓滅漏斯為第一。
（吳興曰。數息所以發識。觀息所以駐識）。
孤山曰。孫陀羅。云好愛。妻名也。難陀云豔喜。佛親
弟也。前數息依根。所以攝心。此觀白依識。所以駐
心也。息由風火而起。鼓煩惱濁故。其狀如煙。昧者
不覺。唯諦觀能見六爻。見火燒息。能為黑煙紫焰。
皆煩濁所發也。爭觀發明。則煩濁漸消。故內明外
虗。而煙消成白。及乎漏盡。無復煩惱。內瑩發光。故
出入息。化為光明也。銷息即銷煙成白。□滅漏即
心開漏盡也。皆鼻識發明。
富樓那彌多羅尼子（至）消滅諸漏斯為第一。
（吳興曰。宣說下指小乘法。如是下示大乘義。始阿含。
終般若。故云乃至。增一稱滿慈子說法最為第一。大
品中轉教諸菩薩摩訶般若。即其相也。追敘得道。若
權若實。如前辨之）。
真際曰。說法第一。辨才無礙。因以降魔滅漏。皆舌
識力也。苦空實相者。世間諸法。一切無常。一切皆
苦。一切皆空。而中有真常。不苦不空。如涅槃四德。
即實相也。佛以身口意三輪。應物無滯。音聲即口
輪也。
優波離即從座起（至）一切通利斯為第一。
（孤山曰。優波離此云上首。以其持律為眾綱紀故）。（携
李曰。依身有識故。先執身。次執心）。（孤山曰。執身及心。
從麤至細。以防身識之微也。身識既滅。真智現前。斯
所謂戒淨有智慧。便得第一道）。
真際曰。優波離云近執。謂親近執待於佛也。言親
隨親觀。乃至脫欲承教。皆明身識欽承也。行住坐
臥律儀。各二百五十。對三聚成三千。復以三千配
身口七支。復配四分煩惱。成八萬四千。性業即殺
盜婬等。根於性者。遮業即支末愆失。因過遮上者。
戒律為眾紀綱。親印我心。言眾所印可也。我以執
身等者。言由持戒。故身與身識。無不圓通也。律中
得度。波離第一。僧中得度。憍陳最初。故今堂置憍
陳。壇置波離。各立本也。
大目揵連即座起（至）久成清瑩斯為第一。
（携李曰。意為諸法生因。萬法緣此以通。故聞內緣。頓
發神通）。（吳興曰。神名天心。通名慧性。而此心性。即意
識發明也。大乘發如來藏。小乘發根本禪。六神通中。
漏盡通。是其內證。餘之五通。皆屬外用）。
孤山曰。優樓頻螺。此云木瓜癃。胸前有癃。如木瓜
故。伽耶山名。即象頭山也。亦云成。城近此山故。那
提河名。一兄二弟。故身子云。逢迦葉波兄弟。即其
人也。溫陵曰。因緣深義。謂非世間和合麤相。乃發
明世出世法。故因之發心。得大通達。神通如意也。
旋湛者。旋意識而復妙湛。故久成清瑩。通力圓明。
清淨自在也。
烏芻瑟摩於如來前（至）登無上覺斯為第一。
（資中曰。法門精麤無二。故塵勞欲火。俱證圓通）。（吳興
曰。徧觀四大。皆是觸塵之境。百骸四支地也。諸冷暖
氣即水火風也。三昧既著。故曰神光內凝。以多欲人
<pb n="295"/>
火大偏盛。故變婬火而成智火。成阿羅漢下。謂成小
果。後發大願。將非普現色身。以執金剛神。輔佛揚化
者乎）。
携李曰。烏芻瑟摩云火頭。即火頭金剛也。多婬之
人。本由煖觸迫發。生為欲火。死為業火。業力增熾。
故成猛火聚也。徧觀煖氣者。令悟火大無礙流通
也。諸礙既消。故神光內凝。成智慧火。發於頭上。故
名火頭。生大寶𦦨。即火光三昧也。
持地菩薩即從座起（至）成無上道斯為第一。
（長水曰。微塵性體不相觸。同於空也。故悟此實性。而
刀兵無所觸）。（吳興曰。身界微塵乃至刀兵者。以此皆
是地大所造之色。即因緣所生法也。微塵無差空也。
自性不觸中也。三諦具足。非如來藏乎。悟無生等。由
分證法身。而權取小果。故以無生忍簡之。初自度後
化他。是謂[廷-壬+(同-(一/口)+巳)]心也）。
泐潭曰。平險防損。代人濟牛。無彼我相。表善平心
地。無有高下也。毗舍浮。此云遍一切自在。亦由平
心。故一切自在也。我即心開下。皆依地大圓悟也。
身界二塵。本如來藏。虗妄發上。故不相摩觸。了本
虗妄。即悟無生矣。妙蓮花。佛知見地。即諸佛心地
法門也。行實圓契。染淨兩忘。名妙學華。逈出三乘。
深造一實。名佛知見地。持地所持。在此而已。故得
身界塵消無上智圓也。
月光童子即從座起（至）圓滿菩提斯為第一。
（資中曰。準華嚴經。華藏海中。有大蓮華。其蓮華中。有
諸香水。一一香水海為諸佛剎世界之種。華藏世界
在香水中。故云浮幢王剎。華藏二十重。累高如幢。最
為高大。故稱王。今觀身水。與彼海同。故曰浮幢王剎
諸香水海也。初成此觀但見其水者。此定果色。隨心
所變。如十徧處。入定則有。出定則無。不同業果色。共
業同感。不造世業。方得清淨。十徧處者。青黃赤白地
水火風空識。此十一切處皆有。如作青想。則一切處
皆青也）。（吳興曰。得阿羅漢。久離病緣等。按智論明。諸
聖人皆有身苦。如舍利弗風病。畢陵伽眼痛等。今言
已得羅漢。久離病緣。實難銷會。此蓋過去曾取小果。
既無見思惑業之事。是離分段病苦之緣。（資中曰。方
得亡身等。初證法身分。亡變易之身。身中水性。與香
水海性同。合真如空藏之性）。（泐潭曰。初成水觀。復。逢
無量。乃得亡身。以明聖道長遠乃可）。（携李曰。漢州綿
竹縣水觀和尚。迹同月光佛陀。本傳云。師入火光定。
其室如焚。亦此類也）。
溫陵曰。月太陰。水精也。昔師水天。修習水觀。水性
圓明。故號月光。修習水精。謂觀水精性也。水性無
奪者。內之津血。外之剎海。水相雖異。而性不相奪。
此即因水悟圓也。浮幢王剎者。世界海外。諸香水
海通號也。我於是時。至身質如初。敘作觀之緣也。
但見其水。謂專於一觀。未融四大。故未得無身。舍
利弗於恒河岸入定。遭怨害之鬼所擊。而出定頭
痛。亦未得無身故也。山海自在通王。即於地水諸
大。得妙圓通者也。月光至此。乃融四大。故方得無
身。而性合真空。初由水性。一味流通耳。
琉璃光法王子即從座起（至）傳一妙心斯為第一。
（溫陵曰。因風大圓悟。身心發光。洞徹無礙。号琉璃光
無量聲佛。亦依風大。開示菩薩。使知本覺無動。而身
界之動。皆風力所轉。琉璃光。因是觀界。觀世。觀身觀
心。遷流運止。悉惟風力。故曰諸動無二。由是覺了大
千群動。皆即狂勞。猶百蚊蚋鼓於方寸耳。既了狂勞。
乃見不動佛也。東為群動之本。而佛號不動。乃即動
而靜者也。能即動而靜。故身心無礙也。傳一妙心者。
知風力無依。萬動皆妄。而獨證無動本覺也）。
吳興曰。界為方位。故安立。世為遷流。故動時。時即
過現未也。孤山曰。逢佛未幾者。未多也。
虗空藏菩薩即從座起（至）妙力圓明斯為第一。
<pb n="296"/>
（吳興曰。因觀四大色質。即有無邊法身。為顯此身徧
融一切。故執寶珠照十方等。而表示之。既以珠表色。
復以鏡表心。色從心造。全體是心。故放寶光灌十方
等。華嚴云。清淨妙法身。湛然應一切。身同虗空法也。
身入塵國應也。說三乘法為佛事。稱四悉機為隨順）。
真際曰。因證空性。故性中所有一切皆空。身與剎
海。涉入無礙。號虗空藏。定光即然燈佛也。於定光
所得無邊身者。法身如空。無有邊際。必假心燈寂
照。而後發明也。執四寶珠等者。由觀四大無依。妙
力圓明。而照了法界。一切皆空。所謂虗空無二。佛
國本同也。又於自心。現大圓鏡等者。亦由四大無
依。妙力圓明。於圓洞心。內瑩發光。而交徹融攝也。
幢王剎。即華嚴法界剎名。
彌勒菩薩即從座起（至）得無生忍斯為第一。
（孤山曰。求世名心歇滅無有者。相似位也。得成無上
妙圓識心三昧者。分真位也）。（真際曰。識性不守。如如
而外分別名相。是遊族姓而求名也）。（吳興曰。盡空者。
謂盡虗空界所有佛國等。惟心所現也。若以四土言
之。心即寂光。變化即實報方便同居也。淨穢但是三
土之相。互有起滅。故云有無流出如來者。從法身識
性。流出報應佛身也）。
携李曰。彌勒此云慈氏。為慈隆即世。非臻後劫。愍
物迷識。故示跅發明也。心重世名。好遊族姓者。迷
識著境。故外慕妄求也。從燈明教。而明心頓歇者。
了識依智。則迷妄自除也。然燈佛現。乃成妙圓者。
迷妄既除。心燈即現。心燈既現。則萬境妙圓矣。得
是妙圓。三昧遂了。三界唯心。萬法唯識。於盡空。如
來皆我心。變國土淨穢。亦我心變。無量佛性。從此
發揮。是謂流出。
大勢至法王子與其同倫（至）得三摩地斯為第一。
（吳興曰。母憶子。如人專憶。子逃逝。如人專忘。問。前云
逢不逢等。此何但云雖憶何為。答縱得逢見。不蒙法
利。與逃逝無異。舍衛九億家。不其然乎。入無生忍者。
以證驗脩。則念佛之心。不可單約事相而解。念存三
觀。佛具三身。心破三惑。無生忍位方可入焉。資中引
觀經是心是佛等釋之。斯亦大要也。淨土者。別指極
樂及寂光也。都攝六根者。念屬意根。意根若淨。諸根
自攝。故無選擇也）。
溫陵曰。觀經云。以智慧光。普照一切。令離三途。得
無上力。名大勢至。又云。夫念佛者。不得一彈指頃。
念世五欲。是謂繫念。辟如有人下。示必須繫念。然
後相應。不專念佛。則雖逢不逢。雖見不見。染香則
襲香。念佛則見佛。故以念佛妙熏。名香光莊嚴也。

<other>大佛頂如來密因脩證了義諸菩薩萬行首楞嚴經
　第六</other>
爾時觀世音菩薩（至）從聞思脩入三摩地。
（吳興曰。準下文云。由我不自觀音。以觀觀者。令彼十
方苦惱眾生。觀其音聲。即得解脫。此亦同於法華釋
名之意也。教即世音。聞即耳根。皆所觀之境也。思脩
皆能觀之觀也。然則觀由境入。境實徧通。而特取音
聞者。乃逗機之要也）。
溫陵曰。觀音者。觀世言音。圓悟圓應之號也。於音
言觀者。以觀智照之。不以耳識聞之也。所師之佛
亦名觀音者。因果相符。古今一道也。達耳之謂聞。
著心之謂思。治習之謂修。三者圓明。是名三慧。
初於聞中入流亡所（至）生滅既滅寂滅現前。
（吳興曰。舊約三慧次第銷之。今則不爾。節文為四。一
亡前塵。即初於聞中。至了然不生也。入流亡所者。流
謂法性。所謂音塵入之與亡。通乎觀行相似之位也。
所入法性。體既常寂。是則前塵本自不動。今亦無靜。
故云二相了然不生也。二盡內根。即如是漸增。聞所
聞盡也。前塵易亡。內根難盡。以由亡智。有疎有親。故
<pb n="297"/>
云漸增也。聞所聞盡。謂能聞所聞之根。亦復不生也。
此乃舉所顯能也。下覺所覺空。及空所空滅。例亦如
之）。
泐潭曰。釋從三慧。入圓通也。入流亡所者。不隨聲
塵。頓入法流。而亡其所入也。音聲之性。由動靜顯。
故所入既寂。則動靜不生。此聞慧也。既達乎耳。復
著於心。如水之漸。如土之增。使能聞所聞。情境俱
泯。而盡聞之心。亦復不住。以合真覺。此思慧也。既
著於心。還以治習。使能覺所覺。皆合妙空。則空覺
不二。是謂極圓。能空所空亦復不立。乃為盡道。此
脩慧也。夫然後生滅滅生。情境俱盡。而真寂真滅
圓通之體。於是現前。即所謂入三摩地也。以圓覺
配之。入流亡所等。即應當遠離幻妄境界也。如是
漸增等。即心如幻者。亦復遠離也。覺所覺空。即遠
離為幻。亦復遠離也。空所空滅。即離遠為幻。亦復
遠離也。生滅既滅。則得無所離。即除諸幻也。寂滅
現前。即譬如磨鏡垢盡明現也。造至於此。則圓通
之體極矣。
溫陵曰。三空觀智。即盡聞不住。覺所覺空也。上句
遣前盡相。下句正空觀智。覺謂覺照。即智體也。四
滅諦理。即空覺極圓。空所空滅也。上句顯重空之
智。下正滅重空之理。
（蘇子由曰。初於聞中一節。是一彈指間。遍歷三空。即
與諸佛無異矣）。
忽然超越世出世間（至）與諸眾生同一悲仰。
（携李曰。當知眾生由悲故。能感[托-七+友]苦之力。菩薩由慈
故。能應仰樂之機。感應常冥。與[托-七+友]常顯。若曉斯旨。則
下文三十二應。乃至四不思議。無忘其本乎）。
吳興曰。上云慈力者。慈既與樂。必能拔苦。應以力
字。兼於悲義也。下云悲仰者。悲謂悲苦。仰謂仰樂。
此非屬應。盖言其機也。是故厭患苦道。則以悲為
機。欣慕樂果。則以仰為感。菩薩所證。圓通之理。徧
在眾生悲仰之中。故曰與也同也。
世尊蒙彼如來（至）令我身成三十二應入諸國土。
（携李曰。幻喻三慧體不可得。金剛喻摧堅之能也）。
溫陵曰。幻人作為。本於無作故。此言如幻三昧。後
言無作妙力。此之三昧。始從熏習。訖無修證。皆以
決定智斷。究竟堅固而為正受。三十二應者。現十
法界身。圓應群機。開之有三十二。惟四聖六凡。攝
盡群類也。
世尊若諸菩薩入三摩地（至）而為說法令其解脫。
（孤山曰。菩薩別圓機也。若入相似三摩地。進修中道
無漏。則分真勝解現圓。乃至若進修金剛無漏。則究
<bz>〔意〕</bz>勝解現圓。大士皆現佛身。為說頓法。令得分真究
<bz>〔境〕</bz>解脫。
真際曰。修正定。取正果曰進修無漏。境智兩忘。情
解俱泯。名勝解現圓。斯可以得佛。故現佛身。為說
果法也。
若諸有學寂靜妙明（至）而為說法令其解脫。
（携李曰。有學小聲聞也。明能妙萬物。以明自性。故曰
勝妙）。
溫陵曰。獨覺者。出無佛世。觀物變易。自覺無生。故
號獨覺。樂獨善寂。求自然慧。故曰寂靜妙明。緣覺
者。稟佛之教。觀緣悟道也。知迷勝性由十二緣。於
是斷之。自無明滅。至憂悲苦惱滅。則緣斷而勝性
現矣。性因緣斷而現。故曰緣斷勝性。
（携李曰。由觀緣悟道。名緣覺乘。携李曰。勝妙現圓者。
各約自乘理智。將欲現前得此名）。
若諸有學得四諦空（至）而為說法令其解脫。
（携李曰。三果已前賢聖位。俱屬有學。見道一十六心。
斷四諦下惑。證生空理。故曰得四諦空。初果後進。斷
三界八十一品俱生。皆證一分擇滅無為。故云修道
入滅。
<pb n="298"/>
携李曰。斷四諦下麤惑。名得四諦空。依道諦修。而
證滅諦果。名修道入滅。此未能妙物。獨證空性。故
曰勝性現圓也。四聖不舉菩薩者。兼在佛位。
若諸眾生欲心明悟（至）而為說法令其成就。
（孤山曰。梵王即色天主。名為尸棄。此云頂髻。今言梵
者。應是初禪之頂。以有覺觀語言之法。得為千界之
主說法者。如金光明云。大梵天王說出欲論。帝釋即
欲界第二天主說法。謂十善也。自在天是欲界頂天。
具云婆舍跋提。此云他化自在。假他所作。以成己樂。
即魔王也。大自在即色頂摩醯首羅天。大論云。三目
八臂。騎白牛執白拂者。是也。
泐潭曰。梵天超出欲界。故心能明悟。不犯欲塵。身
根清淨。即得生彼也。帝釋為忉利天主。統三十三
天。解脫令離欲塵也。自在遊行。名自在天。即欲頂
他化也。飛行虗空。名大自在天。即色頂摩醯也。初
舉梵王至此。乃自欲天色天。而超至色頂。意兼無
色。以明無剎不現也。
若諸眾生愛統鬼神（至）而為說法令其成就。
（溫陵曰。上舉正統。此舉臣輔也）。
孤山曰。天將軍。為帝釋上將。統領鬼神。四天王。臣
於帝釋。統領世界。四天太子。即那吒之類。能驅鬼
神者也。
若有諸天樂出天倫（至）而為說法令其成就。
（孤山曰。藥义此云輕[拈-口+(足-口+(雪-雨))]。乾闥婆此云香陰。新翻尋香
行。帝釋樂神也。阿修羅云。無端正。以女美而男醜故
從男彰名。新翻非天。以諂詐無天行故。準普門品<bz>〔入〕</bz>
部。此闕迦樓羅。即金翅鳥也。緊那羅。形似人。而顯有
角。因呼為疑神。天帝絲竹樂神也。小劣乾闥婆。新云
歌神。摩呼羅伽。什師云地龍。肇公云大蟒腹行也。（長
水曰。有形如休咎精明等。無形如空散銷沈等。有想
如神精靈等。無想如精神。化為土木金石等。皆非
人也）。
溫陵曰。此天龍八部等類。樂人修人者。此類似人
而非。故樂生人道。諸非人。指有形無形。有想無想。
即休咎精明。空散消沉類也。六凡不舉獄鬼畜者。
此類方沉幽昏。未能聞法。則以施無畏力拔之。
是名妙淨三十二應（至）無作妙力自在成就。
（吳興曰。三十二應比普門品。雖互有出沒。大體是同。
總而言之。無越十界。於十界中。兩經俱無菩薩并地
獄身者。聖言之略耳）。
溫陵曰。迹示同類。心絕愛見。名妙淨。依無作智。起
大神用。名妙力。無作無為。隨緣泛應。名自在成就。
世尊我復以此聞熏聞脩（至）獲十四種無畏功德。
（溫陵曰。由我不自觀音。而彼獲脫苦。由我知見旋復。
而彼能不燒。故曰於我身心。獲無畏德）。
一者由我不自觀音（至）施無畏力福備眾生。
（吳興曰。聖人無已。惟物是利。故以觀音之智。加彼觀
聲之機。於苦得脫。不旋踵矣。三者於聽言觀。猶音言
觀也。（携李曰。涉入世間。不壞世界。即方便智。方便屬
權。權能幹事。故生於男也。立大圓鏡空如來藏。即屬
實智。實智詣理。理能含育。故生於女也。如淨名云。智
度菩薩母。方便以為父。即其義焉）。（孤山曰。圓通本根。
妙含彼我無二。故令持我名福等於彼。當法界一多
平等。通則一身多身。他方此界。一福德一知脩習。得
真圓無。復涯名物。各各圓遍異也）。（補註曰。溫陵之解
觀聲在應。吳興之解。觀聲在機。二說不可偏廢。故互
存之）。
溫陵曰。不自觀音者。不隨聲塵所起知見也。以觀
觀者。謂旋倒聞機。反照自性也。不起知見。則無所
妄。反照自性。則一切真寂。無復苦惱可得。此則真
觀。淨觀。大智慧觀。能破癡暗。能伏灾難。一也。內外
四大。常相交感。見覺屬火。聞聽屬水。故見業交則
見猛火。聞業交則見波濤。今知見旋復。則無見業。
<pb n="299"/>
觀聽旋復。則無聞業。二也。三也。妄想滅則心無殺
害。四也。熏於妄聞。成真聞性。一根既圓。則六根銷
復。同於聲聽。無復形礙。五也。聞熏精明。爍彼幽暗。
六也。音性圓銷。則內無所繫。觀聽返入。則外無所
累。七也。音聞兩立。則物我成敵。今滅音圓聞。則內
外無待。八也。眾生以欲習合塵。故為色劫。能以金
則三昧。熏聞成性。遂能離塵。成性則欲愛乾枯。離
塵則根境不偶。九也。瞋由違情而起。對境而生。音
性純淨。無復妄塵。故圓融無違。無能所對。十也。癡
由妄塵所蔽。無明所覆。銷塵則無蔽。旋明則無覆。
故外之法界。內之身心。凝瑩朗徹。十一也。融形則
礙滅。復聞則性真。故涉入世間。而無動無壞。能徧
十方。供微塵佛。稟承其法。各為法子。供佛足福。稟
法足慧。而能紹繼法王。有男子之道。十二也。六根
圓通下。謂圓故無二。通故含界。明照則大圓鏡智
之質也。含界則空如來藏之體也。具此故能承順
法門。受領無失。承順即坤儀柔德。受領即閨門能
事。有女之道。十三也。法華亦有此之較量。及觀今
經。方曉彼意。盖此方眾生耳根利。故受道者多。所
以觀音化勝。餘根鈍。故受道者少。所以諸聖化劣。
是知行位雖齊。對機有異。總彼恒河沙數。但敵觀
音一人。故使特名二福正等。據此所說。已自密簡
耳根圓通。為未曉者。更俟文殊詳擇。百億日月者。
百億剎土也。是名下總結也。十四。
世尊我又獲是圓通（至）四不思議無作妙德。
溫陵曰。現眾多容。誦一一呪。攝化眾生。圓應所求。
理出於無為。神應於不測。名不思議無作妙德。
一者由我初獲妙妙聞心（至）救護眾生得大自在。
（携李曰。然前則現形應求獨。此名不思議者。前則略
顯。此復深明。如於一身現八萬首臂。固莫得而思議
也）。（補註曰。從真妙圓。重發真妙。曰妙妙聞心。旋聞脫
聲。獨返真源。曰心精遺聞。由獲妙遺聞。故眾塵不隔
一覺圓融。而應現無滯）。（或曰八萬四千特表法耳。一
身何所施乎。是特以有思惟心。測度菩薩圓通境界
也。夫身含十虗。毛端現剎。彼空與剎。又不啻如首臂
而已。彼八萬四千首臂。猶人之八萬四千毛孔耳。未
足異也聖人之言。即事即理。既曰不思議德。無以限
意。思之議之爍迦羅。云金剛堅固不壞也。母陀羅云
印。各有妙印也。清淨寶目離塵合覺也。慈以攝化。威
以折伏。定以復湛。慧以開覺。通指眾多妙容也。
溫陵曰。言初獲者。指本因也。首為六用之總。辟表
提接之悲。目表照了之智。各依本數充之。以至八
萬四千者。表依根本六用。根本智悲。而汎應塵勞。
得大自在。此十一地等覺妙行也。華嚴十地已前。
猶依本智。長養大悲。至十一地。長養功終。純是大
悲。為法界體。與智圓現。故觀音手眼。通身徧身。而
以大悲稱也。
二者由我聞思脫出六塵（至）捨身珍寶求我哀愍。
（長水曰。密部神呪。多觀音所作。能安樂眾生。名施無
畏）。（携李曰。以聞思慧。脫塵不礙。故現形誦呪。神變妙
力。一一無礙。是謂妙能）。
溫陵曰。本根清淨。則一切無著。故能令眾生捨諸
慳著也。求我哀愍者。哀愍受之。而為施作佛事也。
四者我得佛心證於究竟（至）求大涅槃得大涅槃。
（吳興曰。此四不思議。前二屬應。後二對機。應中備顯
形聲二益。初文雖云說呪。而正示形益。即應身功用
也。次文雖復現形。而正示聲益。即名稱普聞也）。
溫陵曰。得佛心證。慧足也。珍寶供養。福足也。福慧
兩足。故傍及眾生。使彼所求如願也。
佛問圓通我從耳門（至）故觀音名徧十方界。
（吳興曰。按觀音三昧經及大悲經。並云。此菩薩過去
久已成佛。號正法明。又悲華經說。往昔寶藏如來授
不瞬太子記。名觀世音。然則悲華與今經。皆覆本垂
<pb n="300"/>
跡之名耳。今得圓通。即太子後身也。
溫陵曰。初於聞中。入流亡所。是從耳門得圓照也。
由得圓照。故隨緣應化。得大自在。
爾時世尊於師子座（至）梵唄詠歌自然敷奏。
（溫陵曰。前說圓通之法。此顯圓通之瑞。而應之也）。（孤
山曰。寶光交照。表自他之理互融。林木演音。顯依正
之性不二。印前所證。盡契佛心）。
泐潭曰。諸佛五體。同放寶光者。表證性明極。則寶
覺圓融。全體發現也。互相灌頂者。頂為圓極之相。
表諸佛證性圓極若此。會中菩薩羅漢。即二十四
聖之儔。佛光亦灌其頂者。印其脩證。等無優劣也。
林木池沼。皆演法音。交光相羅者。圓通既現前。則
一切聲是佛聲。一切色是佛色。無非悟入之處。無
非圓通之理也。大眾普獲金剛三昧者。因此皆能
破惑障。悟圓通也。天雨寶華。空現寶色。地隱山河。
界含塵剎。表證圓通性。則無作妙行。自然分披。寶
明空覺。自然發現。有為習漏。當不復生。眾塵廓然。
無復隔越也。梵唄詠歌自然敷奏者。能使法界永
離眾苦。常得妙樂也。聖人所演圓通法門。奧旨妙
利。詳悉若此。故眾瑞詳而應之。
於是如來告文殊師利（至）實無優劣前後差別。
（吳興曰。夫如來藏性元無異乘。以根有利鈍故。教分
大小。約三諦言之。則小教所詮者真也。大教所詮者
中也。而此真中。徧在一切俗諦之上。即前所悟十八
界及七大也）。
溫陵曰。三諦具足。名如來藏。俗諦不空。真中俱空。
故二十五聖中。凡聲聞所證。或析俗見真。或體俗
見真。皆分入空藏也。菩薩所證。或離俗顯中。或即
俗顯中。皆全入空藏也。今以藏性融會。全分無差。
即同法華開方便門。示真實相。決了聲聞法。是諸
經之王。
我今欲令阿難開悟（至）何方便門得易成就。
（資中曰。歸元證性。雖無差別。隨方應機。自有難易。故
須假大智選擇）。
吳興曰。上從證性。會同圓通。今為逗根。令簡方便。
性如華屋。根如入門。若得其門。方受其賜。世人以
解為證。請思最初入通方便。與二十五聖。孰為其
倫乎。
文殊師利法王子奉佛慈旨說偈對佛（此下皆偈文也）。
（携李曰。文殊既與觀音同證。故奉慈旨如自來矣）。
吳興曰。此下欲簡圓通。先明覺性。次辨迷妄。後示
歸元。於歸元中。選耳根為易。
覺海性澄圓圓澄覺元妙。
（溫陵曰。此人人本來圓通者也）。（吳興曰。此類前文。性
覺妙明。本覺明妙。但法喻相參耳）。
吳興曰。真覺之性。辟如大海。澄湛圓融。皆喻寂而
常照也。復牒圓澄所喻之覺。示其本來照而常寂。
故曰元妙。
元明照生所所立照性亡（至）知覺乃眾生。
（孤山曰。元明照即上本明之性也）。（真際曰。於彼元明
性上。妄生照用。而形所相。有相當情。無相即隱。故照
性亡）。
溫陵曰。從元妙中。忽起妄明。曰元明。妄有所照。曰
生所。所謂覺非所明。因明立所也。所明既立。則照
性隱矣。亡非無也。入亡而已。性真既隱。空覺遂分。
根器二界。遂因迷頑妄想安立。故妄想凝結。則成
無情國土。妄識知覺。則成有情眾生。則彼澄妙者。
遂莫得而圓。莫得而通矣。
空生大覺中如海一漚發（至）況復諸三有。
（溫陵曰。牒上以明迷澄圓。而成根器。融根器則歸澄
圓。漚滅下。如云一人發真歸元。十方虗空。悉皆消殞
等）。（吳興曰。有漏兼有情。三有含情器）。
溫陵曰。大覺海中。本絕空有。由迷風飄。鼓妄發空
<pb n="301"/>
漚。而諸有生焉。迷風既息。則空漚亦滅。所依諸有
遂不可得。而空覺圓融。復歸元妙矣。諸三有。指微
塵國土中三有也。
歸元性無二方便有多門（至）遲速不同倫。
（孤山曰。觀音耳根則順。餘聖諸根則逆。蓋對此方之
機說也）。（吳興曰。此揀六塵）。
溫陵曰。二十五聖。同一圓通。所謂無二。所謂多門。
在乎聖性。逆順皆通。不容料揀。其如初心。遲速異
宜。故須選擇也。
色想結成塵精了不能徹（至）云何獲圓通。
（孤山曰。問。陳那悟聲塵。與觀音耳根。其義相類。何故
文殊簡以為非。答。聲是佛語。根乃自心。認塵則著他
語言。觀根則了己心性。是以聞聲亦為所簡。
溫陵曰。憍陳那。大迦葉等。各因六塵悟圓。而此皆
揀去者。彼所謂聖性無不通。此所謂初心不同倫。
則凡所不取。皆以不宜初心。意取耳根獨宜也。今
揀六塵。以色能起想結塵。使精性不徹。聲唯局名
句味。不該不徧。味意味也。伊猶惟也。香味觸如文。
法塵非相。獨意能緣。內潛意根。故稱內塵。
見性雖洞然明前不明後（至）云何獲圓通。
（吳興曰。此揀六根。舌根。為識所依。亦名舌入。今文語
倒。但是舌入。非無端耳。內身外物能所相觸。方有覺
觀。離中則無。故云各非等。若謂合中有者。其如物非
體。知成敵兩立。故云涯量等。湛了終無見。如精了不
能徹也。以雜亂思。於湛了性。終無能見）。
真際曰。鼻闕中交。故云支離。舌不因味而能覺了。
乃為無端。身與所觸。各成涯異。冥會者。因觸知身
也。亂思動相。故名湛了。
識見雜三和詰本稱非相（至）云何獲圓通。
（吳興曰。此揀六識。論云。二和生識。謂根境和合。識生
其中。今言三和者。能所合說也）。（溫陵曰。三者和合。窮
之本自無體。故曰非相也。普賢用心聞故。能知他方
沙界外事。此由修法界行大因所生。非初心能入也。
孫陀散亂。佛欲攝住其心。令觀鼻端。此特權機而已。
蓋真心無住。有住則妄矣。
吳興曰。舌識開悟。乃是先曾成就音文之者。如富
樓那。從曠劫來。辨才無礙。佛教說法。成阿羅漢。豈
非開悟先成者邪。然其所說名句之體。且非出世
無漏之法。斯亦一非含一切。是故簡之。問。波離執
身。次第執心。俱得通利。今何但云束身而已。答。聲
聞執心。亦防六聚七支之非。況今言身。識在其中
矣。目連神通。由宿習所得。雖云旋湛。心光發宣。非
關於法。分別而現。又小乘神通。皆是作意。緣物則
有。離物則無。
（携李曰。法分別即意識也）。
若以地性觀堅礙非通達（至）云何獲圓通。
（吳興曰。勢至念佛。都攝六根。所念之境。必通三身。然
其母子相憶之喻。多就應身而說。是故指同無常生
滅。豈以此因。而感常住不生不滅之果乎。已上二十
四聖。皆由所得圓通本根。非此土當根。乃為所簡。須
知簡性。全是簡機。豈文殊之有慢心。諸聖之有慚德。
古謂此等龍門點額。寧不長吁者鄙哉。
溫陵曰。持地平填。尚涉有為。非實聖性。月光水觀。
未離想念。難契如如。盖如如之理。非覺觀之法故
也。烏芻瑟摩聞說欲火。而生厭離。是厭有也。琉璃
光觀風性動則與寂對。有對非覺也。晦昧為空。故
云昏鈍。彌勒惟脩識觀。而所觀之識。念念生滅。存
心觀之已妄。況獲圓通耶。
我今白世尊佛出娑婆界（至）實以聞中入。
（吳興曰。教體應具聲名句文。今言音聞者。以聲是實
法。餘三是假。攝假從實。故但云音。音即所聞之境。聞
即能聞之根。舉所顯能。而正示聞性。故云欲取等）。
溫陵曰。聖人設教。隨方不同。或有佛土。以佛光明
<pb n="302"/>
而作佛事。或有佛土。以佛菩提樹而作佛事。乃至
或以園林臺觀。或以虗空。或以寂無說示。如香積
佛國。無文字說。但以眾香。令諸天人。得入律行。而
此方教體。必藉音聞。欲取正定。必由聞入者。各隨
機緣故也。盖彼諸佛土。無非利智。故機緣默契。出
乎言象。而堪忍眾生。迷本循聲。昏惑障重。必藉聞
熏聞修。以銷塵除障。然後可入。然以聞為入者。特
得其門而已。必期於遺聞反聞。然後為至也。夫至
於遺聞反聞。則佛光明菩提樹。乃至寂無說示處。
皆可入矣。
離苦得解脫良哉觀世音（至）出世獲常住。
（溫陵曰。初聯總歎觀世言音。脫苦與樂也。末聯總歎
眾德。能救世間苦。能與出世樂也）。（長水曰。此嘆觀音
之妙）。
携李曰。於沙劫入塵國。歎三十二應也。得自在施
無畏。歎四不思議十四無畏也。妙音觀音。歎隨德
之名也。梵音潮音。歎隨名之實也。以說法不滯為
妙音。尋聲救苦為觀音。音性無著為梵音。應不失
時為潮音。
我今啟如來如觀音所說（至）是則通真實。
（孤山曰。口鼻身俱合中知。若將身以合方知句。居口
鼻上。其義方順。蓋語倒耳）。（携李曰。觀音所說。即從耳
門圓照。得真圓通等事。故頌其圓照真體。隔坦。下獨
取耳通之真）。
吳興曰。此明圓通且寄耳用。以顯聞性異於五根
也。用有時方遠近之量。恐未達者。謂之無常。故有
下文明常真實。
音聲性動靜聞中為有無（至）身心不能及。
（吳興曰。縱令下顯常性也。五根皆待意思。有無不常。
惟耳在夢能聞杵音。是不為不思而無也。其為覺觀
乃出乎思惟。勝餘根矣）。
溫陵曰。動靜有無。皆屬聲塵。耳根圓離。不隨生滅。
是則常性之真也。無聲號無聞。指阿難聞鐘事也。
今此娑婆國聲論得宣明（至）旋流獲無妄。
（補註曰。佛命文殊。於二十五行。選簡當根。使阿難開
悟。文殊說偈對佛。至此簡根既舉。下乃宣告阿難。以
及大眾。發明旋倒聞機。反聞自性之說。後至誠如佛
世尊下。復結歸對佛之辭。以終偈焉）。
溫陵曰。聲論者。依聲論明。本聞自性。以覺迷本循
聲。妄取淪替者。如阿難者。徒事強記。誤落邪思。豈
非為循聲之所流轉邪。使能旋流返聞。則無妄淪
矣。娑婆學者。多徒事強記。落邪淪妄。不知返本。故
託阿難以警之。
阿難汝諦聽我承佛威力（至）何不自聞聞。
（孤山曰。將聞等。謂將汝循聲之妄聞。以持諸佛之言
教。何不反聞自性。以求解脫。上聞能聞之智。下聞所
觀之理）。
溫陵曰。金剛如幻三昧。即觀音如來所受。如幻聞
熏聞修金剛三昧也。三世諸佛皆從此出。故名佛
母。佛佛。謂佛之佛性也。聞聞謂我之聞性也。阿難
護持諸佛秘藏。而空畜多聞。不能反悟。故責阿難
空持佛佛。不自聞聞。意使從聞思修入三摩地者。
務在反聞自性也。
聞非自然生因聲有名字（至）六根成解脫。
（吳興曰。上既警其自聞。今乃略示修相。先指妄聞。非
無緣生。生必藉因。因即聲教。當以三慧旋此根境。俱
令脫粘。所脫既銷。則能脫之慧。復何名狀）。
吳興曰。聞耳根也。聲耳境也。根因境有。皆則妄塵。
故應旋而脫之。而無能脫者。斯返真源。一源返真。
六皆脫妄矣。
見聞如幻翳三界若空華（至）誰能留汝形。
（携李曰。見聞為根。三界為塵。聞復則翳根自除。塵消
則覺心本淨）。
<pb n="303"/>
溫陵曰。見聞幻翳。通指妄根也。三界空華。通指妄
境也。以皆妄故。聞復則翳除。塵銷則覺淨。所以一
返源。而六解脫也。淨極光達。寂照含虗。根解脫也。
却觀世間。猶如夢事。境解脫也。然則摩登正為夢
境。了不可得。誰能留汝使不解脫哉。
如世巧幻師作諸男女（至）諸幻成無性。
（吳興曰。幻師<bz>〔辟〕</bz>真如。幻作<bz>〔辟〕</bz>隨緣。真妄和合。變成六
根。如諸男女一機。即耳根也。應以旋聞聲脫為抽）。
携李曰。幻師妄性也。一機妄識也。性由識動。故息
機歸寂。則諸幻無性。而各解脫也。
六根亦如是元依一精明（至）明極即如來。
（吳興曰。一精明合前幻師。妄為能依。真為所依。分成
等合文可見）。（孤山曰。塵垢等二句。登圓初住。餘塵等
二句。從分至極）。
携李曰。一精明。識精也。六根因之。與塵和合。而幻
作諸妄。故一處休復。六皆不成。而想塵識垢。應念
消亡。得妙圓通矣。細惑未盡。曰餘塵。分證未滿。曰
餘學。惑淨明極。即如來矣。
大眾及阿難旋汝倒聞機（至）非惟觀世音。
（真際曰。涅槃門者。出生死。證真常要道也。三世果人
莫不由此。故未來學人當依是法）。
溫陵曰。能旋倒妄。反聞自性。必資此性。成無上道。
此圓通法門實効也。
誠如佛世尊詢我諸方便（至）淺深同說法。
（孤山曰。如<bz>〔即〕</bz>律失明而旋見。畢陵觸刺而遺身。烏芻
厭欲而登覺。持地待佛而銷塵。皆即己事而已。（吳興
曰。謂此方所有。於諸方便而得悟者。由佛之力也。荀
他土以餘根為利。耳根為鈍者。反顯可知）。
溫陵曰。成就不生不滅涅槃妙心。惟耳根為最。餘
則佛之威神加被。令即己事而捨塵勞。非始終長
脩淺深同說之法也。欲令其長修同說。無如觀音
法門矣。
頂禮如來藏無漏不思議（至）真實心如是（偈文止此）。
（長水曰。如來藏即一體三寶。具足無漏性功德故。真
實心者。文殊指已選圓通之心也。
泐潭曰。結讚聞熏三時。真如來藏無漏法門。勸使
未來依此修證。可超餘三昧。真實心要。如是而已。
於是阿難及諸大眾（至）明了其家所歸道路。
（長水曰。阿難等方悟圓通。從耳根入。猶未有證。故云
明了其家所歸道路）。
吳興曰。第三卷阿難偈云。銷我億劫顛倒想。不歷
僧祇獲法身。洎第四卷。請入華屋。前云。聞佛示誨。
疑惑銷除。心悟實相。至第五卷如來偈後云。心目
開明歎未曾有。及請圓通。又云。我等今日。身心皎
然。快得無礙。以前兼此。凡經五番。彰灼領悟。圓師
判此。為阿難增道。理必然矣。應知經家指妙覺菩
提涅槃為家。真修耳根圓通為路。若不爾者。慶喜
之性。幾乎檮昧也。
阿難整衣服於大眾中（至）於菩提心得無退屈。
（溫陵曰。阿難將以是法度人。恐末劫多難。邪魔妄作
易退覺心。難入正定。故請攝心遠魔。安立道場清淨
軌則）。
爾時世尊於大眾中（至）汝今諦聽當為汝說。
（孤山曰。戒定慧學。大小均修。示以决定進脩之旨）。
阿難大眾唯然奉教（至）是則名為三無漏學。
（携李曰。此下別示四重。則十戒之初。婬盜妄四波
羅夷。為根本重罪。所謂其心不婬。其心不偷等者。皆
使無思犯也。攝持軌則。莫尚乎此）。
溫陵曰。三藏之中。毗柰耶律藏也。此大小乘戒通
稱也。不乘稟法為戒。粗治其末。大乘攝心為戒。細
絕其本。法戒則無犯而已。心戒則無思犯也。夫能
攝心。則定由是生。慧由是發。三者圓明。則諸漏永
盡。故名三無漏學。
<pb n="304"/>
阿難云何攝心我名為戒（至）各各自謂成無上道。
（孤山曰。能持則出纏。犯則落邪魔矣）。（孤山曰。犯四重
禁。罪在地獄。今以脩禪之功。且落魔鬼等道。若約未
來輪轉。明應備歷三途）。（行簡子曰。此合下二節。示眾
生以斷婬修禪）。
溫陵曰。眾生皆因婬欲而正性命。故纏生死。若欲
愛乾枯。則殘質不續矣。魔亦多智脩禪。為不斷婬。
故不成聖道。帶婬修禪。必落此類。
我滅度後末法之中（至）第一決定清淨明誨。
（資中曰。觀阿難起教。示遭邪染。而厥初發心。先厭欲
濁。至於三漸次中。一一首懲。然後身心妙圓。獲大安
隱。十信初心。由欲愛乾枯。而慧性圓明。遂階等妙。世
人心不流逸。澄瑩生明。漸乎六天。是故真修內攝。必
先離欲）。
溫陵曰。諸經戒殺居首。為設化以慈悲為本。此經
婬戒居首。為真修以離欲為本。盖欲氣麤濁。染汙
妙明。欲習狂迷。易失正受。續生死。喪真常。莫甚於
此。故須首戒。而為清淨第一明誨也。
是故阿難若不斷婬（至）不如此說即波旬說。
（長水曰。以金為器。器皆金。以土為器。器皆土。即沙石
之類）。（溫陵曰。機者婬心所自發。斷性不無。觸機則發
矣。波旬魔名）。
携李曰。本質不美。求冀謾勞。
阿難又諸世界六道眾生（至）食眾生肉名為釋子。
（行簡子曰。此合下一節。示眾生以斷殺修禪）。（吳興曰。
五淨肉者。律明三淨。不見為我殺。不聞為我殺。不疑
為我殺。今言五者。加自死鳥殘二也。涅槃九種淨肉。
即於三淨。各開正罪。及前后方便也）。（溫陵曰。不見不
聞等為五。神力所化。本無命根名淨。此乃小乘權宜。
若真慈真脫。皆在所斷。婆羅門淨行通稱也。西方四
姓以婆羅門為上故。彼五天志。號婆羅門國。僧亦號
為婆羅門也）。
溫陵曰。汝負我命。我還汝債。所以相續。殺心不除
下。謂帶殺修禪。必墮神類。孤山曰。問。諸律並明魚
肉為時食。惟楞伽涅槃及今經。悉唱斷肉。何邪。答。
說法被機。事有頓漸。定慧既爾。戒律亦然。故梵網
頓制。對別圓機。久斷食肉。但鹿苑以來。毗尼漸制。
對藏通機。故開三淨。化道將終。則収漸歸頓。於是
三經俱唱斷肉。楞伽且制藏通菩薩。此經則兼制
三乘。故下云。清淨比丘及諸菩薩不蹋生草等。洎
至涅槃。更獨制聲聞。殷勤告示矣。
（携李曰。淨肉又除人蛇象馬驢狗獅子孤猪獮猴十
種之外。盖此十種。縱不見不聞。而殺亦不可食也）。
汝等當知是食肉人（至）不如此說即波旬說。
（溫陵曰。修禪避罪。反乃行殺。塞耳避人。反乃高聲。是
欲隱彌露也。不故蹋不故[托-七+友]。仁慈之至。猶及草木。况
食眾生肉耶）。
阿難又復世界六道眾生（至）各各自謂成無上道。
（溫陵曰。不與而取。皆為偷盜。分越所酬。猶徵其剩。况
乃盜此。得無反徵。此<bz>〔前〕</bz>以生死相續也。
携李曰。邪道奸欺。故偷者必落鬼類。
我滅度後末法之中（至）無量眾生墯無間獄。
（肇法師云。乞食略有四意。一為福利眾生。二為折伏
憍慢。三為知身有苦。四為除去滯着。今經令其捨貪。
不自熟食。即徐去滯着也。成菩提道。即衛護道力。福
利眾生也。知身為倘寄。知世為旅泊。無事畜藏。無所
顧戀。皆所謂循方也。不能循方。而貪饕造業。是敗法
毀則。故號賊人）。
溫陵曰。方法也。僧祇律云。乞食謂之分衛。謂分施
眾僧。衛護道力。
汝教世人脩三摩地（至）不如此說即波旬說。
（行簡子曰。此合上二節。示眾生以斷偷脩禪也）。
行簡子曰。此下尚有大妄語戒。不錄。溫陵曰。初標
<pb n="305"/>
三學。而終止四戒者。定慧已備前文也。
<other>大佛頂如來密因脩證了義諸菩薩萬行首楞嚴經
　第七</other>
阿難汝問攝心我今先說（至）一切魔事云何發生。
（携李曰。四律為本。餘戒為末）。（真際曰。口四即妄言綺
語等四也。然則前妄語謂大。此妄言即小。或舉總數
耳）。
溫陵曰。內攝為要。故先說妙門。先持四律。四律潔
淨。則枝葉不生。緣塵不偶。而魔事潛消。正定可入
矣。心三即意三。備舉十重也。
且汝宿世與摩登伽（至）揚于順風有何艱險。
（溫陵曰。登加婬質。猶能速證。聲聞道器。固易冥資也。
云何合作何况）。（携李曰。塵<bz>〔辟〕</bz>宿習。風如神呪。順風揚
塵。散之則易。誦呪除習。脫之匪難）。
吳興曰。愛心永脫。指初聞呪。得阿那含也。成阿羅
漢。指前文殊簡圓通後也。若爾由聞法故。方成無
學。何謂神力冥資邪。良以密承呪力。顯藉法音。內
資外薰乃能速證。若但因呪而不因法者。何故前
云。性比丘尼。聞說偈已。成阿羅漢。
阿難白佛言世尊（至）合土成泥以塗場地。
（溫陵曰。請問結壇軌則之詳也。言自知脩證等者。知
呪力冥資。聖果可期也）。（長水曰。雪山牛乳。純是醍醐。
所有茹退。最為香潔）。（吳興曰。壇為建設之基。信為入
道之本。雪山白牛。取純淨也）。（孤山曰。夫欲取如來寂
滅場地。必本於廣大信心。而資乎淨智妙善。以養成
純一大根。充實遺餘。猶足以合法。香冠十度。故可以
嚴成寂滅場地。上信大根有不可得。則求其次焉。
故取中中信心。雖未能冠乎。十度萬行。而能具之者。
亦可以嚴成）。
溫陵曰。法王法言。即事即理。法不孤起。事不唐設。
如華嚴一字法門書海墨而不盡。五位行相。即世
諦以彰明。況所設施。必有取像。則此壇場用度。無
非表法也。山為高土。雪山。純淨上信也。大力白牛。
純淨大根也。香草清水。妙善淨智也。茹退充實。遺
餘也。上旃檀為十香之首。十度之總。萬行之冠也。
原為平土。中信也。地皮未淨也。五數之中。黃色之
中。取中中淨信也。十香十波羅蜜法香也。細羅為
粉。推之以為微妙萬行也。
方圓丈六為八角壇（至）水中隨安所有華葉。
（泐潭曰。八角丈六之制。表四果四向由十六心見道
也）。（長水曰。壇者除地為之。即今之墠也）。（吳興曰。不爾。
上言場地。可如其墠。今既名壇。必須起土為之。是則
先除地為場。後別取黃土。和香為泥。於其場上。以泥
塗起。令成壇相也）。
溫陵曰。壇寂滅坦實之體也。體具分正。故為八角。
為攝八邪。故方丈六。壇心蓮華。中道妙行也。蓮之
為物。華實同體。染淨同源。表妙行大致也。用金銀
銅木所造者。表妙行云為也。金銀百煉愈精而不
變。銅剛而能同義之像也。木能上草。以覆其下。仁
之像也。鉢為應器。表隨量應物也。露為陰澤。以秋
降八月。秋之中也。水中花葉。即仁覆之行。隨澤所
施。此又隨量應物。陰利潛化之表也。
取八圓鏡各安其方（至）純燒沉水無令見火。
（資中曰。鏡外即正智之外。方便建立。使邪正相攝。德
行相熏。庶久而相化。兩忘邪正也。純燒沈水。無令見
火者。反德藏用。滅伏覺觀。然後能契寂滅場地也）。
溫陵曰。圓鏡。大圓鏡智也。各安八方圍繞華鉢者。
智行相依。隨方圓應也。鏡外蓮華香爐各十六。而
間設者。華表妙行。香表妙德也。
每以食時若在中夜（至）燒令煙盡享佛菩薩。
（資中曰。藥王然身。先服兜樓婆香。意□□□。故取沐
炭）。（携李曰。夫居寂滅場。飡采禪悅者。於此宜盡心焉。
溫陵曰。佛以日中受食。故每以日中致享。中夜例
<pb n="306"/>
日中也。蜜成於華。表和融法行也。酥成於乳。表和
融法味也。半為中數。三為成數。小香爐。方寸覺心
也。以香沐炭。發覺之法也。然令猛熾。投酥蜜於炎
爐燒。令煙盡者。行法既成。不可終滯。當於覺心。勇
猛煅煉。使習氣併鑠。緣影俱亡。豁然如所謂紅爐
點雪者。然後為佛所享。
又取八鏡覆懸虗空（至）使其形影重重相涉。
（真際曰。諸佛眾生身土相入。不勞動步。不待擬心。法
法徧周。事事無礙。舉目千聖齊現。觸處萬象昭然。一
花一香。徧供塵剎。一行一相。充擴無窮。不假神通。不
涉情謂。寂場法法。本如是也。密因修證。妙極於此）。
溫陵曰。壇中之鏡。混物而有依。行人之智也。空中
之鏡。離物而無依。諸佛之智也。混物有依者。方能
照物。未能照已。必得乎離物無依住智。交相為用。
然後物我互照。心境雙融。
阿難若此比丘本受戒師（至）汝問道場建立如是。
（溫陵曰。得須陀洹者。謂得入聖流。非指小果也）。（吳興
曰。壇法行相。此土末世行之惟艱。然所誦呪。下文亦
許不入道場。故使有緣隨器受益）。
孤山曰。陀洹。按位即圓初信。若依涅槃。乃是初入
別圓地住也。苟不然者。豈得自知成佛不謬邪。溫
陵曰。從第四卷中。請入華屋以來。齊此通名修道
分。下文別起。名證果分。阿難於證果分初。獨問修
證地位。世尊答文。首敘十二類生。而後明五十七
位者。意使一切眾生。依此法門。從凡入聖。重重研
極。至盡妙覺。成無上道而後已。
阿難即從座起而白佛言（至）云何名為等覺菩薩。
（真際曰。言四十四心者。謂十住十行十向四加行十
地也。而下佛答之文。有五十四心者。於初住中。橫開
十信。合之祇是初住。不同餘經似位十信。則今乾慧
已是合餘經十信。立其總名也。
孤山曰。阿難所請。斯有二意。一者既受行門。必有
位次。如得門入宅。須知堂室淺深。是故請之。二者
經初佛語阿難。心言直故。如是乃至終始地位。中
間永無諸委曲相。前解行圓融。則心言直矣。地位
無曲。未知其相。因此請之。
爾時世尊讚阿難言（至）斯則如來真三摩地。
（溫陵曰。生滅真妄。菩提涅槃。皆所謂諸名相也。妙性
之中。本來圓雜。由迷妄相因。故有脩有證。於是轉不
覺而依菩提。轉生死而依涅槃。名二轉依號）。（携李曰。
欲修正受。先識妄因。故說二種顛倒。以明流轉之本）。
（携李曰。前明三種相續。此明二顛倒因。乃開合言之。
下云熏以成業。即攝業果。但前明生起之相。此明修
斷之要。義同意別也）。
吳興曰。前世界相續。惟在依報。謂四大因起等。今
世界顛倒。盖指正報。即十二類生也。所以然者。由
前答富樓那問。云何忽生山河大地故。今答阿難。
脩三摩地所入地位故。何則位由悟。入悟必由迷。
迷之為凡。悟之為聖。皆正報之事。非器界之相。故
異前說也。脩三摩地。能識倒因。乃能斷治。倒妄不
生。則復正性。故曰斯則如來真三摩地。
阿難云何名為眾生顛倒（至）建立世界及諸眾生。
（吳興曰。本此無住者。住即依也。推本至末。了無所依
也。此文總示二倒句。下別明方分兩相。今單標雙結
者。以約眾生。說世界故）。
溫陵曰。性明心。指真如體也。性明圓。言不守自性
也。由其不守自性故。因妄明而發妄性。因妄性而
生妄見。於是從無相真。成有相妄。故曰從畢竟無。
成究竟有。然此能有所有。能住所住。悉皆非因所
因。悉皆無根本。文互見也。本此無住。建立世界眾
生。則知二者無因無木。全即倒妄而已。
迷本圓明是生覺妄（至）由是故有眾生顛倒。
（吳興曰。將欲復真等。此舉順修。況顯逆修。以明顛倒
<pb n="307"/>
之相。謂若圓觀真性。欲求於復。斯則已非真真如性。
何者。以除真如外。凡有修入。皆屬於權。故圓覺云。未
出輪迴而辨圓覺。彼圓覺性。即同流轉。順修尚爾。況
逆脩乎。（長水曰。生滅。婬欲故相生。殺盜故相滅）。
溫陵曰。因迷本性。故欲復真。然希欲心生。自已失
真。故曰欲真已非真真如性也。以非真而求復於
真。則宛轉成妄。故曰宛成非相。遂使生住心法。百
非競發。展轉重感。故眾相競生焉。無而忽有曰生。
生而暫停曰住。緣慮相續曰心。染淨差別曰法。眾
生顛倒。由是發生也。
阿難云何名為世界顛倒（至）變化眾生成十二類。
（溫陵曰。承前此有所有非因所因。以明之。有所有故
有分段。有分段故有方位。界為方位故。因此界立也。
無所因則無所住。無所<bz>〔性〕</bz>則常遷流。世為遷流。故因
此世成也。以世涉方。以方涉世。俱成十二。所以眾生
正報。因果和合亦成十二。故涉<bz>〔平〕</bz>其間者。悉從其變。
此世界顛倒之由也。
孤山曰。從畢竟無。成究竟有。故有東西南北之分
段。指此分段。名之為界。然其所有。本無其因。故云
非因所因。此惟妄住。故云無住所住。既非真性常
住。則有過現未來。遷流不住。三世成矣。以世涉方。
以方涉世。俱成十二。所以眾生正報。因果和合。亦
成十二也。吳興曰。第四卷方世相涉。加流變三疊。
彼對依報。顯於正報六根功德各千二百也。此中
相涉。以依從正明世界顛倒。立十二類生也。即前
云功德。此云顛倒。古師用此釋前三疊者。其可順
乎。
是故世界因動有聲（至）窮十二變為一旋復。
（吳興曰。此就聲塵。當體為因。從因聲有色。至因味知
法。則展轉相因。以顯六亂之相也。最後知法者。知即
意根。法即法塵。以後例前。則有聞聲見色等義。况云
六亂妄想。是知聞覺知見。皆歸妄想）。
孤山曰。萬物皆從流動生形。動則有聲。形即色也。
故曰因動有聲。因聲有色。香味觸法。皆相因而具
焉。由此六境。發起六情。名六亂妄想。正為惑業之
本。故名業性。十二類生。因此輪轉也。世間聲香味
觸。牒上六亂妄想之類也。謂其區分既各十二。窮
變亦各十二。故六亂妄形。自無明緣行。而變以至
老死。終而復始。故曰窮十二變。為一旋復。
乘此輪轉顛倒相故（至）若非有想若非無想。
（泐潭曰。明業惑果三。而卵生胎生等即果類也）。
補註曰。此總標也。由十二區分。窮變旋復。故輪轉
顛倒。各具十二。而變化眾生。成十二類也。
阿難由因世界虗妄輪迴（至）人畜龍仙其類充塞。
（吳興曰。依㲉而起曰卵生。含藏而出曰胎生。假潤而
興曰濕生。無而忽有曰化生。如是四生。由內心思業
為因。外㲉胎藏濕潤為緣。藉緣多少而成次第。卵生
具四。所以先說胎生。具三濕生。具二化生。惟一謂思
業也。此依瑜伽所解）。
溫陵曰。卵惟想生。虗妄即想也。想體輕舉。名動顛
倒。卵以氣交。名和合氣成。想多升沈。名飛沈亂想。
故感魚鳥飛沈之類也。十二類各八萬四千者。各
由八萬四千煩惱感變也。羯邏藍云凝滑。入胎初
位。胎卵未分之相也。胎因情有。雜染即情也。情生
於愛。名欲顛倒。胎以精交。名和合滋成。情有偏正。
名橫竪亂想。故感人畜橫竪之類。遏蒲曇云皰。即
胎卵漸分之相也。虗妄雜染。執著留礙等。有情皆
具。但隨偏重者感類耳。
（携李曰。依㲉而起。曰卵生。携李曰。含藏而出。曰胎生）。
由因世界執著輪迴（至）含蠢蝡動其類充塞。
（泐潭曰。假潤而興曰濕生。蔽尸云軟肉。濕生初相也。
既不入胎。故無前二位矣。十生皆本於婬欲。起於情
想。以迷情愈妄故。化理愈乖。以至蕩為空散。頑為木
<pb n="308"/>
石。妄末雖殊。妄本一也）。
溫陵曰。濕以合感。執著即合也。合由愛滯。觸境趨
附。名趣顛倒。濕以陽生。名和合煖成。所趣無定。名
翻覆亂想。故感蠢蝡翻覆之類也。
由因世界變易輪迴（至）轉蛻飛行其類充塞。
（泐潭曰。無而忽有曰生。羯南云硬肉。蛻即成體。軟
相也。下皆稱羯南者。諸類通稱止此。若第五鉢羅奢
佉曰成形。則各隨狀貌。非通稱也）。（孤山曰。無而忽有
之化。如蠐螬蟲脫換。故皮欣取新質。意欲飛騰。故云
轉蛻飛行也）。
溫陵曰。化以離應。變易即離也。離此託彼。名假顛
倒。觸類而變。名和合觸成。轉故趣新。名新故亂想。
故感報亦爾。蛻脫故趣新也。如虫為蝶。則轉行為
飛。如⿱少隹為蛤。則蛻飛為潛。凡以不同形而相禪。皆
轉蛻也。
由因世界留礙輪迴（至）休咎精明其類充塞。
（溫陵曰。一切精明神物。皆情耀也。其想已結。成精耀
故。但有色而已。涅槃云。八十神皆因留礙想元。成此
精耀。此雖至精至神。亦未離乎乘彼輪轉顛倒相也。
（携李曰。此有色者。精耀留礙。即業果之色。故有休咎
吉凶之殊）。
資中曰。事日月水火。和合光明。堅執不捨。障隔不
通。名為留礙。精明顯著。因此受生。故名色相。星辰
日月吉者為休。凶者為咎。至于爝火蚌珠。皆是此
類。
由因世界銷散輪迴（至）空散銷沉其類充塞。
（資中曰。此有想無色。而不成業體故。亦稱羯南。又有
惑業昏重。形色銷磨。體合空昧。識附陰隱。亦空散銷
沉類也）。
溫陵曰。厭者著空。滅身歸無。名銷散輪迴。迷漏無
聞。名惑顛倒。厭有歸無。則依晦昧空故。和合暗成。
而名陰隱亂想。即無色界外道類也。
由因世界罔象輪迴（至）神鬼精靈其類充塞。
（溫陵曰。虗妄失真。邪著影像。無所託相。從憶想生。於
罔象中。潛結貌狀。其神不明。而幽為鬼。精不全而散
為靈。無有實色。但有想相）。
資中曰。蹈跡附影之類。皆從憶想所生。論因或如
外道凡夫。詞禱神明。託附形像。終身奉事。志慕靈
通。因果相酬。故生其類。
由因世界愚鈍輪迴（至）化為土木金石其類充塞。
（溫陵曰。不了諦理。則頑冥無知。而精神化為土木金
石也）。（携李曰。知精神化為土木金石。無復情想。即枯
槁也。如劫毗羅之石。燕昭墓之木。鄭人緩之。此皆精
神之化也）。
資中曰。外道計無情有命。金石堅牢。或習定凝。
思專枯槁。心隨境變。遇物成形。如華表生精黃頭
化石之類。是也。
由因世界相待輪迴（至）以鰕為目其類充塞。
（溫陵曰。水母之類。以水沫為體。以鰕為目。本非有色。
待物成色。不能自用。待物有用。迷失天真。綿著浮偽。
彼此異質。染緣相合。故曰因依）。
資中曰。和合巧偽。改故作新。或假託因依。[逅-口+巾]為形
勢。資身養命。業果相循。不從自類受身。故名非有
色相等。有情身內。八萬戶蟲。並是此類。
由因世界相引輪迴（至）呪詛厭生其類充塞。
（溫陵曰。邪業相引。使性情顛倒。而乘呪託識。不由生
理妄隨呼<bz>〔名〕</bz>即世間邪術呪詛。精魅厭物。因而有生
者也。
資中曰。有一類生。因聲呼名。引發性成。如蝦蟆等。
以聲附卵。論因或是樂為淫聲。習以生著。從自性
類。不假他成。名非無色相。藉聲誕質。故云無色。
由因世界合妄輪迴（至）異質相成其類充塞。
（溫陵曰。二妄相合。性情罔昧。異質相成。生理回互。如
<pb n="309"/>
彼蒲盧。本為桑蟲。非有蜂想。而成蜂想）。
資中曰。誣罔取他。納為己有。名罔顛倒。背親向義。
寄死託孤。忘本蒸嘗。認彼宗嗣。是其因也。吳興曰。
以異質故。非有想相。以相成故。成想羯南。
由因世界怨害輪迴（至）皆遭其食其類充塞。
（孤山曰。土梟破鏡。孟康曰。梟鳥名也。食母。破鏡。食父。
黃帝欲絕其類。使百物祠用之。破鏡如貙而虎眼。今
云鳥者。恐譯人誤。或鳥字合是等字。後人妄改耳）。
溫陵曰。怨害相酬。傷殺相反。生理恠誕。棄絕倫義。
故感土梟之類。因土塊毒果成形。非無鳥想。而本
無想也。資中曰。父母有愛。名非無想相。怨無有愛。
故云無想。問。既是怨對。無感生緣。何得用附而生。
怨中有愛。答。如畜猪羊。貪殺故養。豈非怨中亦有
愛乎。
是名眾生十二種類。
溫陵曰。此皆不了妙覺明心。迷陷情欲。積妄發生。
望隨輪轉。非正修行。莫能免脫。故下文示以除妄
修證之法焉。

<sarticle>新刻三續玄言釋經精解評林卷之三　恕集</sarticle>

<other>大佛頂如來密因脩證了義諸菩薩萬行首楞嚴經
　第八</other>
阿難如是眾生一一類中（至）具足如斯虗妄亂想。
（孤山曰。元是真具。具無具相。一切皆空。如是了知。始
可議道）。（溫陵曰。以一一類心妄種皆具。一則現起名
事造。餘則冥伏名理具。以妄本無體。元是真心）。
溫陵曰。十二顛倒。即動顛倒。欲顛倒。至殺顛倒也。
以是妄擾真心。而成八萬四千亂想。各具即互具。
汝今脩證佛三摩地（至）三者增進違其現業。
（吳興曰。除去毒蜜喻。除其助因。及刳其正性也。湯水
如正行。灾香如助行。甘露辟所證之理）。（長水曰。前問
至何漸次得脩行目。今此二正行。故云真脩）。
孤山曰。言漸次者。事漸理圓。不同偏教之漸也。問。
此三漸次。於天台六即中。屬何位邪。答。名字中脩。
能成觀行。及發真似也。
云何助因阿難如是世界（至）第一增進脩行漸次。
（吳興曰。食甘等舉段食之損益。欲除五辛之助因也。
以五辛能發婬恚。猶毒死之食焉）。（孤山曰。五辛者。楞
伽經云。[葸-十+夕]蒜韭薤興渠也。應法師云。興渠梵音訛也。
正云興宜。慈愍三藏云。根如蘿蔔。出土辛臭。慈愍冬
至彼土。不見其苗。則此方無。故不翻也）。
溫陵曰。四食者。人間段食。謂所飡必有分段。鬼神
觸食。但歆觸而飽。禪天思食。食至或但思之而飽。
識天識食。既無形色。但以識想。此直明眾生皆衣
食住。而因食戒斷五辛。不必他引也。五辛內發婬。
故名助因也。恚外引邪魅。
云何正性阿難如是眾生（至）第二增進脩行漸次。
（泐潭曰。清淨戒律。即四棄也）。（吳興曰。不婬故無相生。
乃至不妄故不還宿債。以大妄語。貪其供養。故約位
言之。此應在外。凡觀行之中）。（資中曰。此如法華現身
所得六根清淨。即相似位也）。
溫陵曰。欲刳婬殺正性。必持戒律。不飲酒防亂之
至也。不噉生。防殺生至也。律中五果。皆須火淨。示
不噉生氣也。婬如毒蛇怨賊者。能害法身殺慧命
故也。執身使無犯也。執心使無思犯也。婬殺相襲。
偷劫相負。由無禁遏故。禁戒成就。二業永無。業性
刳盡。則妙性圓明。
云何現業阿難如是清淨（至）第三增進脩行漸次。
（泐潭曰。三種漸次。以戒為體）。（長水曰。世界清淨。皎如
琉璃。則真空之體現矣。所謂清淨奢摩他。如鏡現諸
像也）。（吳興曰。此中別指初住以上。名為聖位。若下文
云。以三增進故。能成五十五位真菩提路。則通取十
<pb n="310"/>
信也）。（補註曰。密理也。圓智也。淨妙行也。即法身等三
德）。（携李曰。孤山以瓔珞五十二位。對今辨之。有一合
三開之相。一合者。合十信。為乾慧地也。三開者。開初
住為十信心。開十向為四加行。開等覺為金剛乾慧
也。□□□說。惟四□□□□則道□□）。
溫陵曰。流逸奔塵。起現前業。由戒禁制。得不流逸。
斯能違遠。因不流逸。由斷客塵煩惱也。旋元自歸。
漸入如來藏理也。塵既不緣下。此又進破根本無
明也。前屬以位。但云不多流逸。今取真證。乃是根
塵泯亡。逆無明流。純一真性。微細生滅。六用不行。
故國土身心妙圓清淨。與如來合。故一切如來密
圓之心。淨妙之性。皆現其中也。華嚴十忍。第三曰。
無生法忍。謂不見有少法生。不見有少法滅。離諸
情垢。無作無願。安住是道。名之曰忍。言法忍者。即
乾慧地無間道也。業淨性明。乃可發行升進聖位。
五十七位。各隨行相立名。使觀其名義。知所修進
也。吳興曰。上三漸次。且約麤細前後分別。若圓修
者。豈不以違其現業為創心發觀之本歟。故第一
漸次即云。脩菩提者。永斷五辛也。當知菩提無漸
次。漸次取菩提。辟如滄溟太霄。詎有涯量。由操舟
舉翮之異。而里數生焉。此下乾慧地等。即後二漸
次之所階也。
阿難是善男子欲愛乾枯（至）乾有其慧名乾慧地。
（吳興曰。是善男子。指圓教外凡之人也）。（吳興曰。人法
二執。了無實性。故曰執心虛明。即惑成智。體具寂照。
故曰罃十方界。大品十地初名乾慧。天台於圓教十
信前。立五品位。且曰義推如大品乾慧地也。噫智者
隨時。此經未至。而所立名位。懸契佛心。非聖人孰能
是哉）。
溫陵曰。欲愛潤惑。根境造業。生死相續。唯此而已。
故欲枯境謝。則殘質不續。無所汩雜。故執忍虗明。
純是智慧。然初入位。未與如來法流水接。則乾有
其慧而已。聖位始於十住。而以信為初因。又於信
前立乾慧。地前立四加。妙前立金剛。乾慧者此三
為轉位關要昇進方便。初從凡發迹。慧性不圓。不
能入信成賢。賢行既成。不加功用。不能登地成聖。
聖位既終。非金剛慧斷。不能造妙成佛也。
欲習初乾未與如來（至）中道純真名信心住。
（吳興曰。以觀行心。緣中道理。相續無間。流入初信）。（真
際曰。言圓妙開敷者。即見惑先落。三諦似顯也。從真
妙圓等。釋成上句。謂從乾慧真妙圓心。重發此位。真
妙信心。心與理冥。故曰妙信常住）。
長水曰。捨欲愛。超乾慧。猶在凡地。未入法流。故須
於如來薩婆若海。中中流入。無所偏滯。則圓妙之
性。於是開敷。然猶餘妄習非真妙圓。又須從真妙
圓。重發真妙。而常住妙信。使一切妄想。滅盡無餘。
中中之道。純真無妄。故名信心。住餘皆由此增進。
更無別法。
真信明了一切圓通（至）得無遺忘名念心住。
（真際曰。心真而明。則一切圓通。而陰等不礙。故能洞
照宿習。憶治無遺）。（泐潭曰。能習氣名為念心。陰處界
三。即世間生處習氣也）。
吳興曰。捨身受身。即分段生死也。一切習氣。即思
惑正使也。故下文明五不還天。所斷欲惑。亦名習
氣。又應通指二死為捨身。總名五住為習氣。
妙圓純真真精發化（至）進趣真淨名精進心。
（孤山曰。前雖憶念。習氣未融。此則精明。故得發化）。（吳
興曰。化變也。變諸妄習。純成真明。言其精也。惟以下
示其進也）。
溫陵曰。妙圓通性。既純既真。則妄習皆化。唯一精
明。而進乎真淨。行無雜糅。故名精通。
心精現前純以智慧名慧心住。
（携李曰。由精進而智慧則純明矣）。
<pb n="311"/>
溫陵曰。妄習既盡。故心精現前。而進趣云為。純智
無習矣。
執持智明周徧寂湛寂妙常凝名定心住。
（孤山曰。有慧無定。至德不凝。故以定□□凝慧）。
溫陵曰。慧既純明。須定以持之。吳興曰。周徧寂湛。
謂定之用。寂妙常凝。謂定之體。
定光發明明性深入惟進無退名不退心。
（長水曰。定久生光。湛極而動。故能進也）。
溫陵曰。以定持慧。至於寂湛故性也。發明而深入
於道。
心進安然保持不失十方如來氣分交接名護法心。
（吳興曰。久進涉動。失於安然。故須保持）。（長水曰。既能
深入。又能保持。使道同十方。氣合如來。是謂護法）。
吳興曰。按圓位。至此斷三界思盡。即六根清淨之
正位也。配瓔珞屬七住。將大品當佛地。約婆沙齊
三十四心。智者云。三藏佛位。望六根清淨位。有齊
有劣。同除四住。此處為齊。若伏無明。三藏即劣。既
是　真斷惑之大節。故持示云。十方如來。氣分交接。
覺明保持能以妙力（至）重重相入名迴向心。
（資中曰。由護法心。進合如來。得妙覺明。護持不失。故
能妙回向。回佛慈光。則回果向因也。向佛安住。則回
因向果也。因果交參。體用互攝。故譬雙鏡云云）。
吳興曰。覺明保持。即護法心也。上氣分交接。則自
他心佛相應相冥。今迴佛慈光。向于佛境。則與智
明相對相照。故曰猶如雙鏡等。又約十方如來。對
照亦然。故曰其中妙影等。携李曰。迴佛慈光。向於
己身。迴己身心。向佛安住。己身佛身。彼此迴向。故
如雙鏡。
心光密迴獲佛常凝（至）得無遺失名戒心住。
（吳興曰。迴向既成。同佛常寂。常寂之體。即是無上妙
淨明心。安住此心。正防無明微細之患。故得戒名）。
溫陵曰。由回佛心光。而得之於我。故曰獲佛常凝
無上妙淨。常凝則對鏡無動。妙淨則涉塵不染。而
戒心成矣。
住戒自在能遊十方所去隨顧名願心住。
（興福曰。戒不能拘。故所去無礙。（吳興曰。準天台圓教。
未斷無明。生同居者。名為願生。正符此文也。又說十
信出假。利益眾生。今遊十方。亦合其義）。
真際曰。對境無動。涉塵不染。是謂住戒自在。無動
無染。則無適不可。故能遊十方。所去隨願也。修行
之初。必枯絕欲愛。使心性虗明。然後能入法流。開
妙圓性。真性明圓。細習乃現。遂發行治之。使純智
無習。又持之以定。使寂湛發光。深入於道。護持不
失。斯能迴佛慈光。獲佛淨戒。而涉塵不染。所去隨
願。此十信之序也。
阿難是善男子以真方便（至）圓成一心名發心住。
（携李曰。十種妙心。圓成為一。故得安住。名發心住）。（吳
興曰。真方便者。謂真家之方便。又真即方便。皆以道
心脩故）。
泐潭曰。真方便。妙慧也。十心。十信也。十心頓發。圓
成一心。住佛智地。名發心住。聖位以十信為初因。
信者。真純無妄之謂。以十住十行十願十地為漸
次。而終於等妙。皆相攝而設。欲令行人從信趍入。
住佛智地。而依智起行。濟行以願。由是超三賢。入
十聖。登等妙。此脩證之序也。住者。依無住智。永不
退還之謂。
心中發明如淨琉璃（至）履以成名治地住。
（吳興曰。能證心如琉璃。所顯理如精金。履治也。依前
心地。以觀治之）。
携李曰。心中發明。內外精瑩。牒心精發暉義也。履
是妙心。以為真基。名曰治地。如將築室。必先治地。
乃可興作也。
心地涉知俱得明了遊履十方得無留礙名脩行住。
<pb n="312"/>
（泐潭曰。由內外精瑩。治成心地。故所涉所知。俱得明
了。則任運修進。得無留礙）。
吳興曰。上治地由境得名。此脩行從智受稱。境發
於智。故云心地涉知等。以智徧修。故云遊履十方
等。真際曰。以心住境。以境住心。心境無奪。故得明
了。
行與佛同受佛氣分（至）入如來種名生貴住。
（溫陵曰。妙行密契。則妙理冥感。將生佛家。為法王子。
故名生貴。中陰喻冥感之理也。現陰已謝。後陰未生
之中。名曰中陰。
孤山曰。分真智與究竟智等。名行與佛同。分證理
與究竟理等。名受佛氣分。如中陰下。以喻顯之。究
竟權智如父。實智如母。任運相合。名自求父母。密
齊果德。如陰信冥通。斯即稟佛遺體。初託聖胎也。
既遊道胎親奉覺胤（至）人相不缺名方便具足住。
（孤山曰。此喻雖在真因。而自行利他之相。同佛不缺
也）。
溫陵曰。同妙行之氣分。冥妙理之中陰。是遊道胎
奉覺胤也。道胎既成。故妙相不缺。而脩行方便具
矣。
容貌如佛心相亦同名正心住。
（孤山曰。容貌喻應用。心相喻理智）。
溫陵曰。容貌外同。心相內異。非正心也。
身心合成日益增長名不退住。
（溫陵曰。同佛之德。有進無退）。
孤山曰。色心互融。不相妨礙。故曰合成。
十身靈相一時具足名童真住。
（溫陵曰。具體而微。故以童稱。十身者。菩提身。願身。化
身。力身。莊嚴身。威勢身。意生身。福身。法身。智身也）。
資中曰。十身靈相。即盧舍那也。聲聞身。緣覺身。菩
薩身。如來身。法身。智身。國土身。業報身。眾生身。虗
空身。此十種身。如隨色珠。顯現自在。菩薩雖未如
佛。分得此相。
形成出胎親為佛子名法王子住。
（孤山曰。出胎喻破第九住無明義。從理起用亦如之。
紹隆佛種。故云佛子）。
溫陵曰。自發心至生貴。名入聖胎。自方便具足至
童真。名長養聖胎。至此長養功終。故喻出胎王子。
表以成人如國大王（至）陳列灌頂名灌頂住。
（孤山曰。表以成人堪行佛事也。陳列灌頂者。華嚴云。
轉輪聖王所生太子。母是正后。身相具足。坐白象寶
妙金之座。張大網縵。奏諸音樂。取四大海水。置金瓶
內。王執此瓶。灌太子頂。是時即名受王職位。菩薩受
職亦復如是。諸佛智水灌其頂故。名為受大智職菩
薩）。
興福曰。大國王。天子也。嫡嗣曰太子。剎利王。諸王
也。嫡嗣曰世子。將付國位。取大海水灌頂。表為王。
當承用眾智。今此位眾德潛備。堪任佛事。故表以
成人。陳列灌頂也。言以國事分委。則非正付國位。
特表成人而已。盖此方極十住。若十地行滿。乃堪
正付。故華嚴十地菩薩。受佛職位。此輪王太子受
職。夫發心必治地。治地乃修行。修行然後生如來
家。而具覺相。同佛心。長道體。圓十身。為佛子。任佛
事。此十住始終之序也。
阿難是善男子成佛子已（至）一切眾生名饒益行。
（長水曰。行者住之增進。以十度為體。歡喜即檀度。十
方隨順。約自行為歡喜。故饒益即戒度。戒無惱害。能
饒益故）。
溫陵曰。具佛妙德。故能十方隨順。無適不可。自他
利備。機應俱喜。故名歡喜。善推妙德。益以利人。故
名饒益。
自覺覺他得無違拒名無瞋恨行。
（溫陵曰。瞋恨生於違拒。由無違逆。故無瞋恨）。
<pb n="313"/>
長水曰。自覺故無明不能違智。覺他故有情不能
拒化。二利兼成。故無瞋恨。
種類出生窮未來際三世平等十方通達名無盡行。
（携李曰。觸類而長。隨機而應。利行無盡無盡行。名無
屈撓）。
孤山曰。種類出生者。化十界身。化復作化也。窮未
來際。益物庶盡。竪徧三世。橫周十方。
一切合同種種法門得無差誤名離癡亂行。
（携李曰。於法不了曰癡。於行紛錯曰亂。今能一合於
法。得無差誤。故離癡亂）。
孤山曰。妙智了達塵妙法門。異名別說。同歸一理。
故離癡亂。
則於同中顯現群異一一異相各各見同名善現行。
（泐潭曰。善現即慧度。理能顯事。名同中現異。事能顯
理。名異相現同）。
孤山曰。同中現異。達理即事故。異相見同。達事即
理故。溫陵曰。由無癡亂。故能於種種法門。互現隨
應。圓融自在。所謂善現也。
如是乃至十方虗空（至）不相留礙名無著行。
（孤山曰。方便以權為事。塵中現界。即權智所顯）。
溫陵曰。此由善現行。充擴圓融也。塵中現剎。名現
界。不壞塵相。名現塵。
種種現前咸是第一波羅蜜多名尊重行。
（吳興曰。智慧輕薄。般若尊重。故此名焉）。
溫陵曰。種種所現皆是般若性德。無作妙力。自在
成就。故名尊重。金剛稱第一波羅蜜。即般若也。
如來圓融能成十方（至）性本然故名真實行。
（吳興曰。上善法行。全性起脩。故成法則。此真實行。全
脩是性。故皆無為）。
溫陵曰。十方諸佛。以是成道。以是利生。故名善法。
總括前行。無非真性本然妙用。相雖萬殊。體惟一
真。故名真實。如是十行。乃至後位。不離前法。而皆
相攝。別設者一使行人隨位增進。開擴性覺。淨治
惑障。而成熟佛果也。
阿難是善男子（至）救護一切眾生離眾生相回向。
（溫陵曰。前十住十行。出俗心多。大悲行劣。此須濟以
悲願。處俗利生。回真向俗。回智向悲。使真俗圓融。悲
智不二。是名十回向。亦名十願也）。
泐潭曰。滿足神通。至遠諸留患。牒前現塵現界。不
相留礙等事。謂此行滿足。當脩回向行也。回向之
行。悲願㝡深。故軄在度生。然見有可度。即涉有為。
背涅槃路。故須滅除度相。回無為心。向涅槃路也。
壞其可壞遠離諸離名不壞回向。
（吳興曰。壞其可壞。從所壞境說。遠離諸離。約能壞。智
論。不見可壞之相。是名不壞）。
溫陵曰。壞其可壞。謂遠離一切虗妄境界也。遠離
諸離。謂離遠離幻亦復遠離也。得無所離。即除諸
幻。而證不壞矣。
本覺湛然覺齊佛覺（至）名至一切處回向。
（吳興曰。上覺言智。此地言理。皆因果體同。故云等也
至也）。
溫陵曰。無壞不壞。無離不離。乃湛然齊佛覺湛。故
精真發明。地如佛地。前覺等一切。則真如體徧也。
此地至一切。則真如界遍也。
世界如來互相涉入得無罣礙名無盡功德藏回向。
（補註曰。準吳興解。則世界即理。如來即智也）。
吳興曰。真界真體。二俱圓遍。故涉入無礙。任運發
揮。德用無盡。
於同佛地地中各各（至）名隨順平等善根回向。
（携李曰。約一多回向。於同佛地。一也。各生清淨。多也。
此二相涉。故得平等）。（長水曰。同佛地即前地如佛地
也。於一切處。各起淨因。取涅槃道。是謂平等善根）。
孤山曰。於諸佛理地。起萬行真因。依此真因。發越
<pb n="314"/>
揮散。周徧法界。以取究竟涅槃之道。行從理起。名
隨順平等。能生道果。名為善根。
真根既成十方眾生（至）隨順等觀一切眾生回向。
（孤山曰。依因發生。故曰真根。皆我本性。迴眾生若己
也。不失眾生。泯己同他也。
溫陵曰。平年善根。性真圓融。周徧法界。故十方眾
生。皆我本性。我善既成。故能成就一切眾生善根。
無有遺失。無有高下。故名隨順等觀。
即一切法離一切相（至）名真如相回向。
（資中曰。如故即。真故離。有即有離。是假真如。二無所
着。乃真真如也）。
孤山曰。即一切法。假也。離一切相。空也。二無所著。
中也。
真得所如十方無礙（至）名法界無量回向。
（携李曰。以真如如境。境亦如如。故十方無礙。十方所
也。無礙如也。真如故非縛。有所故非脫）。
孤山曰。三德妙性。於此圓成。不見十界。高下差別。
故云法界量滅。溫陵曰。初證性德。以為齊佛。以為
如佛。以為至一切處等。皆存量見。則法界性未離
有量。及乎性德圓成。乃滅量見。乃得無量。此總治
前位限量情見。此性圓成。可入十地矣。
阿難是善男子盡是清淨（至）次成四種妙圓加行。
（興福曰。加行以尋思為體。印持為性。依四尋思。故為
四加）。
溫陵曰。四十一心者。乾慧一。信住行向各十。小乘
通致皆有四加。而非妙非圓。故此特標妙圓加行。
即以佛覺用為己心（至）欲然其木名為煖地。
（孤山曰。依明得定。名之為煖）。
長水曰。佛覺。果智也。補註曰。前之佛覺。雖曰能齊。
未能正證。今將趨聖果。故即用佛覺。為己因心。復
加功行。以求正證。初入因位。未即德果。故辟鑽火。
方得煖相。
又以己心成佛所履（至）下有微礙名為頂地。
（吳興曰。依煖地心修佛果智。智觀於心。故如足履地。
心相垂盡。故若依非依。高山喻當位之心。虗空喻一
依之理。無明未盡故下）。
泐潭曰。前以佛覺為己心。以此己心成佛行。則因
心果覺。已鄰極矣。故譬如登高山。身入虗空。但因
果未融。心迹尚滯。故有微礙。然到頂地。少需＆CB17544;進。
則微礙除矣。
心佛二同善得中道如忍事人非懷非出名為忍地。
（吳興曰。忍取信順之義。今心佛二同等。即信順僧中
辨事。忍則默然。既不懷疑。亦不出說也）。
溫陵曰。己心佛覺。融為一體。曰二同。因果兩忘。二
邊不立。曰中道。而此中道。將證未證。故如忍事人。
非懷非出。
數量銷滅迷覺中道二無所目名世第一地。
（孤山曰。世第一法者。□□□漏。故名□。□□是最勝。
□□□。離有漏□□。□名世第一法）。
吳興曰。若迷中道。及覺中道。皆是數量。即世間義
也。今既消滅。二無所目。當出世間。然猶未入初地。
故名世第一也。溫陵曰。若進十地。極乎妙覺。乃出
世第一也。
阿難是善男子於大菩提（至）盡佛境界名歡喜地。
（孤山曰。總攝功德。為勝依持故。令得長生。故名為地。
以入見道。親證真如。自知不久。證大菩提。生歡喜故）。
孤山曰。覺通如來。智同佛智也。盡佛境界。理齊佛
理也。三諦圓融名佛境界。比前曰盡。其實未盡。以
初得法喜。故名歡喜。溫陵曰。十地者。蘊積前法。至
於成實。一切佛法。依此發生。故謂之地也。自十信
已還位。皆躡迹相資。直趨妙覺。於中不無斷證。是
皆不斷而斷。不證而證也。
異性入同同性亦滅名離垢地。
<pb n="315"/>
（真際曰。由前於大菩提。善得通達。名異性入同。同性
亦滅者。若見於同。即為垢矣）。
泐潭曰。通大菩提。盡佛境界。一切障礙。即究竟覺。
眾生國土。同一法性。是異姓入同也。然見異見同。
還是情垢。至於同性亦滅。乃名離垢。華嚴云。辟如
真金。置礬石中。如法鍊已。離一切垢。
淨極明生名發光地明極覺滿名𦦨慧地。
（携李曰。成就勝定大法總持。能發無邊大慧光。故前
地明生此地覺滿。發慧光也）。
溫陵曰。發光者。情見之垢淨。則妙覺之明生也。𦦨
慧者。明極覺滿。如大火聚。一切緣影悉皆爍絕故也。
一切同異所不能至名難勝地。
（吳興曰。登地智名同地前智。名異至猶及也）。
溫陵曰。由前燄慧爍絕故。一切同異。所不能至。至
尚不能。孰能勝哉。
無為真如性淨明露名現前地盡真如際名遠行地。
（孤山曰。同異既遠。真如自露）。（吳興曰。盡真如際者。斯
是無際之際。理既無。際行豈近乎）。
溫陵曰。同異不至。則真如淨性。明露現前矣。真如
現前。分證則局。盡際乃遠。回超極造。故名遠行。
一真如心名不動地。
溫陵曰。既盡其際。乃全得其體。一真凝常。故名不
動。
（孤山曰。真如之性。本不動故）。
發真如用名善慧地。
（資中曰。此菩薩具四無礙智。演說何僧祇句義。無有
窮盡。故名發真如用）。
溫陵曰。既得真體。斯發真用。凡所照應。無所不真。
無所不如。故名善慧。
阿難是諸菩薩從此已往（至）亦目此地名脩習位。
（問。後位既無。修習復有斷障之事。何邪。孤山答。此明
智悲功。終得十地果而已。若論斷障則等覺之位。猶
是修習。故至妙覺。乃名無學。
溫陵曰。此結前顯後也。聖位總束有五。一資糧。三
賢也。二加行。四加也。三通達。初地也。四修習。即此
也。五無學。妙覺也。自初發信。至超賢入聖。皆脩習
之事。而此位已超八地。無功用道。智悲並圓。則脩
習之功。終畢於此。故名修習。以結十地之因也。次
後乃十地之果。無復修習矣。華嚴十地。以金剛藏
表因。解脫月表果。亦以因地有脩。果地無脩也。
慈陰妙雲覆涅槃海名法雲地。
（吳興曰。以無緣慈。普蔭眾生。本涅槃相。如雲覆海）。（孤
山曰。蔭蔽一切。充滿法身故）。
溫陵曰。慈陰妙雲。十地果德也。涅槃海。妙覺果海
也。十地果滿。智悲功圓。無復自利。純是利他。故大
慈之陰。充偏法界。無心無緣。而應彼心。緣施作利
潤。而本寂無作。稱合如來大寂滅海。故云覆也。
如來逆流如是菩薩順行而至覺際入交名為等覺。
（吳興曰。理無逆順。由權實智而得二名。如來權智下
隨機感故。謂逆菩薩實智。上合覺心故。謂順瓔珞云
等覺照寂。妙覺寂照。即其義至此二智相交。故名等
覺）。
溫陵曰。十地菩薩。混俗利生。與如來同。但所趨逆。
順。與如來異。盖如來逆流。出同萬物。菩薩順流。入
趨妙覺。已至覺際。故名入交。與佛無間。故名等覺。
即解脫道前。無間道也。此雖齊等。未極於妙。蓋能
順能入而已。須於大寂滅海。逆流而出。妙同萬物。
乃名妙覺也。
阿難從乾慧心至等覺已（至）金剛心中初乾慧地。
（吳興曰。瓔珞有云。等覺性中有一人。各金剛。幢慧。故
知金剛乾慧不可別開也。言初乾慧者。由此菩薩以
大願力。住壽百劫。修于三昧。今既始獲。豈非初邪。應
知今之乾慧。以障妙覺。無明初乾。未與究竟如來法
<pb n="316"/>
流水接故也）。
溫陵曰。此明等覺後心。妙覺伏道。妙覺之道。無別
行相。但從初乾慧。至等覺已。復起金剛心。從初重
歷諸位。破斷微細緣影。最後無明。使纖塵不立。乃
可入妙。為其復從初位以始故。名金剛心中初乾
慧地。識陰盡者。能入菩薩金剛乾慧即此也。前名
乾慧。以未與如來法流水接。此名乾慧。以未與如
來妙莊嚴海接。名雖乍同。義乃迥異。
如是重重單複十二方盡妙覺成無上道。
（吳興曰。十信十住十行十地。即單十回向。即複十以
四加行。只是十回向後心耳。并前乾慧及等覺位。故
有二也）。
溫陵曰。獨由信心。以歷諸位曰單。兼金剛心。重歷
諸位曰複。十二者。乾信住行向煖頂忍世地等金
是也。十二為因。妙覺為果。故單複十二。方盡妙覺
成無上道。
是種種地皆以金剛（至）清淨脩證漸次深入。
（携李曰。金剛三昧。不住不起。不滅不壞。不斷不異。不
脫。不變。入明慧性。不見身心法。然後成阿耨多羅三
藐三菩提）。（長水曰。奢摩他以照了自性為體。以分別
境界為緣）。
溫陵曰。此教其用金剛心。成就妙覺之方也。種種
地單複十二位也。十喻者。幻人。陽𦦨。水月。空華。谷
響。乾城。夢。影像化也。了法如此。則頓忘情解。纖塵
不立。故曰清淨脩證。奢摩他毗婆舍耶。云心觀。言
如來者。揀異小乘。
阿難如是皆以三增進故（至）五十五位真菩提路。
（吳興曰。三增進者。即漸次也。前三文下皆結示云。是
名增進脩行漸次。又云。從是漸脩。隨所發行。安立聖
位。或指金剛奢摩毗婆為三者。非也。五十五位者。除
前乾慧。由信至等覺是也）。
溫陵曰。三增進。三漸次也。聖位皆資之。以成就也。
信住行向地為五十。并乾慧四加等妙。有五十七
位。獨指五十五為菩提路者。等妙乃菩提之果。由
是路以趣證也。或指金剛觀察及止觀。為三增進。
作是觀者名為正觀若他觀者名為邪觀。
吳興曰。五十五位。既由三增進故。而得成就。今簡
邪正。所以約觀言之。
（携李曰。圓教之外。三乘所修。皆屬邪觀）。
爾時文殊師利法王子（至）我及眾生云何奉持。
（孤山曰。此經發起。為救阿難。是故先開圓解。次顯圓
行。行成入位。極乎妙覺。<bz>〔乘〕</bz>範來世。有始有終。於是文
殊請問經名。及奉持法也。
溫陵曰。上明證果竟。自此以下。名結經分。正宗未
終。而遽結經者。由初示密因。次開脩證。而卒乎極
果。則經之正範畢矣。結經後文。尚屬正宗。而名助
道分者。特助道而已。故於後別列。乃正助之辨也。
佛告文殊師利是經名（至）十方如來清淨海眼。
（真際曰。此經實大事因緣。非小智之法。故以文殊請
問而揭之）。
溫陵曰。大佛頂白傘盖無上寶印者。體極含覆。超
情離見。即如來藏之心印也。證佛心要。必契於此。
十方如來清淨海眼者。照窮剎海。淨絕纖塵。即爍
迦羅之法眼。也開佛知見。必資於此。
亦名救護親因（至）亦名如來密因脩證了義。
（孤山曰。亦名如來。下謂如來正果。藉此為因。權乘脩
證。皆不了義）。
溫陵曰。阿難為親。摩登為因。舉斯二者。明有緣皆
度也。無上正覺。由此經得。一切智海。由此經入。
亦名大方廣妙蓮華王十方佛母陀羅尼呪。
（溫陵曰。因果同彰。染淨不滯。於法自在。名妙蓮華王
出生十方一切諸佛。總一切法。持無量義。名十方佛
母陀羅尼呪）。
<pb n="317"/>
吳興曰。大方廣所說之法也。大方是體。廣是其用。
即空如來藏。具不空之用也。又常徧曰大。軌持曰
方。包博曰廣。如次配法身般若解脫。亦如來藏之
三德也。
亦名灌頂章句諸菩薩萬行首楞嚴汝當奉持。
（長水曰。結經分竟下為助道分。而有二科。一曰別明
諸趣。戒備失錯。始下文終于第九卷中。二曰詳辨廣
境。深防邪誤。始第九卷中如來將罷法座處。而終于
第十卷末）。
溫陵曰。菩薩由此受佛職位。故名灌頂章句也。吳
興曰。此經從天竺灌頂部中流出。蓋約密言。名灌
頂章句。有誦持者。則如來智水灌其心頂。亦如剎
利之受軄也。菩薩萬行。以首楞嚴為本。又脩此定
者。於一心中。具足萬行。故涅槃云。首楞者。一切事
竟。嚴者堅固。一切畢竟。而得堅固。名首楞嚴。
說是語已阿難即從座起（至）為是眾生妄習生起。
（吳興曰。前阿難問位。後佛言妙性圓明。離諸名相。本
來無有世界眾生。因妄有生。因生有滅。生滅各妄。滅
妄。名真等。於是先約因妄。有生明二種顛倒。後約滅
妄名真。明漸次諸位。然於世界顛倒中所說十二類
生。一徃且示欲界因果之相。其實界趣。說而未周。今
答位既終。故躡前妙性之義。領其庶彙。皆是真如發
起。如來委談諸趣）。
溫陵曰。前說真淨妙心。本來徧圓則法界一真。萬
動一體。宜無諸趣之異。其如方今現有。乃常情所
疑。故或執諸趣。而迷妙圓之體。或執妙圓。而撥諸
趣之業。以致失錯墮落。故特請問。冀行人詳明。而
知所戒備也。
佛告阿難快哉此問（至）自然從隊此名內分。
（問。憐由情愛生水可然。恨由怨憎。何以流淚。吳興答
曰。此中內分。悉約情論。以愛為情。且言少分。如喜怒
哀樂愛惡。六者皆人之情也。是故怨恨亦屬于情。情
則悲悲乃成淚。內外之義。當文難曉。須取下文。外分
顯之。且外分云。心持禁戒。舉身輕清心欲生天夢想
飛舉等。應知從持戒善及修禪定有人天乘者。即屬
外分。降斯已還。皆屬內分。
真際曰。心動於內曰情。故情為內分。情人之陰氣。
有欲者也。故因諸愛染而起。以陰積故。能生愛水
潤業。潤生輪迴不斷。職皆由此。諸愛不一。皆能感
水結惑。故曰流結是同。水性沉下。故情積之業。多
從輪墜。
阿難外分即是眾生分外（至）自然超越此名外分。
（溫陵曰。想能生勝。而卵以想生者。由染淨異也）。（吳興
曰。且指人天想心。名為外分。非出世三乘之智也。何
者前文因阿難問於地獄。乃至人天等道。於是佛說
妄習為二分。次約二分。以辨諸趣。諸趣之後。總結示
云。此等眾生不識心受此輪迴等。故知外分不出三
界也）。
真際曰。意緣於外曰想。故想為外分。想人之陽氣。
有冀者也。故因渴仰而發。以陽積故。能生勝氣。如
輕清雄毅等事。皆勝氣也。想能生勝。而卵以想生
者。由染淨異也。諸想不一。皆能輕清飛舉。故曰輕
舉是同。以輕舉故。多能超越。
阿難一切世間生死相續（至）死逆生順二習相交。
（孤山曰。生從順習死從變流者。以一切眾生皆愛生
而惡死也。是故生則順其習。死則逆其習故。復云死
逆生順。二習相交。此乃文辭互略耳。未捨煖觸。謂現
陰之末。中陰之初也）。
溫陵曰。人之情習。好生惡死。以生為順。以死為變。
逆順相交。謂方死方生之間也。一生善惡之業。即
於是時。隨其情想。輕重而感變焉。
純相即飛必生天上（至）一切淨土隨願往生。
（吳興曰。必生天上者。據下情少想多。但在四天之下
<pb n="318"/>
驗今純想所生。應是忉利以上。若單修善禪。則惟生
上界。若兼諸福。則隨徃十方。
携李曰。想體輕舉。故純即飛升。然此特純善。故止
於生天。若兼修福慧淨願。則二習交時。感變倍勝。
溫陵曰。於飛心中。旁論福慧。故皆云兼。
情少想多輕舉非遠（至）是等親住如來座下。
（真際曰。情少想多。此通舉也。理宜等降。四類分之。一
情九想即為飛仙。二情八想為大力鬼王。三情七想
為飛行夜义。四情六想為地行羅剎）。（携李曰。持戒護
法。出世淨想。則能親住如來座下）。
溫陵曰。勝想不純。少滯邪情。故感此類。其中下。謂
雖滯邪情。而有善願。斯感善緣。即天龍八部類也。
情想均等不飛不墜生於人間想明斯聰情幽斯鈍。
（興福曰。由所習情想。各在強弱。致有聰鈍之異）。
孤山曰。由昔情想感。今聰鈍。是知言均等者。總報
之業也。言幽明者。別報之業也。
情多想少流入橫生（至）重生無間二種地獄。
（真際曰。情多想少亦合分四。六想四想流入橫生。七
情三想墜為餓鬼。八情二想生有間獄。九情一想生
無間獄）。
溫陵曰。橫生者。情多故淪變。帶想故飛舉。而業重
不能。但為毛羣耳。俱舍說。大地最下有金水風輪。
有八寒八熱地獄。在三輪之上。此文說沉下水火
風輪。又似地獄。在三輪之下。疑此所指。非地下三
輪。乃地獄三輪也。言水輪火際。即寒獄第八也。受
氣猛火。謂受火氣以為身。故常被火燒。或得水飲。
亦化為火。故曰水能害己也。下洞火輪。即八熱獄
也。身入風火。二交過地。謂超寒獄。入熱獄也。熱獄
第八。名五無間。有間即餘七也。
（孤山曰。只就七地地獄。自有輕重而此無間非五無
間）。
阿難此等皆是彼諸眾生（至）造十習因受六交報。
（補註曰。六交者。如造業因眼。而餘五為助。至受報。時
亦徧及也）。（携李曰。從識造業。從根顯報。業報相會。謂
之交）。
溫陵曰。前略明情想感變。此詳明根境搆造也。十
習本於十惑。以習成惡業。六交因乎六根。而交起
惡報。
云何六報阿難一切眾生（至）所招惡報從六根出。
（真際曰。所名亡交報者。[王*(虍-七+(一/八/八/目))]師云。因與果交。今則不爾
但是時六根與惡報相涉也）。
吳興曰。造業招報。根識必俱。今以識為業。而報從
根者。盖業並由心。報多約色故也。
云何惡報從六根出（至）星火迸洒鼓空界。
（吳興曰。一者下標示。臨終下釋相。先見猛火等。即現
報也。亡者神識等。即生報也。發明下就眼根明二相
如是見火者。根明交報他皆放此。然一根惡報而五
根。徧受者。雖可了知。理而推之。必申六識造業之時
性中相知。用中相背。從業受報。法爾如斯。以相知故
六報互通。以相背故。諸相差別。惟識發現。信其不誣）。
溫陵曰。見覺屬火。故感猛火。畏見於境。恐藏於心。
六交皆直入無間者。就重言耳。成論云。極善極惡
皆無中陰。所以直入。聞聽屬水。故燒聽能為鑊湯
洋銅。鼻嗅生氣。故燒息能為黑烟紫燄。舌主味。丸
糜味類也。身主觸。炭觸類也。心正屬火。燒之轉
熾。故迸洒煽鼓。
二者聞報招引惡果（至）則能為電為雹摧碎心魄。
（溫陵曰。聞聽屬水。故觀聽旋復。則水不能溺。依之造
業。則能感波濤。注聞發聲。故為責罪。詰情之事。注見
能為雷吼者。聞波屬陰。見火為陽。陰陽相薄而成雷
故也。注息為雨霧。水隨氣變也。注味為膿血。水隨味
變也。注觸為畜鬼。水隨形變也。注意為電雹。意出於
心。水火交感也。一切物理。莫不因五行。乘陰陽以變
<pb n="319"/>
化故。此隨根轉變之事。皆不出此）。
吳興曰。上云見火。凡云聞波。今以近義詳之。如易
云。離為目為火。坎為耳為水。將恐見聞本乎水火
之性。故發燒注之相也。又其聞波所注諸根。循業
各變。難盡銷會。如注見則能為雷為吼等。似非眼
根所入之相。乃至下文。多此義例。聖言叵測也。
三者齅報招引惡果（至）為飛沙礰擊碎身體。
（孤山曰。魚敗曰餒。羮敗曰爽）。（溫陵曰。質礙也。履通也
齅業所依。不離通塞。故衝息能為質履也。衝見為火
炬。衝聽為沒溺得沸。則見覺屬火。聞聽屬水。明矣。飢
餒乖爽。由味隨氣變也。綻拆爛壞。由體隨氣變也。衝
思為沙。依土感也）。
資中曰。鼻根造業。貪齅諸香。故招毒氣。以受其報。
四者味報招引惡果（至）則能為飛熱鐵從空雨下。
（溫陵曰。舌噉生命。使彼承忍。故歷甞發苦。使己承忍
依見貪味。故能為燃金石。依聽發惡。故能為利兵刀
依齅。恣貪。籠取群味。故能為大鐵籠。觸味傷物。故感
弓箭以自傷。緣味思物。故感飛鐵以充味。
孤山曰。準眼耳鼻。云見聞齅此應云甞報。言味報
者。從所甞為名也。貪味則網捕燒野。以取禽獸。故
見鐵網猛𦦨之相。為承為忍。謂發言承領。忍聲甘
受也。
五者觸報招引惡果（至）則能為隊為飛為煎為炙。
（溫陵曰。大山來合。及鐵城火狗等。皆惡觸雜感也。觸
業所依。不出離合。屠裂即離相也。道趣獄路也。觀獄
王門。關兩觀也。廳按皆治罪之處。皆身觸所依也。括
袋所以收氣也。思業飄蕩。故感飛墜之事。剚插刃於
肉也。剚射𦒱縛。則相因旁舉也）。
孤山曰。合山刀劍。並由貪著男女身分而感也。
六者思報招引惡果（至）萬生萬死為偃為仰。
（携李曰。思必有所。故結思則為受。罪方所見能鑑證
故結見則為證。罪人事結聽則能為大。合石等。水土
交感也。車船㩜乃息氣乘亂思所變也。甞即舌根。聲
所自發也。大小已下皆言其身。乃觸業乘亂思所變
也。
溫陵曰。思屬土。而飄蕩。故先見惡風吹壞國。土等
事。思業所依。不出迷覺。荒奔迷思也。知苦覺思也。
阿難是名地獄十因六果（至）人不及處有十種僊。
（吳興曰。此總結上十因六果也）。（孤山曰。抱朴子云。求
仙要當以忠孝和順仁信為本。若德不脩。而但務方
術。終不得長生也）。
溫陵曰。僊遷也。人之形神。能遷而不死者也。故曰
存想固形。然終歸敗壞。比天為劣。比人為優。故別
開也。
阿難彼諸眾生堅固服餌（至）覺悟圓成名絕行仙。
（行簡子曰。此皆絕世離俗。熊經鳥伸者）。（携李曰。津液
內潤。綽約的絜。是名天行。吸取精粹。引生光色。是名
通行）。（携李曰。明鍊精思。念心獨照。曰照行。携李曰。坎
離水火。自相交遘。此修煉之士也）。
溫陵曰。以藥餌駐一期之壽。而不能輕舉者。地行
仙也。行去聲功行也。飡黃精松栢之類。久而身輕
者。飛行仙也。煉金石還丹之類。化骨易形。撮土點
石。以遊戲人間者。遊行仙也。乘陰陽運正。以調氣
固精遺形涉空者。空行仙也。鼓天池。嚥津液。氷雪
婥約。不交世欲。與天無異者。天行仙也。吞吸精色。
服虹飲霧。粹氣潛通者。通行仙也。能以術法。述道
自然者。道行仙也。澄凝精思。久能照應者。照行仙
也。或存想頂門而出神。繫心濟輪而煉丹。皆思憶
圓成也。內以坎男離女。匹配夫妻。外即採陰助陽。
攝衛精氣者。精行仙也。存想化理。心隨邪悟。能太
變化。其行絕世者。絕行仙也。
阿難是等皆於人中煉心（至）報盡還來散入諸趣。
（長水曰。言人中者。以仙趣無別總報即於人心總報
<pb n="320"/>
之上。加於前來十種脩。煉轉成仙也）。
吳興曰。山海經云。崑崙之山。廣都之埜。軒轅之丘。
不死之國。氣不寒暑。人皆數千歲。此亦眾私同分
非無定處。若但固形而不煉心。便希千歲。是猶見
卵而求時夜。不太早計乎。
阿難諸世間人不求常住（至）如是一類名四天王天。
（携李曰。六天由脩五戒十善而致。今約欲微增勝者
愛欲為輪[廷-壬+(同-(一/口)+巳)]根本。前明淪墜始此。此明超騰。亦始此
意。使初心未能成就禪定智慧。旦疾斷根本輪[廷-壬+(同-(一/口)+巳)]可
出）。
溫陵曰。未能離欲。且能窒欲使愛水不流。則湛性
澄瑩。故能初天託生也。
於己妻房婬愛微薄（至）如是一類名忉利天。
（孤山曰。忉利此云三十三帝釋焉）。
溫陵曰。此愛薄於前。故報居其上。後[逅-口+巾]然也。淨居
謂清淨自居之時。未全清淨之味。為有微愛故也。
日月居須彌腰。忉利居頂。以澄瑩增明。故能超之。
逢欲暫交去無思憶（至）如是一類名兜率陀天。
（欲心不作。故動少靜多。六欲下二名地居天。上四名
空居天。不須日月。常明以蓮華開合分晝夜。故名時
分）。（真際曰。兼修禪定。麤住細住。所謂兜率。天業也）。
溫陵曰。一切時靜下。言雖靜心愈多。亦未免應觸。
此能少欲。未能無心也。兜率天有內院外院。三灾
至三禪。而此言不及者。約內院言之。精微不接。皆
內院之事也。
我無欲心應汝行事（至）如是一類名樂變化天。
（真際曰。諸天皆有報境。而此天樂自變化。以受用越
於下天。故名越化）。
溫陵曰。此無心而境自至。曰橫陳。嚼蠟言未甚薄
也。
無世間心同世行事（至）如是一類名他化自在天。
（溫陵曰。了然超越。言全無味也。化即第五天。無化即
下天也。諸欲樂境。不勞自化。皆由他化。而自在受用
名他化自在也）。
吳興曰。準天台說。六欲天業。皆以十善為本。若兼
護法心。是四天王業。若兼慈化人。是忉利天業。若
兼不惱眾生。善巧純熟。是𦦨摩天業。若兼脩禪定。
麤住細住。是兜率天業。欲界定是變化天業。未到
定是他化天業。今經止約欲事輕重。而分六天者。
應有二義。一是阿難發起之緣故。二是欲界受生
之本故。
阿難如是六天形雖出動（至）自此以還名為欲界。
（携李曰。雖出塵擾。未能絕欲。故通名欲界）。
吳興曰。形雖出動。此對人仙二趣。得出動之名心
迹尚文。謂欲心事迹。猶有交合之相。故俱舍頌曰。
六受欲交抱。執乎笑視婬。此言地居。兩天則形交。
𦦨摩則勾抱。兜率則執手。變化則對笑。他化則相
視。須知彼文。各據六天受欲而說。今經只就人中。
辨欲事輕重。用顯六天感報不同也。

<other>大佛頂如來密因修證了義諸菩薩萬行首楞嚴經
　第九</other>
阿難世間一切所脩心人（至）如是一類名梵眾天。
（溫陵曰。前明六天。雖出塵擾。而未能絕欲。故通名欲
界自此而下。明十八天。雖離欲染。尚有色質。故通名
色界又通名梵世。為已離欲染也。通號四禪。為已離
散動也。欲天但十善感生。此天兼禪定感生。然特有
漏禪觀六事行耳。
溫陵曰。六行者。厭欲界是苦是麤是障。欣色界是
淨是妙是離。此則凡夫伏惑。超世間道也。不假禪
那等者。言雖非正脩真三摩地無正智慧。但修六
行伏欲。使愛染不生。則不留欲界。麤惑不染。淨報
現前。故即生梵世。初名梵眾。則眾庶而已。次名梵
<pb n="321"/>
輔。乃大梵宰輔。而終於大梵。其進有序。
欲習既除離欲心現（至）如是一類名梵輔天。
（携李曰。戒定相應。名定共戒）。
溫陵曰。初天但能執身伏欲。此天又得定共戒。以
順律儀行梵德。故超之也。
身心妙圓威儀不缺（至）如是一類名大梵天。
（孤山曰。上三天不顯言修禪。惟言持戒者。蓋此經扶
律。以勵未來故也）。
溫陵曰。由前淨心威儀戒行。而進至於妙圓清淨。
又加以明悟超達。則盛德之至。故為梵王。資中曰。
大梵天劫末後去。劫成先來。外道不測。故執為常
也。
阿難此三勝流一切苦惱（至）諸漏不動名為初禪。
（孤山曰。禪有四類。一有漏禪。即今四禪也。二無漏禪
謂九想八背等。三亦有漏亦無漏禪。謂六妙通明等
四非有漏非無漏禪。即今經首楞嚴王中道理定）。
真際曰。莫非流也。有無明流。生死流。欲流。勝流。四
果流。涅槃流。皆各隨流類而趣也。欲流則趣於生
死。雖至六天。未足為勝。此天已出欲流。皆生死趣
勝淨。故四禪皆稱勝流也。已離欲界八苦。故曰苦
惱不逼。已離散動欲心。故曰諸漏不動。此名離生
喜樂地。謂離欲界雜惡。生得輕安樂也。
阿難其次梵天統攝梵人（至）如是一類名少光天。
（資中曰。二禪已上無有語言。但以定心發光。光有勝
劣。分其高下。（泐潭曰。前初得定。未能生光。此則寂湛
故名少光）。（長水曰。身境俱無。故十方變成琉璃）。（真際
曰。暎十方界者。約其定光。隨所受用。東西等言之。非
徧十方世界也）。
溫陵曰。此躡大梵之行升進。具戒定慧。故曰圓滿。
以圓滿故。能澄疑其心。不隨境動。而寂湛生光。然
此初能脫粘復湛。其光尚劣。故名少光。
光光相然照耀無盡（至）如是一類名無量光天。
溫陵曰。定力轉明。妙光迭發。境隨光淨。徧成琉璃。
吸持圓光成就教體（至）如是一類名光音天。
（孤山曰。教以言音為體。故曰光音）。
溫陵曰。諸世界中。教體不同。故娑婆以文字。香積
無文字說。但依眾香。此天以圓光成音。而發宣化
法。故名光音。
阿難此三勝流一切憂懸（至）麤漏已伏名為二禪。
（吳興曰。地持論。目第二禪。名喜俱禪。此定生時。與喜
俱發。故今說云。一切憂懸。所不能逼懸。或作愁字之
誤也）。
溫陵曰。二禪離憂。得極喜樂。故云憂懸不逼。初禪
方得漏心不動。而未能伏。此天已伏麤漏。則業漸
劣。行漸勝也。俱舍云。此名定生喜樂地。謂有定水
潤業。憂懸不逼也。
阿難如是天人圓光成音（至）如是一類名少淨天。
（興福曰。發成精行。入寂滅樂。不事言音。故曰少淨）。
溫陵曰。由上圓光教體。披露妙理。發成精行。離前
喜動。而生淨樂。是樂非境。乃出乎淨性。恬泊寂靜。
名寂滅樂。而淨猶劣。則能通而已未能成也。以猶
劣故少淨也。
淨空現前引發無際（至）如是一類名無量淨天。
（吳興曰。望上未徧。聖下則多。故名無量）。（資中曰。淨境
無量。即心二行俱得輕安。故名無量）。
溫陵曰。淨空者。離諸喜動。不緣物境之定相也。由
是充擴。使淨相無際。恊乎妙性。故身心輕安。而性
樂成矣。以無際故。名無量淨也。
世界身心一切圓淨（至）如是一類名徧淨天。
（泐潭曰。身境俱圓。勝託現前。故名徧淨）。（吳興曰。上身
心輕安。且言其內今世界等者。總攝於外）。
溫陵曰。淨空無際。故世界身心。一切圓淨。淨德成
就。則性樂歸託於是矣。以一切圓淨。故名徧淨。
<pb n="322"/>
阿難此三勝流具大隨順（至）歡喜畢具名為三禪。
（吳興曰。地持論目第三禪。為樂俱禪。此定功德。與徧
身樂俱發。故前二禪雖有樂支。為喜支所障。今滅喜
純樂。故得其名）。
溫陵曰。具精行性樂。名大隨順。故安隱無量也。歡
喜畢具者。此名離喜妙樂地。謂心雖離喜。而喜樂
自具也。
阿難復次天人不逼身心（至）如是一類名福生天。
（溫陵曰。以捨苦樂名麤重相滅。捨念清淨。故淨福性
生也。自此而下。明四禪。凡有九天。然四禪報境但有
三天。第四無想乃第三廣果。別開皆凡夫報境。此四
之上。有五不還天。乃聖賢別脩靜慮。與凡夫不同）。
吳興曰。復次下。結三禪之德。樂非下。顯三禪之過。
苦樂下。正示復生也。三禪無下界苦因。雖名為樂。
樂久必壞。壞亦成苦。今既捨樂。苦則不生。特名此
為捨俱禪。其義同矣。真際曰。前之禪行。止於自利。
未能利他。至四禪乃懃修慈悲喜捨利他之心。
捨心圓融勝解清淨（至）如是一類名福愛天。
（吳興曰。得妙隨順。即隨順下文。二支路也。由此淨福
體性。無遮愛樂。脩習勝妙之法。是則福資二路。非止
當天。故云窮未來際）。
溫陵曰。苦樂二忘。故捨心圓融。心無所累。故勝解
清淨。繇是福無遮礙。而得妙隨順。自有漏禪定。而
發無漏行。至於究境。故曰窮未來際。定福如此。為
可愛樂。故名福愛天。
阿難從是天中有二岐路（至）如是一類名廣果天。
（資中曰。此廣果天以四無量心。熏禪福德。離下地染
廣福所感。名廣果天）。
溫陵曰。從福愛分二岐也。一直往道。趣廣果。一迂
僻道。趍無想。若於先心。不帶異執。直修禪定。使自
無量光天至福愛。所脩福德。圓明而住。此天定福
彌廣。故名廣果。
若於先心雙厭苦樂（至）如是一類名無想天。
（資中曰。是人不了妄性體空。乃執生滅。以為勞累。厭
此生滅。求不生滅。非真不生也。但見第六識不行如
水夾無不知微細生滅。妄謂涅槃）。
溫陵曰。先心雖能伏惑脩禪。而涉妄帶異。以有心
為生滅。以無想為涅槃。於是雙厭苦樂。專研捨心。
以趣無想。由物洎身。以至心想一切皆捨。名圓窮
捨道。心慮凝。即無想定也。以是感報。生無想天。
壽五百劫。俱舍說。初生此天。未全無想。經半劫始
無。及報將盡。復經半劫有想。然後報謝。
阿難此四勝流一切世間（至）功用純熟名為四禪。
（溫陵曰。四禪不為三灾所動。名不動地。然彼器非真
常。情俱生滅。雖非無為真境。而有為功用。至此已純
熟已。
泐潭曰。想念之心。麤曰尋。細曰伺。初禪二天兼之。
大梵無尋唯伺。二禪無尋伺。有喜樂。三禪離喜樂。
有出入息。尋伺感火。喜樂感水。出入息感風。四禪
并離之。
阿難此中復有五不還天（至）眾同分中安立居處。
（資中曰。俱舍云。雜脩靜慮。有五品不同。故生五淨居
雜脩者。以有漏無漏間雜而脩也。靜慮者。定慧均等
之謂也。五品者。下中上上勝上極也）。
溫陵曰。第三果人。斷欲界九品修惑盡。即生此天。
不復欲界受生。故曰不還。亦名五淨居。謂離欲淨
身所居也。習氣。惑也。與現行皆滅。故曰俱盡。此指
欲界無續生業也。苦樂雙忘。兼指四禪已下無續
業也。故云下無卜居。此五天自四禪別立。通名捨
念清淨地。故曰捨心同分。
阿難苦樂兩滅𩰖心不交（至）如是一類名無熱天。
（溫陵曰。前於苦樂。有捨有厭。心與境聞。不能無煩。惟
心境兩釋。煩惱斯斷）。（真際曰。無熱謂心境得清凉義）。
<pb n="323"/>
携李曰。盛熱曰煩。微煩曰熱。上雖𩰖心不交。疑若
猶有交地。方滅麤相。得無煩而已。此復增勝。心機
無對。斫交無地。能滅緣影。故得無熱也。
十方世界妙見圓澄（至）如是一類名善現天。
（□□曰。塵像沉垢。即定慧之障也。定慧精明。融鍊自
在。故云陶鑄無礙）。
真際曰。能滅緣影。故妙見圓澄。而染心塵像。累性
沉垢。於是皆無也。圓見十方。故名善見。精見。智照
也。向滯塵垢。不能發化。今既澄圓。猶如明鏡。隨緣
顯現。名陶鑄無礙。陶鑄者。造作之義。由機發自然。
故名善現。
究竟群幾窮色性性（至）如是一類名色究竟天。
（泐潭曰。機括允終。無復流動。色性窮極。與空為鄰。入
無邊際。故曰究竟）。（長水曰。幾者色之微。性者相之本
未能究了。則局於色相。自為限礙。此能究而窮之。故
出乎形礙。入無邊際。名色究竟）。
吳興曰。究竟。研窮之義也。幾者。動之微也。研窮多
念。至於一念。故曰究竟。群幾。以名窮色性性者。窮
亦究竟。變其文耳。心能熏多至少。色亦窮麤至微。
麤細不同。故曰性性。入無邊際。即色界與無色界。
二邊之交際也。俱舍云。從此向上。無復所居。此處
最高。名色究竟。
阿難此不還天彼諸四禪（至）世間麤人所不能見。
（溫陵曰。下天脩有漏凡定。此天脩無漏聖業。麤細有
異。故不能見）。
阿難是十八天獨行無交（至）自此已還名為色界。
（孤山曰。此無色界天無業界色。有定。果色。無方所。無
色蘊也）。
孤山曰。獨行無交。俱無情欲故。未盡形累。尚有色
質故。
復次阿難從是有頂（至）名為回心大阿羅漢。
（吳興曰。色究竟天。第三果人。根有利鈍。故分二路。其
利根者。發無漏智。斷盡脩惑。即出三界。其鈍根者。復
由定心。欣上厭下。生無色界。應知慧光圓通。且約盡
無生智圓滿而言。入菩薩乘。正約出三界。後勝進而
說。斯亦今經破定性之明文也）。
溫陵曰。色究竟天。居有色頂。與無色隣。名色邊際。
二岐。一出三界。即此科也。一入無色。即次科也。四
禪皆依捨念修定。此言捨心。指有頂因心也。因心
能發無漏智慧。斷盡塵惑。至於圓明。即出三界。不
住小果。入菩薩乘。是名回心。名為回心者。圓師指
同涅槃五人發心之。義今謂不爾。彼是界外發心
即入初住。此是界內迴心。方成四果。安得五人為
同年邪。
若在捨心捨厭成就（至）如是一類名為空處。
（長水曰。捨心有二。一者若於有頂。用無漏道。伏惑入
空。即樂定那含也。二者若於廣果。用無漏道。伏惑入
空。即凡夫外道也）。
溫陵曰。自此而下。明無色界四天也。無色者。無業
果色。有定果色。依正皆然。乃滅身歸無定性。聲聞
所居。或捨厭天人雜處。其類不一。皆無色蘊也。四
天皆依徧空脩進。初厭色依空。二厭空依識。三色
空識等都滅。而依識性。四依識性。以滅窮研。而不
得真滅。是皆有為增上善果。未出輪迴。不成聖道
者也。今此初天厭己形礙。堅修空觀。滅身歸無。即
厭色依空者也。名空處定。故報生空處也。
諸礙既銷無礙無滅（至）如是一類名為識處。
（長水曰。賴耶第八識。末那第七識也。而末那所緣。色
空色三此。位厭色空而依識。則色空麤緣已無。故惟
全半分微細也。
溫陵曰。諸礙既銷而無。則不依於色。無礙之無亦
滅。則不依於空。唯留阿賴末那。既厭空依識者也。
名識處定。故報生識處。
<pb n="324"/>
空色既亡識心都滅（至）如是一類名無所有處。
（真際曰。此雖仁識心。未仁識性。今多滯於此。雖能洞
了色空。滅心慮。逮無所有。而終於識性。不能自脫
生死窟穴）。
溫陵曰。前位雖亡空色。而未滅識心。此則都滅。故
十方寂然。迥無攸往。以寂無攸往。故名無所有。
識性不動以滅窮研（至）名為非想非非想處。
（泐潭曰。識恠寂然。見無攸動。便以為滅。是以滅研窮
也）。（孤山曰。識性寂然。有似於滅。故曰若存而實非滅
故曰若盡）。
溫陵曰。識性者。識性幽本也。不動者。寂無攸往也。
既能不動。復研窮使滅。然依識滅之。竟非真滅。是
強於無盡中。發宣盡性。所以似存不存。似盡不盡。
似存不存。故非想也。似盡不盡。又非非想也。此又
幽幽綿綿。至微之相也。
此等窮空不盡空理（至）迷漏無聞便入輪轉。
（幻師曰。其那含天除其利根廻心羅漢。其餘鈍根貪
寂定者。脩空空增勝。入四空處。其凡夫禪次第脩者。成
四禪後。次從廣果。入四空處。然則根本天中。第三廣
果。能攝無想及五那含。今云。有頂色邊際。通指廣果
聖凡雜地也。○四空凡聖通修。故從不還六窮故屬
聖流。從無想者屬外道。外道窮空。自無想始也）。
吳興曰。此等窮空。通指凡聖。欣厭未盡。故云不盡
空理。縱是聖人脩八聖種觀。亦有四陰。細惑未亡。
以未得滅。受想定故。從不還天下。明聖人有生此
處者。是鈍根那含耳。言羅漢者。約後為名也。若從
無想下。明外道有不生此處者。謂窮空不歸也。外
道窮空。凡有二種。一窮至四禪。以無想為極。二窮
至無色。以非想為極。今既入無想。則迷於有漏。無
聞四空。故五百劫滿。自當輪轉。有解此文。作外道
從無想天來者。非也。請觀不歸二字。歸猶來也豈
非無想窮空不來乎。
阿難是諸天上各各天人（至）回向聖倫所脩行路。
（携李曰。彼之天王。華嚴謂。初地菩薩。多則閻浮提王
二地輪王。乃至六欲三梵天王。是也。此竪論已終。故
通結指。
溫陵曰。通指欲色無色天也。其眾乃隨業感報。未
出輪迴。其王乃隨行權應。寄位升進。
阿難是四空天身心滅盡（至）補特伽羅各從其類。
（補註。定果色者。顯揚論名定自在所生色。謂由勝定
故。於一切色。皆得自在。即以定變起五塵境也。數取
趣者。能取當來諸趣。即中有也。涅槃云。中有五陰。非
肉眼見。天眼所見）。
溫陵曰。身心滅盡者。無色蘊及麤識也。孤山曰。無
業果色者。顯有定果色也。補特伽羅。此云數取趣。
謂諸有情。起惑造業。隨諸趣受生也。
復次阿難是三界中（至）因濕氣有畜生趣攝。
（問。此四脩羅。既為四趣所攝。應無別報同分之處耶。
答。雖屬四趣。非無別報。今云。卜居鄰於日月等。即同
分之處也。○又長阿含云。南洲有金剛山。中有脩羅
宮所治六千由旬。欄楯行樹等。然一日一夜。三時受
苦。苦具自來。入其宮中。是知此趣且取一分善報。謂
之人天。若論受苦。實在人趣之下。故正法念經。惟以
鬼畜二種收之。良由於此）。
溫陵曰。脩羅此云非天。福力等天。而無天行。為多
瞋故也。隨業輕重。而有四生之異。水穴即尾閭也。
問。法華所列四種脩羅。與今四種為同為異。答。資
中曰同。今謂彼四。只可攝在此四之中。不可次第
分屬其類。
阿難如是地獄餓鬼畜生（至）云何更隨盜婬事。
（孤山曰。有無二無。無生死之俗也。無二亦滅。滅涅槃
之真也。尚無於善。況隨於惡。亦應云尚無無二。云何
隨二。中道無著。其有惟明）。（補註曰。有無相傾者。鬼趣
<pb n="325"/>
業盡。或脩善而升。天趣報衰。或轉惡而墜。此名相傾
起輪[廷-壬+(同-(一/口)+巳)]性也）。
溫陵曰。前問妙心徧圓。何有獄鬼人天等道。故此
結示。由殺盜婬三為根本。有是業則名鬼倫。言必
墜也。無是業則名天趣。言必升也。出生無殺盜婬。
即天趣也。七趣舉二。以善惡通攝也。因有而墜。因
無而升。故曰有無相傾起輪迴性。若得正定。則妙
性常寂。無復輪迴矣。有無二無。言相傾業斷。無二
亦滅。言分別情忘也。業斷情忘。則三種忘本。名迹
雙泯矣。故欲斷妄輪。須脩正定也。
阿難不斷三業各各有私（至）生妄無因無可尋究。
（携李曰。三業即殺盜婬也）。
溫陵曰。前問地獄為有定處。為復自然。彼彼發業
各各私受。故此牒答。
汝勗脩行欲得菩提（至）若他說者即魔王說。
（溫陵曰。殺盜婬為惑業之本。故名三惑。上明諸趣戒
備失錯。而終於勸斷三業。勸除三業。乃戒備真要也。
縱得下。即助道分中第二科名。詳辨魔境深防邪誤
也）。
真際曰。魔。即魔羅。此云殺者。亦云奪者。能殺慧命
奪善法。開之有五。曰五陰魔。煩惱魔。死魔。天魔。鬼
魔。合之惟陰魔天魔而已。陰魔即生死煩惱。依五
陰而起者也。天魔因脩邪定。好害正道者也。未發
心者。常與隨順。則無[寇-(敲-高)+ㄆ]敵。惟正脩者。違而不順。徧
致煩惱害。故須辨識也。
即時如來將罷法座（至）歡喜頂禮伏聽慈誨。
（溫陵曰。前法既終。當机無問。故將罷法座而又攬寶
几。回金容無問自說者。真止觀中。微細魔事。非一切
智。莫能辨識。能隳寶覺。破法王家。故須特告。乃最後
深慈也）。
長水曰。四禪無聞者。比丘無多聞慧。但勤小行。得
生四禪。便謂已證阿羅漢。及乎天報將畢。見有生
處。遂謗佛妄說阿羅漢不受後有。因此墜墮。乃邪
誤之咎也。
佛告阿難及諸大眾（至）所有國土而不振裂。
（或曰。有漏空界。乃眾生同感。云何一人而能銷殞。矧
古今發真者眾。空界依然。安在其銷殞。[王*(虍-七+(一/八/八/目))]曰。同業所
感。不離晦昧。發真返明。故可銷殞。然眾生不可盡。世
界不可盡。雖一人發真。眾復感紹。所以依然使同業
之人。同能發真。則山河器界。應念化成無上知覺。為
淨妙佛土矣）。（補註曰。迷則轉覺體為虛空。悟則全虛
空是覺體故。一人發真歸元。則一人所見虗空。悉皆
消殞而為覺體矣。即所謂心精通㳷。當處湛然。彼之
未見消殞者。是其未能發真歸元也）。
溫陵曰。覺圓心體。所謂真元。由迷理背真。化迷立
妄。成有漏界。為魔所依。化迷者。隨迷轉變也。空生
大覺中。如海一漚發。又喻片雲。以明世界虗幻微
芒易以銷殞也。惟真元之體。本自廓然。而虗空國
土。皆是迷頑。妄想安立。若汝等一人。發真不迷。則
無安立者。故自殞裂也。此并下文。皆敘魔所起。盖
有漏空界。為魔所依。今若殞裂。則魔不安矣。
汝輩脩禪飾三摩地（至）於三昧時僉來惱汝。
（溫陵曰。魔以晦昧為依。今脩禪飾定。妙心精明。故能
振裂魔界。遂致惱害也。凡夫天魔王天也）。（問。大地無
情。水陸異類。何以同魔。亦皆振慴。孤山答。三昧威神
不可思議。如大樹緊那羅王。絃歌一動。聲震大千。須
彌山為之踊沒。況菩薩首楞嚴力。豈以情無情異而
為責邪）。
溫陵曰。飾猶莊嚴也。謂脩禪定功德。莊嚴本有真
三摩地。以脩飾故。彼菩薩羅漢所證心性。通同㳷
合。此動魔之由。由三摩地。將出其境。故魔等宮殿
自然崩裂。斯亦歸元之前相也。凡夫昏暗。不覺遷
訛者。此釋伏疑也。恐疑者曰。魔及諸天。既見其相。
<pb n="326"/>
凡夫何事。都不覺知。故此釋云。
然彼諸魔雖有大怒（至）宛轉零落無可哀救。
（長水曰。此言妙覺真體。無動無壞。正力所鑠。邪氣自
消）。（泐潭曰。正定勝邪。邪亦勝正。是成就破亂。皆由心
中五陰主人）。（孤山曰。以婬女比天魔。人眇劣也。以一
戒比全身。事眇劣也。舉劣况勝。最彼深防。初果道共
戒力。自然無犯。故云心清淨等。籍沒。漢書云。除其屬
籍是也。宰臣藉沒。喻成於覺位而淪惡也）。
溫陵曰。五陰主人。真心也。陰消入明。指發真者。登
伽眇劣。只毀戒體。諸魔熾惡。能隳寶覺。固宜深防。
阿難當知汝坐道場（至）堅固妄想以為其本。
（補註曰。離念精明。心未發光等。色陰未破之相）。（孤山
曰。謂在名字位中。則似抑之太低）。（溫陵謂。得元明覺
無生滅性。則似升之太高。當依吳興。指屬觀行。此盖
禪那得力之處。塵勞暫息之時也）。
泐潭曰。消落諸念者。以湛旋其虗妄生滅也。離念
精明者。得元明覺無生滅性也。湛寂故動靜不移。
離念故憶忘如一。定力雖爾。而色陰未破。故如明
目暗處。雖精性妙淨。而心未發光。此色陰之相也。
陰以蔽覆為義。區局性真。故曰區宇。
（補註曰。前解五濁云。劫濁依於色陰。故今色盡。則能
超之。餘四例此）。
溫陵曰。五陰盡相。非滅身歸無。乃觀力洞照。不為
迷礙而已。故譬若目明朗。十方洞開也。色陰始因
父母己三。妄倫交結。故曰堅固妄想為本。五種妄
本。經未自釋。
阿難當在此中精研妙明（至）若作聖解即受羣邪。
（孤山曰。凡諸境發。雖是善相。取著成邪。任是惡相。若
不取著。邪亦成正。以境隨心轉故）。（泐潭曰。十魔皆依
境起。身能出礙。由觀照力故。使精明心。與四大身。兩
不相涉。故能出礙。○前境指所因也。形體即精明心。
內徹於身故。蟯蛔可<bz>〔於〕</bz>。
溫陵曰。此中者。定中也。妙體本融。由妄質成礙故。
精窮妙用。則四大不織。而身能出礙也。然此特定
力所逼。使精妙流溢。暫而不常。故非聖證。
阿難復以此心精研妙明（至）若作聖解即受群邪。
溫陵曰。真精妙明。流溢前境。則外無所隔。流溢形
體。則內無所障。故能身內恰出蟯蛔。此亦暫爾。
又以此心內外精研（至）若作聖解。即受群邪。
（溫陵曰。前之精研。初能外虛。次能內徹。此復內外精
研。俱虛徹故。其魂魄等失常。迭互相涉故。夙昔聞熏
自能發揮。而忽有聞也。今夫刻意凝神。討論之極。則
奇文麗藻。往徃煥然。得於夢寐。精研激發。神者偶現
類可知也）。（資中曰。若脩念佛三昧。斯境現前。與脩多
羅合者。名為正相。若脩餘觀。設見佛形。亦不為正。以
心境不相應故。況觀真如。不取諸相。而有所著者。豈
非魔邪）。
吳興曰。除執受身。餘皆涉入。謂除其色身。而內魂
魄等六。互相涉入也。互為賓主者。餘五入魂。則魂
為主。五為賓。乃至入神。則神為主。餘為賓也。遞相
離合。即精離本位。而合於魄。或魄離本位。而合於
精等。
又以此心澄露皎徹（至）若作聖解即受羣邪。
（吳興曰。抑按降伏制止。超越應對。四分煩惱。或如下
文。排四大性。此名等從略而結也）。
溫陵曰。淨穢之境。常隨心感。故澄徹之極。則心魂
染於靈悟。佛境現於心光。
又以此心精研妙明（至）若作聖解即受群邪。
（孤山曰。觀察過越。精明遍徹。故十方虗空。重重現色）。
溫陵曰。精研妙明。抑伏雜想。制心勝託。力用過越。
故妙用逼極。煥散而現也。
又以此心研究澄徹（至）若作聖解即受群邪。
（泐潭曰。定心澄徹。精光不亂。故暗能見。物不除滅。皆
<pb n="327"/>
實境也）。
溫陵曰。人固有不明自發暗不能昏者。惟微細定
心。澄使不亂。而後能見。暗物不除。言皆實境。不隨
定變也。
又以此心圓入虗融（至）若作聖解即受羣邪。
（真際曰。由排擯力故。四體虛融。故刀火無損。所謂入
火不難。入水不溺者）。
溫陵曰。定力虗融。則五塵併消。四大排遣。純覺遺
身。故無傷觸。定力所持。故火不燒也。世之端居喪
我者。尚能使形槁木心死。況真定之力哉。
又以此心成就清淨（至）若作聖解即受群邪。
（溫陵曰。厭麤濁之質礙。欣妙淨之虗融。名成就清淨。
凝想日深。久而自化。故能洞觀。得無障礙也。（真際曰。
厭想日深。淨心功極。故見十方皆成佛土）。
又以此心研究深遠（至）若作聖解即受群邪。
（真際曰。由觀照力。功用深遠。迫心飛出。故多隔見）。
溫陵曰。研心窮遠。逼迫精神。遺身而出。冥有所至。
故能見聞遠方事也。上皆未離色陰。徒因定力。而
能出礙。見聞遠及。若色陰盡。則十方洞開。無復幽
暗。六通縱任無為。山璧由之直度。固無疑矣。
又以此心研究精極（至）若作聖解即受群邪。
（資中曰。此人曾有邪心種子。合外魔境。相因而來。此
則非善境界。純是魔嬈。不同前九。皆稱善境。起心作
證。方乃成魔者）。
溫陵曰。所見知識乃魔變現也。前九但明定力。獨
此乃明魔事者。定力未成。不能動魔。研究精極。乃
漸發魔事也。故下文魔事愈甚。
阿難如是十種禪那現境（至）保持覆護成無上道。
（泐潭曰。五陰各為十魔種子所依。共五十重。皆在觀
行初心所發。故有退墮。若入相似。墮久不成。故佛次
第細辨相狀。令初心識其所發氣分。譬如色陰未破
之中。或現天魔。此即想陰氣分之所發也）。
吳興曰。用心交互者。用禪那心與色陰堅固妄想
交互。故現斯事。乃至識陰。例此明之。何則以五妄
想。各於本陰區宇之中。為禪所觀。將破未破。如燈
欲滅。其光復熾。乃與定力。交戰其功。故成之敗之。
則魔佛之道。於是乎辨。
阿難彼善男子脩三摩提（至）虗明妄想以為其本。
（孤山曰。受有邪正。正受屬定。邪受屬魔。故失其正受
則當淪墜）。（真際曰。妄起見覺。汩擾湛性。名見濁。即受
陰之體也。故受陰盡即超之）。
溫陵曰。受以領納前境為義。已破色陰。內外虗融。
故見諸佛心。如鏡現像。諸佛心即我妙覺明心也。
如鏡現像。謂清淨虗凝。了非形礙也。雖具妙體。而
未能運用。盖為受所覆故。如魘寐人。支體宛具。六
根明了。而不能運動。此受陰之相也。
溫陵曰。色除盡者。已離形礙。然為受所魘而未能
用。故受陰消歇。即能離身反觀。去住無礙也。因違
順之幻境。生損益之妄受。則受陰無體。虗有所明。
故名虗明妄想。
阿難彼善男子當在此中（至）失於正受當從淪墜。
（長水曰。此中受陰定中也）。（興福曰。大光耀者。即正
之心。明白之境也）。（吳興曰。其心發明。即下文見色陰
消。受陰明白也。有以狂慧。釋之者非）。
溫陵曰。既破色陰。無復幽暗。故得大光耀。知受陰
為咎。故內自抑伏而破之。抑伏太過。失於慈柔。故
多悲愍。以致悲魔附焉。
阿難又彼定中諸善男子（至）失於正受當從淪墜。
（真際曰。由前色陰皆依境起。此獨依心故。生悲含受）。
（泐潭曰。勇猛精勤。生於功用陵率）。（吳興曰。陵率謂勇
心高率也）。
溫陵曰。色盡受現。為定之勝相。因喜成功。故感激
勇動。以為佛果可齊。功行易致。陵率之過。故狂魔
<pb n="328"/>
附焉。今夫以少為足。驕狂犯分。自視無前者。皆陵
率之過也。
又彼定中諸善男子（至）失於正受當從淪墜。
（溫陵曰。凡脩觀行。須定慧等持。乃能無失。今此定強
智微。而受陰未盡。故進無新證。色陰已消。故退失故
居。進退之間。杳無所依。名中隳地。以無依無見故。枯
渴沉憶。而憶魔附焉。憶心妄系故。如有撮懸也。
又彼定中諸善男子（至）失於正受當從淪墜。
（溫陵曰。前以定強智微。此又慧力過定。皆互有所失。
故欲等持也）。（長水曰。定力微故。亡失恒審。慧力過故。
溺於知見）。
又彼定中諸善男子（至）失於正受當從淪墜。
（溫陵曰。進退失守。故心生觀險。以成邪憂。自致患害
也）。
又彼定中諸善男子（至）失於正受當從淪墜。
（吳興曰。輕安七覺支中。其體屬定。定若兼慧。正道可
通。今所發者。既無慧自持。則定翻成散。魔得其便。喜
樂附焉）。
又彼定中諸善男子（至）失於正受當從淪墜。
（溫陵曰。慢名有七。恃己淩他。名我慢。同德相傲。但名
曰慢。於同爭勝。名過慢。於勝爭勝。名過慢。未得謂得。
名增上慢。以劣自矜。名[(白-日+田)/廾]劣慢。不禮塔廟等。即邪慢
也。今之妄人。不禮不誦。皆慢魔也。（携李曰。疊花寶巾
類也）。
又彼定中諸善男子（至）失於正受當從淪墜。
（吳興曰。輕安者。名雖同前。其義則異。以云因慧。獲諸
輕清故。此由受陰於諸塵境。無重濁之惑。便言成聖。
得大自在也）。
溫陵曰。以色消為精明。以精明為圓悟。遂以為得
大隨順。輕清自在。皆得少為足。無聞之儔也。
又彼定中諸善男子（至）失於正受當從淪墜。
（溫陵曰。因得虗明。誤執斷空。成諸邪咎。凡為此者。皆
空魔也）。（資中曰。此從邪見種生。引此空魔。入其心腑。
大般若云。魔能入一切眾生心。令歸依魔。□如膠如
漆。斷手□臂。不以為難）。
又彼定中諸善男子（至）失於正受當從淪墜。
（溫陵曰。愛心多因順起故。定境順心。即邪愛成咎）。（吳
興曰。此如天台止觀。煩惱境欲發之相。智者去生來
欲色。抑制可停。今所發者。其惑熾盛。若見外境。心狂
眼暗。如睡師子觸之哮吼。若不識者。則能牽人作大
重罪。今文既云魔入其心。則是煩惱與魔。二境俱發）。
阿難如是十種禪那現境（至）保持覆護成無上道。
（泐潭曰。愛相有三。諸境中發為悲哀。衰微憂懸者。即
苦違境也。發為勇猛。大喜我慢貪欲者。順樂境也。發
為輕安。空心疑慮者。中容境也）。
溫陵曰。諸陰結文皆云保持覆護等。即深防邪誤
助道之意也。
阿難彼善男子脩三摩地（至）此則名為想陰區宇。
（長水曰。未破想陰。故如熟寐寱言也。有成聖位分。故
如音韻倫次也。令不寐者。咸悟其語。如證聖人。則知
彼有聖位之分。故般若云。如來悉知悉見是人皆得
成就阿耨菩提）。
携李曰。想者心慮浮相。識情妄習。能覆妙明。障聖
道故。雖得受陰盡。其心離身。去住自由。已為成就
聖位。得意生身之因。然尚為想陰所覆。故譬熟寐
寱言也。雖未即得。而因已成就。故譬無別所知。而
已成音韻也。如是因相。惟想盡者能知。故譬不寐
者。咸悟其語。此想陰之相也。
若動念盡浮想消除（至）融通妄想以為其本。
（孤山曰。覺明如鏡。浮想如塵。想盡心明。猶居相似。首
尾猶始終也。若悟真常。無始終生死之異。故云圓照）。
（溫陵曰。想能融變。使心隨境。使境隨心。如想酢梅。能
通質礙。故名融通妄想）。
<pb n="329"/>
長水曰。浮動塵消。故無覺明垢。無動則生滅想亡。
覺淨則始終念滅。故一倫生死。首尾圓照也。憶識
誦習。發知現塵。名煩惱濁。即想陰之體也。故想盡
則超之。想能融變。使心隨境。使境隨心也。
阿難彼善男子受陰虗妙（至）汝當先覺不入輪迴。
（吳興曰。飛精附人。斯必附其可附之人。亦脩定習者
耳）。
溫陵曰。得受陰盡。曰虗妙。已無受魔。曰不遭。圓定
等者。想陰定中也。愛圓明求善巧者。因其虗妙生
愛。思於圓明之體。以發漚和之用也。天魔變現教
化者。示漚和善巧也。附人。附他人也。其人所附人
也。彼人是人皆指脩定人也。想陰十段。皆初舉天
魔。次明鬼魔。而舊科不分。今按經分之。前總敘云。
或汝陰魔。或復天魔。或著鬼神。或遭魑魅。後總結
曰。是十種魔。或附人體。或自現形。魔師婬婬相傳。
邪精魅其心腑。如受陰中舉悲等十魔。即陰魔也。
想陰初舉十類。即天魔也。
阿難又善男子受陰虗妙（至）汝當先覺不入輪迴。
（携李曰。愛遊。愛遊歷異境也）。
又善男子受陰虗妙（至）汝當先覺不入輪迴。
（溫陵曰。愛綿㳷者。□密契妙理也。希契合故。魔與開
悟。自開悟下。皆密契□事也）。（資中曰。夫亡机寂照。理
自玄會。若希求契合。擬心即差。於是天魔得其便也）。
又善男子受陰虗妙（至）汝當先覺不入輪迴。
（溫陵曰。愛穹萬化之本。故爽其心。以辨拆。將佛涅槃
等者。以肉身為果德。以幻生為常住。而撥無淨土報
體。皆因其辨折化元。而妄為混融之說也。以穢染為
真淨。亦意引媟欲也）。
又善男子受陰虗妙（至）汝當先覺不入輪迴。
（吳興曰。懸應在聖。冥感在己。於未證理前。求其休驗也。
又善男子受陰虗妙（至）汝當先覺不入輪迴。
（溫陵曰。愛深入幽靜。以證養通力也）。（吳興曰。陰寂靜
謐。即深入之功。下各知本業。即深入之念）。
又善男子受陰虗妙（至）汝當先覺不入輪迴。
（溫陵曰。好知潛匿異事及宿命也）。（吳興曰。宿命者。六
通之一也。小乘脩成。大乘發得。今進不待變。退不從
脩。作念求之。故招魔事）。
又善男子受陰虗妙（至）汝當先覺不入輪迴。
（溫陵曰。化元萬化之本也。欲乘之以發神變）。（携李曰。
神通即變化之事。化元即變化所由也）。
又善男子受陰虗妙（至）汝當先覺不入輪迴。
（溫陵曰。欲入滅定。以趣空寂也）。（孤山曰。薄蝕者。經史
皆作食。常昭云。氣往迫之曰薄。虧毀曰食）。
又善男子受陰虗妙（至）汝當先覺不入輪迴。
（孤山曰。變易者。斷見思盡。生法性土。故受變易。今頓
欲變麤身為細質。易短壽為長齡。從此分段。延入彼
土也。自在天。即欲界第六天上。別有魔王居處。亦他
化自在天攝）。
溫陵曰。三界惑盡。方離分段生死。得變易生死。今
功未成。妄希即惑矣。研幾謂研窮幾微。以深求也。
細想云者。欲變麤為細。求久住世也。
阿難當知是十種魔（至）失正徧知墮無間獄。
（溫陵曰。涅槃經云。末世魔屬。現比丘羅漢等像。混壞
正法。非毀戒律儀。意同此也）。
汝今未須先取寂滅（至）保持覆護成無上道。
（孤山曰。末世魔現比丘等像。混壞正法。非毀戒律。故
於篇終戒勗脩證）。
溫陵曰。始以阿難起教。終復囑令弘宣。足知大教
源流。浚發遐被。無非阿難之力。則示遭魔事。徵心
辨見。皆為末法。起大慈悲。令不著魔。得正知見也。
當知昔雖四派示滅。今之法化常存。與夫在處影
響。無非留願之身也。

<pb n="330"/>
<other>大佛頂如來密因脩證了義諸菩薩萬行首楞嚴經
　第十</other>
阿難彼善男子脩三摩地（至）此則名為行陰區宇。
（携李曰。夜之夢寐。晝之想像。想陰盡則覺寐一。塵影
滅。故山河如鏡。無所分別。即虗應而已。（孤山曰。雖未
下。謂雖未能別相見彼眾生。修因趣果。因由端緒。已
能總相見彼生類。俱由行起。名此行陰。為同生基。野
馬陽燄浮埃也。熠熠光耀閃爍之貌。清擾即下文幽
清擾動是也。（孤山曰。行想二魔。見思為體。行中諸見。
有六十二。即六十二化也）。
溫陵曰。通敘想滅行現也。浮動妄習。晝明則想。夕
瞢則夢。汩亂性真。莫得而一。擾動覺明。莫得而靜。
故想陰盡者。夢想消滅。寤寐恒一。覺明虗靜。猶如
晴空也。五陰前麤後細。故想盡則無麤重影事。雖
觀萬象。而無想念。故如鏡鑑明。無粘無迹。虗受照
應。了無陳習。惟一精真。明極如此。故幽隱行陰。於
是披露也。行為萬化生滅根元。故其相披露。則十
二類生之元。無不殫見。各命由緒。識也。同生基。行
也。擾動幽隱。故譬野馬乍生乍滅。故曰熠熠。無復
麤影。故曰清擾。根塵運止。皆本于此。故曰究竟樞
穴。
若此清擾熠熠元性（至）幽隱妄想以為其本。
（真際曰。想滅則此心為澄。空行現則。游塵清擾。識為
立命由緒。其性元澄。行破還元。則流習頓滅。故為澄
本）。
溫陵曰。行陰習擾成性。故稱元性元習。能滅擾習。
則歸元澄之本。而遷流相盡矣。故如波瀾滅。化為
澄水也。生滅不停。業運常遷。名眾生濁。故行陰盡
則超之。行陰密移。曾無覺悟。故曰幽隱妄想。
阿難當知是得正知（至）是人墜入二無因論。
（溫陵曰。夢想消亡。寤寐常一。故稱正知。奢摩他。又稱
凝明正心。皆想盡之相也）。（携李曰。既見此已。遂以一
切生滅皆圓於此。而不進窮識陰本末。遂立二無因
論。
泐潭曰。外魔皆因心召故。想盡凝明。則天魔不至。
從此惟是修禪失趣。狂解妄計。是即陰魔也。生類
本即同生基也。於本類中生元露者。於同生基。見
己行元也。幽清動元。即行元也。
一者是人見本無因（至）墮落外道惑菩提性。
（孤山曰。生机既破。則根離區穴。而眼清淨。故能洞見。
業流灣環者。隨業流轉。如水在灣。迴旋其處。不能自
出也。未脫識陰。定力有限。故八萬劫來。冥無所見。無
所見故。計本無因也。不知本因。存乎妄識。此所謂亡
正徧知）。
吳興曰。生機全破者。機喻擾動。即行陰也。不為想
陰所覆。故云全破。眼根八百功德。既約三世四方
論之。今見本無因。即乘過去功德。下見末無因。即
乘未來功德。斯由定中發宿命通。乃令眼根彰此
力用。業流灣環。行陰流轉也。冥無所觀。外道冥諦
也。夫善惡業緣。惟識變造。是人八萬劫外。尚不見
行。何況於識。故從此來。起無因計。
二者是人見末無因（至）一切物象皆本無因。
（吳興曰。無復改移者。此見一分人畜之類。有經長時。
業果未轉。故起斯計。如智論明。舍利弗觀鴿子身前
後。皆八萬劫。不改其類。今行陰中。既見此相。乃執一
切自然而然。此即不知十二類生。各命由緒。□□□
□□等明能末未□□□□觀。八萬劫以外。□□同
聲聞故）。
溫陵曰。謬執生根。不達此理。以人竟為人。乃至黑
竟為黑。無復改移。因而例我。本不見道。末亦無成。
是末無因也。結文本字。合是末字。
由此計度亡正徧知（至）第一外道立無因論。
（長水曰。一無因有□□想中來。自憶□□□無所有
<pb n="331"/>
二□□□□智觀察。□□是計。謂諸見□有。定心出
智。二相以依根本後得二境故）。
吳興曰。肇師云。外道末伽梨。謂眾生苦樂。不因行
得。皆自然耳。前經云。末伽梨等。都言此身死後全
滅。今計無因。雖不云死滅。必至劫滿。亦同其倫。當
知諸見不出四句。謂斷常雙亦雙非也。上二無因。
即斷見。下四徧常。及一分無常一分當。乃至死後
俱非。即後三句。餘之所計。皆源流于此。
阿難是三摩中諸善男子（至）是人墜入四徧常論。
（長水曰。行陰生滅。相續不失。故名常。所計四種一切
法。故名圓）。（孤山曰。徧常曰心者。一觀心境。二觀四大
三觀八識。四觀想滅。總計為常。名四徧常）。
溫陵曰。前言圓擾動元。此言常擾動元者。以生滅
之元皆圓於此。遂執為常。而起徧常論。徧即圓也。
故此標名徧常。後結名圓常。
一者是人窮心境性（至）不曾散失計以為常。
（真際曰。心境二處雖則無因。二萬劫來。相續不斷。故
計為常）。
泐潭曰。由妄計行陰。為生滅圓元。遂于心境四大
八識等。皆起妄計。或撥生滅而計常。或存生滅而
計常。或認識神而計常。或起邪見而計常。今此窮
心境性。本自無因。謂無生滅故。以十方眾生生滅
之理。皆則循環。本無散失。此撥生滅而計常也。想
陰盡者。依心境二法修觀。故功力能知二萬劫事。
後四萬八萬例此。
二者是人窮四大元（至）窮不失性計以為常。
（溫陵曰。眾生依地水火風生滅。而四性元則常住。則
諸生滅法。咸皆體常）。（真際曰。言六根者。舉所依根。顯
能依識也。既云心意識中。故知觀八識也）。
溫陵曰。六根及末那執受。即八識也。心意識中本
元。即識性也。八識元由。惟佛與入地菩薩能窮。若
真能窮盡。則入智境。離心意識。今此唯得心意識
中本元由處。謂其本性恒常。眾生依之循環而住。
不曾散失。此認識神而妄計也。
四者是人既盡想元（至）因心所度計以為常。
（吳興曰。前指本元為常。即于生滅。計不生滅。如見細
流。謂之止水也。今取理中為常。乃于不生滅。計不生
滅。如見虛空。謂之常住也。斯亦妄認行陰為理耳）。
溫陵曰。想元。想陰也。生理。行陰也。妄謂流轉生滅。
皆屬想心。今已永滅。則不生滅理。自然屬行。不知
行陰。即生滅元也。長水曰。此于生滅。計不生滅。故
執為常。
由此計常亡正徧知（至）第二外道立圓常論。
（吳興曰。此四徧常所窮之境。從廣至狹。而成次第）。
携李曰。初通五陰。二局色陰。三惟行陰。四但是行
陰。不生滅理。若言第三計八識。第四復計行陰。其
義既失。所次亦非。
又三摩中諸善男子（至）一分無常一分常論。
（携李曰。四顛倒者。一由自及他。二離心觀土。三別觀
心精。四謬於四陰。各起分計故也）。
孤山曰。於自他境。妄起倒見。其類有四。各計一分
無常。一分有常。
一者是人觀妙明心（至）則我心性名之為常。
（長水曰。此以湛寂之理為常。生滅之性無常）。（携李曰。
妙明圓湛。離我我所。而外道于此妄立神我。從是計
我。徧凝不動。而諸眾生于中生死。遂計自為常。計他
無常）。
吳興曰。觀妙下。重舉觀行。湛然下。正明起計。亦由
不了行陰生滅。妄謂此處心性湛然。以為神我。言
神我者。外道名主諦。謂一切法皆是我所。悉以此
神而為其主。
二者是人不觀其心（至）劫不壞處名究竟常。
（吳興曰。謂二禪以下。終為三災所壞。名無常種性。四
<pb n="332"/>
禪以上。灾不能壞。名究竟常）。
溫陵曰。前依心觀。此依土觀。種種徧計。一法既邪。
萬法皆倒矣。
三者是人別觀我心（至）從我流出名無常性。
（長水曰。此觀心精細流轉。即細相生滅）。
溫陵曰。不能即身即心。故作別觀。微塵喻精微也。
謂由心精密運。令身生滅。而心不壞滅。前于一法
作二計。此于性作二計也。
四者是人知想陰盡（至）今已滅盡名為無常。
（長水曰。此以陰行流性為常。色受想為無常）。
携李曰。幻陰一體。遷流一相。而且執是而迷非。見
今忘昔。故以流者為常。遷者為滅。
由此計度一分無常（至）第三外道一分常論。
（溫陵曰。以理為真。以相為幻。於理則融。于事則礙。不
免墮此四種分計）。
泐潭曰。此四顛倒。初觀神我。及一切眾生。即正報
也。次觀國土與劫。即依報也。此二對他。明常無常。
三觀我身及心。四計陰等。此二約自色心。明常無
常。亦從廣至狹也。
又三摩中諸善男子（至）是人墜入四有邊論。
（長水曰。此分位計度。一三際。二見聞。三彼我。四生滅。
是名四邊計）。
溫陵曰。分位有四。謂三際分位。見聞分位。彼我分
位。生滅分位。
一者是人心計生元（至）計相續心名為無邊。
（興福曰。此以觀過未有分位。為有邊。相續無分位。為
無邊）。
溫陵曰。生元流用。行陰也。因遷流計三際。以過者
已滅。來者未見。故名有邊。現在相續。故名無邊。不
知真際本非有邊非無邊也。
二者是人觀八萬劫（至）有眾生處名為有邊。
（孤山曰。無見聞處。其境叵<bz>〔則〕</bz>有見聞處。其境可了。故
名有也。
吳興曰。後八萬劫。亦合如前。今恐存略。溫陵曰。前
以不見為有邊。此以無聞為無邊。乃回互倒計也。
三者是人計我徧知（至）不得無邊之心但有邊性。
（泐潭曰。觀我徧知之性。其知無涯。故名無邊。彼所觀
者其境有極。故名有邊）。
真際曰。我知彼性。乃與同體。今曾不知。是彼與我
異。則我得無邊。彼但有邊矣。孤山曰。我曾下。謂但
見彼人。現我知中。而不能知。彼人性徧。故計彼性。
以為有邊。
四者是人窮行陰空（至）一半有邊一半無邊。
（資中曰。此于密移中。觀造化性。故計一身半生半滅。
以生為有邊。以滅為無邊）。
溫陵曰。因窮行空。昔有今無。遂以一陰為半生半
滅。而內根外器。一切皆然。以生為有邊。滅為無邊。
由此計度有邊無邊（至）第四外道立有邊論。
（吳興曰。此四有邊。初惟約自。二單約他。三具自他。四
重計他一切依正。斯則前狹後廣。以成其次）。
携李曰。諸皆窮道失趣。展轉妄計。所謂禪那狂解。
迷謬至此。
又三摩中諸善男子（至）不死矯亂徧計虗論。
（溫陵曰。以邪倒故。於知見中。狂解不决。遂矯亂其語
也。今之邪人。妄謂得道。而中無主心。矯惑于人者。多
類此）。（孤山曰。四種矯論。由分別境相。立知見名字）。
資中曰。準婆沙論釋。外道計天常住。名為不死。計
不亂答。得生彼天。若實不知而輒答者。恐誠矯亂。
故有問時。答言秘密言辭。不應皆說。或不定答。佛
法訶云。此真矯亂。故名不死。矯亂虗論也。
一者是人觀變化元（至）今彼前人遺失章句。
（長水曰。于一生滅行陰。分為八義。別見謂變恒生滅。
增減有無也。答中略舉六義。以不能定其道理。但兩
<pb n="333"/>
楹而答。故云亦生亦滅等）。（携李曰。總觀八境。知見多
端。報答不定。此觀化迷理矯亂）。
溫陵曰。此觀萬化。見其不齊。遂生異解。用心別見。
即異解也。于是不能決擇。矯亂其語。
二者是人諦觀其心（至）除無之餘無所言說。
（孤山曰。此二節觀心執無執有。矯亂徧觀一境。故唯
見一義）。
溫陵曰。互互無。即念念滅相也。得證者悟一切法
皆無也。
三者是人諦觀其心（至）除是之餘無所言說。
（真際曰。此觀境亂心矯亂。蓋有無兩觀者）。
溫陵曰。各各有即。念念生相也。言無言是。皆不明
答。
四者是人有無俱見（至）一切矯亂無容窮詰。
（溫陵曰。枝。如樹枝差互不一）。
由此計度矯亂虗無（至）不死矯亂徧計虗論。
（資中曰。今之邪人。妄謂得道。而中無主。正矯惑于人
者多類此）。
吳興曰。從二至四。於前入中。有無分出也。二三單
計。第四兩亦。有即是無。如水是水也。無不是有。如
水非氷也。四句之中。但涉三句。未見雙非。其計猶
慶。
又三摩中諸善男子（至）如是循環有十六相。
（携李曰。十六相者。一謂終後生有色有想。二者生無
色有想。三者生亦有色亦無色有想。四者生非有色
非無色有想。五者生有邊有想。六者生無邊有想。七
者生亦有邊亦無邊有想。八者生非無邊非有邊有
想。九者生有樂有想。十者生有苦有想。十一者生亦
有樂亦有苦有想。十二者生非有樂非有苦想。十三
者生有一想。十四者生苦于想十五者生有少想。十
六者生有無量想）。
資中曰。無盡流即行陰也。由見無盡。故言死後有
相。溫陵曰。或自下。心顛倒故。固執色身。以色是我。
又謂我體圓徧。則色為我有。前緣即目前之色也。
行相續。相亦色也。於色作此四計。於受想行亦然。
故成十六相。皆計死後復有也。携李曰。不言識陰
者。所計之我。即識陰也。吳興曰。不爾外道六法我
與識異。今行陰未彼。識未當情。故不言耳。
從此或計畢竟煩惱（至）死後有相心顛倒論。
（泐潭曰。有為無為諸法也。畢竟並驅者。計煩惱菩提。
不□□□皆後有也）。
吳興曰。上四陰與我。既死後有相。或復妄計。煩惱
菩提。理亦如是。□煩惱由陰而生。菩提由我而證。
言畢竟者。即兩性不相陵滅。入未來際。此皆後有
也。言五陰者。通結五陰。王在前四。又雖在前四。義
惟行陰耳。
又三摩中諸善男子（至）如是循環有八無相。
（長水曰。□諸陰滅計度）。（真際曰。于未劫未見。生無想
論。是為八見）。
溫陵曰。陰性消散。謂色受想滅也。生理即行也。謂
無受想。則行亦滅也。此約四陰。現在因亡。未來果
滅。因果合論。故成八相。
從此或計涅槃因果（至）死後無相心顛倒論。
（長水曰。前旁計諸法。後有此旁計。諸法後無）。
吳興曰。涅槃因果。依現陰而修。後陰而證。陰既恒
則修證何有耶。
又三摩中諸善男子（至）死後俱非起顛倒論。
（吳興曰。此存滅計度）。（吳興曰。雙計有無。至死後俱非
者。此有二義。一亦有亦無。二非有非無。下文先計雙
亦次計雙非）。
溫陵曰。行存則有相也。受想滅則無相也。以前後
相例。則存者終無。雖有非有。滅者曾有。雖無不無。
四陰雙計。故成今非。
<pb n="334"/>
色受想中見有非有（至）皆言死後有相無相。
（吳興曰。此計雙亦也。見有非有。謂色受想無也。觀無
不無。謂行陰有也。如是循環。等例立雙。亦謂三陰無
亦如行陰之有。行陰亦如三陰之無。四陰各二。故名
八俱非相。言俱非者。對前徧計。有無得名。文意且在。
雙計有無耳。故總結云。有相無相）。
泐潭曰。三陰為滅相。故見有非有。遷流為存相。故
觀無不無。隨得一緣者。于四陰隨舉。皆生計執。八
俱非論。謂于末劫末見。生非想非非想。生有色。非
有想非無想有。生無色。非有想非無想有生。亦有
色亦無色。非有想非無想有。生非有色非無色。非
有想非無想有。生有邊。非有想非無想有。生無邊。
非有想非無想有。生亦有邊亦無邊。非有想非無
想有。生非有邊非無邊。非有想非無想。是為八見。
又計諸行性遷訛故心發通悟有無俱非虗實失措。
（資中曰。諸行一切遷流法也。因見行陰。遷訛不定。遂
生邪悟。謂一切法有無俱非。不可定指）。
吳興曰。此計雙非也。色受想等。皆名諸行。悉有遷
訛下。文云。甲長髮生。氣消容皺。及念念不停。即其
相也。於前四陰。雙計有無。亦有八俱非義。此見既
細。所以的就行陰言之。
由此計度死後俱非（至）死後俱非心顛倒論。
（真際曰。今人惑于俗論而疑。死後有無者。多矣。皆八
俱非類也）。
溫陵曰。昏瞢無可道者。不能明知死後之事也。
又諸摩中諸善男子（至）是人墜入七斷滅論。
（溫陵曰。見行陰念念滅處。名後後無。由是忘計。設生
人天七處。後皆斷滅。○此後無計度。為七斷滅論）。
興福曰。婆羅門于末劫末見。起斷滅論。總有七見。
或計我身從因緣生。必歸磨滅。或計我于欲天斷
滅。或計我于色天斷滅。或計我于無色界空處斷
滅。或計我于識處斷滅。或計我于不用處斷滅。或
計我于有想無想處斷滅。是為七見。見行陰念念
滅處。名後後無由。是妄計設生。人天七處。後皆斷
滅也。
或計身滅或欲盡滅（至）死後斷滅心顛倒論。
（溫陵曰。身滅即欲界人天二處也。欲盡初禪也。苦盡
二禪也。極樂三禪。極捨四禪也。及無色也。是名七際。
謂七際事相。皆現前消滅。更無復生。終歸斷滅也）。
吳興曰。此計應從第七外道流出。但前約橫論。今
約竪說。若攝橫歸竪。則前無相。屬今身滅。
又三摩中諸善男子（至）如是循環五處究竟。
（携李曰。此後有計度。為五涅槃論）。（孤山曰。婆羅門於
末劫末見。入四十四見中。或于本劫本見。盡入十六
見中。或于本劫不見。末劫末見。盡入六十二見中。此
六十二見。世尊亦如是知。如是見。但不執着耳。盖外
道以知見立知。故成見網。如來以知見無見。故成菩
提）。
溫陵曰。見行滅復生。名後後有。妄于五處。計涅槃
果。轉依者。轉生死。依涅槃也。或于欲界。悟圓明理。
遂以欲界。即轉依處。或以初禪離憂。二禪離苦。三
禪極喜。四禪極捨。即轉依處。是謂五涅槃也。迷有
等者。不知此天皆屬有漏。非無為果。非究竟處也。
由此計度五現涅槃（至）五現涅槃心顛倒論。
（携李曰。此計應從第六外道流出。橫竪攝屬亦如七
九之類）。
吳興曰。前標後後。今結五現者。影互其文也。
阿難如是十種禪那狂解（至）作大覺王清淨標指。
（溫陵曰。前云禪那現境。乃天魔候得其便。此云禪那
狂解。乃心魔自起深蘖）。
泐潭曰。凡見道不真。多岐妄計。皆即狂解。是謂心
魔。最宜深防也。汝等下。令弘宣人。將如來語。徧為
羣生。保持覆護。使魔不侵。孽不作。不墯邪岐。不取
<pb n="335"/>
小證。而直登覺位。是謂作大覺王標指也。吳興曰。
此云心魔。後識陰云見魔。心見不出見。愛二惑。即
煩惱魔也。
阿難彼善男子脩三摩地（至）此則名為識陰區宇。
（孤山曰。此識陰十魔為受命之元。行窮識現。故深達
命元。行陰遷流。不出根境之法。由感應懸絕。故內外
湛明。諸類不召。故入無所入）。（吳興曰。受命元由者。識
息煖三和合成命。受生之際。識陰為先也）。
溫陵曰。通敘行滅識現也。行為世間遷流之體性。
擾動生機之綱紐。補特酬業之深脉。能隱晦性天。
馳逸六根汩擾內湛。為浮根塵究竟樞穴。故行陰
盡者。生機綱紐。倐在隳裂。補特深脉。感應懸絕。而
性天將大明悟。六根無復馳逸。以不馳逸故。內外
湛明。以無驅穴故。入無所入。反動而靜。深之又深。
故曰內外也。涅槃性天。為五陰所覆。昏如長夜。前
三陰盡。如鷄初鳴。雖為曙垂。猶沉二陰。精色未分。
此行陰盡。如鷄後鳴。惟餘一陰。故將大明悟也。受
命元由。識陰也。以行滅識現。故深達。無樞穴故可
觀。無遷流故可執。無生机故不召。遂了十方依正
皆識所變。故已獲其同性天。精色雖未明徹。而幽
秘之想。已漸發現。此識陰之相也。
（資中曰。識為還元之地。故諸乘于此。妄立因依。而取
果證。總成十魔）。
若於群召已獲同中（至）顛倒妄想以為其本。
（吳興曰。六用不隔。皆悉通隣。即法華所明。六根清淨
也）。（孤山曰。罔象亦倣象。皆不實貌）。
溫陵曰。群召同中。即十二類之命元識陰也。若於
此中。以定慧力。消磨六門。使根合而不分。界開而
不隔。則見聞圓通。六根互用。由是外之世界。內之
身心。無復留礙。此識陰盡之相也。性本一真。由塵
隔越。性用之間。同異失準。名為命濁。故識盡則越
之。識乃妄覺影明。元無自體。由顛倒起。故名罔象
虗無顛倒妄想。
阿難當知是善男子（至）背涅槃城生外道種。
（携李曰。此因非因執）。（吳興曰。覺知通㳷能入圓元者。
示觀中所發之相也。斯亦功用暫得。如是不生勝解
名善境界。由起邪執故墮外道種類）。
溫陵曰。識由行流。故行空則還元。既空行陰。故已
滅生滅。尚依識元。故寂滅未圓。而能漸破識陰。消
磨六門。故己六知根。㳷合無隔。諸類覺性。通融不
二。故能入圓元。圓元即融根。隔通諸類之識元也。
若以此為真所歸地。而立為真因。則墮因所因執。
盖真因非所。有所皆妄。娑毗外道。認阿賴耶識未
形之前。冥然初相。為所歸真因。正同此也。以心有
所得。果有所歸。即因即果。皆墯所妄。所以違圓通
背涅槃也。
（孤山曰。阿賴耶識。是諸聖人現法樂住三昧之境。人
天等趣。諸佛國土。悉以為因。常與諸乘。而作種性。即
此義也）。
阿難又善男子窮諸行空（至）生大慢天我徧圓種。
（携李曰。此能非能執。計我生彼。成徧圓種）。（長水曰。大
慢天即摩醯也。不能謂能。故名大慢也。徧圓者。計我
體圓。徧空界也）。
溫陵曰。執識元為自體。而謂一切眾生自此流。出
遂執我能生彼。而實不能。故曰能非能執。摩醯首
羅即色頂魔王也。妄計我能現起無邊眾生。亦能
非能類也。能為心能事果者。計我能為彼依能成
彼事也。
又善男子窮諸行空（至）背涅槃城生倒圓種。
（吳興曰。從彼流出者。此指所歸識陰為彼。非指他人
也）。（携李曰。此常非常執。計彼生我。成倒圓種）。
溫陵曰。以識元為所歸依故。疑彼能生我及一切
法。遂計生起流出之處。為真常無生之體。此則在
<pb n="336"/>
生滅中。妄計常住。既惑真不生性。又迷現生滅法。
以非常為常故。名常非常執。既計彼能生我。即與
計自在天能生一切者。同矣。由依識元。妄計常住。
故曰立因依心成妄計果。前計我圓生物。此計彼
圓生我。故名倒圓。
又善男子窮諸行空（至）背涅槃城生倒知種。
（資中曰。常住真心。一體無二。用諸妄想。依正乃分。是
故眾生草樹。悉如空華。當知草樹山河。皆是有情。自
心所變。故說有情。有佛性時。即草樹有性說。有情成
佛時。即草樹成佛。以心外無境故。華外無空。故波不
離水。故執□不了。乃謂一一草木。各各有知。遂說木
死有人。人死為木。未明一體謬計徧圓也）。
溫陵曰。所知即所觀識陰也。謂識有知。而一切法
由知變起。因計知體。圓徧諸法。遂立異解。謂無情
徧皆有知。無所簡擇。故曰無擇徧知。此以無知為
知故。名知無知執。婆吒霰尼。二外道也。執一切覺。
謂執一切有知也。此謬計圓知。以為因心。則果終
虗謬矣。以無知為知。是倒知也。
又善男子窮諸行空（至）背涅槃城生顛化種。
（吳興曰。[囗@元]化者。謂觀中所見。[囗@元]融變化。惟識之境也。
一功發生。即四大之相也。觀塵成就。別名地大。以此
群塵。通指四大。既見此時。並由[囗@元]化。乃計終圓證果。
不出火之見明水之清淨等。故曰發作本因。立常住
解。迦葉波亦婆羅門別姓。下所并者。總攝其類）。
溫陵曰。識陰盡者。消磨六門。諸根互用。今此未盡。
則纔得隨順而已。因隨圓互。于是計一切法皆能
圓化。發生勝果。謂火能顯發光明。乃至塵能成就
器界。遂則邪求邪觀。而勤心崇事。執為能生勝果。
而實不能。故名生無生執。即三迦葉波諸外道之
儔也。既迷真心。從物求冀。則因果皆妄。顛倒化理。
名顛化種。
又善男子窮諸行空（至）背涅槃城生斷滅種。
（吳興曰。非滅群化。非尤破也。群化即四大等）。（携李曰。
歸無歸執。計永滅依。成斷滅種）。
溫陵曰。觀理不諦。誤墯虗無。故于圓明性中。計皆
虗無。於是絕滅群化。歸於永滅。而不知其非。名歸
無歸執。舜若多云空。言無想舜若。即執斷空外道
也。以執斷空故。圓虗無為因心成空亡之斷果。永
滅依即外道之涅槃也。
又善男子窮諸行空（至）背涅槃城生妄延種。
（溫陵曰。阿斯陀。此云無比。即長壽仙也。彼雖延長。終
歸壞滅。今此欲固妄身。以求常住。則空長勞耳。妄延
耳）。（長水曰。長勞果者。應侔牢聲之誤耳）。
吳興曰。依識陰觀圓常。執識元為圓精。遂欲固保
其身。與之並存。妄貪堅久。不知其非。名貪非貪。識
陰精明。湛不搖處。名之為常。今見其常。乃執色身。
同此精圓也。身本無常。實不可貪。以為長久。今堅
貪著。故云貪非貪執。
又善男子窮諸行空（至）背涅槃城生天魔種。
（孤山曰。真非真執。謂留欲固命。成天魔種）。（携李曰。吒
枳迦羅。能化欲境自娛）。
溫陵曰。以識陰為命元。互通三際。識陰若盡。我命
亦盡。誰證其常。故便于定中。化諸欲境。以留塵勞。
不令銷盡也。依此邪思。欲證真常。而不知其非。名
真無真執。吒枳迦羅。即欲頂自在天類也。因其邪
思。感生天魔。惟恣塵欲。名熾塵果。媛美女也。
又善男子窮諸行空（至）背涅槃城生纏空種。
（孤山曰。背清淨解卷十道者。既發小解。乃背圓融常
樂我淨之道。今於四德。略舉一耳）。（携李曰。定性聲聞
曰明經謂畏。若厭身志存泥洹。墮阿羅漢者）。
溫陵曰。命明者。因窮識陰。深明眾生受命元由也。
以生滅猶識。精麤由業。故依四諦分別決擇。以苦
集為麤偽。以滅道為精真。於是專修道因。求感滅
<pb n="337"/>
果。以少為足。故居滅即休。斯特定性聲聞上慢之
儔也。此則圓精應為因心。成趣寂之小果。精應者。
即決擇麤業。惟求精應證于偏真。纏空趣寂而已。
又善男子窮諸行空（至）生覺圓明不化圓種。
（携李曰。圓妙真體。思習俱盡。名清淨覺。明于寂妙中
極其本真。發研深妙。以此為果。名定性辟支）。（長水曰。
識陰總統。入識而入識者。是□□根本。故通敘聲聞
□□諸修證法）。
溫陵曰。融淨覺明即識精也。雖無惑習。圓融清淨。
而未離于識。故名覺明。若以此為深妙。立為果證。
則定性緣覺獨覺而已。此則圓覺㳷為因心。成湛
明之滯果爾。覺㳷如心精通㳷覺知。通㳷之㳷。謂
僅與正覺通㳷。而不前進也。湛明即圓融覺明也。
所覺止於圓明識精。而定性不迴。故名覺圓。明不
化圓種也。
阿難如是十種禪那（至）從始成就不遭岐路。
（吳興曰。大妄語者。別指前八也。前八通名。外道邪魔
亦可別指。七是外道。八是邪魔。俱未斷惑。故云墮獄。
二乘異此。故云不進。言見魔者。見以違理為名。前八
違真。中二理起界內邪見。后二違中道理。起界外邪
見。以二乘智即無明故。又前八中。七純是見。八具見
愛。以留塵勞。生勝解故）。
溫陵曰。窮道失趣。故中途成狂。轉遭枝岐。曰因依
迷惑。所愛先習。即邪傳謬解也。秘為真得。遂即休
心。將為畢竟所歸寧地。適足自誤。故邪魔依之。終
墮惡道。二乘依之。不成增進。最宜深防也。邪見錯
解。為妖為孽。顛蹶身心。謂之見魔。心為內韄。見宜
外鍵。故前防心魔。此防見魔。則助道之要盡矣。
如是法門先過去世（至）圓滿菩提歸無所得。
（真際曰。先聖乘。此心開得道。后學固宜勉究也。識盡
則消磨六門。故諸根互用。從互用中。入金剛惠。發圓
明心。即心開事也。直超信等。入如來海。歸無所得。即
得道也。金剛乾惠為等覺后心。十信諸位為進修漸
次。此能直超不歷者。諸位修進為治惑習。今識盡無
習。故能超之。等覺圓明歸無所得者。自初乾惠至等
覺。未為圓明。尤有所得。為識未盡也。至獲金剛心。破
盡細識。乃能圓明。入妙覺海。歸無所得。此真修之盡
道）。
吳興曰。如是法門。且指識陰禪那現相。過去諸佛
無不覺了。入佛知見。故曰乘此心開也。能入金剛
乾惠者。從相似位。超入等覺后心也。天台明圓教
利根。一生有超登十地者。與此符合。圓明下至寶
月。示後心所證。有法有喻。有體有用。金剛乾惠。是
妙覺無間道。轉入解脫道。即妙覺也。故云入於如
來等也。妙莊嚴海。是福究竟。圓滿菩提。是智究竟。
歸無所得。是理究竟。福即解脫。智即般若。理即法
身。不縱不橫。三德秘藏。於茲具顯。遠討其因。實由
初心修奢摩他。三摩禪那。三止之功也。溫陵曰。妙
莊嚴海者。統眾德。合異流。不嚴而嚴。無證而證之
果海也。前稱首楞萬行。為妙莊嚴路。則起此而已。
阿難即從座起重復白佛（至）如演若多迷頭認影。
（携李曰。此問有二。想心以上問生起因緣。緣此以下
問。還滅因緣）。（溫陵曰。生死妄業。塵垢妄緣。真淨性中。
既無所留。全因妄起。猶如迷頭。則五陰相中。五妄為
本。從可知也）。
吳興曰。精真中道也。妙明寂照也。寂故即假。照故
即空。三諦融通。元無塵垢。總名本覺圓淨。此單論
真性也。乃至下單論妄想生起諸法。斯元下。合明
真妄發生世間。所以爾者。無前單論。則不知離義。
無後合。明則不知即義。
妄元為因於妄想中（至）五陰本因同是妄想。
（長水曰。破因緣自然之情因。謂能生緣能長養。因由
攝助。因方能生。生已相續。緣力長養。或因惟一緣。乃
<pb n="338"/>
眾為又自然者。或名自生。或名自相。或名自體。或名
自法自覺也。
溫陵曰。明妄無因。不容計度也。知妄所起。可說因
緣。不知所起。因緣何有。況推自然。得非妄計邪。
汝體先因父母想生（至）名為堅固第一妄想。
（携李曰。體因想生。心因想起。命因想傳。諸想交固。以
成色陰。故名堅固妄想）。
溫陵曰。想為虗妄影象欲愛深脉遺體。自想愛流
出。故曰體因父母想生。陰中乘想愛冥求。故曰心
於想中傳命。酢物等說。以驗體用妄結。故與妄理
相應。若非妄倫。則妄不能感也。
即此所說臨高想心（至）名為虗明第二妄想。
（真際曰。虛明妄想。為違順因緣）。（吳興曰。由因受生者。
因想故受生也。去動色體。即形受酸澀也。當知色受
想三陰。妄想相由而起。必不相離）。
溫陵曰。臨高空想而酸澁。真發違順皆妄。而損益
現馳。則受陰為體。虗有所明。故名虗明妄想。
由汝念慮使汝色身（至）名為融通第三妄想。
（真際曰。融通妄想。為形取因緣）。
溫陵曰。念慮虗情也。色身實質也。虗實不倫。而能
相使者。由想融之也。心生虗想。形取實物。心形異
用。而能相應者。由想通之也。至於寤寐搖變。使心
隨境。使境隨心。皆融通妄想也。
化理不住運運密移（至）名為幽隱第四妄想。
（真際曰。幽隱妄想為體。遷因緣密移非汝。云何體遷
若即汝體。自應有覺）。（長水曰。初標行陰幽隱之相。阿
難下牒辨虗妄之理）。
吳興曰。此若非汝。此指化理不住等也。云何體迁。
詰其甲長髮生等。如必下。若為體迂。實是汝者何
不覺此相代之。相以不覺故行陰生滅。名為幽隱。
又汝精明湛不搖處（至）念念受熏有何籌筭。
（真際曰。此陰通收八識。用動體常。見聞精明。同一識
陰。何因下示妄習想。念念受熏者。以昔覩奇物。納種
在識。若不受兄。覆覩前異必無記憶之想。既不忘失
則知中間常為無明。念念熏習。兄習即妄。何精真之
有乎）。
携李曰。精湛不搖。指識體也。見聞覺知。指識用也。
非真常而執常。曰名恒常者。精真不容妄習。今能
藏昔。宛不遺失。即妄習也。則湛雖不搖。而念念受
熏。其容妄多矣。
阿難當知此湛非真（至）第五顛倒細微精想。
（吳興曰。六根互用等。如破見思。故妄想滅。即麤垢先
落也。問。上文受熏。約無明說。今妄想滅。何止見思耶
答。無明所熏。亦見思種子。故前指見物。有憶有妄。正
是麤相。今種現雖盡。根本尤存。非謂六根得真互用）。
溫陵曰。湛非真湛。特幽潛不覺耳。故譬急流之水。
幽潛流注。不可測知。此真憶想之元。容妄之體也。
直須消磨六門。使妄習無寄。然後可滅也。串常習
也。幾微也。似無曰罔。似有曰象。其體精微。故名罔
象虗無顛倒精想。
阿難是五受陰五妄想成（至）湛入洽湛歸識邊際。
（携李曰。受陰亦名取陰。佛果報身。有為無漏。以非惑
業所生故取。以惑業為取陰。從取生故名取陰）。
溫陵曰。五受陰亦曰五取蘊。由一念迷妄。故此取
此。以自蔽藏也。言因界者。本無有界。由妄想因也。
故色不自色。因空有色。故成色邊際。乃至滅不自
滅。因生有滅。故成行邊際。識稱湛了。而湛不自湛。
因行不流逸。性入元澄。而合乎湛了。成識邊際。
此五陰元重疊生起生因識有滅從色除。
（長水曰。五陰生起。從細至麤。由迷智有識。乃至由受
有色也。滅則從麤至細。必破色而後受現。乃至破行
而后識現也）。
孤山曰。約生則由內造外。從細至麤。如著衣也。故
<pb n="339"/>
迷理有識。乃至有色約滅。則由外至內。從麤至細。
如脫衣也。故悟理色盡。乃至識盡。
理則頓悟乘悟併消（至）何所不明再此詢問。
（吳興曰。所指前說。亦有頓漸二義。巾體是一。以喻其
性。悟則成頓也。巾結有異。以喻妄想。除則成漸也）。
真際曰。識譬則劫波巾也。色譬則最後結也。結依
巾有故。生因識有。解因次第故。滅從色除。理則頓
悟乘悟并消者。知巾本無結。亦不有也。事非頓除
因次第盡者。巾根頓悟。必假漸修也。若因悟忘修。
則有解無行。執理迷事。適墮偏邪。終非正修真三
摩地。
資中曰。原夫天巾。由次第而結。亦次第而解。所譬
六根及以五陰。生之與滅。一往相類。再研有殊。何
者以六根義橫五陰義竪故。且如六根迷真起妄。
因妄成根。必無先眼。次耳等異。至於返妄歸真。亦
無從麤至細之理。豈非義橫邪。前以解結次第為
喻者。但取六根差別及選圓通。謂之次第也。今明
五陰亦迷真起妄。因妄成陰。既云生因識有。滅從
色除。豈非義竪邪。若以結解喻之。則二番次第。宛
有倫緒。當知前文舉喻。不可以喻難法。此引例不
可以根難陰。適時之說。須曉大綱。
汝應將此妄想根元（至）知有涅槃不戀三界。
（孤山曰。上明助道分竟。正宗大分。文終于此。下乃流
通分也。不錄）。
溫陵曰。令以此義。自覺覺他。永斷妄元。齊歸正果
也。
佛說此經已比丘比丘尼（至）皆大歡喜作禮而去。
（吳興曰。初發心者。圓教外凡。或內凡也。皆大歡喜。通
該凡聖也）。
溫陵曰。皆在會听眾也。聖仙童子即天仙類也。大
力鬼神諸護法者隨所證量皆得法喜也。

<talk>No. 301-C
 楞嚴經後序</talk>行簡
盖如來瑞世。無非為一大事因緣。而究竟堅固為誓。
首談四諦。次說空有。斯經肇為慶喜。遭魔所攝。假以
因依。再敷重重啟請。婆伽至尊。頂放百寶之光。舌吐
一乘之談。七處徵心。而入還見性。破根塵之非相。明
七大之有歸。至於根根塵塵。週遍法界。而事事物物
渾成教海。仍徵諸聖會一真。則諸漏頓圓。契一機則
精明密證。返聞思脩。則觀音豈容外覔。一門超出。則
圓通盡在吾身。十九說法。自知不在他弘四不思議。
由來一心變現。阿難重請斷除。四禁以業果無生。潔
淨五蘊。而冤魔不復十二類之受生。悟之弗有二十
五有之出離。達之即無至哉。玄教攝盡群機。而至有
言。首楞嚴之決定誠。一代之宏規。地上地前。未臻斯
定。則事法差殊。大智大聖。不入斯宗。無由決擇。故玄
言一成於當世。則大法益闡於末運。壽梓流通。冀人
人各悟本心。剎塵徧□。□□□□□□□謹言。

<article id="n302">楞嚴經略疏</article>

<talk>No. 302-A
 楞嚴略疏緣起</talk>
余忝學禪於講師之門未能一顧也迨罷參歸閩山
中無事取大藏徧閱之於楞嚴一經自謂獨得其關
鍵因作翼解二卷稍抒鄙見以佐諸疏之所未逮時
天啟甲子歲也至崇禎丙子余開法於泉之開元適
二雲曾公分憲泉南公政之餘每常命駕商略大事
間及楞嚴以為苦於諸疏之煩亂囑余為撰大旨余
謂治禪者多樂觀大旨然曲折有所未晣終不能盡
掃餘疑而遽以己意通之其失靡細乃為廣翼解而
作略疏間亦博採眾說融為一家之言大旨固不憚
<pb n="340"/>
闡揚而曲折亦所必晣務使觀者觸目而爽然會心
不為經文所蔽諸疏所亂而已天台耶賢首耶固未
暇問其後塵也前三卷成於開元溽暑中秋歸福州
鼓山繼成三卷明年春有浙西之行諸鄉紳留居苕
谿之真寂後四卷始克成焉戊寅燈節後擕李曹愚
公侍御過訪暫一寓目不勝嘆賞遂命工災木工既
竣乃謹識其歲月於此盖一時緣起之功未可忘也。
崇禎戊寅八月中秋日真寂釋元賢題於繼燈堂

<other>No. 302</other>
<sarticle>楞嚴經略疏卷之一</sarticle>
福州鼓山湧泉禪寺沙門　元賢　述
大佛頂如來密因修證了義諸菩薩萬行首楞嚴
經
此經題首大佛頂三字即指吾人本來妙心也佛頂
者表最尊最勝之義又恐尊勝二義有所未盡故復
加一大字於佛頂之上顯此妙心含吐十方彌綸萬
有而實境界超絕非言語可及思慮可到故曰大佛
頂此下四句皆顯大佛頂之功能也上二句在佛位
上說下二句在菩薩位上說如來密因言本此妙心
為大因也如來乃果位之極而最初修行必先得此
妙心以為之因如蒸飯必先得米鑄像必先得金不
然雖有巧力無可成理因而言密者謂此心出言思
之表非事相顯因之比也修證了義者言闡此妙心
為大教也諸佛說教全依此妙心發明修者修此證
者證此故說修說證皆究竟窮極更無餘義若不依
此妙心有所宣說雖非外道終屬權漸非了義也菩
薩萬行者言依此妙心為大行也菩薩自十信至等
覺其間仰趣佛果下化眾生其行最廣然必依此妙
心則舉足下足無不圓明妙寂若不依此雖善葢天
下功高萬古盡屬有為之功生滅之行而已首楞嚴
者譯云一切事究竟堅固言證此妙心為大定也世
間一切事皆生滅不常倐忽變幻何有究竟堅固之
可言唯此心則本統萬事攝萬相總是一究竟堅固
之圓定今既證此故雖歷萬境而常寂應萬緣而不
撓也此上四句經中備明其旨臨文當自知之。
如是我聞一時佛在（至）歸來佛所。
此一段名序分乃說經之由也自如是我聞至文殊
師利而為上首乃是諸經之通式凡佛說經必有此
六種故述經者必敘之證此經結集非妄令人深信
也自時波斯匿王至歸來佛所乃是此經發起之事
此經發起由阿難乞食悞墮婬室佛乃說大佛頂呪
令文殊往救此中節節大有深意未可忽略阿難在
諸弟子中多聞第一佛所說法渠皆憶持無少遺失
則平日論心論性說妙說玄何不了了渠既多聞又
不是專尚口耳之學發心要依佛教學佛行所以於
入城乞食之際憶佛責須菩提大迦葉心不均平便
發平等心行平等慈乞食不分貧富且嚴整威儀肅
恭齋法直是循規蹈短步步思要作佛彼多聞如是
發意力行又如是宜廣歷諸境可保無虞者也如何
忽遇摩登梵呪便被攝入婬室全做不得主宰葢為
渠悟非實悟證非實證不過在意根下領略名曰見
性意根下安排思要作佛這等人平居無事儘可自
負或遇輕𦕈境界亦可把持忽然遇著難把持處便
七華八裂了也古人所謂汞銀禪遇火便飛去耳又
此經於諸欲中乃以婬欲發起者亦有深意以諸欲
中婬欲為最葢為人有身必假婬欲中來此欲便是
命蒂中帶的最為難斷雖三界輪迴或升或沉亦多
因此欲輕重而定不斷此欲決不出輪迴要斷此欲
非實證入本性者未可言斷也世尊要救阿難乃於
大佛頂中現百寶光者表無上智光也現化如來者
表無為心佛也說呪者顯無上心法也並是無思無
為超情離見中發出所以摩登梵呪遇之便解如湯
<pb n="341"/>
銷氷如日破暗而不可復得矣然佛呪神力自足往
救何必文殊將之良以無上深法非大智不能奉持
根本重病非大智不能破滅故必敕文殊者表大智
也發起因由其義如是始知世尊說法義味殊深非
同世典也。○婬躬撫摩將毀戒體二句諸解謂阿難
為婬躬撫摩將毀戒體也惟吳興謂阿難乃初果聖
人得道共戒決無毀犯之事以將毀二字屬摩登謂
是摩登將毀阿難之戒體也此說甚精可從戒體者
即經所謂無作戒體也從白四羯磨所發持之則肥
犯之則羸故曰戒體或又謂阿難既決無毀犯則世
尊何須說呪往護愚謂聖既示迹同凡法應如是耳。
阿難見佛（至）名覺知心無有是處。
阿難歸來見佛自恨一向多聞未全道力乃是渠一
大轉關處既悔前非却求今是乃請諸佛得成菩提
之法所請妙奢摩他三摩禪那者即首楞嚴定之分
名也只是一心離萬法而無迹名曰奢摩他即萬法
而全彰名曰三摩即離即而非離即名曰禪那此三
非縱非橫非並非別故曰妙也又此三在本來心體
上名三如來藏如金在鑛全是本體未有工夫也在
菩薩修證上名三觀如金在爐即本體而起工夫即
工夫而復本體也在諸佛成果上名三德如金出爐
修功既畢全體獨純也今經奢摩他等者正指菩薩
位中三觀耳但前後發揮自然兼及三藏三德之義
所請最初方便者謂修此三觀之最初方便也自此
下至四卷半開顯一心圓融三藏是為觀前最初方
便自四卷半已去說二決定義乃正修觀下手最初
方便然十卷之文委曲詳盡無非修觀者所宜預知
則十卷皆最初方便耳阿難請修三觀最初方便而
佛乃審其最初發心者何也如醫病者先要審其病
源病源既得方可用藥又如千里之行慎在最初一
步此步若錯決無能到之理也阿難自陳乃以目觀
見如來勝相殊絕心生愛樂便發心出家此是逐外
生心悉屬虗妄用此心而求佛果正如適燕而南其
轅矣葢用此心則無論生邪情造惡業即厭凡趨聖
捨穢取淨極之至於淨穢雙捨有無俱捐不出生滅
終屬輪迴所以世尊急窮破之然不直破其非心而
曲窮其所在之處者葢以妄心無處無處則無體無
處無體非妄而何阿難最初一番認心在身內乃是
凡夫之通病世尊則以心不在內破之葢心在身內
合知身內之事如人在堂中必先見堂內後見堂外
今一膜之內便全不知不見則心非在內明矣二番
遁於在外世尊則以身心相知破之葢心在身外則
心身了不相涉目之所見心宜不知今目所見心能
分別則心非在外明矣三番遁於潛根謂心不在內
不在外止潛於根內如眼在瑠璃中故不見內而能
照外也世尊則以心不見眼破之葢瑠璃籠眼能見
一切物然眼亦見瑠璃今云心潛於眼能見一切物
而不能見眼則心之非潛根明矣四番復遁於在內
而謂合眼見暗為見內追解不能見內之難也世尊
則以見暗非內破之葢合眼見暗則眼與暗對暗在
眼前既在眼前非汝焦腑何云見內若謂所對不在
外而在內則是眼能返觀也其失尤甚矣五番遁於
隨所合謂隨所合處心則隨有也世尊則以是心無
體破之葢心若有體必有所從今挃體自驗其能知
之心非自內出非自外入則無所從來矣心若有體
必有一定今此能知之心非是一體非是多體非是
遍體非是不遍體則體且無定矣來既無從豈有隨
合之相體尚無定豈成隨有之義哉六番遁於中間
謂內根緣外塵識生其中也世尊則以不得成中破
之若兼根塵以為中則一半屬根一半屬塵二者敵
立竟無中位若不兼根塵而獨處根塵之中以為中
則既離根非知離塵非不知果何體性而成中乎七
番由前六處被破故引教立一切處無著無心世尊
<pb n="342"/>
則以有意不著即非無著破之葢世尊於般若會中
廣談無著者良以般若光中諸法本空非有對待今
以我與有無二境對立而言無著則無著之義不成
以為無則何有可著而言不著以為有則便著矣何
言無著按前七番所破之心乃是緣塵起滅之心全
無定處阿難曲示迷情世尊詳加披剝意使妄計盡
銷則一真獨露也若識得真心則七處之心總成圓
妙無一可破譬如大圓鏡中現種種影迷者執影為
鏡故須力破若識得鏡體則無影非鏡安用破乎。○
爪生髮長筋轉脉搖二句長水云心胃內密設使不
知爪髮膚淺寧容難了此說未當葢心既在內便合
內密先知豈可謂內密難知而膚淺易了乎況爪髮
等雖外現而實從內出皆身內物也愚意心肝脾胃
等物靜或不覺爪生髮長筋轉脉搖則動而易知也
何如。
爾時阿難在大眾中（至）雖得多聞不成聖果。
前科破妄心無處此科直破妄心也阿難歷陳七處
俱已被破尚不知此心無處乃復請問真際所詣世
尊將破其心故先現瑞以示之大抵諸佛將說大法
必放光現瑞是其常儀為佛會中上等根器見光領
悟者為多面門放光者示六根門頭智光晃耀也普
佛世界六種震動者示積劫無明從此翻破也微塵
佛國一時開現者示智境全彰廓爾圓明也十方世
界合成一界者示妄塵不隔彼此俱忘也其世界中
所有一切諸大菩薩皆住本國合掌承聽者示心量
本周心聞本洞也良以識心未破則六根門頭本光
受蔽無明積習堅不可破妄境全昏彼我生隔惟妄
識一破其應如是故先現瑞以示之次乃為阿難指
出錯處謂修行不成菩提乃至別成聲聞緣覺及外
道天魔等皆由不知二種根本錯亂修習所謂二種
根本者一是無始生死根本則汝今者與諸眾生以
攀緣心為自性者是也一是菩提涅槃元清淨體則
汝今者識精元明能生諸緣緣所遺者是也攀緣心
秪是識以六根攀緣六塵而有者也識精元明者謂
真心不是離識別有即此識精中具有元明之體此
體諸識從之以生而實諸識分別之所不及也真妄
既已雙陳怎奈阿難猶然未省乃舉拳以示之用徵
出其所見也問汝將誰見則曰我與大眾同將眼見
問汝以何為心則曰我以心推窮尋逐即能推者為
心依舊與最初發心時所見不別總之認攀緣之心
失元明之體也佛乃咄而告之曰此非汝心且為渠
重重註破曰此是前塵虗妄相想離前六塵必無自
體即滅却一切見聞覺知內守幽閒猶為法塵分別
影事離此法塵亦無自體也此內守幽閒處埋煞了
許多賢聖如宋儒之觀喜怒哀樂未發時氣象秪在
這裏老氏之致虗極守靜篤亦秪在這裏即佛教中
阿羅漢辟支佛所入之定所證之果亦秪在這裏都
緣渠謂見聞覺知既泯便是真實境界殊不知有幽
閒可守則幽閒便是法塵守幽閒者便是分別分別
法塵現出境界非影事而何哉幽閒尚為影事而況
一切見聞覺知倐忽生滅安能成常住之果哉。
阿難聞已重復悲淚（至）自取流轉。
阿難雖知妄心無體而猶未知以何為真故茲啟請
如來從胸卍字放光者表妙明真心萬德咸備本有
智光不從境發也其光晃昱有百千色者表明超日
月用等河沙也十方微塵普佛世界一時周徧者表
唯妙覺明圓照法界也徧灌十方所有寶剎諸如來
頂者表無上心光佛佛本同也旋至阿難及諸大眾
者表一切眾生皆有佛分也若能於此領悟真心開
示已竟其奈阿難猶迷所以曲生枝節乃就見性上
顯之此有二意一為阿難最初從見上發心所以一
路來都從見上指點一為真心難為詮說乃借見性
顯示此見雖尚帶妄其性全真體無生滅與真心相
<pb n="343"/>
去不遠譬如持出一面古鏡示人雖少蒙塵垢不妨
就此認得鏡也阿難一向認見在眼將見與心分作
兩箇故說有眼則見無眼不見此見全屬生滅世尊
乃謂無眼見暗亦是有見則知前塵自暗見無虧損
異彼生滅之見又因無眼有見則知見不是眼眼但
顯色見全屬心阿難至此雖知見全屬心而未知此
心何以為真世尊乃命憍陳如旁通之葢以同倫之
人說己行之路易為信入也陳如接拍成令述渠成
道因緣由悟客塵二字客有往來而主無攸往塵有
動搖而空本常寂即知動者為妄不動為真矣由是
世尊乃以手開合示阿難驗知手有開合見無開合
此是對外境取驗尚疎而未親乃復於掌上放光飛
入阿難頭角邊令其左右顧盻驗知頭有動搖而見
無動搖此是就自身上取驗最為親切既兩番取驗
身境有動此見無動則知動者為妄不動為真宜守
真而捨妄明矣如何明知動是身境而乃從始至終
逐妄失真顛倒行事既失其真必反認物為己而輪
迴不已特自取之矣可不哀哉。
楞嚴經略疏卷之一

<sarticle>楞嚴經略疏卷之二</sarticle>
福州鼓山湧泉禪寺沙門　元賢　述
爾時阿難及諸大眾（至）得未曾有。
前科顯見性之寂此科顯見性之常阿難承佛委示
雖知見性無動尚恐此見隨身生滅故請佛為發明
時波斯匿王因先見外道說死後斷滅及皈佛聞說
死後不滅心尚懷疑未能證知不生滅性故亦從旁
置問佛先審其身之變壞者將以反顯性之不變壞
也王乃謂此身雖未甞滅而現觀此身念念遷謝新
新不住如火燒薪終歸磨滅決知此身當從變滅佛
猶欲其詳陳遷謝之相以曉大眾故復審其顏貌何
如童子之時王則謂自童而壯自壯而老昔盛今衰
何可相比佛猶以凡夫心暗每謂少壯可恃不覺變
異乃以不應頓朽為問王則謂變化密移誠不覺知
但由後思前深知不同若約麤相而觀且約十年每
覺衰老若微細思惟則直是剎那剎那念念不停日
趨於盡而已故知此身必從變滅也王於此身生滅
無常已能備悉其相而此中便有不生滅性則未之
知也故佛即以恒河之見證之試觀王三歲所見之
恒河與今六十二歲所見之恒河決無有異則知身
之老少有殊見之老少無殊身則受變者也見則不
受變者也受變斯有滅不受變又安有滅哉所以身
後捨生趨生卒夫甞滅又何疑焉。
阿難即從座起（至）如來說為可憐愍者。
阿難因前科說心不受滅遂疑既不受滅必無遺失
緣何世尊責我等輩遺失真性顛倒行事世尊乃取
手之倒正為喻謂正手變為倒手特是將頭換作尾
世人便以為倒矣豈手實有失哉例知如來號正徧
知汝等號性顛倒亦以人自生顛倒而性實非有失
也下文正釋顛倒之處葢真心量包虗空用周沙界
有情無情一切萬法莫非此心所現云何失此本心
不認而反認心局於色身之內是認悟中之迷也悟
謂妙心本自虗明迷謂妄結心相晦昧為空下正發
明此意一真法界全空是覺無明突起便晦昧而化
為頑空此虗空之始現也空晦暗中積迷既堅則結
暗而成色此世界之始立也以妄想攬妄色以妄色
雜妄想則結色而成根此妄身之始成也外之妄緣
聚影於內則生滅而不已內之妄識分別乎外則奔
逸而不息此昏昏擾擾之相妄以為心性也自一迷
為心則必惑此心在色身之內不知色身外及山河
虗空大地皆我妙明心中之物今反認心在身內正
猶棄海認漚迷矣況認漚為海非迷中之倍人哉垂
手之倒以首為尾亦猶是也按顯寂常之義皆借見
<pb n="344"/>
性發揮今顯圓徧之義則不用見性直舉心性何也
以見性尚倒局於身內也真心之義至此已吐露無
餘下文阿難曲為後人屢生餘疑故復有六番辨論
矣。○若此顛倒首尾相換舊說或執垂手為正竪手
為倒或執竪手為正垂手為倒愚謂手之倒正實無
定論阿難特就世俗之見定倒正而佛亦姑就世俗
之倒正上取譬也舊說以世人不識手之倒正喻顛
倒而不以倒手喻顛倒其失尤甚如下文如我垂手
等無差別以垂為倒尤為明證豈必待錯認手之倒
正而後喻顛倒哉若此顛倒數句舊解多未穩今謂
佛竪手時已順世俗成正却云以此正手而顛倒下
垂但是將上竪之首換為下垂之尾上竪之尾換為
下垂之首而世俗視之與正手便差一倍一以為正
一以為倒倒正雖殊手體寧有失哉手不失意不可
少正答遺失之問也。
阿難承佛悲救（至）是故如來名可憐愍。
阿難承佛圓滿常住之說雖已能解但是以緣慮心
分別法音現圓滿常住影子而已非情忘識絕冥契
真體之悟也阿難既徒獲此心欲直認為本元心地
則佛已深訶欲不認為本元心地則所謂圓滿常住
者又安在耶所以求佛為拔疑根也阿難此問最為
緊要世間稱學道者十箇五雙都落在此其能不認
為本元心地者鮮矣佛告阿難下先破其所緣之法
也謂以緣心聽圓滿常住之法則圓滿常住便為所
緣之境法既是境豈為法性哉正如人以指標月急
須看月若認指為月其失非細若以分別法音下破
其能緣之心也謂此心離法音別無分別性正如客
暫來往非如主之常住豈為真實哉不但分別我聲
離我聲無分別性即分別我容離我色相亦無分別
性縱使分別都無此中杳杳冥冥故非色中若有精
故非空外道呼為冥諦以為離塵有體認為真性矣
而不知此乃意根中之法緣也意根對法塵有生滅
二種今分別不行正是滅塵是離諸法緣亦無分別
自性由此觀之汝之所謂心性者真如客之有還不
為主之不還安得為真乎還者謂如客從他方來便
可還他方去若是主人常住在此故不可還也世間
諸緣各有所因故各有所還如明從日輪便可還日
暗從黑月便可還月等是也獨此見精自有照燭不
從他得故不可還可還者自然非心既不可還非汝
而誰哉所以指為本妙淨明之心也。
阿難言我雖識此見性（至）汝性不真取我求實。
阿難雖識見性無還而疑見必見物舍物無見是見
乃攬外物影像終是雜妄何云是我之真性乎佛答
先列五種見量雖佛至凡夫見有廣狹之殊均之為
能見之性也次列阿難所見之境雖種種差殊均之
為所見之物也若於此中擇其誰為能見之我體誰
為所見之物象豈無辨哉但觀物象有差殊而見性
無差殊則見超於物而非物之所能雜明矣若見是
物下數句又以物可見見不可見以明見之非物也
若謂見必雜物則見亦是物見若是物則見亦可見
見若可見則汝亦可見吾之見矣而吾之見豈可見
哉若以同見吾所見之物以為見吾之見乎則當吾
不見物時又何以不見吾不見之處若謂能見吾不
見之處必其妄生計度自然非彼不見之相若謂不
見吾不見之地則我見終不可見我見終不可見則
汝見亦不可見見不可見自然非物矣云何非汝之
真性乎又汝今下數句又以物我不成立以明見之
非物也汝今見物之時汝既見物物亦見汝汝見既
離乎物物見必雜乎汝將以汝為物物為汝而體性
紛雜矣汝之與我并諸世間安能成立其為物為我
乎是知汝見必是汝而非物則汝之見性歷覽周遍
正汝之真性云何疑其弗真而取我言以求實哉。
阿難見性必我非餘（至）徧能含受十方國土。
<pb n="345"/>
阿難因佛言見性周遍即我真性遂疑見性有礙非
為真性故舉自己所見而問言我曾隨佛到四天王
宮及居日月宮此見直周遍娑婆國及歸精舍但局
一室之內若謂此見定體本自周遍如何昔之見大
者今乃見小為是縮大為少抑是墻宇夾斷其義為
何在乎佛答意謂非見之有大小乃前塵未忘之咎
耳譬如方器中見方空圓器中見圓空非空之有定
方定圓及不定方圓也乃因器而成方圓耳但除其
器空自無方圓豈可更問此空方圓之義何在乎今
以見合之見有大有小非見之有定大定小及不定
大小也乃因塵而成大小耳但除前塵則見自無大
小豈可更問此見大小之義何在乎若以為見體有
大小則入室之時此見可縮而小觀日之時此見可
挽而大乎墻宇之立此見可夾而斷穿為小竇此見
可續而通乎是義豈其然哉大抵一切眾生秪為不
達萬物皆己而又迷己為物失萬物一體之本心物
既非心則非惟不隨心轉而反以轉心是故動為物
礙而觀大觀小無自由分若能達萬物為一體則非
惟不為物轉而日能轉物若能轉物則同如來身心
圓明不動道場於一毛端遍能含受十方國土矣毛
端指身中毛端正報之最小也十方國土依報之最
大也毛端含國土即正攝依亦小攝大也十方在毛
端即依入正亦大入小也毛中看國土而國土不小
即小中現大也國外看毛端而毛端不大即大中現
小也此乃諸佛照用圓融之極致耳。○按此章轉物
之力全在妄塵妄塵之功非可輕擬葢由觀行深造
而入心地豁然身界頓泯始是相似無礙直至色陰
銷盡十方洞開無復幽暗身界內外如觀掌果方是
真無礙然是體無礙非用無礙如今依正大小了無
罣礙方是用無礙而諸佛之能事畢矣。
若此見精必我明性（至）故能令汝出指非指。
阿難因聞見性周遍之說遂疑既說周徧則不局於
身內面前必皆有見又我既見物則面前無非我見
故曰見性現在我前此疑似淺然有深意不可不知
良以見性量括十方體含萬法其與萬法非即非離
惟其非即故靈光獨耀迥脫根塵身界無干生死不
繫眾生不達斯義則混淆真妄沈溺輪迴既無智以
自分終何由而得脫乎唯其非離故塵剎混融萬物
一體用彌法界存泯自由眾生未達斯義則沈冥滯
寂斷纏空既自昧其家珍亦何由而得用乎此經
自審問發心以來並是破妄顯真深明非即之意而
非離之義未明所以阿難假示癡呆特發見性在前
之問意在引起世尊會妄歸真之說以顯非離之義
也佛答因渠言見在我前乃令其於目前見處一一
自審果是見乎果非見乎若以為是見則指皆是物
見何所指若以為非見則既以見物何得非見阿難
是非無定而世尊兩皆印之其意果安在乎此義甚
深非大智莫能窺故文殊特為啟請佛乃示以見與
見緣并所想相如虗空華本無所有元是菩提妙淨
明體秪是一體本無有二豈可妄分是非乃即文殊
為喻以明不可是非之意言文殊秪一身豈更有一
文殊而可分是非乎然又非無文殊乃可謂不可是
非也例知秪一真心豈更有一物而可分是非乎然
又非并無真心乃可謂不可是非也既唯一真而今
見有色空及以見聞者何乃眾生妄見所執如第二
月也此第二月乃病目所見全無實體唯是一月豈
可於一月而論是非哉是以由汝妄想所見則不能
出是非知是一真精妙覺明性則是非自泯無可指
亦無非可指矣。
阿難白佛言世尊誠如（至）無得疲怠妙菩提路。
阿難已領前說猶慮聽者不審混於外道則毫釐之
差千里之隔所以復起二問第一問言覺緣者覺即
覺性緣乃覺性之緣因前說萬法全歸本性故茲不
<pb n="346"/>
分覺性及緣而并以為徧十方界湛然常住不生不
滅也彼方有外道名娑毗迦羅所立二十五諦第一
諦謂之冥初指為萬法之本源常住之實體此但是
見聞知覺一時暫滅中現幽閑之相乃法塵影事非
實性也投等諸外道所指真我總有三種一曰廣
大我二曰微細我三曰大小不定我今言徧十方者
即廣大我也此等所謂我者並是象外取空別有自
體且有大小之量往來之迹故皆妄說未為真我第
二問言自然者以彼方外道多說自然謂內而心性
外而萬物皆屬自然佛乃廣說因緣以破之謂如內
而三乘根性須由宿生習種為因復假諸教助緣方
克成果外而百穀等須有種子為因復假水土等助
緣方克生芽等是也今聞佛說覺性非生非滅遠離
一切虗妄顛倒則因緣之義迥不相及故復疑其近
於自然也殊不知佛說因緣為破自然並是權說未
為了義故佛破之曰彼執自然之說者必有自然之
體今此見果以何為自體以明為自體當不見暗以
暗為自體當不見明等是知自體且無定則自然之
說非也執因緣之說者必有所因而後有今此見果
何因而有若因明有應不見暗若因暗有應不見明
等是知此見非有所因則因緣之說非也佛于此因
緣自然若互破又若互立者非欲雙立非欲雙破亦
非欲破立不定也極而言之至於非因緣自然非不
因緣自然無非不非無是不是葢一涉情見俱是虗
假惟能離一切妄計之相則法法無不全真耳阿難
未達佛意復引他昔日之說以為難昔佛謂見必因
空因明因心因眼四緣成就方得成見此乃小乘權
說今經了義故不仝彼直謂見精不假外緣如世人
因日月燈方得名見不知無日月燈時所見暗相亦
即是見明暗二塵自相凌奪而見未甞暫無是知見
明而見非是明見暗而見非是暗見通而見非是通
見塞而見非是塞四義既成見精之決定離緣明矣
夫見精尚且離緣而況真見能見見精則迥離見精
非見精之所可及豈可以因緣自然和合不和合等
戲論之法而妄計之哉。○真見者緣真如境理智一
如能所不分故曰真見精者緣外實境業識所變能
所歷然故曰妄真見顯時決無妄見對立為其所見
但如人覺時了知前此是夢知是夢者豈更是夢哉
故曰見見之時見非是見見猶離見見不能及也按
此經前以真見難顯故借見精以顯真見乃是帶妄
顯真至此恐人終認見精未契厥旨故復云見見非
見乃是剖妄出真佛之密意罄無不盡矣　或問此
章凡有二問今佛所答皆是後問前問無一言及之
何也答曰此有二意一外道所立冥初真我皆執為
自然故佛今破自然已是并冥初真我而破之又此
答超情離見一切戲論俱在所破又安有冥初真我
之說哉。
阿難白佛言世尊如佛（至）本覺常住。
前來佛一向將見性顯真性阿難不達認見為真及
聞見見非見之說所以重增迷悶世尊乃指出其病
謂見性雖近乎真猶帶二種妄既有妄見即當見處
發生惑業既有惑業即當業處招果輪轉是見性為
輪迴生死之根也所謂二種妄見者一曰別業妄見
謂己業所招乃是一人自見親近之境其境之美惡
實己所受用與眾無關如眚目見燈光別有五色圓
影他人所無也一曰同分妄見謂其業所感乃是同
眾見疎遠之境其境之美惡非一己受用與眾共之
如一國人共感惡緣乃見種種灾象他國所無也今
以二事進退而合明之如彼眾生別業妄見病目矚
燈光現有圓影雖似有前境然終是目眚所成非外
色所造唯能見此眚者始無眚之咎今以例一人目
見山河國土及諸眾生亦皆妄見所成者也此國土
眾生元是我覺明為無明所翳故自見其無明之影
<pb n="347"/>
此影全是眚唯能覺此眚者則為本覺而非眚以暫
覺其眚則早出於眚外豈可復名為見聞覺知乎以
彼乃見之真性故不復名見也如彼眾生同分妄見
瘴惡所起現有災象雖近於實然亦與燈影不異以
彼由目眚所生此由瘴惡所起俱非實有總一見妄
之所成耳今以例大千世界國土眾生此國土眾生
雖似外境然實同是我覺明無漏妙心突生見聞覺
知由是起惑造業發此虗妄病緣若依若正和合而
生和合盡而滅豈有真實哉若能妄見不生遠離此
虗妄病緣無和合亦無不和合則非獨業果不續而
生死根元亦復除滅由是可以圓滿菩提而復昔之
清淨本覺也此二事言進退合明者自如彼眾生別
業妄見至見病所成是進燈影以合依正自見所見
緣至故不名見是退依正以合燈影自如彼眾生同
分妄見至及諸眾生是進災象以合世界自同是覺
明至本覺常住是退世界以合災象反覆推窮唯是
見妄所成此之見妄即是根本無明不易破除故佛
於別業中急稱離眚之覺於同分中深明遠離之功
良以真覺顯而後妄見可離妄見離而後真覺可復
若徒守見性不知離妄又安能斷輪迴而證常住哉。
○如彼眾生同分妄見下古解指為進退合明者非
是近如摸象及正脉皆不以為然但此節文有往復
之迹因致成誤然此節正舉災象而必逆例別業者
何以災象似實故必例同燈影以明其妄然後可以
為能例也　問此章說見病最為微細見有世界眾
生便名為妄然則必不見世界眾生方名真見乎曰
世界眾生本無好醜好醜起於自心諸佛見萬法一
一皆虗眾生見萬法一一皆實眾生見萬法唯是塵
相諸佛見萬法唯是自心此真妄之分也。
阿難汝雖先悟本覺（至）羣塞亦復如是。
此因阿難前云諸和合及不和合心猶未開故今特
為破之謂汝疑菩提心為和合起者今汝此淨妙見
精於彼明暗通塞四塵與誰和乎若和明者當見明
時何處雜見見相可辨雜明又成何形像況凡物之
相知者必先離而後合今謂明非見乎則何以見明
既能見明非相離也若謂明即見乎則見明即是見
見云何見見非相即也既非相離又非相即何由而
成相和哉又既明不非見則全體皆見見必圓滿更
於何處和明既明不即見則全體皆明明必圓滿不
合容彼見和況見異於明而雜和於明則明受見和
當失其名今猶名之曰和明豈命名之義乎是知見
精必非和明而暗通塞從可和矣又汝淨妙見精於
彼明暗通塞四塵與誰合乎若與明合應唯見明至
於暗應不能見云何而復見暗若謂見暗而不與暗
合則是見者不合合者不見應不見明云何合明而
復見明是知見精必非合明而暗通塞從可知矣阿
難見和合之說已破復轉遁於非和合佛復謂汝疑
覺非和合者今汝淨妙見精於彼明暗通塞四塵誰
非和乎若非明和則見與明已不相入必各有邊畔
汝觀此明與見從何為畔且明中無見自不知明相
所在何從而分畔乎是知見精必非不和明而暗通
塞從可知矣又汝淨妙見精於彼明暗通塞四塵誰
非合乎若非明合則明之與見性必相乖如耳遇明
既如耳遇明且不知明相所在云何而辨其合與非
合乎是知見精必非不合明而暗通塞從可知矣合
而觀之說和合却似不和合說不和合却似和合兩
楹而不可定者何也良以真精妙覺元非和合亦非
不和合誠非思議之所能及若以世間戲論之法而
量度之正如手撮虗空秪益自勞虗空云何隨汝執
捉哉。
阿難汝猶未明一切浮塵（至）本非因緣非自然性。
前文已云見與見緣并所想相如虗空華本無所有
此見及緣元是菩提妙淨明體是已會萬妄而歸一
<pb n="348"/>
真矣阿難至此猶有和合不和合之疑是猶未明此
旨葢有兩物方可名和合不和合今既惟一真豈更
有和合不和合之可疑哉故佛已破和合而復曰汝
猶未明一切浮塵等直至會通四科遍融七大無非
廣明會妄歸真之說也一切浮塵諸幻化相統指諸
法而言起滅全幻則生即是滅不待移時故曰當處
出生隨處滅盡既生滅同時則但是幻妄之稱幻妄
之相而已此幻妄稱相猶如空華不實却全華是空
亦如鏡影非真却全影是鏡故曰其性真為妙覺明
體又曰生滅去來本如來藏常住妙明不動周圓妙
真如性性真常中求於去來迷悟生死了不可得是
所謂即幻妄而通實相也五陰以葢覆真性為義色
為五陰之首凡內而根身外而六塵均名為色最為
質礙眾生莫不以為實而非虗矣然此色從緣而生
緣散而滅自生趨滅無一刻住則一刻生即是一刻
滅所謂當處出生隨處滅盡也故佛於色謂如目見
空華此華非從空來非從目出非虗妄而何色尚如
是受想行識益可知矣受者以心領納外境苦樂及
不苦不樂為義佛於受謂如人以二掌相摩妄生澀
滑冷熱之相此相不從空來不從掌出非虗妄而何
想者以心緣外相計度憶持為義佛於想謂如人聞
說酢梅而口水生亦如思蹋懸崖而足心酸澀此酢
說非從梅生不從口入何以耳聞酢而口水生此酸
澀非從崖生非從足入何以心思蹋而足酸澀此但
從想妄現也非虗妄而何行以念念遷流為義佛於
行謂如瀑流水波浪相續而此流性不因空生不因
水有亦非水性非離空水喻行本無流行而似有流
行亦一虗妄而已識以取境分別為義亦即捨身受
身趨生之主也佛於識謂如以瓶擎空遠餉他國而
此空非彼方來非此方入喻識神本無輪轉而似有
輪轉亦一虗妄而已總之五皆虗妄即本非因緣非
自然而為如來藏妙真如性也葢使其體不虗則不
能融歸實性唯其虗所以全是實性如波無自體所
以全波是水也下六入十二處十八界意皆仝此。
楞嚴經略疏卷之二

<sarticle>楞嚴經略疏卷之三</sarticle>
福州鼓山湧泉禪寺沙門　元賢　述
云何六入本如來藏妙真如性（至）非自然性。
六入謂六塵所入之處即六根也經言六入本如來
藏妙真如性者以其虗妄也眼入則如人以目瞪視
而見空中有華此華固為虗妄而眼入之虗妄亦如
之以此見性全依明暗二塵發起若無明可見無暗
可見則見之實體果安在哉自既無體必疑別有所
從來以為從明暗來乎若從明來應不見暗若從暗
來應不見明不可言從明暗來也以為從根出乎若
從根出必無明暗明暗雙離見無自性不可言從根
出也以為從空生乎空包根塵前既見塵返當見根
又空自有見何關汝眼不可言從空生也自既無體
來亦無處是故當知眼入虗妄本一妙性所詐現而
已耳入則如人以兩手自塞其耳而聞頭中有聲此
聲固為虗妄而耳入之虗妄亦如之以此聞性全依
動靜二塵發起若無動可聞無靜可聞則聞之實體
果安在哉自既無體必疑別有所從來以為從動靜
來乎若從動來應不聞靜若從靜來應不聞動不可
言從動靜來也以為從根出乎若從根出不涉動靜
動靜雙離聞無自性不可言從根出也以為從空生
乎空既有聞何云虗空又空自有聞何關汝耳不可
言從空生也自既無體來亦無處是故當知耳入虗
妄本一妙性所詐現而已鼻入則如人急畜其鼻而
聞鼻中有冷觸此觸固為虗妄而鼻入之虗妄亦如
之以此臭聞性全依通塞二塵發起若無通可聞無
塞可聞則聞之實體果安在哉自既無體必疑別有
<pb n="349"/>
所從來以為從通塞來乎若從通來應不聞塞若從
塞來應不聞通不可言從通塞來也以為從根出乎
若從根出不待通塞通塞雙離聞無自性不可言從
根出也以為從空生乎聞自外來自當迴齅汝鼻又
空自有聞何關汝鼻不可言從空生也自既無體來
亦無處是故當知鼻入虗妄本一妙性所詐現而已
舌入則如人以舌自䑛其吻妄有苦甜及淡之味此
味固為虗妄而舌入之虗妄亦如之以此知味性全
依甜苦及淡二種妄塵發起若無苦甜及淡可知則
知之實體果安在哉自既無體必疑別有所從來以
為從苦甜及淡來乎若從苦甜來應不知淡若從淡
來應不知苦甜不可言從苦甜及淡來也以為從根
出乎若從根出不待外味外味若無知無自性不可
言從根出也以為從空生乎空自有味汝口何以能
知又空自有知何關汝口不可言從空生也自既無
體來亦無處是故當知舌入虗妄本一妙性所詐現
而已身入則如人以兩手自相觸而覺冷熱及離之
相此相固為虗妄而身入之虗妄亦如之以此覺相
全依離合二塵發起若無合可覺無離可覺則覺之
實體果安在哉自既無體必疑別有所從來以為從
合離來乎若自合來離當不覺若自離來合當不覺
不可言從合離來也以為從根出乎若從根出不假
合離合離既離覺無自性不可言從根出也以為從
空生乎空自有覺何關汝身不可言從空生也自既
無體來亦無處是故當知身入虗妄本一妙性所詐
現而已意入則如人勞倦則眠眠熟則寤其眠中攬
塵則憶失憶則忘其顛倒生滅之相刻刻不停乃是
吸宿習而中歸意根此相最為虗妄而意入之虗妄
亦如之以此知性全依生滅二塵發起若無生滅可
知則知之實體果安在哉自既無體必疑別有所從
來以為從寤寐生滅來乎若從寤來為寐者何若從
生來受滅者誰不可言從寤寐生滅來也以為從根
出乎若從根出不依寤寐生滅外塵俱無知無自性
不可言從根出也以為從空生乎空自有知何關汝
意不可言從空生也自既無體來亦無處是故當知
意入虗妄本一妙性所詐現而已。○譬如有人勞倦
則眠節詳上文皆是假設之事不由外境而內自變
現者也今準上文則此飾亦是假設倦眠不由外境
而夢中自現此顛倒之相以顯意入之妄也今說者
錯作實法則違上文假設之例且與下集知居中數
語相濫矣詳之。
云何十二處本如來藏（至）非自然性。
十二處者即六根對六塵各有定位故曰處也經言
十二處本如來藏妙真如性者以其虗妄也根色三
處權教中有見色相生之說未為了義佛今破之若
謂眼能生色相者常眼見空之時眼中應是空性無
有色性色性若銷則色相自當全泯色相全泯誰顯
其空今眼無色性而色相未泯不可謂色從眼生也
若謂色能生眼見者當眼觀空之時無色生見見應
銷亡見既銷亡誰辨空色今見能辨空色不可謂見
從色生也夫眼色有定處方有相生若不相生當知
無定處同為虗妄本一妙性所詐現而已耳聲二處
凡俗皆言耳聲往來然後成聞佛今破之若謂聲來
耳邊應止到一人之耳不到他人之耳云何一鐘聲
而大眾普聞不可謂聲來耳邊也若謂耳往聲處應
止往一處不能別有所往今汝既聞鼓聲而復兼聞
他聲不可謂耳往聲處也若謂兩不相往來則各住
本位了不相涉豈成聞哉夫耳聲有處方有往來及
不往來若非往來亦非不往來當知二無定處同為
虗妄本一妙性所詐現而已鼻香二處佛今單就香
處破之若謂香從鼻生鼻非栴檀何故乃作栴檀之
氣又汝稱聞香當從鼻入今從鼻出非聞義也若謂
香生於空空性不變香應常在何藉焚此枯木然後
<pb n="350"/>
有香若謂香生於木焚旃檀者煙未及遠而四十里
內鼻此聞香木氣與鼻邈不相涉從何有聞三處窮
之香無生處則鼻聞之因香而發者豈有實哉當知
二無定處同為虗妄本一妙性所詐現而已舌味二
處佛今單就味處破之若謂味生於舌舌惟是一當
成一味云何遇物變移若無變移不名知味若有變
移應有多舌云何多味一舌能知若謂味出於食食
則非識云何有知又食自知何關汝舌而稱汝舌之
知乎若謂味出於空空有何味假如空作鹹味則徧
界之人處鹹味中仝於海魚長受鹹味無能少脫何
由知淡既不識淡豈能知己之為鹹哉鹹淡莫辨何
稱知味三處窮之味無生處則舌知之因味而發者
豈有實哉當知二無定處仝為虗妄本一妙性所詐
現而已身觸二塵佛亦單就觸處破之觸之一塵不
屬外色以身合境現冷煖澀滑等相為觸故能觸是
有知根所觸是色境也今以手摩頭則二俱有知能
所莫辨以手為能觸頭應無知云何復成頭之觸以
頭為能觸手應無用云何復成手之觸若謂頭手各
有一觸則成二覺應是二身若謂頭手合成一觸則
頭手渾成一體若是一體觸則不成以觸必須兩合
也若是二體觸果何在在能觸則所觸非觸在所觸
則能觸非觸云何二體而成一觸在能在所二俱不
可不應虗空而能成觸反覆窮之觸竟莫定則身覺
之因觸而發者豈有實哉當知二無定處同為虗妄
本一妙性所詐現而已意法二處佛亦單就法處破
之此法若以為即心是心非塵云何心緣之而成處
若以為離心則此法為有知為無知以為有知則即
是心而又異於己心則同他人心若即己心云何心
境相對宛成二相以為無知則此法既非外色應在
色空之外非心所緣處從誰立反覆窮之法無定處
則意知之從法而發者豈有實哉當知二無定處同
為虗妄一妙性所詐現而已。○經言鼻是合中知則
鼻須蒙煙氣然後有聞今言四十里內聞香不待鼻
蒙煙氣甚與教相相違古謂是取聖人根力猛利又
謂是異香殊勝之力二說俱未當愚謂離中知合中
知俱法相宗權說非為了義今經了義豈可相難今
舉此香不待合知正以見合知之未盡理也又如耳
謂是離中知而今經亦謂若無往來亦復無聞則離
中何知又嘗見鐘聲隨風則遠聞無風則不聞是亦
似聲到耳邊而後聞也豈離中知乎故知言離言合
俱為戲論今經深旨應須默識。
云何十八界本如來藏（至）非自然性。
十八界者根塵識皆六各分內外中為界也根塵前
已詳破故茲專破六識如眼識若從眼生依眼為界
乎因眼則不待色無色則識無分別縱有何用又界
由相對而立單見無對內外不分從何表示而立為
中界也若從色生依色為界乎空無色時眼識應滅
眼識若滅云何知空眼識不滅則獨存無對更從誰
分限而立為中界也非但識不滅無以立界縱識變
滅而色興識俱泯界相何有非但識變滅無以知空
縱不變滅而識既從色生亦應不知空也若從眼色
共生兩依眼色為界乎謂根與塵合為一則根非塵
塵非根而中離謂根與塵分為二則根混塵塵混根
而兩合根塵之體性先雜亂而無定又何以立識之
中界乎是故當知眼色識三處俱無本一妙性之所
詐現而已如耳識若從耳生以耳為界乎既無聲相
耳何有知無知則無識矣若取肉形之耳尚可有聞
聲相既泯聞亦不成豈可但以無知之形名為識界
若從聲生以聲為界乎則識不關聞無聞則無聲矣
縱詐聲因聞有然識為聲之所生聞聲必兼聞識不
聞則聲非生識之界聞識則識乃仝於外塵況識已
被聞豈更有知聞者必當如草木之無知矣若從耳
聲共生兩依耳聲為界乎聲聞交雜中界不成界無
<pb n="351"/>
中位內外亦亡更從何立界也是故當知耳聲識三
處俱無本一妙性之所詐現而已如鼻識若從鼻生
以鼻為界乎不知以何為鼻如取肉形則屬於身有
知即觸不可名鼻若取齅知之性則此性不在肉不
在空亦不在香俱不可名鼻鼻尚不可得況依之立
界也若從香生以香為界乎識生於香應不知香能
知則非香生不知則不得名識若不知香豈但無識
并香亦不可得矣若從鼻香共生兩依鼻香為界乎
鼻香俱破則中間叵得中界不成則內外何立是故
當知鼻香識三處俱無本一妙性之所詐現而已舌
識若從舌生以舌為界乎是不假外味而舌自有味
也舌若有味誰來嘗舌舌若無味界云何立若因味
生以味為界乎識即是味應不自知又味既非一識
應多體識若是一味應俱同又分別既無云何名識
舌味俱非豈應虗空乃能生識若因舌味其生兩依
舌味為界乎二者合一則內外各無自性又豈有中
間而生識界哉是故當知舌味識三處俱無本一妙
性之所詐現而已如身識若因身生以身為界乎既
無離合身識何有若因觸生以觸為界乎觸若無身
焉覺離合若因身觸共生兩依身觸為界乎夫物不
能徒觸而有知必因身而後知觸則身知即是觸以
觸無異知也觸知即是身以身無異知也又汝之身
定非身以即觸之知也汝之觸定非觸以即身之知
也又觸合於身即成一體無二相也觸離乎身俱等
虗空亦無二相也由是而觀內外既虗中間又安能
成中間既虗并內外而俱弗有矣更從誰立界乎是
故當知身觸識三處俱無本一妙性之所詐現而已
如意識若從意生以意為界乎意必緣法而後有若
無前法意從何發意既無形則根塵悉泯雖有識將
焉用又汝識心與意根為同為異若謂識同於意云
何更說意生若謂識異於意意既有知識當無識無
識則非意之類何云意之所生有識則既與識為二
必當轉識其意宛轉窮之同異莫辨憑何立識界也
若因法生以法為界乎此法全無實體但是外塵攬
入意根或生或滅總屬外影所因之法既虗所生之
識豈實又何界生之可得也是故當知意法與識三
處俱無本一妙性之所詐現而已。○又汝識心與諸
思量兼了別性為同為異古有多解俱未委今詳經
文識心二字緊承上意識來當是意識無疑諸思量
兼了別性即意根也意根即七識能恒審思量亦頗
兼了別之性也此是佛審此意識與意根為同為異
故下文即云同意則意等云云。
阿難白佛言世尊（至）都無實義。
前四科皆曰非因緣非自然性阿難躡是起疑謂一
真之性可說不涉因緣至於萬法必由因緣和合而
成云何同於自然二者俱非斯義深遠不知所在故
請佛垂示也佛既深責其迷而復設喻以明之謂諸
大之性體本自成定不與諸緣和合則當如虗空之
不和諸色而大性能假緣成相非不和合也謂諸大
之性全無自體必依諸緣和合而成則當如旋火之
輪隨相而遷而大性不與相同遷非和合也既非如
虗空之不和又非如火輪之和合然則將如何等乎
當如水成氷氷還成水耳氷有生滅喻隨緣之用也
水體如故喻不變之體也即性成相全不變而隨緣
即相是性全隨緣而不變性相但有兩名實無兩體
豈可執其為和合不和合哉今以地性明之彼麤為
大地細極隣虗俗見隣虗析之即入虗空遂計虗空
積之出生色相當其成隣虗也不知用幾虗空合成
隣虗及其析而成虗空也又不知用幾色相合成虗
空合色定不成空則合空豈能成色況色猶可析空
不可合故知謂和合成地大者皆戲論耳汝元不知
此地性之源委直出於如來藏心藏心中性具之色
全是實體之空性具之空即是真體之色以其不涉
<pb n="352"/>
事相故曰清淨本然以其一即全體故能周徧法界
此即所謂不變之體也此體豈局於不變哉復能隨
眾生心應所知量隨業而發現焉眾生之心有勝劣
所知之量有廣狹則其業有大小淨穢之不一此性
循其所感各成其用上極諸佛下極三途雖等差萬
殊總之一循業發現之相也此即所謂隨緣之用也
不變則非因緣隨緣則非自然彼計為因緣自然者
皆是識心分別妄有言說豈為實義哉下六大義皆
倣此此科為因緣自然深明實義皆前所未發者前
四科必破相妄方會一真今則性體自具七大一一
皆真前舉心之全體乃云周徧法界今則一一大各
周徧法界又前破妄歸真止似空如來藏今則全體
即用全用歸體三藏圓融於茲見矣故此科實為稱
性之極談也。○性色真空性空真色二句乃藏心中
有此二義自相融即故皆曰性曰真非如般若宗中
真妄相即之意也下六大皆然且空見識三大其文
稍變義亦不異如空大云性覺真空性空真覺者秪
是因本大是空不可云性空真空故易云性空真覺
也見大云性見覺明覺精明見者言性具之見即覺
體之明覺體之精即性明之見也識大云性識明知
覺明真識者言性真之識即妙明之知本覺之明即
真體之識也皆性大相融之義耳當知了別見聞覺
知二句溫陵云別指諸識甚難通準前二大詳之當
是會前根大方成七大不然則止六大何云七大乎。
爾時阿難及諸大眾（至）心無動轉。
此乃阿難及大眾領悟而贊佛也自初卷決擇心見
終至四科七大多方發明身心之影執盡破偏權之
戲論俱捐使其悟此一心超萬法而全無可測融萬
法而靡有不包真體圓妙周遍法界微妙開示極至
於此故能身心蕩然得無罣礙者妄情頓空也各各
自知心徧十方者覺體全現也覺湛周徧含吐十虗
故見十方空如手中葉萬法性真本如來藏故一切
物即菩提妙心悟心量之廣大如是故反觀父母所
生之身其微如塵其幻如漚而忽無所有葢至此始
獲本妙常住之心故深自慶幸而說偈讚佛也妙湛
者覺海圓澄物不能汩即奢摩他觀體也總持者藏
心圓遍含褁十方即三摩地觀體也不動者妙體常
寂本無生滅即禪那觀體也此三皆無上最尊之法
合之為一首楞嚴大定佛上文委曲詳明無非此意
故阿難於此讚之得此大定則無始之倒想頓銷本
有之法身頓獲故發願成佛度生以報佛之恩德但
法身初建細惑未盡何以登無上覺哉是以更冀佛
審除之也。○按此經阿難初以三觀為請故說者從
此以前多判屬三觀然亦判有不同有自決擇心見
直至七大文終總判為空觀者有將四科以前判屬
空觀四科判屬假觀七大判屬中觀者有將四科七
大俱判屬假而中觀更在後文者詳考經意俱不可
通愚意此經圓妙舉一即三況佛之所說何甞硬定
何處說空何處說假何處說中不過隨問隨答以開
顯一心之妙而三觀之義自彰矣若先立三觀死法
而割裂佛語以就之豈善通經者矣。
楞嚴經略疏卷之三

<sarticle>楞嚴經略疏卷之四</sarticle>
福州鼓山湧泉禪寺沙門　元賢　述
爾時富樓那彌多羅（至）真有為法。
此富那躡前七大之文而起二疑也一躡前七大文
中皆言清淨本然故疑云既是清淨本然則不宜有
山河大地諸有為相即或暫有亦當速滅云何又次
第遷流終而復始永無息期一躡前七大文中皆言
周徧法界故疑云既是諸大之性各各周遍則地性
與水性礙水性與火性礙地性復與空性凝此遍則
彼滅云何二俱周遍此之二疑並是執相難性而不
<pb n="353"/>
知妄相本空惟一覺性特由妄計而生二疑矣故佛
答初問首舉性覺妙明本覺明妙之義以示之性覺
本覺非有二也顯不由他故曰性性自覺故顯非始
有故曰本本自覺故妙者體相寂滅心言不能及也
明者靈鑒不昧煩惑不能昏也妙明明妙顛倒言之
者顯互融而不二也使富那能解此義則知真覺妙
明圓照法界絕能絕所唯是一相何山河之忽起有
為之遷流耶因其未解故復設二問以審之曰汝稱
覺明為復性本自明稱名為覺乎為覺有不明遽稱
之為明覺乎富那乃謂若此不明而遽名之為覺則
覺乃無所明意謂必有所明方稱為覺耳以明為有
所是認妄也以覺為有不明是失真也意必欲加明
於覺是以妄益真也無窮之患此其基之矣故佛詳
示之曰汝意謂若無所明則無有明覺之可稱必有
所明乃可稱明覺乎全不知有所明則妄見分別故
非覺也無所明則闇然失照故非明也良以有所明
無所明總之妄明之自為起滅皆無明耳無明又非
本覺湛明之性豈可執之為真明哉葢覺性必自有
明非可謂覺本不明必待明之也今無故妄加明於
覺明成根本無明矣夫真覺本非所明因固欲明之
則變成所相所既妄立反形動妄明而妄能益顯妄
能既顯則妄所益麤境界相現無同異中熾然成異
異者乃有色之相也因有異相見有不同彼異而顯
出同相同者乃無色之相也因同顯異因異顯同同
異互顯復顯出無同無異彷彿有形貌故非彼無色
之同又彷彿有知覺亦非彼頑色之異故曰無同無
異此之三相即下文虗空世界眾生也但尚在本識
之中恍忽未定無有名字故但曰同異及無同異乃
與彼虗空世界眾生作胚胎矣既有境界妄現境風
擊動識浪亂興故曰如是擾亂相待生勞勞久不斷
必發起妄塵而自相混濁由是引起塵勞煩惱貪嗔
邪見造種種業矣既有業因遂感苦果起之處為世
界如海起漚也靜之處成虗空如海無漚也此之虗
空即前識中之同相此之世界即前識中之異相即
前識中復有無同無異者至此結為眾生真有為之
法也此上總答山河大地諸有為法忽生之由止一
念妄明為之根耳。
覺明空昧（至）終而復始。
此別答三種生成及相續之因緣也世界之始起於
妄有覺明覺明一生便見空昧一明一昧相待相傾
不覺心動故曰相待成搖搖能生風故有風輪執持
世界因空生搖而此妄搖之覺執認所明堅持不捨
遂結成有礙故有金輪保持國土堅覺成金則剛而
不壞搖明風出則動而弗寧一動一剛兩相摩盪正
如世人鑽燧之意故有火光為變化性寶明生潤如
珠光能出水也火光上蒸如熱氣蒸而流汗也故有
水輪含十方界此上親因妄心而四大成焉四大既
成則各具生成之用由是火騰水降二者交合而變
成大地其沉者為巨海浮者為洲潬故巨海之中火
光常起洲潬之內江河常注以不忘父母之氣分也
其洲潬之有高山者則以水勢劣火其上升之意多
也若山石擊則成𦦨而融則成水洲潬之有草木者
則以土勢劣水而滋潤之功勝也故林藪燒則成土
而絞則成水至此而羣生之依止具矣總之互以妄
相生[逅-口+巾]以妄為種生生相斷種種相纏此世界之所
以相續也眾生之始亦始於妄有覺明因覺明為咎
乃立所明所妄既立則能明之理轉因所局故聽不
出聲見不超色葢以六塵妄現於外故六根橫分於
內也根塵對立則必識生而業長是為四生之因或
父母與子同業而相纏則成胎卵二生或不依父母
但因境或合或離而生情則成濕化二生今以胎生
明之始因妄明而發色此中陰見其父母也次因見
色而生想此中陰見父母而動情也見逆境則為異
<pb n="354"/>
異則成憎見順境則為同同則成愛此中陰於父母
起愛憎也愛之所注即成種想之所納即為胎而復
藉父母交遘吸引同業以為之緣此胎生托質之始
也至於四生之異者則卵以想生由亂思也胎以情
生由愛欲也溼以合生附濕氣而生情也化以離生
離彼境而懸想也雖想情合離有生皆具各以多分
得生故曰隨其所應至於四者更相變易則所受業
報之身隨四生而飛沉無有定質此眾生之所以相
續也業果之始始於有貪貪愛情深結而不捨則父
母子孫相生不斷是等業果則以欲貪為之本各愛
己身互取滋益貪之不止必至相食則四生之屬以
強凌弱[逅-口+巾]相吞啖是等業果則以殺貪為之本汝既
食彼彼復食汝非理相奪往復不已惡業俱生盡未
來際是等業果則以貪盜為之本汝負我命下重釋
成相續之意總之為殺盜婬三為之根本業果之所
以百千萬劫而無盡也此上別明世界眾生業果三
種之相續雖各各殊然皆起于覺明以其有明了知
性也因了知而發顯妄相從妄相而益生妄見由是
山河大地諸有為相次第流遷總一虗妄之所成就
終而復始卒未有窮也。○覺明空昧一節只宜依四
大立說溫陵以五行家相尅相生夫妻母子之說釋
之其謬非一如水火成地是水尅火為夫妻而火乃
生土為母子土水生草木是土尅水為夫妻而水乃
生木為母子其說似矣至覺明空昧而有風明覺立
堅而成金風金相摩而有火光則其說難通遂強以
覺明為水空昧為土風輪為木以牽合其說如空昧
之土尅覺明之水為夫妻而水乃生風木為母子金
尅風木為失妻而風木乃生火為母子夫金則因空
生搖堅明立礙而成者是覺明與空風共成也今何
遺覺明之水而獨曰土木生金哉且覺明不知憑何
而配水覺明屬心五行屬色何可以心而並列於色
空列為五大則非地大明矣即遍考此方之書亦未
有以空為土者況空若屬土則在五行之數安得名
為大虗空乎風之屬木此方雖有此說而佛則以風
自為一大木乃屬入地大今以風為木違佛教而註
佛經能無失乎至於謂夫劣而後陰陽和而生子其
說亦謬如水火合成大地據經意謂水勢劣火則為
高山以此推之火勢劣水當為巨海水火兩平當為洲
潭矣若謂必夫劣妻而後生子則必水勢劣火而後能
生巨海洲潭非獨成高山也佛意果如是乎觀者詳之。
富樓那言若此妙明（至）亦復如是。
此乃富那聞前說而起疑也彼聞眾生覺體既與如
來無別而能忽生諸有為相則如來成佛之後諸有
亦應復生此葢因疑眾生之有始遂疑佛果之有終
殊不知眾生從來未悟諸妄從來無始佛雖說因明
立所等亦不過截流言之以明萬法妄於妄明也今
佛但答成佛有終之難特為廣設四喻初迷方之喻
喻無所之本空也迷方之人惑南為北而此迷不從
迷生不從悟生既無所因知無實體所以遇人指示
遂朗然知方豈應復迷合知無明無本性畢竟空昔
實無迷特以在迷似有未悟尚非有況一悟豈更迷
乎空華之喻喻萬法之非實也空本無華翳故妄見
翳病若除空華遂滅滅本無滅滅豈更生合知萬法
無體本自無生特因無明妄起所以萬法縱橫無明
既破萬法何有滅相且不可得況滅後而令其再生
乎金鑛之喻喻果覺之無雜也菩提智照煩惱永亡
猶如鑛盡金純豈有再生鑛乎木之喻喻果德之
無生也涅槃寂滅二死俱盡猶如木爇成豈有再
生木乎佛茲四喻前二約真如門說妙體本寂諸妄
本空後二約生滅門說習漏妄生唯證乃斷若但舉
前喻恐謂妄不妨真惑能自滅撥無因果便成邪見
若但舉後喻恐謂覺非淨性妄本有生失真常理亦
成邪見故四喻並舉各喻一法以盡其理也。
<pb n="355"/>
富樓那又汝問言（至）得少為足。
此答富那次問諸大相礙之疑也佛為設喻以明之
今夫虗空體非羣相也而能不拒諸相發揮既是體
本無相何以卒有諸相則以日照則明雲昏則暗以
日雲等七種為緣便現明暗等七種之相耳然此相
豈有實哉試觀此明雖因日現而實非日雖因空現
而實非空如以為日明則宜此日遍十方界方可謂
是日明今空中更有圓日而此日之外即為空體安
得謂是日也如以為空明則空應自照方可謂是空
明今中霄雲霧之時不生光耀安得謂是空也雖曰
非日非空而依空日現又不異於空日則明之自無
實體可知矣明無實體而諸相之同為虗妄又可知
矣今以法合之虗空體非群相喻本性元非七大也
不拒諸相發揮喻七大隨業而現也隨業而現如小
而鑿井成空鑽燧得火大而大千空界劫末火災皆
業力也即諸聖神通所現亦自在業力也或各各發
則各各現俱發則俱現悉皆虗妄總無實體今以俱
現觀之如水中日影二人同觀東西各行却成兩日
一東一西二俱難準是一是二不容辨詰葢一影已
虗況復現兩宛轉虗妄何可憑據哉由是而觀其相
元妄無可指陳更有何凌滅之可得若更求其凌滅
是猶邀空華而結空果也其性元真唯妙覺明先非
水火豈更有不相容哉此答富那之問已無不盡佛
又恐人疑謂據理而談雖說無礙怎奈眼前事相水
火畢竟相妨不知此乃眾生妄執之咎也故今約迷
悟心而對辨之眾生於如來藏中起色空相傾相奪
之見則如來藏隨汝所執而成色空亦周遍法界於
中風則動空則澄日則明雲則暗種種相礙而不能
相容其故何哉為其背覺合塵故發此塵勞世間之
相也我以妙明不生不滅之智契如來藏則如來藏
中生滅妄相了不可得唯一妙明圓照法界是故於
中大用現前一多可以相即大小可以互現不動道
場下八句正示其相也不動道場徧十方界此一為
無量也徧十方界皆不動道場此無量為一也身含
十方無盡虗空此一為無量也十方虗空入一身相
此無量為一也於一毛端現寶王剎此小中現大也
現寶王剎於一毛端而毛相不大此大中現小也坐
微塵裏轉大法輪此小中現大也轉大法輪於一微
塵而微塵不大此大中現小也圓融無礙之用極至
於此其故何哉為其滅塵順覺故發此真如妙覺明
性也佛於此又恐人疑謂無礙妙用由佛修成眾生
分中終是有礙故今復約本來心而圓彰三藏使人
知此妙性本自圓融非關迷悟人人本具特至果位
方顯矣本妙圓心者重一妙字乃空如來藏即常寂
之體也故世出世法一切俱非元明心妙者重一明
字乃不空如來藏即常照之用也故世出世法一切
俱即妙明心元者雙重妙明二字乃空不空如來藏
即寂照不二體用無間者也故雙離即非亦雙是即
非此之三藏非縱非橫非並非別圓融妙絕不可形
容所謂無上菩提佛之知見也如何可以己所知心
及世間語言而思議之哉蓋必須妙智方可契入正
如琴瑟等雖有妙音而無妙指則音不能發眾生雖
有真性若無妙智則性亦不能發如我今雖按指而
示性海洞明如海印發光有何隱覆而汝纔舉心領
略即此領略之心便是塵勞早生障礙矣其故何也
由汝不能勤求無上覺道但愛念小乘得少為足故
妙智弗彰而妙用弗顯耳。○觀相元妄下十二句乃
正釋富那之疑而安於舉喻之後法合之前文甚不
順交光正脉謂是錯簡移置法合之後文義允當故
今依之。非明無明明無明盡二句加一明字於無
明之上眾說不同愚意上明字明之也即觀十二因
緣之觀字明無明者觀此無明生也明無明盡者觀
此無明滅也如來藏中本無如是之觀智故俱非之。
<pb n="356"/>
富樓那言我與如來（至）非從外得。
此富那前聞佛說世界眾生皆起於妄明因疑此妄
明不知何因而起葢將窮其因而力斷之也佛乃為
舉喻以明之如演若照鏡忽爾心狂遂至索頭狂走
此豈有因哉特自心狂而已合知此覺之體本圓明
妙無妄可得今稱為妄則全無有實云何有因若有
所因必是有實云何名妄但是自諸妄想展轉自相
為因故從迷積迷遠歷塵劫雖佛出世發明其妄而
迷輪終不能返如是迷因雖熾然成有葢是因其迷
乃以為有非今之實有也如識得此迷本無因則妄
體無依尚無有生欲何為滅而云一切圓滅乎良以
得菩提者雖能說迷中之相而實不可得而斷正如
寤時之人雖能說夢中之物而實不可得而取況復
此妄無因本無所有豈待悟後而始無哉正如演若
怖失頭而狂走此狂何因而發當狂歇時頭非外得
縱未歇狂頭亦不失是知本無實事云何有因妄之
體性正自如是豈可審其因之何在乎汝今欲返此
妄輪非必窮妄之因而斷之也但於世界眾生業果
三種相續之境不起念分別則心滅而境自亡故三
緣斷三緣既斷則境亡而心自滅故三因不生三種
境為妄心分別之緣故曰緣此三種分別之心即為
三種妄境生起之因故曰因也因緣二俱不立根本
無明豈能獨存故亦泯然歇滅矣無明既歇則本有
之真體全現勝淨明心本周法界不從人得是知無
明本空非由斷滅真體不動非假力成何藉劬勞修
證如斷肯綮哉正如貧子衣珠之事衣珠常在本無
得失昔貧今富非由外索也。○按無明親依真起則
真即為妄因何云無因須知真體恒寂本自無生但
可說妄依真起不可說真能生妄譬如水中現月止
可說月依水現不可說水能生月也又此但約迷境
言之若約悟境言之則無明本空云何有生正如月
影本虗豈可謂有生乎。
即時阿難在大眾中（至）尚留觀聽。
此阿難復疑因緣也阿難初一番疑見性不屬因緣
次一番疑萬法不屬因緣今則疑證果不屬因緣由
聞佛說三緣斷故三因不生是不廢因緣也又云迷
妄無因何藉修證是頓棄因緣也未領佛意似乎取
舍無定自語相違故發此問佛將破其說先為按定
其見曰汝意謂如城中演若達多狂性因緣若得除
滅則不狂性自然而出是先有因緣卒顯自然汝之
所計其理不過如是而已誠如此見則是無明非本
空菩提非本有全成兩種妄執況此兩執是因緣則
必非自然是自然則必非因緣今阿難意欲雙是不
知反成雙非矣故下文約迷頭而交破之如頭本自
然則無非自然何以狂性因緣之故遂至怖失頭而
狂走是計自然者妄也如頭本自然以因緣而狂怖
失頭則宜頭真有失今狂特虗妄頭未曾動則何藉
因緣是計因緣者妄也此約頭以破菩提之非二計
也或又謂狂本出於自然則未狂之先亦宜有狂狂
於何藏先本無狂不得謂狂出於自然也或謂狂不
是出於自然則屬因緣今頭本無失何為狂走是狂
乃虗妄又不得謂狂出於因緣也此約狂以破無明
之非二計也菩提與無明既俱非因緣自然則二計
乃妄識分別俱為戲論而全無實義矣是知前我言
三緣斷故即菩提心正以止絕戲論也葢於三種相
續妄生分別正屬戲論今不隨之則戲論絕而無明
無依非菩提心而何哉然汝勿謂有菩提心生也若
謂菩提心生生滅心滅此但生滅非菩提心也即滅
生俱盡不見有菩提生不見有生滅滅此乃無功用
道若以此為有自然則是自然心生生滅心滅此亦
生滅非菩提也此之自然何以亦非菩提以其因生
滅而名不生滅者為自然乃是對待立名所以俱為
戲論正如世間諸相合為一體名和合性即轉以不
<pb n="357"/>
和合者名本然性是本然之名從和合而立豈為真
實哉若能本然與非本然和合與非和合一切遠離
亦無離與不離之心乃為真菩提心方名無戲論法
也自菩提心生至此極埽二計正破前云狂性因緣
滅除則不狂性自然而出之意菩提涅槃下深斥阿
難而激進之也菩提涅槃遠離戲論是果尚在遙遠
非汝歷劫辛勤所能修證雖復憶持多經亦秪增益
其戲論而已故今汝雖多聞第一積劫熏修卒不能
免摩登之難必須我佛頂神呪始得解脫是知歷劫
熏修不如一日修無漏業如摩登耶輸女根劣器一
念熏修無漏善業尚得出纏受記今汝以丈夫根器
如何甘以戲論自欺留滯於見聞之迹而不能自出
哉自初卷決擇心見發明覺性乃至深窮萬法決通
疑滯皆為最初方便使其信解真正為因地心因心
既真斯可圓成果地修證故下文別啟修門。○世尊
現說殺盜婬業三緣斷故天如作略牒業果而意兼
世界眾生此說極好滿慈三業絕無豈佛更說令斷
況止斷麤業何遽云得菩提耶。未狂之際狂於何
潛合法稍難若謂未迷之前迷於何潛則眾生有未
迷之時無明有始起之日大違佛意今以義取之宜
云若謂迷本自然則清淨本然之中迷於何潛如禪
門稱威音已前是也。
阿難及諸大眾聞佛（至）清淨妙德。
阿難於三卷末已稱領悟然但是悟其遍常之大體
而細惑未遣由是富那特為請問曲進餘疑佛為一
一發明極顯此心之全體大用周徧圓融宜阿難之
廓然無惑也然有知無行終難契入故佛於前科之
末責其多聞無功不逮修習由是阿難於感謝之後
啟請造道之門乃有天王賜屋要因門入之喻佛示
以發覺初心二決定義者正是入三摩提之門所謂
最初方便也第一決定義者應當審因地心與果地
覺為同為異必以不生滅心為因以求不生滅果則
因與果同乃為真修若以生滅心為因而求不生滅
果則因與果異豈能有成哉以是義故汝當照明諸
器世間可作之法必皆可壞唯如虗空非可作故始
不可壞例知生滅有作之因心難成常住不壞之果
也何謂有作之心則汝身中四大纏繞由此四纏分
汝湛圓妙覺明心為視聽覺察從始至終五疊渾濁
喪失真元此正修行者所宜急除豈可更依之以為
本修因乎云何名之為濁譬如水本清潔土本留礙
二性元不相循若以土投水中則土失其留礙水亡
其清潔而容貌汩然名之曰濁今之五重亦猶是也
初一重約最初晦昧為空時言之一念不覺妄見虗
空徧十方界空見合而不分有空而無形質之體有
見而無違順之覺由此空見交織妄成劫濁以無明
初起混茫之時即劫濁也第二重約結色成根時言
之由空中結暗成色之後始有四大摶此四大成身
內具見聞覺知四性四性為四大所壅而有留礙四
大為四性所轉而有覺知由此性大交織妄成見濁
以有身根便有我見也第三重約根境對立起意識
時言之心中有憶識誦習者乃內性發為妄覺外容
現起六塵覺離塵則無相塵離覺則無體由此性相
交織妄成煩惱濁以緣塵盈念無時而不勞擾也第
四重約變滅趣生時言之幻化之身朝夕生滅未嘗
暫止而知見執我每戀此間業運不息常遷他國由
此留遷交織妄成眾生濁以隨業流轉徧入諸趣也
第五重約帶業受生時言之六根同依八識為性而
眾塵成根遂有隔越無狀而異狀生焉性本同故相
合用既異故相背亦同亦異俱無定準由此同異交
織妄成命濁以八識連持一期色心即為命也此之
五重混雜真性所以見聞知覺與如來懸絕今欲令
此見聞覺知遠契常樂我淨之德則所依以為本修
因者不可不審必須擇去生死根本虗浮妄識而依
<pb n="358"/>
不生滅圓湛之性以成其功即後所謂若棄生滅守
於真常也還守此湛雖無心旋妄而妄自旋伏至於
粗惑先伏元覺似還初信位也得元明覺無生滅性
此十信滿心也始為真因地心由是可以圓成果地
修證言果地者住行向地以及等妙皆果地也今以
澄水譬之澄水必於靜器喻澄心必依妙湛也沙土
自沉清水自現喻客塵煩惱之初伏去泥純水喻永
斷根本無明至於永斷根本無明則明相精純一切
變見無復煩惱皆合涅槃清淨妙德正如水已全清
一任攪淘無復汩濁之象乃修證之功終也。
第二義者（至）彼六知根一時清淨。
第二決定義者應當審擇煩惱根本葢眾生無始以
來發現前之業潤後有之生皆煩惱也然所發之業
實誰作之所潤之生實誰受之則皆根本之咎也故
必知此根本所在而後可降伏一切虗妄進取如來
之位正如世間解結之人必先知其結之所在而後
能知所解耳所謂根本者何則汝之六根是也由有
六根則外引六塵內起六識內外惡賊能劫家寶而
真性失矣真性既失淪溺生死故於眾生世界自生
纏縛而於器世界不能超越所謂眾生世界者何此
有情之身是也遷流之謂世方位之謂界方位有十
四方四隅及上下也流數有三過去未來現在也一
切眾生由眾妄交織而成此身相則有前後左右界
義具矣身中遷貿不住世義成矣由此世界互相交
涉故名眾生世界也此方位雖十而上下無實位四
隅無定方有定位可明者唯東西南北四數而已以
三世涉四方則三四而成十二以四方涉三世則四
三亦成十二數雖十二然一具一切理無不全故由
此疊而上之可變一為十可變十為百可變百為千
以是六根功德各有一千二百也統論六根功德雖
各具足若約此方之機則不能無優劣如眼則前明
後暗左右旁觀週身之位所可見者三分之二故其
功德唯八百而已如耳則周聽十方靡有不通且動
而聞聲似有近遠靜而聞寂廓無邊際故其功德圓
滿一千二百也如鼻則息有出入而中無交氣出能
取香而不能聞入能聞香而不能取則亦三分闕一
故其功德唯八百而已如舌則世出世智靡不能宜
言或有局理本無涯故其功德圓滿一千二百也如
身則塵合成觸能知違順離則無知是合中得二離
中闕一故其功德唯八百而已如意則默容十方三
世世出世間一切諸法靡有不包故其功德圓滿一
千二百也今汝欲從六根修入逆生死欲流返窮欲
流之根至不生滅之地此豈可漫然而不知所擇哉
必當審此六根誰為合性而深誰為離性而淺誰為
圓通誰不圓通若循此圓通之根返妄歸真與彼不
循圓通者其功葢日劫相倍也我今已備顯六湛圓
明功德數量如是隨汝之意擇其可入者吾當為汝
發明增進道業葢十八界本無優劣諸佛修之咸得
無上菩提但汝下劣之機多有窒礙未能圓自在之
慧故必擇其可入者專於一門深入妄盡真現則六
根皆一時清淨矣。
阿難白佛言世尊（至）不成圓妙。
此阿難聞逆生死欲流及一入六淨之說未能深領
其解故請佛為申明之佛言此逆生死欲流深入而
至於一入六淨此非僅斷麤惑者之事也今阿難止
證須陀洹果止斷見惑思惑尚在況此根中更有同
體無明生住異滅諸微細惑其分劑頭數豈阿難能
知所斷哉所謂一入而六淨者非謂根真有一有六
也若執六根定為一則耳目頭足各殊其用而不相
通非定一矣若執六根定為六則汝今耳來聽法何
關身口而口來問義身起欽承是又非定六矣當知
是根非一非六特由汝無始顛倒淪替故於圓湛之
中妄生一六之義汝須陀洹果不入六塵故得六銷
<pb n="359"/>
然尚執六根為一體是未亡一其與凡夫執六者何
以異哉正如太虗空參合羣器則謂空為異除器觀
空則謂空為一虗空豈因汝妄計而成同不同況欲
是非其間果可得乎夫一六既非而今現有六根者
何則由粘湛妄發耳真性妙圓本自湛然由有妄塵
則湛為所粘乃發為見聞覺知既有見聞覺知則攬
取外塵結而成根初成細色乃名清淨四大既成粗
色則名浮根四塵由是顛倒循外流逸順奔以成無
邊之生死者此欲流也是知此六根之成本於妄有
覺明由妄有覺明故粘妄而發光耳六根既全因妄
發則知離塵實無自體汝但不循外塵內根可拔隨
拔一根脫粘內伏則歸于元真而本有之明耀自發
矣一根既然五根妄粘亦應拔而圓脫故曰一入而
六淨也夫所謂發本明耀者乃不由前塵所起知見
其明不循根而發特寄根而發耳既寄根而發則根
不能局故六根無不互用耳可視而鼻可聽也今觀
如阿那律陀無目而見䟦難陀龍無耳而聽殑伽神
女非鼻聞香驕梵鉢提異舌知味舜若多神無身覺
觸摩訶迦葉無意了知此等或是小乘修成或是凡
夫報得尚非根所能局況發本明耀者乎夫至于諸
根圓拔內瑩發光其效不止諸根互用而已也即一
切浮塵及器世間諸變化相並為心光所鎔如湯銷
氷應念化成無上知覺矣佛又恐人謂此之圓妙非
人人本有疑不能頓發故即近事以驗之如世人聚
見於眼若令急合其眼則雖有人在前六根黯然莫
辨若以手循彼人之體則眼雖不見頭足亦辨與開
眼而見者不異由是驗之知見不緣明人人本具矣
夫緣明有見者暗則無見唯不緣明而自發則諸暗
相永不能昏特凡夫為根塵所礙不能常現根塵既
銷云何不成圓妙哉。○異舌知味古註謂驕梵鉢提
有牛哨病即是牛舌也而能知人所食之味此說未
委雖有牛哨之病豈可謂是牛舌哉愚謂異舌知味
者秪是不用舌而別能知味矣。
阿難白佛言世尊（至）云何不成無上知覺。
此阿難因領佛說若於因地以生滅心為本修因而
求佛乘不生不滅無有是處又領佛說離暗離明無
有見體等遂起斯難謂因地覺心必與果地相應方
克成果今觀果位中如無上正智名曰菩提寂靜常
樂名曰涅槃不妄不變名曰真如離過絕非名曰佛
性分別一切而無染著名曰菴摩羅識一法不立煩
惱蕩盡名曰空如來藏圓鑑萬法而無分別名曰大
圓鏡智此七種稱謂雖別然皆清淨而無染圓滿而
無偏堅凝如金剛王而不可壞者也欲冀此果必當
得常住不生滅者以為之因今觀六根之用離塵無
體猶如識心豈可依之為因以求七常住果哉葢吾
嘗進此根性以例于識心復退此識心以合于根性
進退循環微細推求畢竟無心及心所可得將誰立
因求無上覺哉昔聞佛說根中六精湛寂圓明而今
攷之都無實義違越誠言終成戲論矣按佛謂六根
離塵無體者乃是無粘妄之結體非謂根中無性也
阿難遂謂離塵無性謬生此難佛乃以聞鐘事驗之
佛審其聞則以擊鐘聲發為有聞以擊久聲銷為無
聞是以聲為聞也及審其聲則以擊鐘聲發為有聲
以擊久聲銷為無聲是以聲為聲也既以為聞復以
為聲報答無定却成自語矯亂之過矣夫使聲銷為
無聞則應聞性斷絕鐘聲再擊何以復聞葢或有或
無者聲也非聞也使無聲遂無聞則知無者誰是聲
於聞中自生自滅而聞性常存無有生滅汝尚惑聲
為聞何怪以常為斷此乃汝之顛倒昏迷妄作是說
終不應言離諸動靜閉塞開通說聞無性也今試觀
世間熟睡之人夢中聞舂聲或以為鐘或以為皷夢
中豈憶靜搖開閉通塞其形雖寐而聞性不昏如此
即是例知非惟夢中不昏即形銷命謝而此性終不
<pb n="360"/>
銷滅特以眾生無始以來不悟性淨妙常故不能內
循其常而外逐諸妄由是雜染流轉生生不息取證
末由若能棄彼生滅亡緣內照六用俱息獨守真常
則常光自然現前常光現前則根塵識心自然應念
銷落根塵識三為塵為垢障翳般若今既銷落則法
眼應時清明云何不成無上知見哉。○羅睺擊鐘一
聲世尊審有審無兩次足矣必令再擊而三審者何
細觀後文破云若實無聞聞性已滅同於枯木鐘聲
再擊汝云何知是知三次審問大有關係非但欲其
詳也至於夢聞舂聲之事比前更深一步葢有聲驗
之於動無聲驗之於靜俱無斷滅然未及動靜雙離
今夢中昏住豈憶靜搖則雙離動靜而聞性仍不斷
如此也。
楞嚴經略疏卷之四

<sarticle>楞嚴經略疏卷之五</sarticle>
福州鼓山湧泉禪寺沙門　元賢　述
阿難白佛言世尊雖說（至）一路涅槃門。
前章佛已明指六根為結復明示不循外塵為根結
之要阿難却疑六根雖是結而結必有元恐別有所
在則解結之要不止於不循外塵而已故茲雨淚翹
誠懇請開示佛乃以手摩其頂撫而慰之即時十方
普佛世界六種震動者表無明住地為六情根從此
震破也微塵如來各有寶光從其頂出者表斯法為
無上頂法也同時灌如來頂者表同說同證更無異
路也諸佛同告阿難謂汝欲知俱生無明使汝輪轉
生死結根者唯此六根言此根性即是俱生無明也
汝欲知無上菩提令汝速證安樂解脫寂靜妙常者
亦唯此六根言此根性即是菩提元清淨體也阿難
雖聞佛言而猶未明厥旨葢諸佛尋常說法約而言
之有十八界今何獨重六根故疑而問佛佛謂根之
與塵雖分內外總由一心變現是同一源雖同一源
而根為要縛而成凡唯此六根脫而成聖亦唯此六
根而塵不與也此二句揀塵也若識性則又因根塵
而妄起猶如空華了無實體既非縛結之本亦非解
結之要此二句揀識也然此六根與六塵又豈有實
性之可得哉必由塵而後發根之知必由知而後顯
塵之相是相與見各無自性但相依而立同於蘆之
交立者焉汝今於此根不達性無執為實有或遣有
而更存無立此二知即是無明生死縛結之本於此
根達其性無不執為有并不存無無此二見即是涅
槃元清淨體是結唯根結解唯根解是中豈更容他
物哉佛又重說偈言以申明之真性有為空下十句
標宗破執因況顯根塵無性也真性之中絕諸對待
無有為亦無無為有為之法空而非有但從緣生喻
如幻事無為之法無有起滅亦非有實喻如空華夫
有為固可言空無為何亦不實以其斥妄顯真則真
與妄對對妄有真真還成妄以其為思慮所及之境
故真與非真既已雙非況能見之根所見之塵又何
有哉中無實性但如交蘆而已解結同所因下六句
頌解結唯在根也言此根雖如交蘆而結之與解唯
在于是故雖聖凡永隔雲泥有殊而更無二路良以
交中之性既非是有亦非是無迷晦者執有執無便
是無明為生死之根元發明者不執有亦不執無便
成解脫無涅槃之要道豈此外更有異因哉解結因
次第下四句頌從根解結之事謂結根時必從細至
粗次第六重而根相始具故今解結亦必從麤至細
次第六重而根元始盡至於六結俱盡則一亦不立
始復圓湛之本然也但所用之根優劣有殊必須選
擇圓通依而修入外塵不循還歸元真則入流而成
正覺耳陀那微細識下四句頌根性之勝也茲法獨
依六根而修者何以根性即陀那識也陀那乃第八
識之別名此識親依藏性為體最為微細非佛不能
<pb n="361"/>
盡知中有無明熏習種子能成無邊生死之法如暴
流水流奔不息此識若說為真其奈帶持種子妄習
未除若說為妄其奈體即藏性離此無真恐凡小不
能分別故非時非機寧密之而不開演惟今經獨重
此識豈輕易常說之法哉自心取自心下四句頌此
法之最要也謂根之結無多法故解亦無多法但因
不了六塵境界唯是一心乃誤以能見之心妄取所
見之境是自心取自心也由是從無相非幻之中妄
成幻法根塵宛爾前既妄見攬塵橫生妄法今但旋
根脫塵不復取著則必人法俱空非幻之境亦逈然
脫矣況幻法而可立乎是知結亦甚易而解亦甚要
也是名妙蓮華下八句頌此法最勝也此法開佛知
見示實相體即因含果處染常淨如妙蓮華也無上
寶覺體性堅凝根境惑結擬之即銷如金剛王也全
性起修定慧等持無修而修無斷而斷名如幻三摩
提也依此而修進一彈指頃可以超無學而入圓位
是謂最勝無比之法十方諸佛迥生出死速證涅槃
莫不由斯矣汝等可不勉哉。
於是阿難及諸大眾（至）得無生忍。
此段阿難未達六解一亡及舒結倫次故復請佛垂
示佛乃取一巾次第綰成六結以喻之謂一巾既綰
成六結則第一第二乃至第六次第歷然豈可混亂
強名哉此正猶根之六結決定成六也結既成六方
顯元巾是一以對六方可說一若六總解除則尚不
起一想何況六乎根之六解一亡義猶是也至於順
成六結其倫次云何良以眾生從無始來心性不覺
妄分能所狂見妄立所相亂興由是狂亂則知見妄
發執法實有也發妄不息則勞見發塵執我我所也
至於勞見發塵則一切世間山河大地生死涅槃種
種顛倒皆從此現正如勞目見空華豈有實哉按此
順成諸結雖未指出六者而意亦甚明心性乃八識
心王自證分也分為見相二分為狂為亂乃二結也
知見妄發正法執位法執有俱生分別乃二結也勞
見發塵正人執位人執亦有俱生分別乃二結也此
之六結元根於狂心而成今欲解之豈一切偏權之
法所能解哉必須用中道妙觀直破其狂心而後結
始能解正如世間結解之人左掣右牽俱不能解若
欲解之必於結心也此解結心之法雖似屬於因緣
然最為微妙非比世間和合麤相緣佛得無量智無
微不照無遠不燭故能知此說此耳此法云何必須
選擇六根用其圓通者從一根深入返觀根性不逐
外塵則狂心可破而六結可除六結既除則前所謂
顛倒塵相如勞目空華者皆已消滅無餘矣諸妄既
銷不真而何待乎但此結未可頓除必須次第正如
巾結結由次第則解亦由次第也此根初解先得人
空即解人執中二結番前勞見發塵也法執尚存則
空性未能圓明至空性圓明成法解脫即解法執中
二結番前知見妄發也雖得人法二空而二空未泯
正是微細無明尚存能證所證之影直得俱空不生
則解後二結即番前狂亂也至此則寂滅現前不見
一法生不見一法滅而得無生忍矣此即後諸聖入
圓通位也。○按此中六結古註俱指六根愚謂六結
次第而成未可謂六根亦次第而成六結次第而解
未可謂六根亦次第而解法喻顯然不齊說者乃謂
一根深入六根俱解為次第則牽強殊甚況此中由
汝無始下已明言結之次第此根初解下已明言解
之次第何都不顧獨以六結與六根其數偶同遂爾
妄執耶但六結之名經文隱略今就本文分出意自
昭然觀者詳之。
阿難及諸大眾（至）法因為上。
此阿難已領六解一亡之義但未知選擇何根易於
修入故請開示佛乃廣命謂大菩薩及諸大阿羅漢
各說入道方便者意顯一十八界均是入圓之法但
<pb n="362"/>
根性不同則各有所宜故須徧說也憍陳如下六聖
皆滅塵合覺而入圓通者也六塵雖屬外相而實即
如來藏心若能於一塵上發明則塵相滅而藏性顯
矣憍陳如從聲塵悟入者也初在鹿苑及雞園親見
如來成道如來為轉四諦法輪最初領解是於佛音
聲上徹見藏心故聲塵頓銷妙音密圓而成阿羅漢
也優波尼沙陀從色塵悟入者也初因多欲佛令修
不淨觀以對治之初觀身相不淨繼而唯見白骨復
析白骨至微塵而歸於空即於空中見色實性則色
之與空惟是一性豈有二法故色塵頓銷妙色密圓
而成阿羅漢也香嚴從香塵悟入者也因佛教觀有
為之法悉無有實故於聞香之際諦觀此香不從木
生若從木生何藉於火不從空生若從空生何藉木
火不從煙火生若從煙火何必燃此沈水四者推窮
生不可得其相元空何有去來由是分別意銷真覺
發現故香塵倐滅妙香密圓而成阿羅漢也藥王藥
上從味塵悟入者也由宿為良醫故得遍嘗諸藥悉
知其味由是觀察味因熾然有味故非空無形可得
故非有諸藥不來舌識何知故非即身心舌識不嘗
諸藥何味故非離身心如是分別了味無生則味塵
頓滅惟是一味清淨實相得登菩薩位也䟦陀波羅
從觸塵悟入者也因隨例入浴忽悟水因本無自性
水既無性塵體亦然故曰不洗塵不洗體水與塵體
既寂中間覺觸又安有哉從此悟入藏心故觸塵頓
滅妙觸宣明而成佛子住也摩訶迦葉從法塵悟入
者也法塵乃意根攬五塵影子故總稱六塵此塵倐
生倐滅不能暫住厭其變易乃修空觀入滅盡定既
得此定則能度百千劫如一彈指葢以意根滅而法
塵空也此法既空則契入藏心而妙法開明盡銷諸
漏成阿羅漢也。○六塵之序尋常所說必先色今先
聲者以此方教體在聲也此稱成阿羅漢者乃圓教
七信位以斷惑與小乘同故借阿羅漢之號諸經皆
然吳興每遇成阿羅漢者必作小釋大違佛意葢此
經見道分中屢斥二乘極顯圓頓之旨至修道分中
又先令其得圓湛不生滅性以為本修因便已非二
乘境界至此命其各敘證入之方豈佛意更在說小
乎佛意不在說小諸聖豈敢以權小當機況會中無
數大乘安用小聖之強出哉故知諸聖直彰實證葢
承佛密意也況後佛言彼等修行實無優劣差別則
知諸聖之名位大小法門偏圓皆同一味圓實更不
須疑吳興橫分大小前失佛意後抗佛言決不可從。
阿那律陀（至）旋法歸無斯為第一。
此五聖旋根歸性而獲圓通者也根有六今缺耳根
者留觀音為殿後以當此方之機也阿那律陀從眼
根悟入者也初因好睡眠為佛所呵乃啼泣自責七
日不眠遂失雙目佛乃教以樂見照明金剛三昧言
瞽者樂見照明必用此三昧此三昧體本不壞而能
破重障故名金剛乃返觀見性之功也旋其妄見循
彼真元則妄見頓銷真見內發故能不用眼見而十
方洞然成阿羅漢也周利槃特迦從鼻根悟入者也
初因不能誦持無多聞性佛教以安居調息初觀息
風念念生滅至於微細窮盡生滅無從息風既空心
無分別豁然無礙遂得漏盡而成阿羅漢也憍梵波
提從舌根悟入者也昔因口業輕弄沙門得牛呞報
佛教以一味清淨心地法門所謂一味者了味無味
惟一實相故曰一味其法諦觀此味之知非從舌生
若從舌生應不待物非從物生若從物生應不待舌
各既無生共豈能有緣中不有非緣亦無了味之知
竟從何有此知既泯塵味亦空清淨實相從茲頓露
故得超諸漏而遺器界法眼淨而成阿羅漢也畢陵
伽婆蹉從身根悟入者也初於路中毒刺覺身疼痛
因念有覺痛之覺復有覺清淨心無所覺之痛亦無
能覺之覺豈一身而有二覺哉從此起疑攝念諦觀
<pb n="363"/>
至於身心忽空而諸漏消盡則真現而妄泯也葢前
知有覺清淨心者秪是比知故真外有妄今此現證
唯是一覺真外無妄故曰純覺遺身而獲入圓通也
須菩提從意根悟入者也曠劫已來宿證空寂入胎
不昧隔陰不昏故自憶受生如恒河沙而皆知空寂
非獨身心不有亦乃十方俱空則人法雙空也非特
已證空寂亦令眾生同證則自他兼利也然是但空
未能證入妙覺真空今承佛發明乃得空性圓明成
阿羅漢遂能頓入如來寶明空海而同佛之知見諸
相入非即所證空寂非所非盡即所得真空旋法歸
無即前二句此因返觀意根之性根盡性顯自然法
旋歸無而入真空性海也。
舍利弗即從（至）久成清瑩斯為第一。
此六聖湛識循源而獲圓通者也此識與根最難分
辨又前五識與後意識亦多混淆今就眼家辨之眼
照境時一念不動但如鏡中無有分別此眼根也隨
念麤略分別諸相歷然而不帶名言者眼識也由是
次第標指詳細分析專計名言者乃第六意識也餘
倣此推之舍利弗從眼識悟入者也從曠劫來眼識
清淨一切諸法一見能了此但俗智也因聞因緣深
義即悟入藏心周遍法界此見即妙覺圓明故得大
無畏而成佛長子是始從眼識發起智光智光之極
即佛知見矣普賢從耳識悟入者也久證極果退位
揚化故為恒沙法王之子而弟子之發普賢行者皆
因之立名能用耳識廣鑑羣機見有發普賢行者雖
在他方恒沙界外悉為現身即彼障重難見亦暗為
摩頂皆擁護安慰以成其行原其本因乃是從耳識
發明故能隨念而分別眾生得大自在也孫陀羅難
陀從鼻識悟入者也因心常散動佛乃教觀鼻端白
初諦觀三七日見鼻息如煙者鼻識濁相也淨觀發
明則內明外虗而煙消成白者識濁漸澄之相也至
於藏心顯現識濁俱盡則息盡化為光明炳照十方
矣是證無學記菩提皆消息之功也富樓那從舌識
悟入者也從曠劫來得四辨才備演法門隨機善巧
得無所畏今逢世尊教以口輪助揚法化得成羅漢
葢是說法淨則智盡益淨外而魔冤因說破而自伏
內而諸漏緣智顯而自銷也說法似是意識今言舌
識者乃不假計度而隨念發揚耳優波離從身識悟
入者也初隨佛出家親見佛成道後承佛教以戒法
受持清淨因得身心寂滅成阿羅漢葢最初執身次
執心漸能生定發慧故得一切通利是從檢防身識
識滅歸元者也大目犍連從意識悟入者也初因聞
因緣深義遂悟實相豁然心開得大通達由是入道
而神通妙力為諸佛之所共推葢深悟實相則意識
不生而旋歸妙湛旋湛之久則心光發宣而神力圓
明也。
烏芻瑟摩（至）得三摩地斯為第一。
此七聖復大同本而獲圓通者也七大前五即塵後
二即識與根總不出十八界但以其用之廣別得大
名故茲別出烏芻瑟摩從火大悟入者也昔因欲火
熾盛佛呼為猛火聚乃教觀周身冷煖諸氣悉為煖
觸後觀煖觸無相無生我身自空煖依何住身心既
寂性火妙發故神光內凝成智慧火以是三昧證阿
羅漢復發大願現大威力破魔護法是所謂生大寶
𦦨也持地從地大悟入者也積劫平地効力濟眾福
業廣矣佛乃教以平心之法謂地不平由心不平心
能達其理一不作差殊之觀則地自無不平由是即
悟我心本來平等若身若界所有微塵皆無自性但
從虗妄分別所現唯一實相復何相礙由是乃至刀
兵亦無所觸此於諸法了無自性即證無生法忍而
權取小果後復聞諸如來說妙蓮華佛知見地最先
證明而為上首是地塵頓銷圓契藏心者也月光從
水大悟入者也昔遇水天佛教習水觀初觀身中唯
<pb n="364"/>
一水性更無他物次觀界外亦惟一水性等無差別
此觀成時但見湛水遍十方界我執亡矣然尚見水
相未得法空故身相未亡因舉童子投礫之事者見
其為身之所累也後遇山海自在通王如來方得亡
身則水相頓銷惟一真空乃人法雙亡契入圓通之
境也瑠璃光從風大悟入者也初觀世界身心諸動
同一妄緣風力所轉既而了此諸動同於空華來往
非有全一虗妄故觀三千大千諸眾生如百千蚊蚋
鼓於方寸而已由是動相頓銷不動性顯得無生忍
而見東方不動佛為法王子也虗空藏從空大悟入
者也初於定光佛所得無邊身者混虗空為體性而
無邊際也手執四大寶珠等者緣觀四大無依妙智
圓明照了法界一切皆空也又於自心現大圓鏡等
者唯一寶覺清淨圓明內瑩發光炳照十方也十種
光者即華嚴經十智同真三世智至知無邊諸佛智
也攝諸剎而入一身不相妨礙分一身而入諸剎隨
順施作者妙用之圓而神也如是神力皆由始觀四
大無體全依妄想生滅妄想元虗四大何有故唯一
虗空而佛國為之俱泯諸妄既銷真空始現方得無
邊身而發大神力耳彌勒從識大悟入者也初心重
世名好遊族姓乃是心外見境妄生貪著故日月燈
明佛教修唯識定了達萬法惟是識變則外慕心歇
但此所得三昧全屬修成非自性定至然燈佛世始
成無上妙圓識心三昧乃冥契真如來藏性者也得
此三昧則見無邊佛土皆從藏性變現無量諸佛皆
從藏性流出至於今得蒙記莂次補佛位又豈有他
哉是皆由諦觀十方染淨依正皆惟識變本無自性
次了能變所變元是菩提妙覺明體則遠離徧計依
他而入圓成實性得無生忍耳大勢至從根大悟入
者也因遇超日月光佛教以念佛三昧所謂念佛者
憶佛也會遇之緣起於相憶若一人專憶一人專忘
則是二人豈能決定逢決定見哉由其一專憶故或
逢或見由其一專忘故逢而不逢見而不見若二人
交憶感應道交則歷劫不離非但一逢一見也十方
諸佛憐愍眾生不啻母之憶子所謂一人專憶也眾
生背覺合塵不肯念佛如子逃逝所謂一人專忘也
如是則雖諸佛大悲念重彼又安能會遇哉若眾生
念佛亦如佛之念眾生則或現在或當來必定見佛
且不假他緣自得心開而三身為之圓現葢以念佛
者感應道交必能見佛如染香者必得香耳此乃專
憶一佛而普攝六根未嘗妄動是謂淨念此念相繼
其入三摩地夫何有哉。

楞嚴經略疏卷之五

<sarticle>楞嚴經略疏卷之六</sarticle>
福州鼓山湧泉禪寺沙門　元賢　述
爾時觀世音（至）同一悲仰。
此觀音從耳根而獲圓通者也其次第合在那律之
後今以此方所宜故留後廣說欲人專修於此也聞
思修三者乃入道之通途經中謂之三慧但今經所
示其義逈別聞慧者謂耳根聞性非取逐聲分別之
聞也思慧者謂返觀此聞性也修慧者謂功本無作
塵不離而離惑不斷而斷也初於聞中下正詳從聞
思修之功聞中指聞根之中所謂湛圓不生滅性也
此之聞性逐聲外流便有無窮過患今乃入流而返
聞自性如水內注念念不息一旦解心頓絕冥契法
性則所入之相亡矣所入之相亡則所入寂矣此寂
乃無生真理本無有動安得有靜故曰動靜二相了
然不生乃本自不生非今始無也外塵雖亡而內結
之根未可頓除必須觀行漸增而後能聞之根與所
聞之塵而俱盡也聞盡之處根塵兩喪而覺照獨存
若住於此認為般若真光則智境恒對終為勝進之
<pb n="365"/>
障故必觀行增微而後能覺之智與所覺之聞而俱
空也覺空之處智境雙泯而此空猶存若守之以為
實際理地則晦昧未開終為貼體之障故必空智極
圓而後能空之智與所空之覺而俱滅也前此塵滅
則根生根滅則覺生覺滅則空生俱屬生滅真體弗
顯唯至於空亦不存則生滅俱滅而寂滅真體了然
明現矣此寂非對動之寂乃本來不動之寂此滅非
對生之滅乃本來無生之滅又此寂滅即前所入之
寂但前屬似證入信位也此屬分證入住位也至於
忽然超越則超入等覺後心自然德無不備用無不
周而十方圓明獲二殊勝矣。○此章觀行不落空有
二邊而直觀中道即前經所謂從其結心解之也不
假斷惑之勞但返觀聞性無前境界自然先澄麤念
次除細想以至無念即前經所謂以湛旋其虗妄滅
生等也今經所用進修之功全在於此學者宜詳玩
之。
世尊由我供養（至）福備眾生。
此詳示二種殊勝也此二種殊勝果何由而得哉皆
由聞中熏修如幻之功成金剛三昧以此三昧無作
之用自然上同諸佛慈力而成三十二應下同眾生
悲仰而成十四無畏也三十二應者或現三乘聖果
身由諸學者各於自乘理智將圓滿時故菩薩各為
現身說法以圓其所證也或現色欲二界天主身或
現帝釋臣屬身由諸眾生於天趣各有所欲故菩薩
各為現身說法以成其所欲也或現世諦男女身或
現奉教男女身由諸眾生於人趣各有所求故菩薩
各為現身說法以應其所求也或現天龍鬼神雜類
之身由諸眾生於本趣各生厭離願得人身故菩薩
各為現身說法以遂其所願也此之謂妙淨三十二
應以菩薩全證法界故能法界全現然身應無量今
止此者特略舉其類耳十四無畏者一者由我不以
自外觀音塵妄起知見而以自返觀能聞之性能令
一切苦惱眾生念其名聲皆得解脫以一真理地樂
尚不有苦又安存故得解脫也二者知見脫塵旋歸
內性能令眾生念者火不能燒以知見屬火今旋復
故不燒也三者觀聽脫塵旋歸內性能令眾生念者
水不能溺以聽聞屬水今旋復故不溺也四者內滅
妄想則外境不對殺心自除能令眾生念者入諸鬼
國鬼不能害以妄想乃鬼神所依殺害乃鬼神之業
今皆無之則超彼鬼界故不能害也五者聞根還源
六根俱復能令眾生念者度彼兵戈如割水吹光以
根塵兩寂誰為自他故不可傷也六者聞熏發光明
遍法界破諸幽暗能令眾生念者諸鬼雖近目不能
視以諸鬼皆幽暗故為所爍也七者音消聽返塵妄
何有能令眾生念者禁緊枷鎖所不能著以塵空弗
累故不能着也八者滅音圓聞內外無待自然徧生
慈力能令眾生念者賊不能劫以無待則無敵遍慈
則無怨故不能劫也九者返聞離聲色亦不劫能令
眾生念者遠離婬欲以欲由色起色離故欲離也十
者音性圓淨無復妄塵則根境不對能令眾生念者
離諸瞋恚以瞋起於對無對故無瞋也十一者塵消
無翳明周法界身心朗徹如淨瑠璃能令眾生念者
永離癡暗以明能破暗也十二者融通無礙旋復真
聞所以不動道場而涉入世間不壞世界而遍至十
方供養諸佛紹繼其法為法王子能令眾生念者求
男得男以紹繼法王有男子之道也十三六根圓徧
通融唯一寶覺靡有不照為大圓鏡靡有不含為空
如來藏所以諸佛無量法門承順受領而不失能令
眾生念者求女得女以承順受領有女子之德也十
四者從耳根妙門發顯圓通則元明心妙一多之境
通融本湛覺圓彼此之名平等所以能令眾生持我
名號與持娑婆世界六十二恒河沙諸法王子名號
福德正等以我修習真圓通證平等理也此之謂十
<pb n="366"/>
四施無畏力福備眾生以菩薩全證法界則法界眾
生無不在菩薩身心之中故有感必應而獲福皆無
作矣。○或問前十三皆有所畏可云無畏了四持名
功德何亦云無畏乎曰持名者或恐其德功不勝或
恐其一名不及多名皆畏相也但前十一專脫怖畏
後三則兼全福德耳或問六凡苦相應有無量何止
十四曰前一是總後十三別列後十三所未言者皆
前一中攝也。
世尊我又獲是圓（至）徧十方界。
前二種殊勝皆用出於無作神應於無方者也今此
四獨名不思議者何以前隨機現化拔苦與樂猶似
言智可及今則備陳其現化之神妙妙莫比誠不可
得而思議者也一者由初獲聞性遺脫妄聞一根還
源六根俱解六根不復分隔唯是一圓融清淨之寶
覺體既圓融用自無礙自能於一身現無量形說無
量呪以救護眾生得大自在也首為六用之總臂表
提接之悲目表照了之智各依本數充之以至於八
萬四千者表依根本六用根本智悲泛應塵勞得大
自在也一身之中塵勞萬法慈威定慧無不具備者
以八萬塵勞法界事理曾不離吾一圓融清淨之體
能同能異即一即多法法圓融塵塵具足矣二者由
從聞思脫塵不礙則神變妙力一一無礙能於十方
微塵國土現無量身說無量呪普施眾生悉得無畏
也三者由修耳根圓通清淨無著故能令所遊世界
諸眾生等捨身珍寶求我哀愍夫慳心最難破捨心
最難發求心最難強今所遊世界眾生盡能破慳捨
施哀求誠不思議威神之力使然也四者由證佛心
至於究竟已能契入如來妙莊嚴海則無邊之寶藏
頓開無邊之福慧具足自能以無量珍寶上供十方
諸佛旁及法界六道眾生悉應所求而靡有不遂也
佛問圓通下總結答佛所問圓照三昧即所證圓融
清淨寶覺也圓心自在即隨緣應化而成二殊勝四
不思議也此皆從入流亡所之功至於寂滅現前得
成菩提自然得此三昧圓照十方無不自在而觀音
之名亦徧十方界矣。
爾時世尊於獅子座（至）自然敷奏。
前二十五聖各述圓通已竟佛乃現瑞以應之諸佛
五體同放寶光者表證性明極則寶覺圓融全體發
現也互相灌頂者頂為圓極之相表諸佛證性圓極
於此也會中菩薩羅漢即二十五聖之儔佛光亦灌
其頂者印其修證等無優劣也林木池沼皆演法音
交光相羅者圓通現前則一切聲是佛聲一切色是
佛色無非悟入之處無非圓通之理也大眾普獲金
剛三昧者因此得證圓湛不生滅性猶如金剛不可
破壞也天雨寶華空現寶色地隱山河界含塵剎者
表證圓通性則無作妙行自然分披寶明空覺自然
發現有為習漏當不復生眾塵廓然無復隔越也梵
唄詠歌自然敷奏者能使法界永離眾苦常得妙樂
也聖人所演圓通法門奧旨妙利詳悉若是故眾瑞
詳而應之。
於是如來告文殊（至）因果今殊感云何獲圓通。
此下佛勅文殊選擇圓通也二十五聖所入之門雖
異所證之果是同所以皆言修習真實圓通實無優
劣然欲當阿難之根及令此方修習者入道之易則
不得不揀故文殊奉佛慈旨說偈選擇似有抑揚無
非為對此方之機也覺性海中萬德咸備一真寂滅
而復超名言絕對待故曰圓澄元妙此二句標真源
也真源覺體本來自明絕諸能所由迷起照所相現
矣所相既現真性即隱而空覺始分空現而世界始
立妄想凝結則為無情國土妄心知覺則為有情眾
生此六句明妄起也大覺之中妄有虗空猶一漚起
於大海已至微眇而非實矣況微塵國土依空而立
者乎若此漚忽滅亦非滅始無乃本自非有而三有
<pb n="367"/>
之依空而立者又可知矣此六句明妄本虗故可銷
融也融妄相而歸元唯是一性但入道方便非止一
門若是聖人根性則諸門無不可入其如初心遲速
異宜故不可不知所擇此六句明揀選之由也色由
妄想結暗所成最為障蔽則徹了之難矣聲既落於
語言唯名句意味則偏而弗圓矣香合知而離無則
弗恒有矣味待嘗而後有則非恒一矣觸以所觸而
顯則無定體矣法憑五塵影子而立必有定所則非
能徧涉矣此六塵難獲圓通者也眼根雖能見而後
方及後兩隅皆不能見則其用弗遍矣鼻息有出入
而氣不交涉出能取香不能聞入能聞香不能取則
其功有間矣舌非外入之味則無生起之端必因味
而後有知則德弗恒矣身根與觸塵各有涯量不能
常冥必待合而後有知則覺觀弗圓矣意根常雜亂
思雖極其靜澄之功終不見其湛了則想念不能脫
矣此五根之難獲圓通也眼識與根塵和合而成窮
之本無自相則虗而非實矣普賢之洞聞十方由宿
修大因之力則非初心方便矣孫陀之觀鼻端為治
散亂權以住心心既有住則局而弗圓矣富那之說
法由曠劫開悟得此辨才若徒侈言句非無漏矣優
波之持戒但撿身識非身則無可檢是局在一身不
能圓徧萬法非普融之觀智矣目連之神通本於宿
因非關意識況意識念緣一切不離塵境則滯於妄
矣此六識之難獲圓通也若以地性觀堅礙而不通
達非聖性矣若以水性觀不離想念非如如之體矣
火頭因多婬生厭乃觀成火性不能離念非初心方
便矣風性是動動與寂對非無上道矣空性昏鈍全
無覺照異菩提矣識性念念生滅體非常住則虗妄
而非實矣根中念佛本有生滅以生滅求不生滅則
因與果殊矣此七大之難獲圓通也右二十四聖依
二十四門各獲真實圓通今皆揀之者何以彼則所
謂聖性無不通此則所謂遲速不同倫非初心方便
耳下文揀意可知。
我今白世尊（至）真實心如是。
前已歷揀諸門此後獨選耳根也諸佛設教實無定
法不過因其機之所宜而利導之今此娑婆眾生耳
根偏利故必假音聞以為教體教體雖兼音聞而音
但為弄引聞即為妙心凡欲取三摩提者必由聞入
彼觀世音者從聞而入者也其德用為最良能於恒
沙劫中入微塵國以大自在之力弘四音以接九界
令其皆獲世出世間之樂原其因由耳根一門獨勝
餘根耳今夫人諸根之用各有偏蔽唯耳根則十方
擊鼓一時圓聞是知耳根為獨圓也目口鼻身以合
方知意念紛亂不能遠照唯耳則隔垣聽音遐邇俱
聞是知耳根為獨通也世人以音有為聞生音無為
聞滅而不知音自為有無聞非有生滅耳根之常可
知也彼五根之性亦不因塵生滅但五根必假思惟
思惟未起覺觀若滅惟耳根獨於夢中能聞杵音則
是覺觀出思惟而非五根所能及是知耳根又為獨
常也今此方耳根獨勝如是聖教又假聲論宣明宜
聞教者皆得免於流轉而卒不能免者何也以其循
聲外逐耳故阿難雖多聞而落於邪思為物所轉豈
非以隨流循聲則淪妄旋流不循則無妄乎此之法
門能破一切妄名金剛王即性起修修而無修名如
幻不思議一切諸佛出生之門名佛母真三昧吾今
為汝等宣說此法本有如是威神且在阿難尤為對
症之良劑也汝雖歷劫多聞能憶持諸佛祕密之門
而專務多聞不修無漏故欲漏不除畜聞成過遂有
登伽之厄與其將循聲之妄聞以持諸佛之言教孰
若反能聞之妙智以聞己之聞性乎夫妄聞非本有
也由聽精映聲卷聲成根遂有聞之名若能旋聞而
不逐聲則與聲脫矣聲脫則根亦亡尚何有聞之可
名哉一根既解則六根因之以根相雖六而性唯一
<pb n="368"/>
體故一解一切解也當根之未解如眼有翳妄見空
華故三界宛爾根之既解如眼無翳空華何有故塵
界頓銷塵界既銷則唯是一圓滿清淨之寶覺矣至
於淨相轉深覺照彌遠寂照之中虗空止如一漚況
世界乎故回觀世間真如夢事安有夢裏之登伽而
能留汝形哉今再以喻明之如世有巧幻師能以呪
術幻出諸男女雖羣動不一其實總一呪術之機為
之牽動若此機既息則一切俱息而諸幻無性矣今
以法合之真如有隨緣之用猶巧幻師也變為八識
一精明之體猶呪術也和合六塵分為六根猶幻諸
男女也根雖有六惟一精明猶男女雖殊惟一呪術
也一精明之體既破則六根俱解猶一呪術既息諸
幻男女俱泯也至此則塵垢應念銷落唯一覺體淨
妙圓明若餘塵未盡則猶居學位若塵盡明極則如
來極果夫以如來極果止從此門頓入豈不為至簡
而至易者乎我今勸汝等唯能旋此倒聞之機而返
聞自性則即此性而成無上道真實圓通如是而已
葢此門乃微塵如來趣涅槃之正路故凡修因證果
莫不由之而我亦從此入豈獨觀世音哉若其餘法
門非人人可通修者如那律之失明畢陵之觸刺皆
是如來威神之所加被故即事而捨塵勞如普賢之
法聞富那之說法皆是曠劫之深心豈淺心可同說
哉故我惟願如來加被使後世眾生於此門無惑良
以此門方便易於成就堪以教阿難及末劫之沉淪
其功力超於餘者故吾以真實心如是選擇也。
阿難整衣服（至）六卷終。
阿難此請恐末劫眾生根性既劣習染必深呪去佛
漸遠邪說增熾修習圓通必難成就故請攝心及安
立道場之法以助成之佛先答攝心之問乃舉三決
定義者謂戒定慧也此三相因而成缺一不得欲趣
無漏必此之由但定慧二者前已廣明而加功進行
正在後道場之內若戒則在道場之前先攝其心以
為定慧方便者也戒品雖多言其根本則婬殺盜妄
四者而已第一婬戒者以婬為生死之因若不斷婬
必不可出縱有多智禪定必落魔道故修禪者必斷
婬直使身心俱斷亦無能斷之者然後菩提之道可
希冀耳第二殺戒者以殺為生死之因若不斷殺必
不可出縱有多智禪定必落神道故修禪者必斷殺
若能於眾生身分不服不食則不復遊三界何以故
以服食其身分則與彼成不離之緣使身不服食心
亦不貪求則與彼了不相涉故遠離三界為真解脫
也第三盜戒者以盜為生死之因若不斷盜決不可
出縱有多智禪定現前必落邪道故修禪者必斷偷
誠能衣食不貪驕慢不生嗔懟不起身心為之俱捨
則其於真三昧可必獲矣第四妄語戒者以妄為生
死之因若造大妄語未得謂得未證謂證貪彼供養
成愛見魔是必銷滅佛種故修禪者必斷妄良以修
禪責以直心母得虗假若妄稱得上人法非徒無益
且取淪墮又因之與果必須相應因心弗直則果招
紆曲因心若直則果必不回彼欲證菩提者豈帶妄
而可得哉。○燃燈燒指遂能酬盡宿債世所難信必
須具大慚愧發堅猛心且能心冥妙觀直趣菩提然
此一燈一指以供養諸聖庶幾可得酬滅矣。
楞嚴經略疏卷之六

<sarticle>楞嚴經略疏卷之七</sarticle>
福州鼓山湧泉禪寺沙門　元賢　述
阿難汝問攝心（至）建立如是。
此結答攝心之問而正答後安立道場之問也既以
四戒攝心根本無犯其餘枝葉自然不生戒德淨矣
戒悳既淨一切外塵自然心不妄緣何有魔事之發
哉以魔托塵入塵亡則魔無所托故能遠魔也若有
行人雖志持淨戒而欲潔偏染不能自已者則宿習
<pb n="369"/>
之重也自力既弱須仗外護必假呪力以嘿消之此
摩訶薩怛哆般怛囉呪乃無上頂相無為心佛之所
宣說其威神之力不可思議如登伽婬女無心修行
而一歷耳根愛心永脫卒成羅漢況汝等聲聞非婬
女之比求最上乘決定成佛非無心修行之比加之
呪力速可克功正如順風揚塵有何難哉但前所受
之戒若稟之非師則戒不可成若師既清淨戒可得
成復持呪一百八遍以嚴護之然後結界安立道場
至心行道以求諸佛大悲之光來灌其頂經三七日
宿障漸銷能感佛來摩頂而朗然開悟矣此於道場
修證雖已略陳而建立軌則未之前聞故復請佛為
廣說之其建壇莊嚴饗獻像設種種所立無非即事
即理必有所表但聖心所取凡心叵測學者不必強
通諦信受之可也至於進修之軌則初七日頂禮十
方如來諸大菩薩及阿羅漢號者以道場之初必先
皈敬三寶假其神力以發行助道也六時專心持呪
常行一百八遍者表破百八煩惱也第二七日專心
發菩薩大願者一以廣大其心一以堅固其志然後
可以進趣聖域也第三七日專於持呪心無間斷者
以行願既堅具大勇猛且藉茲呪力自可尅期破惑
也由是十方諸佛於鏡光交處手摩其頂者生佛智
照感應道交故得加被也既得加被則專修返聞之
功能令速入三摩而觀行清淨如淨瑠璃矣此唯除
受戒之師及同會有不清淨者不克成功若戒既完
淨三七之後端居返聞經一百日有得須陀洹果者
縱未得果而明見佛性自知本來尊貴成佛不謬矣。
○經言須陀洹果非同小乘乃圓教初信斷見惑與
小乘同故得此名又涅槃經中四果則初果配圓教
初住正觀音入圓通位也二釋俱通。
阿難頂禮佛足（至）所作如願。
阿難雖蒙呪力得脫婬室尚未親聞兼為廣利在會
大眾及當來修學者故請佛重宣之佛說此呪必於
肉髻放百寶光者表依理起智也光中涌出千葉寶
蓮者表依智發行也有化如來坐寶華中者表依行
嚴果也頂放十道百寶光明者表此呪乃尊中之尊
妙中之妙又表十力深智具足萬用也一一光明皆
徧示現十恒河沙金剛密跡等者表祕密神用廣大
無量無惡不摧也此呪凡四百二十七句前四百十
八句皆是皈敬諸佛菩薩眾聖賢等及敘呪願加被
離諸惡鬼病等至四百十九句云跢姪他此云即說
呪曰從唵字去方是正呪其大意即秘密首楞嚴也
自古諸師俱不飜譯略有五意一是諸佛密語唯佛
與佛自相解了非餘聖所能知二是總持門一一字
句含多義故三或是鬼神王名呼之守護修行人故
四是諸佛密印如王印信幽顯尊奉佛佛知傳不得
移易故五不思議力所加持故但密持誦即能滅大
過速達聖位如王放洪恩大辟咸宥有功者超資受
職此亦如是有此五意故不敢翻譯也此呪名薩怛
哆般怛囉者此云白傘葢以實相為體體本無染故
曰白徧覆一切故曰傘葢云呪心者以此呪為諸呪
之心諸呪悉從此而流出也十方如來修因證果降
魔應化以至般大涅槃無不由此者以此呪即如來
藏性則塵沙悳用百千通光皆從此出如云一切諸
佛及諸佛阿耨多羅三藐三菩提皆從此經出是也
至於九界眾生罔不利賴若修定發慧若破惑遠魔
乃至生善滅惡拔苦與樂莫不假此呪力或持或帶
或供養俱有無量威神為之加被其為益不亦大乎
由是天龍八部金剛菩薩各發願護持者以行人自
心力弱或為宿習所障或為魔力所擾未能速效故
各以神力護之俾菩提心速得圓滿也按此經正修
之功唯重返聞而復說守戒道場持呪三者以為助
行是為最初方便至此宣說已竟。○經中二十八大
惡星舊解以角亢氐等宿當之八大惡星舊解以金
<pb n="370"/>
木水火土及羅計孛當之此說甚謬角亢氐等宿為
四方之紀如外之有候伯也金木水火土為五行之
經如內之有六官也本皆吉曜養育羣生雖有時灾
祥之殊應亦如官府之有賞有罰耳詎可以大惡星
目之哉若以其有災應之時可以名惡則周天之星
皆可名惡於理通乎此必別有所指此方曆家未及
表出不可強為之解也。
阿難即座起（至）由是故有眾生顛倒。
前科已詳說最初方便而向後修證階級未嘗委示
初學之士若不預知必至得少為足生大我慢故阿
難特為啟請世尊謂本來妙性湛寂圓明非真非妄
名相都絕本無世界及與眾生者也既無世界則無
出世既無眾生則無諸佛又安有地位之可言哉由
因妄起無明展轉成執而世界眾生從此生焉有生
則必有滅有滅有生始有妄之名諸妄銷滅始有真
之名是稱如來無上菩提者以轉煩惱而得名也稱
大涅槃者以轉生死而得名也故汝欲修三摩地直
詣如來大涅槃海當先識取眾生世界二顛倒因二
因不生即為如來真三摩地耳云何名為眾生顛倒
謂如來藏心性本自明以其明而復圓不守自性由
是真明變為妄明即無明也妄明發起妄性即因明
立所也因有妄性發起妄見即所既妄立生汝妄能
也妄能橫生無同異中熾然成異從畢竟無成究竟
有矣是此有之所有非實有因以為所因也此有此
因無能住亦無所住逆而推之悉無根本可得果何
住乎本此無住至於建立世界及諸眾生總一虗妄
而已此上正明眾生由顛倒而立帶言世界二字乃
在眾生之上是指無情世界言之也下此則明既成
眾生起惑造業顛倒相續之相本既無住宜無諸妄
今諸妄歷然何也特以其迷耳迷本圓明是生虗妄
而此虗妄全無實體非有所依妄既本虗則真實不
變元非有失豈可冀復若謂其有失將欲復之既有
希冀影真妄現已非真真如性既非真而強求復之
則邪修之功益增迷倒宛轉成非真之相而已此相
以為生而實非生以為住而實非住以為心而實非
心以為法而實非法從妄起妄展轉發生妄力益著
熏習日深而妄業成矣眾生必有同業同業必有相
感相感則相憎相愛相憎則相滅相愛則相生業復
造業相續不窮此勢之必然者也合而觀之始由顛
倒而有生繼由顛倒而造業此所謂眾生之顛倒也。
阿難云何名為世界顛倒（至）眾生十二種類。
此徵釋世界顛倒也世界有二一依報世界一正報
世界今明正報世界而先就依報說起葢是因依現
正攝依從正而正報世界之名始立也自從畢竟無
成究竟有此有之所有者分段之形也妄形既生則
東西南北之界從此名矣此有非有因者以為所因
也無有住處以為所住也念念遷流而過現未來之
世從此名矣由是以方涉世以世涉方皆成十二數
故凡涉乎其間者悉從其變化而眾生世界亦成十
二類也是故世界下正廣明化理謂世界有六塵每
互相引起如世間之物一動則必聞聲聞聲必見色
見色必聞香聞香必覺觸覺觸必知味知味必知法
此六亂想輪轉不息而變成一切業性其性區分乃
成十二者即下文動顛倒至殺顛倒也此之業性既
皆由亂想輪轉之所成故亂想必變至於十二而後
為一旋復而眾生皆乘此輪轉顛倒之相而成十二
類世界矣由因世界下廣釋十二類生也由因世界
有虗妄輪迴以想體虗浮妄動顛倒之故逢父母交
感之氣因而托生則成八萬四千飛沈亂想是為卵
生之屬魚鳥龜蛇其類充塞矣由因世界有雜染輪
迴以妄情貪染婬欲顛倒之故逢父母交感之精因
而托生則成八萬四千橫竪亂想是為胎生之屬人
仙龍鬼其類充塞矣言橫竪者以人身皆竪而畜身
<pb n="371"/>
皆橫也由因世界有執著輪迴以貪著妄境趣赴顛
倒之故逢濕之煖處而而托生則成八萬四千翻覆
亂想是為濕生之屬含蠢蠕動其類充塞矣言翻覆
者以蠕動之類或翻或覆也由因世界有變易輪迴
以厭此欣彼假他顛倒之故緣觸異類因而變質則
成八萬四千新故亂想是為化生之屬轉蛻故質易
飛為行其類充塞矣由因世界有留礙輪迴以想樂
光明障礙顛倒之故外觸明境因而托生則成八萬
四千精耀亂想是為有色之屬日月星辰休咎垂象
其類充塞矣由因世界有銷散輪迴以厭有著空迷
惑顛倒之故外遇暗境因而托識則成八萬四千陰
隱亂想是為無色之屬空散銷沈識附隱昧其類充
塞矣由因世界有罔象輪迴以全事影像邪著顛倒
之故從自憶想因而有生則成八萬四千潛結亂想
是為有想之屬神鬼精靈暗中結形其類充塞矣由
因世界有愚鈍輪迴以堅凝定癡守顛倒之故緣
合頑物因而托識則成八萬四千枯槁亂想是為無
想之屬土木金石其類充塞矣此類報滿依舊輪迴
非終為草木金石又人或時化成草木金石非土木
金石悉是人變也由因世界有相待輪迴以假托他
力巧偽顛倒之故緣合染境因而托生則成八萬四
千因依亂想是為非有色而有色之屬如水母依鰕
為目等其類充塞矣水母自本無色而因他成色者
也由因世界有相引輪迴以邪氣相召性成顛倒之
故一聞呪引因而托生則成八萬四千呼召亂想是
為非無色而實無色之屬呪詛暗生其類充塞矣此
如世間樟柳神耳報神等似有色而實無色者也由
因世界有合妄輪迴以冒他為己罔昧顛倒之故緣
合異質因而有身則成八萬四千回互亂想是為非
有想而有想之屬如桑蟲成蜂其類充塞矣桑蟲本
非有蜂想而卒成蜂想者也由因世界有冤害輪迴
以殺害含冤報怨顛倒之故適合彼有怪逆之緣因
而托生則成八萬四千食父母想是為非無想而無
想之屬土梟破鏡其類充塞矣梟鏡非無父母想而
卒不作父母想者也。○按此十二類生義通三界而
今經所列竝是人間所有者葢就近以示人也空散
銷沈一類不必遠指無色界人間亦自有此化生一
類經文明指轉蛻飛行則如⿱少隹化為蛤之類非無而
忽有之化也愚謂人間無而忽有者即在後數類中
如休咎精明空散銷沈神鬼精靈呪詛厭生等皆無
而忽有者也。
楞嚴經略疏卷之七

<sarticle>楞嚴經略疏卷之八</sarticle>
福州鼓山湧泉禪寺沙門　元賢　述
阿難如是眾生（至）第三增進修行漸次。
此明修行漸次乃從凡入聖之階也眾生十二顛倒
各各互具或起或伏於一真之內若非蕩垢滌穢之
功曷能返妄而歸真乎故將陳聖位而先說漸次也
漸次有三初二即前四重戒後一即前修耳根圓通
初二非不修圓通特以定從戒生故略定而詳戒後
一則戒已成就故專事返聞也第一修習者必除其
助因謂五辛為婬殺盜妄之助也熟食則能發婬生
食則能增恚且善神日遠惡鬼日親久之為魔所惑
婬殺盜妄何不可為死必成魔終墮無間理勢之必
然者也故修習者必首斷之第二真修者必刳其正
性謂刳去婬殺盜妄之業性也必先事聲聞戒律嚴
執其身次稟菩薩戒律嚴執其心至於禁戒成就則
婬心清淨於世間無相生之緣殺心清淨於世間無
相殺之緣盜心清淨於世間無相負之緣世間之緣
既斷方成出世間之因以此清淨而修三摩地必可
發相似五通如法華之六根清淨是也第三增進者
必違其現業謂違去根塵所起之現業也因前禁戒
<pb n="372"/>
成就自然於六塵不多流逸因不流逸則六用返流
復歸元性元性之中根塵叵得夫何有偶故唯是一
真之體凝然獨全而六用為之弗行矣六用弗行則
覺性圓明融及世界十方國土映徹虗明即經所謂
山河大地應念化成無上知覺者是也身心快然妙
圓無礙法界一相更無差別即經所謂身心蕩然得
無罣礙者是也依正既皆清淨則諸佛之理密圓淨
妙悉從中現密者深固幽遠無人能到者也圓者一
切圓備靡不周遍者也淨者明相精純纖塵不立者
也妙者三一無礙不可思議者也此四現前正是相
似理顯近於證真故曰是人即獲無生法忍乃約後
能獲者言之也無生忍謂真如實相本無生滅契合
實相安住其中名之曰忍此三漸次乃諸聖之共軌
作佛之權輿自下升高必由之路葢必由此而後不
遭岐惑必由此而後進趣有階不然將淪墮之弗免
又安望證聖哉。○初漸次正屬名字位中其經文止
斷五辛恐有漏脫佛意實不止此當以義推如世間
婬聲美色妖言邪黨凡可以導欲增情引邪助惡使
人心志惑亂卒流不肖之歸者皆五辛之屬也豈獨
斷一五辛哉第二漸次禁戒成就正當觀行位而言
六根清淨者約後能發者言之則相似位也三漸次
六用弗行等正當相似位而言即獲無生忍者約後
當獲者言之則分真位也講者不察多謂二漸次中
六根清淨三漸次中得無生忍遂至諍論紛然可勝
嘆哉。
阿難是善男子（至）名願心住。
此將陳聖位而先立乾慧地者圓教相似位也以觀
行既成得入相似始稱內凡故於聖位之前立此一
位即前第三漸次但前漸次乃方用功此則功用之
成也眾生愛欲潤生根境造業生死相續惟此之由
今戒根清淨心不流逸則煩惑銷塵既不緣根無所
偶則業性謝惑銷業謝無潤生理界內之生死斷矣
人我二執轉為虗明雙空智純照用圓滿遍界靡不
輝映矣但尚在相似未得證真徒有其慧故曰乾慧
由乾慧而進之則為十信信者冥孚實相安住不動
之義前乾慧心欲習初乾未得如來法流之水今即
以此心冥趣中道中而又中任運流入則真圓妙理
於茲始顯又重加增進使圓者愈圓妙者愈妙是為
親契常住不動之體而無始妄想滅盡無餘中道純
真更無雜糅故名信心住言住者即不退之義下皆
倣此前真信明了圓妙體現自能遍融一切陰處界
三不能為礙既無所礙則過未一如無遠無近一切
習氣俱於一念中炳然朗現悉皆憶念明記無失名
念心住圓妙純真言真信無妄也真精發化言圓通
無礙也至此雖習氣頓現而悉能通融唯一精明復
以此精明之心益趨真淨而使其纖塵不立故名精
進心精進不已妄習既淨真精之心了然顯現純是
真智圓明矣故名慧心住真智圓明而復定以持之
使不動不亂則周遍湛寂定之用也寂妙常凝定之
體也故名定心住寂定與慧光互相發明心不動而
理益現鑑既徹而定益深交發無盡有進無退故名
不退心不退之心不假勤勞而安然進趣保護不失
自然漸近如來果海而十方如來法身氣分與之交
接故名護法心覺體保護無失而如來氣分與之交
接是即佛果之慈光下映因心也今即回此心而仰
趨佛果安住其中則心佛相照因果互徹如兩鏡相
對妙影重重互相涉入故名回向心心光密迴而向
佛能得佛常凝之體斷二邊染斷性亦無是為無上
妙淨之境安住此中寂然無為自無漏失其為戒微
矣故名戒心住戒根圓淨微累不拘發用自在無適
不可故能遊十方界隨欲利益靡不如願故名願心
住修行之初必欲習乾枯執心虗明然後能入法流
開圓妙性真性明圓細習乃現遂發行治之使純智
<pb n="373"/>
無習又持之以定使寂湛發光深入於道護持不失
斯能回佛慈光獲佛淨戒而纖塵不染所去隨願此
十信之序也。○乾慧地古來解者多判屬天台五品
位乃在觀行中唯孤山謂合十信為乾慧地其說甚
當若非十信豈有殘質不續及執心虗明等義乎乾
慧既是十信經中復開十信者何孤山謂是初住分
開故十心俱結住名其說甚當若非初住豈有圓妙
開敷中道純真一切圓通接佛氣分等義乎吳興強
作常途釋之抑為相似殊覺牽強大抵佛為法王於
法自在或開或合各有攸當未可執一而論也。
阿難是善男子以真方便（至）名灌頂住。
十住位者生住佛家堅固不退之義前十信既是初
住分開而今復立初住者以有開合之殊也由前依
真如為方便發起十心是為十信至此心精益著十
用涉入圓成一心故名發心住是十信方入此位今
則正住此位也前心精發輝心淨理顯猶如瑠璃內
現精金今即以前妙心用觀治之使其得成真基可
為憑依之地故名治地住心地增瑩妙行所涉妙智
所知俱得明了則圓融自在而遊履十方得無留礙
此真修行也故名修行住由修行而進之自然密通
果德是行同佛行受佛氣分托聖胎而成佛種如中
陰自求父母業因冥感任運入胎矣故名生貴住既
入聖胎親為覺胤而自利利他方便善巧克肖於佛
如胎已成人相不缺故名方便具足住前相用同佛
喻如容貌此心相亦同則理智亦齊佛德矣故名正
心住外貌內心合成覺體任運增長有進無退故名
不退住增長不已則十身靈相無不具足言十身者
一聲聞身二緣覺身三菩薩身四如來身五法身六
智身七空身八業報身九眾生身十國土身此之十
身本自具足由障盡而顯即一身現無量身也但比
佛猶微故名童真住前十身雖成而未著猶如在胎
今則赫奕熾盛故如出胎而為法王之子故名法王
子住前雖出胎猶未長成今則德用廣大堪受佛職
如王太子為其灌頂委之國政也故名灌頂住夫入
住者先依真如而發心次依妙心而治地始為有所
憑依乃可修進進之不已方入聖胎由是外貌如佛
內心亦同增長覺體至於圓具十身然後出而為佛
之子領佛之職此十住之序也。○準華嚴經初住菩
薩即能成佛今經十住方受灌頂者何以圓融不礙
行布故十住方可受職以行布不礙圓融故初住即
能成佛大抵圓頓之教論圓融則一位具諸位悉有
應用論行布則智力不無優劣如華嚴初住能於百
佛世界現十界身而位位增勝直至十地皆然又如
華嚴十地方論受職今經十住亦名灌頂亦即圓融
行布兩不相礙之意也。
阿難是善男子成佛子已（至）名真實行。
此十行廣行如來不思議之妙行也喻如王子灌頂
之後攝行王事也前十住方成佛子今則能具足佛
之妙德圓應十方隨類設化各適其宜機之興應俱
歡喜故故名歡喜行前隨順眾生即是善能利益眾
生生善滅惡破迷顯理其饒益大矣故名饒益行凡
有毀辱橫逆之加自覺其虗妄亦教他人覺其虗妄
能順受之無有違拒故名無嗔恨行隨機隨感現諸
類身出生不絕化復作化是窮三際而不異周十方
而無礙其化無盡矣故名無盡行前現無量身說無
量法門皆合而同之不失一性一相之旨得無差悞
故名離癡亂行或於同法中能隨諸機宜分別而說
是同中現異也或於異法中能遍融異相顯出一相
是異中現同也故曰善現行由善現行而擴充之乃
至十方界所有微塵一一塵中現十方界塵能含界
而塵不大名現塵界現於塵而界不小名現界二者
並現不相留礙故名無著行前之種種變現皆是般
若智光無作妙力之所成就金剛稱般若為第一波
<pb n="374"/>
羅蜜最為尊重故名尊重行所現圓融妙行悉合如
來利生軌則故名善法行前九妙用一一皆清淨無
漏一真無為以是性之本然故用不離體全用是體
最為真實故名真實行此十行是證真菩薩自利利
他無礙自在圓融妙行即一具十十不離一然皆相
躡別設者欲使行人依位進修破微細無明顯圓融
果德有此十番智斷功用耳。
阿難是善男子滿足神通（至）法界無量回向。
十回向者華嚴謂之發願是十行已足而更加發願
回向以策進之使極其圓融故更有十番智斷功用
也前住位神通已滿佛事已成而且純潔精真全歸
本性更無妄習之患所謂一真無為之境也但至此
而安於無為則度生之功不盛何以進趣涅槃哉故
當更發願廣度眾生但不可有能度所度之相是回
無為之因心入涅槃之果路也故名救護眾生離眾
生相迴向前離眾生相是壞其可壞但此能離之智
亦是可壞今亦遠離之則合於涅槃之道更無可壞
者也故名不壞迴向不壞之體本覺湛然其圓滿周
遍與三世諸佛無二故名等一切佛迴向齊佛之覺
真精發明其所照之境亦與三世諸佛無二圓滿故
名至一切處迴向佛地世界也佛覺如來也依之與
正交相涉入同時互現兩不相礙則功德廣大無盡
矣故名無盡功德藏迴向前地如佛地遍法界矣今
名於其處起清淨妙行之因復依此而益發揮之以
取涅槃之道是行彌法界靡不平等能生佛果之善
根也故名隨順平等善根迴向真根既成其行等者
所見亦等見一切眾生皆我本性以性本圓遍生佛
同體故名隨順等觀一切眾生迴向真如本性即一
切法而離一切法者也但猶存即離之見終非真真
如相故必二俱不著始契其真故名真如相迴向真
而能如隨緣自在則十方法界妙行繁興無有障礙
故名無縛解脫迴向前九性德之體用可謂極其廣
大但不出四法界是猶未離乎量至此迴向功終性
德圓成法界量滅全是一真法界故名法界無量迴
向此十種迴向約之不出三處謂真如佛道眾生也
經文雖若舉一意實遍含以三者勢必相兼未嘗獨
立又華嚴明此皆遍及三處觀者當以意得之。
阿難是善男子盡是清淨（至）世第一地。
前住行向名三賢位後登十地名十聖位今當此兩
楹之間聖位難登故復立四種妙圓加行前覺齊佛
覺僅能齊之未能正證今極賢位將趨聖果即須用
佛覺為己因心復加功行以求正證但佛覺將顯而
未顯如鑽火者火將發而未發先有煖相故名煖地
前以佛覺為己心此則以己心成佛行因心果覺似
融未融故若有所依又若無所依如登高山者身入
虗空若無所依也足下微礙若有所依也故名頂地
因心果覺合為一體二邊不立善得中道者也但將
證不久而未能全證如忍事人非懷恨不忘而亦未
能全忘故名忍地前因果未圓是迷中道因果二同
是覺中道有迷有覺總屬數量即是世法今數量銷
滅迷之與覺二俱不名則不墮世間但望初地猶為
似證故名世第一地。○問前第十迴向性德圓成法
界量滅何數量之不銷安待更加四行乎答考四加
行非別有無明可斷即知秪是第十回向中開出於
第十中發願希求而復加此四行方得破此一品無
明也故法界量滅與此數量銷滅正相符矣。
是善男子於大菩提（至）名為邪觀。
十地者蘊積前法至於成實而能發生一切佛法者
也自乾慧以來雖用中道而修然十住位中自利之
智偏勝十行位中利他之悲始弘至於十向則悲智
回互因果交徹況又加之四行可謂圓融之極至今
登地何以猶有十一番斷證而後方盡妙覺哉良以
十信雖有修實秪滿其信心三賢雖有修實秪極其
<pb n="375"/>
解心皆未為真修唯今登地乃真全性為修全修是
性真修實證與三賢實天淵矣故十地之文多與前
相恍忽而實不可不辨也前加行中似於無上菩提
亦有通達但局而未盡非為善也至此則能盡其境
界無不通達是昔所希望於今始獲其歡喜可知也
故名歡喜地前覺通如來則九界異情同入佛境然
是始證能忘其異未忘其同有此佛境當情即為清
淨本然中之微垢矣今將此同性亦滅方為離垢清
淨故名離垢地前雖離垢未能離離今將能離之離
亦復遠離是為清淨之極本有照用顯發而不容密
遏矣故名發光地由發光而增勝之明極稱性照用
圓滿自能爍絕一切障惑故名𦦨慧地前異同之性
已滅復由淨而明由明而滿則前之異同性并無異
同性杳不可及理極圓融無可與等況能勝乎故名
難勝地前雖屬真修尚滯有為至此極盡有為而無
為之真如方得顯現故名現前地前真如雖現尚未
全彰況能行之盡乎至此則能盡其實際莫不徹至
是無際之際其行遠矣故名遠行地前雖盡際尚未
即為己心今即此真如便是我心則根塵器界總一
圓常不變不異故名不動地前雖證其全體未能發
用至此稱體起用一一互攝互入即徧即包十玄業
用渺不可測即法界無礙智也故名善慧地自初頓
悟真如性由是歷位修習至七地而有為之功終八
九二地以無功之功任運而進真如之全體大用無
不圓滿是為修習最後邊際故亦名此地為修習位
過此而十地即前九地之果大悲之慈陰大智之妙
雲圓遍法界而本寂無作稱合如來涅槃果海故名
法雲地超十地而上之則為等覺以此菩薩混俗利
生與如來等但有順逆之分如來自涅槃海逆流而
出妙同萬物此菩薩望涅槃海順趨而入進企妙覺
一出一入二人正交於覺之邊際故名等覺獲等覺
已得名金剛心初得此心未與究竟法流水接故亦
名乾慧地復從乾慧而歷信住行向煖頂忍世第一
地等覺方盡妙覺之道而無有上矣此乃全用金剛
慧觀察一切法如幻人陽𦦨等是為大定中之妙觀
清淨修證漸次深入以成此妙覺也合而觀之必由
三增進善成五十五位真菩提路而後菩提可得依
此而觀方為正觀不然則為邪觀是知圓修之外一
切權漸之法悉名為邪學者可不知所擇哉。○問九
地已前方名修習十地以去何以復有斷證曰此後
三位乃是無功之功望前有為之功則為無功矣若
極論之必至妙覺方名無學也問金剛心中重歷諸
位恐無此理曰舊惟環師獨主此說恐必有據且據
經文作重歷之說為順又考第十卷經云從互用中
能入菩薩金剛乾慧而後復曰如是乃超十信云云
則亦是已入金剛乾慧而更超十信等位也。
爾時文殊師利（至）汝當奉持。
自初示密因次開修證而卒乎極果一經之正軌畢
矣故文殊於此請結經名及奉持之法也佛所立五
名第一名大佛頂者表此心之體周遍無量而且超
情離見是為最尊而無上者也悉怛哆般怛囉者譯
云白傘葢表此心之用白淨無染而含覆一切者也
無上寶印者法王實相楷定羣聖唯佛與佛乃能契
同者也十方如來清淨海眼者實相妙慧清淨無漏
而照了無涯也第二名為救護之親因者以阿難性
比丘尼親因此法而得度脫惑障親因此法而得妙
證圓常其救護之益大矣第三名謂如來極果必依
此妙性以為本修因方克成果而此因一切權小之
所不知故曰密因依此因而修修而無修依此因而
證證而無證是為如來究竟之說也故曰了義第四
名曠兼無際曰大正法自持曰方稱體而周曰廣染
淨不滯因果交徹是為法中最勝故名妙蓮華王一
切諸佛從此而生故名佛母一切功德總持不失故
<pb n="376"/>
名陀羅尼呪總之不出一心之體相用也第五名秘
密章句者以此經出灌頂部能持誦者如來智水來
灌其頂此即同十住灌頂之義也本一妙心圓敷萬
行此所修之因也定慧雙融統一切事究竟堅固此
所證之果也五名並列經中宗趣體用無不備悉但
當如是信受奉持而已。○正說經一會至此已竟便
當接入流通而終今後猶有正宗者以多是發前未
盡之意如諸趣諸魔前但略舉今為詳之所以戒錯
失防邪悞亦初心不可不知者也但非一會所說乃
後續收入者耳。
說是語已即時阿難（至）兼有元地。
阿難原證初果止斷見惑今因聞經獲益遂得心慮
空寂斷除欲界六品思惑進證二果故對佛述謝前
益而今更請七趣之因果者何以諸趣前說未詳恐
修行者不察或悞犯其因或耽戀其果又安能超有
漏而登聖域哉故今牒佛徧圓之義以發問端謂此
心妙明真淨圓徧法界則法界之中若依若正總一
真如無非如來成佛真體體既真實則宜永無諸趣
今諸趣現有者為是本來自有耶抑因妄習生起耶
且今現見寶蓮香比丘尼瑠璃大王善星比丘皆陷
無間也獄此等地獄為是元有定處眾所同入耶抑
各自造業各自受報耶佛答一切眾生實本真淨非
本來有特因妄習生起然有升沈不一者則由妄習
有內分外分之別也何謂內分即是眾生分因之情
凡緣身起愛肆行惡法以恣己欲者皆內分也由愛
染而長妄情由妄情而生愛水今觀憶珍羞者口中
水出憐恨人者眼中流淚愛財寶者舉體生潤著行
婬者精液自流諸愛雖異而流結之愛水是同其性
不升必至淪墜矣何謂外分即是眾生分外之想凡
欣彼善境力行善法以希超越者皆分外也由渴仰
而發虗想由虗想而生勝氣今觀持禁戒者舉身輕
清持呪印者顧盻雄毅欲生天者夢想飛舉存佛國
者聖境冥現事善知識者身命可輕諸想雖異而輕
舉之勝氣是同其勢不沈自然超越矣此之情想積
於一生至於生死相交之際一生善惡一時頓現孰
輕孰重毫髮不爽而七趣之升沈由此判矣若純是
善想不雜邪情則輕清之極勢必高飛生於天上若
更兼修福慧及願見諸佛者必得心開見佛隨願往
生若善想雖多少帶邪情則雖能輕舉不能及遠故
為飛仙大力鬼王飛行夜叉地行羅剎等亦能暫遊
四天所去無礙但非其所居耳若兼有善願護持正
法者必得以八部身近佛常為護法之眾也若想情
均等則不升不墜報生人間但想強而明者聰情強
而幽者鈍此則同分中之別也若想不勝情勢必墜
下故流入橫生其中情稍重者為毛羣情稍輕者為
羽族若七情三想則沈下水火二輪之交受氣猛火
為餓鬼身歷劫焦然不聞飲食者也九情一想則沈
下火風二輪之交是為八大熱獄情稍輕者入前七
獄其苦有間情稍重者入第八獄其苦無間也純情
無想則墮入最下大阿鼻獄劫終獄壞始出若有謗
大乘等罪則此獄既壞更移十方阿鼻難有出期矣
以上諸類循情造業各自招報然亦兼有元定之處
乃與眾同分者也。
阿難此等皆是（至）履於巨海。
此明地獄之因果也地獄非是本有皆由眾生自業
所招造十習因遂受六交報何謂十習因一者婬習
興境交而相接起於相磨磨研不休邪欲熾然自爍
其精及其死也必感現大猛火之境此如人兩手相
摩自生煖相由是能所二習交相然熾遂有鐵床銅
柱等報故如來名婬為欲火而菩薩避婬如火坑也
二者貪習與境交而計著起於相吸吸攬不止斂而
弗舒習成閉塞之象及其死也必感現積寒堅氷之
境此如人口吸縮風自成冷相由是能所二習交相
<pb n="377"/>
陵逼遂有吒吒羅羅寒氷等報故如來名貪為貪水
而菩薩避貪如瘴海也三者慢習與境交而相陵起
於自恃驕恣不息馳騁流逸習成[漓-禸]涌之勢及其死
也必感現騰波奔浪之境此如人舌自絞嗽因而生
水由是能所二習交相鼓動遂有血河灌銅等報故
如來名慢為癡水而菩薩避慢如巨溺也四者嗔習
交而相衝起於相忤忤結不息心熱發火氣剛成舍
及其死也必感現刀山劍橛等境此如人[銜-金+缶]冤思報
殺氣飛動由是能所二習交相擊搏遂有宮割斬斫
等報故如來名瞋為利刀劍而菩薩避瞋如誅戮也
五者詐習與境交而相誘起於調弄奸智日深惡漸
滋蔓引他陷其術中及其死也必感現繩木絞校之
境此如水浸田草木生長由是能所二習交相延引
遂有杻械枷鎖等報故如來名詐為纔賊而菩薩避
詐如豺狼也六者誑習與境交而相欺起於虗罔以
無為有誣罔不止飛心造奸迷惑於人及其死也必
感現塵土污穢之境此如塵隨風起蔽掩人目由是
能所二習交相加益遂有沒溺騰擲飛墜等報故如
來名誑為劫殺而菩薩避誑如蛇虺也七者冤習與
境交而相嫌起於[銜-金+缶]恨暗藏毒害伺中傷人及其死
也必感現飛石投礰匣貯車檻之境此如人陰毒懷
抱惡意由是能所二習交相吞害遂有投擲擒捉等
報故如來名冤如違害鬼而菩薩見冤如飲鴆酒也
八者見習與境交而妄明熾起於違拒正見見既相
反堅執不服及其死也必感王吏證執之境此如人
行路一往一來兩相違反由是能所二習相與交執
遂成勘問權詐考訊推鞫等報故如來名惡見為見
坑而菩薩見惡見如毒壑也九者枉習與境交而相
壓起於誣謗揑造非理強壓於人及其死也必感現
合山合石逼壓之境此亦如陰毒人枉壓善良由是
能所二習交相擠排遂成押捺搥按等報故如來名
謗為讒虎而菩薩見枉如遭霹[靂-秝+林]也十者訟習與境
交而相喧起於覆藏彼覆此訟摘發幽隱及其死也
必感鑒照己私之境此如人身處日中不能藏影由
是能所二習交相陳露遂成惡友對證業鏡照燭等
報故如來名覆為陰賊而菩薩見覆如戴高山而履
巨溺也。○此十習因言交者與境遇也言發者動之
始也先言所感之境者人方死時先現此境非實果
也能感之業與所感之境皆是習氣故曰二習以能
感之習發所感之境轉以所感之境還動能感之習
故曰二習交然等能感之習地獄之因也所感之境
地獄之緣也因緣具而地獄成方為所結之實果也
衡度者衡以定罪輕重度以定罪短長獄王前有之。
云何六報（至）迷妄所造。
云何名為六交報謂眾生十習之業悉從六識變造
及乎業與報交還從六根而出云何惡報從六根出
一者見業交報目本屬火故其業交臨終先見猛火
滿十方界亡者神識即飛墜乘煙入無間獄初入獄
時感發二相明見則能徧見種種物生無量畏暗見
則寂然不見生無量恐如是見報之火燒聽則火隨
水變故為鑊湯為洋銅燒思則火隨氣變故為黑煙
為紫霧燒味則火隨味變故為焦丸為鐵糜燒觸則
火隨觸變故為熱為燼炭燒心則以火燒火其火
益烈故為星火迸裂煽鼓空界二者聞業交報耳本
屬水故其業交臨終先見波濤沒溺天地亡者神識
即降注乘流入無間獄初入獄時感發二相開聽則
聽種種閙精神愗亂閉聽則寂然無聞幽魂沈沒如
是聞報之波注聞則能成聲故為責為詰注見則陰
陽相薄故為雷為吼其為惡毒氣者亦水隨火變也
注息則水隨氣變故為雨為霧等注味則水隨味變
故為膿為血等注觸則水隨形變故為畜為鬼等注
意則以水激火故為電為雹三有齅業交報以鼻齅
取香故其業交臨終先見毒氣充塞遠近亡者神識
<pb n="378"/>
即從地湧出乃降而入無間獄此一出而後入者亦
取息出入之義也初入獄時感發二相齅通則聞諸
惡氣熏極心擾齅塞則氣掩不通悶絕於地如是齅
報之氣衝息則以息有通塞故為質為履質窒也履
通也衝見則氣隨火變故為火為炬衝聽則氣隨水
變故為沒為溺等衝味則氣隨味變故為餒為爽餒
魚敗也爽羮敗也衝觸則氣隨形變故為綻為爛為
大肉山等衝思則氣隨土變故為為瘴為飛砂礰
等四者味業交報以舌貪味網物發言罔人故其業
交臨終先見鐵網猛𦦨熾然徧界亡者神識即下透
掛網倒身入無間獄初入獄時感發二相吸氣則冷
而成寒氷凍裂吐氣則熱而為猛火焦然如是甞報
之味歷舌則舌能發聲故為承認為忍苦歷見則味
隨火變故為然金石歷聽則昔聞聲惡發故為兵刃
歷息則昔依嗅恣貪籠取諸物故為大鐵籠歷觸則
昔觸傷物命今還自傷故為弓為箭歷思則味乘思
以飄揚故感飛鐵充味五者觸業交報以觸由物合
而現故其業交臨終先見大山四面來合無從出路
亡者神識見大鐵城火蛇火狗虎狼師子牛頭獄卒
馬頭羅剎手執鎗矟驅入城門向無間獄初入獄時
感發二相合觸則合山逼體骨肉血潰離觸則刀劒
觸身心肝屠裂如是觸報之苦歷觸則身受治罪故
為道為觀為廳為案道趣獄之路觀獄王之門廳案
獄吏所據皆治罪之處也歷見則觸隨火變故為燒
為爇歷聽則因觸有聲故為撞為擊等歷息則觸隨
氣而收放故為括為袋歷甞則舌受惡觸故為耕舌
為鉗舌等歷思則觸因火變故為墜為飛為煎為炙
六者思業交報以思多飄揚故其業交臨終先見惡
風吹壞國土亡者神識被吹上空旋落乘風入無間
獄初入獄時感發二相思迷則荒莽而奔走不息思
覺則無量煎燒痛深難忍如是邪思之苦結思則思
被結而成土故為方為所結見則思因見而彰故為
鑒為證結聽則土興水交感故為大合山為氷為霜
等結息則思乘息以出入故為火車火船等結甞則
思因舌而發聲故為大叫喚為悔為泣結觸則形乘
亂思而變故其身或大或小等此上十因六果非本
來有皆是眾生業妄之所造若能達心自性則諸妄
本空有何地獄之可言哉。○此一根交報必遍涉六
根者凡有二意一為一根造罪餘根勢必相隨故受
報時亦心遍涉又為六根用雖不同性本相通一根
淨則六根俱淨一根惡則六根俱惡故報亦必遍涉
也問意根多從火釋或又從土釋者何義曰從火者
以心本屬火從土者以想澄則為土亦火能生土也。
若諸眾生惡業同造（至）非本來有。
前六交報乃就惡業之極重者言其實獄中治罪亦
有輕重不等如眾生具犯十因而犯時六根同造此
罪之極重者故入大阿鼻獄若十因雖全犯但犯時
六根各造或兼其一二而不遍六此罪之次於前者
故入八無間獄若身口意三根全犯殺盜婬三業但
不具十因又次於前故入十八地獄若身口意三根
止兼其二殺盜婬三業亦止犯其二此又次於前故
入三十六獄若現見一根止犯一業此又次於前故
入一百八地獄此諸地獄皆由眾生造業各別而受
罪之處以類相從同入一獄乃妄想之所發生非本
來自有但能使妄想不生則內無其因外安有果若
因之弗除而妄言虗幻揆無因果則成阿鼻業種永
無出期未可言地獄本空也慎之哉。○或問殺盜婬
三眾生鮮不犯者據今經文則眾生悉入地獄乎曰
殺盜婬三罪有輕重若論其輕人天報中亦皆有之
今言入地獄者乃其罪之重者但於重罪之中又有
差等故諸獄不同也。
是諸眾生非破律儀（至）本無所有。
此明鬼趣之因果也諸趣俱有生鬼者今但言從地
<pb n="379"/>
獄出乃承上文而言特鬼中下品之一分耳諸眾生
等造地獄業歷劫焦然罪畢出獄但尚有鬼業未報
故今出獄受諸鬼形貪物為罪者心生愛著不能自
釋故遇物即附之以成形名為怪鬼乃附金銀鏡劒
等物而成怪者是也貪色為罪者婬心飄蕩欲火焦
乾故遇風成形名為魃鬼乃主旱為虐者也貪惑為
罪者詐現虗妄迷惑世人故遇畜附之以成形名為
魅鬼乃妖狐為怪雞鼠成精能惑亂人者是也貪恨
為罪者[銜-金+缶]恨不忘積惱成毒故遇毒蟲附之成形名
蠱毒鬼乃毒蟲有靈能放毒殺人者是也貪憶為罪
者思憶不遂力衰成怨故遇災衰之處成形名為癘
鬼乃行瘟散痘作諸病之鬼是也貪傲為罪者空腹
高心虗驕恃氣故遇猛火之氣以成形名為餓鬼乃
饑火焦然不得飲食者是也貪罔為罪者心行暗昧
罔冐他人故遇幽暗之氣以成形名為魘鬼乃夜中
魘壓寐人者是也貪明為罪者妄希高明中無正見
故遇山川日月之精氣因而成形名為魍魎鬼魍山
澤之精也魎木石之怪也貪成為罪者樂為奔役成
褫妄業故遇明靈之氣以成形名役使鬼乃依附明
神為驅使者是也貪黨為罪者背公結黨依附諂[佞-二+〦]
故遇人即附之以成形名傳送鬼乃附巫祝之屬傳
送禍福者是也此十種鬼皆以純情之業墮獄受報
其罪既畢而復上出為鬼者乃妄想業之所自招耳
若悟覺心則本妙圓明之中不容他物果何鬼趣之
有哉。○此十貪古解多局配十因唯溫陵謂是諸餘
雜業不必局配余詳此文明謂地獄是純情之業鬼
是妄想之業下復云鬼業既盡則情與想二俱成空
灼知十貪乃鬼業不宜配地獄十因也又十貪配十
因有二三難從如貪憶配瞋或配冤貪成配枉或配
詐牽強甚矣故以不配為是。
復次阿難鬼業既盡（至）妄想凝結。
此明畜生趣之因果也諸趣俱有生畜者今單就鬼
中來者言之亦承上文之序也前鬼業既盡則是獄
因之情鬼因之想二俱成空故必出鬼倫生人間但
以人間之債負未酬故必身為畜以酬之物怪之鬼
其命在物物壞則命亦盡生於世間多為梟類以昔
因貪物貪心既甚勢必相奪相傾不顧父母故今為
梟而食父母卒亦遭子之食也風魃之鬼其命在風
風消則命亦盡生於世間多為咎徵如鼯鼠呼人啇
羊舞水之類以昔為鬼能為旱災故今為畜仍為災
兆也畜魅之鬼其命在畜畜死則命亦盡生於世間
多為狐類以昔為鬼能感人故今為畜仍為妖狐也
蟲蠱之鬼其命在蟲蟲滅則命亦盡生於世間多為
毒類以昔為鬼而懷毒故今為畜亦懷毒也衰癘之
鬼其命在衰衰氣窮則命亦盡生於世間多為蛔類
以昔為鬼入人身中為病故今為畜亦入人身中以
居也受氣之鬼其命在氣氣銷則命亦盡生於世間
多為食類即充饋之畜以昔為鬼而饑虗想食故今
為畜即為食類也著幽之鬼其命在幽幽氣銷則命
亦盡生於世間多為服類即牛馬之屬以昔為鬼好
魘人故今為畜為人服乘也合精之鬼其命在精精
銷則命亦盡生於世間多為應類如春燕秋鴻之類
以精乃日月四時之靈氣昔為鬼而合精故今為畜
亦必應節序也明靈之鬼其命在明明靈銷則命亦
盡生於世間多為休徵即嘉鳳祥麟之屬以昔為鬼
帶明靈之氣故今為畜乃為瑞兆也依人之鬼其命
在人人死則命亦盡生於世間多為循類即猫犬之
屬以昔為鬼而依人故今為畜仍馴服於人也此等
十畜皆由鬼業既乾乃為畜生以酬宿債皆自妄業
之所招若悟覺心果何業報之有哉今觀三途惡報
非從外得本有覺心原無是事但妄想既堅究竟成
有一犯其因淪墮非淺未可徒誇虗見托言本空即
如目前境界豈不全虗然少有相忤便隨境轉則所
<pb n="380"/>
謂空者又安在哉或又為之說曰婬怒癡即戒定慧
此乃妄引經文全乖佛旨即同破法之愆永成地獄
之種學者可不戒哉。○按經言生畜生道者其因尚
多非止償債償債特其一途之義至今經十畜均言
償債者亦約大分言之未盡然也然佛於此再三者
何葢為人言之也凡人與畜遇者或傷其命或食其
肉或用其力或取其身分或悅其聲色是畜之遇人
者多償債人之遇畜者多索債從是互相徵取互相
誅戮起輪迴業無有息期豈不大可憐愍哉故佛喫
緊言之意殊深矣嗚呼可不慎哉。
復次阿難從是畜生（至）可憐愍者。
此明人趣之因果也諸趣俱有生人者今獨就畜生
來者言之亦承上文之序也彼十畜酬債已畢當脫
畜趣且以先有善業所招故得復人形但為畜時酬
債已足而取者或越其分如非理苦役縱意食噉喂
養不到鞭策無度等是也取既越分畜心不甘今復
人形必來返徵其人或有定慧或有福德則不捨人
身還其所剩如福德既微必身為畜以還之若所負
止於錢物力役則償足自停若殺其命食其肉縱經
塵剎互相誅食無有已時惟是得正定力可以超出
得佛出世力可以解救非此二者則己之實難矣今
十畜之復人形雖是宿善根力而以為畜之性參之
成十類焉梟倫為人參合頑類以梟性凶頑不義故
今仍感凶頑也咎徵為人參合異類以咎徵宿為災
異故今仍感怪異也狐倫為人參合庸類以狐好惑
人故今為庸鄙無識之流也毒倫為人參合狠類以
毒物害人無慈故今仍感狠毒也蛔倫為人參合微
類以蛔附物卑微故今仍感卑微也食倫為人參合
柔類以食物柔弱不勇故今仍感柔弱也服倫為人
參合勞類以服物奔役不息故今仍感勞苦也應物
為人參合文類以應物出於精耀故仍今感文乃少
近文雅之人也休徵為人參合明類以休徵出於明
靈故今仍感明乃少具世智之流也循倫為人參合
達顯以久依於人故今仍感達乃通達人情之類也
此十類昔因債滿今復人形由是業計顛倒仍爾相
生相殺則輾轉不息深可憐愍非如來正法之力又
安能銷其業計而遏其輪轉哉。
復有從人不依正覺（至）散入諸趣。
此明仙趣之因果也仙趣諸經皆不別列以攝在人
鬼二趣也今別列者以其壽稍長亦具五通比天為
劣比人為勝比鬼則又清虗閑逸且無幽陰之氣也
此趣獨從人中來但不悟正覺唯依妄念而修專存
妄想堅固其形休止於深山絕人之境凡有十種有
堅固食餌者如胡麻蓮芡等草木之實可充食者服
久不息食功圓成故能壯身延年但不能飛行名地
行仙有堅固草木者如松柏紫芝等草木中可為藥
者服久不息藥功圓成故能身輕如飛名飛行仙有
堅固金石者如烹鉛鍊汞九轉八還之類化煉功成
點化凡軀易為輕妙故能遊行萬里自在無礙名遊
行仙有堅固動止者乘陰陽運止之機調元氣升降
之節氣極精微故能凌空而行名空行仙有堅固津
液者如鼓天池嚥津液等積潤功成不交世欲與天
無異名天行仙有堅固精色者如采日精吸月華等
吸粹功成自能發通名通行仙有堅固呪禁者專持
神呪禁止異緣術法功成妙契仙道故名道行仙有
堅固思念者如繫心臍下存想頂門等思憶專凝自
能發照名照行仙有堅固交遘者以意媒合離女坎
男合於中宮以結仙胎其行精而非世欲之麤也名
精行仙有堅固變化者存想化理心發邪悟故能大
作變化其行絕世名絕行仙此十種仙皆是從人中
鍊心積功累德但不依正覺而修所以別得生理別
受仙身壽千萬歲住於深山絕島人跡不及之境斯
乃一時暫住終屬輪迴以其總屬妄想流轉非真三
<pb n="381"/>
昧故報盡還來散入諸趣也學者可不知所擇哉。
阿難諸世間人不求常住（至）名為欲界。
此下明天趣之因果也天趣大約分三有欲界天有
色界天有無色界天今初言欲界六天者以此等天
飲食婬愛眠睡三欲皆具故也其得生者前三天以
十善為因後三天兼禪定為因今經獨就婬愛輕重
以分高下者以婬欲為輪迴之根本故前明淪墮心
始於此今明升越亦必始於此意欲使學者雖未能
成就定慧且疾斷其根本則輪迴可出也若世間人
不求常住正果其於自己妻妾恩愛難捨但於他色
無邪婬心則欲心有節自然澄鎣光明故命終受生
心能升居須彌之半隣於日月名四大天王天以此
天有四王各治一方故名也若人於己妻妾婬愛微
薄澹於前天但於淨居之時未能忘念此人命終受
生必能超日月而上升居須彌之頂名忉利天忉利
此云三十三以此天四方各有八天中有一天故總
名三十三也若人逢欲暫交去無思憶動少靜多勝
於前天此人命終受生必能離須彌頂超住空中不
假日月身有光明名須𦦨摩天須𦦨摩此云時分以
此天日月上照不及但以蓮華開合分晝夜故名也
若人一切時中欲心不動但欲境逼迫未能違拒此
靜心復勝於前此人命終受生必上昇精微之境不
與下界相接劫壞三災亦不能及名兜率陀天兜率
陀此云知足此天有內院外院經云上昇精微等乃
內院也外院難語精微三災可及佛不言者舉勝以
該劣也若人全無欲念為欲境橫陳應之行事味同
嚼蠟以無味復勝於前此人命終受生必能超登變
化之境名樂變化天以此天能自變化樂具以自受
用也若人無世間心行世間事而神超境外全不相
涉以神超復勝於前此人命終必能徧超下天有化
無化之境名他化自在天以此天不假自化由他化
現自在受用也此上六天形雖出動不拘人界但心
迹未全離欲故自此以還直至阿鼻總名欲界也。
楞嚴經略疏卷之八

<sarticle>楞嚴經略疏卷之九</sarticle>
福州鼓山湧泉禪寺沙門　元賢　述
阿難世間一切所修心人（至）名為三禪。
此下名色界十八天也此界無飲食婬愛睡眠三欲
但有依正色相故云色界又以心離欲染名梵世以
心離散動名禮天凡生此者必欲心全伏十善具足
加以有漏禪觀者也若人不用真三摩地但以六行
執身不婬至於想念俱無則心迹不交不留欲界必
能上生梵世身為梵侶故名梵眾天若欲習既除淨
心益著於諸律儀自然愛樂隨順是人應時能贊弘
梵化故名梵輔天若淨心轉勝至於身心妙圓則出
入動靜無非妙圓戒德淨矣復加以明悟慧解過人
是人應身能統梵眾為大梵王故名大梵天此言妙
者以異於欲之麤言圓者以其無不妙也言明悟者
亦本修之觀智增明也此三勝流已離欲界八苦所
不能逼雖非正修真三摩地而清淨心中欲漏不動
名為初禪若已圓梵行而定力轉深深定發照其光
尚微故名少光天若更發多光光光互照輝映十方
徧成瑠璃其光大矣故名無量光天按此光雖稱無
量止能照小千界而已若吸持圓光以為法音發於
教化清淨闡揚妙應無盡故名光音天此三勝流與
喜俱發憂愁不生雖非正修真三摩地而清淨心中
麤漏已伏名為二禪若由前圓光教體披露妙理以
成妙行由是滅前喜相通後樂相此樂寂淨今能少
通故名少淨天若此淨空現前引而發之至於無際
則身心俱得輕安方成寂滅之樂故名無量淨天淨
樂益廣至於世界身心一切圓淨此德成就為彼勝
託而歸休於是矣故名徧淨天此三勝流具大隨順
<pb n="382"/>
得無量樂雖非正修真三摩地而安隱心中歡喜具
足名為三禪按此已離喜得樂今復言歡喜畢具者
何以此乃安隱心中恬寂清淨之真歡喜也。
復次天人不逼身心（至）名為色界。
前初禪離苦有憂二禪離憂得喜苦因盡矣至三禪
離喜得樂然樂久必壞則樂亦是苦此天厭之乃於
苦樂二心一時俱捨則麤重之垢滅而清淨之福生
矣故名福生天此福生即捨心中之定生也若捨心
圓融了無所礙定中發慧亦益清淨由是四無量善
資之以行無漏禪定可從而發其福無限任心自在
及未來際無有窮盡是福之最可愛者故名福愛天
從是天而上有二岐路一往廣果直道也一往無想
曲逕也若於先心定中發起無量淨光資禪福德抵
於圓明如是修證而住則廣福所感得生勝處故名
廣果天若於先心益精其捨功用無間捨功既極身
心俱滅以是感果得心慮凝經五百劫彼認以為
涅槃者也不知既捨生而趨滅是以生滅為因豈能
發明不生滅性總為妄果而已初生半劫其想始滅
最後半劫其想復生遂至淪墮故名無想天此四勝
流既已苦樂雙捨故世間苦樂俱不能動然器非真
常情俱生滅非為真不動地但有為功用至此已純
熟矣名為四禪此中別有五不還天乃三果聖人之
所寄居以彼斷欲界思惑俱盡則欲界非所居又苦
樂雙亡則下三禪亦非所居獨以雙捨之心與此天
同故於此居之若苦樂兩亡境不鬬心則心自無煩
故名不煩天煩者熱之甚也若唯一捨心卷舒自在
非獨苦樂不交而交之境亦不可得心漸清涼故名
無熱天熱者煩之微也若此捨心照了十方圓遍澄
寂更無塵象為之沈垢則其見微妙故名善見天若
精見既現不為塵垢所滯則能發化無方隨緣應現
如陶鑄萬象故名善現天若深究羣有之機至於色
性之體則羣有未兆之先出乎形礙入無邊際者也
是為色之極處故名色究竟天此五天者雖與廣果
同居而四禪四王獨有聞而不能見以此天修無漏
定前天修有漏定此天斷惑前天伏惑此天聖位前
天凡位麤細逈殊所以不能見也此上凡十八天雖
淺深不同然皆能離染欲獨行無交但尚有色質未
免形累總名色界。
復次阿難從是有頂（至）各從其類。
此明無色界四天也此界依正俱無但聖眼觀之有
三尺識神如中陰焉其從色究竟天而來者有二岐
路其一於捨心中發起無漏智慧思惑斷盡慧光圓
通即出塵界成阿羅漢入菩薩乘此由渠頓發大心
速出三界名回心大阿羅漢其一不發大心徒欣上
厭下而修遂入空界若捨厭情堅覺身為礙乃修空
定滅身歸無是厭色歸空者也故名為空處天若諸
礙既消而復以無礙為礙并此無礙亦滅則六識現
行俱無唯八識獨全七識止得微細半分而已此厭
空而依識者也故名為識處天若空色兩亡而識心
未泯猶以為礙乃憑深定伏之令二識現行不生則
十方寂然逈無所往故名為無所有處天若識心既
滅而識性猶存是現行伏而種子存也此識種子即
無始以來生死根本非凡夫外道所能盡亦非二乘
聖人所能盡今強窮研於無可盡中發力盡之令此
識性如存而又似不存若盡而又似非盡名為非想
非非想天此等窮空至此已極然皆不達真空之理
若從不還中聖道來者八萬劫滿思惑銷盡得出三
界此乃定性聲聞故名不迴心鈍阿羅漢若從無想
廣果諸天來者窮極不還智窮力竭迷漏無聞無可
復往有墜下輪轉而已此四空天前二身滅後二心
滅但得定中果色現前無復業果麤色總名無色界
以上三界諸天雖各得一期受用然皆不了覺性故
積妄發生妄現三界中間復逐妄不還終不免輪迴
<pb n="383"/>
七趣隨類受生而已。○是諸天上各各天人一段明
是總結諸天非單結四空也況四空非菩薩寄居之
處今列在四空之後結界名之前甚為無謂宜在名
無色界之後方為當也。全於末那半分微細古謂
是六識半分七識全在於文不順溫陵謂是七識不
緣色空之半分似與唯識不合以七識本不緣色空
也愚謂七識內執八識見分為我今為空定所伏則
此執似亦半銷故云半分微細也又無想諸外道天
古說準經論皆謂外道業盡必墮無上生四空之理
然翫今經從字明說從彼而生者也若作不生從字
甚礙今以理推之經謂其不上生者以其無想不能
加修也然此天後半劫想念復生或者懼將退墮極
力窮空銷滅身礙因而上生間宜有之其言不生者
乃言其大槩也。
是三界中（至）畜生趣攝。
此明修羅趣也修羅此云非天謂福力等天而無天
行以其多嗔也三界之中唯欲界有之凡有四種若
從鬼道中以護法力升居此趣遂乘通力入空而居
此從卵所生鬼趣所攝若從天道降墜而來其所卜
居隣於日月此從胎生人趣所攝若有能執持世間
威力遠澈略無所畏常與梵王帝釋及四天爭權者
此從變化而生天趣所攝更有一等下劣修羅生大
海心沉水[宋-木+儿]口旦遊虗空暮歸水宿此從溼生畜生
趣所攝按此四種修羅論其福力似當在天趣之前
仙趣之後今最後列者以其為四趣所攝故也其後
二種經不言來處以理推之或亦天趣所貶或人間
積行功可生天而獨以嗔心不斷遂淪此趣者有之。
如是地獄（至）即魔王說。
此總結前七趣也七趣之升沉往返不知幾千萬迴
皆執為有莫知其妄今精研之此七趣皆昏沉有為
之相因妄想而受生復因妄想而造業豈本心之所
有哉本心妙而常寂圓而常遍明而常照且不由取
捨修證而得七趣之在此心中直如空華之在太虗
無毫末住著亦無毫末頭緒者也然今灼然成有受
此輪迴者無非以殺盜婬三為之根本耳因有剎盜
婬復有無殺盜婬有之則下墜無之則上升有無相
奪而七趣由之輪轉也若能發明真三摩地則此本
妙常寂之體有無俱無三界之業因不繫無二亦滅
小乘之涅槃不居又何殺盜婬之可言哉眾生因不
斷此三各起私業雖人人殊而以類相從報有同分
之處皆一妄之所生而已所以欲修菩提者要先除
此三惑此三不除縱以有為功力妄得神通終落魔
道且假世智而妄研乘神通而造業轉加虗妄必從
淪墮是為大可憐愍者豈本有菩提之咎哉依此則
為正說反此則為魔說學者不可不知所擇也。
即時如來將罷法座（至）無可哀救。
前示七趣已竟當機無問大眾默然當罷法座佛乃
再回金容為說魔事者何以修禪類多發魔魔能殺
慧命奪善法其害靡細若不預明恐遭其亂但魔事
微細非佛不能盡知諸人非獨不能知且不能問矣
故佛無問而自說乃最後之深慈也凡欲趣無上菩
提修真三摩地者方在觀行之中五陰未滅魔事必
乘間而發若不能辨則洗心非正落於邪見將諸魔
境認為真實且得少為足卒成淪溺如無聞比丘者
焉豈不深可惜哉然禪之動魔其故何也緣此世界
眾生其覺圓心體與十方諸佛無二因迷理故不達
真如法一見有所相是之謂癡既有所相執而不捨
是之謂愛由是其迷益徧頓現虗空其迷不息遂結
世界是此有漏世界皆迷頑妄想之所安立者也彼
虗空之生於心中第如片雲點於太清況世界之在
空中有何堅固者乎所以若有一人撥顯真如還歸
元體則諸妄應時銷滅虗空尚殞何況國土而不振
裂但此三摩地與諸菩薩及阿羅漢心同一覺如空
<pb n="384"/>
合空當處湛然固無震動之事若彼魔王鬼神諸凡
夫天既是全妄所成以真傾妄遂至宮殿崩裂大地
振坼而水陸飛騰無不驚慴也此中昏昧凡夫神通
不具者則不覺其遷訛之故若諸魔王等各有五通
咸知其故久戀塵勞豈容汝摧滅其處所以於諸三
昧中僉來惱汝然彼雖大怒勢原不敵彼處塵勞我
居妙覺邪不敵正妄不敵真故如風吹光如刀斷水
了不相觸亦如湯加氷不日銷殞且從徒恃神力却
從外來勢但為客客心既虗豈能直入必伺我主人
之隙主人若迷正觀稍疎客得其便遂發魔境若能
堅處禪那覺悟其妄則魔亦不能為害至於五陰銷
而還明則魔事頓歇以彼羣邪全是五陰悉受幽氣
今以我之明爍彼之幽有不破滅者哉若不能覺悟
其妄則必為魔子魔人而已彼摩登梵呪力眇劣也
止能毀汝一戒心尚未至淪溺事眇劣也然尚可畏
如此若彼魔力豈摩登之比哉直能使汝將登寶覺
之身忽遭墮落正如宰臣貴近天子而忽遭藉沒至
於零落而不可救其為害為何如也。○按此魔事根
於五陰修行者多不能免但最初若能親悟不生不
滅之心以為本修因復以戒為之防呪為之護備是
三者豈有魔事縱發魔事必便銷滅其有為所擾亂
而至淪墮者皆先無此三者妄以比知之見修習圓
通故也。
阿難當知汝坐（至）成無上道。
此下明五陰魔事魔不自來根於五陰一陰未破則
有十種境現五陰以次而破故魔事以次而現今首
明破色陰也行人初坐道場修習返聞念念無間則
分別麤念自然銷滅諸念既滅則離念之體自然一
切精明惺惺不昧此體離境故動靜不移此體離念
故憶忘如一住於此中深入正定則精性妙淨定心
顯也心光未發慧未生也故如明目人處大幽暗是
為色陰區宇若得心光煥發無復葢覆如明目人洞
見十方則色陰盡而劫濁之依色而立者從此可超
矣觀色所由乃堅固妄想之所成非有真實而不可
破者也今行人在此色陰之中以觀力精研將破未
破之間遂發十境或於定中忽見前境四大不密身
能出礙此由定力所逼使心光流溢前境故前境虗
豁也或於定中忽見此身內無所障能於身內拾出
蟯蛔而身相宛然此由定力所逼使心光流溢形體
故形體虗豁也或者內身外境俱得虗豁則魂魄志
意精神不守故居互相涉入迭為賓主交相說法或
聞空中獨說或聞十方同敷此由宿聞熏種今因禪
力激發遂寄神魄現為法音也或以此心澄澈發光
忽見大地盡作金色種類悉是如來千佛繞毗盧之
座蓮華浮百億之土此由宿聞聖教靈悟染心茲心
光被研因而發現者也或於定中忽見十方虗空成
七寶色或百寶色各各同時遍滿無礙無雜此由用
心觀察制止過分忽然超越似證圓融無礙法界故
現斯象也或於夜中合眼能見暗室中異物而室中
原物亦自宛然此由心靜而細密澄其光不為境亂
故能洞幽也或以此心徧入虗融忽然四肢同於草
木一任燒斫曾無所覺或亦無所損此由心徧虗融
則己身他物無不寂然五塵併銷四大排遣純一定
心非外物所能傷觸也或淨心功極忽見十方諸佛
國土凡聖同居無不炳然此由夙習厭穢欣淨積想
成種今因定力所感故聖境冥現也或於中夜遙見
遠方境界人物并聞其語此由觀力迫心精光飛出
故多隔見也或研究精極乃發魔事忽於定中見善
知識形體變遷此邪魅入心故發妄見也或無端說
法通達妙義此天魔入心故發狂慧也此上十種境
現皆由行人觀力與色陰交互故現斯事前九善境
後一魔境雖有不同若以為聖而生心取著則魔必
乘之妄言證聖其墮無間必矣。○色陰盡則能超越
<pb n="385"/>
劫濁據古諸解多作觀行釋之則陰盡正是伏而非
斷豈有超濁之義且經云見諸佛心如明鏡中顯現
其像乃是相似理顯又經云生機隳裂酬業深脉感
應懸絕乃是不受分段正入信之明文也何云伏而
非斷乎若作相似釋之則陰盡是斷而非伏方有超
濁之義但下五十種魔之文除聲聞緣覺餘皆云犯
大妄語墮無間獄豈有入信超濁之人猶有此失乎
吳興乃以五陰首段之文俱作斷釋以順超濁之義
以五十種之文除聲聞緣覺餘俱作伏釋以順有墮
之文前後雖通但二說遷就亦未為快至交光俱判
入信且曰圓頓行人不取實證故自住前俱有墮義
此乃臆說經論無據且所謂頓者非止頓悟亦能頓
斷雖不取證惑亦自斷豈徒恃其虗見哉若曰住前
俱有墮則是見思必未斷五陰必未盡憑何而判其
入信乎至近解者多只順文訓釋前後相違殊為可
笑今姑依吳興之說再俟高明訂之。
彼善男子修三摩提（至）成無上道。
此明破受陰也前色陰未盡如處幽暗無有所見今
色陰既盡則能見諸佛心如明鏡中現其影像此乃
相似理顯但未證真以有受陰為之領納故也既有
領納發用不得故如人被魘手足宛然而不能動此
名受除區宇若心能離身返觀其面隨意出入俱無
所礙則受陰盡而見濁之依受而立者從此可超矣
觀受所由乃虗明妄想之所成非有真實而不可破
者也行人於受陰之中觀力所逼將破未破之間發
十種境或於定中發大光耀有所發明知其非實用
心抑之抑之過急激動悲憂種子生無限悲雖見蚊
蚋憐若赤子若悟其非久當自歇若以為聖則悲魔
附之逢人悲泣必失正定而從淪墜矣或於定中勝
相現前得未曾有大生感激感激太過激動我慢種
子生無限勇志齊諸佛謂三祇劫一念可超若悟其
非久當自歇若以為聖則狂魔附之我慢無比必失
正定而從淪墜矣或受陰未破進無所得色陰已銷
退無所居隳墮於兩楹之中逈無所見因其無見生
大枯竭沈憶不散將以此為精進之象此由定力偏
勝無慧自照若悟其非自無他咎若以為聖則有憶
魔附之旦夕懸憶必失正定而從淪墜矣或於定中
慧力過猛專執自性尊勝便疑己是盧舍那此由不
能恒審溺於知見若悟其非自無他咎若以為聖則
有下劣易足魔附之自言得無上道必失正定而從
淪墜矣或於定中新證未獲故心已亡歷覽二際之
間自生艱險發無限憂如坐鐵床如飲毒藥常求捨
命早取解脫此由勤修警懼之過激動悔惱種子若
悟其非自無他咎若以為聖則有憂魔附之每自傷
毀欣其捨命或常憂愁不耐見人必失正定而從淪
墜矣或於受陰定中清淨安穩心生耽樂引動掉舉
種子生大歡喜不能自止此由初得輕安無慧自禁
若悟其非自無他咎若以為聖則有喜魔附之戲笑
歌舞自謂得無礙解脫必失正定而從淪墜矣或於
定中見色陰銷受陰現得少為足忽起無端慢心恃
己凌他佛位尚輕何況二乘此由忽生勝見無慧自
救若悟其非自無他咎若以為聖則有大我慢魔附
之不禮塔廟摧毀經像必失正定而從淪墜矣或於
圓定精明之中復能發慧與理暫契智與理冥不相
違拒因無違拒遂發無量輕安身心調適謂言證聖
得大自在此由慧暫契理受陰與諸塵境無重濁之
惑故獲輕清若悟其非自無他咎若以為聖則有好
輕清魔附之自謂成聖永不求進如無聞比丘者焉
必失正定而從淪墜矣或於受陰定中復發明悟得
虗明性寂無一法可得著此虗明遂成斷滅撥無因
果若悟其非自無他咎若以為聖則有空魔附之謗
持戒為小乘謂大乘悟空有何持犯遂至盡破律儀
自誤誤人必失正定而從淪墜矣或於定中得虗明
<pb n="386"/>
性深生味著生無限愛愛極引起貪欲種子遂發狂
欲此由定境順適無慧自持若悟其非自無他咎若
以為聖則有欲魔附之以欲為道教化行婬百千為
羣自悞悞他必失正定而從淪墜矣此上十種境現
皆是行人觀力與受陰交互故現斯事也。
彼善男子修三摩提受陰盡者（至）成無上道。
此明破想陰也前受陰未盡則身有執受故心不離
身至於受陰盡則身無執受故心離身而去住自由
自此便有上歷聖位得意生身之分意生身者言隨
意而生速疾無礙者也今雖未得但受陰既破已有
其因正如寐人寱語雖無所知而言已成音韻令傍
聽者咸解其語此名想陰區宇若如明鏡去塵無復
遮蔽行陰於此露現見一類生死始終洞然則想陰
盡而煩惱濁之依想而立者從此可超矣觀想所由
乃融通妄想之所成非有真實而不可破者也今行
人於受陰盡後邪慮不生住此想陰圓定之中將破
未破能發十種魔事或者心愛圓明乃銳其精思貪
求善巧夫妙體既圓妙用自彰有心希求即成邪隙
故魔得其便即飛精附人為其說法現通無非投合
其求巧之好令其心志迷惑增婬破戒卒之犯王難
而入阿鼻皆此求巧一念為之階也或者心愛遊行
放蕩乃飛其精思而貪求經歷夫行住在定遊禮何
妨若妄情放逸徒喪正念故魔得其便即飛精附人
為其說法現通無非投合其求遊之好令其心志迷
惑增婬破戒卒之犯王難而入阿鼻皆此求遊一念
為之階也或者心愛密脗妙理乃澄其精思而貪求
契合夫忘機寂照理自冥會擬心希求反成妄本故
魔得其便即飛精附人為其說法現通無非投合其
求契之好令其心志迷惑增脗破戒卒之犯王難而
入阿鼻皆此求契一念為之階也或者心愛窮萬物
之元因乃精爽其心而貪求辨晣夫萬物深本非佛
莫測今強求俗理翻益漏心故魔得其便即飛精附
人為其說法顯通無非投合其求元之好令其心志
迷惑增婬破戒卒之犯王難而入阿鼻皆此求元一
念為之階也或者心愛懸應乃精研不休而貪求冥
感夫功深行著感應自冥起心希求反成邪隙故魔
得其便即飛精附人為其說法現通無非投合其求
感之好使其心志惑亂增婬破戒卒之犯王難而入
阿鼻皆此求感一念為之階也或者心愛湛寂以澄
養通力乃約束身心而貪求靜謐夫心亡則境寂念
動則緣繁起心貪寂是謂異念故魔得其便即飛精
附人為其說法顯通無非投合其求靜之意使其心
志惑亂謂言證聖卒之陷王法而入阿鼻皆此求靜
一念為之階也或者心愛知見幽隱乃勤苦研尋而
貪求宿命等通夫通由靜慮任運現前若欲強求反
成邪種故魔得其使即飛精附人為其說法顯通無
非投合其求知之好使其心志迷亂謂言證聖卒之
陷王難而入地獄皆此求知一念為之階也或者心
愛神變乃研究變化之因而貪取神力夫神境通力
離欲方得貪心強取翻成愛染故魔得其便即飛精
附人為其說法現通無非投其求通之好使其心志
迷惑謂言證聖卒之犯王難而入阿鼻皆此求通一
念為之階也或者心愛深入寂滅乃研窮萬化之性
而貪求深空夫即色明空是無上智滅色取空是為
邪見故魔得其便即飛精附人為其說法現通無非
投合其求空之好使其心志迷惑增婬破戒卒之犯
王難而入阿鼻皆此求空一念為之階也或者心愛
長壽乃辛苦研窮欲脫分段之短算希變易之長年
夫見思若盡分段自亡惑全未斷強求成妄故魔得
其便即飛精附人為其說法現通無非投合其長壽
之好甚至於盛行婬欲自速其斃其墮入阿鼻必矣
此皆求壽一念為之階也此之十種皆由觀力與想
陰交互故現斯境也。○舊說自爾時天魔下屬天魔
<pb n="387"/>
自口中好言下屬鬼神魔文理謬甚交光謂鬼神即
是天魔所遣前飛精精字即屬鬼神乃天魔飛遣之
此說甚便可從。
楞嚴經略疏卷之九

<sarticle>楞嚴經略疏卷之十</sarticle>
福州鼓山湧泉禪寺沙門　元賢　述
彼善男子修三摩提想陰盡者（至）清淨標指。
此明破行陰也前想陰未破則寤為想寐為夢覺明
為之紛亂唯想陰盡則夢想銷滅寤寐如一覺明虗
靜無復前塵麤重之影其對萬象但如鏡中來無粘
去無迹虗受照應而已如此則浮想之舊習已無唯
是真精體露是為生滅根元此根元為十二類生同
生之基今既披露故能殫見但眾生別有種子各為
命之端由則未及通也此同生基清而擾擾為根塵
運止之樞穴是名行陰區宇若此熠熠清擾之性泯
而入於湛寂如波瀾之水化為澄水則行陰盡而眾
生濁之依行而立者從此可超矣觀行所由乃幽隱
妄想之所成非有真實而不可破者也若諸行人於
想陰定中凝明正心十種天魔不得其便方能研破
想陰十二類生之元於是披露若人觀彼幽清擾動
之圓元能發十種邪慧或於圓元中生計度者墜入
外道二無因論一者是人見本無因由行陰全露故
能乘眼根八百功德見八萬劫中所有眾生隨業流
轉死此生彼而八萬劫前通力不及冥無所見便計
八萬劫來眾生無因自起是為墜邪見而迷正覺矣
二者是人見末無因由彼於類生既見其無因自起
則知八萬劫來眾生並皆自然無有變易如人生人
鳥生鳥烏自玄鵠自白等以前例後亦復如是因而
計我本無菩提末亦無成菩根之事是末無因也此
二外道前一但見眾生輪迴而不見其由別業種習
後一併不見有輪迴但略見眾生以種類相生故作
斯計也或於圓常中生計度者墮入外道四徧常論
一者是人乘行陰現觀心境起處了無其因由是發
通能知二萬劫中眾生心境生滅相續不斷計以為
常二者是人乘行陰現觀四大之元體性常住由是
發通知四萬劫中眾生四大生滅體性皆恒計以為
常三者是人乘行陰現觀八種識元性不變由是發
通能知八萬劫眾生識性常住計以為常四者是人
既盡想陰行陰開顯妄謂生滅屬想今想既盡則行
陰便為不生滅理計以為常此四竝是於行陰不見
生滅故有斯執也或於自他中生計度者墜入外道
四顛倒見一分無常一分常論一者是人以有漏心
觀妙明心遍十方界此實妄識變影非為真實彼執
以為神我計我遍十方界凝明不動而一切眾生生
死於我心中由是計我之不動者為常彼之生滅者
為無常二者是人遍觀恒沙國土見劫壞者以為無
常見劫不壞者以為常三者是人妄計我心微密難
見猶如微塵流轉十方曾無改移而所流出之身即
生即滅因以不移之性為常以生滅之身為無常四
者是人想陰既盡見行陰常流即以行陰常流計以
為常想受色滅計以為無常此四所計總皆無常而
妄分常與無常是為邪執也或於分位中生計度者
墜入外道四有邊論一者是人見行陰常流妄計過
未見有斷處名為有邊現在相續不斷處名為無邊
二者是人觀八萬劫見八萬劫前寂無見聞名為無
邊八萬劫來有諸眾生名為有邊三者是人計我之
知能徧一切眾生是我性為無邊計彼人雖現我知
中而我不見知於彼人之知是彼性為有邊四者是
人計一切眾生身中皆半生半滅世界亦然故即以
半生者為有邊以半滅者為無邊此四皆由妄分有
無是為邪執也或於知見中生計度者是人墜入外
道四種顛倒不死矯亂徧計虗論一者是人觀行陰
<pb n="388"/>
為化元有諸不齊遂生異解以為亦變亦恒亦生亦
滅亦增亦減亦有亦無有人來問故為兩楹之說自
亂其語令彼聽者不知所說二者是人觀行陰念念
滅處惟證其無故人來問唯言其無餘無所說三者
是人觀行陰念念生處唯證其有故人來問唯言其
是餘無所說四者是人觀彼行陰生滅不一有無俱
見其所見之境既枝故能見之心亦亂有人來問答
言有即是無復言無不是有自語兩相遮護矯亂而
不容窮詰此四皆同觀一行陰由不知其全妄謬生
計度故作斯執也或於無盡流生計度者是人墜入
外道死後有相發心顛倒緣計行陰流注無盡因計
色受想三依行而立者亦皆無盡或謂色即是我或
謂我能含色或謂色屬於我或謂我在色中於受想
行亦作此四計共成一十六相皆謂死後四陰不滅
又因此計煩惱菩提二皆無盡兩不相礙以煩惱由
陰而生菩提由陰而證故皆無盡夫陰性念念趣滅
豈能死後長存故茲所計是為邪執也或於先所滅
色受想中生計度者是人墜入外道死後無相發心
顛倒緣見前三陰俱滅則行陰雖存同於草木亦不
能見現前猶不可得死後云何更存因果俱無共成
八種無相復因此旁計涅槃因果一切俱空以涅槃
因果依現陰而修依後陰而證陰既叵得修證何有
故云俱空夫因果歷然感報非虗豈可撥無故茲所
計是為邪執也或有見行陰存色受想滅雙計有無
自體相破是人墮入外道死後俱非起顛倒論於色
受想滅中觀行陰有而非有於行陰存中觀色受想
無而非無四陰俱非有無共成八相隨舉一緣俱作
斯執又因旁計一切萬法俱非有無虗實無定夫妄
體雖虗業變成有豈得俱非故茲所計是為邪執也
或有於行陰後後無處生計度者是人墜入外道七
斷滅處或計欲界人天身滅或計初禪欲盡滅或計
二禪苦盡滅或計三禪極樂滅或計四禪及無色極
捨滅窮及七際現前俱滅後豈更生夫七際有漏悉
由業轉豈成斷滅故茲所計是為邪執也或有於行
陰後後有處生計度者是人墜入外道五涅槃論或
以欲天觀見圓明為涅槃或以初禪離憂為涅槃或
以二禪無苦為涅槃或以三禪極悅為涅槃或以四
禪苦樂雙亡為涅槃此五皆有漏天報盡入輪非真
涅槃故茲妄計是為邪執也此上十種邪慧皆由觀
力興行陰交互故起斯執其墮必矣。
彼善男子修三摩提行陰盡者（至）不遭岐路。
此明破識陰也能行陰若盡則十二類之生機隳裂
是趣生之綱紐酬業之深脉皆絕不復續而性天將
朗如雞後鳴東方已有曙色擾擾之習已澄故六根
虗靜而不馳逸以不馳逸故內外湛明以內外湛明
故根塵兩喪而入無所入至此則可以深達眾生受
命之元由而觀其元執其由不至於召引類生葢十
方世界同生之源今已獲之顯露弗秘是名識陰區
宇若於識陰定中更能銷磨六根俾其開合自在互
用清淨身心世界洞如瑠璃則識陰盡而命濁之依
識而立者從此可超矣觀識所由乃罔象妄想之所
成非有真實而不可破者也今諸行人行陰已空雖
曰生滅已滅而識陰未破微細之生滅尚存是寂滅
之精妙未圓也行人於此能發十種狂解若於禪觀
中暫得諸根合而不隔亦與十方覺性通脗能入圓
元此乃行滅歸識影現如斯若以所歸認為真常立
為真因是因有所因即墮娑毗迦羅之類葢真因無
所有所即妄今立識為因則心有所得果有所歸違
圓通而背涅槃生外道種者也若於所歸識認為我
體見萬法皆識所變便謂我能生一切眾生世界是
妄執為能而實非所能即墮摩醯首羅之類葢命各
有緒界由共感若曰能生徒滋我慢違圓通而背涅
槃生大慢天我徧圓種者也徧圓謂我體徧圓空界
<pb n="389"/>
也若於所歸識轉認為能生我身及十方虗空即於
彼作真常之解是不知無生之真併不知生滅之妄
計為常而實無常即墮自在天之類立所依之因成
妄計之果違圓通而背涅槃生倒圓種者也倒圓謂
倒以彼為圓能生我也若於所知之識計其知體徧
圓一切因謂草木有情與人無異互相輪迴是妄執
有知而實非有知即墮婆吒霰尼之類夫有情無情
雖同識變而見相既分豈俱有知今計圓知以為因
成虗謬之妄果違圓通而背涅槃生倒知種者也倒
知謂倒以無知為知也若於六根圓融互用之中暫
得隨順因隨圓互便計一切法皆能圓化發生勝果
由是求火之光明樂水之清淨愛風之周旋觀塵之
成就各各崇事立為修因認為常住是妄執能生而
實不能生即墮諸迦葉波并婆羅門之類葢迷失本
心妄從外物立妄求之因求妄冀之果違圓通而背
涅槃生顛化種者也顛化謂顛倒以彼為能化也若
於識精圓明中計其明中虗寂即破滅諸法以永滅
為所隨處是計為可歸而實非可歸即墮無想天舜
若多之類夫識但似滅非為真滅若執以為真立虗
無之因成斷滅之果違圓通而背涅槃生斷滅種者
也若計識精以為圓常乃貪固其身同於識精之圓
長不傾逝是妄以為可貪而實非可貪即墮阿斯陀
之類夫色身虗幻本非可常今執著命元欲固靡堅
之身趣長牢之果違圓通而背涅槃生妄延種者也
若觀識為命元却與外塵互通塵生則識存塵滅則
識滅故恐識銷滅却留塵勞乃廣化欲境以自娛樂
是執識為真宰而實非真宰即墮吒枳迦羅之類謬
發邪思以為因熾盛欲塵以為果違圓通而背涅槃
生天魔種者也若於命元顯露之中知其業習不一
故於中分別其孰為精孰為麤孰為真孰為偽滯於
因果感應而背清淨無修無證之道是只知見苦斷
集證滅修道更不前進即墮定性聲聞無聞比丘之
類葢識陰湛寂非真涅槃今圓精其求應之心終趣
於滯寂之果違圓通而背涅槃生纏空種者也若觀
此識圓淨覺明更窮深妙立為涅槃不復前進是即
墮辟支緣覺不回心之類葢此圓淨覺明非真涅槃
今但耽圓覺之脗心成湛明之滯果違圓通而背涅
槃生覺圓明不化圓種者也不化圓謂守此覺圓明
而不能起大悲之化也此上十種狂解皆由觀力與
識陰交互故生斯執多是先所愛習種藏識中今因
激發適符先心遂認以為真歸休地外道凡夫終墮
無間聲聞緣覺卒滯小果其為孽抑何深也。
如是法門先過去世（至）最後垂範。
此總結上文而示其超證之功及護持之力也此五
陰辨魔法門非獨後學所宜預知即過去恒沙如來
無不乘此方得心開每於一陰未開之時要須依此
法門辨別不為十種魔境所惑方得一陰破除從色
至識無不皆然至識陰已盡則諸根互用得入初住
從此互用中直可以超入等覺後心金剛乾慧然猶
有所得也由此乾慧圓明之精心重發妙化銷爍微
細無明纖毫不存直如瑠璃含月如是重超信住行
向等直入妙覺而歸於無所得則此辨魔之法豈非
入妙覺之大方便哉然此非餘聖智力之所能及乃
諸佛以定中之慧覺明分晰使諸行人於魔境現前
之時即能諳識得以滌除心垢不落邪思由是諸魔
銷滅無餘可以直至菩提而二乘下劣亦可增進於
大涅槃無所迷惑矣若末世愚鈍眾生不明禪那行
相又不能聞辨魔之法樂於修習三昧者恐有悞失
但勸令一心持我佛頂陀羅尼若又不能持誦但寫
於禪堂或帶身上魔亦不能動此乃如來究竟之修
證非中路化城之比亦最後之垂範非始教不了之
談汝等當欽遵而不可忽者也。
阿難即從座起（至）不戀三界。
<pb n="390"/>
此下阿難請佛重明五陰起滅皆發前文未盡之意
也初問五陰生起之妄想次問五陰除滅之頓漸後
問五陰邊際之淺深佛言此精真妙明之本覺彌滿
清淨更不容他何有死生塵垢乃至虗空者乎但由
妄想生起斯於元本覺中妄以發生諸器世間由是
真本有而疑失妄本空而執有如演若之迷頭認影
者焉則五陰之本於妄想可知矣然人苦執而不能
破者則以妄計為之咎也夫妄本無因何可謬計由
不知其無因乃計以為因緣由不知有因緣乃計以
為自然夫虗空體性亦由迷有尚屬幻生既全是幻
憑何擬議則言因緣言自然俱為妄計而已若能知
妄有起處許說因緣既不知其起處則因緣何有況
推自然者乎故如來說五陰同本妄想非有真實可
得而計度者也所謂色陰本於妄想者以汝身原從
父母欲想相聚而汝復以愛憎之想投之方得傳命
是三想堅固然後成身如我先言心想酢物而口水
生心想登高而足酸起非有酢物登高之實而口水
足酸以同一妄想之倫也若身非妄倫何以妄想能
感通哉是知現今色身即名為堅固妄想者也所謂
受陰本於妄想者如心想臨高本非有實而足乃真
受酸澁是全由虗受能有所明遂動色體是知現今
益損二受即名為虗明妄想者也所謂想陰本於妄
想者由汝之想能運汝身使身非想倫何能隨意而
運種種取像心生則形取與念相應融通不二是知
現今為想為夢此搖動妄情即名為融通妄想者也
所謂行陰本於妄想者以此身中變化之性幽隱密
移形體因之日遷曾不自覺此行若非汝云何汝之
體遷若是真汝云何汝自不覺是汝非汝二全不定
豈有實義是知現今諸行念念不停即名為幽隱妄
想者也所謂識陰本於妄想者以識精湛寂世多目
為恒常此識不離見聞覺知若實精真應不染習今
觀汝昔年所睹異物歷年既久忽然復覩記憶宛然
驗知此精了湛寂之中念念受熏何有籌算當知此
湛非真實是生滅如急流之水望為恬靜若非是想
何以受此妄習此想必得六根互用開合方得除滅
耳是知現今見聞覺知諸識罔象虗無即名為顛倒
微細精想者也由此觀之五陰雖精粗淺深不同要
之皆妄想所成豈真心之本有哉且汝更欲知此五
因界淺深者須知色與空皆色邊際以空亦名一顯
色也觸與離皆受邊際以離即捨受也記興忘皆想
邊際以忘即想之靜也生與滅皆行邊際以四相遞
遷總名行也以識之湛入而合於真湛亦名識邊際
以真妄和合正名第八識也學者能知此五重因界
之淺深則能知五種除滅之分齊而不至於混濫矣
又汝欲知此五除滅之頓漸者我先所明五陰除滅
皆有次第良以此五論生起則先細後麤故識為先
論除滅則先麤後細故色為先然此但約生起除滅
理合如斯若定作此解焉知虗妄須知理則頓悟以
一切法皆從心起妄念而生念即無念一切頓盡由
真性中本無妄故故曰乘悟併銷若論事必非頓除
以五陰妄法麤細不同法爾粗者先去解行雖頓斷
自有序故曰因次第盡我前示汝劫波巾法即知巾
體是一因結有六頓漸之義何所不明而再此詢問
乎今汝已知五陰以五妄想為根元合將此意傳示
未法俾修行者識其虗妄深生厭棄知有真實涅槃
則不於三界虗妄因果而妄生躭戀也正宗分止此。
○五陰生起實無前後乃是一念頓變以約麤細故
有次第圓頓觀法斷亦非次但功行成時自然粗垢
先落行人不可不知此義。
阿難若復有人（至）作禮而去。
此下流通分乃讚持經功德而勸其流通後代也若
有人以十方滿空之七寶奉上微塵之諸佛且承事
供養無有虗日則其財寶最廣福田最勝發心最勤
<pb n="391"/>
其所得福德又豈有涯畔哉阿難乃以施佛七錢得
轉輪王者反顯之而此福之大益可知矣佛乃謂有
人身全犯四重十棄之罪瞬息間必當遍墮十方諸
無間獄若能以一念於末法中弘此法門開示末學
則其罪業應念銷滅且非獨滅罪尚能轉地獄苦成
安樂國其所得福德超彼前人非止百倍千倍直至
算數譬喻所不能及夫以極重之業一念可轉且得
殊勝之福其故何哉良以寶施供佛終居有漏未入
無為此經教理行果俱不思議一言半句咸入圓宗
暫得聞熏便成佛種故其弘經之福莫可比量若未
能弘經但能持誦亦能直至菩提無復魔業其功德
又豈窮劫所能說盡哉由是聖會聽眾若淺若深隨
其量證咸沾法利共得圓妙真心終歸究竟極果而
業不能牽魔不能亂其歡喜為何如也其誓願流通
於禮退之後又不待言矣。
楞嚴經略經卷之十

<article id="n303">楞嚴經貫攝</article>

<talk>No. 303-A
 序</talk>

瞿曇氏。以一大事因緣。出現於世。四十九年。廣宣妙
諦。窺其義蘊。幾於入海算沙。而蓮華楞嚴。尤為教乘
至寶。然蓮華為佛全身。而楞嚴為佛之頂。則以此經
究竟堅固。始乾慧以迄等覺。莫不因頂薰修。直踏毗
盧頂上。為大覺最尊勝之法。葢作佛之津梁。而蓮華
之精要也。開佛知見。舍此蔑由。所以自天台以來。前
賢接踵。代有闡發。雖繁簡不同。而婆心則一。大約。以
貫諸說之統宗。攝羣倫而加被。為不失瞿曇氏說經
之旨焉。迨別傳東來。宗教互詆。宣鑒大師。一見龍潭。
燒却青龍疏鈔。以為窮諸玄辯。若一毛置於太虗。竭
世樞機。似一滴投於大海。於是。纔涉言詮。便成剩義。
而瞿曇氏密因修證了義菩薩萬行同圓非說可說
之妙。幾有故紙置之者矣。嗟乎。根有利鈍。機有遲疾。
苟謂單提別傳。便可盡廢義學。則瞿曇氏纔離兜率。
便當以雙趺公案徑示飲光。何為橫說竪說頻轉佛
輪。若是其不憚煩。而從上先德。又何以有日處虗空
之喻乎。甚矣。弘經功德。度越恒沙。或緇或素。不一其
人。大約。親承莂記。隨遇現身。使慧炬常然佛幢不倒。
苟非乘夙願力。詎能措一辭哉。若乃以文人之精思
快筆。疏調御之奧談。以世書之章句段落。分貝多之
脉絡。喻諸決流源源歸海。譬如理機絲絲入扣。辯才
無礙。顯密全彰。求之今日。則非眼先生其人矣。先生。
宿學巨儒。隱居著述。尤䆳五家宗旨。遂輯楞嚴貫攝
一書。篇帙之成。需之二十七年之久。葢用志專勤。欲
以一人之精力抉萬類於迷津。仁哉其即瞿曇氏之
用心乎。篇中。以佛言語。證佛智慧。不即不離。有倫有
脊。真乃無所不貫。無所不攝。葢先生於此經。始得會
解。繼見合轍。又因離公得讀正脉。而終取材於竟陵
之如說。可謂集眾腋以成裘。錯五采而施繪矣。至於
就簡刪繁直截貫串剖抉微奧。開卷了然。予小子讀
而快之。如覯優鉢羅華。雖欲不歡喜讚歎。不可得也。
遂因先生之命。而為之序。
康熈己酉五月崑山年家子徐元文頓首拜撰

<talk>No. 303-B
 序</talk>

夫說法者。無法可說。解經者。借解存經。無法可說。不
妨橫說竪說也。借解存經。貴在一解眾解也。自經流
震旦。而楞嚴後至。解經者固多。解楞嚴者尤多。然或
條分縷拆。曲證旁稽。而反乖於融通渾一。或拘文敷
<pb n="392"/>
衍數墨循行。而遂流於支離浮蔓。則又不如無解。此
達大師所以勸人專讀白文也。自解楞嚴以來。唯天
如十家會解。盛行於世。迨一雨法師合轍出。而生面
別開。至交光法師正脉出。而奧義闡盡。雲棲蓮老。搭
衣禮拜。閣筆不註。有以也。其後鍾伯敬賀中男。又約
正脉之旨。而著為如說。頗出新意。了庵居士。乃滙諸
家。而以吾儒講章之法編之。初名貫攝。改名說通。嗚
呼備矣。予得而卒業。焉見其痛掃科揲之葛藤。獨標
直捷之妙義。而精神全在承接過脉中使十卷如一
卷一卷如一句一句如一字。昔之開卷而欠伸欲睡
者。今則愈讀而津津有味。若唯恐其速盡也。所謂借
解存經。而一解眾解者。不其然乎。若夫居士以再來
人。弘三教緒。澡身如霜枝雪幹。淬品如潭月松風。其
深脩密煉。在語言文字外者。高徐二先生既言之。予
奚贅焉。
康熈辛亥秋八月
賜進士出身雲南道御史奉
差巡視兩浙鹺政關中通家世弟熊焯　拜書

<talk>No. 303-C
 序</talk>

楞嚴貫攝者。非眼先生。津梁後學而作也。此經之解
多矣。何復煩此。曰經者。西方聖人談道之書也。然聖
人之書。原是聖人之言。聖人之所言者。誠與世人不
同。而其言之。有倫有脊。為呼為應。一字一句。定有銷
歸。幾段幾章。自相鈎鎖。則必與世人之言同。而尤詳
盡者也。如是。則後世之讀經者。必盡曉聖人之言。而
後能得聖人之意。尤必如面聆聖人之語而後能會
聖人之言。故文人之技。去道遠矣而有時妙用其長。
震於鐘鼓而朗於日月。當亦大覺所為破顏微咲者
也。然則古德時賢。紛綸諸解。豈猶有所未足歟。曰其
用不同也。夫車舟岐於燕吳。而裘葛分於寒燠。非有
優劣存焉。而適宜則固逕庭矣。諸師之解。抉微剖密。
各有專長。而或申其義。或未體乎詞。求其呼應分明
脉絡通徹。葢未易數數然矣。先生此編。顧盻生情。宛
轉會義。葢有出於諸師之外。而補其所不及。通其所
未了者。夫脩多羅葢亦多矣。而佛頂獨為尊勝。不止
破顯盡致堂室窮幽半滿邪正之歷歷分明。良由房
相運筆文字入妙。遂今乾竺奧義白日中天。則先生
此編。固調御所囑累。而清河之功臣也。夫文之載道
也固矣。而道未明。亦有二端焉。義學龍象。非曰乏人。
而外典之博涉未深。故下筆時有齟齬。求其一一。文
從守順。虗實咸宜。即古德往往有遺議。至於宗門直
指自詫。不落言詮。恐一傍語言。便成教相。不屑為青
龍疏鈔。而飜留心李杜韓歐之業。區區與文士爭長。
是可恠也。苟謂筆墨在真如之外。彼地水火風。且已
兼收者。何故苟謂般若在語言之外。此方真教體清
淨在音聞。調御於斯不話墮乎。夫千里之流。一曲偶
閼則不貫。一闋之奏。抑揚不盡其致。則曲不成。而況
聖人精微之語。寧可鹵莽遇之。而托於卓犖。觀大意。
以免玩物喪志之譏乎。彼諸君子之論。夫固有為言
之也。葢古人間出之資。與忘言之教。固有斷章取意
而有會者矣。固有一字一句而磕著築著者矣。固有
郢書燕說而獲大益者矣。不止是也。即以本經言之。
固有知見立知句讀錯斷而證入者矣。更以禪宗言
之。固有聞挽歌艶詩而桶底脫然者矣。不止是也。以
他方世界言之。固有以飲食香臺而作佛事者矣。即
棒喝猶為鈍置。而況語言乎。然以言乎一人之悟殊
方之法則可。而欲以投娑婆之機。演大雄之法。舉先
聖人耳提面命之言。一一令千百年之後之人順乎
耳而浹乎心。飽性海之玹波。睹義天之朗曜。當在此
不在彼也。明矣。不[佞-二+〦]卒業斯編。不覺忻然。合掌曰。佛
<pb n="393"/>
頂光明。復爍四天下矣。葢脩多羅之義。震旦譯云契
經。上則契諸佛之理。而下亦必契眾生之機故也。經
之為義。曰貫曰攝。貫穿所說至道。攝持所化眾生故
也。先生此編。彷儒者經書講章之例為之。以必肖必
透為則。其理契先佛者。既已擇取。諸師之妙解而用
之。至於語言如生。[ㄠ-ㄙ+?]貫[ㄠ-ㄙ+?]攝。以俯契群機者。向來得
未曾有視。紫柴講錄。尤為盡善。當與大圓張尚書金
剛義趣廣演。並有千秋無疑矣。交光之後。復筞奇勳。
是可喜也。不[佞-二+〦]每訝井絡之墟宗風不墜。昭覺大師
以比丘身現。內江相國以宰官身現。今先生。又以淨
名龐老。鼎足其間。皆可云優曇華迦陵音矣。此編行
世。六宇同風。人共知。金色頭陀。方在雞足山中。護持
佛衣。俟面授補處菩薩。豈知慶喜尊者。亦方於獅子
座上。現在結集佛語。不惜更下註脚。慈悲末法眾生
乎。
康[烈-列+(〡*(頤-頁+巳))]丁未一陽月長至日
宗人府丞前吏部左侍郎兼國史院學士
東蒙高珩拜撰

<talk>No. 303-D
 編輯始末</talk>

余庚辰歲。客京師。始閱楞嚴會解。閱凡再。僅窺其大
意而已。丁亥避亂於梁山之金城塞。又得會解讀之。
稍復通曉。於時竊有願焉。顧安得淹貫明白。若儒家
之講意者。以廣引末學乎。戊子冬。隨集仙宗兄。過達
州之漢城寨。忽得合轍一卷於斷殘經帙中。取而誦
之。心開神躍。曰此可為講意資糧矣。而全本亦未見
也。己丑。至嘉陵。參離指和尚。云有合轍全本。庚寅。乃
求得而卒業焉。則又躍然。歎未曾有。和尚謂余。合轍
固善。不如正脉之尤善也。余又求正脉讀之。初苦其
科揲煩碎。屢閱屢⿱穴具。及觀其簡識取根不用天台止
觀。種種卓見。高出羣疏。相傳。蓮師初見此本。望北焚
香。搭衣禮拜。良有以也。而余之講意。可以編矣。爰取
正脉合轍二書。研味參伍。用經書講章之例。融會而
編之。分章過脉。聯絡照應。必肖先佛口脗。必透後學
心胸。而繁碎科分槩從芟去。大約取正脉十之六合
轍十之四。而余間有管窺。亦附十之一焉。權輿於辛
卯正月。告竣於壬辰九月。書成凡十卷。敬質之離和
尚。和尚不以為謬。而令存其草本以待緣而梓焉。順
治庚子。余就養復入都門。此本尚留嘉陵。未之携也。
偶於報國寺集得如說一函閱之。書成於鍾伯敬賀
可上兩居士。大約亦本正脉。而參以新裁。往往玅合
佛旨。至丁未春。次男如淮。來自嘉陵。乃緘余草本至。
宛然故舊重逢。喜可知也。於是。復加較定。而以如說
參之。葢前後二十七年。而大願始畢。可以無憾矣。至
於剞劂流布。予未敢必適。同鄉高平令白君田生。讀
而善之。首捐百金。倡刻三卷。而唐謝兩君和之。吾兒
又卒成之閱。半載而十卷告完。其序則天官少宰高
念東先生椽筆。先生今之張無盡也。聖典託名敘以
傳。不尤幸乎。爰記其始末如此。俾後之覽者鑒弘經
之不易。而勿加輕褻云爾。
旹
大清康熈七年戊申秋八月朔旦。白衣戒弟子劉道
開。題於燕臺之鴻雪堂。

<other>表懺疏意</other>
伏以
佛法廣大。雖上哲究其津涯。
經義淵微。豈下愚可得而詮註。聊因前人之緒論。薄
效編纂之寸長。既勒成書。理宜申
告。仰干
獅座。
<pb n="394"/>
俯鑒螘忱。言念弟子劉道開。蠢蠢凡夫。茫茫業識。幸
植善根於宿世。獲觀
玅典於今生。憶讀楞嚴。起於庚辰之歲。及編直解。乃
在辛卯之年。閱兩載而始成。盡去揲科之𤨏碎。
滙羣言而拔粹。務求脉理之貫通。揀識取根。不
用天台止觀芟繁就簡。例同儒氏講章。開卷了
然。初學既便其易曉。循行豁爾。鈍士不苦其難
知。藏笥篋者有年。待剞劂於緣會。憑仗。
韋陀之願力。默牖檀越之信心。信官白良玉。倡刻三
卷於前。信官謝述度。助刻兩卷於後。餘則弟子
道開。偕男（信官如漢貢生如淮）隨力措辦。用襄厥成。計工
資參百餘金。裝善本一函十卷。殺青已峻。稽顙
告成。爰卜本月朔日。祗就玅喜庵。延僧設供（云
云）伏願
弘慈灼鑒。
慧力護持。倘不大謬於
聖言。尚求
陰導其流布。俾普天含識。共遊一六之門。率土孕靈。
同躋圓通之域。弟子道開不勝翹誠悚慄之至。
謹意。

No. 303
<sarticle>楞嚴說通卷一</sarticle>

巴郡居士非眼劉道開纂述
成都沙門離指方　示鑒訂
大佛頂如來密因修證了義諸菩薩萬行首楞嚴經
大佛頂三字。若據他經。即是佛身三十二相中之
無見頂相也。若據經顯義。是指菩提涅槃元清淨
體如來藏心言也。由此心體。含吐十虗。彌綸萬有。
為大覺最尊最勝之頂法也。如來密因修證了義
者。不變名如。隨緣為來。小乘如而不來。凡夫來而
不如。唯我大覺。亦如亦來。故名如來。獨知獨見之
謂密。出生聖果之謂因。磨鍊治習之謂修。忘心默
契之謂證。無不究盡之謂了。不落言思之謂義。謂
大覺依此頂法為因。而實修實證。障盡惑空。因窮
果滿。能事已畢。更無餘事。一義皆了。更無餘義。故
曰如來密因修證了義也。諸菩薩萬行首楞嚴者。
首楞嚴。此云究竟堅固。謂始從乾慧。以至等覺。皆
以此頂法為因。而修萬行。分斷無明。分證真理。上
歷聖位。踏佛階梯。以至事事得成堅固也。除諸佛
菩薩。其餘出世小果。治世聖賢。雖亦各有悟入。依
稀彷彿。窺見一班。類皆坐在相似覺中。以不能空
五蘊。銷六根。盡五住。超二死。未超心量。未至圓極
故也。經者。常也。作終古之常規。為佛燈之後焰故
也。○一大。二佛頂。三如來密因。四修證了義。五諸
菩薩萬行。六首楞嚴。七經也。第一大者。稱讚之詞。
具洪濶。包含周徧。眾多。深奧。元始。恒常。超勝。八義。
二佛頂者。法華為佛全身。此經為如來頂。顯斯經
為法華中精要之義也。三如來密因者。如為本覺。
來為始覺。本始究竟。名如來也。曰密因者。取如來
在凡夫時。於六根門頭。頓悟圓湛不生滅妙明真
心。此心為四科七大根本實性。具足三如來藏。全
體大用。本來是佛。豈惟但是因性。亦乃即是果性。
以諸如來無別所證。乃至證時。更無毫髮增添。所
謂從初發心。即成正覺也。所以為最密者。以此即
是二根本中真本。所謂識精明元。菩薩涅槃。元清
淨體。佛言一切眾生。不成無上菩提。皆為不達此
本。錯亂修習。至後偈中。又言常不開演。足顯根中
所具如來藏性。乃是難測難知。最深最密之法。經
文首從請定。至四卷身意輕安。得未曾有。即此密
因也。然此一段。即是阿難所請三名中妙奢摩陀。
以此三如來藏性。即是自性本定。而頓悟了達於
<pb n="395"/>
茲者。即微密觀照故也。四修證了義者。以前段全
彰自性本具。天真現成。然既曰密因。豈礙修證。是
故雖歆藏性之已知。更喻華屋之未入。由是開决
定義門。示解結次第。葢必解六結而越三空。方為
了義之修。獲二勝而發三用。方為了義之證。然謂
之了義者。有二義。一者。用根不用識故。葢用識。則
以生滅為本修因。如蒸沙作飯。畢竟不成常住菩
提。故非了義。用根。則以不生滅性為因地心。如依
金作器。决定能成無上菩提故。為了義。又用根已
為了義。而特選耳根。更為。了義中之了義。以其超
二十四聖而獨妙。為十方三世諸佛一路涅槃之
要門也。二者。從性起修。因該果海故。葢依密因無
修證果海中。不妨幻修幻證。故修而無修。非事相
之染修。證而無證。非新成之實證。故為了義。而非
不了義也。經文自四卷後半。請華屋之門。直至七
卷前半百靈護呪。即此了義也。然此一段。即是阿
難所請妙三摩提。以此耳根圓通。為第一如幻三
摩提故也。五諸菩薩萬行者。諸菩薩。即本經分證
諸聖五十五位之數也。萬行者。即諸位中歷修之
行。如十信。十住。十行。十迴向。四加行十地。以至等
覺。其行應無有量也。此之萬行。躡前了義。而更進
深玄。要之根抵於三如來藏。而歸極於無障礙法
界。經文自七卷後半阿難請位。至末結經名以前。
即此萬行也。此一段。即阿難所請三名中妙禪那
也。六首楞嚴者。大定之總名也。圓含上三別目。而
為一定全體。當知此定逈不同於常途止觀。葢常
途止觀。全屬功夫。此則不爾。涅槃經。佛自釋首楞
嚴云。一切事究竟堅固。而古德即明其徹法底源。
不動不壞。細詳其旨。分明取自心本具為首楞嚴。
何曾取起心對境止觀為定哉。七經者。是諸經通
題。至於文詞之妙。本於如來精義巧辨。而加以房
相潤色之工。極為華藻流麗。妙含無盡。觀者研味。
自當得之。○賀中男云。經中見猶離見。見不能及。
大佛頂也。得元明覺不生滅性。為因地心。即密因
也。如幻三摩提。彈指超無學。即修證了義也。二十
五圓通。五十位真菩提路。即諸菩薩萬行也。○大
定有三義。一曰。此是妙定。正以本性自具。天然不
動。不假修成。總在迷位動中。其體本然。故稱為妙。
不然。何以為徹法底源。不動不壞之定哉。據此。則
凡不即性。而別取功夫為止觀者。皆不妙之定也。
二曰。此是圓定。正以此定不但獨取自心不動。乃
統萬法萬事。皆悉本來不動。為一定體。不然。何以
為一切事不動不壞之定耶。據此。則凡不兼萬有。
而獨制一心者。皆不圓之定也。三曰。此是大定。正
以此定縱在迷位。尚本不曾動搖。開解之後。豈有
出退。當知此定自發解起行之後。直至歷位成佛。
終無退出。何況有壞。不然。何以為究竟堅固之定
耶。據此。則凡有入住出。縱經長時。皆不為大定也。
一經科為三分。一序分。二正宗分。三流通分。
<other>○序分第一（有通序別序）</other>
如是我聞。一時。佛在室羅筏城祇桓精舍。與大比丘
眾千二百五十人俱。皆是無漏大阿羅漢。
序經之意若曰。如是之法。我從佛聞。彼一時也。佛
在舍衛城。祇陀太子林中。須達布金精舍。與大比
丘眾。千二百五十人俱。此諸人者。皆是無欲漏。無
有漏。無無明漏。回心大阿羅漢。而非定性聲聞可
比者。
佛子住持。善超諸有。能於國土。成就威儀。從佛轉輪。
妙堪遺囑。嚴淨毗尼。弘範三界。應身無量。度脫眾生。
拔濟未來。越諸塵累。
試以大阿羅漢之德言之。以言其自利也。安住如
來宮殿。掌握如來法印。能行法王令。能紹法王位。
謂之佛子住持。而於欲有。色有。無色有。則善超之。
<pb n="396"/>
葢小乘以出三界為超。不名為善。今則即三界而
出三界。非若昔日之畏三界如牢獄也。自利之德
如此。以言其利他也。能於十方國土。成就三千威
儀。成就已。亦成就人。非若昔日之躭寂滅。而不肯
成就眾生也。又能助揚佛化。轉大法輪。荷擔家業。
妙堪如來付託之遺囑。非若昔日之不堪受是法
也。又能身嚴心淨三聚之戒。言為世法。行為世則。
而大範乎三界焉。非若昔日之戒有漏缺。不能為
法於三界也。又能應身無量。度脫眾生。非若昔日
之膠柱鼓瑟。無方便也。于以拔濟未來眾生。墮見
刺者拔之。溺欲泥者濟之。使之超越乎污根之塵。
牽心之累。而不落陷穽焉。非若昔日之唯為一身。
如獐獨跳也。利他之德如此。此之謂迴心佛乘之
大阿羅漢也。○鍾伯敬疏云。嚴淨毗尼一語。該上
下文義。毗尼。戒律也。在身曰嚴。在心曰淨。六卷之
四清淨明誨。七卷之安立道場。總躡於此。見善超
諸有。及弘範三界。數句。皆以此為根本。葢以此經
以戒為重故也。
其名曰。大智舍利弗。摩訶目健連。摩訶拘絺羅。富樓
那彌多羅尼子。須菩提。優波離沙陀等。而為上首。
其名維何。曰大智舍利弗。此云鶖子也。曰摩訶目
健連。此云採菽氏也。曰摩訶拘絺羅。此云大膝。即
舍利弗之舅長爪梵志也。富樓那彌多羅尼子。此
云滿慈子也。曰須菩提。此云空生也。曰優波離沙
陀。此云塵性空也。是諸羅漢。各有過人之能。出人
頭地。故為上首焉。○法華言授記成佛。却從二乘
說來。而卒於一乘。故開經歎德。先言聲聞。而後及
於菩薩。楞嚴言最初方便。揀却二乘聲聞緣覺。直
斥之為錯亂修習。列於十種邪見之末。葢楞嚴始
終止談上乘。不及其餘。故歎德處。直從無漏大阿
羅漢說起。已是極頂之談。法華如宰相功成身退。
追敘其作秀才孝廉。假途託迹之由。楞嚴如蒙養
初學。其父師便教以立志作宰相。勿令豫作秀才
孝廉之想。所謂修證了義也。
復有無量辟支無學并其初心。同來佛所。屬諸比丘
休夏自恣。十方菩薩。咨决心疑。欽奉慈嚴。將求密義。
即時如來。敷坐宴安。為諸會中。宣示深奧。法筵清眾。
得未曾有。迦陵仙音。徧十方界。恒沙菩薩。來聚道場。
文殊師利。而為上首。
不特此也。又有無量獨覺緣覺之辟支。真窮惑盡
之無學。并其研真斷惑之初心。同來佛所。不謀而
至。不約而親焉。是時也。適當諸比丘九旬坐夏。日
滿解制。恣其自陳。以考九旬德業之日。十方菩薩。
恣問決通心之所疑。欽奉如來攝物之慈。折物之
嚴。且將更求密修密證之了義焉。即時如來。敷展
坐具。宴然安居。為諸會中。宣示幽深秘奧之法。于
是法筵清淨之眾。皆聞所未聞。而得未曾有。似迦
陵鳥之仙音。徧徹十方世界。恒沙菩薩。聞如來音
聲。皆來聚集道場。文殊師利。而為上首。葢此菩薩。
表根本智。為擇法眼也。○休夏自恣者。比丘當初
夏時。即結制禁足安居。不令乞食名休夏。亦名坐
蠟。自恣者。是期滿解制之日。即七月十四十五十
六三日也。自知有過。恣其自陳。自不知過。恣任僧
舉。正是嚴淨毗尼之義。益顯戒為重矣。
時波斯匿王。為其父王。諱日營齋。請佛宮掖。自迎如
來。廣設珍羞無上妙味。兼復親延諸大菩薩。城中復
有長者居士。同時飯僧。佇佛來應。佛勅文殊。分領菩
薩及阿羅漢。應諸齋主。
于是有舍衛國勝軍王。為其父王諱日營齋。請佛
於宮掖之中。自己迎接如來。廣設珍羞無上之妙
味。敬之至也。又敬師及弟。兼復親延諸大菩薩。而
城中復有福德俱隆之長者。清淨自居之居士。同
時飯僧。佛以不能遍及也。乃勅文殊。分領菩薩。及
<pb n="397"/>
阿羅漢。應諸齋主。以慰眾心焉。通序竟。
唯有阿難。先受別請。遠遊未還。不遑僧次。既無上座
及阿闍黎。途中獨歸。其日無供。即時阿難。執持應器。
於所遊城。次第循乞。心中初求最後檀越。以為齋主。
無問淨穢剎利尊姓及旃陀羅。方行等慈。不擇微賤。
發意圓成一切眾生無量功德。
諸弟子既已分應齋主矣。唯有阿難。自恣之前。先
受別方之請。遠遊未還。無暇列於眾僧之次。當其
遠出既無上座。及阿闍黎。而防閑軌範之無人。及
途中獨歸。不列僧次。則是日無供矣。即時阿難。乃
執持應量之器。於所遊城。挨門而乞。心中初求最
後檀越。未曾飯僧行施者。以為齋主。無問或淨或
穢。自剎利之王家。以至旃陀羅之屠家。方行我平
等之慈。不擇微賤。惟發意圓成一切眾生無量之
功德焉。殊不知纔有求心。便有分別。既有分別。便
有淨穢。有貴賤。安能一目平等視之哉。故知初求
二字。便是阿難走作處也。
阿難已知如來世尊訶須菩提及大迦葉為阿羅漢
心不均平。欽仰如來開闡無遮度諸疑謗。經彼城隍。
徐步國門。嚴整威儀。肅供齋法。
所以發意行乞者何也。葢阿難已知如來世尊。曾
訶須菩提。及大迦葉。皆為阿羅漢。一則捨貧從富。
一則捨富從貧。而不均平。今我欽仰如來昔日之
語。故發是意。一以開闡平等無遮無礙之慈。一以
度眾人生疑生謗之口。葢專向貧家。則富者疑。專
向富家。則貧者謗也。惟其如是。故於高門懸薄。次
第循乞。經彼城外之隍。徐步國門之內。嚴整威儀。
而肅恭齋法焉。觀此行履。便是可入淨。而不可入
穢。可入佛。而不可入魔。可比丘。而不可菩薩。視金
剛經中。如來著衣持鉢。入舍衛城乞食舉動。自然
中節。毫無勉強。不啻天淵之隔矣。
爾時阿難。因乞食次。經歷婬室。遭大幻術摩登伽女。
以婆毗迦羅先梵天呪。攝入婬席。婬躬撫摩。將毀戒
體。
爾時阿難。因乞食之次。既無揀擇。不覺經歷婬女
之室。遭大幻術摩登伽。此云本性妓女者。用金頭
外道所傳先梵天呪。攝入婬席。婬躬逼近撫摩。將
毀戒淨之體焉。由尊者求心未歇。作意未忘。心未
曾平。見何曾等。乃欲平等行慈。竟遭毒手。故知非
得事事無礙者。斷不能入泥入水。平等行慈矣。○
鍾疏云。阿難所發之心。正是耻小慕大。宛然方等
法相。如人出門應舉。期中首選。中途遇盜。遇盜自
遇盜。首選自首選。豈可以遇盜之故。云不當期首
選耶。
如來知彼婬術所加。齋畢旋歸。王及大臣長者居士。
俱來隨佛。願聞法要。於時世尊。頂放百寶無畏光明。
光中生出千葉寶蓮。有佛化身。結跏趺坐。宣說神呪。
勅文殊師利。將呪往護。惡呪銷滅。提獎阿難及摩登
伽。歸來佛所。
如來方在王宮。如彼婬術所加。阿難有難。於是齋
畢速歸。王及大臣。長者居士。見佛不遑說法。異乎
常儀。故俱來隨佛。願聞法要。於是世尊。頂放百寶
無畏光明。無善不具。故曰百寶。無惡不摧。故曰無
畏。光中出生千葉寶蓮。示此智光。為萬行之本也。
有佛化身。結跏趺坐。示此智光。為諸佛之母也。佛
不自說呪。令化佛宣說神呪。示此呪心。是不動智。
必是不動佛說也。乃勅文殊師利大智慧人。將呪
而往。以此呪力。加之婬根。如湯銷氷。如明破暗。故
令摩登婬火頓歇。阿難戒體如初。提撕獎勸。歸來
見佛焉。此上別序也。序分竟。
<other>○正宗分第二</other>
大科為二。一是菩提涅槃根本。一是生死流轉
根本。
<pb n="398"/>
初科復分為四。一見道分。二修道分。三證道分。
四結經分。
阿難見佛。頂禮悲泣。恨無始來一向多聞未全道力。
殷勤啟請十方如來得成菩提妙奢摩他三摩禪那
最初方便。於時復有恒沙菩薩及諸十方大阿羅漢
辟支佛等。俱願樂聞。退坐默然。承受聖旨。
此下見道分也。古人得一指頭禪。終身用之不盡。
阿難歷劫憶持如來秘密妙嚴。不能免離摩登伽
難。故知博學多聞。若不真修實證。盡落鬼家活計。
及對境風一吹便倒。皆由平日學力有餘。道力不
足。故因誤墮而陡然發憤。正如蘇季敝裘還鄉。不
得不刺股揣摩。以圖卿相也。阿難既見如來。頂禮
悲泣。恨無始來。一向多聞。未全道力。此一恨字。便
是獲法身之前矛。向後悲淚痛責。皆從此恨流出。
故道人不可無此一恨也。從外入者為多聞。從內
出者為道力。道力未全。多聞何益。於是殷勤啟請。
十方如來。得成菩提之果覺。必用妙奢摩他。三摩。
禪那。最初方便之因心。梵語奢摩他。此云止。梵語
三摩。此云正定。或翻等持。梵語禪那。此云靜慮。此
三者。是大定之共名。而首楞嚴王。即此三名之總
目也。意謂此大定之名。我已熟聞。但不曾悟。不曾
修。不曾證。不得其用。故為魔力攝持。不能自脫。始
信多聞無益於己。然我雖蒙如來授記作佛。若不
修因。終難得果。十方如來。悉由此三。得成正覺。不
知如來最初用何方便。何由而得開悟。何由而得
證入也。於是復有恒沙菩薩等。俱願樂聞。退坐默
然。承佛聖旨。○按佛下答奢摩他者。葢取本具不
動搖。不生滅。周圓之心。開解照了為義。即正因佛
性。略兼了因。為奢摩他體。乃性具即定之慧也。三
摩提者。葢即攝前開解性定。而契入之。行起解絕。
寂定為義。即正因佛性。略兼緣因。為三摩提體。是
性具即慧之定也。禪那者。葢即於契入之後。深位
之中。雙躡前之定慧。中中流入。歷位漸證。至於究
竟為義。亦即於正因佛性。略兼緣了二因為禪那
體。乃性具雙融之定慧也。當知三名下。各有最初
方便。如奢摩他中。以悟見是心為初方便。而以了
識非心為最初方便。三摩提中。以反聞自性為初
方便。以入道場為最初方便。禪那中。以十信為初
方便。以乾慧地為最初方便。是則見道一分。為答
奢摩他。修道一分。為答三摩。證道一分。為答禪那。
今經三處。顯然各有單標三名。遵佛明言。判佛文
義。不易之定論也。○正脉懸示云。三者決定不用
天台止觀。以見道一分。原是如來開示眾生本有
真心。性具妙定。始自眼根指出。展轉通貫萬法。仍
令圓悟萬有。總一如來藏性。顯其未及加修。而人
人早先具此楞嚴妙體。但惟教其悟明此之性海。
以為後文圓通入處而已。本不曾立觀門。教修習
也。而諸家瞢然。強安三觀。則是前文全說修門。何
阿難又有華屋之喻哉。當知斯經所以大異於眾
典者。正以其指心在根。斯定之所以大異於諸定
者。由說自性本定也。若謂前文是說修門。全障性
定。且有礙後耳門妙修。全無用處矣。故知阿難所
請奢摩他等。乃是大定之共名。又於奢摩他上。加
一妙字。正簡不妙。良以諸乘皆言定。不簡則濫彼
諸定故也。是則自性本定。不取修定明矣。諸師於
未指耳行之前。預立三觀。以雜亂人心。譬如國王
將有事於東征。遣一使臣。宣傳勅命。召集諸將。宣
示廟謨。使臣妄傳諸將。速往西征。久之。王問諸將
何以不至。使臣對以彼日傳命。西征久矣。王大震
怒。深怪使臣。錯傳此命。此亦如是。佛欲專令行人
修耳根圓通。如王將有事於東征也。乃先開其妙
解。令悟根性。以為圓通入處。如王先欲宣示廟算
神謀。以決東征之勝也。註家於未說圓通之前。輙
<pb n="399"/>
立三觀。令其修習。如使臣妄傳王命。指東為西也。
嗟今沿習既久。業楞嚴者。無不搜索三觀。但是借
經為敲門瓦子。而正惟發明天台止觀而已。畢竟
令觀意獨明。而經意障盡。何迷錮支離。一至於是
哉。○鍾疏云。奢摩佗。常翻寂靜。三摩。翻觀照。禪那。
翻寂照不二。請詞冠以妙字。乃妙奢摩佗。妙三摩。
妙禪那也。妙則舉一即三矣。故後文或單說三摩。
直以三摩為大定也。或單舉奢摩佗。例亦如是。舊
解分配天台三止觀。而正脉駁之。致天台後裔。操
戈不已。予謂楞嚴時。未有天台。縱使義合。止可取
以為證。豈可徑以天台作楞嚴正解也。
佛告阿難。汝我同氣。情均天倫。當初發心。於我法中。
見何勝相。頓捨世間深重恩愛。
阿難既請大定。為成佛之因矣。世尊即當答之如
何是奢摩他。如何是三摩。如何是禪那。不如是答。
而反詰其最初發心者何居。葢妙之一字。是如來
自證法門。向人輕吐不得。且阿難正當初發憤時。
又不可即施峻厲法藥。故先逆探其病源。而安慰
之曰。汝我同氣。情均天倫。非他人可比。夫他人請
問。亦必盡情吐露。豈有天倫同氣。而反不盡情向
汝道者哉。但汝問我成道最初方便。我却問汝出
家最初發心。夫世間至恩至愛。莫如父母。而汝當
初發心。於我法中。有何所見。頓將深恩重愛。一時
割捨。而投我出家乎。先德云。末後牢關。不離最初
一句。故阿難如是問。世尊亦如是答之。
阿難白佛。我見如來三十二相。勝妙殊絕。形體映徹。
猶如琉璃。常自思惟。此相非是欲愛所生。何以故。欲
氣麤濁。腥臊交遘。濃血雜亂。不能發生勝淨妙明紫
金光聚。是以渴仰。從佛剃落。
此初陳眾生知見也。阿難承問。而白佛言。如來問
我見何勝相乎。我見如來三十二相。勝妙殊絕。形
體映徹。猶如琉璃。我常自思維此相非是世間欲
愛所生。何以故。欲氣麤濁。腥臊交遘。濃血雜亂。安
得發生三十二相之勝淨。琉璃映徹之妙明。而同
紫金光聚乎。以我見相。合我思維。生渴仰心。是以
頓捨恩愛。而從佛剃落也。阿難被世尊一問。將底
蘊盡情吐出。却被三十二相。一時換却眼睛。豈知
能見所見。皆屬依他。盡是虗妄耶。又從見相處。用
心思惟。分淨分染。生愛生憎。厭麤濁而欣淨明。皆
是識心分別計度。夫染相不忘。故為魔轉。淨相不
忘。又為佛轉。雖魔佛有異。淨穢差殊。無非知見立
知。總是合塵背覺而已。○此中所說見相。是三細
中之轉現。思惟。即六麤也。為一經之發脉。故下文
先破六麤。次顯三細。次顯如來藏心。次第紬繹。方
見深旨也。○三細者。即根本無明之惑也。一業相。
即從真起妄初動之相也。二見相。見初動之相也。
亦名轉相。謂依初動之業識。轉成能見之相也。三
境界相亦名現相。由前轉相。則境界妄現也。六麤
者。一智相。二相續相。三執取相。四計名字相。五起
業相。六業繫苦相也。又三細者。一自證分。二見分。
三相分也。
佛言。善哉阿難。汝等當知。一切眾生。從無始來。生死
相續。皆由不知常住真心性淨明體。用諸妄想。此想
不真。故有輪轉。
此雙標真妄為一經之綱宗也。如來見阿難說見
相。說思惟。討得𣠽柄在手。遂姑縱之曰。善哉。阿難。
汝見三十二相。便能割愛出家。豈非世間决烈大
丈夫事。何善如之。第此一念厭染愛淨。正是眾生
知見。正從發潤二種無明流出。生死相續。皆由於
此。汝等當知。一切三界眾生。從無始劫來。生生死
死。死死生生。相續不絕。非有他故。皆由不知常住
真心性淨明體。統此一心。在紛擾而不變異曰常。
在生滅而無去來曰住。在幻妄而不爛壞曰真。在
<pb n="400"/>
萬法而不動搖曰性。在污濁而不染曰淨。在欲氣
而不昏曰明。汝等有此心體。勝淨妙明。本周法界。
而不知。反認如來勝淨妙明形體映徹之相。以為
奇特。而生渴仰。非妄想而何。由汝日日所用者。皆
用此妄想。此想不是汝之常住真心。是汝生死根
本。汝乃錯用此心。認賊為子。故有生死輪轉耳。○
如說云。阿難慕佛妙定。而此妙定非識心所修。必
須先悟此識非心。別求真心。故下文由淺入深。漸
次開示。自此至卷末。總是破妄顯真。然有畢竟破
者。如說鍮石非金。破盡不用也。有不畢竟破者。如
說鑛中有金。欲其銷出真金。因顯而破也。經中於
識。全破其妄。譬說鍮石非金也。于根。多顯其真。少
破其妄。譬說鑛中有金。不可離鑛而覔金也。于陰
入處界。一一妄破顯真。則鍮不能混金矣。于七大。
全顯其真。則純金而非鍮矣。
汝今欲研無上菩提真發明性。應當直心詶我所問。
十方如來同一道故。出離生死。皆以直心。心言直故。
如是乃至終始地位中間。永無諸委曲相。
此勉其直心答問也。汝既欲研究無上菩提。真欲
發明自性。應當真心吐露於我。有疑直問。有問直
答。不得半吞半吐。藏頭露尾。若爾。便成委曲相矣。
彼十方如來。同一道故。出離生死。皆以直心。內心
既直。外言亦直。心言既直。內外一如。如是乃至終
於妙覺。始於乾慧。地位中間。永無諸委曲相。則生
死可以直超。妙莊嚴海。可以直入矣。○淨明經云。
直心是道場。先德云。擬心思量。早是曲了。臺山婆
子。見人問路。便云。驀直去。若有一毫委曲。便落眾
生知見。即遭枝岐。下文云。狂心自歇。歇即菩薩。此
直路也。不成菩提。乃至別成聲聞緣覺。及外道天
魔者。此曲路也。
阿難。我今問汝。當汝發心。緣於如來三十二相。將何
所見。誰為愛樂。阿難白佛言。世尊。如是愛樂。用我心
目。由目觀見如來勝相心生愛樂。故我發心。願捨生
死。
此細審眾生知見也。尊者索頭。已在世尊手裡。故
捻定見相發心。重翻問端曰。阿難。我今問汝。當汝
發心。緣於如來三十二相時。將甚麼物去見。生渴
仰時。又是誰去愛樂。尊者若向此處。識得誰何二
字。一生參學事畢。爭奈不分緇素。信口答云。如是
觀見愛樂。用我心目。由目觀見如來勝相。心生愛
樂。故我發心。願捨生死。而投佛出家耳。豈知目即
眼根。心即意識。眼見心知。便是眾生知見。生死根
本耶。○此承見相發心。出心目二字。以為談經之
柄。下文重重開示。不過翻眾生知見。為佛知見耳。
佛告阿難。如汝所說。真所愛樂。因於心目。若不識知
心目所在。則不能得降伏塵勞。譬如國王為賊所侵。
發兵討除。是兵要當知賊所在。使汝流轉。心目為咎。
我今問汝。唯心與目。今何所在。
此細審眾生知見所生處也。由阿難認定見者是
眼。愛者是心。不知生死顛倒。正坐於此。故世尊就
上一拶。鞠其所起之處。乃告阿難。汝既認愛樂三
十二相者是心。見三十二相者是目。便當識此心
目所在。若不識知心目所在。則不能得降伏染污
之塵。擾亂之勞。且汝認心認目。已著賊了。譬如國
被賊侵。發兵討除。要先知賊所依之處。然後塞其
去路。絕其資糧。搗其巢穴。斬其首級。則邊境肅清。
烽烟自息。今使汝流轉生死。不由外物。元是自己
家親作祟。自劫家寶。若欲以奢摩他神兵除之。必
先知其處所。我今問汝。唯汝能知之心。與能見之
目。今何所在乎。由尊者病根深厚。故世尊將其病
源。一一審究明白。方始對𤵁發藥也。○雖心目雙
舉。而意惟破心。非心目並破也。緣此雙徵微意難
知。以致諸家誤謂破心之後。次當破目。遂將顯見
<pb n="401"/>
之旨。盡成破見之宗。千載迷根。實基於是。豈知根
識元不相離。而眼中見性。即是菩提真本。亦即奢
摩他體。眾生日用不知。但惟認識為心。隨識輪轉。
甚可哀憐。故佛雙舉。以觀阿難取何為心。阿難果
但以見為眼。而終取愛樂為心。于是極破非心之
後。所指妙明之心。依舊即此能見之性而已。豈有
他哉。○鍾云。經文明言使汝輪轉。心目為咎。故問
惟心與目。今何所在。則如來所徵之心。乃賊也。非
心也。妄心也。非真心也。既謂之賊。則宜不知所在。
如人為盜所劫。豈能知盜之所往所在。而為之巡
緝乎。阿難此時。若真知妄心為賊。則自然答以不
知所在。而直請真心矣。惟其受用妄心。極力護庇。
見如來指之為賊。口雖不言。心却不信。歷歷指其
七處所在。若云既有所在。豈可遽謂之賊乎。觀後
文云。行諸一切難行法事。皆用此心。又云現以緣
心。[ㄠ-ㄙ+?]所瞻仰。則曲護妄心。認賊為子之本情。乃始
招出。佛歷言無有是處。而後文直斥云。此非汝心。
正言此心之為賊而非子。不必求其所在也。若是
常住真心。則在七處亦可。不在七處亦可。無在而
無不在亦可矣。舊解不曰破心。而曰徵心。謂三如
來藏。亦不能加於七處之外。是以所徵者。即為常
住真心也。似是之言。叛經不小。○賀云。七處破心
猶云七處破識。非謂此識果有一定處所。阿難不
知。而佛獨知之也。正以此識本無處所。眾生迷為
有處。故隨執隨破。節節欲其悟此識本無處所。而
令其疑此妄識耳。
阿難白佛言。世尊。一切世間十種異生。同將識心。居
在身內。縱觀如來青蓮華眼。亦在佛面。我今觀此浮
根四塵。祗在我面。如是識心。實居身內。
此是尊者初呈槍法執心在內也。阿難白佛言。世
尊。一切世間十二生中。除了無色。以其空散而無
身相。又除無想。以其土木而無心相。其餘十種異
生。有身心相者。同將識心。居在身內。且我縱觀如
來明淨修廣如青蓮華瓣之眼。亦在佛面。我今觀
此肉眼粗浮之根。日雜色香味觸之四塵者。祗在
我面。是則自聖至凡。莫非眼在外。而心在內矣。我
寧不知如是識心。實居我身之內乎。尊者雖是伶
牙俐齒。旁若無人。殊不知腦門已是著地。即今三
尺童子。試問其心。即以手指胸。而曰在內者。此由
父母胎中受形之始。吸取赤白二滴為身。便有此
執。不待教而自能。謂之俱生無明。亦謂之堅固妄
想。故牢執此身。為心之宅舍。若瓶鵞井蛙。終不能
出。更不知身反在於心中。若大海之一漚也。故尊
者亦同此計。若使尊者向心目所在一問處。識得
地頭。便與世尊把手共行。優游覺海。安得復有下
文種種妄執耶。○只此一計。凡一切眾生。所以囚
繫胎獄。挃梏肉身。乃至三塗汩沒。受無量苦。展轉
不能自脫者。皆由於此。世間邪師。猶言身為房舍。
心是主人。甚可病哉。○鍾云。心在身內。乃一切眾
生尋常所執。所謂昏擾擾相。以為心性。一迷為心。
决定惑為色身之內是也。餘六。但因佛一時破奪。
逼成轉計耳。
佛告阿難。汝今現在如來講堂。觀祇陀林。今何所在。
世尊。此大重閣清淨講堂。在給孤園。今祇陀林。實在
堂外。阿難。汝今堂中先何所見。世尊。我在堂中。先見
如來。次觀大眾。如是外望。方矚林園。阿難。汝矚林園。
因何有見。世尊。此大講堂戶牗開豁。故我在堂。得遠
瞻見。
尊者執心在內。以為必然。如壯士鼓氣。上冲牛斗。
世尊是一切智人。洞見肺腑。不與分文析句。展疏
牒科。就將目前淺近易了之事以反詰之。令他親
口答出。無處躲閃。然後用法窟法爪。生擒活捉。故
先審定內外之境。告阿難言。汝今現坐如來講堂。
<pb n="402"/>
觀祇陀林。今何所在。阿難答云。世尊。此大重閣清
淨講堂在給孤園。若祇陀林。實在堂外。堂在林中。
林在堂外。則內外之境定矣。次復審定先後之見。
問云。阿難。汝今堂中。先何所見。答云。世尊。我在堂
中。先見如來。次觀大眾。如是外望。方矚園林。先見
內。而後見外。則先後之見。無容紊矣。次復審其見
外之因。問云。阿難。汝矚林園。因何有見。答云。世尊。
此大講堂。戶牖開豁。故我在堂。得遠瞻見。因戶牖
開豁。而得見外。則見非無因矣。世尊三問。尊者三
答。一一皆落世尊綣繢中。向下即用其語以破之。
所謂執子之矛。刺子之盾也。○世尊七處。多以見
發難端。亦含見性是心非眼之意。
爾時世尊。在大眾中。舒金色臂。摩阿難頂。告示阿難
及諸大眾。有三摩提。名大佛頂首楞嚴王具足萬行。
十方如來。一門超出妙莊嚴路。汝今諦聽。阿難頂禮。
伏受慈旨。
此先示大定之體為開佛知見之根本也。阿難始
問妙奢摩他。三摩。禪那。最初方便。世尊反詰其最
初發心。驗其知見是真是妄。而阿難果用識心。取
著有相可見之如來。却迷自己無相可見之真佛。
如來復詰其緣三十二相時。將誰見而將誰愛樂。
尊者答以目見而心樂。如來復徵心目所起之處。
尊者確然執定此心在色身之內。至此。則阿難賊
身已露。贓物現存。無隱諱處。今欲進而破之。爾時
世尊。在大眾中。舒金色臂。摩阿難頂。以示慈愍攝
受之意。告示阿難。及諸大眾。有三摩提。名大佛頂
首楞嚴王。具足萬行。十方如來。一門超出妙莊嚴
路。汝今諦聽。意謂此大佛頂。周徧含容。無法不具。
無行不圓。然不可以知知。不可以見見。為菩薩父。
為諸佛母。即我三十二相。皆是此中所現形像。云
何反認此在色身之內耶。今汝欲研無上菩提。開
佛知見。要先識此無見頂相。則不奢摩而自成奢
摩。不三摩而自成三摩。不禪那而自成禪那。謂之
真如三昧。亦名一行三昧。又謂之首楞嚴王。諸三
昧中。最為尊上。菩薩得此三昧。則萬行具足。念念
可以證真常。頭頭可以到究竟。十方如來。依此一
門。超出妙莊嚴果海。不遭枝岐。更無委曲。又何患
畜聞之過誤。道力之不全耶。于是阿難頂禮。伏受
慈旨。○問。此中不標奢摩禪那。而獨標三摩提者。
何故。答。此三摩提。即下文所指大陀羅門。諸三摩
提妙修行路也。奢摩由此而悟。禪那由此而證。故
曰如幻三摩提。彈指超無學。以除此一門。別無修
行之路。即古觀音如來。亦曰從聞思修。入三摩地
也。○三摩提。此云等持。既是諸定共名。亦是全定
總號。不比阿難所請三名中之三摩提。彼是總中
之別也。大佛頂等。方是此定不共之號。一經所說。
全為此定。隨便寄居於此耳。○鍾云。阿難啟請大
定。佛先破其緣心。此是首次破心。問答未竟。急示
以有三摩提云云。葢以鎮壓其乍復之魂。安慰其
初問之意。如窮子見父。先告以家寶。使預知衣食
有地。驚定氣平。然後徐徐推問。以終七破之文。後
詳大定。非惟心腸甚慈。抑亦語次甚妙。一有字可
想。如云汝所請三摩提。已有在此。不須忙也。一門
超出妙莊嚴路。與一門深入相應。一門深入。因也。
一門超出。果也。由大定趨入。故謂之路也。
佛告阿難。如汝所言。身在講堂。戶牖開豁。遠矚林園。
亦有眾生。在此堂中。不見如來。見堂外者。阿難答言。
世尊。在堂不見如來。能見林泉。無有是處。阿難。汝亦
如是。汝之心靈。一切明了。若汝現前所明了心。實在
身內。爾時先合了知內心。頗有眾生。先見身中。後觀
外物。縱不能見心肝脾胃。爪生髮長筋轉脉搖。誠合
明了。如何不知。必不內知。云何知外。是故應知。汝言
覺了能知之心住在身內。無有是處。
<pb n="403"/>
此破心不在內也。佛又重伸問難。而告阿難。如汝
所言。身在講堂。戶牖開豁。然後遠矚園林。亦有眾
生。在此堂中。不見如來。先見堂外者乎。阿難答言。
世尊。在堂不見如來。而能見林泉者。未之有也。佛
言。阿難。今汝所計。即是在堂不見如來。而能外見
林泉者矣。何以故。若汝靈知之心。在六根門頭。明
明不昧。了了常知。而汝現前所明了心。實在身內
者。爾時先合了知身內之物矣。可有眾生。先見身
中腑臟。而後方觀外物者乎。夫心肝脾胃。身中之
最深者。容許不見可也。至於爪生髮長。筋轉脉搖。
身中之膚淺者。誠合明了矣。如何深淺都不知耶。
若汝心靈。必不能內知。云何又能知外耶。不內知
而知外。此與在堂不見如來而能外見林泉者何
異。吾于必不內知。而知此心决定不在身內矣。是
故應知。汝言覺了能知之心。住在身內。無有是處。
○只此一破。有緣者。即當驚悟絕倒。非佛妙典。何
常聞於他書有說心不在身中者乎。奇哉。真獅子
吼也。○心肝脾胃。深處也。爪生髮長。筋轉脉搖。較
淺。然總屬身中之物。
阿難稽首。而白佛言。我聞如來如是法音。悟知我心
實居身外。所以者何。譬如燈光然於室中。是燈必能
先照室內。從其室門。後及庭際。一切眾生。不見身中。
獨見身外。亦如燈光居在室外不能照室。是義必明。
將無所惑。同佛了義。得無妄耶。
此第二執心在外也。阿難稽首。而白佛言。我聞如
來如是法音。今悟知我心。果不在內。實居身外。所
以者何。請以燈喻。譬如燈光。若是然于室中。則是
燈必能先照室內。而從其室門。後及庭際。漸次照
去。亦猶心居身內。必先見。內而後見外也。今一切
眾生。既不見身中。而獨見身外矣。是則亦如燈光
居在室外。則不能照室也。是義決然明白。將無所
疑惑。而同佛了義之談。得無謬妄耶。
佛告阿難。是諸比丘。適來從我。室羅筏城。循乞摶食。
歸祇陀林。我已宿齋。汝觀比丘一人食時諸人飽不。
阿難答言不也。世尊。何以故。是諸比丘。雖阿羅漢。軀
命不同。云何一人能令眾飽。
世尊是大手宗匠。左來左轉。右來右轉。這邊那邊。
無可不可。在內在外。皆可掃除。亦將一喻相詶。所
謂投桃報李。得馬還牛也。佛告阿難。是諸比丘。適
來從我於室羅筏城。循乞形段之食。及歸祇陀林。
我已宿齋矣。汝觀此比丘。當一人食時。可使諸人
盡飽不。阿難答言。不也。世尊。何以故。是諸比丘。雖
皆是阿羅漢。子縛雖盡。果縛尚存。不能合眾人為
一體。安能一人食。而令眾人飽也。
佛告阿難。若汝覺了知見之心。實在身外。身心相外。
自不相干。則心所知。身不能覺。覺在身際。心不能知。
我今示汝兜羅綿手。汝眼見時。心分別不。阿難答言。
如是世尊。佛告阿難。若相知者。云何在外。是故應知。
汝言覺了能知之心住在身外。無有是處。
此正破心不在外也。佛告阿難。若汝覺了知見之
心。實在身外者。夫身心相外。則彼此了不相干。故
應心所知者。身不能覺。身所覺者。心不能知。如阿
羅漢之軀命不同。彼不飽此。此不飽彼矣。我今示
汝兜羅綿細香霜色之手。汝眼見時。心分別是手
否。阿難答言。如是。世尊。我眼見時。心分別也。佛告
阿難。眼見是身之知。心分別是心之知。二知同時。
曾無兩體。與阿羅漢之分彼分此者不同。即此相
知。云何乃判心在身外耶。是故應知。汝言覺了能
知之心。住在身外。無有是處。阿難點個紙燈與世
尊相見。却被世尊一吹頓滅矣。
阿難白佛言。世尊。如佛所言。不見內故。不居身內。身
心相知不相離故。不在身外。我今思惟。當在一處。佛
言。處今何在。阿難言。此了知心。既不知內而能見外。
<pb n="404"/>
如我思忖。潛伏根裡。猶如有人取琉璃椀合其兩眼
雖有物合而不留礙。彼根隨見。隨即分別。然我覺了
能知之心。不見內者。為在根故。分明矚外無障礙者。
潛根內故。
此第三計潛根也。阿難白佛言。世尊。如佛所言。不
見內故。不居身內。身心相知。不在身外。內外不成。
我今思惟。當在一處。佛言。處今何在。阿難言。此了
知心。既不知內。而能見外。如我思忖。殆潛伏眼根
裡乎。猶如有人。取琉璃椀。合其兩眼。雖有物合。而
不留礙。彼眼根隨見。隨即分別。今以琉璃喻眼。以
眼喻心。琉璃合眼。而不礙眼見。與眼分別。如眼根
合心。而不礙心見。與心分別也。然我覺了能知之
心。不見內而見外者。豈無故哉。既已在根。根非在
內。宜乎其不見內也。既潛根內。根如琉璃。宜乎其
矚外而無障礙也。是則只一潛根。而從前二義。俱
無繆矣。
佛告阿難。如汝所言。潛根內者。猶如琉璃。彼人當以
琉璃籠眼。當見山河。見琉璃不。如是世尊。是人當以
琉璃籠眼實見琉璃。佛告阿難。汝心若同琉璃合者。
常見山河。何不見眼。若見眼者。眼即同境。不得成隨。
若不能見。云何說言此了知心潛伏根內如琉璃合。
是故應知。汝言覺了能知之心潛伏根裡如琉璃合。
無有是處。
此正破心不潛根也。世尊將錯就錯。而告阿難。如
汝所言潛根內者。猶如琉璃。彼人當以琉璃籠眼
時。只見山河。亦見琉璃否。阿難言。如是世尊。是人
當以琉璃籠眼時。實見琉璃也。佛乃破之云。汝心
為眼根所合。同琉璃合者。當見山河。何不見眼。喻
中眼見山河。亦見琉璃。法中既是心見山河。亦應
見眼矣。而云何不見哉。若使心能見眼。眼即反為
心家所緣之境。不是能生之根。則汝所計彼根隨
見。隨即分別。義不得成。是犯自語相違之過矣。若
使心不見眼。眼何故又見琉璃。又犯法喻不齊之
過矣。如是。則二俱不成。云何汝計潛伏根內如琉
璃合。是故應知。汝言覺了能知之心。潛伏根裡。如
琉璃合。無有是處。阿難捧出琉璃椀子。與世尊鬪
富。又被世尊碎成虀粉矣。
阿難白佛言。世尊。我今又作如是思惟。是眾生身。腑
臟在中。竅穴居外。有臟則暗。有竅則明。今我對佛。開
眼見明。名為見外。閉眼見暗。名為見內。是義云何。
此第四雙計內外也。初計在內。佛以不見臟腑為
破。次計在外。復招身心相離之難。又計潛根。且乖
琉璃籠眼之喻。阿難乃白佛言。世尊。我今又作如
是思惟。是眾生之身。臟腑在中。竅穴居外。良以有
臟則暗。有竅則明。今我對佛。由有竅則明。故開眼
見明。即應見外。不必責其身心相外矣。由有臟則
暗。故閉眼見暗。即同見內。不必要見心肝脾胃矣。
內外若成。又非獨潛根裡。如此。則可免前三者之
過矣。然不知此義當與不當。葢因三次負墮。故未
敢自信也。○鍾云。由有竅則明。故開眼見明。由有
臟則暗。故合眼見暗。見明即名見外。見暗即名見
內。雖內外並列。乃借見外形見內。仍歸最初在內
之執。故佛下文唯破見內耳。
佛告阿難。汝當閉眼見暗之時。此暗境界。為與眼對。
為不對眼。若與眼對。暗在眼前。云何成內。若成內者。
居暗室中。無日月燈。此暗室中。皆汝焦腑。若不對者。
云何成見。
此破見暗名見內也。佛告阿難。如汝所言。汝當閉
眼見暗之時。此暗境界。為與眼對。為不對眼。此暗
相若與眼對。則此暗相。在汝眼前。云何成得閉眼
見暗。名為見內。若許眼前之暗。即是內之臟腑。即
當不須合眼。但居暗室中。無日月燈光之處。此眼
前之暗。即是汝之三焦六腑矣。然豈有此理哉。若
<pb n="405"/>
此暗相不與眼對。云何眼前又見黑暗。如是。則眼
與暗相。對與不對。皆不成內矣。
若離外見。內對所成。合眼見暗。名為身中。開眼見明。
何不見面。若不見面。內對不成。見面若成。此了知心
及與眼根。乃在虗空。何成在內。若在虗空。自非汝體。
即今如來今見汝面。亦是汝身。汝眼已知。身合非覺。
必汝執言身眼兩覺。應有二知。即汝一身。應成兩佛。
是故應知。汝言見暗名見內者。無有是處。
且汝言見暗為見內者。得無曰。所對之暗。不是外
對身外之暗。乃是內對身中臟腑之暗耶。若離外
見。內對所成。即是眼能反觀矣。既能反觀。即當合
眼開眼。二俱能之可也。今合眼見暗。獨能返觀身
中。當開眼見明。何不返見其面乎。若開眼時。既不
能返觀己面。則合眼時。亦不能返觀身中。而內對
不成矣。若謂開眼見明之時。亦能見面。則此了知
心。及與眼根。皆在虗空中矣。汝本計心仍在內。又
何成在內耶。且心眼既在虗空。則應虗空即是汝
體。汝身反不是汝體矣。汝若執言。離體見面。不妨
仍是自體。即當如來亦離汝體。亦見汝面。亦應是
汝之身耶。且汝心眼既在虗空。已有覺知。則汝此
身。應無知覺。必汝執言。身自有覺。空中之眼。亦自
有知。則汝一身。應有二知。一在虗空。一在己身。既
有二知。則汝一身。應成兩佛。有是理乎。是故應知。
汝言見暗名見內者。無有是處。○單結見內。足見
此計同在內矣。要知計內。計外。計潛根。與雙計內
外。亦未常不是。但阿難執跡生情。故問處句句成
病。世尊隨方解縛。故答處句句成藥。古德云。會得。
則死句皆成活句。會不得。活句皆成死句。神奇化
為臭腐。臭腐復化神奇。實無定法。此上四計。皆因
世尊云何知外一句。鈎動阿難。故尊者捨一執一。
所謂承言者喪。滯句者迷。向後三計。知見已窮。復
牽引世尊所說性相深義。引蔓抽條。妄生計度。不
知是則總是。非則總非也。
阿難言。我常聞佛開示四眾。由心生故種種法生。由
法生故種種心生。我今思維。即思維體。實我心性。隨
所合處。心則隨有。亦非內外中間三處。
此第五計心在隨所合處也。阿難言。前此皆我之
臆見也。我常聞於佛矣。佛昔開示四眾。由心生故。
種種法生。由法生故。種種心生。我今思維。世尊所
說心法相生。即此能思維者。實我心性。此心隨與
那一法合。即隨那一法生。何必定在內外。及與中
間三處乎。不知世尊所謂心法相生。正謂心法皆
從業識變起。同時妄有。如兩束蘆。互相依倚。離心
無法。離法無心。非謂心能生法。法能生心也。尊者
繆認心法相生。故計隨合隨生。先引世尊所說者
為證據。欲以杜如來之口。豈知如來渾身是劍。觸
之即死。毫不容情哉。○阿難亦非謂心必有體。正
謂心無體而能合。合即心之所在。下文正辯有合
者必有體。無體則不能合。無合則無所在也。
佛告阿難。汝今說言。由法生故種種心生。隨所合處。
心隨有者。是心無體。則無所合。若無有體而能合者。
則十九界因七塵合。是義不然。若有體者。如汝以手
自挃其體。汝所知心。為復內出。為從外入。若復內出。
還見身中。若從外來。先合見面。
此正破心不隨合也。佛告阿難。汝今說言。由法生
故。種種心生。隨所合處。心則隨有。所謂合者。如葢
合函。必彼此有體。然後可合。今汝思惟之心。元是
浮想。實無自體。既無自體。則無合處。若謂無體而
能合者。則於十八界外。更加一界。于六塵外。更加
一塵。是皆無體虗名。同于龜毛兔角。憑何義以論
合乎。若有體者。如汝以手。自挃其體。汝所知心。為
復內出。為從外入。若有出入。必有內外。既有內外。
便合見內見外。復蹈前非。豈能隨合而隨生乎。○
<pb n="406"/>
隨合隨有。奔逸昏擾。何異野燒。乃猶認作真心。曲
盡世人迷態。
阿難言。見是其眼。心知非眼。為見非義。佛言。若眼能
見。汝在室中。門能見不。則諸已死。尚有眼存。應皆見
物。若見物者。云何名死。
阿難一聞見內見面之語。反生疑難。意謂眼可名
見。心可名知。見者是眼。心知非眼。今以心為見。恐
不合義。佛破之云。見者眼也。能見者。心也。今且以
汝喻心。以門喻眼。門雖通見。須有門內之汝。而後
有見。若謂眼能自見者。設如汝在室中。即同無汝。
而門能自見否乎。是知眼雖通見。亦須眼處有心。
而後有見。若無有心。而眼豈能見乎。必謂徒眼能
見者。則諸已死。尚有眼存。應皆見物矣。若見物者。
又不名死矣。是則徒眼不見。可見知見皆屬于心
矣。豈可妄分見屬于眼乎。
阿難。又汝覺了能知之心。若必有體。為復一體。為有
多體。今在汝身。為復徧體。為不徧體。若一體者。則汝
以手挃一支時。四支應覺。若咸覺者。挃應無在。若挃
有所。則汝一體。自不能成。若多體者。則成多人。何體
為汝。若徧體者。同前所挃。若不徧者。當汝觸頭亦觸
其足。頭有所覺。足應無知。今汝不然。是故應知。隨所
合處。心則隨有。無有是處。
夫法有定相。心無定體。正如水上葫蘆。按著便轉。
日中寶石。色無定形。安有定體哉。阿難。又汝覺了
能知之心。若必有體者。我且問汝。為復一體。為有
多體。一體者。四肢共一心體也。多體者。四肢各一
心體也。又汝心今在汝身。為復徧體。為不徧體。徧
體者。一心滿于四肢也。不徧者。一心不滿于四肢
也。若四肢共一心體者。則應拔一毛而群毛皆動。
觸一肢而渾身咸覺矣。若渾身咸覺。則挃又應無
定在。若挃有定所。則又不成一體矣。若多體者。則
又成多人。以一人惟有一心。多心即成多人。以多
人而各分一心。各分一體。此多體之中。何體為汝
也。若徧體者。同前挃一肢而四肢咸覺矣。若不徧
者。當汝觸頭。而并觸其足。若頭知而足不知。可名
不徧。今汝却又不然。觸頭頭知。觸足足知。可云不
徧乎。然則心體非一非多。非徧非不徧。元無定體。
既無定體。則不隨有定之法合可知矣。是故應知。
隨所合處。心則隨有。無有是處。阿難將個東瓜印
子。賣弄聰明。又被世尊撇向大洋海底去矣。○鍾
云。非一體。非多體。非徧體。非不徧體。總是無體。無
體安得有合。
阿難白佛言。世尊。我亦聞佛與文殊等諸法王子談
實相。時世尊亦言。心不在內。亦不在外。如我思惟。內
無所見。外不相知。內無知故。在內不成。身心相知。在
外非義。今相知故。復內無見。當在中間（外不相知不字。當是又字
之誤）。
此第六計中間也。阿難白佛言。世尊。我昔聞佛與
文殊等諸法王子。談真實本相時。世尊亦言心不
在內。亦不在外。不在內者。不在根也。不在外者。不
在塵也。如我思惟。第一計中。內無所見。第二計中。
外又相知。內無知故。明不在內。身心相知。明不在
外。以外之相知。復內之無見。不內不外。意者此心
當在根塵兩楹之中間乎。不知世尊所言不在內
外者。正言心無定在。非謂心在中間也。纔喚作中。
即有定在矣。○妄心無體。則不在。真心周徧。則無
所不在。不滯一處。原是三不在。阿難引二缺中。以
立己論。合佛旨也。
佛言。汝言中間。中必不迷。非無所在。今汝推中。中何
為在。為復在處。為當在身。若在身者。在邊非中。在中
同內。若在處者。為有所表。為無所表。無表同無。表則
無定。何以故。如人以表表為中時。東看則西。南觀成
北。表體既混。心應雜亂。
<pb n="407"/>
此審定在身在境以兩破其中俱無在也。佛言。汝
謂心在中間者。中必確然不迷。而非無所在矣。今
汝自推所謂中者。中為何在。為復在身外之處乎。
為當在身乎。若在身者。便有中邊二義。在邊則不
得為中。在中則同前在內。應當見內矣。若在處者。
如修房舍。必立標竿。以表中位。今為有所表。為無
所表乎。無表。則無中矣。表則中無定在矣。如人以
表表中時。東看則西。南觀成北。表體既混。則心寧
有一定之中而不雜亂乎。是則在身在處。皆不得
成中矣。
阿難言。我所說中。非此二種。如世尊言。眼色為緣。生
於眼識。眼有分別色塵無知。識生其中。則為心在。
阿難又言。我所說中。非此在身在處二種也。如世
尊所說眼色為緣。生於眼識。夫眼者。根也。色者。塵
也。眼有分別。則屬內根。色塵無知。則屬外境。根塵
內外相對。而識生其中間作用分別。豈不為心在
之處乎。○阿難所引。是佛相宗。隨順世間之談。不
了義也。且世尊之意。以眼色二種。為生識之緣。非
謂眼色即能生識也。以識自有能生種子故。且根
境二法。皆是色種。豈有色種而生心現行哉。且謂
眼有分別。亦是錯解。殊不知眼能照境。識能分別。
而眼實無分別。故下文云。其目周視。但如鏡中。無
別分析。汝識于中。次第標指。此其證也。○鍾云。以
眼對色。則色為無知。以心對眼。則眼又為無知矣。
佛言。汝心若在根塵之中。此之心體。為復兼二。為不
兼二。若兼二者。物體雜亂。物非體知。成敵兩立。云何
為中。兼二不成。非知不知。即無體性。中何為相。是故
應知。當在中間。無有是處。
佛言。汝心若在根塵之中者。此之心體。為兼根塵
二者。如父母合而共生子耶。為不兼二者。如不因
父母而自生子耶。夫塵即物也。根即體也。若兼二
者。則根塵混合。物體雜亂。物非有知。體是有知。半
有知。半無知。對敵而立。墮成二邊。豈得為中乎。若
兼二不成者。則此心體。既非根之有知。又非塵之
不知。體性尚無。中為何相乎。是則兼與不兼。皆不
得成中矣。是故應知。當在中間。無有是處。阿難將
箇不著邊際破沙盆。呈似世尊。又擊碎矣。○兼二
者。雙挾根塵而生其中也。不兼二者。兩離根塵而
孤然中立也。或泥此之心體體字。遂以物體體字
作心體。非是。
阿難白佛言。世尊。我昔見佛與大目連須菩提富樓
那舍利弗四大弟子共轉法輪。常言覺知分別心性
既不在內。亦不在外。不在中間。俱無所在。一切無著。
名之為心。則我無著。名為心不。
此第七計無著也。世尊在般若會中。談無著真宗。
不在內外中間。正言心無處所。無處住心。不應復
有所著。尊者錯解佛意。乃白佛言。世尊。我昔見佛。
與大目連等。四大弟子。共轉法輪。常言此覺知分
別心性。不內。不外。不中間。俱無所在。一切無著。名
之為心。我今將心。不去著在一切法上。如此。可得
名為心不。殊不知將心不著。早是著也。故先德云。
喚作如如。早是變也。智不到處。切忌道著。道著即
頭角生。○問曰。佛之徵處。本顯無處。今已無處。何
須又破耶。答曰。佛之徵處。固顯無處。佛顯無處。令
悟無體。今認無著即為心體。是雖無處。而執有體。
所以破也。○鍾云。三不在。即無著。而以無著名心。
又著于無著矣。
佛告阿難。汝言覺知分別心性俱無在者。世間虗空
水陸飛行諸所物象。名為一切。汝不著者。為在為無。
無則同於龜毛兔角。云何不著。有不著者。不可名無。
無相則無。非無則相。相有則在。云何無著。是故應知。
一切無著名覺知心。無有是處。
世尊向開口不得處。就與一拶云。阿難。汝言覺知
<pb n="408"/>
分別心性。俱無在者。而計一切無著為心。所謂一
切者。世間虗空水陸飛行。諸所物象是也。汝之不
著。是汝之心。本有處所。而不著一切法耶。抑亦本
無處所。而不著一切法耶。若汝心本無處所。而自
然不著。此心則同龜毛兔角之本無。云何更添不
著乎。若汝心本有處所。而不去著一切法者。則是
汝心去了箇著。又多箇不著。安能名為無著哉。所
以然者。著從相起。若汝果無心相。是真無心。決無
有著。若非真無心。則定有心相。既有心相。定有所
在。決定有著。云何而說一切無著乎。極而言之。不
惟有相不可名無著。即無相亦不可名無著。以纔
說無相。即墮有相故也。是故應知。一切無著。名覺
知心。無有是處。阿難將箇沒著落死猫頭。呈似世
尊。又被世尊擲向他方世界了也。○法身無在。而
無乎不在。前六番計心在內在外。雙計潛根。隨合。
中間。是以心為有在也。故世尊皆以無在破之。及
至第七。又計心為無在。故世尊以相有則在破之。
雖是一期破執。實顯無在無不在之旨。先德所謂
有佛處不得住。無佛處急走過是也。大佛頂首楞
嚴王。於此具見。即至後文離一切相。即一切法。離
即離非。是即非即處。雖是極力形容三如來藏。亦
不能加於七處之外。智者於七處剖明一經大義。
思過半矣。○七番破處。只是破自生。他生。共生。與
無因生。如在內。潛根。雙計內外。皆是計自生。在外。
隨合。是他生。中間一計。是根境共生。無著一計。是
無因生。又隨所合處。是執一切相生。無著一計。是
執離一切相生。潛根。是執相宗增上緣。中間。是執
相宗增上所緣緣。無著。是執性宗無相甚深義。據
此七問。足見尊者𡎺著滿肚皮佛法。世尊七番逐
破。不過就其執處。與他解粘去縛耳。先德云。佛法
裏。迷却多少人。世法裏。悟却多少人。易曰神而明
之。存乎其人。○七番問處。節節有頓挫。如云如是
識心。實居身內。只一實字。見其意氣揚揚。旁若無
人。如虎生三日。有食牛之氣。第二番云。同佛了義。
得無妄耶。雖是強項。觀得耶二字。亦少屈矣。至第
三番。則曰如我思惟。如我者。謂以己意度之。理或
如此。其志又稍降矣。第四番則云是義云何。言不
知是與不是。未敢斷以為必然也。至第五番。即思
惟體。實我心性。由執聖言為證。故復開強口。又曰
實也。至第六番。當在中間。言據我所見。或當如此。
當字覺郎當已甚。至第七番。則我無著。名為心不。
不者。疑而未定之辭。阿難至此。委靡不振矣。所謂
壯心一起。春江怒濤。銳志一銷。秋霜敗葉。此經無
論意趣深奧。即譯人之筆。潤色之手。亦若郢人之
運斤。庖丁之解牛。並入神化。淵乎妙哉。○七處皆
非。則妄情已盡。而世人計心之住處者。不出於此。
至此。則平日所恃以為心者。杳無住處可根究矣。
然詳此七番確定成處者。惟四處而已。謂一內。二
外。三根裏。及第六根塵之中是也。第四還在內。第
五乃無定處。第七並處亦無也。此密示妄識無處。
下文乃顯何妄識非心也。○鍾疏云。須記前云若
不識知心目所在。則不能降伏塵勞。又云維心與
目。今何所在。是故七徵但破其所在。所在既破。賊
無逃處。下破能推之心。正擒賊耳。○圓通疏云。七
徵之處。最堅銳難攻者。在乎首尾。葢在內久為世
人所守。而無著又為學佛初機所宗也。○七處破
心竟。
爾時阿難。在大眾中。即從座起。偏袒右肩。右膝著地。
合掌恭敬。而白佛言。我是如來最小之弟。蒙佛慈愛。
雖今出家。猶恃嬌憐。所以多聞未得無漏。不能折伏
娑毗羅呪。為彼所轉。溺於婬舍。當由不知真際所詣。
惟願世尊大慈哀愍。開示我等奢摩他路。令諸闡提
隳彌戾車。作是語已。五體投地。及諸大眾。傾渴翹佇。
<pb n="409"/>
欽聞示誨。
阿難被世尊七縱七擒。至此弓折箭盡。納欵輸誠。
在大眾中。即從座起。偏袒右肩。右膝著地。合掌恭
敬。而白佛言。我是如來最小之弟。蒙佛慈愛。倍於
他人。今雖出家。猶恃嬌隣。良因蒙愛恃憐。不肯進
修。反認多聞。以為實證。未得無漏。不能折伏娑毗
羅呪。而為彼所轉。溺於婬舍。當由不知真心實際。
是我所當造詣之處。所以不得無漏者由此。為魔
所轉者。亦由此也。惟願世尊。大慈哀愍分明指出
此心的在何處。開示我等奢摩他大定之路。使有
所遵循而往。不致惑于他岐。且令諸信不具者。皆
能生信。而隳壞其惡見焉。作是語已。五體投地。及
諸大眾。傾渴翹佇。欽聞示誨。○前請奢摩他。三摩。
禪那。今止請示奢摩他路。可見奢摩他三。總是大
定之共名。任舉其一。即該其二。而與三觀無涉矣。
爾時世尊。從其面門。放種種光。其光晃耀。如百千日。
普佛世界。六種震動。如是十方微塵國土。一時開現。
佛之威神。令諸世界合成一界。其世界中。所有一切
諸大菩薩。皆住本國。合掌承聽。
此放光默示也。世尊將欲破六識以顯六根。故先
從其面門放種種光。其光晃耀如百千日。表諸智
將現也。普佛世界。六種震動。表眾識將破也。如是
十方微塵國土。一時開現。表覆蔽將開也。佛之威
神。令諸世界。合成一界。表分隔將合也。其世界中。
所有一切諸大菩薩。皆住本國。合掌承聽。表流轉
將息也。由眾生有此本光。昧而不知。分為根塵識
三。於器世間。不能超越。若能內瑩發光。根塵識三。
應時銷落。見聞通隣。合開成就。故以此瑞先示之。
果能了茲光瑞。則菩提涅槃元清淨體。不動步而
得矣。○鍾疏云。不與他說。且與他看。若遇宗門明
眼人。便直下領當矣。
佛告阿難。一切眾生。從無始來。種種顛倒。業種自然。
如惡叉聚。諸修行人。不能得成無上菩提。乃至別成
聲聞緣覺。及成外道諸天魔王及魔眷屬。皆由不知
二種根本。錯亂修習。猶如煑砂欲成嘉饌。縱經塵劫。
終不可得。云何二種。阿難。一者無始生死根本。則汝
今者與諸眾生。用攀緣心。為自性者。二者無始菩提
涅槃元清淨體。則汝今者識精元明能生諸緣。緣所
遺者。由諸眾生遺此本明。雖終日行。而不自覺。枉入
諸趣。
此下將前性淨明體用諸妄想復開二種根本為
一經之綱宗也。佛告阿難。一切眾生。泛爾凡夫。不
知修行者。從無始來。迷此覺心。忽起無明。種種顛
倒。由此無明。轉成業識。造種種業。熏成種子。名為
業種。種必有果。子子相生。則輪轉生死。無有休息。
故惑業苦三。生必同條。如惡叉果。生必三子一聚。
不知修行者如此。又有諸修行人。不能得成無上
菩提。乃至別成聲聞緣覺。背大心而證小果者。及
成外道。外正道而趣邪道者。以及諸天。修十善而
欣樂果者。魔王。及魔眷屬。躭欲境而亂正修者。是
等皆由不知真妄二途。二種根本。認妄為真。獨修
於妄。盲修瞎鍊。認砂為米。猶欲煑砂成饌。縱經塵
劫之遠。其能得乎。錯亂修行者又如此。乃吾所謂
二種根本者。云何為二。阿難。一者無始生死根本。
此由最初迷一法界。不覺心起。而有其念。故曰無
始。如睛勞華現。睡熟夢生。本無緣起之由。非有定
生之處。皆是妄念。非他外緣。從此而成細微業識。
次起轉相。轉作能見。後起現相。現外境界。由此三
種細識。復生智相。相續。執取。計名。四種麤識。於是
執內執外。攀此緣彼。念念不停。無暫止息。起惑造
業。輪轉生死。此生死本。即汝現今與諸眾生。用此
東攀西緣之心。以為自性者。即是別成聲聞緣覺
天魔外道七趣之根本也。二者無始菩提涅槃元
<pb n="410"/>
清淨體。此清淨體。即汝今者現前第八微細精想。
名為識精。本來具足元明。一真法界。不為生死所
染。不為涅槃所淨。不為無明所迷。不為菩提所覺
者。然此元明元清淨體。雖不與妄染相應。由不守
自性。隨緣而生種種妄想。東攀西緣。一切眾生。但
認此種種攀緣妄想。以為心性。而反將元明清淨
之體。棄而不顧。即此棄而不顧者。是菩提涅槃之
根本也。夫此識精元明。眾生本有。體徧十方。用彌
沙界。非諸趣所能牢籠。但由諸眾生。遺此本明。日
用不知。雖終日行。而不自覺。故諸趣本不當入而
入。甘受輪迴。豈不枉屈哉。○識精元明者。六根所
具圓湛不生滅性。識精乃其總名。本為一體。若應
六根。而列別名。當是見聞齅嘗覺知六精也。五卷
云。汝復欲知無上菩提。令汝速證安樂解脫。寂靜
妙常。亦汝六根。更非他物。驗知菩提涅槃元清淨
體。決指六根中見聞等精。所以破識之後。首即顯
見精為妙明本心也。舊註全不達此。故迷為破見
耳。又復當知。後偈中陀那微細識。正此識精。然亦
以識為名者。乃是第八識海。非比前六虗妄無體
矣。因是真修之本。所以修圓通中。直選耳根聞性。
亦此識精。而斯經始終要用。所以迥異於諸經者。
由此根性以為之根本也。諸緣者。前六轉識也。楞
伽云。藏識海常住。境界風所動。種種諸識浪。騰躍
而轉生。是知前六。皆此識海所生諸浪。故虗妄也。
緣所遺者。言前六能遍緣一切。而獨於本生識海。
自緣不及。如眼所起見。能遍見一切。而自不見眼
也。縱使悟時。須一念不生。方能默契。六識若動。體
即隱矣。故學人不捨緣心。畢竟如生盲不見性也。
由其執認緣心。必遺元明。故曰緣所遺也。○賀云。
識精元明者。取識精內本來妙明之體。非即以識
精為元清淨體也。專言識精。便屬阿黎耶識。專言
明。猶是識陰邊際。故加一元字。見非因明立所之
明也。遺此本明。正與元明相應。圓通疏云。所生諸
緣。即第六識。能生識精。即第八識。按七處破心。妄
想已伏。緣心欲迯。何不直指真心。使歸如來藏性。
而以識精元明為不生滅心耶。葢曰精。曰元明。本
與如來藏心無異。惟一落識中。故不直曰精。而曰
識精。識中有精。故又曰識精而不但謂之識。識去
精存。則全體如來藏性矣。不可分之為二。亦不得
遽合為一。其下手工夫。全在第四卷以後旋妄伏
真入流亡所等處。葢旋妄伏元。除去八識真中一
分之妄。以終前文舉示識精元明之義。然後于十
信之前。得無生忍為因地心。歷五十五位真菩提
路。生滅既滅。寂滅現前。圓滿菩提。歸無所得。非惟
見性無可指陳。即如來藏亦屬強名矣。此真大佛
頂。真密因。真了義。真首楞嚴也。
阿難。汝今欲知奢摩他路願出生死。今復問汝。即時
如來。舉金色臂。屈五輪指。話阿難言。汝今見不。阿難
言見。佛言。汝何所見。阿難言。我見如來舉臂屈指為
光明拳耀我心目。佛言。汝將誰見。阿難言。我與大眾。
同將眼見。
此舉拳驗見也。佛告阿難。汝今欲知奢摩他路。願
出生死。而詣真際。故我為汝指出兩條大路。一一
分明。不知現今從何路去。今復問汝。即時如來舉
金色臂。屈五輪指。而語阿難言。汝今見否。所謂掇
出中原無價寶。不同趙璧與燕金也。阿難不解向
未舉拳時薦取。具實而答曰。見。世尊就上一拶云。
汝何所見。爛泥中有刺。阿難當面差過。却云。我見
如來屈指為光明拳。耀我心目。也只是認得拳頭。
世尊赤心片片。更與一錐云。汝將誰見。阿難根鈍
頭迷。重重蹉過。依舊道箇我與大眾同將眼見。所
謂昔年行處。半步不移也。溫陵云。金拳舉處。直下
要識本明。塵相未除。依舊認賊為子。
<pb n="411"/>
佛告阿難。汝今答我。如來屈指。為光明拳。耀汝心目。
汝目可見。以何為心。當我拳耀。阿難言。如來現今徵
心所在。而我以心推窮尋逐。即能推者。我將為心。佛
言咄。阿難。此非汝心。
此重徵出妄心而破之也。世尊見尊者語不相投。
遂拈轉話頭。別行一路。云。汝今答我如來屈指為
光明拳。耀汝心目。縱許汝目可見。汝將何物為心。
以當我拳之光耀乎。所謂口裡雌黃。舌端利劒。爭
奈尊者依舊刻畫無鹽。唐突西子。復認能推以為
心性。乃言如來現今徵心所在。而我以心推窮尋
逐。即能推者。我將以為心耳。所謂好箇阿師。又恁
麼去也。不知此心如鏡裡之形。無體而全因外現。
似水中之月。不實而徧現空輪。認此為真。迷之甚
矣。世尊見阿難頭頭不薦。乃奮師子踞地之威。振
聲一喝云。咄。此非汝心。易所謂擊蒙。利用刑人。用
脫桎梏也。當爾時。若是黃檗德山。臨濟巖頭。也須
耳聾三日。故宗鏡云。阿難執此妄心。世尊所以訶
斥。二祖求此妄心了不可得。初祖於是傳衣。前七
番破處。是搗賊之⿱宀巢穴。此番訶斥。是斬賊之首級
也。○鍾云。能推之心。所謂攀援心也。前七破。破處。
此非汝心。直破心矣。
阿難矍然避座合掌。起立白佛。此非我心。當名何等。
佛告阿難。此是前塵虗妄相想。惑汝真性。由汝無始
至於今生認賊為子。失汝元常。故受輪轉。
此直指妄心本名也。阿難被世尊一喝。果然措手
不及。搆副不上。直得瓦解氷銷。七華八裂。於是矍
然驚懼。避座合掌。起立而白佛云。此非我心。當名
何等。世尊見阿難驚疑不定。即收機云。阿難。此心
是因現前所對六塵。虗妄相上所起。名曰妄想。由
此妄想。惑亂汝之真性。豈可認此以為心乎。由汝
無始至今。誤認為心。如認賊為子。反將常住真心。
棄而不顧。故枉受生死。輪轉無窮耳。○阿難既聞
非心。索要本名。前塵虗妄相想。直指本名以答也。
○顯訶妄識非心已竟。
阿難白佛言。世尊。我佛寵弟。心愛佛故。令我出家。我
心何獨供養如來。乃至徧歷恒沙國土。承事諸佛及
善知識。發大勇猛。行諸一切難行法事。皆用此心。縱
令謗法永退善根。亦因此心。若此發明不是心者。我
乃無心同諸土木。離此覺知。更無所有。云何如來說
此非心。我實驚怖。兼此大眾。無不疑惑。惟垂大慈。開
示未悟。
此戀妄不捨而驚疑也。世尊一片婆心。翻成鈍置。
阿難乃白佛言。我固佛之寵弟。因我心愛樂佛故。
所以出家。是令我出家者。我之心也。然我之心。何
獨供養如來。乃至徧歷恒沙國土。承事諸佛。及善
知識。發大勇猛。行諸一切難行法事。皆用此心。是
此心可以為善矣。縱令謗法。永退善根。亦因此心。
是此心可以為惡矣。作善作惡。許多功能。皆是此
心。若如此番發明不是心者。我乃無心之人也哉。
無心即同于土木矣。何則。以離此知覺之心。更無
別有心也。而云何如來說此非心耶。大有逕庭。不
近人情。我實驚怖。兼此大眾。天上人間。凡外權小。
無不說此為心。今聞此說。無不疑惑。亦不得不怖。
不得不疑矣。惟願世尊。垂大慈愍。開示我與大眾
之未悟也。殊不知作善作惡者。原屬發業無明。名
曰妄想。不思善。不思惡者。却是尊者本來面目。棄
本有而不知。戀妄想而不捨。亦獨何與。先德云。忽
地晴天霹[靂-秝+林]聲。禹門三級浪砰訇。許多頭角成龍
去。螃蟹依然努眼睛。尊者之謂與。
爾時世尊。開示阿難及諸大眾。欲令心入無生法忍。
於師子座。摩阿難頂。而告之言。如來常說。諸法所生
惟心所現。一切因果世界微塵。因心成體。阿難。若諸
世界一切所有。其中乃至。草葉縷結。詰其根元。咸有
<pb n="412"/>
體性。縱令虗空。亦有名貌。何況清淨妙淨明心。性一
切心。而自無體。
此曲示真心有體以釋無心土木之疑也。爾時世
尊開示阿難。及諸大眾。欲令其心入於無生法忍。
住此忍者。於三界內外。不見有少法生。不見有少
法滅。超情離見。當體真妙。即無善無惡之心體也。
即一切事究竟堅固也。於師子座。摩阿難頂。當其
執妄為真。則振威喝之。及其矍然生怖。復摩頂慰
之。所謂有時鐵⿱果衣綿團。有時綿包鐵石。假嗔假喜。
能放能收也。既摩其頂而告之言。汝不聞如來常
說。諸法所生。唯心所現乎。眾生迷惑。妄謂萬物各
有從生。而不知一真心體。隨緣變現。若無一心。即
無諸法。所由來久矣。極諸法所生。至於一切因果。
凡聖權實。大而世界。小而微塵。既唯心所現。則亦
因心成體。謂心無體者。必諸法無體而後可。阿難。
若諸世界。一切所有。其中乃至草葉縷結。是有形
之最細者。苟詰其根元。則咸有體性矣。縱令虗空。
是無形之最巨者。雖無體性。亦有名貌。既有名貌。
則亦有體矣。可見有情無情。若大若小之物。無不
有體。何況清淨無垢妙淨不染湛寂本明之心。與
一切法為性之心。而反自無體乎。葢一切之法。皆
是真心海中。所現影像。所現之物。尚皆有體。而能
現之心。反自無體。必不然矣。是則真心必定有體。
汝但執彼妄心。故迷此真體。豈真離此覺知。更無
所有乎。○賀云。無生法忍者。了法無生。忍耐于心
也。諸經八地證無生忍。華嚴等覺後。方名無生忍。
此經未入十信。即獲無生忍。所謂理須頓悟也。○
鍾云。忍字。非著力之謂。已是如如不動矣。細玩大
定。與究竟堅固。皆具足此忍字之中。金剛經得成
于忍。即此忍也。
若汝執恡分別覺觀所了知性。必為心者。此心即應
離諸一切色香味觸諸塵事業別有全性。如汝今者
承聽我法。此則因聲而有分別。縱滅一切見聞覺知。
內守幽閒。猶為法塵分別影事。我非勅汝執為非心。
但汝於心。微細揣摩。若離前塵。有分別性。即真汝心。
若分別性離塵無體。斯則前塵分別影事。塵非常住。
若變滅時。此心則同龜毛兔角。則汝法身同於變滅。
其誰修證無生法忍。
此令尊者揣摩能推是妄以去其戀妄之心也。佛
又言。若汝堅執不捨此能分別有覺觀了知不昧
之性。而必以為汝真心者。此心即應離諸一切色
香味觸等諸塵事業。而別有無滲無漏完全之體
性矣。（色香味觸。舉四以該六也。諸塵即六塵也。事業猶云塵事塵業也。下文浮根四塵本此）
如汝今者在座。承聽我法。此聽法心。是亦因我說
法音聲。而起分別。是滲漏心。非完全體。豈得為真
哉。不但汝今尚有六識現行分別。不名為真。縱汝
將此見聞覺知。六識現行種子。一切滅盡。成阿羅
漢。（略舉見聞覺知者。以四攝六。合齅嘗為一覺也）若使內守幽閑。躭寂滅
樂。不肯放捨。即此守幽閑者。尚屬意根。意與法對。
猶是法塵與分別。相為影現。但是光影。了無實事。
而不得為真矣。況今現種未空。乃欲認此以為真
乎。（正脉云。一切權乘。有出入之定。皆是微細分別。葢全以憑伏細分別心。持彼寂境。一不分別。寂境即
失。名曰出定。楞嚴大定。豈有是乎）即我今日。亦非強汝定執此等
以為非心。但汝將此分別覺觀。微細揣摩。是有是
無。是真是妄。若離前塵而有分別性者。即真汝心
矣。若分別性。離塵無體者。斯則前塵分別影事。而
非真汝心矣。今汝所執分別覺觀。皆是因塵而有。
全託諸塵。而現分別之影。塵非常住。倐變倐滅。若
變滅時。心豈能存。如形滅而影自亡。此心豈不同
於龜毛兔角乎。心既隨塵而滅。則汝法身。亦隨
斷。更將何物為因地心。而證此無生法忍耶。知有
生有滅者。為緣塵之妄心。則知無生無滅者。乃常
住之真心矣。○鍾云。縱滅一切見聞覺知內守幽
<pb n="413"/>
閑猶為法塵分別影事。法塵與意根對。所謂第六
識也。此經所謂外道等錯亂修習。由認八識未真。
其學問受用。自第六識止。或認聚緣奔逸。昏擾擾
相。如阿難所稱能推之心。以為虗靈不昧。或認內
守幽閑。及九次第定。以為靜定。所謂諸修行人。不
成無上菩提。病根正在于此。○蓮師曰。予初入道。
憶子思以喜怒哀樂未發為中。意此中即空劫以
前自己也。既而參諸楞嚴。則云縱滅一切見聞覺
知。內守幽閒。猶為法塵分別影事。夫見聞泯。覺知
絕。似喜怒哀樂未發。而曰法塵分別者何也。葢意
者根也。法者塵也。根與塵對。順境感。而喜與樂發
焉。逆境感。而怒與哀發焉。是意根分別法塵也。未
發。則塵未交于外。根未起于內。寂然不動。應是本
體。不知向緣動境。今緣靜境。向固法塵之粗分別
也。今亦法塵之細分別也。皆影事也。非真實也。謂
之幽閒。幽特勝顯。閒特勝閙而已。空劫以前自己。
尚隔遠在。
即時阿難。與諸大眾。默然自失。佛告阿難。世間一切
諸修學人。現前雖成九次第定。不得漏盡成阿羅漢。
皆由執此生死妄想誤為真實。是故汝今雖得多聞。
不成聖果。
此結破所執妄心也。即時阿難。與諸大眾。聞佛開
示。將平日倚恃為心者。一旦杳無體性。無可跟尋。
而又未審何者為心。如人失其所寶之物。欲戀不
能。欲捨不得。乃默然自失。世尊見其廉纖搭滯。或
又極口痛斥而告阿難。世間三果以前諸修學人。
現前雖成四禪。四空。滅受想。九次第定。在小乘法
中。前八凡位所成。第九無漏聖位所成。得九定者。
宜乎超生死。證涅槃。得羅漢果矣。乃不得漏盡成
阿羅漢者。皆由戀著滅定。不肯放捨。即此滅定。猶
為影事。即此戀著。猶然妄想。由彼執此生死妄想。
誤為真實法性。故雖修而不得成真正阿羅漢。況
汝滅定未修。幽閒未守。且執前塵虗妄相想。誤為
真實。而不肯捨。故雖一向多聞。道力未全。而不得
成聖果也。○前云守者。抱定而不移。此云執者。固
持而不捨。守字。執字。皆病也。除却守字。便非影事。
除却執字。便是真實矣。又前文云。一切眾生。生死
相續。皆由用諸妄想。此想不真。故有輪轉。此仍結
歸前判。世尊兩番作苦切語。深錐痛劄。皆是徹底
為人。要令尊者捨妄識而覔真心耳。○小乘法中。
既判第九為無漏聖位矣。又云不得漏盡成阿羅
漢者。當知彼所謂無漏聖位。皆一時權許誘進而
已。法華云。汝當觀察籌量。所謂涅槃。非真實也。既
非真涅槃。豈名真漏盡乎。故長水謂十地為漏盡
阿羅漢。無可疑也。又小教許四果皆聖。阿難已登
初果。而謂非聖。豈破初而獨存于四乎。決定以十
地方為分證之聖果矣。葢此經中。以三賢四加。尚
名世間也。○四禪四空。及滅受想。名為九定。此內
守幽閒之極功也。猶為法塵影事。故不成聖果。執
此生死妄想。誤為真實。非但指外道六識攀援者
言。并二乘認識精為元明。而業識未破者。亦在其
中矣。○斥破所執妄心以開奢摩他路竟。
阿難聞已。重復悲淚。五體投地。長跪合掌。而白佛言。
自我從佛發心出家。恃佛威神。常自思惟。無勞我修。
將謂如來惠我三昧。不知身心本不相代。失我本心。
雖身出家。心不入道。譬如窮子捨父迯逝。今日乃知。
雖有多聞。若不修行。與不聞等。如人說食終不能飽。
世尊。我等今者二障所纏。良由不知寂常心性。惟願
如來哀愍窮露。發妙明心。開我道眼。
此正請開示佛知佛是也。凡悟深者而後發悲。或
悟妄而悲久苦。或悟真而悲久失。阿難聞佛語已。
始悟能推之心是妄。於是重復悲淚。五體投地。長
跪合掌。而白佛言。自我從佛。發心出家以來。持佛
<pb n="414"/>
威神。常自思惟。無勞我修。將謂如來是我天倫。必
然惠我三昧正受。豈知彼此身心。本不相代。正如
父子上山。各自努力。替代不得。今聞訶斥。則知如
來毫不容情。將我一片希望之心。全落空處。顧我
一向以來。誤認妄心。失我本心。身雖出家。實未曾
有入頭處。何異身處膏腴。不能自潤。而反向外奔
馳。如窮子捨父迯逝。從人乞食者乎。今日乃知說
得一丈。不如行得一尺。雖有多聞。若不修行。終無
所益。與不聞等。如人說食。終不能飽。以畫餅不堪
充饑也。世尊。我等今者見思二惑未盡（阿難。初果方脫見惑。
而思惑未盡也）則為煩惱障所纏。取境法愛未空。則為所
知障所纏。既不能斷煩惱而證人空。又不能斷所
知而證法空。纏此二障。不能自脫者。良由不知不
動搖無生滅又寂又常之心性。而執此妄想。誤為
真實。故也。惟願如來。哀我無法味資神之窮。無法
衣蔽體之露。發妙明心。開我道眼。由我雖有妙心。
一向隱覆。不識好惡。誤認能推。以為真實。願世尊
發其覆而出之。我雖有道眼。一向矇蔽。不分皂白。
但認肉眼。以為能見。願世尊刮其翳而開之。當知
此請。比前破處之後。所求之意逈別。前云溺於婬
舍。當由不知真際所詣。是尚以妄識為真心。責己
不知真處。但惟求處而已。今云二障所纏。良由不
知寂常心性。方始責己不知真心。而別求真心矣。
○賀云。妙明心。即如如理。道眼。即如如智。發者。發
其藏也。開者。開其光也。心眼二字。暗應上文唯心
與目今何所在。
即時如來。從胸卍字。涌出寶光。其光晃昱。有百千色。
十方微塵普佛世界。一時周徧。徧灌十方所有寶剎
諸如來頂。旋至阿難及諸大眾。告阿難言。我今為汝。
建大法幢。亦令一切眾生獲妙微密性淨明心得清
淨眼（淨明心上。當脫一妙字）。
此先默示光相而後許說也。即時如來。從胸卍字。
涌出寶光。正顯佛知佛見。要從自己胸中流出。方
始葢天葢地。非粘妄所發之光也。其光晃昱。有百
千色。顯萬德之所成就也。十方微塵普佛世界。一
時周徧。徧灌十方所有寶剎諸如來頂。旋至阿難。
及諸大眾。顯有情無情。及與聖凡。總在平等光中
流出也。于是告阿難言。汝自性法幢。墮地已久。我
今為汝建立。使不復傾頹。亦令十方一切眾生。獲
妙微密性。妙淨明心。葢法界真理。但惟一體。自其
本寂而言。謂之性。自其本覺而言。謂之心。性以微
密故妙。心以淨明故妙也。此所謂如如理也。得清
淨眼。前者妄心。全體緣塵。故不清淨。此眼遠離分
別。諸塵不干。稱理而周法界。故名清淨。所謂如如
智也。阿難求寂常心性。而佛許以妙微密性。求妙
明心。而許以妙淨明心。求開道眼。而許以得清淨
眼。亦請許相應矣。○賀云。前度放光。表破妄之相。
此處放光。表顯真之相。心眼二字。應阿難所乞心
眼。獲字。應上發字。得字。應上開字。○舊註自此以
下。總謂破妄見。遂令學者不敢直認見體為心。違
佛立言本旨。莫此為甚。不知此經最殊勝處。全在
破識心而不用。取根性為因心。良以用識用根。乃
權實兩教之所由分。用識而修者。塵劫不成菩提。
從根而入者。彈指可超無學。若要決定成菩提。決
定證涅槃。惟須直取根性為因地心。而後可圓成
果地覺也。舊註救起識心。反言破見。豈旨也哉。葢
此根中之性。即第八根本識。所謂識精元明。緣所
遺者。此識據法相宗。則有三位。自凡位至七地。名
黎耶識。此云藏識。自八地至等覺。名異熟識。佛位。
名陀那識。此云執持。而今所顯者。正惟凡夫分上
黎耶實體。後文偈首稱陀那細識。舉勝稱揚也。其
體全是真心。而具無明。雖具無明。而眾生分上。捨
此別無真體。非比妄心無體非真也。特以權小惟
<pb n="415"/>
認前六識心。以為勝用。至於六根。一向目為色法。
總攝無記。故于修行分中。不知不用。常如遺失。所
謂眾生遺此本明也。今佛於破妄之後。應當機之
懇求。急欲其捨彼識心。認此根性。若不先以極顯
其真。何以使其決定取此新悟。而捨彼舊執乎。是
以雖有二種顛倒見妄。姑帶之。而且不遽破。直至
十番顯後。方乃一番破除。非惟顯多破少。而破處
亦如脫衣露體。不同前之破全無體也。又六根中
性。雖同一陀那細識。而最便於目前開示者。莫過
於眼根中見性。故惟從此顯發。而餘可例知。然此
見性。所以別于眼識者。但取照色之時。一如鏡中。
無別分析。即是見性起念分別。即屬于識。聞等倒
此可見。祖師云。毫釐有差。天地懸隔。最為格言。學
者當細心甄別之也。○鍾云。此下重重辨論。舊科
十番破見。近改顯見。似不若顯真之穩。然真心實
于見性中顯之。雖謂之顯見可也。
阿難。汝先答我見光明拳。此拳光明。因何所有。云何
成拳。汝將誰見。阿難言。由佛全體閻浮檀金赩如寶
山清淨所生。故有光明。我實眼觀。五輪指端屈握示
人。故有拳相。
此第一番指見是心也。前已斥緣心是妄。今欲顯
能見是真。故拈前見性。疊興三問以詳審之云。阿
難。汝先答我。見光明拳。此拳光明。因何而有。又我
之手。云何成拳。汝之六根。將誰為見。阿難答言。由
佛全體。如閻浮檀金色。赤𦦨如寶山。此不從欲愛
所生。是從無量功德清淨所生。拳之光明。因此而
有也。佛問將誰為見。而我現前。實用眼觀。佛問云
何成拳。我見如來五輪指端。屈握示人。以成此拳
相。葢依舊認肉眼為能見矣。○眾生浩劫。迷己為
物。但謂見性全屬肉眼。無上勝性。反成劣相。今欲
當機決定捨彼識心。認此見性。故須巧示。令知此
見非眼。全不係眼。而為有無。判然有離眼之體。是
故但悟此見非關肉眼。則豁同虗空。無礙無邊。所
謂常住妙明。不動周圓。無窮妙義。從此而漸顯矣。
○賀云。汝將誰見四字。世尊已三問矣。初云將何
所見。阿難答言由目觀見。次云汝將誰見。阿難又
答以同將眼見。可謂辜負婆心。所以不即破者。因
阿難迷執方堅。未可驟語。故頭番且窮其妄心所
在。二番且破其妄心無體。至此阿難自悲自悔。捨
妄求真。然後重理前語。以汝將誰見四字喚醒之。
阿難不悟。仍執眼觀。于是重重辨剝。點出是心非
眼。從前公案。一語了結矣。
佛告阿難。如來今日實言告汝。諸有智者。要以譬喻
而得開悟。阿難。譬如我拳。若無我手。不成我拳。若無
汝眼。不成汝見。以汝眼根。例我拳理。其義均不。阿難
言唯然。世尊。既無我眼。不成我見。以我眼根。例如來
拳。事義相類。
世尊見尊者依然認眼為見。就將赤手空拳。作個
耀眼鏡子。以為比例。而告阿難。如來今日不作虗
謬。當實言以告汝。然言不盡意譬以通之。諸有智
者。要以譬喻而得開悟也。阿難。譬如我拳。若無我
手。不成我拳。是拳全倚於手矣。若無汝眼。不成汝
見。是見全倚於眼矣。以汝之眼根。例我之拳理。其
義是同是別。均齊不乎。阿難只解順水推船。不解
逆風使柁。遂順口答言。唯然世尊。既無我眼。不成
我見。猶之既無佛手。不成佛拳也。以我眼根。例如
來拳。事義適相類矣。其答如此。豈知將箇寂常心
性。例成斷滅知見哉。
佛告阿難。汝言相類。是義不然。何以故。如無手人。拳
畢竟滅。彼無眼者。非見全無。所以者何。汝試於途詢
問盲人。汝何所見。彼諸盲人。必來答汝。我今眼前。唯
見黑暗。更無他矚。以是義觀。前塵自暗。見何虧損。
佛告阿難。汝言眼根拳理。事義相類。是義不然。何
<pb n="416"/>
以故。如無手人。拳畢竟滅矣。彼無眼者。特無眼耳。
非見全無也。所以者何。汝試於途。就盲人而問之
云。汝何所見。彼諸盲人。必答汝云。我今眼前。唯見
黑暗。更無他矚。以是義觀。黑暗即前塵也。前塵自
暗。見前塵者自明。而盲人之見。何曾虧損哉。此世
尊就凡夫肉團上。指出一雙定乾坤眼。輝天鑑地。
故知無明窟裡。具有大光明藏。所謂靈光獨耀。逈
脫根塵者。豈同妄心離塵無體者乎。
阿難言。諸盲眼前。唯覩黑暗。云何成見。佛告阿難。諸
盲無眼。唯覩黑暗。與有眼人處於暗室。二黑有別。為
無有別。如是世尊。此暗中人。與彼群盲。二黑校量。曾
無有異。
甚矣根識之難分也。阿難一向將心眼認作兩物。
又不知眼根與燈光黑暗。皆是見性增上緣。一向
認緣失真。故一聞前塵自暗見何虧損之語。撒呆
粧痴。便不敢信。反申難云。諸盲眼前。一無所見。唯
覩黑暗耳。云何亦名為見乎。佛告阿難。諸盲無眼。
唯覩黑暗。與有眼人。處于暗室。此二黑相。為有別
乎。為無別乎。阿難言。如是世尊。此暗中人。與彼群
盲。二黑校量。無以異也。
阿難。若無眼人全見前黑。忽得眼光。還於前塵見種
種色。名眼見者。彼暗中人。全見前黑。忽獲燈光。亦於
前塵。見種種色。應名燈見。若燈見者。燈能有見。自不
名燈。又則燈觀何關汝事。是故當知。燈能顯色。如是
見者。是眼非燈。眼能顯色。如是見性。是心非眼。
此例明能見屬心而不屬眼也。佛言阿難。若無眼
人。在黑暗中。忽得眼光。還於前塵。見種種色。而名
眼見者。彼暗中人。在黑暗中。忽得燈光而見色者。
亦應名為燈見乎。若燈有見。燈即是見。不應名燈。
又則燈自觀耳。何關汝事。若眼有見。眼即是見。不
應名眼矣。是故當知。燈為增上。但能顯色。不能見
色。其見色者。是眼而非是燈。則應例知眼為增上。
但能顯色。不能見色。如是見色之性。是心而非是
眼矣。尊者向來誤以為二者世尊今日合而為一。
所謂離之則則兩傷。合之則雙美也。○問。見性與
心。有何差別。答。此中見性。即是阿賴耶識見分。以
在眼名見。故即指見性是心也。由阿難一向但知
見性是眼。不知見性是心。故反之曰。是心非眼。是
心二字。與前非心相應。正謂前所斥能緣者非心。
即汝能見者是心。既知能見者是心。即知能見者
非眼。此則向來心知眼見之執。一言了當矣。所謂
一滴水墨。兩處成龍也。○觀佛前訶妄識。則曰非
心。今薦見性。則曰是心。明以應阿難真心之求。但
令知其離彼肉眼。不藉明塵。別有全性。所謂靈光
獨耀。逈脫根塵。極顯其真。何甞破其為妄乎。○鍾
云。前呵眼識非心。此指見性是心。見性與眼識何
別。照色之時。一如鏡中。無別分折。即是見性。起念
分別。即屬于識矣。毫釐有差。天地懸隔。六根性中。
同一陀那細識。而最便開示。莫過于眼根中見性。
故惟從此顯發。而餘可例知。○第一番指見是心
竟。
阿難雖復得聞是言與諸大眾口已默然。心未開悟。
猶冀如來慈音宣示。合掌清心。佇佛悲誨。
此第二番顯見不動也。阿難雖復得聞是心非眼
之言。與諸大眾反覆研味。口已默然。然識鎻未開。
故不能領悟。意謂我之所求。因前緣心不寂不常。
非妙非明。故別求寂常妙明之心。今佛示我此見
為心。雖知即心。不知此心亦具寂常妙明等義否
耶。是以猶冀如來。慈音宣示。而合掌清心。以佇佛
之悲誨焉。先德云。只為分明極。翻令所得遲。信然
矣。
爾時世尊。舒兜羅綿網相光手。開五輪指。誨勅阿難
及諸大眾。我初成道。於鹿園中。為阿若多五比丘等
<pb n="417"/>
及汝四眾言。一切眾生不成菩提及阿羅漢。皆由客
塵煩惱所誤。汝等當時因何開悟。今成聖果。
世尊雖以盲人矚暗。見無虧損之語。與彼發明妙
心道眼。而阿難久為二障所纏。沉湎濡首。不得開
悟。故巧施方便。却舉舊時驗過良方。佯問弟子。令
其同倫。旁通一線。所謂惜得自己。殃及他人也。爾
時世尊舒兜羅綿網相光手。開五輪指。誨勅阿難。
及諸大眾。我當初成道。在于鹿苑中。為阿若多。阿
[鞥-合+(白-日+田)]。䟦提。摩訶男。迦葉。五比丘等。及汝四眾。言一切
眾生。所以不成大乘菩提。及小乘阿羅漢者。皆由
客塵煩惱所誤。不知汝等當時。因何開悟。以至今
成聖果也。○按佛初轉法輪。當時所說客塵之喻。
乃喻集諦。反顯主空。乃喻滅諦。但取能比之喻。不
取所喻之法。以此中客塵。但喻身境。及緣身境之
心。主空俱喻見性故耳。
時憍陳那。起立白佛。我今長老於大眾中。獨得解名。
因悟客塵二字成果。世尊。譬如行客投寄旅亭。或宿
或食。宿食事畢。俶裝前途。不遑安住。若實主人。自無
攸往。如是思惟。不住名客。住名主人。以不住者。名為
客義。又如新霽清晹升天光入隙中。發明空中諸有
塵相。塵質搖動。虗空寂然。如是思惟。澄寂名空。搖動
名塵。以搖動者。名為塵義。佛言如是。
此陳那自陳悟處所謂敲唱俱隨接拍成令也。憍
陳那亦云陳如。即阿若多之性也。時陳那立起白
佛。我是如來最初弟子。今為長老。在大眾中。獨得
先解之名。憶我當初。因客塵二字悟入。遂得成果。
世尊。何謂客塵。譬如行客。投宿旅舍。或宿或食。事
畢前去。又逩途程。不暇安住。若實主人。日日在家。
自無所往。如是思惟。不住名客。住名主人。以不住
者。名為客義。據陳那悟處。是以行客喻色身。以投
宿喻旅泊三界。以或宿或食。喻大年小年。以不遑
安住。喻報盡則遷。由此身相遷流不住。故喻如行
客。此悟妄身為苦諦也。又如新霽。清晹升天。光入
屋隙之中。照見空中。諸有塵相。塵質搖動。虗空寂
然。如是思惟。澄寂名空。搖動名塵。以搖動者。名為
塵義。陳那又以清晹升天。喻破分別身見。初得智
慧日也。以先入隙中。發明塵相。喻智慧日有一隙
之明。始得照見八十一品微細思惑也。以塵質搖
動虗空寂然。喻于亂思中。悟得空理也。此悟妄心
為集諦也。佛言。如是。此但印其所說舊喻。動靜分
明不混。欲以彰下文所示。孰為動者。同于客塵。孰
為靜者。同于主空耳。○鍾云。見聞中。有動靜者。俱
屬客塵。所以為妄。即前生死根本是也。見聞中。無
動靜者。即是主空。所以為真。即前菩提涅槃元清
靜體是也。
即時如來。於大眾中。屈五輪指。屈已復開。開已又屈。
謂阿難言。汝今何見。阿難言。我見如來百寶輪掌眾
中開合。佛告阿難。汝見我手眾中開合。為是我手有
開有合。為復汝見有開有合。阿難言。世尊寶手眾中
開合。我見如來手自開合。非我見性有開有合。佛言。
誰動誰靜。阿難言。佛手不住。而我見性尚無有靜。誰
為無住。佛言如是。
此先以手驗見也。世尊見陳那答出客塵主空二
義。要令阿難因客悟主。因塵悟空。引他向開手合
手處識取。即時如來于大眾中。屈五輪指。屈已復
開。開已又屈。而問阿難言。汝今何見。阿難據實而
答。我見輪掌。眾中開合。世尊就上一拶云。汝見我
手眾中開合。為是我之手有開合。為是汝之見有
開合。阿難信口便答。世尊寶手。眾中開合。我見如
來之手。自開自合。非我見性之有開合。當阿難端
視佛時。而其見性。湛然盈滿於前。乃視如來之手。
在此見性之中。開合不住。則佛手自同客塵。而阿
難見性。何異主空。是則動靜二相。已顯然分明矣。
<pb n="418"/>
世尊見其言中有嚮。故審之曰。誰動誰靜。令其自
分動靜也。阿難答云。佛手不住。而我見性。尚不見
有靜。云何有動。葢靜必因動而顯。如先時曾動。今
始不動。方可說靜。今此見性。從來不動。設說其靜。
尚為不可。而有誰為無住者。無住即動也。可謂釣
盡江波。錦鱗始遇。世尊見阿難已知痛痒。便將寂
常心性。坐在他身上。要令擔荷。故印之曰。如是。許
其所分外境為動。見性不動。皆不謬也。○當知此
中。但舉佛手為一切外境之例。既知佛手開合。與
此見性無干。則凡一切萬相。及諸世界。任其分亂
動止。皆與見性無干矣。若人於萬相中。忽然覰見
此不動之性。常恒不昧。何至為境所奪。妙之至也。
又宗家竪指伸拳。發明于人者。多密此意。令人自
悟。但教家分明說透為異耳。
如來於是。從輪掌中。飛一寶光。在阿難右。即時阿難
向首右盻。又放一光。在阿難左。阿難則又回首左盻。
佛告阿難。汝頭今日因何搖動。阿難言。我見如來出
妙寶光來我左右。故左右觀。頭自搖動。阿難。汝盻佛
光。左右動頭。為汝頭動。為復見動。世尊。我頭自動。而
我見性尚無有止。誰為搖動。佛言如是。
此從疎至親又以頭驗見也。外境動而見性不動。
人或易知。自頭動而見性不動。人實難辨。良以世
人認見是眼。故頭搖眼轉。宛似見性亦動。故必以
頭驗之也。如來於是從輪掌中飛一寶光。在阿難
右。即時阿難迴首右盻。又飛一光在左。則又左盻。
乃審之云。汝今日左顧右盻。汝頭因何搖動如此。
尊者不孤所問。答云。因見飛光左右。故顧盻而頭
動耳。世尊婆心真切。徹底為人。故復勘云。汝盻光
動頭為汝頭動。為復見動。阿難向沒推托處。盡力
擔當。重新答出頭動而見不動。所謂縱有千般草。
終無兩樣風也。故世尊復印之曰。如是。意謂若知
頭動而見不動。亦是客塵主空之義也。○既知頭
動而見恒不動。則凡此身往來千里萬里。乃至恒
沙世界。死此生彼。而此見性。常如虗空。無所動也。
若人悟此恒常。不隨身轉。則日用中。行住坐臥。皆
在自性定中。誌公云。不起絲毫修學心。無相光中
常自在者此也。其與閉目想空。自墮法塵之影者。
天淵懸絕矣。又宗家從東過西。乃至跳舞。意亦顯
此。而迷者效之。但弄精魂。終不得旨也。○世尊欲
阿難知真心所在。阿難重重迷悶。若在世典中。憤
悱之極。自當代為啟發。世尊雖反覆開引。却不全
為舉似。待其自家托出。而但以如是二字證之。此
所謂衣珠自覓也。兩如是字。正與七無有是處反
應。
於是。如來普告大眾。若復眾生。以搖動者名之為塵。
以不住者名之為客。汝觀阿難頭自動搖。見無所動。
又汝觀我手自開合。見無舒卷。云何汝今以動為身。
以動為境。從始洎終。念念生滅。遺失真性。顛倒行事。
性心失真。認物為己。輪迴是中。自取流轉。
此雖寄責大眾實借大眾以成就阿難也。世尊見
尊者解得主空不動之義。故在眾中激揚。所謂打
草驚蛇。意謂。我今如此重重開示。可謂明了。若使
更有眾生。尚以搖動者為塵。不住者為客。不能領
會不動之主空。汝等但觀阿難。在頭搖動處。悟得
見無所動。手開合處。見得見無舒卷。即今現前。已
有樣在。云何汝等。但以動者為身。而不解不動之
主。動者為境。而不識寂然之空。抑且從始至終。但
用念念攀緣。生滅搖動者為心。而反遺不動之真
性。（真性即指不動之見性也）豈非顛倒行事而何。所依為心性
者。既非是不動之真體。將見因差果謬。必招認物
為己之苦。而輪迴是身境之中。生死流轉不絕。然
此流轉。非從天降。非從地出。亦非人與。特自取而
已。可不悲哉。○甞謂纔學道者。便知覔主人翁。却
<pb n="419"/>
乃多認攀緣不住之客。而不知目前朗然常住之
見性。方是真主人翁。纔聞般若者。便說真空。却乃
閉目懸想搖動之法塵。而不知目前廓然不動之
見性。正是真空。快哉法王之妙示。行人於此反覆
體認。必有豁然大悟者矣。○認物為己。便是受身
著境之苦果。如凡夫妄說身為我。境為我所。身重
而境輕。權小妄認能證之心為我。亦身也。所證涅
槃為我所。亦境也。境重而身輕。圓覺云。乃至證于
清淨涅槃。皆是我相。圭峯解云。凡夫所執我相。是
迷識境。權聖所執我相。是迷智境。雖粗細不同。皆
名認物為己。用是觀之。權聖涅槃。尚是認物為己。
則凡夫身境。豈非認物為己。其與一切精怪。依草
附木。攬為己身者。顛倒無異也。豈可不猛省而生
厭患乎。○鍾云。搖動者名為塵。不住者名為客。阿
難頭自動搖。動者。客也。塵也。見無動也。如來手自
開合。開合者。客也。塵也。見無動也。云何汝今明知
動為身。動為境矣。却乃自始洎終。念念生滅。遺失
不動之真性。認物為己。將己逐物。而自取生死流
轉乎。葢既知動是身境。便合了悟身境全是客塵。
不應隨逐而失主空也。始終者。遠則無始為始。今
生為終。近則生為始。死為終。顛倒。非惟世間事業
也。種種修行。皆名顛倒。以其動執身境。靜依法塵。
依法塵者。還同身境。曾不覺知本有不動之見性
也。是中者。身境之中也。○第二番示見不動竟。

楞嚴說通卷一

<sarticle>楞嚴說通卷二</sarticle>
巴縣居士非眼劉道開纂述
成都沙門離指方　示鑒訂
爾時阿難及諸大眾。聞佛示誨。身心泰然。念無始來。
失却本心。妄認緣塵分別影事。今日開悟。如失乳兒
忽遇慈母。合掌禮佛。願聞如來顯出身心真妄虗實
現前生滅與不生滅二發明性。
此第三番顯見不滅也。爾時阿難。及諸大眾。從佛
訶為非心。即起驚疑。及聞離塵斷滅。轉更不安。良
以離識心外。更不見心。今蒙根中指出。宛然別有。
寂然不動。驚疑頓息。所以身心泰然。自念從無始
來。失却本有不動真心。反認緣塵分別影事。今日
始得開悟。正如失乳之兒。忽遇慈母。昔日窮子捨
父。今日乳兒遇母。何快如之。然此寂常不生滅性。
雖蒙印許。若據尋常見即是眼。則眼與見。皆屬生
滅。若據今日手開合。而見無開合。頭搖動。而見不
搖動。則是生滅身中。有不生滅性。今雖領得見無
所動之旨。尚未明其所以。猶存疑惑。於是合掌禮
佛。願聞如來顯出身心。誰真誰妄。誰虗誰實。要於
現前動搖生滅身中。的的指出不生滅性。令此真
妄二性。皎如星月。方到自信不疑之地耳。○鍾云。
二發明性者。發明二字。要從理上發顯義看。葢謂
真性理中。自有不生不滅。所顯發性。即下一為無
量。無量為一。大中現小。小中現大等是也。妄明理
中所顯發性。即下晦昧為空。空晦暗中。結暗為色。
色雜妄想。想相為身等是也。有作發明二性看者。
便是言語發明矣。文義不順。
時波斯匿王。起立白佛。我昔未承諸佛誨勅。見迦旃
延毗羅胝子。咸言此身死後斷滅名為涅槃。我雖值
佛。今猶狐疑。云何發揮證知此心不生滅地。今此大
眾。諸有漏者。咸皆樂聞。
此匿王自陳斷見以請不生滅也。匿王昔事外道。
曾有邪心種子。入其心腑。今被阿難抓著癢處。遂
乘機發問。所謂因逢桃李樹。却憶故園春也。迦旃
延。此云剪髮。毗羅胝。此云不作。乃外道六師之二。
其道皆以斷滅為宗。以不解第八阿賴耶識。去後
<pb n="420"/>
來先。為生死根本。轉此八識。名為涅槃。而反計此
身斷滅為涅槃。若此方所計生為七尺軀。死作一
棺土。即有挫燒舂磨。無所用之等。皆此類攝。豈知
有死而不亡者在也。時波斯匿王。起立白佛。我昔
未承諸佛誨勅時。曾見二種外道。皆說此身死後
斷滅。即此斷滅。便名涅槃。我今雖遇如來。猶懷狐
疑未決。必要現前有箇證據。方能信得此心是不
生滅。世尊云何發揮證知此心不生滅地。今此在
會大眾。未到無漏者。咸皆樂聞焉。○據除斷見麤
惑。則此有漏。似惟指界內凡夫。二乘有學。若辨見
性真常。則雖小乘四果。別教三賢。亦須普指。以彼
自來未明見性是真常心故。
佛告大王。汝身現在。今復問汝。汝此肉身。為同金剛
常住不朽。為復變壞。世尊。我今此身。終從變滅。佛言
大王。汝未曾滅。云何知滅。世尊。我此無常變壞之身。
雖未曾滅。我觀現前念念遷謝新新不住。如火成
漸漸銷殞殞亡不息。決知此身當從滅盡。佛言如是。
欲示不生滅性故先審其生滅也。佛告大王。汝在
未來死處生疑。我只據現在生處問汝。汝身今現
在矣。我問汝此肉身。為金剛常住不朽之物耶。為
復畢竟是變壞之物耶。匿王言。世尊。我今此身。非
常住之物。終從變滅而已。佛又重重細審。釣出狐
涎。乃言。大王。汝身現在未滅。有何所憑。預知其斷
滅耶。匿王言。世尊。我此無常變壞之身。今雖未滅。
然我觀察現前。念念遷謝。新新不住。如火之成。
漸漸銷殞。趨於殞亡。無刻寧息。決知此身。到底滅
盡。方得了當。佛言。汝身必滅。誠如是也。○只此數
語。已可以警念無常。劇貪世務者。寧不惕然。
大王。汝今生齡已從衰老。顏貌何如童子之時。世尊。
我昔孩孺。膚腠潤澤。年至長成。血氣充滿。而今頹齡
迫於衰耄。形色枯悴。精神昏昧。髮白面皺。逮將不久。
如何見比充盛之時。
此又細審其自少至老精神容色是同是別也。佛
又言。大王。汝今有生之齡。已從衰老矣。汝之顏貌。
何如童子之時乎。匿王言。世尊。我昔當孩孺時。肌
膚腠理。滋潤鮮澤。及年至長成。精完神足。血氣充
滿。而今齡已頺矣。迫於衰耄。形色則枯悴矣。精神
則昏昧矣。雞皮[鴳-女+隹]髮。行步龍鍾。日在桑榆。殆將不
久。如何乃以精神充足盛滿之時而見比耶。
佛言大王。汝之形容。應不頓朽。王言世尊。變化密移。
我誠不覺。寒暑遷流。漸至於此。何以故。我年二十。雖
號年少。顏貌已老初十歲時。三十之年。又衰二十。於
今六十。又過於二。觀五十時。宛然強壯。世尊。我見密
移。雖此殂落。其間流易。且限十年。若復令我微細思
惟。其變寧唯一紀二紀。實惟年變。豈唯年變。亦兼月
化。何直月化。兼又日遷。沉思諦觀。剎那剎那念念之
間。不得停住。故知我身終從變滅。
此又細審生滅之頓漸也。佛言。大王。一氣不頓盡。
一形不頓虧。汝之形容。應非一旦頓朽。必以漸而
朽矣。王言。世尊。世間變化。密密推移。我誠不覺。但
見日往月來。寒暑迭遷。以漸至於此。何以故。人生
光景。有長有促。今且以十年為率。如我二十之時。
雖號年少。顏貌已老於十歲時。及至三十之年又
衰於二十。至於今。六十又二矣。迴觀五十。宛然強
壯。豈非十年一變耶。世尊。我見此密移者。雖此壯
色日去而殂。老相日催而落。然其間流易。尚且限
於十年。是特舉其粗略而言耳。若復令我微細思
惟。推窮其變。寧獨十二年之一紀。二十四年之二
紀。實惟一年一變。豈惟年變。亦兼一月一化。何直
月化。兼又一日一遷。若更沉其思慮。審諦觀察。則
即此一念具九十剎那中。剎那。剎那。念念之間。皆
在遷流。未甞停住。質非金石。何以堪此。由年紀之
長。以至剎那之短。變化密移如此。特任運者不覺。
<pb n="421"/>
作意推度。始得知之。故知我身。終必從於變滅也。
○教中以利刃透九十紙為一念。故一念具九十
剎那也。
佛告大王。汝見變化遷改不停。悟知汝滅。亦於滅時。
汝知身中有不滅耶。波斯匿王。合掌白佛。我實不知。
佛言。我今示汝不生滅性。
世尊見匿王歷敘變滅之相絲毫不漏故於急處
一提。乃言大王。汝見變化不停。悟知汝滅矣。亦於
滅時。知汝身中。有不滅者耶。王合掌白佛云。我實
不知。古人道。不知處最親切。所謂日用而不知也。
使其知此。決不迷於斷見矣。佛言。汝既不知。我今
可以示汝不生滅性矣。
大王。汝年幾時。見恒河水。王言。我生三歲。慈母携我。
謁耆婆天。經過此流。爾時即知是恒河水。佛言大王。
如汝所說。二十之時衰於十歲。乃至六十。日月歲時
念念遷變。則汝三歲見此河時。至年十三。其水云何。
王言。如三歲時。宛然無異。乃至於今年六十二。亦無
有異。
此審觀河之見以明年變而見不變也。佛又更端
問云。大王。汝年幾歲。乃見此恒河水耶。王言。我生
三歲時。慈母抱我謁長命天。經過此水。爾時即知
是恒河矣。佛言。大王。如汝所說。從十歲以至六十
歲。時時遷變。則汝見亦應遷變矣。但不知自汝三
歲見此河時。至年十三又見此河。中間十年。其水
有以異乎。王言。我十三觀河。如三歲時。宛然無異
也。不特十三。即至於今六十二矣。觀此河水。與三
歲時。亦無有異也。
佛言。汝今自傷髮白面皺。其面必定皺於童年。則汝
今時觀此恒河。與昔童時觀河之見。有童耄不。王言
不也。世尊。佛言大王。汝面雖皺。而此見精性未曾皺。
皺者為變。不皺非變。變者受滅。彼不變者。元無生滅。
云何於中受汝生死。而猶引彼末伽黎等都言此身
死後全滅。王聞是言。信知身後捨生趣生。與諸大眾。
踊躍歡喜。得未曾有。
此復審見無童耄以結破斷見顯不生滅性也。佛
又言。汝今自傷髮白面皺。我且就面皺一端問汝。
汝面必定皺於童年。則是面有童耄矣。但不知汝
今觀河之見。與童時觀河之見。亦有童耄不乎。王
言。不也。世尊。佛既一一審明。無所逃遁。乃語之言。
大王。汝尚未識不生滅性耶。夫汝面雖皺。而此觀
河之見。即汝之見精也。汝此見精。其性實未曾皺。
皺者。其可變者也。不皺者。非可變者也。變者。其受
滅者也。不變者。其元無生滅者也。既無生滅。云何
復隨汝現在身中。同受汝之生死耶。即此便是生
滅身中。不生滅性矣。而猶引彼不見道外道等。都
言此身死後全滅。不亦謬哉。王聞是言。乃信知性
無生滅。此身死後。捨此生彼。從一暗室。投一暗室。
出一苦輪。入一苦輪。未曾斷滅。與諸大眾。踊躍歡
喜。得未曾有焉。○此章由匿王在身上觀察。故成
斷滅。世尊在見上發明。故無生滅。所謂不離華下
路引入洞中天也。此則不唯破匿王斷滅之見。抑
亦酬阿難二發之請矣。○問。昔忠國師問禪客從
何方來。客曰。南方來。師曰。南方知識。如何示人。曰。
彼方知識。直示學人即心是佛。離此之外。更無別
佛。此身即有生滅。心性未曾生滅。身生滅者。如龍
換骨。蛇脫皮。人出故宅。師曰。若然者。與彼外道。有
何差別。彼云。我此身中有一神性。此性能知痛癢。
身壞之時。神則出去。如舍被燒。舍主出去。舍即無
常。舍主是常。審如是者。邪正莫辨矣。今佛言皺者
為變。不皺非變。得無與國師相忤乎。答。國師破一
時之執。如來開一時之權。皆玅辯也。當以意得。不
可妄生卜度。獲戾佛祖。又往往宗家。謂不離身中。
即有不滅性體。正謂根中見聞等性。非謂方寸之
<pb n="422"/>
中。臟腑之內。別有性命。即同阿難所執身內識心
也。○鍾云。前屈指飛光。是就一時一事中。指出不
生滅性。此示觀河之見。是就一生中。指出不生滅
性也。至第四卷中杵音之喻。云縱汝形銷。命光遷
謝。此性云何為汝銷滅。則死後不生滅之性。乃透
底拈出矣。○第三番顯見不滅竟。
阿難。即從座起。禮佛合掌。長跪白佛。世尊。若此見聞
必不生滅。云何世尊名我等輩遺失真性顛倒行事。
願興慈悲。洗我塵垢。
此第四番顯見不失也。上惟舉見。此復兼聞。聞字
當是性字之誤。匿王知見不多。故一言之下。心地
開明。驀直信去。阿難多知多見。觸事生情。故方信
而忽疑也。於時即從座起。禮佛合掌長跪而白佛
云。世尊。見性必是生滅。可名遺失。既此見性必不
生滅。便是寂常。即與諸佛。等無差別。云何世尊名
我等輩。遺失真性。顛倒行事。而諸佛不名遺失顛
倒乎。我心蒙蔽。如染塵垢。願興慈悲。一為我洗之
也。豈知佛言遺失真性。但因顛倒而說遺失。非因
斷滅而說遺失也。故下文全示顛倒之相以詰之。
即時如來。垂金色臂。輪手下指。示阿難言。汝今見我
母陀羅手。為正為倒。阿難言。世間眾生。以此為倒。而
我不知誰正誰倒。佛告阿難。若世間人。以此為倒。即
世間人。將何為正。阿難言。如來竪臂。兜羅綿手。上指
於空。則名為正。佛即竪臂。告阿難言。若此顛倒首尾
相換。諸世間人。一倍瞻視。則知汝身與諸如來清淨
法身。比類發明。如來之身。名正徧知。汝等之身。號性
顛倒。隨汝諦觀。汝身佛身。稱顛倒者。名字何處。號為
顛倒。於時阿難。與諸大眾。瞪瞢瞻佛。目睛不瞬。不知
身心顛倒所在。
此示顛倒之相以驗其倒情也。即時如來。垂手下
指。示阿難言。汝今見我母陀羅手。為正為倒。阿難
曾遭毒手。不敢自任。嫁禍於人云。我見世間眾生。
咸以此下垂為倒。而我不知果誰正誰倒也。世尊
就與一拶云。若世間人。以此為倒。又將何等為正。
阿難拗直作曲云。若如來竪臂。此手上指。則名為
正矣。世尊將錯就錯。即竪臂而告曰。若汝果以上
指為正。即此便是冠履倒置。翻頭作尾。翻尾作頭
矣。何處別求顛倒哉。且此一臂。本無倒正。諸世間
人。分倒分正。差一倍瞻視。豈知下垂為倒。固倒也。
上指為正。亦倒也。何得以上指為正。下垂為倒哉。
由汝等倍生此見。而如來不作是見。故將汝身。與
諸如來清淨法身。比例發明。則如來身。號正徧知。
汝等之身。稱性顛倒。則汝自謂與佛等無差別不
名顛倒者。誤矣。既與發明顛倒。復加錐劄。令其循
名求實。自揣顛倒實處。故曰。今又隨汝諦審觀察。
汝身比於佛身。稱為顛倒者。既有顛倒之名。必有
顛倒之實。從何實處。而得此名乎。阿難被世尊一
問。有眼如盲。有口如啞。無言可對。無理可伸。惟與
大眾。瞪瞢瞻佛。呆呆然。目睛不瞬。而不知身心顛
倒所在也。所謂大智慧人。面前常有三尺暗。不其
然歟。○鍾云。倒與正。同此臂也。特首尾相換耳。正
徧知。與性顛倒。同此身也。特迷悟相反耳。知此。則
知即遺失顛倒。不妨元不生滅矣。○母陀羅。此云
印手。
佛興慈悲。哀愍阿難及諸大眾。發海潮音。徧告同會
諸善男子。我常說言。色心諸緣。及心所使諸所緣法。
唯心所現。汝身汝心。皆是玅明真精玅心中所現物。
云何汝等遺失本玅圓玅明心寶明玅性。認悟中迷。
此下正與發明顛倒實處也。阿難願興慈悲。佛果
興慈悲。哀愍阿難。及諸大眾。發應不失時海潮之
音。徧告同會諸善男子。我常說言。十一色法。八識
心法。生心之四緣。生色之二緣。及心所使五十一
心法。廣至善惡邪正。世出世間。一切事業因果。諸
<pb n="423"/>
所緣法。如是五位。皆是如來藏心之所顯現。如明
鏡之現影像。可見萬法即心也。汝今五根之身。八
識之心。皆是玅明真精玅心中。所現之物。可見心
包萬法也。夫心之與性。體用互稱。心則從玅起明。
圓融照了。如鏡之光。性則即明而玅。清淨堅實。如
鏡之體。此心此性。元是汝自家有的。云何汝等。遺
失此本來自玅。不假修成之圓玅明心。寶明玅性。
而認本悟中之執迷。不知萬法即心。心包萬法。而
反謂法皆心外。心墮法中乎。是乃於不顛倒中。而
妄計顛倒。未遺失中。而義同遺失矣。○問。前謂見
性是黎耶體。即如來藏心。又即萬法實體。似為能
現。今色心之心。既該八識。則黎耶已為所現。而惟
心之心。當另有純真之心。何得仍取如來藏心以
釋之。答。前七等但為所現。真心但為能現。而此黎
耶。能所俱通。以對真心。降為所現。以對萬法。升為
能現。葢與真心本無二體。但惟帶妄而已。
晦昧為空。空晦昧中。結暗為色。色雜妄想。想相為身。
聚緣內搖。趣外奔逸。昏擾擾相。以為心性。一迷為心。
决定惑為色身之內。不知色身外洎山河虗空大地
咸是玅明真心中物。譬如澄清百千大海棄之。唯認
一浮漚體。目為全潮。窮盡瀛渤。汝等即是迷中倍人。
如我垂手。等無差別。如來說為可憐愍者。
此下發明身心所以為悟中迷也。夫此玅明心性。
本無身心之相。皆由最初不覺。忽起無明。將此第
一義空。晦昧而成無知無覺之頑空。所謂迷妄有
虗空也。所變頑空。與能變無明。二法和合。故於頑
然晦昧中。凝結而成四大之色。所謂想澄成國土
也。以四大之色雜妄想之心。妄心妄色。想相和合。
結成五蘊根身。所謂知覺乃眾生也。此即身之所
以為悟中迷也。既有根身四大。內外合成。妄有緣
氣。於中積聚。於是內緣影事。而動搖不休。外緣實
色。而奔馳不已。昏昏擾擾。不明不淨。復執此昏擾
擾者。以為圓玅明心。寶明玅性。此即心之所以為
悟中迷也。既一迷此昏擾擾者以為吾心。決定惑
此心為在色身之內。依肉團而居矣。殊不知不獨
我此色身。是玅明心中所現之物。即外洎山河虗
空大地。皆是玅明心中所現物也。今汝棄此廣大
玅心。而妄認四大為自身相。六塵緣影為自心相。
何異棄彼百千里澄清大海。而反認海中一浮漚
體。以為海中之全潮在是。即窮盡瀛渤。亦在於是
哉。由是觀之。則知汝身。與如來身。比類發明。雖同
是一體。本無差別。但如來了得海是海。漚是漚。不
棄海認漚。故曰正知。不認漚為海。故曰徧知。汝等
既棄海認漚。復認漚為海。故曰性顛倒。所以目汝
等。即是迷中加一倍迷之人也。正如我垂手時。實
無正倒差別。而汝以下垂為倒。上指為正。此即是
汝顛倒所在。故知汝等本無遺失。因顛倒而稱遺
失。如來說為可憐愍者此也。良以汝等若真遺失。
猶不足深愍。今由顛倒故。常如遺失。正如持珠作
丐。枉受貧窮。不亦深可愍哉。○問。前謂見性是八
識實體。今復以聚緣為八識功能。得失何分哉。答。
此識真妄和合。故見性取其一分真理。聚緣取其
一分妄情。凡言八識去後來先等者。皆以妄情言
耳。○又云。一迷為心決定惑為色身之內。至哉言
也。自非佛了義之教。誰不計性命在於身中。萬法
但為心外者乎。然命在身中。道教計之特甚。久矣。
眾生不信身中本無性命矣。○又問。認一浮漚。目
為全潮。此何異於一毛孔中。包盡剎海。答。彼達諸
法性全法界。故一毛稱性。即包無餘。如說真摩尼
珠。價值一國。誠不虗矣。此不達諸法實相。但將昏
擾妄想。謬計身中。而又倒執能包虗空大地。是尚
無體可得。憑何廣包。如說水泡價值一國。真大迷
妄。安可同乎。○前阿難聞訶非心。驚謂捨此更無。
<pb n="424"/>
將同土水。如來安慰許以真心有體而已。非正開
示真心也。譬如許人以物。後日方以與之。長水於
彼處。即謂開示真心。以許為與。殊欠體認。至此章。
方是開示真心之正文。而阿難到此。方知於緣塵
外。更有如此廣大心體而如來所許。果爾非虗矣。
○第四番顯見不失竟。
阿難承佛悲救深誨。垂泣叉手。而白佛言。我雖承佛
如是玅音悟玅明心元所圓滿常住心地。而我悟佛
現說法音。現以緣心。允所瞻仰。徒獲此心。未敢認為
本元心地。願佛哀愍宣示圓音。拔我疑根。歸無上道。
此第五番顯見無還也。阿難承佛悲救深誨。萬劫
倒懸。一生迷惑。一旦發明。感佛深慈。故至於垂泣。
然心猶有疑。故復叉手而白佛言。我雖承佛如是
玅音。悟得此玅明心。即是自己本來具足圓滿。不
生不滅。常住心地。但我等一向遺此廣大心性。而
認此昏昏擾擾者為心性。故名我等為性顛倒宜
矣。然我現今見佛聞法。皆用此緣慮之心。世尊雖
不欲我認。而斥為非心。若是別種緣心。或可捨擲。
今者悟佛法音。承聽領納。方倚用之。豈可遽捨乎。
由得其用。故不敢不認也。世尊要我所認者。是圓
滿妙心。雖則廣大。現今不得其用。徒然獲此。故不
敢認為本元心地。以認此須當捨彼。今既不忍捨
彼。則亦不敢認此。又若捨了緣法之心。却後將何
承領佛法。縱不惜此緣心。而獨不重於佛法乎。願
佛哀愍。宣示圓音。拔我疑根。到不疑之地。乃得歸
於無上道也。○賀云。正脉謂阿難不捨緣心。故不
認真心。恐認此須當捨彼。不知本文云未敢認。非
謂不肯認也。持以初獲此心。尚未受用。未敢遂認
為主人翁耳。必求世尊徹底發明。使得親見本來
面目。乃敢承認。故曰拔我疑根。此正古人真參實
證處。○鍾云。機有生熟。阿難平日受用。於緣心熟。
於見性生。生處不能遽用。熟處自不能全捨。此亦
人情也。但此處重在求真。而不在捨妄耳。○此正
尊者方搖未穩之際。而緣心真心。兩持不决之時。
如人惑於岐路。恍惚不定。先德云。易開終始口。難
保歲寒心。尊者以之。自此直至各各自知心徧十
方。獲本玅心。常住不滅處。方肯承認耳。
佛告阿難。汝等尚以緣心聽法。此法亦緣。非等法性。
如人以手指月示人。彼人因指當應看月。若復觀指
以為月體。此人豈唯亡失月輪。亦亡其指。何以故。以
所標指為明月故。豈唯亡指。亦復不識明之與暗。何
以故。即以指體為月明性。明暗二性。無所了故。汝亦
如是。
此責其認聲塵而不達法性也。佛告阿難。我今如
此傾心吐膽。落草盤桓。欲汝捨妄緣而達心性。豈
意汝之見解。尚與昔時一毫無異。而以攀緣之心。
聽我圓滿常住心法。則此圓滿常住心法。亦成所
緣之境。汝又安能契此法性哉。不知說法者。如指
月人耳。今有人焉。以手指月示人。彼人因指。便當
看月。若即觀指以為月體。愚哉是人。豈唯不識月。
亦不識指。豈唯不識指。亦復不識明之與暗。以月
明而指暗故也。若汝聽法之後。絕言語。黜聰明。一
切放下。默究自心。此是因指看月。不存指相之人
也。若汝依舊多知多解。不肯消歸自己。是逐句尋
言。執指為月之人也。今汝執法音。而不達法性。何
異執指為月。皂白不分。昏曉不覺者哉。故曰汝亦
如是。○鍾云。緣心者。能緣之心也。法緣者。所緣之
塵也。法音即聲塵故亦非真。法性者。真理也。教銓
真理。理是眾生之心。豈可執教為心哉。指喻法。月
喻聽法者之自心。說法顯心。聞教自合觀心。若執
聲教。不解反觀自心。此人豈惟不達自心。亦復不
知教意。何以故。以他聲教。為己自心。自他不分故。
豈惟不知教意。兼亦不了教心體相。何以故。教屬
<pb n="425"/>
聲塵。不能覺照。心體靈知。具有覺照。以無照之塵。
為有照之心。有照無照二不別故。阿難之迷心迷
教。及迷教心體相。亦如是耳。○按阿難之不捨緣
心重佛法也。豈知此法亦緣。而當并捨乎。○鍾云。
若欲研究佛乘。披尋寶藏。一一須銷歸自己。言言
使冥合真心。但莫執義上之文隨言生解。直須探
銓下之旨。契本會宗。如是。則天真之道不昧。無師
之智現前。若一向背己狥文。執學興辨。是對木人
而索語。期石女以生兒。空歷塵沙。終無得理。○緣
心之緣。攀緣也。法緣之緣。塵緣也。以法音即聲塵
攝。故亦非真。若落紙墨。更是色塵矣。今宗家不許
說義理。以纔涉義理。又落法塵。亦可得而緣矣。
若以分別我說法音。為汝心者。此心自應離分別音
有分別性。譬如有客寄宿旅亭暫止便去終不常住。
而掌亭人。都無所去。名為亭主。此亦如是。若汝真心
則無所去。云何離聲無分別性。斯則豈惟聲分別心。
分別我容。離諸色相。無分別性。如是乃至分別都無。
非色非空。拘舍離等。昧為冥諦。離諸法緣。無分別性。
則汝心性。各有所還。云何為主。
此責其認妄心而不認真心也。汝今不捨緣心。是
取分別我說法音者。為汝真心矣。既認此分別法
音之心以為真者。此心自應離分別音。而確有分
別之禮性矣。何也。妄心如客。真心如主。假喻以觀。
譬有客焉。寄宿旅亭。一宿便去。終不常住。故名為
客也。若掌亭人。都無所去。故名為主也。此亦如是。
若真是汝之心。當如亭主。而無所去矣。云何離却
聲音。遂無分別之性。但如客之暫止便去耶。由是
推之。豈惟聲上分別之心哉。即分別我容之心。離
我色相。亦無有性。以此皆屬前六妄識分別。皆非
真心也。不特此也。如是乃至前六分別都無處。以
為別有自性。不屬色。不屬空。正是第七緣八。屬帶
質境。亦是分別。亦非自性。從數論師。昧而不知。遂
執此為冥初自性。葢外道立二十五諦。首號冥諦。
彼謂冥初生覺。是萬法之元始。尊為極則之理。今
非色非空。正齊此見矣。豈知分別都無。亦但離於
麤分別耳。微細流注。固所未覺。色空都盡。亦但離
於法處所攝半分生塵耳。其半分滅塵。固不能離。
若離諸法半分滅塵之緣。即無分別之性。與上之
離聲色而無性者。一類無別也。夫六處緣心。各隨
本塵而生。亦隨本塵而滅。如影隨人。亦隨何人而
來者。亦還隨何人而去。則汝心性。俱屬客邊。各有
所還。何以為無去無來。常住之主人乎。○鍾云。前
以客喻身境。此以客喻緣心。而見性為主人。○以
聲例色。相從而說。非但聲分別心。離聲無性。即色
分別心。離色亦無其性也。乃至兼舉香味觸法分
別都無。所謂內守幽閒也。都無。故有而非色。猶守。
故無而非空。非色非空。冥然一識。此正六識無記
性也。六識有還。不能為主。若八識。則為識精元明。
無還則能為主矣。
阿難言。若我心性。各有所還。則如來說玅明元心。云
何無還。惟垂哀愍。為我宣說。
此因還而請不還也。還者。如借來之物。必要還人。
若是自己家裏物。無處可還。阿難言。若我緣心。各
有所還。而如來說玅明元心無還處者何也。惟垂
哀愍。而為我宣說焉。○昔張無垢謁善權清禪師。
問云。此事人人有分。箇箇圓成。是否。清曰。然。公曰。
為甚麼無箇入處。清於袖中出數珠示之曰。此是
誰底。公俛首無對。清復袖之曰。若是汝底。即拈取
去。纔涉思惟。便不是汝底。公悚然。故知纔有分別。
即有可還也。
佛告阿難。且汝見我。見精明元。此見雖非玅精明心。
如第二月非是月影。汝應諦聽。今當示汝無所還地。
此下借見精以示不還真性也。良以玅淨明心。寶
<pb n="426"/>
明玅性。具有三大。謂體相用。由無明不覺。一念妄
動。轉此本體。而成業識。轉此智光。而成見分。名轉
識。復轉此真境。而成相分。名見識。此中見精即皆
光所轉之見分也。佛告阿難。且汝見我三十二相
時。此見未落分別。豈非見精。本來元具。不從日月
燈光借來。豈非明元。此見既為六精之一。而又在
處明了不昧。固已現具精明之體。特以二種顛倒
見妄未除。尚存能所。不得互用。故雖具精明。而但
欠於玅耳。然雖非玅精明心。却如第二月。揑目所
成。與真月本無二體。非若水中月影。與真月有天
淵之隔也。是則未得第一月者。當亟認第二月。猶
之未得玅精明心者。當亟認見精明元矣。汝應諦
聽。吾示汝以無還之實焉。○月有三相。第一是天
上淨月。第二是人以手揑目望月遂成二輪。取其
揑出者為第二月。第三是水中月影。今以第一月
喻純真之心。第二月喻見精明元。第三月喻緣塵
分別。意欲令人決定捨於第三月。而決定認取第
二月。則第一月不遠即在矣。問。何不即指純真之
心。而乃用此曲示乎。答。純真之心。惟佛乃具。等覺
尚帶生相無明。何況地前諸位。乃至五位凡夫。現
前何有純真之心。然而真雖不純。體終不變。如金
在鑛。離鑛無金。特鑛有真偽。非金師莫能辨耳。故
佛直指根性為心。如指鑛說金。金即在鑛。非離鑛
外而別有金也。此處祗因其無明未剖。尚有欠於
玅之一字。故佛略抑揚之。意在表其真切耳。非如
緣塵。呵其非心無體也。諸註於此發妄太過。如輕
加緣塵之名。將濫同於第三月。強索有還之處。似
公抗於佛言。徒引人之猶豫。不敢直認見性為心。
其失非小。不知眾生現量。離此根中之性。別無可
指。故諸祖指示。率多取於六根門頭者。奉佛密旨
也。行人時中。但請認取此性。萬無一失。譬如收買
金鑛者。時下雖非精金。真金終不外鑛而得。使其
棄鑛求金。非惟并金亦棄。將必惑於鍮石。而真金
終不可見矣。豈不大可惜哉。○鍾云。二月雖非真
月。然離真月。必無二月可得。見精雖非真心。然離
真心。必無見精可得。葢從真所起。全體即真。但當
由見精覔真心。不可以見精當真心。去見精中之
妄。即是真心。去月之揑。即是真月。固不可分為二。
亦不得遽混為一也。
阿難。此大講堂。洞開東方。日輪升天。則有明曜。中夜
黑月雲霧晦瞑。則復昏暗。戶牖之隙。則復見通。墻宇
之間。則復觀壅。分別之處。則復見緣。頑虗之中。徧是
空性。[鬱-山+止]𡋯之處。則紆昏塵。澄霽斂氛。又觀清淨。阿難。
汝咸看此諸變化相。吾今各還本所因處。云何本因。
阿難。此諸變化。明還日輪。何以故。無日不明。明因屬
日。是故還日。暗還黑月。通還戶牖。壅還墻宇。緣還分
別。頑虗還空。[鬱-山+止]𡋯還塵。清明還霽。則諸世間一切所
有。不出斯類。汝見八種。見精明性。當欲誰還。何以故。
若還於明。則不明時。無復見暗。雖明暗等種種差別。
見無差別。諸可還者。自然非汝。不汝還者。非汝而誰。
則知汝心本玅明淨。汝自迷悶。喪本受輪。於生死中。
常被漂溺。是故如來名可憐愍。
此備舉塵相有還以顯見性不與俱還也。阿難。我
所謂無還者何哉。試觀世間可還之境。其體有八。
其相亦有八。如日輪也。夜晦也。戶牖也。墻宇也。分
別也。空性也。昏塵也。澄霽也。八者。其體也。明也。暗
也。通也。壅也。緣也。虗也。[鬱-山+止]也。淨也。八者。其相也。阿
難。汝通看此諸變化相。各有所因。吾今為汝各還
本所因處。云何本因。阿難。如日為明因。則此諸變
化。明還日輪。何以故。以無日不明。明因屬日。是故
還日也。即是推之。則暗還黑月。通還戶牖。壅還墻
宇。緣還分別。頑虗還空。[鬱-山+止]𡋯還塵。清明還霽。可類
而還矣。更廣推之。則諸世間一切。凡有相可還者。
<pb n="427"/>
皆不出斯類矣。若汝見此八種之見精明性。於此
八相之中。當與何相而俱還乎。姑舉一相以徵之。
若此見性。與明俱還者。此見便隨明去。當不明時。
又將何物見暗。知一相。則知諸相矣。今諸相任遷。
一一皆見。足知明暗等相。於見性之中。自相往來。
自相凌奪。種種差別。而此見體。朗然常住。不動不
遷。元無差別也。以是知諸可還者。皆由假借外塵
而有。自然不是己物。若汝之不還者。不由假借。非
汝自己之物。更是阿誰。但汝識此見性不還。則知
汝心本玅本明本淨矣。以見性是賓中主。真心是
主中主故也。由汝迷悶不醒。既不識主中主。又不
識賓中主。所以喪失本性。枉受輪迴。於生死中。頭
出頭沒。無有出期。是故我說汝等為可憐愍者此
也。○此八塵作四對。各取其相之相反為對也。惟
虗空塵[鬱-山+止]。體相顛倒。然下文還處。自見。分別。即前
塵分別指種種諸物而言。如松𣗥鵠烏雜在之處
也。緣。指種種異相而言。如直曲白玄差異之相也。
頑虗則是全無諸物之處。徧是空性者。逈然惟見
一空相而已。葢緣是異色。空是同色。同異相反。生
成對偶。舊註乃以分別作分別之心。則下緣字。與
上何別。且下虗空。又與何為對乎。是以一句錯解。
而使全文皆累也。又舊將八還辨見。對前七處徵
心。夫七徵已是潦草之言。而又獨以此八還為辨
見。尤為夢浪之語。前後十番。皆示見性。而獨指八
還。餘皆辨於何法乎。且前七處乃七大科。豈與此
一科為對耶。今總改之云。七處破心。十番顯見。則
非惟法數相稱。而心妄見真之旨。亦攸分矣。○第
五番顯見無還竟。○鍾云。汝但知此見性無還。則
知汝心本玅明淨。正欲其由見性而悟本玅明心。
非即以見性為本玅明心也。以見性屬第八識。猶
帶業識。本玅明心。屬第九識。即如來藏玅真如心
故。
阿難言。我雖識此見性無還。云何得知是我真性。
此第六番顯見不雜也。阿難言。我今承佛開示。雖
知此見不與諸相俱還。而實常與水陸空行等物。
混難無分。今於諸物之中。將辨何者是我見性。何
者是物相乎。言未易分晰也。○鍾云。阿難意以見
性雜在萬物之中。無見而非物。無物而非見。安辨
何者是我之見性乎。佛意一切凡聖。見量雖別。見
性是同。今只據汝所見之境。其種種差別者是物。
其能見者是汝。汝有汝見。不干我事。我有我見。不
干汝事。可謂分明之極矣。云何不自認取。苦苦向
我求討。豈我見可作汝見耶。○此問只重我字。不
重真字。詳下答意。自然應合。吳興之解非是。
佛告阿難。吾今問汝。今汝未得無漏清淨。承佛神力。
見於初禪。得無障礙。而阿那律見閻浮提。（恐是娑婆界三字之
誤）如觀掌上菴摩羅果。諸菩薩等。見百千界。十方如
來。窮盡微塵清淨國土。無所不矚。眾生洞視。不過分
寸。
此先標出五種現量見精以啟下文也。佛告阿難。
吾今問汝。今汝方證初果。未得無漏清淨。徒仗佛
神力加被。乃得見於初禪一四天下。得無障礙。是
有學人慧眼之見量如此。若阿那律。見此娑婆世
界。如觀掌中菴摩羅果。是無學人天眼之見量如
此。若諸菩薩等。見百千世界。豈非法眼之見量乎。
至若十方如來。窮盡微塵清淨國土。無所不矚。豈
非佛眼之見量乎。若乃一切眾生。只見目前。其所
洞視。不過分寸。是又肉眼之見量也。夫此五種。廣
至窮盡國土。狹至不過分寸。見量雖殊。均為能見
之性而已。○菴摩羅。此云難分別。似桃非桃。似奈
非奈。此方所無也。阿那律。佛之從弟。畫眠被訶。精
進失目。遂證四果。得天眼也。
阿難。且吾與汝。觀四天王所住宮殿。中間徧覽水陸
<pb n="428"/>
空行。雖有昏明種種形像。無非前塵分別留礙。汝應
於此分別自他。今吾將汝。擇於見中。誰是我體。誰是
物相。
此則獨約阿難所親見者欲其自審擇也。阿難。姑
置五見。吾且與汝上從四天王所住宮殿觀起。中
間徧覽水者。陸者。空行者。雖有或昏或明。種種不
齊之形像。無非皆是前塵分別之見。停留障礙處。
汝應於此能見所見之中。自家分別其為自為他。
自即見性。他即諸物也。設汝自不能乎。必假佛智。
我則將汝擇於我汝共見之中。誰是我體。而能見
物者乎。誰為物相。而為所見者乎。如此分明。是物
是見。必有歷歷不混者矣。○自即能見。所謂我體
也。他即所見。所謂物象也。
阿難。極汝見源。從日月宮。是物非汝。至七金山。周徧
諦觀。雖種種光。亦物非汝。漸漸更觀。雲騰鳥飛。風動
塵起。樹木山川草芥人畜。咸物非汝。
此正言物不是見也。見源。即眼根也。阿難。盡汝眼
力。從日月宮而觀。此最上物相。是物也而非汝。又
至七金山。周徧諦觀。此居中物相。雖種種光。亦物
也而非汝。漸漸而下。更觀於雲之騰也。鳥之飛也。
風之動也。塵之起也。樹木也。山川也。草芥也。人畜
也。此最下物相。亦物也而非汝。則所謂誰是物相
者。此是矣。○七金山者。須彌外。七重圍繞。皆以純
金為體。光明最多也。雲騰鳥飛。自金山視之。亦居
最下也。
阿難。是諸近遠諸有物性。雖復差殊。同汝見精清淨
所矚。則諸物類。自有差別。見性無殊。此精玅明。誠汝
見性。
此正言見不是物也。阿難。是諸在近在遠。諸有物
相。千態萬狀。雖復差殊。然同是汝清淨見精所矚。
則物類自差。而見性只是朗然一照。無有殊也。此
無殊者。精而不雜。即前所說玅淨明心。此玅淨明
心。實汝見性。何甞混雜於有差殊之物相乎。則所
謂誰是我體者。此是矣。
若見是物。則汝亦可見吾之見。若同見者。名為見吾。
吾不見時。何不見吾不見之處。若見不見。自然非彼
不見之相。若不見吾不見之地。自然非物。云何非汝。
此反辨前見不是物也。夫我謂見不是物。而汝或
未之信耶。試再明之。若我無殊之見性。見於差別
之物相時。此見即是彼物。則見性當成可見。即汝
亦可見吾之見。何以故。見既是物。當成差別之相。
豈不歷然可見乎。然吾觀物。實無一定。有時縱目
取相。則見物。有時收視離相。則不見。汝若當吾見
物之時。依彼同見之物謬言見吾之見者。設當吾
收視離相。不見物時。何不并吾不見之體亦見之。
而指其所在耶。不見之時。既不能見。同見之時。亦
豈真能見哉。又汝若執言我已見汝不見之處矣。
夫正當不見時。見性是我不見之體。諸物是彼不
見之相。今我見既已離物。汝又見我自體。此不消
費力辨之。我此不見。自然非彼不見之物相矣。又
汝若不能見吾不見之地者。此更不消費力辨之。
我此不見。自然非物矣。何以故。可見尚然非物。而
況不可得見。豈猶同於物相乎。夫合可見不可見。
而展轉皆非是物。云何非汝之自性乎。
又則汝今見物之時。汝既見物。物亦見汝。體性紛雜。
則汝與我。并諸世間。不成安立。阿難。若汝見時。是汝
非我。見性周徧。非汝而誰。云何自疑汝之真性性汝
不真。取我求實。
此反辨前物不是見也。夫我謂物不是見。而汝亦
未即信耶。更再窮之。又則汝今見此差別物時。若
彼諸物即皆是見。彼亦一物。此亦一物。汝既見物。
物亦當見汝。有情無情之體性。紛亂混雜。無復情
器之分。是物混也。有情無情。尚無從分。有情與有
<pb n="429"/>
情。益不可辨。是則汝見我時。反成我見於汝。世間
諸人。莫不皆然。壞世間彼我之相。不成安立。是人
混也。阿難。若汝見我時。一定只是汝見。而非我見。
彼我分明。曾無壞亂。是人分也。夫有情與有情。尚
不混濫。則汝見性雖周徧一切諸物。有情無情。判
然逈別。是物分也。即是物莫能混。非汝之真性而
誰。且此真性是汝固有之物。云何不自信而反疑
耶。真性在汝。自不信其為真。而反從我口角邊討
分曉。乃言云何得知是我真性。不亦迷乎。○宗鏡
云。若信入之時。自然洞鑑圓明。了達之際。尚不因
於心念。何況就他人而求自法。取彼眼以作圓通。
數寶終不濟貧。說食焉能得飽。但自親到。頓入絕
學之門。惟在發明。方達無為之旨。○第六番顯見
不雜竟。
阿難白佛言。世尊。若此見性必我非餘。我與如來。觀
四天王勝藏寶殿。居日月宮。此見周圓。徧娑婆國。退
歸精舍。秪見伽藍。清心戶堂。但瞻簷廡。世尊。此見如
是。其體本來周徧一界。今在室中。唯滿一室。為復此
見縮大為小。為當牆宇夾令斷絕。我今不知斯義所
在。願垂弘慈。為我敷演。
此第七番顯見無礙也。阿難因見性周徧一語。疑
見大不當復小。見通不當復塞。故興問端。而白佛
言。世尊。若此見性。本來周徧。必我真性。不雜於物
者。則應隨處不變矣。今我與如來。觀四天王勝藏
寶殿。或時而居日月二宮。俯觀一四天下。則此見
周圓。徧滿娑婆國界。何其大也。及退歸精舍。秪見
此園。更入堂中。清心而觀。但瞻簷廡。又何小也。世
尊。若是此見體本來周徧一娑婆界矣。大者不應
更小。何故今在室中。唯滿一室。大小不定如此。為
是此見自縮其大而為小耶。為是墻宇所隔。夾之
令斷耶。或縮或斷。義必有在。我今不知斯義所在。
故願垂慈。為我敷演其義焉。○天王殿中。眾寶俱
在。故稱勝藏。日月宮。皆摩尼寶成。宮殿臺池。天人
充滿。日宮雖火摩尼成。而亦清涼同月。但光勝下
注成熱耳。阿難隨佛。或時居之。孤山謂初禪唯見
一四天下。則娑婆國。應指一小剎而言也。伽藍。此
云園。○鍾云。見性必我非餘。知是自非他也。既是
自非他。當能作主。云何大小由他。不自由耶。若是
縮大令小。猶能作主。若被物夾斷。則不能為主明
矣。
佛告阿難。一切世間大小內外諸所事業。各屬前塵。
不應說言見有舒縮。
此明舒縮大小在相而不在見也。佛告阿難。汝言
此見縮大為小。斯言誤矣。夫一切世間大小內外。
以及明暗通塞。諸所事業。皆屬前塵。根身器界。相
分邊事。相則有形。可言舒縮。見本無形。豈應說言
見有舒縮耶。○縮心兼舒者。有縮則有舒也。
譬如方器中見方空。吾復問汝。此方器中。所見方空。
為復定方。為不定方。若定方者。別安圓器。空應不圓。
若不定者。在方器中。應無方空。汝言不知斯義所在。
義性如是。云何為在。阿難。若復欲令入無方圓。但除
器方。空體無方。不應說言更除虗空方相所在。
以喻明之。見性本無大小。隨界空而現大小。亦如
虗空本無方圓。隨瓶器而有方圓也。今有方器於
此。其中惟見方空耳。我且問汝。此方器中方空。為
定方耶。不定方耶。若定方者。易以圓器。空應不圓。
乃器圓空圓。是不定方也。若不定者。在方器中應
無方空。乃器方空方。是又定方也。定與不定。俱不
可定。總之器在則然耳。汝言不知斯義所在。夫此
大小舒縮之義性。其無定亦如是。無定則無在。云
何必欲求其在耶。阿難。若復欲令入無方圓。但須
除了方器。器方一除。方相即隱。不應更向虗空。尋
一方相而除之。以空體無方也。則知欲令見無大
<pb n="430"/>
小。但須除却前塵。不應說言更除見性大小之相。
以見體本無大小也。方圓但由於器。器除而方圓
泯矣。虗空更何所除乎。大小但由於塵。塵忘而大
小泯矣。見性更何所除乎。○忘塵功夫。在起行因
中。但是觀想。亦惟達界室本空。頓息執持。縱觀純
熟。心地豁然。泯身空廓。不見界室。始是似無礙。非
真也。直待觀行功極。色陰消盡。十方洞開。無復幽
暗。身界內外。影相分明。如見掌果。方是真無礙也。
然亦但是體無礙。非用無礙。大用無礙。更在下文。
若如汝問。入室之時。縮見令小。仰觀日時。汝豈挽見
齊於日面。若築墻宇。能夾令斷。穿為小竇。寧無續跡。
是義不然。
此正斥其問之不當也。若如汝縮小夾斷之問。此
見入室時。既可縮之令小。則應仰頭觀日時。亦可
舉之令上。而世有挽見齊於日面者。無有哉。若謂
築墻處。既可夾之令斷。則應穿竇處。亦可引之令
續。而世有穿墻續見者。無有哉。既不能挽之令上。
又安能縮之令小。既不能引之令續。又安能夾之
令斷。故曰是義不然。上云義性無定。猶許其立義。
今云是義不然。并所立之義而斥之矣。
一切眾生。從無始來。迷己為物。失於本心。為物所轉。
故於是中。觀大觀小。若能轉物。則同如來。身心圓明。
不動道場。於一毛端。徧能含受十方國土。
此指其迷而重與發明也。夫見本不可礙。物本不
能礙。然眾生畢竟成礙者。非由物礙。但由無始以
來。不達萬物皆己。而迷己為物。遂失萬物一體之
本心。物既不屬於自心。則非惟不隨心轉。而反以
轉心。心既為物所轉。是故動為物礙。而於是前塵
之中。觀大觀小。皆無自由分矣。是知物本是心。迷
之為物。則礙心。亦如氷。本是水。結之為氷。則礙水。
成礙之由。正在自迷而為物轉耳。夫為物轉者為
眾生。若能轉物。則同如來矣。葢迷時身則蕞爾。彌
封滯[殼-一]。心則闇然。逐境偏局。所以被轉成礙。今能
轉物。則萬物一體。圓而不偏。達物皆已。明而不昧。
身心圓明。六根互用。如是浮塵及世界。應念化成
無上知覺。則身為法性身。土為法性土。盡十方世
界為一隻眼。盡十方世界為一佛土。以如是眼。觀
如是土。則數量銷減。理事圓融。故能不動道場。而
身徧十方。於一毛端。含受國土。毛端含十方。即小
攝大。十方在毛端。即大入小。毛中看國而國不小。
即小中現大。國外觀毛而毛不大。即大中現小。此
即事事無礙法界。廣狹自在玄門。又何舒縮大小
之有哉。見性之玅。無以加矣。○此較前忘塵境界。
更是甚深。彼方圓照。此則圓用。照用具足圓融。亦
性能之極致矣乎。○鍾云。物。即前文認物為己之
物。乃指生滅心。非指前塵也。迷。即起信所謂最初
不覺也。自己真性。本來周徧。眾生不自覺知。遂變
為業識。及相見二分。於是本來真心。全然遺失。反
被賴耶三分所轉。故於前塵境上。觀大觀小。葢見
分又為相分所礙矣。若能內脫身心。外遺世界。中
翻業識。則同如來身心萬物一體。圓而不偏。達物
皆已。明而不昧。不動道場。毛含十方。小中現大。大
中現小。自在無礙。又何大小舒縮之有哉。說到此。
則此見性。已會歸如來藏妙真如性中矣。○道開
云。按世典。大學曰格物。中庸曰萬物育焉。又曰能
盡物之性。孟子曰。舜明於庶物。又曰萬物皆備於
我矣。又曰物交物。則引之而已矣。此皆不為物轉。
而求轉物者。但不知其力量作用。果能轉物否耳。
若能轉物。則同如來矣。故肇論曰。會萬物為一體
者。其唯聖人乎。○第七番顯見無礙竟。
阿難白佛言。世尊。若此見精。必我玅性。今此玅性。現
在我前。見必我真。我今身心。復是何物。而今身心。分
別有實。彼見無別分辨我身。若實我心。令我今見。見
<pb n="431"/>
性實我。而身非我。何殊如來先所難言物能見我。惟
垂大慈。開發未悟。
此第八番顯見不分也。阿難白佛言。世尊。若依佛
今旨。將此周徧一切之見精。必是我湛然之玅性。
今此玅性。現在目前外物上。目前者既是我真。則
我現今身內之心。能分別者。復是何物耶。而今身
內之心。分別外物。實有作用。而彼徧外物之見性。
實無別作用。分辨我身。彼見性若果實是我心。主
宰於我。令我外見萬物。內見自身者。則是無別分
辨者。實乃是我。而分別有實者。反非是我矣。且見
性既在身心之前。又能內見自身。即同物能見我。
然物能見我。佛前已斥其謬。今何不為謬乎。展轉
推窮。實所未喻。故願垂慈。重為啟廸也。○問。既與
物不分。即成萬物是見。何故文中又言無是見乎。
答。文殊喻中。明言有是則成二體。不得成一體矣。
要須無是無非。方成一體之玅。葢一體即是不分。
當知不分者。是非雙絕之旨也。○賀云。阿難疑處。
只認見性與身心為二耳。復是何物物字。從前咸
是玅明真心中物生來。葢疑實有一物。在玅明之
中。不能和會為一也。不知身心器界。當體本空。全
一真見。譬如鏡中景像。即鏡所現。豈真有一物。居
於鏡中耶。故佛以或是或非兩端詰之。使之兩路
俱窮。然後正告之云。本無所有。元是菩提玅淨明
體。可謂盡情吐露矣。○鍾云。前文因用真心不得。
故捨緣心不得。此處因銷妄心不得。故用真心不
得。雖聞汝身汝心皆是玅明心中所現物。然此一
物字。無處安頓。至陰入處界。皆如來藏妙真如性。
則妄即是真。所用身心。即此見性。初無二體矣。
佛告阿難。今汝所言。見在汝前。是義非實。若實汝前。
汝實見者。則此見精。既有方所。非無指示。
問意雖多。惟此在前。是其謬本。故但破一前相。而
諸疑盡釋矣。佛告阿難。汝今所言見在汝前。是誠
妄說。都無實義。若此見精。實在汝前。汝實見其相
狀者。既有相狀。決有方所。既有方所。決可指示其
在某處某處矣。
且今與汝。坐祇陀林。徧觀林渠及與殿堂。上至日月。
前對恒河。汝今於我師子座前。舉手指陳是種種相。
陰者是林。明者是日。礙者是壁。通者是空。如是乃至
草樹纖毫。大小雖殊。但可有形無不指著。若必其見。
現在汝前。汝應以手確實指陳。何者是見。阿難當知。
若空是見。既已成見。何者是空。若物是見。既已是見。
何者為物。汝可微細披剝萬象。析出精明淨玅見元。
指陳示我。同彼諸物。分明無惑。
此令其從萬象中指出在前之見性也。夫在前則
必可指矣。且今與汝。坐祇陀林。徧觀林渠殿堂。日
月恒河。汝於師子座前。舉手指此種種之相。陰者
林。明者日。礙者壁。通者空。乃至草樹纖毫。無大無
小。但有形者。無不指著。若此見性。必在汝前。亦應
以手確實指陳。何者是見矣。阿難當知。若指空是
見性。既已成見矣。又何者是空乎。若指物是見性
既已是見矣。又何者為物乎。舉空與物。而萬象備
矣。汝可加番微細功夫。披剝此之萬象。要於萬象
中。剖析出這精明淨玅之見元。指陳示我。同彼諸
物。有相有狀。分明無惑可也。
阿難言。我今於此重閣講堂。遠洎恒河。上觀日月。舉
手所指。縱目所觀。指皆是物。無是見者。世尊。如佛所
說。況我有漏初學聲聞。乃至菩薩。亦不能於萬物象
前剖出精見離一切物別有自性。佛言如是如是。
此印見性離一切相也。阿難承佛確實指陳之命。
果然向萬物上。目觀手指一番。然舉手縱目。俱皆
是物。絕不見在前之見性。故曰無是見者。又承佛
微細披剝之命。果然於萬象中。著實剖析一番。然
欲其分明。而轉不分明。故曰雖菩薩亦不能即物
<pb n="432"/>
而剖出精見。使離於物。逈露自性。菩薩不能。而況
我初學乎。是則在前之見。誠為非實矣。佛亟印之
云。如是如是。許其無一物而是見也。○此科惟離
一切物句難會。葢正表見性離一切相矣。又謂不
能剖出使離一切物。不幾矛盾乎。細詳語意。謂即
物求見。固無是見者。即物剖見。使離於物而分明
顯示。亦無是見者。如此。方是離一切相也。讀者詳
之。
佛復告阿難。如汝所言。無有見精離一切物別有自
性。則汝所指。是物之中。無是見者。今復告汝。汝與如
來。坐祇陀林。更觀林苑乃至日月種種象殊。必無見
精受汝所指。汝又發明。此諸物中。何者非見。
然無一物是見。見性固不在前。即無一物非見。見
性又豈在前也哉。佛恐阿難知見性離一切相。而
不知其即一切法也。故復告云。汝既決定不能向
萬象前。指出何者是汝離物之見性矣。良以所指
諸物之中。無是見者。今復問汝。汝與如來。仍是坐
林觀苑。乃至日月。種種象殊。必無見精。受汝確指。
豈一切諸物。果皆非見乎。汝又發明。此諸物中。何
者非見。
阿難言。我實徧見此祇陀林。不知是中何者非見。何
以故。若樹非見。云何見樹。若樹即見。復云何樹。如是
乃至。若空非見。云何見空。若空即見。復云何空。我又
思惟。是萬象中。微細發明。無非見者。佛言如是如是。
此印見性即一切法也。阿難承佛發明非見之旨。
乃言。我實徧見此祇陀林。以至萬象。而不知是諸
物之中。何者非見也。何以故。若謂樹非見者。云何
見乃在樹。若謂樹即見者。云何又名為樹。如是徧
歷諸物。乃至於空。莫不皆然。我又思惟。是萬象中。
微細發明。實無物非見者。佛又印之云。如是如是。
許其無一物而非見也。○先德云是他得的人。道
是也有出身路。道非也有出身路。所以世尊。無是
見。無非見。兩皆印許。○按此本明無非。只合云若
樹非見。云何見樹足矣。又曰。若樹即見。復云何樹。
復兼無是者。恐聞無非。番又墮是。示此雙絕。葢權
人之玅旨有焉。○夫見性量括十方。體含萬法。其
與萬法。非即非離。惟其非即也。故能靈光獨耀。逈
脫根塵。身界無干。生死不繫。眾生不達斯義。則混
淆真妄。沉溺輪迴。既無智以自分。終何由而得脫
乎。惟其非離也。故能塵剎混融。萬物一體。用彌法
界。存泯自由。眾生未達斯義。則沉冥滯寂。斷纏
空。既自昧其家珍。亦何由而能用乎。故前自指見
以來。不動不滅。不還不雜。及無礙之前半。皆約不
即之義。分真析妄。以決擇乎離塵獨立之體。今此
不分之科。乃約不離之義。泯妄合真。以顯洩乎與
物混融之玅。將使眾生明乎不即之義。則不淪生
死。明乎不離之義。則不滯涅槃。若相背。而實相成
也。
於是。大眾非無學者。聞佛此言。茫然不知是義終始。
一時惶悚。失其所守。如來知其魂慮變慴。心生憐愍。
安慰阿難及諸大眾。諸善男子。無上法王。是真實語。
如所如說。不誑不妄。非末伽黎四種不死矯亂論議。
汝諦思惟。無忝哀慕。
此由聞兩番印許故一眾茫然也。於是大眾有學
聲聞。聞佛如是之言。茫然不知無是見無非見之
二義。後度而莫測其終。前推而莫尋其始。河漢其
言。亡其故步。葢或是或非。決於一定。則可為守。今
則雙許俱無。曾無一定。故惶悚而失其所守也。如
來知其魂慮變慴。乃心生憐愍。安慰阿難。及大眾
云。諸善男子。勿用驚疑。無上法王。是真實語。稱真
如理說。無賺誤之誑。無虗偽之妄。非同末伽黎外
道。託言有不死天。一生不亂答人者。當生彼天。立
為四種矯亂論議。曰亦變亦恒。亦生亦滅。亦有亦
<pb n="433"/>
無。亦增亦減。皆持兩可。終無決定。今無是見。無非
見。決定雙遣。二俱不立。豈同彼矯亂不定哉。但汝
等心粗慮淺。不諦思惟。若肯諦思。當有落處。必不
孤負汝哀慕之誠也。○賀云。前用一喝。使阿難矍
然。此用雙許。使大眾茫然。葢妄須頓破。故一刀兩
段以掃之。真難直說。故委曲擒縱以窮之。
是時文殊師利法王子。愍諸四眾。在大眾中。即從座
起。頂禮佛足。合掌恭敬。而白佛言。世尊。此諸大眾。不
悟如來發明二種精見色空是非是義。世尊。若此前
緣色空等象。若是見者。應有所指。若非見者。應無所
矚。而今不知是義所歸。故有驚怖。非是疇昔善根輕
尠。惟願如來大慈發明。此諸物象。與此見精。元是何
物。於其中間。無是非是。
此因大眾茫然故須大智慧人代請決疑也。是時
文殊師利。愍此四眾。乃從座起。頂禮恭敬。而白佛
言。世尊。此諸大眾。不悟如來所發明二種精見色
空。無是無非是二義。世尊。若此前緣色空等象。若
是見者。應當即萬象而指出其象。胡為不能。若非
見者。應當即萬象而一無所見。胡為一矚之時。無
處不是。今此大眾。正由聞此深法。義趣玄遠。無所
歸著。卒難領會。故有驚疑怖畏。非若疇昔在法華
會上。善根輕鮮。聞大法而不肯擔當也。惟願如來
大慈。再為發明此諸物象。與此見精。元是何等物
件。乃在兩楹之間。既無有是。又無非是乎。○是非
是義者。是與非是二種義也。是義者。無是見之義。
非是義者。無非是見之義。缺二無字。語之略耳。
佛告文殊及諸大眾。十方如來及大菩薩。於其自住
三摩地中。見與見緣。并所想相。如虗空華本無所有。
此見及緣。元是菩提玅淨明體。云何於中。有是非是。
此會見與物而歸一真體以發明無是無非之旨
也。見。即見精。見緣。即六塵色空等物。想。即六處識
心。相。即六根身相。并指身心也。佛告文殊。及諸大
眾。由汝等未得首楞嚴大定。故於萬象中。分物分
我。分是分非。若諸佛。諸大菩薩。自證首楞嚴三昧。
所謂那伽常在定。無有不定時。住此定中。凡見分
之見精。及相分之見緣。并所想相之身心。皆如目
病。見空中華。本無所有。良由此見相二分。元是菩
提玅淨明體。所謂法性如虗空。諸佛於中住。住此
法性。尚不見有色空精見。云何於中。有是。而復有
非是乎。世尊至此。和盤托出矣。○問。佛初惟以見
為性。而曲明其不與身心萬物為侶。似謂見獨真。
而餘皆妄矣。今乃論妄。則降見性同是空華。論真。
則升諸法同為真體。固是極理之論。其奈無所適
從何。答。下文雖自了然。今更助一喻。一真。如大海
中水。見精。如水之光。諸所物象。如水中之影。特因
愚者認影為實。反忘其水。今欲令其捨影認水。其
奈水體瑩徹。不見其形。故且令其認彼水面之光。
故一一斥影為妄。讚光為真。欲其即光以識水也。
而彼愚者。復執光影各自有體。橫起是非。故復明
其光影皆無有自體。全惟一水是其實體。故知光
影雖曰皆虗。然以光較影。則影有生滅。光無去來。
影各偏局。光通周徧。又光影雖皆即水。然取影。則
有淪溺之危。識光。則有得水之益。且影自是外境
所暎。而光實自體無餘。然則由斯喻而詳。彼見精
之與萬法。雖同妄同真。而得失差別。仍判然矣。
文殊。吾今問汝。如汝文殊。更有文殊是文殊者。為無
文殊。如是世尊。我真文殊。無是文殊。何以故。若有是
者。則二文殊。然我今日非無文殊。於中實無是非二
相。佛言。此見妙明。與諸空塵。亦復如是。本是玅明無
上菩提淨圓真心。妄為色空及與聞見。如第二月。誰
為是月。又誰非月。文殊但一月真。中間自無是月非
月。
世尊既與發明。復恐不能信解。要令文殊。從旁添
<pb n="434"/>
註。故問之曰。文殊。吾今問汝。即汝此身是箇真文
殊。還許此文殊外。更添一箇文殊。喚作是文殊。得
麼。還許此文殊內。減却一箇文殊。喚作無文殊。得
麼。文殊是大智慧人。氣味相投。自然同聲相應。故
曰。即我一箇是真文殊。此外不得。更添一箇是文
殊。何以故。若更添一箇是文殊。則我便有兩箇文
殊。然我有一箇真文殊在。又不得喚作無文殊。葢
副本體而更有。方可說是。并本體而全無。方可說
非。今不有不無。於中焉有是非二相。此喻正言除
却一箇真體外。添一箇萬物是見不得。減一箇萬
物非見亦不得。以真如體。不剩一法。不欠一法。圓
同太虗。無欠無餘故也。佛言既知真文殊上。本無
是非。則此玅明之見。與諸空塵之物。亦復如是。葢
此見與物。本是玅明無上菩提淨圓真心。由最初
不覺。而起一念。故迷為業識。轉為見相二分。相分
所攝。則有色空。見分所攝。則有聞見。良以色空聞
見。依真而起。如第二月。既如二月。則知本無。豈可
在第二月上。妄生卜度。曰誰為是月。又誰非月。不
知生是生非。皆是未見真月者也。文殊。若但見一
月為真。則不妄立是非矣。○如第二月。與前不同。
前單喻見。此則兼喻色空也。
是以。汝今觀見與塵。種種發明。名為妄想。不能於中
出是非是。由是真精玅覺明性。故能令汝出指非指。
（此汝字指阿難）。
此又以法合喻重與發明也。見。即見精。塵。則內而
身心。外而萬物。咸皆該盡。心亦屬塵者。以其為塵
影故也。由汝未曾住此首楞嚴定。智眼不明。於依
他法上。生種種徧計。約身心而言見性在前。約萬
物而言是見非見。俱是虗妄亂想。不得真實。故不
能於中。出是出非。如觀第二月。而恣其卜度。終不
出於是月非月之妄論也。若得玅發真三摩提。了
知見精與身心萬物。元一真精玅覺明性。本惟一
體。方得頓悟萬法悉無自他之別。肯復擬見性於
身心之前。而言其可指。度見性於萬物之內。而言
其不可指哉。如淨眼人。得見真月。決不指此月為
是月非月也。葢初堅執在前。似妄謂可指。及對物
詳辨。又似謂不可指。是皆妄想所惑。擬度紛然。今
悟一真。斯疑頓絕。故曰出指非指。故知迷現量。則
是非橫生。悟真性。則空明廓徹。如是而已。○第八
番顯見不分竟。○出者。超也。指非指。應前既有方
所。非無指示。
阿難白佛言。世尊。誠如法王所說。覺緣徧十方界。湛
然常住。性非生滅。與先梵志娑毗迦羅所談冥諦及
投等諸外道種說有真我徧滿十方。有何差別。世
尊亦曾於楞伽山。為大慧等。敷演斯義。彼外道等。常
說自然。我說因緣。非彼境界。我今觀此覺性自然非
生非滅遠離一切虗妄顛倒。似非因緣。與彼自然。云
何開示。不入群邪。獲真實心玅覺明性（與字猶類字）。
此第九番顯見超情也。自然。因緣。皆是妄情計執。
今此見性。並不屬此。故曰超情也。覺緣。即見性也。
以見性能見明見暗。見塞見通。徧緣一切。故目之
為覺緣也。阿難見如來發明精見色空。元是菩提
玅淨明體。方得領悟見性周徧之語。而復疑其濫
於外教。違於自宗也。故白佛言。世尊。誠如法王所
說覺緣。果然周徧。果然常住。果然不生滅者。則先
梵志金頭外道。所立二十五諦中。第一冥諦。謬稱
冥性常住。及投等諸苦行外道。計有神我。徧滿
十方。而今所說覺緣徧十方界。與彼所計冥諦神
我徧十方界者。有何差別乎。此與認魚目為明珠。
認山雞為彩鳳者。無異矣。又昔世尊。亦曾於楞伽
山。為大慧等。廣辨內教與外道所以不同之義。彼
外道等。常說自然。謂內而心性。外而萬物。悉本無
因。自然而然。如云誰開河海堆山岳。誰削荊𣗥畫
<pb n="435"/>
禽獸。世無一切能生者。是故諸法常自然。斯則撥
無因果。不立修證。故佛廣說因緣以破之以我所
證境界。非彼所證境界故也。我今觀此覺緣見性。
亦是自然。本有不遺。故非生。究竟不壞。故非滅。一
真一體。故遠離虗妄。無自無他。故遠離顛倒。千差
之內。處處現成。萬象之中。頭頭逈出。如是。不特與
如來所說因緣相違。反與外道自然相合。違反自
宗。濫及外教。一涉於邪。又成虗偽。復入昏冥。不知
世尊。更有何等方便開示。如來所說。與彼外道所
計。各有不同。我等始得不入羣邪。方得真實心。及
玅覺明性也。○因。謂因生種子。緣。謂助發資緣。如
百糓等物。須以根種為因。水土為緣。方能生出萌
芽也。佛為權乘說法。皆談因緣。○鍾云。楞嚴圓教。
全相是性。阿難分性相為二。故疑外道真我。與玅
覺混。前文云。見必我真。我今身心。復是何物。謂身
心之外。別有見性。即是疑根也。即此便成和合不
和合二相。何以明之。謂有一真我在十方之中。便
是和合。謂真我與十方體不相雜。便是不和合。世
尊不與分疏。但舉五陰。六入。十二處。十八界。本如
來藏玅真如性。及七大圓融周徧。乃是遠離和合
與不和合。及因緣自然。諸計消亡。外道之真我。不
辨而判然矣。○與彼自然。與字。猶類也。云何開示
者。阿難實以為自然。而但求不同於外道。不知何
但不同。且了無自然之義也。○道開曰。此方道教。
謂天法道。道法自然。真計自然也。
佛告阿難。我今如是開示方便。真實告汝。汝猶未悟。
惑為自然。阿難。若必自然。自須甄明有自然體。汝且
觀。此玅明見中。以何為自。此見為復以明為自。以暗
為自。以空為自。以塞為自。阿難。若明為自。應不見暗。
若復以空為自體者。應不見塞。如是乃至諸暗等相。
以為自者。則於明時。見性斷滅。云何見明。
此破自然也。佛告阿難。我今如是破妄心。顯見性。
不知費多少曲折。開多少方便。真實為汝。汝猶不
悟。乃復惑為自然耶。阿難。若汝必執見性為自然
者。須當甄別明白。自己有箇實體。不遷不變方是
自然。且汝觀此妙明見性。所見諸相。明暗空塞之
中。定指何法為自然體。若以明為自然者。則此見
性。只合見明。不合見暗。若復以空為自然者。只合
見空。不應見塞。如是乃至諸暗等相。但以為自。即
不復見明。以在此自然。即應在彼斷滅也。今既明
來見明。暗來見暗。隨見隨變。則知覺性定非自然。
云何執為自然耶。○鍾云。自然。謂自體本然也。自
體本然。則不隨境變。今皆隨變。非自然矣。
阿難言。必此玅見性非自然。我今發明。是因緣生。心
猶未明。咨詢如來。是義云何合因緣性。佛言。汝言因
緣。吾復問汝。汝今因見。見性現前。此見為復因明有
見。因暗有見。因空有見。因塞有見。阿難。若因明有。應
不見暗。如因暗有。應不見明。如是乃至。因空因塞。同
於明暗。復次阿難。此見又復緣明有見。緣暗有見。緣
空有見。緣塞有見。阿難。若緣空有。應不見塞。若緣塞
有。應不見空。如是乃至。緣明緣暗。同於空塞。
此破因緣也。阿難言。必此玅見。既非自然。定屬假
借。如四緣生識之類。我今發明。是因緣生矣。然心
猶未明。必當咨詢如來。此覺性本來徧常。性非生
滅。云何方得契合因緣之旨。佛言。汝言因緣。吾復
問汝。汝今因見明暗空塞。而後有見性現前者。則
此見性。於明暗空塞中。因何而有。阿難。若以明為
種子而得生者。及其以暗代明。即如以沙易糓。苗
何以生。應不見暗。因暗亦然。乃至因空因塞。亦同
明暗。復次阿難。汝此見性。於明暗空塞中。緣何而
有。阿難。若以空為生見之助緣者。及其以塞代空。
即如以火易水。芽何以發。應不見塞。緣塞亦然。乃
至緣明緣暗。亦同空塞。今既見明。又能見暗。見空
<pb n="436"/>
又能見塞。則知體性不變。不從因生。不隨緣生明
矣。○鍾云。假物為因。循物為緣。既無定趣。非因緣
矣。按見性是自體。明暗色空是他法。自體能隨他
法。非自然也。他法不能變自體。非因緣也。
當知如是精覺妙明。非因非緣。亦非自然。非不自然。
無非不非。無是非是。離一切相。即一切法。汝今云何
於中措心。以諸世間戲論名相。而得分別。如以手掌
撮摩虗空。秪益自勞。虗空云何隨汝執捉。
此下重重拂跡結顯覺性不變隨緣隨緣不變也。
以執自然者。不解隨緣。執因緣者。不知不變。故有
外道小乘之別。若夫不變隨緣。隨緣不變。是世尊
說法之弘範。入理之深談。故結示云。當知如是精
覺妙明。不屬因緣。不屬自然。非不自然。非不因緣。
本無非與不非。亦無是與不是。以此精覺玅明元
清淨體。離一切相。故非則皆非。即一切法。故是則
皆是。擬心即差。動念即隔。云何汝等於玅覺中。指
心作意。乃以世間戲論名相。所謂自然因緣者。測
度如來妙覺明性。何異以手撮摩虗空。虗空云何
隨汝執捉耶。○宗鏡云。因緣自然。皆是世間言論。
有無真俗。悉是分別識心。若不直見其事。欲以意
解情求。如將兔角弓。架龜毛箭。以無手人。擬射須
彌山。徒役塵勞。終無是處。又先德云。非因緣。非自
然。玅中之玅玄中玄。森羅萬象光中現。尋之不見
有根源。與此互相開發也。○諸世間者。相宗中。有
學者世間。非學者世間。自然者。外道所宗。即非學
者世間戲論。因緣者。權乘所宗。即學者世間戲論
也。○第九番顯見超情竟。○此非以精覺妙明。混
為見性也。然隨緣不變。不變隨緣。亦從見性悟出。
世尊語自分曉。
阿難白佛言。世尊。必妙覺性。非因非緣。世尊云何常
與比丘。宣說見性具四種緣。所謂因空因明因心因
眼。是義云何。
此第十番顯見離見也。夫見精既曰真妄和合。則
可約義而分真妄二見。但約真見帶妄時。即名妄
見。離妄時。即名真見。今言離見者。即真見離於自
體中一分妄見而已。非謂離身邊等見也。阿難白
佛言。自然之非。則吾既得聞命矣。世尊。若謂此妙
覺見性。為非因緣者。世尊云何常與比丘宣說見
性具四種緣。所謂因空因明。因心因眼。目前不空
不明。何以有見。吾心無眼。何以能見。所以必墮因
緣。今示見精全不託此。豈今是而昔非耶。抑今昔
義同。而我未達耶。○阿難所引見性。葢是眼識。如
來所示。乃是根中之性。大乘眼識九緣方生。小乘
法中。粗具四終。缺一不可。然皆眼識得生之緣。心。
指第六識。以小乘不達七八心法惟一也。儒云。心
不在焉。視而不見。是也。規矩謂愚法聲聞不分根
識。信乎。○鍾云。因緣自然。二皆被斥。而不問自然
者。非自教也。因緣自教。故重起問。法相宗中。但說
因緣生識。初未曾說四緣生妙覺性。以妙覺性非
生因之所生故。阿難認妙覺性從因緣生。混誤甚
矣。故下文先破見性不屬四緣。反顯妙覺性是見
性所不及者。決不屬因緣也。
佛言阿難。我說世間諸因緣相。非第一義。
此明昔教與今教大不同也。佛言。阿難。我昔說因
緣。但為對治自然。誘引小乘。一時權宜之說。非今
所說第一修證了義之教也。何得取彼而難此乎。
○昔日常談四緣生識者。正為外道妄執自然。故
借因緣以破之。所謂以楔出楔。第二門頭事也。
阿難。吾復問汝。諸世間人。說我能見。云何名見。云何
不見。阿難言。世人因於日月燈光。見種種相。名之為
見。若復無此三種光明。則不能見。阿難。若無明時。名
不見者。應不見暗。若必見暗。此但無明。云何無見。阿
難。若在暗時不見明故。名為不見。今在明時不見暗
<pb n="437"/>
相。還名不見。如是二相。俱名不見。若復二相。自相陵
奪。非汝見性於中暫無。如是則知二俱名見。云何不
見。
此探其所藉之緣而折之也。佛云。阿難。吾復問汝。
即如世人各各自說我為能見。是因何物而成見。
既已成見。復因何物而不見。阿難答言。世人因日
月燈光。見種種相。故名為見。若無日月燈光。則不
能見。此明見與不見。皆屬因緣。故知見性從因緣
生矣。世尊借其語以破之曰。阿難。若此見性。無此
三種光明。名不見者。應不見暗矣。若謂雖不見明。
必能見暗者。斯則但是無明。云何稱為無見耶。阿
難。若謂在黑暗中。不見光明。名不見者。則應在白
畫時。不見黑暗。亦名不見。如是。則見暗見明。俱名
不見。有是理乎。若謂明來暗謝。暗來明謝。自是明
暗二相。自相傾奪。非關見性暫有暫無。如是。則知
見暗見明。皆名為見。云何見暗之時。名為不見哉。
○當知順世間法。惟許明見。不許暗見。須假多緣。
今自指根以來。即取暗中有見。然則暗中之見。尚
不用眼。何假空明。及分別心耶。是則顯一暗中之
見。則四緣俱破矣。○阿難誤認妙覺性為因緣法。
然且不獨妙覺性不屬因緣。即見性又何曾屬因
緣哉。故此且借名見者以破之。
是故阿難。汝今當知。是明之時見非是明。見暗之時
見非是暗。見空之時見非是空。見塞之時見非是塞。
四義成就。汝復應知。見見之時。見非是見。見猶離見。
見不能及。云何復說因緣自然及和合相。
此引自體離緣以例真見離見也。是故阿難。汝今
當知。我從前所說。此見見明非明。見暗非暗。見空
非空。見塞非塞。明乎能見之性。非即所見之境。皆
是離緣第一義。已自超乎因緣宗矣。明暗空塞之
四義。既成就能例之法如此。汝復應知。此見精中。
真妄和合。有本體真見。即帶一分無明妄見。當真
見忽爾現前。便能徹見妄體。然纔一見時。則斯真
見之體。己即脫於妄見。不復墮於其中。故曰見見
之時。見非是見。良以上之四義。皆以能見之性。見
於所見之境。而性即非境。今亦例此以能見之真
見。見於所見之妄見。而真見即非妄見也。夫此真
見。尚猶離於雜妄之見精。而使見精不能及。則豈
有並見亦離。而尚可謂其待於因。待於緣乎。云何
復以世間戲論。妄為擬議。而說因說緣。與對因緣
之自然及類因緣之和合相也。此是世尊引尊者
向萬仞懸岩處。更與一推。要令撒手承當耳。○鍾
云。將明暗色空推論。成就見性離此四塵之義。是
則見性不屬緣生明矣。然見性雖不屬緣生。猶屬
自己業識變現。與妙覺性。尚隔一層。故乘便破之
曰。汝復應知（云云）。見見之時。見非是見。見猶離見
三句。上三箇見字。指性體。下三箇見字。指見精。葢
又以見精為妄。而性體為真矣。是則性在見中。名
為見精。性離於見。名為見見。語意若謂見明見暗。
見空見色。特見耳。妄見也。見此見者。方。稱真見真
見已離見矣。非彼見所能及。況因緣自然和合等
相。而能及之哉。○見精屬第八識。真中帶妄。故下
文舉別業同分二種妄見。說明下三箇見字。所謂
眚即見勞。影見俱眚等是也。妙覺性。屬第九識。純
真無妄。故下文又以彼見真精性非眚者故不名
見。說明上三箇見字。葢清淨實相。即真見也。即前
之精覺玅明也。此正起信論中所謂從等入玅。用
究竟覺。觀照生相無明。識陰已盡之時。乃入地菩
薩隨分覺中所不能及。宜阿難之迷悶也。○又云。
見見之時。見非是見。見猶離見。見不能及。葢直顯
真性離却見精矣。近交光以為如來意重顯見。力
闢破見之說。不知八還以前。可云顯見。如金在鑛。
不能去鑛。至此。則真性獨存。而見精自然銷落。如
<pb n="438"/>
一月是真。更無第二月矣。乃見自破。非人破見也。
汝等聲聞。狹劣無識。不能通達清淨實相。吾今誨汝。
當善思惟無得疲怠妙菩提路。
此極口勉勵也。良由汝等聲聞。局溺舊聞。得少為
足。既狹且劣。而無甄別之智。一向只在徧計依他
上。尋覔生活。不能通達一切無染。諸相非相之實
相。吾今既已誨汝。汝已得聞。當更深思細察。努力
勤行。勿得悠悠忽忽。半途止息。自生疲怠。良以欲
至菩提。唯此見精一路。為最玅也。○第十番顯見
離見竟。○通上十科論之。初科。則顯其脫根脫塵。
逈然而靈光獨耀。二科。則顯其離身離境。凝然而
本不動搖。三科。則顯其盡未來際。究竟不滅。四科。
則顯其從無始來。本有不遺。五科。則顯其無往無
還。挺物表而常住。六科。則顯其不雜不亂。超象外
以孤標。七科。則顯其性元自在。轉萬物而大小何
拘。八科。則顯其體本混融。譬一月而是非莫辨。九
科。則顯其諸情不墮。遠越乎外計權宗。十科。則顯
其自相亦離。轉入於純真無妄。顯見至此。可謂顯
之至矣。舊解總將如是顯意。而悉為破見。亦獨何
歟。特就眾生迷位。尚有二種見妄未除。故曰帶妄
顯真耳。○帶妄顯真已竟。
○此下剖妄出真也。二種顛倒見妄。如璞蘊玉。而見
之真精。如玉在璞。故帶妄示真。如指璞說玉。雖珍
貴非虗。而粗石未剖。美玉未瑩。此科剖妄出真。如
剖璞出玉。精瑩煥發矣。是以前之破識。破至無體。
乃為真破。此之剖妄。實體反露。所謂不畢竟破。似
破而實顯也。可槩以為破乎。
阿難白佛言。世尊。如佛世尊。為我等輩。宣說因緣及
與自緣諸和合相與不和合。心猶未開。而今更聞見
見非見。重增迷悶。伏願弘慈。施大慧目。開示我等覺
心明淨。作是語已。悲淚頂禮。承受聖旨。
此因疑見見非見而重請發明也。阿難白佛言。世
尊。如佛為我等宣說因緣自然。是我所已問者。並
及諸和合相。與不和合。是我所未問者。此等四義。
見性皆離。我心猶未開悟。已是迷悶。又聞見見非
見之說。夫世尊既曰見性不動不滅。非舒非縮。乃
至見與見緣。元是菩提妙淨明體。則此見精。即玅
覺性明矣。而忽復云見見之時。見非是見。見性是
一。何故說真說妄。時抑時揚。反覆無定。令我迷悶
益增。尤不知其所以然。伏願弘慈。施大慧目。開示
我等覺心明淨。良以纖疑在念。則覺不明淨。必須
釋迷悶而開未開。然後覺心無不明淨矣。作是語
已。悲淚頂禮。以承受聖旨焉。佛啟清淨實相。而阿
難又乞慧目。則此下圓發空如來藏。無疑矣。○鍾
云。破和合不和合在後。而此牒已聞。則後文應寘
前破因緣之次。況因緣。自然。和合。皆是徧計。義類
相從。合居一處破之。
爾時世尊。憐愍阿難及諸大眾。將欲敷演大陀羅尼
諸三摩提妙修行路。
此經家敘佛意也。陀羅尼。此云總持。謂總一切法。
持無量義也。諸三摩提。總目二十五圓通。妙修行
路。密指耳門。以此二句。釋上陀羅尼。顯修門中耳
根圓通。即大總持也。不依舊註平派定慧止觀等。
葢凡欲事妙修。先求真智。廣開真智。皆所以為玅
修之地。故佛方近談微密觀照。而經家先遙敘之。
觀將欲二字。則其意甚遠。在五六卷中也。○爾時
世尊。憐愍當機。及諸大眾。將欲敷衍大總持門。諸
三昧中。最簡最要。妙修行路。
告阿難言。汝雖強記。但益多聞。於奢摩他微密觀照。
心猶未了。汝今諦聽。吾當為汝分別開示。亦令將來
諸有漏者獲菩提果。
佛意如此。乃告阿難言。汝雖強記。但恣口耳。未了
實義。於奢摩他性具本定。微密觀照。本具照體。朗
<pb n="439"/>
然現前者。心猶未了。汝今諦聽。吾當分別開示。亦
令將來諸有漏者。盡獲菩提極果焉。有漏尚令成
佛。無漏不待言矣。○起心對鏡。思惟粗觀。非微也。
制身靜坐。出入定相。非密也。簡異於此。故曰微密。
又離妄絕相曰微。即相無相曰密。今所說見見非
見。乃至七大徧周。正離妄絕相。微觀照也。下文滿
慈二答。正即相無相。密觀照也。此意照盡三如來
藏。是謂真智。由此真智。方能造後妙修也。○鍾云。
微密觀照者對粗疎言。故曰微密。以分別覺觀為
粗疎。故以反觀之智為微密。以用此而見暗見明。
謂之覺觀。用此而反觀自性。破除業識。直見覺性。
即名微密觀照。非二物也。
阿難。一切眾生。輪迴世間。由二顛倒分別見妄。當處
發生。當業輪轉。云何二見。一者眾生別業妄見。二者
眾生同分妄見。
此將見性演為二種見妄也。阿難。我謂見見非見
者。豈無故哉。良以真見中。元有二種妄見耳。彼一
切眾生。自凡夫上至二乘。未免分段變易生死。而
輪迴世間者。皆因最初一念不覺。無明妄動。轉此
覺性。遂成見分。以有見分。遂有相分。而成二種顛
倒分別見妄。以背覺性而合無明。故曰顛倒。以有
微細流注。分別根身器界。故曰分別。是二見妄。背
清淨覺。突然而起。但有惑現。未及業招。故曰當處
發生。即於當處惑境之中。取著造業。隨業受報。次
第遷流。故曰當業輪轉。是則見妄能招如是大患。
故不可不了悟而遠離也。然所謂二見者。云何為
二。一者。眾生別業妄見。約一人一識。所見根身器
界而言也。二者。眾生同分妄見。約多人多識。所見
根身器界而言也。要知見性是不龜手之藥。在人
善用不善用耳。若果善用。則即妄是真。若不善用。
則全真是妄。而又何疑於見見非見之旨哉。○問。
阿難既疑見見非見。世尊不直答。而廣明二種見
妄者何耶。答。若不廣示妄見有見。不能顯發真見
無見。故下文廣約一人多人對辨。應知未離無明
眚病者。無論凡小。即等覺菩薩。亦名見妄。唯佛一
人。眚病盡除。方名真見耳。當處發生者。當處。顯不
動意。如夢所見無量多境。無量奔馳。不離床枕。寸
步無移。此即根本無名。三細識相。為二乘變易生
死之因也。當業輪轉者。即發潤二種無明。六粗識
相。為凡夫分段生死之因也。
云何名為別業妄見。阿難。如世間人。目有赤眚。夜見
燈光。別有圓影。五色重疊。於意云何。此夜燈明所現
圓光。為是燈色。為當見色。阿難。此若燈色。則非眚人。
何不同見。而此圓影。唯眚之觀。若是見色。見已成色。
則彼眚人。見圓影者。名為何等。復次阿難。若此圓影。
離燈別有。則合傍觀屏帳几筵有圓影出。離見別有。
應非眼矚。云何眚人目見圓影。是故當知。色實在燈。
見病為影。影見俱眚。見眚非病。終不應言是燈是見。
於是中有非燈非見。如第二月非體非影。何以故。第
二之觀。揑所成故。諸有智者。不應說言此揑根元是
形非形離見非見。此亦如是。目眚所成。今欲名誰是
燈是見。何況分別非燈非見。
此設喻以明別業妄見也。云何名為別業妄見。阿
難。如世間人。目有赤眚。則夜見燈光。別有圓影。而
五色重疊焉。於意云何。此燈所現圓光。為是燈之
色耶。為是見之色耶。阿難。若是燈色。則無眚人。應
同見矣。何不同見。而唯有眚者見之。若是見色。見
既成色矣。則彼眚人。又用何等見此圓影。是則圓
影不即燈見而有矣。復次阿難。若此圓影。離燈別
有者。則合傍觀屏帳几筵。皆有影出矣。而何獨燈
有。若此圓影。離見別有者。則應不用眼矚矣。云何
見圓影者。仍是眚目也。是則圓影亦不離燈見而
有矣。既非即燈見而生。又非離燈見而有。然則從
<pb n="440"/>
何處起。是故當知。燈上只有光明。眚病乃成圓影。
不惟所見圓影。是赤眚生。即能見圓影者。亦是赤
眚所成。故曰影見俱眚。然能見眚之見體。實未嘗
墮眚病中也。故曰見眚非病。是則圓影從赤眚生。
無關燈見。不應執此即燈見生。而曰是燈是見。離
燈見有。而曰非燈非見也。正如第二月。非真月體。
亦非月影。何以故。以此第二之觀。揑目所成故。既
從揑出。豈應執此是月之形。非月之形。離我見生。
非離我見生。此亦如是。眚即揑也。圓影。即第二月
也。既惟目眚所成。燈見總無干涉。更欲名誰是燈
是見。何況分別非燈非見耶。所謂別業妄見如此。
當知目喻自覺聖智也。燈喻本覺真理也。赤眚喻
無明業識也。圓影喻根身器界也。以如如智。契如
如理。理智一如。本無能所。無明一動。能所遂分。故
有根身器界發見耳。經云。凡所有相。皆是虗妄。旨
哉。○此章只表喻。未表法。以法在進退合明下也。
諸講法喻混攙。遂增葛藤。且難為下文矣。○鐘云。
別業同分。正阿賴耶中。業識所變。相見二分。然觀
燈中圓影。既非是燈。又非離燈。既非是見。又非離
見。可見妄元無因。見圓影者。更無他故。只是目眚。
怪頭走者。更無他故。只是心狂。眚除。即是清淨眼。
狂歇。即是玅明心。一部楞嚴。只明非惟真心非因
緣非自然。即妄心亦非因緣非自然。所謂識迷無
因。妄無所依。尚無有生。欲何為滅。言不出此。
云何名為同分妄見。阿難。此閻浮提。除大海水。中間
平陸。有三千洲。正中大洲。東西括量。大國凡有二千
三百。其餘小洲。在諸海中。其中或有三兩百國。或一
或二。至於三十四十五十。阿難。若復此中有一小洲。
祗有兩國。唯一國人。同感惡緣。則彼小洲當土眾生。
覩諸一切不祥境界。或見二日。或見兩月。其中乃至
暈適珮玦彗孛飛流負珥虹蜺種種惡相。但此國見。
彼國眾生。本所不見。亦復不聞。
此明同分妄見也。云何名為同分妄見。阿難。此須
彌山南。閻浮提洲。除却大海水。中間平陸。共有三
千洲。正中大洲。東西括量。大國凡有二千三百。其
餘二千九百九十九洲。在諸海中。所有國土。或三
百兩百。最小者。或一國二國。以至於三四五十。俱
皆無論。阿難。若復其中最小一洲。洲中止有兩國。
其一國中。共感惡緣。當土眾生。覩諸不祥。或見二
日兩月。乃至惡氣還匝之暈。薄蝕之適。妖氣近日
而如珮玦。星芒徧指之彗。芒氣四出之孛。橫去之
飛。下注之流。氣夾日而如耳之負耳。氣映日而成
形之虹蜺。如是種種惡象。但此一國人見。彼國眾
生。不惟不見。亦復不聞。見者。共業所感也。不見者。
以無同業也。所謂同分妄見如此。○此比別業中。
既略即離二義。復缺妄因。略者。意欲準上也。缺者。
留待下進退文中例出也。
阿難。吾今為汝。以此二事。進退合明。
二事者。同別二喻。同別二法也。進退者。先進別業
之喻。合明別業之法。次退別業之法。復進別業之
喻。以例同分之法。次復退一人別業之喻。進一國
同分之法。例大千之同分也。合明者。謂以法喻同
別。比例發明也。
阿誰。如彼眾生別業妄見。矚燈光中所現圓影。雖現
似境。終彼見者目眚所成。眚即見勞。非色所造。然見
眚者終無見咎。例如今日以目觀見山河國土及諸
眾生。皆是無始見病所成。見與見緣。似現前境。元我
覺明。見所緣眚。覺見即眚。本覺明心覺緣非眚。覺所
覺眚。覺非眚中。此實見見。云何復名覺聞知見。是故。
汝今見我及汝并諸世間十類眾生。皆即見眚。非見
眚者。彼見真精。性非眚者。故不名見。
此進別業之喻合明別業之法也。阿難。如彼眾生
別業妄見。矚燈光中。所現圓影。此影雖有相現。非
<pb n="441"/>
是實有。名為似境。終彼見者目眚所成。眚即見病
妄發勞相。實非燈色所造。然見此赤眚者。終非有
眚病之咎。良以眚不見眚。而見眚者。乃見之真體。
彼固無恙耳。吾今以喻合法。例汝今日。以目觀見
山河國土之器界。及諸眾生之根身。皆是無始見
病所成。目觀是見分。國土眾生是相分。無始見病。
即無明業識。由彼無明。初成業識轉生見相二分。
則見如眚翳。相如燈輪。從此浩劫。莫復清淨。故曰
見病所成。正合終彼見者目眚所成也。夫見與見
緣二分。俱依自證而起。由依他起。不是實有。故亦
曰似。正合雖現似境也。然此見相二分。元是我本
覺玅明心體。忽起一念。而成眚妄。遂有能見。及所
緣耳。此合眚即見勞。非色所造也。若以本覺明心。
覺此見精從赤眚生。則此本覺明心。雖在日用徧
覺諸緣。實非有眚之妄見可並。此合然見眚者。終
無見咎也。夫既覺緣非眚矣。則知覺本是真。眚本
是妄。未覺眚時。覺常墮於眚中。纔覺是眚。覺早出
於眚外。此即向前所說見見之時。見非是見之義
也。葢覺眚即脫於眚。便是見見即脫於見。云何將
此離見之見。而與覺聞知見。齊稱並列。何異將荊
山之璧。與碔砆共價。不亦悞哉。是故當知。汝今見
我及汝。並見十二類生。此見有能有所。皆是目中
帶眚之見。非是照見眚病之見。似彼照見眚病之
見。真而不雜於妄。精而不雜於眚。若摩尼之映色。
似明鏡之現形。終日見而不見有世間相。故不可
以帶眚之見目之。故曰見猶離見。見不能及也。汝
何迷悶於此哉。○言見復兼覺聞知者。一體同具
也。眼所現見名見。從他傳聞名聞。自運己心之所
思搆名覺。自內所受。及自所證名知。黃檗云。學道
人。莫認見聞覺知。但於見聞覺知處認本心。以本
心不屬見聞覺知。亦不離見聞覺知故也。仁王經
云。金剛定前。所有知見。皆不明見。唯佛頓解其一
切智。所有知見。而得名見。故曰妄知有知。有所不
知。真知無知。無所不知。妄見有見。有所不見。真見
無見。無所不見。是故眾生知見盡。而後佛知見現
也。
阿難。如彼眾生同分妄見。例彼妄見別業一人。一病
目人。同彼一國。彼見圓影。眚妄所生。此眾同分所見
不祥。同見業中瘴惡所起。俱是無始見妄所生。
此退別業之法復進別業之喻合明同分之法也。
以別業妄見。虗而易明。同分妄見。實而難信。意欲
將實者皆同於虗也。阿難。如彼眾生同分妄見。退
而就彼別業妄見之例。以一病目人。同彼一國人。
彼病目人所見圓影。屬眚妄生。例此一國之人所
見不祥。從共業中惡緣所起。雖虗實有異。所見不
同。然俱屬無始見妄所生。進燈輪以合明災象。則
災象固一國之眚翳也。退災象以合明燈輪。則燈
輪亦一人之瘴惡也。
例閻浮提三千洲中。兼四大海。娑婆世界。并洎十方
諸有漏國。及諸眾生。同是覺明無漏玅心。見聞覺知
虗妄病緣。和合妄生。和合妄死。
此退別業之喻進同分之法以例大千也。既一國
所見不祥。從瘴惡起。則南閻浮提三千洲中諸國
皆然。南洲諸國既爾。其餘三洲諸國皆然。一日月
所統世界既爾。則釋迦所統百億日月大千世界
亦然。大千世界既爾。則釋迦十方分身諸佛所統
世界。諸有漏國亦然。良以此等眾生。同是覺明無
漏玅心。最初一念妄動。轉為見聞覺知。由此四種
根中。積生無始虗習。乃至分劑頭數。和合一處。為
虗妄病緣。俱時而生。俱時而死。生死根本。實基於
此。故起信云。生滅與不生滅和合。非一非異。名阿
黎耶識。為流轉生死因也。○問。別業之喻。何以不
例大千。答。以大千與一國。同在同分妄見中收。但
<pb n="442"/>
恐一時不能領會。故以喻合明一國之同分。即以
一國之同分。例大千之同分也。進退合明竟。
若能遠離諸和合緣及不和合。則復滅除諸生死因。
圓滿菩提不生滅性。清淨本心。本覺常住。
此發明轉二種見妄為涅槃菩提元清淨體也。諸
和合緣者。即發潤二種無明。以與境界為緣。和合
而起。即六粗識相。為分段生死因。前文所云當業
輪轉者是也。不和合緣者。即根本無明。背清淨覺。
突然而起。即三細識相。為變易生死因。前文所云
當處發生者是也。若將此微密觀照。照破二種無
明。則二死之因永離。二死之果永絕矣。至此。可稱
圓滿菩提。可稱不生滅性。可稱清淨本心。可稱本
覺常住。今汝二種見妄未除。二死未出。業識茫茫。
無本可據。便欲將此生死根本當妙覺性。不亦太
早計乎。若善思惟。能以微密觀照。照見生死根本。
從命根下。猛力一刀。一斬齊斷。方與清淨玅覺名
目相應矣。○密嚴偈云。如來清淨藏。世間阿賴耶。
如金與指鐶。展轉無差別。以諸佛了之。成清淨藏。
眾生執之。為阿賴耶。如真金隨爐火之緣。標指環
之異名。真心隨染淨之緣。成聖凡之異號。認假名
而二見俄興。悟真體而一心圓證也。○賀云。此正
所謂離見也。和合緣。即下文分為六和合也。不和
合。即下文湛入合湛歸識邊際也。二種俱屬見精。
但和合是行陰。不和合是識陰。與首卷二種根本
相應。前以攀緣心為生死根本。以識精元明為菩
提涅槃元清淨體。此又以識精中。一分妄見。為生
死根本。須離此妄見。然後滅除生死根本。純是菩
提涅槃元清淨體。故曰見猶離見。見不能及。正應
此段遠離諸和合緣離字。○按二種見妄。雖曰顛
倒分別。然此分別。乃任運歷然不昧而已。所謂微
細流注分別。非作意計度粗分別也。總謂之見妄
者。體即陀那細識。見分中。和合一分深惑。下文諸
佛所稱俱生無明。生死結根是也。○十番所顯。即
其本具之真。何干於妄。二見所破。即其本具之妄。
何礙於真。向後四科七大所顯如來藏性。非別有
體。即此見性。轉名藏性耳。○破二種見妄竟。
阿難。汝雖先悟本覺妙明性非因緣非自然性。而猶
未明如是覺元非和合生及不和合。
見見已明。迷悶已解。但阿難原問因緣自然。諸和
合相。與不和合。心猶未開。而前超情科中。已明因
緣自然二義。獨和合與非和合。未與發明。故稱呼
而告之云。阿難。此覺玅明。非因非緣。亦非自然。乃
我所已說。汝所先悟者。無煩再贅矣。若乃如是覺
緣。非和合生。及不和合。汝實未悟。我亦未說。今豈
吝為汝開示哉。
阿難。吾今復以前塵問汝。汝今猶以一切世間妄想
和合諸因緣性。而自疑惑證菩提心和合起者。則汝
今者玅淨見精。為與明和。為與暗和。為與通和。為與
塞和。若明和者。且汝觀明。當明現前。何處雜見。見相
可辯。雜何形像。若非見者。云何見明。若即見者。云何
見見。必見圓滿。何處和明。若明圓滿。不合見和。見必
異明。雜則失彼性明名字。雜失明性。和明非義。彼暗
與通。及諸群塞。亦復如是。復次阿難。又汝今者玅淨
見精。為與明合。為與暗合。為與通合。為與塞合。若明
合者。至於暗時。明相已滅。此見即不與諸暗合。云何
見暗。若見暗時。不與暗合。與明合者。應非見明。既不
見明。云何明合。了明非暗。彼暗與通。及諸群塞。亦復
如是。
此破和合也。和合者。混萬物而為一也。若果和合。
應無菩提。故破之云。阿難。吾今復以所見前塵問
汝。汝今猶以世間妄想諸因緣性而自疑惑。執此
清淨覺心。亦是和合而起者。則汝玅淨見精。在明
暗通塞之內。與誰和耶。且所謂和者。如水和土。混
<pb n="443"/>
而不分之謂也。若謂見精與明和者。且汝舉眼見
明。適當明相現前之時。從何處所。雜此見精。而與
之和耶。且明之與見。兩不相雜。故歷歷可辨。若兩
相雜。則明失其明。見失其見。復何形像。而知見與
明和耶。且凡物之雜和者。必先相離。而後相即。若
謂明相現前。而非是見。則相在相處。見在見處。各
不相知。不應有見。云何見明。若謂明相現前。即是
見者。則見不自見。今乃云何見見。是則雜即雙絕。
又何由而成和乎。必曰見性圓滿。則無空處。可與
明和。若曰明相圓滿。又無隙處。可容見性。若謂見
必是見。明必是明。各各相異。今若雜和。則見失其
名。明失其字。豈不失彼本明名字。不惟失其名字。
又雜則並失見與明之本性。名性俱失。而曰見與
明和。决無是義。是則和明之義不成矣。彼暗與通。
及諸群塞。亦復如是。可例而知其非和也。復次阿
難。汝此見精。在明暗通塞之內。與誰合耶。所謂合
者。如葢合函。附而不離之謂也。若此見精。既與明
合。至於暗時。明相已滅。此見亦隨明滅。决不復與
暗合。云何暗來又能見暗。若謂雖則見暗。而實不
與暗合者。既見時不合。則必合時不見。前言與明
合者。應非見明。既不見明。云何明合時。了然知其
是明而不是暗。今既能見明。復能見暗。决知此見
不與明合。是則合明之義不成矣。彼暗與通。及諸
群塞。亦復如是。可例而知其非合也。
阿難白佛言。世尊。如我思惟。此妙覺元。與諸緣塵。及
心念慮。非和合耶。
玅覺元。根中之性也。諸緣塵。塵也。心念慮。識也。正
辨根性連帶塵識。非則俱非也。阿難白佛言。世尊。
和合不成。即非和合。如我思惟。此玅覺元。與諸緣
塵。及心念慮。果非和合耶。纔離於是。又墮於非矣。
○鍾云。妄計分別。不出自他共無因四性。自然即
無因。因緣即共。阿難所執空明心眼。空明即他。心
眼即自。又佛說同別二種見境。見亦自。境亦他。既
有自他。必含共性。由共性難破。更作和合而說。然
則非和合義。亦從自他開出。為防惡習。委曲搜揚
耳。
佛言。汝今又言覺非和合。吾復問汝。此玅見精。非和
合者。為非明和。為非暗和。為非通和。為非塞和。若非
明和。則見與明。必有邊畔。汝且諦觀。何處是明。何處
是見。在見在明。自何為畔。阿難。若明際中。必無見者。
則不相及。自不知其明相所在。畔云何成。彼暗與通。
及諸群塞。亦復如是。又玅見精非和合者。為非明合。
為非暗合。為非通合。為非塞合。若非明合。則見與明。
性相乖角。如耳與明了不相觸。見且不知明相所在。
云何甄明合非合理。彼暗與通。及諸群塞。亦復如是。
此破不和合也。不和合者。不與萬法為侶也。若果
不和合。應無生死。故又破之云。汝今又言此覺性
非和合者。吾復問汝。此玅見精。在明暗通塞之內。
與誰非和耶。且體相雜入。既謂之和。則體不相入。
方為非和。如磚石並砌二體各不相入。而中間必
有邊畔。乃調之非和也。若此見精。不與明和。則見
與明。各有界限。汝且諦觀二種界限。何處屬明。何
處屬見。在見在明。以何為畔。阿難。若謂明邊際中。
必無見者。則彼與此。各有疆界。各不相及。已不知
明在何處。齊何處而分。畔云何成。不成畔義。則自
不成非和義矣。彼暗與過。及諸群塞。亦復如是。可
例而知其非不和也。又玅見精。非和合者。在明暗
通塞之中。與誰非合耶。且非合即離。故逈不相遇。
方為非合。若謂見性不與明合。則見與明。正如牛
之兩角。兩相乖戾。又如以耳聽明。了無關涉。既不
相觸。則此見精。且不知其明相所在。云何甄別合
與不合耶。不能甄別。則自不成非合義矣。彼暗與
通。及謂群塞。亦復如是。可例而知其非不合也。○
<pb n="444"/>
此後無結尾者。以本屬前超情科中餘意。故不另
結。必欲結之。可准前文云。當知如是精覺玅明。非
和非合。非不和合。乃至隨汝執捉。自此顯見已極。
而奢摩他從根指心方便亦盡。向後轉名如來藏
性。不復呼為見性之徧名矣。○剋就根性真指真
心已竟。○舊說以上正當法界觀中會色歸空觀。
○此下會通四科。即性常住也。前科言寂常玅明之
心。最親切處。現具根中。故剋就根性。直指真心。然
雖近具根中。而實量周法界。遍為萬法實體。今於
萬相中。一一剖相出性。是以不復稱其見性之別
名。乃舉其總名曰。如來藏心。玅真如性。雖總別異
稱。體惟一而已矣。
阿難。汝猶未明一切浮塵諸幻化相。當處出生。隨處
滅盡。幻妄稱相。其性真為玅覺明體。如是乃至五陰
六入。從十二處至十八界。因緣和合。虗妄有生。因緣
別離。虗妄名滅。殊不能知生滅去來本如來藏常住
玅明不動周圓玅真如性。性真常中。求於去來迷悟
生死。了無所得。
上云見妄。即見之相妄也。見精。即見之性真也。此
承上而言。阿難。不但見精相妄而性真也。汝猶未
明世間一切浮塵諸幻化相。如陽𦦨。空華。乾城。夢
境。塵埃。野馬無根之物。當處出生。來無所從。隨處
滅盡。去無所止。此等浮塵。徒有虗偽名相。實無自
性。若論其性真。即眾生玅覺明之實體而已。良以
玅覺明體如鏡。浮塵幻化。如鏡上之影。影雖至虗。
境體原實。所以諸相至虗。其體皆實。以其即玅覺
明體故也。彼等至虗之法。尚是真覺之體。況陰入
處界。是眾生自己護惜之物。而獨非真覺之體乎。
且舉平日所談諸世間法。如色受想行識之五陰。
眼耳鼻舌身意之六入。六根六塵之十二處。以至
根塵識之十八界。如是四科。人皆知其因緣和合。
虗妄有生。因緣別離。虗妄有滅。殊不知此生滅去
來既皆虗妄。既無自體。而所以能現乎此者。果是
何物。當知本是如來藏中。常住玅明。不動周圓。玅
真如性。隨緣乍現而已。夫不達妄是真如。故妄似
有體。今既是真常性體。則去來迷悟生死。於真常
中。亦是幻妄稱相。杳無實之可得矣。如覩鏡中之
物。不知是鏡中之影。故悞謂有體。纔知是鏡中之
影。則惟鏡而已。豈復有一物之可得哉。○因緣和
合四句。今惟解明色陰。餘可例知。如五根六塵。合
為十一色法。謂之色陰。須於前世。對此諸法。取著
薰種。納於賴耶識中。所謂因也。至於中有自求父
母之時。即父母為境。引發憎愛。所謂緣也。此固因
緣和合。由是在胎而結五根。出胎而住六塵。名之
為生。若深究此生。亦同夢等。來無所從。當處出生。
故曰虗妄有生。然此因緣。本是生滅之法。隨前業
力而為修短之限。限盡自當分散。此固因緣別離。
由是五根六塵。一時俱失。名之為滅。若深究此滅。
亦同夢等。去無所止。隨處滅盡。故曰虗妄名滅。色
陰如是。餘一切法。亦復如是。如來藏者。言眾生心
中。隱覆如來。故名如來藏。即起信論中之一心也。
一心開二門。一者心真如門。二者心生滅門。眾生
順生死流。故生滅全顯。而真如全隱。然生滅無體。
而其體全是真如。故佛明此生滅去來。即眾生如
來藏中玅真如性也。常住不動。離於凡夫之生死。
玅明周圓。揀於二乘之涅槃。八字皆稱真如之德
也。雖曰妙真如性。亦即前十番所顯見性之全體
耳。○賀云。上文破妄心。破二種妄見。是破妄之極。
絲毫混真不得。曰見非是見。曰非因緣。非自然。非
和合。及不和合。是顯真之極。絲毫容妄不得。至此。
阿難剖判明白。不復認漚為海矣。但恐阿難看得
真妄太分。未免離波覔水。故曰汝猶未明云云。使
知全相是性。全漚是海。依他圓成。本無二體。方是
<pb n="445"/>
事事無礙。一真法界也。○又云。此處本意。非欲人
知其為妄。乃欲人知其為真。葢妄無自體。全是一
真。非以相妄與性真對說也。○按後細剖陰入處
界虗妄。本如來藏玅真如性。近五千言。文繁語奧。
初學急難理會。只將此總標一切浮塵諸幻化相
至求於去來迷悟生死了無所得百餘言。熟讀死
味。義旨了然。此學經簡要之法也。
阿難。云何五陰本如來藏玅真如性。
此先徵起也。五陰古翻為陰。新譯為蘊。蘊是積聚。
陰是葢覆。積聚有為。葢覆真性。二義兼之始備。以
下四科。總不出色心二法。此葢合色開心。為愚心
不愚色者說也。意謂陰等本是世間有為之法。今
一旦許即藏性。豈無其說乎。○鍾云。陰若有性。則
與真如敵體並立。惟其無性。全是真如。故下釋中。
只明其無性也。
阿難。譬如有人。以清淨目。觀晴明空。惟一晴虗。逈無
所有。其人無故。不動目睛。瞪以發勞。則於虗空。別見
狂華。復有一切狂亂非相。色陰當知。亦復如是。
此先明色陰也。色以質礙為義。既合五根六塵為
一色陰。則非惟根身。亦兼器界也。瞪。直視貌。阿難。
何謂色陰。譬如有人。以清淨目。觀晴明空。晴虗逈
然。無所有也。其人無故。不動目睛。直視發勞。則見
虗空中狂華亂墜。復有一切狂亂非相。如毛輪二
月。飛蠅垂髮等。色陰當知。亦復如是。以玅覺明。圓
照法界。清淨本然。一法叵得。不覺動念。轉成見相。
而十一色法。彌滿亂生。何異虗空見華耶。○四空
天。與舜若多神。乃至二乘涅槃妄解色滅。若無此
破。彼等遂謂離於色陰矣。
阿難。是諸狂華。非從空來。非從目出。
法中。凡小計色從心外有。權教計色從心內生。故
喻中標定二義。而雙破之。阿難。是諸狂華。雖現空
中。非從空來。雖屬目見。不從目出。
如是阿難。若空來者。既從空來。還從空入。若有出入。
即非虗空。空若非空。自不容其華相起滅。如阿難體
不容阿難。
此破華從空來也。如是阿難。若此狂華。從空來者。
既從空來。還從空入。若有出入。便有內外。既有內
外。即非虗空。空若非空。便是實體。自不容其華相
起滅。如汝阿難。既有實體。更不復容阿難生起。云
何而言華生於空耶。○若約法中。計色從心外有
者。亦說色法俱從空出。如西域凡小。推論身界成
壞。皆是微塵聚散。而折塵無已。必至虗空。故執諸
色皆從空出。此方儒道經書不一。而意旨皆謂虗
以生氣。氣以成形。是萬相固本於一氣。而一氣乃
始於太虗。質之西域。旨趣大同。大抵世智不達太
虗何所從來但見萬有皆從無起。遂謂無為有源。
豈知非其源乎。○賀云。還從空入還字。與旋字同。
猶言滅也。既從空中出來。則滅時定鑽進虗空去
了。有出有入。便是有體之物。既是一物。豈容他物
在中起滅。如阿難身中。又豈容一阿難鑽進鑽出
耶。喻此色陰若從淨法界中來者。色陰破時。當鑽
入淨法界中去矣。有出有入。則淨法界。便是一件
實物。既是實物。又豈容色陰於中出入耶。
若目出者。既從目出。還從目入。即此華性。從目出故。
當合有見。若有見者。去既華空。旋合見眼。若無見者。
出既翳空。旋當翳眼。又見華時。眼應無翳。云何睛空。
號清明眼。
此破華從目出也。又若此空華從目出者。既從目
出。即應還歸於目。若從目出。則此華性。當合有見。
若有見者。出去既為空中之華。旋歸應見自己之
眼。若無見者。徒而遮障。出則既能翳空。旋亦合當
翳眼。又若華從目出。華已出目。當見華時。眼應無
翳。無翳便可稱清明眼。何故必見晴空無華。方號
<pb n="446"/>
清明眼耶。是則計從目出者。無有是處矣。○若約
法中。破色從心內生者。應云迷時色既出心。悟時
色應入心。有知入當見心。無知入常障心。又迷者
色出。心應無障。悟者色入。心應有障。云何無障。然
後號清淨心乎。○問。萬法唯心。何又破心內生乎。
答。法雖唯心。而實亦不曾生。故終亦無所滅。此圓
頓人一悟無生。全妄即真。權人不忘法從心生。必
滅妄始真。故須破之也。
是故當知。色陰虗妄。本非因緣。非自然性。
此結妄即真也。二處求之。既無從出。足知色陰虗
妄。本無生體曰虗。循業偽現曰妄。相既虗妄。而能
現者。竟何物乎。本即是非因緣非自然之玅真如
性也。葢常住不動。則體恒無變。故非因緣。玅明周
圓。則隨緣變現。故非自然。夫性本非外。豈從心外
而有。性本無生。何曾心內有生。此二處所以俱非
也。所謂色陰本如來藏玅真如性者如此。
阿難。譬如有人。手足晏安。百骸調適。忽如忘生。性無
違順。其人無故。以二手掌。於空相摩。於二手中。妄生
澀滑冷熱諸相。受陰當知亦復如是。阿難。是諸幻觸。
不從空來。不從掌出。如是。阿難。若空來者。既能觸掌。
何不觸身。不應虗空選擇來觸。若從掌出。應非待合。
又掌出故。合則掌知。離則觸入。臂腕骨髓。亦應覺知
入時蹤跡。必有覺心。知出知入。自有一物。身中往來。
何待合知。要明為觸。是故當知。受陰虗妄。本非因緣。
非自然性。
此下開一心法為四陰而此明受陰即玅真如性
也。受者。領納為義。謂對違順俱非之境。而生苦樂
捨之三受也。四陰皆心。眾生認為己靈。不同色陰
計從內外。但計實有。今亦以二處無從。顯其虗而
非實耳。阿難。何謂受陰。譬如有人。手足晏安。百骸
調適。忽如忘生。無違無順。尚不覺有身。安知有受。
其人無故。以二手掌。自相摩擦。於二手中。妄生澀
滑冷熱諸相。受陰當知亦復如是。藏性無受。如人
晏安。迷生諸受。如摩手覺澀等也。阿難。是澀滑冷
熱諸相。所謂幻觸也。是諸幻觸。不從空來。不從掌
出。如是阿難。若謂此觸從空來者。既能觸掌。亦能
觸身。不應虗空。有所選擇。而獨來觸掌。是則不從
空來矣。若謂此觸從掌出者。應須獨掌自生。何須
待合。又若必從掌出。掌合則知其出。掌離應知其
入。若必有入。則其鄰近之臂腕骨髓應亦知其入
時蹤跡。云何不知。若使臂腕骨髓。實有覺心。知其
出入。則是元有一物。身中往來自觸。何必更待掌
合。而知其出。方始名為觸耶。是則不從掌出矣。既
知二處皆非。則當知此受陰虗妄。元無自性。本即
是非因緣非自然之玅真如性也。所謂受陰本如
來藏性者如此。○此章喻即是法。故不必法喻配
合。但當了喻之妄。即會法之妄矣。又諸識中。皆有
受相。而前五識。受用偏多。固當分屬眼等五識。以
眼等五識。必根境相對而生觸也。
阿難。譬如有人。談說酢梅。口中水出。思蹋懸崖。足心
酸澀。想陰當知亦復如是。阿難。如是酢說。不從梅生。
非從口入。如是。阿難。若梅生者。梅合自談。何待人說。
若從口入。自合口聞。何須待耳。若獨耳聞。此水何不
耳中而出。想蹋懸崖。與說相類。是故當知。想陰虗妄。
本非因緣。非自然性。
此明想陰即妙真如性也。想以緣慮為義。謂於前
境領納之後。憶持不忘。固當偏屬第六意識也。阿
難。何謂想陰。譬如有人。談說酢梅。口中水出。思蹋
懸崖。足心酸澀。口不食梅。而口中水出。足不至崖。
而足心酸澀者。豈非想乎。想陰當知。亦復如是。目
前根身器界。為想所分別憶持者。皆如念中之酸
味。思裏之懸崖。本非實有。而堅滯不忘者。想陰覆
之也。阿難。如是酢說所引之水。不從梅生。非從口
<pb n="447"/>
入。如是阿難。若此水從梅生者。梅合自談。何待人
說。而後水出。若此水從口入者。口應先聞。何又待
耳。若獨耳聞。此水何不即從耳出。而又從口出乎。
梅不談。則非梅生。口不聞。則非口入。耳不出。則非
耳致。追究此水。無所從來。足知想陰不實矣。想蹋
懸崖。與此說相類。崖不思。則非崖生。足未觸。則非
足入。心不酸澀。則非由心致。酸澀無所從來。足顯
想陰之虗矣。是故當知。想陰虗妄。元無自性。本即
是非因緣非自然之玅真如性也。所謂想陰本如
來藏性者如此。○譚子化書云。言臭腐之狀。則輙
有所噦。聞珍羞之名。則妄有所嚥。臭腐不曾來。珍
羞未嘗見。而有噦嚥者。非妄而何。與此相發。
阿難。譬如瀑流波浪相續前際後際不相踰越。行陰
當知亦復如是。阿難。如是流性。不因空生。不因水有。
亦非水性。非離空水。如是。阿難。若因空生。則諸十方
無盡虗空。成無盡流。世界自然。俱受淪溺。若因水有。
則此暴流性應非水。有所有相。今應現在。若即水性。
則澄清時。應非水體。若離空水。空非有外。水外無流。
是故當知。行陰虗妄。本非因緣。非自然性。
此明行陰即玅真如性也。行以遷流為義。即是徧
行心所之思。以能驅役自心。造善不善等。故即是
業行。於百法中。攝法最多。雖八識皆有遷流而末
那遷流最勝。以念念不斷故。雖八識皆有思。而末
那思為最勝。以思量為性故。故當偏屬第七識也。
阿難。何謂行陰。譬如瀑流之水。波浪相續。前際後
際。不相踰越。前不待後。後不及前。日夜滔滔。無有
間歇。行陰當知。亦復如是。心心不住。念念遷流。亦
猶瀑流之不可遏也。阿難。如是瀑流之性。不因空
生。不因水有。亦非水之本性。是不即空水矣。非離
空水。是不離空水矣。如是阿難。若此瀑流。因空而
生者。則十方無盡之虗空。應成無盡之瀑流。而世
界俱受淪溺矣。無是理也。則不因空生可知。若此
瀑流。因水而有者。則體應不與水一。別有處所。別
有相狀。兩俱現在。如父生子。各有體性。然而無有。
則不因水有可知。若此瀑流渾濁之時。即是水性
者。則澄清時。反非水體矣。既澄清是水之體。則瀑
流亦非水性可知。是則即義俱不成矣。若此瀑流。
離空離水。別有自體者。則空非有外。豈能離空。水
外無流。豈能離水。是則離義亦不成矣。即離俱非。
究此瀑流。本從何起。是故當知。行陰虗妄。元無自
性。本即是非因緣非自然之玅真如性也。所謂行
陰本如來藏性者如此。○若約法釋。空喻外境。水
喻內心。流即行陰。不因空生。喻此行陰不因境生
也。不因水有。喻此行陰不因心有也。亦非水性。喻
此行陰亦非心性也。非離空水。喻此行陰非離心
境也。若計境生。則境應有知。一切無情。悉能有念
矣。若計因心。則應別有自體矣。若計即心本性。則
行陰盡者。反失心性矣。然則行豈即心境乎。若計
離於心境。則境實無邊。而心外無行。然則行豈離
心境乎。
阿難。譬如有人。取頻伽瓶。塞其兩孔。滿中擎空。千里
遠行。用餉他國。識陰當知亦復如是。阿難。如是虗空
非彼方來。非此方入。如是。阿難。若彼方來。則本瓶中。
既貯空去。於本瓶地。應少虗空。若此方入。開孔倒瓶。
應是空出。是故當知。識陰虗妄。本非因緣。非自然性。
此明識陰即玅真如性也。識以了別為義。雖諸識
皆能了別。而此識全収八海七浪。又名業識。以即
生滅本故。又名藏識。以即真如體故。固知識陰偏
屬第八識也。阿難。何謂識陰。譬如有人。以頻伽鳥
形之瓶。塞其兩孔。滿盛虗空於中。而擎之千里遠
行。用饋他國。識陰當知。亦復如是。妄業如瓶。妄識
如空。業牽識走。如瓶擎空行。三界六道。無處不往。
如千里遠行。捨身受身。如用餉他國。阿難。如是虗
<pb n="448"/>
空。非從彼方而來。不自此方而入。如是阿難。若謂
此空從彼方來者。則本瓶中。既貯空去。彼方置本
瓶之地。應少一瓶虗空矣。而彼方之空未少也。則
雖來而實未曾來矣。若謂此空於此方入者。則當
開孔倒瓶時。應見虗空從瓶出矣。而此瓶之空。未
出而入此方也。則雖入而實未曾入矣。來無所來。
至無所至。皆由業遷使然。妄見去來。而實無去來。
是故當知。識陰虗妄。元無自性。本即是非因緣非
自然之妙真如性也。所謂識陰本如來藏性者如
此。○若約法釋。捨身如彼方來。而前身之識未甞
少。受身如此方入。而後身之識未甞來。當知身死
非去。未死之先。本不偏局於此。身生非來。未生之
先。本亦常徧於此。但因不了。互成明昧。迷則任牽。
悟則同體。體常不動。用可牽移。佛正欲眾生悟全
體而周大用也。○瓶喻牽識之業。即第七末那。又
名業行也。塞其兩孔。喻煩惱所知。障塞二空也。良
以真如不動。由七八二識遷流不住。似有去來。故
有彼此。今彼方不見空少。此方不見空出。則知識
陰之無自體。而如來藏性。逈然獨露矣。○永嘉明
一念之中。即具五陰。謂隔礙真性。即是色陰。領納
在心。即是受陰。心緣此理。即是想陰。相續不斷。即
是行陰。歷歷分明。即是識陰。此五陰者。舉體即是
一念。此一念者。舉體即是五陰。若以微密觀照。照
見五陰。則聚沫之色既虗。水泡之受何有。陽𦦨之
想非實。芭蕉之行惟空。幻妄之識無住。而究竟堅
固之體。不越當前而得之矣。○五陰一科竟。

楞嚴說通卷二

<sarticle>楞嚴說通卷之三</sarticle>
巴郡了菴居士劉道開纂述
成都昭覺沙門方　示鑒訂
復次阿難。云何六入本如來藏妙真如性。
此下顯如來藏不離六根也。不言根而言入者。以
通能入所入故。如眼根流逸奔色等。為能入。眼以
虗受色等。為所入也。觀下吸字。正與入字相應。以
六根各能吸入所對之塵故也。開合原無此科。要
即內六處耳。○此先徵起云。復次阿難。云何六入
本如來藏妙真如性。
阿難。即彼目睛瞪發勞者。兼目與勞。同是菩提。瞪發
勞相。
此明眼入本如來藏也。阿難。我前云譬如淨目。瞪
以發勞。別見狂華。是以狂華為勞相矣。然不但狂
華是勞相也。即此目睛與所瞪之勞。又同是菩提
心上所發之勞相也。如子固是父之所生。而兼父
與子。又同是祖之所生也。○鍾云。前喻以瞪為勞
相。目為淨相。此并淨目亦為勞相。兼目與勞。即影
見俱眚四字。見與見緣也。○又云。同是菩提瞪發
勞相。便是識精元明注脚。菩提即精也。元明也。瞪
字勞字。即識也。別業同分二種妄見。皆生其中。葢
菩提即真如。瞪字乃真如中所生無明。勞即業識。
發見居中二句等。即轉現二相。言下便有勞歇即
是菩提。縱未歇勞。菩提不忘。二意。
因於明暗二種妄塵。發見居中。吸此塵象。名為見性。
此見離彼明暗二塵。畢竟無體。
有此眼根。因于明暗二種妄塵中。粘湛發見。見精
映色。即吸此塵相而名為見性。只是根攬塵而得
名。可見但有其名而已。夫離明見暗。而見不隨明
滅。離暗見明。而見不隨暗滅。似為有體。今若明暗
雙離。畢竟見性作何形狀。當知但是託塵妄現。而
實無其體也。○問。前說緣心離塵無體。以顯見性
有體。此又言見性離塵畢竟無體者何故。答。前以
阿難認定緣心。不肯放捨。故就根中指性。令識真
<pb n="449"/>
心。今因已領真性。尚執六根別有體相。未融一性。
故復言見性無體。雖說見性。乃根中局執之自性。
非同前離眼廓周之見性也。是前顯性。而此破相。
所以異矣。更深究之。此之破相。亦欲其離相即妙
真如性耳。則顯性之旨。依舊同矣。豈如緣心。真破
其一定無體哉。○鍾云。以見性對緣心。則緣心為
妄。以如來藏對見性。則見性亦帶妄。妄無自體。總
歸于真。畢竟二字。乃了義之謂。
如是。阿難。當知是見非明暗來。非於根出。不於空生。
何以故。若從明來。暗即隨滅。應非見暗。若從暗來。明
即隨滅。應無見明。若從根生。必無明暗。如是見精。本
無自性。若於空出。前矚塵象。歸當見根。又空自觀。何
關汝入。是故當知。眼入虗妄。本非因緣。非自然性。
如是阿難。據世情妄計。皆謂此見乃從根出。否則
從塵生。從空生耳。當知是見。非從明暗來。非于根
出。不於空生。何以故。若謂此見從明來者。則當暗
之時。已隨明滅。應不見暗。從暗亦然。而何以見暗
見明。是則不從塵生矣。若謂此見從根生者。單根
能生見性。則何以雙離明暗。而如是見精。本無自
性。是則不從根生矣。若謂此見從空出者。空離根
塵。則根塵俱成可見。進即觀塵。退可觀根。又空自
能見。何關汝根之入。是則不從空生矣。是故當知。
此一眼入也。無有實體。故虗。無所從來。故妄。然所
以無實自體者。以其體即真如。所以不從三處者。
以其出自藏性。本即是非因緣非自然之妙性。乍
現眼入而已。所謂眼入本如來藏者如此。阿那律
以葡萄朵換天眼。從此悟入也。○四科七大。總是
指示阿難。在日用見色聞聲。穿衣喫飯處。討尋頭
腦。祖師家教人看話頭。便是此意。但祖師不肯輕
易興人說破。令其自猜自疑。自對自覓。畢竟此見
從何處起。久久捱拶。到工夫純熟。向冷地裡。驀然
親見。便得千了百當。決不輕易道出眼入虗妄四
字。故香嚴云。我不重先師佛法。只重先師不與我
道破。如來慈悲太煞。急推赤心。寘人腹中。故開口
便為人說破。此如來禪祖師禪之所以異也。○鍾
云。約世情。根出乃為正計。餘二防轉計也。
阿難。譬如有人。以兩手指。急塞其耳。耳根勞故。頭中
作聲。兼耳與勞。同是菩提。瞪發勞相。因於動靜二種
妄塵。發聞居中。吸此塵象。名聽聞性。此聞離彼動靜
二塵。畢竟無體。如是。阿難。當知是聞非動靜來。非於
根出。不於空生。何以故。若從靜來。動即隨滅。應非聞
動。若從動來。靜即隨滅。應無覺靜。若從根生。必無動
靜。如是聞體。本無自性。若於空出。有聞成性。自非虗
空。又空自聞。何關汝入。是故當知。耳入虗妄。本非因
緣。非自然性。
此明耳入本如來藏也。阿難。眼家以瞪目而見空
華。耳家以塞耳而聞頭響。同一勞也。兼耳與勞。同
是菩提瞪發勞相。葢目勞止見空華。菩提發勞。則
見聞齅嘗覺知齊發矣。有此耳根。因於動而有聲。
靜而無聲。二種妄塵中。發聞吸塵。名聽聞性。而此
聞性。若離此動靜二塵。畢竟無體。如是阿難。當知
是聞。非動靜來。非根出。非空生也。何以故。若謂此
聞從靜境生。則動境現時。此聞即隨靜滅。應非聞
動。而聞萬竅怒號者為誰。若謂此聞從動境生。則
靜境現時。此聞即隨動滅。應無覺靜。而知此寂然
無聲者是誰。若從根生。不假動靜。亦復無聞。若從
空出。空既能聞。應名為耳。不名虗空。又空自聞。何
關耳入。是故當知。耳入虗妄。本即是非因緣非自
然之妙性而已。所謂耳入本如來藏者如此。觀音
大士。以新卷葉換圓通根。從此悟入也。○此惟有
聞成性即非虗空。與歸當見根之文小異。餘並準
上。瞪乃眼之妄相。而耳鼻舌身意五。皆借用之。
阿難。譬如有人。急畜其鼻。畜久成勞。則於鼻中。聞有
<pb n="450"/>
冷觸。因觸分別通塞虗實如是乃至諸香臭氣。兼鼻
與勞。同是菩提。瞪發勞相。因於通塞二種妄塵。發聞
居中。吸此塵象。名齅聞性。此聞離彼通塞二塵。畢竟
無體。當知是聞非通塞來。非於根出。不於空生。何以
故。若從通來。塞則聞滅。云何知塞。如因塞有。通則無
聞。云何發明香臭等觸。若從根生。必無通塞。如是聞
機。本無自性。若從空出。是聞自當迴齅汝鼻。空自有
聞。何關汝入。是故當知。鼻入虗妄。本非因緣。非自然
性。
此明鼻入本如來藏也。阿難。譬如有人。急縮其鼻。
縮久成勞。則鼻中聞有冷觸。因觸分別通塞虗實
二相。以例諸香臭氣。兼鼻與勞。同是菩提瞪發勞
相。有此鼻根。因于通塞二種妄塵。發聞居中。吸此
塵象。名齅聞性。而此聞性。若離彼通塞二塵。畢竟
無體。當知是聞非從通與塞來。非于根出。亦非空
生。何以故。若從通來。應不知塞。如因塞有。通應無
聞。云何又聞香臭。若從根生。不假通塞。亦無聞性。
若從空出。聞既在空。亦應迴齅汝鼻。如歸當見根
也。又空自有聞。何關鼻入。三處無從。是故當知。鼻
入虗妄。本即是非因緣非自然之妙性而已。所謂
鼻入本如來藏者如此。此槃特迦以雙垂爪換撩
天鼻孔處也。○誌公云。終日添香換水。不知身是
道場。果能向聞香聞。臭處打失鼻孔。便與三世諸
佛。同一鼻孔出氣。蘇子由云。畜鼻徑參真面目。掉
頭不受別鉗鎚。所以世人急畜而成勞。特迦調息
而成道。○冷因畜有。不畜本無。鼻入之妄。類如是
矣。虗實。亦通塞之義。故惟以通塞致辨。香臭又通
時所齅。
阿難。譬如有人。以舌䑛吻。熟䑛令勞。其人若病。則有
苦味。無病之人。微有甜觸。由甜與苦。顯此舌根不動
之時淡性常在。兼舌與勞。同是菩提。瞪發勞相。因甜
苦淡二種妄塵。發知居中。吸此塵象。名知味性。此知
味性。離彼甜苦及淡二塵。畢竟無體。如是。阿難。當知
如是甞苦淡知。非甜苦來。非因淡有。又非根出。不於
空生。何以故。若甜苦來。淡則知滅。云何知淡。若從淡
出。甜即知亡。復云何知甜苦二相。若從舌生。必無甜
淡及與苦塵。斯知味根本無自性。若於空出。虗空自
味。非汝口知。又空自知。何關汝入。是故當知。舌入虗
妄。本非因緣。非自然性。
此明舌入本如來藏也。阿難。譬如有人。以舌自舔
其吻。舔之不已。令此舌勞。或病無病。甜苦味生。若
論舌根。惟有淡性。兼舌與勞。同是菩提瞪發勞相。
以此舌根。因于甜苦與淡二種妄塵中。發知吸塵。
名知味性。此知味性。若離彼甜苦及淡二塵。畢竟
無體。阿難當知此嘗甜與淡之知。非甜若來。非因
淡有。又非根出。亦非空生。何以故。若甜苦來。應滅
于淡。若從淡出。應亡于甜。云何又知甜苦二相。若
從舌生。不假甜淡苦塵。亦無知性。若於空出。但以
虗空自當知味。不必用口。然後乃知。又虗空自知。
何關汝入。離塵無體。無所從來。是故當知。舌入虗
妄。本即是非因緣非自然之妙性而已。所謂舌入
本如來藏者如此。此憍梵鉢提在嚼飯處所證法
門也。○且道將甚麼喫茶喫飯。若向此中尋得舌
頭落處。便知徧覆大千世界廣長舌相。元不曾離
却䑛吻邊。嚼飯處。○鍾云。甜苦。動味也。淡。靜味也。
三味。約動靜二塵。
阿難。譬如有人。以一冷手。觸於熱手。若冷勢多。熱者
從冷。若熱功勝。冷者成熱。如是以此合覺之觸。顯於
離知。涉勢若成。因於勞觸。兼身與勞。同是菩提。瞪發
勞相。因於離合二種妄塵。發覺居中。吸此塵象。名知
覺性。此知覺體。離彼離合違順二塵。畢竟無體。如是。
阿難。當知是覺非離合來。非違順有。不於根出。又非
空生。何以故。若合時來。離當已滅。云何覺離。違順二
<pb n="451"/>
相亦復如是。若從根出。必無離合違順四相。則汝身
知。元無自性。必於空出。空自知覺。何關汝入。是故當
知。身入虗妄。本非因緣。非自然性。
此明身入本如來藏也。觸是身家所對之塵。二手
俱是身根。但舉二手之冷熱。而身入一切妄覺。皆
類于此。阿難。譬如有人。以一冷手。觸於熱手。冷多
則熱者從冷。熱勝則冷者成熱。此冷熱二觸。合時
知合。離時知離。以此合覺。顯于離知。或以熱涉冷
而使冷成熱。或以冷涉熱而使熱成冷。涉勢若成。
皆因勞觸而已。兼身與勞。同是菩提瞪發勞相。本
此身根。因于離合二種妄塵。發覺居中。吸此塵象。
名知觸性。而此知觸覺觸之體。若離彼離合。及離
合中有違有順之二塵。畢竟無體。如是阿難。當知
此覺觸之覺。非離合來。非違順有。不於根出。又非
空生。何以故。若謂此覺合時來者。當其離時。此覺
已滅。云何覺離。乃至違順二相。違時順滅。順時違
滅。亦復如是。若謂此覺從根出者。必無離合違順
四相。欲覔身知。亦無自性。若謂此覺從空出者。空
自知覺。何關汝入。離塵無體。無所從來。是故當知。
身入虗妄。本即是非因緣非自然之妙性而已。所
謂身入本如來藏者如此。此畢陵婆蹉。在忍痛處
所證法門也。○違順者。如熱見重裘。冷得絺綌。是
違。夏得涼風。寒得煖火。是順。雖開四相。終惟二塵
也。○觸有合觸。有離觸。然無合不能顯離。必因兩
相涉時。覺其為合。然後兩不相涉時。知其為離。故
曰以此合覺之觸。顯于離知。合離二覺。皆因涉顯。
然涉勢因何而成。只因兩手相摩之勞相而已。
阿難。譬如有人。勞倦則眠。睡熟便寤。覽塵斯憶。失憶
為忘。是其顛倒生住異滅。吸習中歸。不相踰越。稱意
知根。兼意與勞。同是菩提。瞪發勞相。因於生滅二種
妄塵。集知居中。吸撮內塵。見聞逆流。流不及地。名覺
知性。此覺知性。離彼寤寐生滅二塵。畢竟無體。
此明意入本如來藏也。阿難。意根勞相。難言之矣。
譬如有人。身心勞倦。則睡而眠。睡之既熟。便醒而
寤。寤而覽塵斯憶。眠而失憶為忘。忘而又憶。憶而
又忘。如是顛倒。首尾循環。剎那之頃。為生。為住。為
異。為滅。如初憶為生。正憶為住。始忘為異。忘盡為
滅。滅已又生。生已又滅。生滅不停。此皆是無始習
氣。吸此習氣。中歸意根。四相遷流。前然不離。舉此
四相。而意入一切妄知。皆類于此。故稱意知根。兼
意與勞。同是菩提瞪發勞相。然生住異滅。相雖有
四。總名法塵。實惟生滅二塵而已。根能攬塵。因于
生滅二種妄塵。集知居中。五根言發。此言集者。發
謂現行。集謂種子。以前五根現行。皆從此中種子
發生也。于是吸撮內之浮塵。如流逸奔色。流逸奔
聲等。然五根但能緣自分現量境。不能一一互緣。
故見不到聞。聞不到齅。齅不到嘗。嘗不到覺。此意
知根。皆能緣能知。有時見逆流于聞。有時聞逆流
于見。如是五根。往往流于不及之地。是則名為昭
昭靈靈覺知之性。然此覺知之性。本非真知。若離
彼寤而生寐。而滅之二塵。畢竟無有實體。○法名
內塵。即退去諸法影像也。亦名落謝塵。
如是。阿難。當知如是覺知之根。非寤寐來。非生滅有。
不於根出。亦非空生。何以故。若從寤來。寐即隨滅。將
何為寐。必生時有。滅即同無。令誰受滅。若從滅有。生
即滅無。誰知生者。若從根出。寤寐二相。隨身開合。離
斯二體。此覺知者。同於空華。畢竟無性。若從空生。自
是空知。何關汝入。是故當知。意入虗妄。本因非緣。非
自然性。
非惟無體。亦復無所從來。如是阿難。當知此覺知
根。非寤寐來。非生滅有。不於根出。亦非空生。何以
故。若謂此覺知性從寤來者。當寐之時。已隨寤滅。
而今昏昏熟睡。又現許多夢境者為誰。若從寐來。
<pb n="452"/>
亦復如是。若謂此覺知性。從生時有。滅時即隨生
已滅。其受滅者是誰。若從滅有。生時則同滅已無。
其知生者又誰。是則不從塵來矣。若謂惟根自出。
而無關寤寐。殊不知人身中肉心。狀如蓮華。開則
明而合則昏。寤則開而寐則合。故此寤寐二相。常
隨身開合。無時暫離。若汝覺知之根。離此二塵。此
覺知者。將同空華。畢竟無性。而世間之人。非寤則
寐。曾有離于寤寐者哉。是則不從根出矣。若謂此
覺知性從空而生。空自有意。自是空知。何關汝入
耶。是則非從空生矣。無體無從。是故當知意入虗
妄。本即是非因緣非自然之妙真如性。隨緣乍現
而已。所謂意入本如來藏者如此。此大迦葉從意
知根入寶明空海所證法門也。○意即心之別名
也。五根攬塵。惟此意根。八識轉覺。惟此意根。三界
唯心。惟此意根。萬法唯識。惟此意根。當知此意知
根。不獨為天地根。為萬物根。為無明根。為諸識根。
為生死根。抑且為涅槃根。為菩提根。轉凡成聖。正
在乎此。若打破此關。喚作正徧知。喚作始覺。本覺。
圓覺。妙覺。無上覺。一切覺。究竟覺。此是開佛知見
一大關鍵處。○此章極善形容意根處。在生住異
滅四字。而形容殆盡。尤在寤寐二境。想人生世間。
除了熟寐時。那一刻不是意識流行處。那一刻不
是生住異滅變換處。即在熟睡之中七顛八倒。幻
成夢境。亦是獨頭意識用事。生住異滅。亦未嘗停。
所以斷送諸人。汩沒生死。然迷者以為有體。悟者
知其無體。非無體也。即以如來藏性為體也。會入
之意深哉。○入處界三科。破法有三種差別。一者
約緣破。不局本法。廣破外緣也。如滅火不徑撲火。
但抽去其薪。火自滅矣。以火無自體也。二者更互
破言二法相依而立。即須更互破之。如蛟水相依。
兩皆為患。除之者。驅蛟。絕水之本。泄水。破蛟之居
也。三者從要破。此有兩種。一者二法從要破。如兩
木相倚而立。但推倒一邊。二皆倒矣。二者三法從
要破。如筋膠角三。合為弓。而膠為其要。但除去其
膠。則筋角皆不成弓矣。此之六入。全是約緣破。塵
即其緣也。下十二處。兼更互及二法從要破。眼色
耳聲四處。更互破也。餘八處。二法從要破也。後十
八界。全是三法從要破也。然文雖從要。而意實並
破。非同六入正意在根也。學者詳之。○六入竟。
復次阿難。云何十二處。本如來藏妙真如性。
此開色合心為愚色不愚心者說也。色本是一。開
為五根六塵。成十一處。故曰開色。心若對上五陰。
則合受想行識之四。對下十八界。則合六識。及意
根之七。總收為意之一處。故曰合心。處。方所也。又
定在也。此十二處。元一圓融清淨寶覺。由眾塵隔
越。無狀異生。各分疆界。如六國然。不得混成一統。
故令阿難處處攻擊。若破一處。則十一處。不待招
降而自服矣。故其攻擊處。皆不施巧計。不設雲梯。
但借現前挺杖。直驅之耳。初卷七處破心。是破心
無處所。此十二處。是破處無處所也。○先徵起云。
復次阿難。云何十二處。本如來藏妙真如性乎。
阿難。汝且觀此祇陀樹林及諸泉池。於意云何。此等
為是色生眼見。眼生色相。阿難。若復眼根生色相者。
見空非色。色性應銷。銷則顯發一切都無。色相既無。
誰明空質。空亦如是。若復色塵生眼見者。觀空非色。
見即銷亡。亡則都無。誰明空色。是故當知。見與色空。
俱無處所。即色與見二處虗妄。本非因緣。非自然性。
此明見色二處本如來歲也。法相宗以見相二分。
喻如蝸牛兩角。出則成雙。縮則為一。以彼皆從自
證分變現故。故世尊舉現前見色處詰之曰。且汝
尋常。但說一切法仗因托緣而生。即今開眼見祇
陀林。及諸泉池。於意云何。還是因祇陀林。生汝眼
中之見。而見此祇陀林乎。抑亦因汝眼中之見。生
<pb n="453"/>
祇陀林。而汝得見之乎。此二句。便是金剛圈。栗棘
蓬。即三世諸佛。分疏不下矣。若謂是汝眼根。生此
祇陀林。而汝得見者。則汝眼根見空之時。不見祇
林。而祇林便應銷滅。銷則顯發諸相一切都無。夫
空色相際而顯。色相既無。更有何物。顯其空質耶。
謂眼生空相。亦復如是。若謂此祇陀林。生汝眼見。
而令汝見祇陀林者。則汝眼觀空時。非是觀色。既
無能生之色。自無所生之見。見既銷亡。而見空見
色。更是何物。謂空生眼見。亦復如是。是故當知。見
與色空。俱無內外定在之處所。色不生眼。眼自寂
滅。眼不生色。色自寂滅。而執色興見實有二處者。
皆是虗妄。葢見色一體。本來但是一非因緣非自
然之妙性而已。此優波尼沙陀悟入處也。○始曰
俱無處所。次曰二處虗妄。顯是平破。不同上之正
破六入。塵惟帶言而已。○鍾云。眼不生色。色無處
所也。色不生眼。見無處所也。虗妄者。無體也。無處
則無體。無體而以真如為體。故曰本非因緣非自
然之妙真性也。餘五倣此。
阿難。汝更聽此祗陀園中食辦擊鼓。眾集撞鐘。鐘鼓
音聲前後相續。於意云何。此等為是聲來耳邊。耳往
聲處。阿難。若復此聲來於耳邊。如我乞食室羅筏城
在祇陀林則無有我。此聲必來阿難耳處。目連迦葉
應不俱聞。何況其中一千二百五十沙門。一聞鐘聲。
同來食處。若復汝耳。往彼聲邊。如我歸住祇陀林中
在室羅城別無有我。汝聞鼓聲。其耳已往擊鼓之處。
鐘聲齊出。應不俱聞。何況其中象馬牛羊種種音響。
若無來往。亦復無聞。是故當知。聽與音聲。俱無處所。
即聽與聲二處虗妄。本非因緣。非自然性。
此明耳聲二處本如來藏也。阿難。汝更聽此祇陀
園中。食辦則擊鼓矣。眾集則撞鐘矣。鐘鼓音聲。前
後相續矣。于意云何。此等為是聲音來汝耳邊而
聞之乎。汝耳往于聲處而聞之乎。抑為無來往而
聞之乎。阿難。若謂聲來耳邊者。一聲不能徧至多
耳。猶一身不能竝往二處。如我乞食于室羅筏城。
則祇陀林中。無有我矣。此聲既來阿難耳處豈能
又至多人耳處。則目連迦葉。應不俱聞。何況其中
千二百五十之眾。乃此眾人。一聞鐘聲。同來食處。
一眾俱聞。應不是聲來耳邊矣。若謂耳往聲邊者。
一耳不能徧往多聲。亦猶一人不能並至兩處。如
我歸于祇陀林中。則室羅城。無有我矣。且爾當聞
鼓聲時。其耳既往擊皷之處。安能又至他聲音處。
則鐘聲齊出。應不俱聞。以鐘處無耳也。何況其中
象馬牛羊。種種音響。乃一齊俱聞。應不是耳往聲
邊矣。計往來者皆非。只得轉計無來無往。若謂無
來往者。耳根聲塵。各住本位。兩不相到。則應聲發
而耳不復聞。乃又非無聞。應不是無來往矣。二計
俱非如此。是果何故而然哉。亦由相妄性真而已。
自相妄言。當知聽與音聲。各皆周徧。俱無一定處
所。即聽與聲。二處自體。亦不可得。權小妄局。了無
實義。處既虗妄。是則尚無二處。說誰來往。及不來
往乎。自性真言。當知聽與音聲。非畢竟無法。但惟
一非因緣非自然之妙性而已。此憍陳如悟入處
也。○蓮師曰。假如鐘鼓樓。介城中央。南風作。則北
城聞之。而南不聞。北風作。則南城聞之。而北不聞。
風送聲而人得聞。何嘗不是聲來耳邊。但眾生粘
湛發聽。失本妙圓。局而礙之。束而小之。是以風順
則聞。風逆則否。為境轉而不得自在。耳之過也。非
聲之故也。又如隔垣聽音響。遐邇俱可聞。既垣不
礙音。何為城內一人。面城而語。城外一人。附城而
聽。乃杳然無聞乎。此亦耳之過也。非垣與城之故
也。是以耳通者徹聽。或聽一世界。乃至恒沙世界。
而無盡也。○坡仙云。若言聲在琴絃上。放在匣中
胡不鳴。若言聲在指頭上。何不于君指上聽。從此
<pb n="454"/>
悟出。
阿難。汝又齅此爐中栴檀。此香若復然於一銖。室羅
筏城四十里內。同時聞氣。于意云何。此香為復生旃
檀木。生於汝鼻。為生於空。阿難。若復此香。生於汝鼻。
稱鼻所生。當從鼻出。鼻非旃檀。云何鼻中有旃檀氣。
稱汝聞香。當於鼻入。鼻中出香。說聞非義。若生於空。
空性常恒。香應常在。何藉罏中爇此枯木。若生於木。
則此香貭。因爇成烟。若鼻得聞。合蒙烟氣。其烟騰空。
未及遙遠。四十里內。云何已聞。是故當知。香鼻與聞。
俱無處所。即齅與香二處虗妄。本非因緣。非自然性。
此明鼻香二處本如來藏也。終日聞香。不知香之
來處。只為不曾詳究從何而出。故曰。阿難。汝又齅
此罏中旃檀。但然一銖。舉室羅城四十里內。俱聞
香氣。於意云何。此香為復生於栴檀木乎。生于汝
鼻乎。為生于空乎。阿難。若謂此香生於汝鼻者。既
稱鼻生。即當從鼻而出。然鼻非旃檀。肉體不是香
體。云何發香之用。而鼻中有旃檀氣。且所稱聞香
者。謂香從鼻入也。若曰鼻中出香。出不可以言聞。
而說聞又不合義。是則非生於鼻矣。若謂此香生
於空者。空常在。而香亦常存。何藉罏中爇而後有。
是則非生於空矣。若謂此香生於旃檀木者。則此
香貭。因爇成烟而鼻得聞。若鼻得聞合當蒙其烟
氣。然其烟雖然騰空。未及遙遠。四十里之遠。云何
已聞。是則非生於木矣。詳究香塵。尚無生處。而齅
性又豈有處哉。是故當知香與鼻聞。俱無處所。即
齅與香。二處體性。了不可得。本即是非因緣非自
然之妙性而已。此香嚴得五分法身香處也。○此
單徵香塵了無生處。所謂二法從要破也。舊註疑
其有違法相合中之知。不知此是法性了義。正破
法相。豈反以彼而難此。據法性根塵各皆周徧。一
體無分。而離知合知。皆為戲論。但尋常之香。鼻必
蒙烟。方顯合知為不了義。惟此異香。不待蒙烟。不
待合知。是為了義。故佛取之。有深意也。香鼻與聞。
當是香與鼻聞之誤。言鼻言聞。似兼浮塵勝義二
根。然以根對塵。仍為二處。非有三法也。
阿難。汝常二時眾中持鉢。其間或遇酥酪醍醐。名為
上味。於意云何。此味為復生於空中。生於舌中。為生
食中。阿難若復此味生於汝舌。在汝口中。祗有一舌。
其舌爾時已成酥味。遇黑石蜜。應不推移。若不變移。
不名知味。若變移者。舌非多體。云何多味一舌之知。
若生於食。食非有識。云何自知。又食自知。即同他食。
何預於汝。名味之知。若生於空。汝噉虗空。當作何味。
必其虗空。若作醎味。既醎汝舌。亦醎汝面。則此界人。
同於海魚。既常受醎。了不知淡。若不識淡。亦不覺醎。
必無所知。云何名味。是故當知。味舌與嘗。俱無處所。
即嘗與味二俱虗妄。本非因緣。非自然性。
此明舌味二處本如來藏也。人莫不飲食也。鮮能
知味也。故令其向鉢盂邊。討箇滋味出處。故曰。阿
難。汝常二時。於眾中持鉢乞食。其間或遇酥酪醍
醐。名為上味。於意云何。此味為復生於空中乎。生
於舌中乎。為生於食中乎。阿難。若謂此味生於汝
舌。則汝一舌。應知一味。如既成酥味。遇黑石蜜。應
不推移。然若不變移而獨知一味。則又不名知味。
若變移而知別味。則舌非多體。云何多味。而惟一
舌之知。是則此味不生舌中明矣。若謂此味生於
食中。食非有識。云何自知為甜為苦。縱使食能自
知。此食即同他人。無預於汝。何故稱汝名知味者。
是則此味不生於食明矣。若謂此味生於空中。汝
噉虗空。作何滋味。若作鹹味。徧空皆鹹。既鹹汝舌。
亦應鹹汝之面。則此界人。受其鹹味。皆同海魚。既
常受鹹。必不知淡。若不識淡。亦不可謂覺鹹。既一
無所知。又不可名知味之人。是則不生於空明矣。
既不在此三處。是則味性無處。而嘗性又豈有處。
<pb n="455"/>
是故當知。味與舌嘗。俱無處所。即嘗與味。二俱虗
妄。相妄性真。本即是非因緣非自然之妙性而已。
要知此味不離當處。若果識得地頭。不勞咀嚼。百
味具足。此是藥王得一味禪處也。
阿難。汝嘗晨朝。以手摩頭。於意云何。此摩所知。誰為
能觸。能為在手。為復在頭。若在於手。頭則無知。云何
成觸。若在於頭。手則無用。云何名觸。若各各有。則汝
阿難。應有二身。若頭與手一觸所生。則手與頭。當為
一體。若一體者。觸則無成。若二體者。觸誰為在。在能
非所。在所非能。不應虗空與汝成觸。是故當知。覺觸
與身。俱無處所。即身與觸二俱虗妄。本非因緣。非自
然性。
此明身觸二處本如來藏也。世尊尋常戒勅弟子
一日三摩其頭。口自誦云。守口攝意身莫犯。如是
行者得度世。故弟子一遵其法而摩頭也。故曰。阿
難。汝依我法。每於晨朝。以手自摩其頭矣。即此摩
頭處。亦不知蹉過多少。且汝正當以手摩頭時。則
手知有頭。頭知有手。是誰為能觸。而生此知。為手
觸頭。即手為能觸。而生此知乎。為頭觸手。即頭為
能觸。而生此知乎。若以手為能觸而生此知者。則
觸知在手。頭則成無知之物。云何知手之觸我頭。
而成觸乎。若以頭為能觸。而生此知者。則觸知在
頭。手則成無用之物。云何知頭之觸我手。而名觸
乎。若頭與手各有一知。則汝阿難。應有二身。若頭
與手只有一知。則手與頭。應成一體。若一體者。不
應成觸。若二體者。此觸當何所屬。為屬能觸。為屬
所觸。若觸屬能。則在手在頭。皆成能觸。而無所觸。
既無所觸。豈虗空與汝成所觸乎。若觸屬所。則在
手在頭。皆成所觸。而無能觸。既無能觸。豈虗空與
汝成能觸乎。夫約二觸。則一知二知。了不可定。約
一觸。則一體二體。無所適從。是故當知。所覺之觸。
與能覺之身。俱無處所。即身與觸。二俱虗妄。二相
既虗。一性自實。本即是非因緣非自然之妙性而
已。此是䟦陀婆羅。在澡浴邊模着脚根處也。○當
知觸塵與諸塵不同。諸塵皆與根對。今此手頭。皆
是身根。無外觸塵。假摩以成觸相。而根塵互不可
分。雖非假設。亦有取例之意。同例諸觸。皆類此之
虗妄。自顯其無二處。而惟一性矣。○賀云。頭手二
體。一能一所。觸若在能。誰為所觸。觸若在所。誰為
能觸。有能無所。觸又不成。豈虗空與汝成所耶。有
所無能。觸亦不成。豈虗空與汝成能耶。
阿難。汝常意中所緣善惡無記三性。生成法則。此法
為復即心所生。為當離心別有方所。阿難若即心者。
法則非塵。非心所緣。云何成處。若離於心。別有方所。
則法自性。為知非知。知則名心。異汝非塵。同他心量。
即汝即心。云何汝心更二於汝。若非知者。此塵既非
色聲香味離合冷煖及虗空相。當於何在。今於色空。
都無表示。不應人間更有空外。心非所緣。處從誰立。
是故當知。法則與心。俱無處所。則意與法二俱虗妄。
本非因緣。非自然性。
此明意法二處本如來藏也。阿難。汝常時意中憧
憧擾擾。所緣或善或惡。或非善非惡。而名無記。此
之三性。皆是前五根所取現行落卸現成影子。各
有軌則。而為意家所緣之境。名曰法塵。此法為復
即意根之心所生乎。為當離心。別有方所乎。阿難。
若此法塵即是心者。此法則非是塵。不是意家所
緣之境。云何得成意根所緣之處乎。若此法塵離
心而別有處所者。則法塵自性是有知乎。是無知
乎。若以為知。則應名心。不名法塵。既與汝根識別
異而非塵者。則另是一心。豈不同他人心量乎。若
謂不同他心即汝心者。則應不相對待。無有二相。
今何心境相對。宛然與汝為二乎。若以為非知者。
當即是外塵。即當有所表示。然此塵既非色聲香
<pb n="456"/>
味與離合冷煖之觸。及虗空等相。離此諸塵。當在
何處。今於色空之間。都無表示。不應人間。更有空
外。而為法塵所容之處。縱居空外。又非外塵。則非
心之所能緣。依心所緣。方立法處。既非心所緣。則
法處從誰立。乎合知與非知而計離者非。合離與
即而計離即者皆非。是法終無處矣。法無處。而意
豈有處。是故當知。法則與心。俱無處所。則意與法。
二俱虗妄。本即是非因緣非自然之妙性而已。此
空生悟入處也。故知六根無對。皆是無諍法門。諸
境含虗。盡冥不二之道。即今眾生境界。真是不可
思議。何用遠求諸聖作用。而自鄙劣哉。○賀云。前
云。法則非塵。非心所緣者。近而不可緣也。後云。不
應人間更有空外心非所緣者。遠而不能緣也。非
心所緣。一體而不能緣也。如眼不能見眼。心非所
緣。無體而無可緣也。如眼不見兔角。○十二處竟。
復次阿難。云何十八界本如來藏妙真如性。
此開色開心為心色俱愚者說也。界者。種族義。界
限義。今取界相不相紊亂為義。以對塵者根。當根
者塵。中間了別者為識。各有界限。故三六合成一
十八界。然界雖三六。體即是一。故先徵起云。復次
阿難。云何十八界。本如來藏妙真如性。○界攝百
法頌曰。根塵各五界。十色隨自名。八王歸七心。八
十二皆法。葢意根界。即第七識。而七八相依。故第
八亦意根所收也。法塵。尋常但屬色法。或曰。法塵
無相而有影。故半心。半色。即應十分半色。七分半
心也。
阿難。如汝所明。眼色為緣。生於眼識。此識為復因眼
所生以眼為界。因色所生以色為界。阿難。若因眼生。
既無色空。無可分別。縱有汝識。欲將何用。汝見又非
青黃赤白。無所表示。從何立界。若因色生。空無色時。
汝識應滅。云何識知是虗空性。若色變時。汝亦識其
色相變遷。汝識不遷。界從何立。從變則變。界相自無。
不變則恒。既從色生。應不識知虗空所在。若兼二種。
眼色共生。合則中離。離則兩合。體性雜亂。云何成界。
是故當知。眼色為緣生眼識界。三處都無。則眼與色。
及色界三。本非因緣。非自然性（色界者。色識界也。略一識字。餘五例此）。
此明眼色識三本如來藏也。阿難。我從前種種開
導。復恐汝不得明了。今復就汝所已明者。更為汝
說。即汝尋常解得眼根色塵。內外相對。於其中間。
生於眼識。內外中間。故成三界矣。但不知此識為
從眼生。名為眼所生識。即以眼為界限乎。為從色
生。名為色所生識。即以色為界限乎。阿難。若謂此
識從眼根生。即以眼根為界限者。識以了塵。既無
色空二塵。無可分別。縱生汝識。將何所用。以無塵
不用識也。且根塵相對。表示內外。然後識界。立於
中間。今無塵單根。而汝見根。本不可見。又非青黃
赤白之色相。但為一體。無復內外以表示。將以何
為中聞。而立於識界乎。以單根不立界也。是則界
義不成於自生矣。若謂此識從色塵生。即以色塵
為界限者。則當空相現前時。此識已隨色滅。不合
識空。云何識知是虗空性。若謂諸色遷變時。汝識
又識其色相遷變。則是汝識不隨色遷滅矣。色滅
而汝識不遷。是識獨存。無復對待。更與何法分限。
而立其界乎。非但不遷無以立界。縱從其遷變。則
應已歸變滅。而並其界相皆無矣。界相自無。亦不
可說以色為界。非但變滅不能識空。縱使不變。即
成恒性。恒常與色一體。與空無干。誰識空者。今既
識空。定非以色為界。是則界義不成於他生矣。若
謂此識兼斯二種眼根色塵。合而共生者。此根與
塵。若合一處。其間自無空隙。容識而中界之。識即
應離而在旁。何成中界。又此根塵若離在兩處。則
所生之識。亦當分在兩處。而與之各合。半合根。半
合塵。亦不得為中界。兩合則離。中離則亂。體性雜
<pb n="457"/>
亂。云何成界。是則界義不成於共生矣。如是推求。
而此眼識。不自生。不他生。不共生。如汝所解眼色
為緣生眼識界。所生眼識。既不成界。能生眼色。何
後成緣。良以中界既無。內外叵得。所謂為緣生識。
不過順世權立。都無實義。相妄如此。然則眼根色
塵。及色識界三。畢竟從何處來。本即是非因緣非
自然之妙性而已。豈有三相可得哉。此舍利弗悟
入處也。○三惟徵詰於識。準前弓喻所謂三法從
要破也。又如三家比憐而住。撒其中家左右界墻。
則三家界限。俱不成矣。○賀云。經文破法。有相對
破。有相承破。此段相承而破。所謂挨身棍也。初言
若云色有。應不識空。則緊承識字云。若言能識。便
不成界。何以故。以色遷識存。孤立無侶故。又緊承
不遷云。若言從變。亦不成界。何以故。以識歸變滅
故。又緊承變字云。若言不變。應同前難。何以故。以
識性恒故。○鍾云。變與不變。皆應不立界。而交錯
成文。前以從變為不識空。而後以不從變為不識
空。前以不變為不立界。而後以從變為不立界。文
極巧矣。
阿難。又汝所明。耳聲為緣。生於耳識。此識為復因耳
所生以耳為界。因聲所生。以聲為界。阿難。若因耳生。
動靜二相。既不現前。根不成知。必無所知。知尚無成。
識何形貌。若取耳聞。無動靜故。聞無所成。云何耳形。
雜色觸塵。名為識界。則耳識界。復從誰立。若生於聲。
識因聲有。則不關聞。無聞則亡聲相所在。識從聲生。
許聲因聞而有聲相。聞應聞識。不聞非界。聞則同聲。
識已被聞。誰知聞識。若無知者。終如草木。不應聲聞
雜成中界。界無中位。則內外相。復從何成。是故當知。
耳聲為緣。生耳識界。三處都無。則耳與聲及聲界三。
本非因緣。非自然性。
此明耳聲識三本如來藏也。阿難。又汝所明耳聲
為緣。生於耳識。此識為復因耳所生。以耳為界乎。
抑因聲所生。以聲為界乎。阿難。若謂此識因耳所
生者。則是但從勝義根生。而有聲之動。無聲之靜
之二相。俱不現前。既無前境。根自無知。若實無知。
更有何識。葢無境則無聞。無聞則無識也。若取肉
耳能聞。謂浮塵根亦能生識者。既無動靜二相。而
聞無所成矣。以勝義根尚不能生識。云何將此無
知之耳形。雜色塵觸塵。同一無情所攝者。強名為
識界。而欲生識耶。既勝義不可。浮塵不可。決知耳
識非因耳生。畢竟從誰立界乎。若謂此識生於聲
者。識因聲有。不假聞根。豈知無聞則聲且不有。從
何生識。縱許識從聲生。亦許因聞根而有聲相。識
既與聲為一。則聞聲之時。亦應聞識。若不聞識。則
聲與識二。應非生識之界。若果聞識。則識亦同聲。
全無知覺。識既無知。已被耳聞。知聞識者。又是何
物。若謂更無有知知聞識者。則汝便應同於草木
矣。既單根不出。獨塵不生。不應根塵交雜。以成中
界。葢既曰交雜。即不成中矣。夫必有中位。方分內
外。今無中界。何分內外界乎。如是推求。而此耳識
不自生。不他生。不共生。是故當知。耳聲為緣。生耳
識界。三處都無。相全是妄。則耳與聲。及聲識界三。
性全是真。本即是非因緣非自然之妙性而已。此
是普賢悟入處也。
阿難。又汝所明。鼻香為緣。生於鼻識。此識為復因鼻
所生以鼻為界。因香所生以香為界。阿難。若因鼻生。
則汝心中。以何為鼻。為取肉形雙爪之相。為取齅知
動搖之性。若取肉形。肉貭乃身。身知即觸。名身非鼻。
名觸即塵。鼻尚無名。云何立界。若取齅知。又汝心中。
以何為知。以肉為知。則肉之知。元觸非鼻。以空為知。
空則自知。肉應非覺。如是則應虗空是汝。汝身非知。
今日阿難應無所在。以香為知。知自屬香。何預於汝。
若香臭氣。必生汝鼻。則彼香臭二種流氣。不生伊蘭
<pb n="458"/>
及栴檀木。二物不來。汝自齅鼻。為香為臭。臭則非香。
香應非臭。若香臭二俱能聞者。則汝一人應有兩鼻。
對我問道。有二阿難。誰為汝體。若鼻是一。香臭無二。
臭既為香。香復成臭。二性不有。界從誰立。
此明鼻香識三本如來藏也。阿難又汝所明鼻香
為緣。生於鼻識。此識為復因鼻所生。而以鼻為界
乎。抑因香所生。而以香為界乎。阿難。若謂此識因
鼻所生以鼻為界者。則汝心中以何為鼻。為取肉
形雙爪之相。浮塵根者。為鼻乎。為取齅知動搖之
性。勝義根者。為鼻乎。若取肉形。肉貭乃身。身知即
觸。鼻轉為身。知轉為觸。是失其鼻之實矣。且名身
即非鼻。名觸即是塵。是失其鼻之名矣。名實皆非。
則鼻尚無名。從何立界。是則不因浮塵根生明矣。
若取齅知之性。又汝心中。以何為知。若以鼻頭之
肉為知。即同前之身知即觸矣。若以鼻孔之空為
知。空若有知。則鼻頭之肉。應無知覺。且鼻孔之空。
既有知性。則一切處空。皆應是汝鼻上之肉。既無
知性。則汝徧身之肉。皆應非知。空既是汝。則虗空
無在。汝阿難亦應無在。身既無知。則縱身有在。而
亦應不覺其在於何處矣。夫勝義之知。既不依肉。
又不依空。然則依香為體乎。若以香為齅知性者。
既轉將自知。成他香知。彼自有知。何干於汝。且香
臭二氣。元不從鼻生。故非齅知性也。若謂香臭二
氣。生于汝鼻者。則彼二種流氣。反不生于伊蘭及
栴檀木矣。當栴檀伊蘭二物不來時。汝自齅其鼻。
為香為臭。若汝鼻本臭。必不兼聞於香。汝鼻本香。
必不兼聞於臭。若雙聞香臭。須當雙具二鼻。有二
鼻。則有二體。對我問道。有二阿難。誰為汝之真體
乎。若執鼻惟是一。所生香臭。亦當渾合而無二者。
則鼻既為香。香復成臭。互相傾奪。以至二性俱無。
是則根知尚無自體。識界從誰立乎。展轉推求。不
因勝義根生又明矣。浮塵勝義。皆不能生識。是則
此識不因鼻生也更明矣。○此科非香知處。不可
濫下香生之文。此因破鼻生識界。而遂追究取何
為鼻。既破浮塵。復究勝義之知。依何為體。由是破
肉與空。而遂及於香。是但破香具鼻根之知。非同
下之破香生識也。細心者辨之。
若因香生。識因香有。如眼有見不能觀眼。因香有故。
應不知香。知即非香。不知非識。香非知有。香界不成。
識不知香。因界則非從香建立。既無中間。不成內外。
彼諸聞性。畢竟虗妄。是故當知。鼻香為緣。生鼻識界。
三處都無。則鼻與香及香界三。本非因緣。非自然性。
若謂此識因香所生。以香為界者。則是識因香有
矣。如見因眼有。既不能返觀乎眼。識因香有。又豈
能返知乎香。若曰能知。即非香生。若曰不知。即不
名識。然若不知香。豈但非識而已哉。將必并香識
二界。俱不成立矣。何以故。葢香非知有。是香不由
識而顯。據此即應香界不成。以香必假知而顯。離
知豈得自成乎。識不知香。是識不緣香而發。據此。
即應識界不立。以識必托香而立。無香豈得自立
乎。（因界即指識界。言以界具因義故也）亡識壞界。其過無窮。是則此
識不因香生也又明矣。夫中間識界。既以叵得。而
內外根塵。亦復不成。內外不成。則能共生者無實。
中界不立。則所共生者非真。嗅聞之識性。豈不畢
竟虗妄哉。是故當知。鼻香為緣。生鼻識界。三處都
無。相全是妄。則鼻與香。及香識界三。性全是真。本
唯一非因緣非自然之妙性而已。此孫陀羅難陀
悟入處也。○此下諸界。不同前界但惟破識無生。
今雖亦約於識。却乃並破根塵了不可得。後方結
言無可立界。平破之旨。於此益明。下皆放此。○鍾
云。按兩鼻一鼻。承香臭來。香臭二氣。承以香為知
來。以香為知。與以肉為知。以空為知。承若取齅知
以何為知來。若取齅知。與為取肉形。承若因鼻生
<pb n="459"/>
以何為鼻來。因鼻所生。以鼻為界。與因香所生。以
香為界。承鼻香為緣生鼻識來。一本雙枝。枝復數
枝。愈演愈繁。紏錯難理。宜細玩之。
阿難。又汝所明。舌味為緣。生於舌識。此識為復因舌
所生以舌為界。因味所生以味為界。阿難。若因舌生。
則諸世間甘蔗烏梅黃連石鹽細辛薑桂。都無有味。
汝自嘗舌。為甜為苦。若舌性苦。誰來嘗舌。舌不自嘗。
孰為知覺。舌性非苦。味不自生。云何立界。若因味生。
識自為味。同於舌根。應不自嘗。云何識知是味非味。
又一切味。非一物生。味既多生。識應多體。識體若一。
體必味生。鹹淡甘辛和合俱生諸變異相。同為一味。
應無分別。分別既無。則不名識。云何復名舌味識界。
不應虗空生汝心（舌字誤）識。舌味和合。即於是中。元無
自性。云何界生。是故當知。舌味為緣。生舌識界。三處
都無。則舌與味及舌界三。本非因緣。非自然性。
此明舌味識三本如來藏也。阿難。又汝所明舌味
為緣。生於舌識。此識為復因舌所生。以舌為界乎。
抑因味所生。以味為界乎。阿難。若謂此識因舌生
者。則是不假外之味塵。而舌之體上。自能分別成
味。則諸世間。甜而甘蔗。酸而烏梅。苦而黃連。鹹而
石鹽。辣而細辛薑桂。反為無味矣。以味自在舌也。
味既在舌。汝自嘗舌。為甜耶。苦耶。姑舉一味。若舌
性苦者。則汝舌已成苦味。又誰來嘗舌。既不能自
嘗其舌。云何覺知舌之成苦味耶。若謂舌性非苦。
則此舌尚不能自生其味。云何立界以生識乎。是
則此識不生於舌明矣。若謂此識因味生者。則是
不假內之舌根。而識自為味矣。識即是味。味不嘗
味。同於舌不嘗舌。云何知其是味非味耶。又一切
之味。原非一物所生。能生之味。既從多物。則所生
之識。亦應多體。如母多子亦應多矣。是以味之多。
壞識之一也。若曰識體是一。體從味生。所生之識
非多。則能生之味應一。然則鹹淡甘辛。和合不同。
變異各出者。應同一味。而無分別。如子一母亦應
一矣。是以識之一。壞味之多也。且識之得名。正以
其能分別耳。分別既無。則不名識矣。識尚無名。云
何復與味舌分為三界乎。是則此識不生于味明
矣。不因舌生。不因味生。除舌與味。不應虗空。生汝
舌識。然則計無因生者亦非矣。若謂舌味和合者。
根塵既已合一。無兩開各自之性。豈有中間空隙。
以容識界之生乎。然則計共生者亦非矣。非自生。
非他生。非共生。非無因生。畢竟從何處來。是故當
知。舌味為緣。生舌識界。三處都無。相全是妄。則舌
與味。及舌識界三。性全是真。本唯一非因緣非自
然之妙性而已。此富樓那悟入處也。
阿難。又汝所明。身觸為緣。生於身識。此識為復因身
所生以身為界。因觸所生以觸為界。阿難。若因身生。
必無合離二覺觀緣。身何所識。若因觸生。必無汝身。
誰有非身知合離者。
此明身觸識三本如來藏也。阿難。又汝所明。身觸
為緣。生於身識。此識為復因身所生。以身為界乎。
因觸所生。以觸為界乎。阿難。若謂此識因身生者。
彼合覺之觸。顯於離知。有此離合二緣。乃有覺觀
之身識。必無合離二者。以為覺觀之緣。此身又何
所識乎。是則單根不立。而非從自生矣。若謂此識
因觸生者。凡言觸者。是物來觸身。而身知其為冷
煖澁滑也。然必先有吾身。而後知此冷煖澁滑之
相為合為離。若但從觸生。而必無汝身。又誰有非
身而知合知離者。是則獨境不生。而非從他生矣。
阿難。物不觸知。身知有觸。知身即觸。知觸即身。即觸
非身。即身非觸。身觸二相。元無處所。合身即為身自
體性。離身即是虗空等相。內外不成。中云何立。中不
復立。內外性空。則汝識生。從誰立界。是故當知。身觸
為緣。生身識界。三處都無。則身與觸及身界三。本非
<pb n="460"/>
因緣。非自然性。
阿難。若謂徒物則不能自觸而生知。必與身合。方
知有觸。是身與觸合。而後共生此識乎。然既曰身
知有觸。則此知性。固歷然而顯矣。汝又審此知性。
為知身乎。知觸乎。若言知身。則此知即是觸知。何
以故。觸者。身之對也。此之知性。必與觸一。而後可
對知於身也。若言知觸。則此知即是身知。何以故。
身者。觸之對也。此之知性。必與身一。而後可對知
於觸也。此但屬於一邊。何以為共生乎。且此知也。
既單屬觸。便不得兼屬於身。即觸非身也。既單屬
身。便不得兼屬於觸。即身非觸也。竟不得兼於一
邊。何以為共生乎。然則此知在身在觸。元無定所。
若離觸而合身。則此知為身自體性矣。若離身而
合觸。則此知為虗空等相矣。即此觸知。在內在外。
皆無定在。內外不成。中云何立。能生之根塵不成。
所生之識亦不成也。中不復立。內外性空。所生之
識不成。能生之根塵亦不成也。三皆無位。界無從
立。何有共生之理。不自生。不他生。不共生。是故當
知。身觸為緣。生身識界。三處都無。相全是妄。則身
與觸。及身識界三。性全是真。本唯一非因緣非自
然之妙性而已。此優波離悟入處也。
阿難。又汝所明。意法為緣。生於意識。此識為復因意
所生以意為界。因法所生。以法為界。阿難。若因意生。
於汝意中。必有所思。發明汝意。若無前法。意無所生。
離緣無形。識將何用。又汝識心。與諸思量。兼了別性。
為同為異。同意即意。云何所生。異意不同。應無所識。
若無所識。云何意生。若有所識。云何識意。唯同與異
二性無成。界云何立。
此明意法識三本如來藏也。阿難。又汝所明。意法
為緣。生於意識。此識為復因意根所生。而以意為
界乎。抑因法塵所生。而以法為界乎。阿難。若謂此
識因意生者。於汝意中。必有所思之法塵。而後顯
意根之相。塵存則意存也。若無前所思之法塵。意
根亦無所生矣。塵亡則意亡也。抑且離此法塵之
緣。并意根亦無形相可辨。縱使意能發識。亦將何
所用乎。又汝識心之意識。與諸思量之意根。兼以
了別為自性。而分能生之根。所生之識。畢竟根識
是同是別。若謂識同於意。則識即是意。云何乃名
意為能生。識為所生。若謂識異於意而不同。即當
墮於無情。而應無所識。既無所識。不得名為從意
所生。若有所識。則識與意同了別性。云何是識。云
何是意。唯同與異。根識二性。尚不能辨。憑何而立
生識之界乎。是則此識不從自生也明矣。
若因法生。世間諸法。不離五塵。汝觀色法及諸聲法
香法味法及與觸法。相狀分明。以對五根。非意所攝。
汝識決定。依於法生。今汝諦觀。法法何狀。若離色空
動靜通塞合離生滅。越此諸相。終無所得。生則色空
諸法等生。滅則色空諸法等滅。所因既無。因生有識。
作何形相。相狀不有。界云何生。是故當知。意法為緣。
生意識界。三處都無。則意與法及意界三。本非因緣。
非自然性。
若謂此識因法生者。世間諸法。不離色聲香味觸
之五塵。現見五塵。歷歷分明。以對五根。皆非意根
所攝。若謂汝識不從意生。決定依於法塵而生。汝
且諦觀法塵之法。作何形狀。若離色空動靜通塞
甜淡合離諸外塵。而此生滅影子。欲別有實體。超
前諸相而獨存。不可得也。所以言生。則是色空諸
法之影子生。離彼諸相。決不更有實生之體。言滅。
則是色空諸法之影子滅。離彼諸相。決不更有實
滅之體。是則法塵生滅。即是五塵生滅。離五塵而
別無法塵生滅可得。且所因之法塵。求其體相。尚
不可得。況因法塵所生之識。有何形相可見乎。既
法塵之相狀尚且不有。而欲立界以生識。惡可得
<pb n="461"/>
哉。是則此識不從他生也明矣。不自生。不他生。畢
竟從何處來。是故當知。意法為緣。生意識界。三處
都無。相全是妄。則意與法。及意識界三。性全是真。
本即是非因緣非自然之妙真如性而已。此目犍
連悟入處也。合而論之。十八界中。皆是意識建立
根本。立處尚空。所生枝葉何有。既無處所可得。又
無界限可憑。事誑理虗。情危勢劣。惡見之根株盡
拔。妄識之巢穴齊傾。獨朗真心。周圓法界。故宗鏡
云。若直下能了內心。不疑外境。心若了得。外境皆
空。則觸目寓情。無非妙性。泥塗瓦礫。盡是家珍矣。
○此闕根塵合辨之科。愚謂意法本自無相。非同
前五根塵。有實性境。況分破中。又極明其虗無。故
無復共生之相可破。非闕文也。○鍾云。文中止將
意法識三起辨。而諸註必他引分心意識。又于識
中分一識七識八識。殊覺支離矯亂。又識心即識。
思量了別皆意。從蓮師也。與舊註異。覽者勿疑。○
舊說已上可當法界觀中明空即色觀。○四科中
所指如來藏。是指薪以告其有火也。指井以告其
有水也。指鞲以告其有風也。指芥孔以告其有空
也。至後七大所顯本如來藏。是充薪火之量。與大
千世界之量等。充井水之量。與香水海等。充鞲風
之量。與毗嵐風等。充芥孔之量。與無邊虗空等。乃
至充蜎飛蝡動之量。皆與佛知佛見等無差別也。
○十捌界竟。
阿難白佛言。世尊。如來常說。和合因緣。一切世間種
種變化。皆因四大和合發明。云何如來因緣自然二
俱排擯。我今不知斯義所屬。惟垂哀愍。開示眾生中
道了義無戲論法。
世尊前破妙覺不屬因緣。阿難已領性體非因緣
等。而諸法因緣之執如故焉。今聞陰入處界。悉非
因緣和合故。又起斯疑。葢前疑一性。而此疑萬相
也。意謂。妙覺性是寂滅法。是第一義。不屬因緣。已
聞命矣。至於陰入處界。是生滅法。是第二義。定屬
因緣。云何世尊例皆擯棄。且世尊尋常談說。皆以
和合因緣為宗。謂一切世間情與無情。根身器界。
各具多種變化。皆因地水火風。四大和合而出現。
則應擯棄自然。不應擯棄因緣。云何如來。因緣自
然。二俱排擯。若昔日之不擯是。則今日之擯非也。
若今日之擯是。則昔日之不擯非也。且昔日之不
擯。似墮有見。今日之擯。似墮無見。既落一邊。殊非
中道。似屬戲論。而非了義。我今不知此排擯旨趣。
畢竟為何等教法中所收屬。惟垂哀愍。開示我等
眾生。中道了義。無戲論法焉。○夫萬法因緣有生。
正屬有門戲論。權應初心之言。而阿難反執之為
了義。今經剖相出性。而斯妙性。不滯於有為。故非
因緣。不墮於無為。故非自然。正中道了義。而阿難
見其一切排擯。反疑為偏空戲論。此固常情迷惑
顛倒。溺有佈空之故習。故佛於下文深責之。
爾時世尊。告阿難言。汝先厭離聲聞緣覺諸小乘法。
發心勤求無上菩提。故我今時為汝開示第一義諦。
如何復將世間戲論妄想因緣。而自纏繞。汝雖多聞。
如說藥人真藥現前不能分別。如來說為真可憐愍。
我當為汝分別開示。亦令當來修大乘者通達實相。
阿難默然。承佛聖旨。
此先痛責愚迷而後許說也。爾時世尊告阿難言。
汝昔日愛樂小乘。故我為說因緣和合。諸小乘法。
不了義教。今汝厭離聲聞緣覺諸小乘法。殷勤啟
請無上菩提。故我今日為汝顯示最上第一義諦。
汝既不能領荷。反將昔日所聞世間戲論。妄想因
緣。自纏自繞。而不肯捨者何耶。且世間人。皆稱汝
為多聞第一矣。及聞真諦。不能信解。正如有人熟
記本草。不識真藥。及乎拈示。不能分別。反生疑惑。
如來說為真可憐愍者此也。然此第一義諦。離言
<pb n="462"/>
說相。離心緣相。本不可分別。不可開示。今汝既以
戱論妄想因緣纏繞。故我亦以方便為汝分別開
示。然此番開示。不獨令汝通達實相。亦令將來求
大乘者。通達實相。而共遊於如來藏海焉。於是阿
難默然無言。承佛聖旨。○經自佛與阿難釋迷悶。
即責其不達實相。今將明七大。又復標許。則知三
大科所出藏性。即是實相。在六根。尅體所具妙精
明元。在四科。全相所即妙真如性。在七大。當體所
本如來藏心。以至清淨本然。周徧法界。方是一切
法真實之相。如是知者。即為通達實相矣。
阿難。如汝所言。四大和合。發明世間種種變化。阿難。
若彼大性體非和合。則不能與諸大雜和。猶如虗空
不和諸色。若和合者。同於變化。始緣相成。生滅相續。
生死死生。生生死死。如旋火輪。未有休息。阿難。如水
成氷氷還成水。
阿難惟問四大之相。而佛雙約性相以答之。葢以
權教所談。雖依性說相。而性是密意。不言即性。阿
難久習其教。迷空循相。故計和非和。展轉不能忘。
今佛與之洗前舊見。故性相雙舉。而仍以性融相。
葢必相得性融。始可以雙祛二計也。諸大即相也。
諸大之性。即如來藏心也。○佛言。阿難。如汝所言
四大和合。發明世間種種變化。則是四大種性。與
四大實色。雜和而成變化矣。然此性體。果和合耶。
非和合耶。阿難。若彼大性非和合者。則不能與諸
相雜和。猶如虗空之不和諸色矣。豈知性能隨緣
而成相永異虗空之頑斷。故非不和合也。若彼大
性為和合者。則應與相同遷。因始有終。因終復始。
而始終相成。從生至滅。滅復繼生。而生滅相續。順
次而生死死生。間隔而生生死死。（如轉蛻業化。則生而復生。故曰
生生。中陰命終。則死而復死。故曰死死）如旋火輪。未有休息矣。豈知
相實不能變性。不同火輪之不息。故非是和合也。
（問今何現成輪轉。答月岸不移。雲舟見動。若果真動。豈能悟之而頓息乎）且性相本非
二物。但有隨緣不變二義而已。吾為汝再申一喻。
阿難。性雖一本。能隨緣而成相。既不如虗空之一
於不和。當知何等乎。當如水結成氷。葢水雖一體。
寒則結而成氷。無所和合。而現和合之相。豈可謂
之一定屬於非和合乎。相雖萬殊。能融而歸性。既
不如火輪之不息。當如何等乎。當如氷還成水。葢
水雖凝結成氷。融之而依然是水。但似和合。而終
無變遷。豈可謂之一定屬於和合乎（還字當玩若真和合則變
矣。如青黃和合即變為緣。豈能還為青黃乎）。○問。阿難惟執和合。佛何
竝不□和合兼破之。答。二計相待。若不兼破。則破
和合之後。必又以為非和合矣。兼破者。杜轉計也。
○鍾云。若諸四大之性。不和四大之相。則性居相
外。二不相雜。猶如虗空。不和諸色矣。此即偏于自
然。墮於常見。以知不變。而不知隨緣故。夫真如隨
緣而成相。豈同頑空哉。必不然也。若和合者。則真
如性。隨相變遷。始終生滅。生死死生。生生死死。如
旋火輪。無有休息矣。此則偏于因緣。墮于斷見。以
知隨緣。而不知不變故。夫真如不變而守性。豈同
變化等相哉。又不然也。
汝觀地性。麤為大地。細為微塵。至隣虗塵。析彼極微
色邊際相。七分所成。更析隣虗。即實空性。阿難。若此
隣虗。析成虗空。當知虗空出生色相。汝今問言由和
合故出生世間諸變化相。汝且觀此一隣虗塵。用幾
虗空。和合而有。不應隣虗合成隣虗。又隣虗塵析入
空者。用幾色相。合成虗空。若色合時。合色非空。若空
合時。合空非色。色猶可析。空云何合。
此明地大元非和合而有也。且所謂非不和合而
實非和合者。請即地大以明之。欲觀地大。當觀地
性。汝且追究地之根元體性。彼麤而大地。細而微
塵。皆地性之所在也。由麤而析。展轉至隣虗塵。此
隣虗塵。乃析彼極微色邊際相。分為七分所成者。
<pb n="463"/>
可謂微之又微。極之更極矣。更析隣虗。遂至於空
矣。（色邊際相者。乃色法之邊際。過此將無色相也）阿難。若此隣虗。可以析
成虗空者。當知虗空。亦可出生色相。而轉成隣虗。
（如見空華滅于虗空遂計空中出華。大抵不達萬相真原出于藏心者。未有能出此計者也。故西域凡小。
與此方無極太極之論。皆不外此繆執耳）汝今問言由和合故。出生世
間諸變化相。正此虗空生隣虗之謂也。然和合須
有數量。或二或三。和合為一。汝且觀此一隣虗塵。
用幾虗空。和合而有耶。若不合空。豈是隣虗合成
隣虗耶。聞合他成自者矣。未有合自成自者也。是
則若執諸相合。須此隣虗。亦是和合。若此隣虗既
是和合。須是合空而成。乃可謂之真和合矣。且色
之邊際隣於空。既須合空而成色。空之邊際隣於
色。亦須合色而成空。若隣虗塵析入空者。用幾色
相。合成虗空耶。若曰。色但合色。不能合空。而合色
非空者。則亦知空但合空。不能合色。而合空非色
矣。云何虗空出生色相耶。且由隣虗入空。而名之
曰析。色相有貭。猶可折也。若虗空云合空非有貭。
云何合耶。知空之不可合。則知隣虗非和合而成。
隣虗既非和合。則地大元非和合而有。和合之計。
豈實義耶。○按阿難惟據麤相。如來究至細塵良
以既執諸相和合。須以至細之塵為元始也。然細
塵與空為隣。必至合空之謬。故惟明一空不可合。
則和合之計。自可番轉而破盡矣。
汝元不知如來藏中。性色真空。性空真色。清淨本然。
周徧法界。
此正立己宗以顯色空皆出如來藏也。變地而稱
色者。葢地為諸色之本也。夫色不出空。空不合色。
畢竟地大從何而來。究其源委。本是如來藏中之
物耳。汝尋常但知析色為空。合空成色。而不知如
來藏中。性具之色。即真體之空。性具之空。即真體
之色。空色互融。渾涵未發。清淨無染。本然元具。極
於無外。貫於無內。而周徧法界。其全體有如此者。
○此如來藏。與前所稱。理一而義有差別。中字可
味。今以喻明。如大富長者。藏中寶物無限。每有宅
舍。必出藏寶。廣列堂閣之間。然但千萬分中之一
分而已。深藏而未發現者。實無邊量。故上四科。如
但指堂閣之寶。說其皆是藏中之物。今此七大。如
說此但藏中少分。而彼未發現者。一一充滿。隨時
隨處。應用無窮也。性色二句。以性真二字無異。故
影互用之。若不影互。應有四句。如云性色真空。真
空性色。性空真色。真色性空。義方全也。問。此與般
若所談色即空空即色同乎。否耶。曰。實大不同。葢
般若等。惟據目前所對已發現諸相而言。今此不
對目前諸相。惟深談如來藏中未發之理。故此色
字。非但揀於實色。實顯異於事相俗諦中即空之
色。此空字。非但揀於斷滅等空。實顯異於事相真
諦中即色之空也。○鍾云。如來藏中。性本自空。不
待析色成空也。性本自色。不待合空成色也。
隨眾生心。應所知量。循業發現。
全體既立。妙用斯彰。性海淵涵。流出諸法。但九界
眾生。心有染淨。量有大小。業有善惡。故各隨其心。
各應其量。各循其業。而發起現行。轉如來藏而為
藏識。轉法性身而為根身。轉法性土而為器界。是
謂從性起相。全相即性。所以說地大即藏中之性
也。○眾生攝盡九界有情。心以根性言。量以心知
言。根性有勝有劣。心知有大有小。若但以劣心小
量致之。則應之以麤少之色者。固無不副其心而
滿其量。若能以勝心大量致之。則應之以廣妙之
色者。亦無不副其心而滿其量也。循業發現者。一
者。世出世間一切淨妙之色。若不循彼種種淨業。
雖欲發現。不可得也。二者。三塗四惡一切苦穢之
色。若不戒彼種種染業。雖欲不發現。不可得也。○
問。悟人既須循業。佛循業否。答佛在因位循之。果
<pb n="464"/>
發之後。但惟隨心。尚無量之可應。何有業之可循。
惟除示現。無實業也。
世間無知。惑為因緣及自然性。皆是識心分別計度。
但有言說。都無實義。
夫既曰循業發現業之起也。似有由籍。故世間淺
智眾生。執此生起之近由。而遂惑為因緣性。曾不
達隨緣不變之體。周徧法界。何所藉於因緣。業之
成也。似難改移。故世間無智眾生。執此難改之現
量。而遂惑為自然性。曾不達不變隨緣之用。隨心
應量。何得泥於自然。因緣。則計和合。自然。則計非
和合。然此皆是眾生意識分別計度推類廣之。凡
有言說。盡如和合是非之類。都無實義。若從性起
相。全相即性之旨。豈其然哉。所謂如來藏現為地
大者如此。此持地菩薩所證法門也。○當知世尊
說法。初未甞離因緣自然。但善用因緣自然耳。又
何曾擯棄哉。○又當知陰等四科。皆先剖破相妄。
然後結顯性真。今此七大。乃悟自性淵海。流出諸
法。故純標性真。杳無虗妄字面。誠法性宗之獨談。
非惟逈超般若。而亦大異於前文也。
阿難。火性無我。寄於諸緣。汝觀城中未食之家。欲炊
爨時。手執陽燧。日前求火。阿難。名和合者。如我與汝
一千二百五十比丘。今為一眾。眾雖為一。詰其根本。
各各有身。皆有所生氏族名字。如舍利弗婆羅門種。
優樓頻螺迦葉波種。乃至阿難瞿曇種姓。阿難。若此
火性。因和合有。彼手執鏡。於日求火。此火為從鏡中
而出。為從艾出。為於日來。阿難。若日來者。自能燒汝
手中之艾。來處林木皆應受焚。若鏡中出。自能於鏡
出然於艾。鏡何不鎔。紆汝手執。尚無熱相。云何融泮。
若生於艾。何藉日鏡光明相接。然後火生。汝又諦觀。
鏡因手執。日從天來。艾本地生。火從何方。遊歷於此。
日鏡相違非和非合。不應火光無從自有。汝猶不知
如來藏中。性火真空。性空真火。清淨本然。周徧法界。
隨眾生心。應所知量。阿難當知。世人一處執鏡。一處
火生。徧法界執。滿世間起。起徧世間。寧有方所。循業
發現。世間無知。惑為因緣及自然性。皆是識心分別
計度。但有言說。都無實義。
此明火大本出如來藏也。阿難。四大之中。惟火性
無我。寓物成形。如憑柴憑炭。全託諸緣。則無當體
可捉也。阿難。汝觀城中未食之家。欲炊爨時。手執
陽燧。向日前求火。阿難。若謂此火名和合者。必先
有分開之相。以為和合之本。如我與汝一千二百
五十比丘。號為一眾。是真和合。然眾雖為一。語其
根本。各各有身。有生。有氏族各字。如鶖子出淨裔
種。木瓜林出大龜氏。乃至阿難日種為姓。苟無自
出之本。誰來和合乎。阿難。若此火性。因和合有。應
同舍利弗等。各有氏族所生矣。彼手執鏡。於日求
火時。此火為從鏡中而出。以鏡為根本乎。為從艾
出。為於日來。以艾以日為本乎。阿難。若從日來。既
能燒艾。來處林木。皆應先焚。而何以不焚。則非日
來矣。若從鏡出。未然于艾。鏡應先鎔。乃不惟不鎔。
紆汝手執。尚無熱相。云何融泮。則非鏡出矣。若生
於艾。艾應自生。何藉日鏡。光明相接而後生。則非
艾生矣。不寧惟是。即日鏡與艾。三物亦各有所從
來。如鏡因手執。日從天來。艾本地生。而火獨從何
方。遊歷於此。既無從來。其何以為和合之本乎。且
凡謂之和合者。須同一處。交雜而成。今日在天上。
鏡在人手。懸遠相隔。安有如是之和合者。開之既
無從生之處。合之又無和合之相。豈應火光。無所
從來而自有乎。可躍然會矣。我已發明。汝猶不知
如來藏中。性火真空。性空真火。清淨本然。周徧法
界。如是隨心。如是應量。任世間人。一處執鏡。一處
火生。小莫破也。徧法界執。滿世間起。大莫載也。至
於起徧世間。而尚謂其有方所可限乎。總是妙真
<pb n="465"/>
如性。循業發現而已。世間無知。惑為因緣自然。皆
是意識卜度。凡有言說。都無實義。何足與言斯義
哉。此烏芻瑟摩所證法門也。○崔豹古今註云。陽
燧者。以銅為之。如鏡之狀。照物則影倒。向日則火
出。○開合所分。酷似不自生。不他生。不共生。不無
因生。然文雖似。而旨各別。彼因人執萬法有生。故
詳破生相。顯其無生而已。此因昧法真源。而妄謂
出於和合。故詳審從來。令其悟真本元而後已。故
彼主於破。而此重在審也。
阿難。水性不定。流息無恒。如室羅城迦毗羅仙斫迦
羅仙及鉢頭摩訶薩多等諸大幻師。求太陰精。用和
幻藥。是諸師等。於白月晝。手執方諸。承月中水。此水
為復從珠中出。空中自有。為從月來。阿難。若從月來。
尚能遠方令珠出水。所經林木。皆應吐流。流則何待
方諸所出。不流明水非從月降。若從珠出。則此珠中。
常應流水。何待中宵。承白月晝。若從空生。空性無邊。
水當無際。從人及天。皆同滔溺。云何復有水陸空行。
汝更諦觀。月從天陟。珠因手持。承珠水盤。本人敷設。
水從何方。流注於此。月珠相遠。非和非合。不應水精
無從自有。汝尚不知如來藏中。性水真空。性空真水。
清淨本然。周徧法界。隨眾生心。應所知量。一處執珠。
一處水出。徧法界執。滿法界生。生滿世間。寧有方所。
循業發現。世間無知。惑為因緣及自然性。皆是識心
分別計度。但有言說。都無實義。
此明水大本出如來藏也。阿難。水性不定。隨雨露
之有無。川源之盈竭。而流息無恒。如室羅城中。迦
毗羅仙。（青色）斫迦羅仙。（鴛鴦）及鉢頭摩。（赤蓮華）訶薩
多等。諸大幻師。欲求太陰之精。用和幻藥。妄計水
從月出。乃於望前白月之夜。月正當午。光皎如晝。
手執方諸。（陰燧水精珠也）承月中水。此水為復從珠中出
乎。為空中自有乎。為從月來乎。阿難。若從月來者。
珠在遠方。尚能令其出水。其所經之林木。皆應令
其吐流矣。如月當正南。則自珠以南之林木。皆其
所經遊處。或珠在平地。則高阜以上之林木。皆其
所經遊處。故皆應吐流也。流則何待方諸所出。若
不流者。明水非從月降矣。若從珠出者。則此珠中。
常應出水。何待中宵承月而後水生乎。若從空生
者。空無邊。水亦無際。從人至天。皆同滔溺。云何復
有水陸空行之物。愈不成義矣。汝更諦觀。月從天
升。珠因手持。承珠之盤。人所陳設。三物皆有自來。
獨水從何方。流注於此。（除空添盤者以空無從來不可取例也）又復
月之與珠。相去甚遠。不雜一處。非和非合。開合俱
窮。不應水精。無所從來。而忽然自有。然則畢竟從
何而有乎。我已為汝說過兩番。汝尚不知如來藏
中。性水真空。性空真水。清淨本然。周徧法界。隨眾
生心。應知所量。是故一處執珠。一處水出。徧法界
執。滿法界生。生滿世間。寧有方所。仔細推尋。皆是
循業發現而已。彼世間無知。惑為因緣自然者。皆
從六識起徧計執。於情即有。於理即無。徒有言說。
豈有實義哉。此月光童子所證法門也。
阿難。風性無體。動靜不常。汝常整衣。入於大眾。僧伽
梨角。動及傍人。則有微風。拂彼人面。此風為復出袈
裟角。發於虗空。生彼人面。阿難。此風若復出袈裟角。
汝乃披風。其衣飛搖。應離汝體。我今說法。會中垂衣。
汝看我衣。風何所在。不應衣中有藏風地。若生虗空。
汝衣不動。何因無拂。空性常住。風應常生。若無風時。
虗空當滅。滅風可見。滅空何狀。若有生滅。不名虗空。
名為虗空。云何風出。若風自生被拂之面。從彼面生。
當應拂汝。自汝整衣。云何倒拂。汝審諦觀。整衣在汝。
面屬彼人。虗空寂然。不參流動。風自誰方。鼓動來此。
風空性隔。非和非合。不應風性無從自有。汝宛不知
如來藏中。性風真空。性空真風。清淨本然。周徧法界。
隨眾生心。應所知量。阿難。如汝一人微動服衣有微
<pb n="466"/>
風出。徧法界拂。滿國土生。周徧世間。寧有方所。循業
發現。世間無知。惑為因緣及自然性。皆是識心分別
計度。但有言說。都無實義。
此明風大本出如來藏也。阿難。風性無體。動靜不
常。如搖箑則動。不搖則靜之類。汝常整衣。入於大
眾。汝僧伽棃角。（僧伽棃大衣也）忽然而動。及彼傍人。則有
微風。拂彼人面。此風為復出袈裟角乎。抑發於虗
空乎。生彼人面乎。阿難。若謂此風出袈裟角者。則
袈裟即風。汝披袈裟。乃披風耳。風性搖動。亦應其
衣飛搖而離汝體。且汝衣既風。則我衣亦風。我今
說法。會中垂衣。汝看我衣。風何所在。不應衣中。有
藏風之地也。是則不從衣生矣。若謂此風生於虗
空者。常人執此更多。如言虗則生風是也。然既云
空生。即當自生。何又假衣動為緣。如汝衣不動。便
亦無拂乎。且空以常住為體性。風以生滅為體性。
以風從空。則風亦應常。以空從風。則空亦應滅。滅
風可見也。滅空何狀乎。然則有生有滅。即不名為
虗空。既名不生滅之虗空。云何生滅之風。反從之
而出乎。是則非從空出矣。若謂此風生於被拂之
面者。從彼面生。即當順拂于汝。何得只待汝整衣
之時。而又倒拂於彼。不拂於汝也。是則非從面生
矣。汝更審諦而觀。整衣在汝。面屬彼人。虗空不動。
風自誰方。鼓動來此。必執以為從空來者。則風動
空靜。體性乖隔。隔則非和非合。決空不生（此只就風與空
性體乖隔而說。與前二大專明非和合者。稍異）既空不生風。不應風性。無
從自有。我已三番開示。汝猶宛然不知如來藏中。
（云云）實義。汝可不求所謂實義哉。此琉璃光所證
法門也。○且如密室之中。若云有風。風何不動。若
云無風。遇緣即起。故知風大不動。動屬諸緣。又推
諸緣。各各不有。緣緣之中。俱無自性。但是心動。反
推自心。心亦不動。以心無形。起處不可得。即知皆
從真性起。若真性不起。方見真性徧十方界。性合
真空。故曰性風真空。性空真風也。○何謂性空。合
論云。若地性是實。則不可易。法身菩薩。能變大地
為金。地種頓失。前豈真實。水性若實。則不可易。天
人見水。謂是琉璃。餓鬼見水是火。魚見是室廬。則
豈是實。火性是實。則不可易。樹伽提生於火中。西
國有布。名曰火浣。則豈是實。風性是實。則不可易。
列子御之而行。則豈是實。又地為堅性。融則墮為
濕性。水為濕性。寒則轉為堅性。故龍勝云。地水火
風都無實法。亦但有名字。無智人謂地等為實。聖
人慧眼觀之。但是虗誑。譬如小兒見鏡中像。歡喜
欲取。大人觀之。但誑惑人眼。故知無實地水火風。
所以盤山云。三界無法。何處求心。四大本空。佛依
何住。璇璣不動。寂爾無言。覿面相呈。更無餘事。可
作此中總註脚也。○鍾云。云何倒拂者。謂風生彼
面。則自汝整衣。衣中原自無風。汝衣無風。而彼面
有風。拂汝為順。今彼面所生之風。反拂彼面。豈非
倒拂乎。
阿難。空性無形。因色顯發。如室羅城去河遙處。諸剎
利種。（王族）及婆羅門。（淨行）毗舍。首陀。（商賈農夫）兼頗羅墮。栴陀
羅等。（屠者）新立安居。鑿井求水。出土一尺。於中則有一
尺虗空。如是乃至出土一丈。中間還得一丈虗空。虗
空淺深。隨出多少。此空為當因土所出。因鑿所有。無
因自生。阿難。若復此空。無因自生。未鑿土前。何不無
碍。唯見大地。逈無通達。若因土出。則土出時。應見空
入。若土先出。無空入者。云何虗空因土而出。若無出
入。則應空土元無異因。無異則同。則土出時。空何不
出。若因鑿出。則鑿出空。應非出土。不因鑿出。鑿自出
土。云何見空。汝更審諦諦審諦觀。鑿從人手。隨方運
轉。土因地移。如是虗空。因何所出。鑿空虗實。不相為
用。非和非合。不應虗空無從自出。
此直指空大合前四大歸如來藏也。阿難空性無
<pb n="467"/>
形。方圓大小。初無一定。但因實色顯發耳。如室羅
城中。去河遠處。諸剎利種。以至栴陀羅等。因立安
居。鑿井求水。初出土一尺。于中則有一尺虗空。乃
至出一丈土。得一丈空。虗空之淺深。隨出土之多
少。多則深。而少則淺。深與淺皆空也。此空為當因
土所出乎。因鑿所有乎。抑無因自生乎。阿難。若此
空無因自生者。則未鑿土前。何不無碍。而大地逈
無通達。則是明因鑿有。何成無因耶。若此空因土
出者。須土先出而空後入。如開池引水者可也。然
土出可見。空入何相。既無空入之相。則計因土出
而有空者妄矣。既言空無出入。則土未出時。應即
有空。而空土一體。元無異因。無異則同。同則出即
同出。乃當土出時。空何不出耶。益見因土出者非
也。若此空因鑿出者。便應只是鑿空。不曾鑿土。則
出亦出空。而應非出土矣。若因非鑿出故。而轉計
不因鑿出。與鑿無干。則鑿自出土。應不見空。今何
隨鑿隨見虗空耶。是則因鑿不因鑿。都無是處也。
汝更審諦。諦審諦觀。極其詳審。鑿從人手。選地施
功。土因地移。從地中移出皆。不與空為緣。而如是
虗空。因何所出耶。（無因非是實法故不取例）若必執以為從鑿
出者。則鑿須鑿實。空仍是虗。虗實二法。不相為用。
其用相背。不成和合相生之義。開合俱窮。不應虗
空。無從自出。
若此虗空。性圓周徧。本不動搖。當知現前地水火風。
均名五大。性真圓融。皆如來藏。本無生滅。阿難。汝心
昏迷。不悟四大元如來藏。當觀虗空為出為入。為非
出入。
然則虗空畢竟何來。世人皆知地水火風。名為四
大。而不知空亦大也。若此虗空之性。圓而周徧。本
不動搖者。當名何等。當知與現前地水火風。均名
五大。而此五大。同一性真圓融。皆是如來藏本無
生滅者而已。然指空為藏。汝或不疑。指四者皆藏。
恐汝心昏暗迷癡。定執四大和合。不肯捨其舊習。
不悟四大元如來藏。如不悟者。汝但例觀空大。以
審其有出有入乎。為無出入乎。若悟空大不動周
圓。非出非入。非不出入者。即悟四大非和非合。非
不和合矣。而尚疑其不皆如來藏哉。
汝全不知如來藏中。性覺真空。性空真覺。清淨本然。
周徧法界。隨眾生心。應所知量。阿難。如一井空空生
一井。十方虗空。亦復如是。圓滿十方。寧有方所。循業
發現。世間無知。惑為因緣及自然性。皆是識心分別
計度。但有言說。都無實義。
且也。愈說愈昏。汝全不知如來藏中。性具之覺。即
真虗空。性具之空。即真覺體。清淨本然。周徧法界。
隨心應量。圓滿無方。只為循業發現。而有此相。彼
無知軰。惑為因緣自然者。皆是六識用事。其言豈
有實義哉。此虗空藏菩薩所證法門也。○性覺真
空二句。比前變其文。而復顛倒其句。以前俱用本
大。與空相融。此則本大即是空字。若準前例。合云
性空真空。文不可別。今將前指性之空。換為覺字。
則此中之空。乃是虗空之空字。若照前不顛倒。合
云性空真覺。性覺真空。今文上下交換。義亦無碍
耳。
阿難。見覺無知。因色空有。如汝今者在祗陀林。朝明
夕昏。設居中宵。白月則光。黑月便暗。則明暗等。因見
分析。此見為復與明暗相并大虗空為同一體。為非
一體。或同非同。或異非異。阿難。此見若復與明與暗。
及與虗空。元一體者。則明與暗。二體相亡。暗時無明。
明時無暗。若與暗一。明則見亡。必一於明。暗時當滅。
滅則云何見明見暗。若明暗殊。見無生滅。一云何成。
若此見精。與暗與明。非一體者。汝離明暗及與虗空。
分析見元。作何形相。離明離暗。及離虗空。是見元同
龜毛兔角。明暗虗空三事俱異。（異字訓作離字）從何立見。明
<pb n="468"/>
暗相背。云何或同。離三元無。云何或異。分空分見。本
無邊畔。云何非同。見暗見明。性非遷改。云何非異。汝
更細審漸細審詳。審諦審觀。明從太陽。暗隨黑月。通
屬虗空。壅歸大地。如是見精因何所出。見覺空頑。非
和非合。不應見精無從自出。
此直指見大合前五大歸如來藏也。見大。即根大
也。總攝六根。但舉眼根以為例耳。然但取根中之
性。非取浮塵。故雖言見等。而不言眼等也。此一節。
先約見之與塵為同異等。以破和合之妄執也。此
中塵相二三開合不定。如總言色空。是合明暗以
對空也。只言明暗。是開色攝空也。兼言明暗空。是
開色以對空也。只言見空。是舉空攝色以對見也。
互為隱顯。文字組織之妙也。見覺者。猶言見性也。
阿難。見性離塵。無別所知。但因色空二相而有。我
今歷舉目前現塵。如朝明夕暗。晝之明暗也。白月
黑月。夜之明暗也。因此明暗等相。而見得分析。此
見為復與明暗相。并非明暗之太虗空。為同一體
乎。為非一體乎。為或同或異乎。為非同非異乎。阿
難。此見若與明暗虗空。元一體者。則明與暗。互相
凌奪。暗時無明。明時無暗。若與一合。必與一違。合
則見生。違則見滅。云何見明見暗。故知明暗任殊。
而見體恒在。顯其非是一體也。若此見精。與明暗
等。非一體者。汝離明暗。及與虗空。此分析見元。作
何形相。必求其相。祗同龜毛兔角而已。葢明暗虗
空。三者皆離。則此見元無自體。又從何立見乎。由
前言之。宜或異矣。由後言之。宜或同矣。然而明暗
畢竟相背。與見明見暗者異。云何或同。離明暗空
三者。元無自體。云何或異。若是。則非同非異乎。然
見相本是一體。欲分空分見。本無邊畔可分。云何
非同。見暗見明。見性不遷。塵殊見一。顯然不同。云
何非異。一同。二異。三或同或異。四非同非異。展轉
推求。皆不可得。汝更細審。不徒細。而加以漸細。不
徒審。而加以審詳。諦觀已是切察。而又審於諦。審
于觀。必窮其原而後已。則見明從太陽。暗隨黑月。
推而至於通屬虗空。壅歸大地。皆有自來。而如是
見精。因何所出乎。若謂不從明暗。定出於空者。見
則有覺。空秪是頑。覺之與頑。體非和合。知非出空。
開合俱窮。不應見精。無從自出。然則畢竟從何而
出哉。○見覺。即見性也。常居現量。不起分別。故曰
無知。然必因色空而顯。所謂不變隨緣也。
若見聞知。性圓周徧。本不動搖。當知無邊不動虗空。
并其動搖地水火風。均名六大。性真圓融。皆如來藏。
本無生滅。阿難。汝性沉淪。不悟汝之見聞覺知本如
來藏。汝當觀此見聞覺知。為生為滅。為同為異。為非
生滅。為非同異。汝曾不知。如來藏中。性見覺明。覺精
明見。清淨本然。周徧法界。隨眾生心。應所知量。如一
見根見周法界。聽齅甞觸覺觸覺知妙德瑩然。徧周
法界。圓滿十方。寧有方所。循業發現。世間無知。惑為
因緣及自然性。皆是識心分別計度。但有言說。都無
實義。
此會相歸性也。若此見精。與聞知等。性圓周徧。本
不動搖者。當知與不動之虗空。猶動之地水火風。
均名六大。性真圓融。皆如來藏。本無生滅者而已。
阿難。由汝沉淪。溺於權見。無超拔之智。不悟汝之
見聞覺知。（覺兼鼻舌身言）六根皆如來藏。汝當觀此見聞
覺知。就自體為生為滅。對外塵為同為異。為非生
滅。為非同異。若悟得見等非生滅同異。亦非不生
滅同異。則知藏性圓常。非和合。亦非不和合矣。汝
曾不知。如來藏中。性中之見。即覺上之明。真覺之
精。即性明之見。（準上性色真空性空真色同例。皆是以性融相之詞）性見相
即。此如來藏中未發真體。全見而覺。非凡夫結根
之見。全覺而見。非二乘冥寂之覺。清淨本然。周徧
法界。隨眾生心。應所知量。而妙用呈焉。就一根而
<pb n="469"/>
言。此一見根。即周法界。而聽。而齅。而甞觸。而覺觸。
而覺知。總是妙性之德用。瑩然不昧。周徧圓滿。寧
有方所可執耶。此無他。循業發現而已。或循淨業
乃至更現無量根身。或循染業。乃至獨現狹劣根
身。（無量根身。如千手千眼之類。狹劣根身。如蜎飛蠕動之類）此孰非隨心應量
之大用。而世間無知。惑為因緣（云云）豈有實義哉。
此大勢至證圓通處也。○問。此既惟取根中之性。
則前已開顯其全為性體。今何勞復融之而為大
乎。答。約此經別意。則開悟證入。皆依六根。故前特
開顯為性之全體。約諸經通意。則惟如來藏。方為
性之總相。故今仍以六根融入如來藏也。○鍾云。
性見覺明覺精明見者。言性中之見。即本覺之明。
本覺之明。即性明之見。豈汝向以眼為見哉。○賀
云。因阿難認四大和合。故上段責其不悟四大。因
阿難認見性為眼。故此段責其不悟見大也。
阿難。識性無源。因於六種根塵妄出。汝今徧觀此會
聖眾。用目循歷。其目周視。但如鏡中無別分析。汝識
於中。次第標指此是文殊。此富樓那。此目犍連。此須
菩提。此舍利弗。此識了知。為生於見。為生於相。為生
虗空。為無所因突然而出。阿難。若汝識性。生於見中。
如無明暗及與色空。四種必無。元無汝見。見性尚無。
從何發識。若汝識性。生於相中。不從見生。既不見明。
亦不見暗。明暗不矚。即無色空。彼相尚無。識從何發。
若生於空。非相非見。非見無辨。自不能知明暗色空。
非相滅緣。見聞覺知。無處安立。處此二非。空則同無。
有非同物。縱發汝識。欲何分別。若無所因。突然而出。
何不日中別識明月。汝更細詳。微細詳審。見託汝睛。
相推前境。可狀成有。不相成無。如是識緣。因何所出。
識動見澄。非和非合。聞聽覺知。亦復如是（不應識緣無從自出）。
此直指識大合前六大總歸如來藏也。根塵但約
六種。而無七八者。以八即前之根大。而七亦即是
意根故也。性字。猶言體相。非謂真性也。阿難。識性
無源。倐起倐滅。狀如野燒。但因六種根塵。假託而
起。今且約現前眼識因根塵而妄起者。以例論之。
汝今徧觀此會聖眾。用目循歷。觀即根也。聖眾即
塵也。循歷即識也。其目周視。但如鏡中。無別分析
萬象對照。一念不生。正是根相汝識於中（此即眼識兼隨
眼意識眼識。名隨念分別。但對性境。初起一念不帶名言。隨眼意識。名計度分別。亦對性境起。第二念計
執名字。如標文殊等。是也。然此自眼家以例餘四皆然。至于意家。離前五識。獨頭自緣。獨影塵境。亦在例
中）次第標指。此是文殊。以至此是舍利弗。此識一
一了知者。為生于見乎。為生于相乎。為生于虗空
乎。為無所因。突然而出乎。阿難。若汝識性生于見
中者。便應無明暗色空四種塵相。而汝見自能生
識矣。然而去塵無根。見性尚無。從何發識。是則單
根不生矣。若汝識性。生于相中者。便應不假見根。
不消見明。不消見暗。而相自生識矣。然而除根無
塵。既不矚明暗。亦不睹色空。彼相尚無。識從何發。
是則單境不生矣。若謂此識是從空生。非相非見
者。若非見。則色空莫辨。同上去根無塵。若非相。則
根無從立。同上除塵無根。處此非相非見之間。識
體若空。則同龜毛。識體若有。非同物象。既無自體。
安能有用。縱發汝識。欲何分別。是則離根塵而言
識從空生。尤不可也。若謂此識為無所因。突然而
出者。則目中無月。忽起分別明月之識。真突然矣。
而識豈若是。是則言無因生者。尤不可也。汝更細
詳微細詳審。見託汝睛。相推前境。根塵歷然。可狀
成有。不相成無。色空宛然。四者各不相混。而如是
識緣。因何所出乎。必單執從見出者。則識有分別
名動。見無分別名澄。識動見澄體非和合。彼聞聽
覺知。皆澄屬也。皆非和合則皆非識所從生。展轉
推窮。不應識緣。為無從而自出耶。
若此識心。本無所從。當知了別見聞覺知。圓滿湛然。
性非從所。兼彼虗空地水火風。均名七大。性真圓融。
<pb n="470"/>
皆如來藏。本無生滅。阿難。汝心粗浮。不悟見聞發明
了知本如來藏。汝應觀此六處識心。為同為異。為空
為有。為非同異。為非空有。汝元不知如來藏中。性識
明和。覺明真識。妙覺湛然。徧周法界。含吐十虗。寧有
方所。循業發現。世間無知。惑為因緣及自然性。皆是
識心分別計度。但有言說。都無實義。
若此識心。本不從根塵諸緣所出者。當知此了別
之識。與見聞覺知之根。圓滿湛然。非局方所。兼彼
虗空地水火風。均名七大。會相歸見。會相見歸識。
而何相何見何識。總是性真圓融。皆如來藏本無
生滅者而已。阿難。汝心麤浮。惑於着相之淺談。而
乏于精切之深慧。不悟見聞等六根所發了知之
識。本如來藏。汝應觀察六處識心。是同是異。是空
是有。非同非異。非空非有。若是同。不應用中相皆。
若是異。不應性中相知。若是空。不應現有分別。若
是有。不應了無朕跡。俱非亦然。是非雙泯。自然一
真獨湛。矣且世人皆知識為識也。覺為覺也。汝亦
同此。我雖重重開示。至今元舊不知如來藏中性
真之識。即妙明之知。本覺之明。即性真之識。相融
相即。然則何必謂之識哉。雖直稱妙覺可也。此妙
覺性體。湛然常明。徧周法界。顯為大用。含吐十方
虗空。彌綸無間。寧有方所。（此無隨心應量者。心即識心。量即識量。不復自
隨如眼不見眼也）而乍現為識者。只為循業發現。葢諸識
各由種子方起。種子須由宿業。故須循業。雖然發
現。不離真體。此義不明。世間無知。惑為因緣自然。
都為認此識心。起徧計執。至有轉識成覺。種種議
論。皆屬權談。豈有實義哉。此彌勒所證圓通門也。
○鍾云。萬法生成。不離四大。而依空建立。因根有
覺。因識有知。所以有七也。無處不有曰大。七大該
陰入處界。疊疊顯發。前方談其一一皆是真性。後
乃談其一一皆周法界。前顯法法當體真常。後顯
法法圓融周徧。由淺入深也。○前云地水火風空
本如來藏圓融周徧。至六入。十二處。十八界。但言
其本如來藏。而未及其圓融周徧也。故此處拈出
見識二大。以補前義。見。根也。地水火風空。塵也。識。
識也。六入。十二處。十八界。不出根塵識三。故曰拈
出見識以補前義也。似複非複。似略非略。此亦文
字錯綜磊落處。解經者。固不以文字為重。然不知
作文之法。則于經義脉理。未免觸處成礙也。○四
科之文。段段結云。無有處所。七大之文。段段皆云。
寧有方所。皆是心目所在一句根本。發出許多枝
葉。以阿難頭頭認有方所。故世尊法法破除。向後
世尊說出因明立所。方知所立之處。入流亡所。方
知除所之法。所之一字。真迷悟之大關也。○問。此
經首先正破識心。七處曲搜。畢竟無體。乃至顯見
文中。又復旁兼而破。未甞少假寬容。何後于十八
界。即已許為如來藏心。妙真如性。至此。愈稱其周
徧法界。含吐十虗。即是性之全體。是何前乃妄之
至。而後則真之極乎。答。前約初心悟修。須從方便。
決擇真妄。捨生死根本。取涅槃妙心。則識須破盡。
決定不用。後約圓解普融。無法不真。無法不如。乃
至剎塵念劫。無非一真法界。何況識心。不融法界
乎。○舊說以上可當法界觀中空色無礙觀。不知
此上皆對阿難之妄執而一一會妄以歸真。正惟
攝事歸理。融相入性而已。尚未及於從性起相。從
理成事。是則三藏之中正屬空如來藏。而強以三
觀三諦判之者。欠研審也。
爾時阿難。及諸大眾。蒙佛如來微妙開示。身心蕩然。
得無罣礙。是諸大眾。各各自知心徧十方。見十方空。
如觀手中所持葉物。一切世間諸所有物。皆即菩提
妙明元心。心精徧圓。含褁十方。反觀父母所生之身。
猶彼十方虗空之中吹一微塵。若存若亡。如湛巨海
流一浮漚。起滅無從。了然自知。獲本妙心常住不滅。
<pb n="471"/>
禮佛合掌。得未曾有。於如來前。說偈讚佛。
此敘悟也。爾時阿難。及諸大眾。蒙佛如來。微妙開
示。如破妄心有三。一七破以密示無處。二重徵以
顯訶非心。三縱奪以決其無體。是所以破妄心者。
可謂極微細而盡精妙矣。顯真心亦三。一示見等。
而剋就根性。以指其實體。二示陰等。廣融諸相。以
明其一體。三示地等而極顯圓融。以彰其全體。是
所以顯真心者。亦極微細而盡精妙矣。既蒙如此
開示。于是向之身心泰然者。轉為蕩然。得大自在。
得大受用。不復繫罣隔礙矣。且不獨阿難。是諸大
眾。各各自知此心徧十方界。其量無邊。葢向來只
是藉佛語而知。不是自知。今方自肯自信。不隨人
口吻轉矣。向也。見量極於初禪。今則見十方空。如
觀掌中貝葉等物矣。向也。為物所轉。或觀物非心。
或謂物為妄。今則見一切世間諸所有物。皆是菩
提妙明元心矣。向也。昏擾擾相。以為心性。決定惑
為色身之內。今則已知心精徧圓。含褁十方。葢世
人尋常皆謂空褁界。界褁身。身褁心。重重拘縛。曾
無超越。今心褁十方。身包空外。內外轉換。大小變
更。真所謂妙能轉物。而反觀父母所生肉身。若空
中一塵。存亡莫定。海中一漚。起滅無從。不復棄海
認漚。認漚為海矣。向也。不知真際所詣。不知寂常
心性。不知身心顛倒所在。不知見性是心。不知陰
入處界是如來藏。不知七大徧周法界。今則了然
自知。毫無疑惑矣。向也。世尊發明寶明妙性。元所
圓滿。常住心地。無奈徒獲此心。而未敢認。今則獲
本妙心。常住不滅。不待認矣。此正阿難㘞地一聲
時。懸崖撒手處。所謂秤錘移到徹稍頭。忽然拶落
翻筋斗也。於是禮佛合掌。得未曾有。而阿難即以
所見所悟處。於如來前。說偈讚佛焉。○賀云。破妄
中。并見精亦破。是破到微妙處。顯真中。并萬象皆
真。是顯到微妙處。故曰微妙開示也。○鍾云。自知
心徧句。是大頭腦。向下由大及小。層層照破。皆承
知字來。又以了然自知二句總結之。初卷世尊首
言不知常住真心。可見知之一字。眾妙之門。當不
知時。只道虗空中有萬物。萬物中有身。身中有心。
是則至大無如虗空。至小無如心矣。今也。眼目頓
開。忽見心量。徧周法界。始知空生大覺中。不過手
中一葉耳。空且如此。何況空中所有之物。又何況
父母所生之身。此時徧觀萬物。全一真心。不復為
物所轉矣。此時唯有心精含包十方。反觀肉身。渺
小虗妄。不復惑心為在色身之內矣。向來世尊責
我不知常住真心。今日到此。方始了然自知。如乞
食窮兒。頓獲寶珠。安得不歡喜讚歎。發願報恩耶。
兩自知字。上下相應。
妙湛總持不動尊。首楞嚴王世希有。銷我億劫顛倒
想。不歷僧祇獲法身。
首句。讚佛也。妙湛。讚真諦。般若德也。總持。讚俗諦。
解脫德也。不動。讚中諦。法身德也。尊者。十號之一
也。首楞嚴王四字。讚法也。世希有三字。雙嘆佛法
皆難遭也。顛倒想者。謂我法二執分別也。如執緣
塵分別以為心相。計五蘊四大以為身相。迷心在
色身之內。認物為己。迷己為物。身心萬法。謂各有
體性。四大悉疑因緣和合等。皆是億劫之所惑者。
今併銷之矣。僧祇者。唯識謂地前歷一僧祇。初地
至八地。歷一僧祇。九地至佛地。歷一僧祇。然後獲
究竟法身。今不勞經歷三阿僧祇。即獲法身者。彼
約漸修。此約頓悟。以漸修言之。則從微至著。自信
住行向以至等覺。方證極果。以頓悟言之。則一念
不生。前後際斷。即名為佛。尚不涉地位階差。豈歷
僧祇哉。昔廣額屠兒。至佛座下。無明頓息。乃置刀。
謂佛曰。世尊。我是千佛一數。佛即印可。夫以放下
屠刀。便預佛數。今阿難法眼清明。其言獲也宜矣。
<pb n="472"/>
願今得果成寶王。還度如是恒沙眾。將此深心奉塵
剎。是則名為報佛恩。
此悟後發願也。當我未見法身時。自謂唯佛一人。
獨得覺性。一切眾生。悉皆無分。故我上不求佛道。
下不度眾生。今日乃知佛與眾生。平等無二。故我
願求佛果。亦願度生。世尊既以種種方便。委曲詳
示。令我得見此平等法。如此深恩。實難酬報。今我
辨此二種深心。上則承事塵劫諸佛。下則度脫塵
剎眾生。是則堪報難報之深恩。所謂真龍得水。便
脫興波作浪矣。
伏請世尊為證明。五濁惡世誓先入。如一眾生未成
佛。不終於此取泥洹。
此申明度生之願也。我昔在法華會上。畏此娑婆
五濁惡世。諸惡熾盛。剛強難化。故發願異國持經。
今見平等法身。重興大願。故于五濁惡世。誓願先
入。度盡眾生方入滅度。如一眾生未成佛。我亦不
取泥洹也。地藏所謂眾生度盡。方證菩提。即此廣
大心也。
大雄大力大慈悲。希更審除微細惑。令我早登無上
覺。於十方界坐道場。舜若多性可銷亡。爍迦羅心無
動轉。
然我願如此。安能保其必遂哉。葢我粗惑雖除。根
中積生無始虗習。與諸無名分劑頭數。猶未能盡。
故冀世尊大雄大力。及大慈悲。暗中加被。審除細
惑。令我四住頓盡。二死永亡。早成正覺。徧作道場。
方得了當耳。至若我上求下化之誓。其堅何如。彼
空性無體。不可銷亡者也。然而或可銷亡。而我此
金剛堅固之心。終無退轉。所謂虗空有盡。我願無
窮者也。世尊其鑒之哉。○舜若多。空也。爍迦羅。堅
固也。一蒙開示。頓獲本心。行布不礙圓融。故雖未
及斷惑。不妨全獲法身。後經理則頓悟。乘悟并消
是也。更願得果。登無上覺。圓融不礙行布。故雖全
獲法身。不妨更去細惑。更歷諸果。後經事須漸除。
因次第盡是也。能破眾生惑之堅體。曰大雄。能拔
眾生惑之深根。曰大力。能與眾生二嚴之樂。曰大
慈。能拔眾生二死之苦。曰大悲。四住。欲愛住地。色
愛住地。無色愛住地。見一切處住地也。二死。分段
生死。變易生死也。○從入正宗至此說法一周名
破妄顯真周說空如來藏一大科竟。
楞嚴說通卷三

<sarticle>楞嚴說通卷四</sarticle>
巴縣居士非眼劉道開纂述
成都沙門離指方　示鑒訂
○此下審除細惑。說後二如來藏。因阿難偈云。希更
審除微細惑。故向下所談。乃生妄之深源。成礙之
幽本也。後二藏者。謂不空如來藏。與空不空如來
藏也。
爾時富樓那彌多羅尼子。在大眾中。即從座起。偏袒
右肩。右膝著地。合掌恭敬。而白佛言。大威德世尊。善
為眾生。敷衍如來第一義諦。世尊常推說法人中我
為第一。今聞如來微玅法音。猶如聾人逾百步外聆
於蚊蚋。本所不見。何況得聞。佛雖宣明令我除惑。今
猶未詳斯義究竟無疑惑地。世尊。如阿難輩。雖則開
悟。習漏未除。我等會中登無漏者。雖盡諸漏。今聞如
來所說法音。尚紓疑悔。世尊。若復世間一切根塵陰
處界等。皆如來藏。清淨本然。云何忽生山河大地諸
有為相。次第遷流。終而復始。又如來說。地水火風。本
性圓融。周徧法界。湛然常住。世尊。若地性徧。云何容
水。水性周徧。火則不生。復云何明水火二性俱徧虗
空不相陵滅。世尊。地性障礙。空性虗通。云何二俱周
徧法界。而我不知是義攸往。惟願如來宣流大慈。開
我迷雲。及諸大眾。作是語已。五體投地。欽渴如來無
<pb n="473"/>
上慈誨。
此滿慈因聞四科七大皆是如來藏性故執性難
相以興二問也。滿慈位登無學。已斷見思。已破我
執。已證人空。然無明未破。法執猶存。不達全相是
性。不知萬法生起之源。未明全性是相。不知七大
徧周之故。故乘機發問。然必待滿慈者。葢阿難以
多聞居首。滿慈以說法居先。皆以義虎稱雄故也。
大威德者。有折服之勇。曰威。有攝受之慈。曰德。上
契至理。下契劣機。故曰善為敷衍。談一諦而三諦
具足。且諦諦文文。皆越小乘見解。故號第一義諦
也。爾時富樓那彌多羅尼子。在大眾中即從（云云）
恭敬而白佛言。大威德世尊。如四科七大。藏性徧
周。此皆如來自證法門。極難措口。而如來曲狥人
情。頭頭顯露。善為眾生敷衍第一義諦。然此第一
義諦。理極玄微。絕難搆副。即世尊推我說法人中
最為第一。今聞如來微玅法音。喻如聾人。逾百步
外。而聆蚊蚋。抑且本所不見。又誰能聞其聲乎。則
甚矣。法音之微玅也。所以佛雖宣明此法。令我除
惑。然我今猶未詳斯義。畢竟不能入於無疑無惑
之地。世尊。且阿難輩。雖得開悟。然而根中積生無
始虗習。宛然盡在。習漏既存。則我法二執中。俱生
細惑。依然未破。且不獨阿難。即我等會中。已證無
學。已登無漏者。諸漏雖盡。今聞法音。尚紓疑悔。舊
修已悔。新聞尚疑。故疑悔交集。未決定矣。我等猶
然。況未得無漏者乎。是故我有二疑。願因如來決
之。一者萬法生續疑。世尊。如佛所談。世間一切根
塵陰處界等。皆如來藏清淨本然者。既曰清淨。即
不得更容穢染。既曰本然。即不得更有造作。請問
清淨本然。最初何故忽生山河大地。及根身業果。
諸有為相耶。抑清淨本然。縱使忽生。亦應忽滅。未
後緣何次第遷流終而復始。相續不斷耶。二者。五
大圓融疑。又如來說地水火風等圓融周徧。湛然
常住者。世尊。若地性周徧。應純是地。土能尅水。云
何又容有水。若水性周徧。應純是水。水能尅火。火
應不生。云何又說水火二性。俱徧虗空而不相凌
滅耶。世尊。又如地性則障礙矣。空性則虗通矣。礙
則不通。通則不礙。云何二者俱稱周徧耶。地水難
容。水火難容。地空難容。而如來皆稱圓融周徧。其
何以說也。雖如來自有實義。而我不知是義所歸。
惟願如來。宣流大慈。說出生續之由。圓融之故。庶
使迷雲頓破。慧日洞明。方到究竟無疑惑地矣。作
是語已。及諸大眾。五體投地。欽渴如來。無上慈誨
焉。○鍾疏云。問。清淨本然云何忽生山河大地。經
文以為妄想所生。不知山河大地未生之前。妄想
者何人。莫將宗門套頭語答。答云。此忽生之義。略
兼見分說。意謂清淨本然。人人有清淨心。宜人人
得清淨眼。猶如晴空。了無所有。云何滿目都是山
河大地諸有為相。所見惟根身器界。如是。則空華
圓影。何時而盡。別業同分。何時而除。故緊接云。次
第遷流。終而復始。細玩問意。四句一氣不斷。遷流
終始。即下相續之義。滿慈所問。不重在始生。而在
相續。故下文佛語世界相續。業果相續。乃正答遷。
流終始之問。而忽生處。特帶言之耳。世人泥忽生
二字。為始生之生。不將前後文合看為相續之生。
是以不能措口。如僧問溈山。山河大地。從何而生。
答云。從妄想生。僧云。請和尚與某甲想出一錠金
來看。正此類也。
爾時世尊。告富樓那及諸會中漏盡無學諸阿羅漢。
如來今日。普為此會。宣勝義中真勝義性。令汝會中
定性聲聞。及諸一切未得二空。迴向上乘阿羅漢等。
皆獲一乘寂滅場地真阿練若正修行處。汝今諦聽。
當為汝說。富樓那等。欽佛法音。默然承聽。
此許說也。勝義中真勝義性者。法相宗。說勝義有
<pb n="474"/>
四。一蘊處界為世間勝義。四諦為道理勝義。二空
真如為證得勝義。一真法界為勝義勝義。據佛後
文答萬法生續。則起於性本二覺。答五大圓融。則
歸於一心三藏。宛然皆一真法界。故屬最後勝義
也。漏盡無學。中根也。定性聲聞。下根也。未得二空
回向上乘者。上根也。二空者。人空。法空。得人空者。
知眾生無性。得法空者。知諸法無性也。一乘。佛乘
也。寂滅場地。即大寂滅海也。阿練若。此云離諠諍。
亦云閑靜處也。爾時世尊。告富樓那。及諸會中漏
盡無學。諸阿羅漢云。如來今日普為此會。宣勝義
中真勝義性。令汝會中。自定性聲聞之下根。以及
未得二空回向上乘之上根。如是等眾。皆獲一乘。
非羊鹿餘乘也。寂滅場地。非四諦之滅也。真阿練
若。本心閑靜。非境靜也。正修行處。成佛正因。非旁
蹊曲徑也。葢定性聲聞。無性闡提。不得成佛。如蕉
芽敗種。今則咸歸一乘。究竟涅槃。悉當作佛。方盡
大乘至極之談矣。汝今諦聽。當為汝說。於是富樓
那等。欽佛法音。默然承聽焉。
○此下說不空藏以示生續之由也。對上空藏。彼約
心真如門。會妄歸真。以顯藏心不變之體。此約心
生滅門。從真起妄。以顯藏心隨緣之用。然用應有
二。一隨染緣。起六凡用。二隨淨緣。起四聖用。今為
開迷成悟。故且單取染用為言。而全用更在下空
不空藏中也。
佛言。富樓那。如汝所言。清淨本然。云何忽生山河大
地。汝常不聞如來宣說性覺玅明本覺明玅。富樓那
言。唯然世尊。我常聞佛宣說斯義。佛言。汝稱覺明。為
復性明稱名為覺。為覺不明稱為明覺。富樓那言。若
此不明。名為覺者。則無所明。佛言。若無所明。則無明
覺。有所非覺。無所非明。無明又非覺湛明性。
此下答忽生山河大地之問也。尊者寘箇問端。如
向荊𣗥林中。探出膠盆子相似。使人動轉不得。世
尊是一切智人。知尊者抱守因緣。未忘法執。即將
舊所說法。作箇探竿影草。而詰之曰。富樓那。如汝
所言清淨（云云）大地。善哉。問也。憶我向來在法會
中。所說性覺玅明。本覺明玅。汝常不聞之乎。玅即
寂也。明即照也。玅明。則即寂而照。明玅。則即照而
寂。寂照互融。無明萬法之先。一段真理。本然如此。
滿慈被世尊一釣便上。答云。我常聞佛宣說斯義。
不知鼻孔已在世尊手裏。故復雙開兩關以審之
曰。汝既聞此性覺玅明。本覺明玅。如何意會。為是
性本自明。單稱為覺。即含明意耶。為是覺本不明。
須用加明於覺。而雙稱明覺耶。葢單稱為覺。不假
妄明。是為真覺。雙稱明覺。而務假妄明。是為妄覺。
雙舉致問。欲令滿慈自決取舍。乃尊者熟處難忘。
依舊渾身落在因緣知見坑中。不覺認明墮所。故
曰。若此不用明之而即稱為覺。則虗名為覺。而實
闇然無所明矣。此葢詞中反排無所明之真覺。而
意中深取有所明之妄覺也。豈知纔立所明。便落
生滅因緣知見。即非清淨本然之覺性矣。故世尊
告之曰。推汝之意。將謂若無所明。則無明覺。殆惟
恐其無明覺。而必加明於覺也。而不知一加所明。
則覺明二義。皆雙失矣。良以體外加明。非體本有。
有生有滅。時有時無。由是約起心有所明時。明則
非覺。以加明於覺。非覺體之本有故也。約忘心無
所明時。覺則非明。以從來未悟覺體之本明故也。
此猶所謂有念無念。同歸迷悶之意也。既非覺非
明。二義俱失。全墮無明。汝豈以無明為汝之覺湛
明性哉。而無明又非覺湛明性。葢無明即是不覺。
惟濁惟暗。而安有湛明之義。是汝始雖惟恐失乎
明覺。而終則至於全失真性。全墮無明矣。○覺上
加明。如人瞪目。欲自見眼。本不期於空華。其奈眼
非可見。而徒以帶出空華耳。此方在明明德。全墮
<pb n="475"/>
斯義。○鍾云。性覺玅明。本覺明玅。言性中之覺。玅
而明者。以此覺乃本然之覺。其明自玅耳。本字。即
首卷元明元字。乃不能有加之意。所謂清淨本然
也。與性字相承。而不相對。夫明而至於玅矣。又何
假復明之乎。舊解即寂而照曰玅明。即照而寂曰
明玅。蓮師曰。明可云照。玅乃圓融不測之義。不專
屬寂。謂玅明二字。寂照之意自在則可。謂寂照二
字即是玅明。則不可也。○真妄分界。正在此一所
字。有所。則是明非覺。無所。則是覺非明。明覺兩字。
矯亂不得。然真覺只是無所。不是無明。若並無本
明。又非覺湛明性矣。
性覺必明。妄為明覺。覺非所明。因明立所。所既妄立。
生汝妄能。無同異中。熾然成異。異彼所異。因異立同。
同異發明。因此復立無同無異。
此因無明而生三細也。上既斥為全體無明。由是
承上而言。汝於本具真覺。翻成無明者。元無他故。
正以本性之覺。必具本有之明。所謂性覺必明也。
汝乃無故妄加明於覺上。所謂妄為明覺也。由是
遂成根本無明。萬妄依之而託始。故知明覺二字。
便是生世界眾生業果之根柢矣。夫此性覺玅明。
清淨本然之體。本不屬所。以無在而無不在故。亦
不屬明。以無明而無不明故。故曰覺非所明。今汝
在清淨性覺中。認此性覺以為必明。即此必明一
念。遂將無方所之性覺。轉成業識。便落方所。故曰
因明立所。既落方所。復轉此大智慧光明。而成能
見見分。故曰所既妄立。生汝妄能。既有見分。復將
無同無異真諦理境。轉成相分。遂有種種差別。故
曰無同異中。熾然成異。此熾然成異之異。與彼因
明立所之所異又異。以立所之異。是約一念。此熾
然之異。所談甚廣也。於是有因異而立同。即同亦
異。有因同異而復立無同無異。即無同無異亦異。
而世界虗空眾生。恍惚未定之相。皆影現於此。與
彼麤境中三法作胚胎矣。○無同無異。屬眾生相。
良以虗空為同。此彷彿有形貌差別。不同虗空。故
曰無同。器界為異。此彷彿有運動靈覺。不同器界。
故曰無異。然必同異發明者。以上異之與同。相形
而顯。此眾生之境。不同上之二境也。問。既即世界
虗空眾生。與下麤境。何所差別。答。此尚在本識中。
結暗忽現。雖現一切境界。但具根身器界種子耳。
即如熾然。訓火光盛貌。雖表顯著。然火光但明於
夜。亦表暗中顯著。以此境界雖顯。尚在本識中。未
大顯著。故如火光明於暗夜之中也。○鍾云。不知
覺本自明。而妄加一明於覺之上。只此明字。便生
出許多事來。此中能所先後。說者紛紛。不知妄為
明覺。已是妄能矣。上既因能立所。此復因所生能。
乃展轉相生之意。非先有所。後有能也。無同異以
下。皆承生汝妄能來。本性之覺。無同異也。能所既
立。則無同異中。熾然成異矣。異彼所異。是因異又
立同也。同異互相是非。復立無同無異矣。此中同
異。及無同無異。俱指賴耶識中。種種妄明。下文虗
空世界眾生。乃妄明所現之相。舊註便以虗空世
界眾生。釋此處異同。殊太早了。
如是擾亂。相待生勞。勞久發塵。自相渾濁。由是引起
塵勞煩惱。起為世界。靜成虗空。虗空為同。世界為異。
彼無同異。真有為法。
此因三細而生六粗確答云何忽生之問也。上來
如是境界。從無而有。則有無相傾。因異立同。則同
異互顯。既而復以一異一同之界相。顯發非同非
異之有情。於是藏識海中。境風亂動。已如空華亂
飛。豈不甚擾亂哉。如是擾亂。相為緣對。轉生勞慮。
謂於前現識所現相為。不了心現。執為外境。創起
量數。分別染淨。所謂分別事識。起成智相。為第一
粗也。勞之既久。相續不斷。轉生苦樂覺受。自他相
<pb n="476"/>
續。法執轉粗。即相續相。為第二粗也。因勞久而發
起染著之相。取著轉深。計我我所等。即著取相。為
第三粗也。依於妄執分別。假名言相。此等皆是自
相渾濁。非由外物渾之濁之。此即計名字相。為第
四粗也。由是依於名字。循名取著。造種種業。引起
八萬四千塵勞煩惱。即起業相。為第五粗也。於是
業繫苦相為第六粗者。以次而生。由依性覺而動
無明。因無明而發心境。緣心境而起塵勞等。業力
所使。起成有相處。則山河大地。確然而成定相。靜
而無相處。則空濶曠蕩。顯然而見頑虗。此虗空即
前同相。至此而始確定也。此世界即前異相。至此
而始成就也。汝問云何忽生山河大地。實由如是
而生也。且彼細境中。無同無異之相。至是而顯然
確定。以成眾生業果。真有為法矣。汝問云何忽生
諸有為相。實由如是而生也。○鍾云。自相渾濁。即
後文從始至終。五疊渾濁也。因世界眾生而有業
果。故曰由是引起塵勞煩惱。葢至此而晴空之中。
別見種種華相矣。然而詰其根元。總是妄明一念
所生耳。一念中。紛起者為世界。一念中晦昧者成
虗空。虗空為妄明中所現同相。世界為妄明中所
現異相。眾生業果。諸有為法。即妄明中所現無同
無異之相。彼所謂無同無異者。乃真有為法也。豈
待眾生業果。熾然頓興之日。而後謂之有為哉。舊
以眾生為無同無異。文理難通。今作妄想所現之
相如影子一般。則虗活。說得去矣。○佛言業識妄
見生於無明。必從性覺玅明本覺明玅說來者。二
語即所謂真如。見無明依真如而起。非真如之外
有無明也。此種無明。所謂生相無明。八地菩薩得
隨分覺者。尚不能知。故謂之微細惑。唯佛能以究
竟覺。微密觀照。乃能洞見而直指之。此之謂見見。
謂覺眚也。○經自無明以至粗境。多用能所上下
連持者。令知能所乃生萬有之端。行人於真妄分
明之後。一念頓絕能所。可以把定萬有。坐還清淨
本然。所謂但離妄緣。即如如佛矣。昔有僧問瑯琊
覺和尚云。清淨本然。云何忽生山河大地。覺厲聲
云。清淨本然。云何忽生山河大地。僧言下大悟。故
知一念纔生。萬法皆備。則知一念無生。萬行具足
矣。○賀云。諸家以起信三細六粗。配此段經文。致
有紛紛異說。不知此處。前截配三細則可。後截配
六粗。則不可。葢起信六粗。就一人生死輪轉言之。
此處經文。就山河大地。諸法生起相續之因言之。
自不能強配也。○相待生勞勞字。與前瞪以發勞。
兼目與勞。二勞字相應。可見虗空世界。眾生業果。
全是目勞所現之相也。
覺明空昧。相待成搖。故有風輪。執持世界。因空生搖。
堅明立礙。彼金寶者。明覺立堅。故有金輪。保持國土。
堅覺寶成。搖明風生。風金相摩。故有火光。為變化性。
寶明生潤。火光上蒸。故有水輪。含十方界。
此下答云何次第遷流終而復始之問也。此先明
世界相續之因。良由覺體之上。已起妄明。而妄明
必發空漚。頑空之體。全是晦昧。而晦昧與明乖角。
明昧相傾。不覺心動。當知世間諸風。全是妄心動
盪所感。故空輪之上。而有風輪。執持世界。器界凝
結。皆由無明風力執持。得不散失。此風大顯然親
依妄心而起矣。又土與金。皆是堅性。俱屬地大。而
堅莫過于金。故金是地大精實之體。因空昧而心
動。故曰因空生搖。如人為睡所偃。而發迷悶。覺明
堅執。而妄成有礙。如偃中堅執求通。而妄覺有物
相壓。由此即感一切堅礙之相。當知世間金寶。皆
是明覺體上。一分堅執所感。如有凝心結想化為
石者。亦小驗也。以故風輪之上。而有金輪。保持國
土。此地大亦顯然親依妄心而起矣。堅執之妄覺
立礙感金而寶成。搖動之妄明。動成風相而風出。
<pb n="477"/>
風金相摩。一堅一動。故有火光。變生為熟。化有成
無。雖無含持之輪用。而有變化之功能。而火大因
之起矣。以上三大。雖相待轉生。而俱帶妄覺妄明
之心相。此下不帶心相。獨用金水二大。而水生焉。
彼寶上之明。即含津潤。如珠光出水是也。火有蒸
[鬱-山+止]之氣。即能成水。如盛熱時。萬物多被蒸而出水
也。以寶明而又映以火光。故有水輪。含潤十方世
界。此十方界。總是愛水包褁。而水大所由起矣。由
妄見動。故感風輪。由執心堅。故感金輪。由研摩燥。
故感火輪。由愛心深。故感水輪。故知四大種子。不
外發潤二種無明也。○別經言世界安立。土輪下
依金輪。而同為地大。金輪下依水輪。水輪依風輪。
風輪依虗空。而虗空無所依。今約由心生起。序未
全同。又顯究竟。仍說虗空依無明。而無明依本覺。
以見萬法始於真妄和合之心。而離心悉無自體
也。
火騰水降。交發立堅。溼為巨海。乾為洲潬。以是義故。
彼大海中。火光常起。彼洲潬中。江河常注。水勢劣火。
結為高山。是故山石。擊則成𦦨。融則成水。土勢劣水。
抽為草木。是故林藪。遇燒成土。因絞成水。交妄發生。
遞相為種。以是因緣。世界相續。
此因能成四大又生所成四居也。葢器界元為眾
生所居。今於此四。方顯眾生住處。故曰四居。彼四
大雖均成變化功用。而水火土三大。於四居中。功
迹尤顯。彼火性炎上。主於騰也。水性潤下。主於降
也。水火既濟。則交發而成器界。如陶器者。功惟賴
於水火也。既交發立堅。由是溼為巨海。即甘水海。
鹽水海。而水族眾生之居成焉。乾為洲潬。即四部
洲。而陸處眾生之界成焉。海亦由立堅而成者。以
注水之巨坎。全是堅體也。以是水火共生之義。故
彼大海本就溼之處。不應有火。以不忘母之氣分。
故火光常起。洲潬本就燥之處。不應有水。以不忘
父之氣分。故江河常注。葢水之望火。為我尅之妻。
故火為二居之母。火之望水。為尅我之夫。故水為
二居之父。今大海克肖於父。而不忘母之氣分。故
海中火起。洲潬克肖於母。而不忘父之氣分。故洲
有江河也。又水能尅火。若水性不降而就火。則勢
必滅火。豈能生物。今則降水之性而就火。水夫劣
於火妻。故結成高山。而山居眾生之界成焉。是故
山石。擊則成𦦨者。是受火之氣分也。融則成水者。
是受水之氣分也。土能尅水。若土性不降而就水。
則勢必滅水。豈能生物。今則降土之性而就水。土
劣於水。故抽為草木。而林居眾生之界成焉。是故
林藪。遇燒成土者。是受土之氣分也。因絞成水者。
是受水之氣分也。由無明種子。交妄發生。初由妄
心而生起大種。次由展轉而備生四大。後由諸大
而成就四居。以是遞相為種之因緣。所以世界相
續。成住壞空。終而復始。相續不斷。凡成一番。便是
如此展轉生起。所以自忽生之後。永無清淨之期
矣。○此中義理。雖似外論中五行相生之意。而實
不盡同。若一一附合。有二不便。一者。五行反明。經
義反晦。二者。令外教之人。將謂不出己意。良以外
教正惟執乎五行能成世界。而實不了其真源。縱
高推太極混沌等。而終不識其為吾心之妄覺。全
體之無明。今與分明指示。正以異彼教意。而舊解
却將覺明。釋之為水。以濫彼天一生水之計。仍出
無極太極之下。何以令彼袪除舊見而生新悟哉。
夫外教多歸化機於陰陽。而吾宗直指化本於心
性。且又示天地之元。出於吾心之無明。此誠大異
外說。而極醒誤執也。弘教者。不能挽外宗而令其
明內旨。反推內教而濫外宗。失計之甚也。至於內
教所用名言。多用四大。而不名五行。後之合變轉
生。但與五行略相似耳。故今解於前之四法。全準
<pb n="478"/>
孤山四大為正。而前三大。顯然依於心起。於後之
四法。別立名言。略取溫陵父母氣分之說。以助明
而已。○空谷禪師謂周濂溪之學。出於壽涯。葢指
太極圖也。彼壽涯胡為者。而立此妄計。豈非內教
之罪人耶。或空谷亦傳聞之說。固不足信耶。○鍾
云。巨海洲潬。高山林藪。合成器界。由四大變起。而
四大乃覺心之變現。所謂萬法唯心也。
復次富樓那。明妄非他。覺明為咎。所妄既立。明理不
踰。以是因緣。聽不出聲。見不超色。色香味觸六妄成
就。由是分開見覺聞知。同業相纏。合離成化。見明色
發。明見想成。異見成憎。同想成愛。流愛為種。納想為
胎。交遘發生。吸引同業。故有因緣。生羯羅藍遏蒲曇
等。胎卵溼化。隨其所應。卵唯想生。胎因情有。溼以合
感。化以離應。情想合離。更相變易。所有受業。逐其飛
沉。以是因緣。眾生相續（明理不踰。理猶體也。踰猶超越也。覺明之體。隔礙而不能
超越也）。
此明眾生相續之因也。葢法性身。本來周徧實無
根身。即此根身。推其本原。亦是明妄所成。此明妄
者實非他物。亦由玅明覺心。最初突起一念。轉為
覺明。而成所妄。所妄既立。於是湛圓玅明之體。分
成六處。在眼名見。在耳名聞。乃至鼻舌身意。各生
局礙。不能超越。不復周徧圓通。以是因緣。故聽不
出聲。見不超色。餘四亦然。但見色香味觸（影略聲法）六
妄成就。染六根而成塵。由是見聞覺知。六種分開。
攬六塵而成根。所謂元以一精明。分成六和合是
也。夫根塵成就。則形兆潛彰。然尚未趣生。必當中
陰之位。（中陰即中有也。處於死有生有之間。故曰中有。經言。中陰六根猛利勝於生身。瑜伽云。中
有中便如當生本有身形狀。如人中有似人。畜中有似畜。餘趣亦爾。身如五六歲孩子大。形量雖少。能作
諸業。於父母邊。起顛倒想也）由中陰而趣生也。若因父母己三
者業同。則相纏著而生。即胎卵類也。或不因父母。
但由己業。合亦成形。離亦成化。即溼化類也。（蠢蝡皆溼
生。天獄皆化生）當胎卵二中有身。欲投胎時。其無緣處。大
地如墨。惟於父母有緣處。見有一點明色發現。此
中有身。既見明色。即趨其處。其想遂得成就。若是
男中有。以父為異見。父是所憎境。以母為同想。母
是所愛境。女子反此。（涅槃明十二因緣。無明有二。一潤業無明。謂過去煩惱也。
二潤生無明。即託胎時於父母起愛憎也）此中有既見可愛之境。即注
愛於父母赤白二渧以為種。此赤白二渧。即納此
想心而成胎。此雖因父母交遘發生。實由己業相
同。故吸引而入胎。若磁石之吸鐵。以是父母己三。
為因緣故。遂入胎中。成五陰身。故有羯羅藍。遏蒲
曇等相。（俱舍云。胎中有五位。一七名羯羅藍。此云凝滑。二七名遏蒲曇。此云皰。三七名閉尸。
此云輭肉。四七名徤男。此云堅肉。五七名鉢羅奢佉。此云形位。今舉其二。故曰等也）若溼化
二生中有。由先業力。不簡近遠。染著稱情。當染著
處。便即受生矣。夫胎卵溼化。各以定業相感。故隨
其感而應之以四生之定報。如亂思不定者。想也。
而卵則惟想生矣。鍾愛不捨者。情也。而胎則因情
有矣。親附不變者。合也。而溼則以合感矣。捨此趨
彼者。離也。而化則以離應矣。以此四心感召。而四
生各類應之。此其有定者也。若夫情想合離。更相
變易。或情變為想。或想變為情。或合易為離。或離
易為合。故其受報。或飛變為沉。若⿱少隹之化蛤。或沉
變為飛。若魚之化龍。奇奇怪怪。亦復不定。以是因
緣。經涉長時。互成轉換。眾生相續。無有了期矣。○
賀云。註以色香味觸四句為中陰身。殊可笑。不知
世尊談眾生相續。只就當下發明。謂即今瞥起一
念。便是永劫生死根本耳。非從當初說起。如此方
盤古生於太荒之言也。
富樓那。想愛同結。愛不能離。則諸世間。父母子孫相
續不斷。是等則以欲貪為本。貪愛同滋。貪不能止。則
諸世間卵化溼胎。隨力強弱。遞相吞食。是等則以殺
貪為本。以人食羊。羊死為人。人死為羊。如是乃至十
生之類。死死生生。互來相噉。惡業俱生。窮未來際。是
<pb n="479"/>
等則以盜貪為本。汝負我命。我還汝債。以是因緣。經
百千劫。常在生死。汝愛我心。我憐汝色。以是因緣。經
百千劫。常在纏縛。唯殺盜淫三為根本。以是因緣。業
果相續。
此明業果相續之因也。富樓那。一切眾生。過去在
世時。想念恩愛。如膠似漆。固結而不能解。故受生
時。則流愛為種。納想為胎。而父母子孫。生生不斷。
此等皆以淫欲而正性命。故曰欲貪為本。（欲貪通乎四生。
今止約胎生言之。又胎生復通人畜。今止就人倫辨之。以其易見故也）由有貪愛。必
有身命。由有身命。必賴滋養。彼貪我豢養。我愛彼
血肉。所以貪不能止。則諸世間四生之類。弱肉強
食。遞相吞噉。是等則以殺貪為本。殺業盛行。故以
人食羊。羊死又轉而為人。人死又轉而為羊。由一
生以至十生。死死生生。展轉報復。互來相噉。有此
惡業。故世世俱生一處。相值以償其債。直至窮未
來際。無有止息。是等則以盜貪為本。凡不與而取。
及陰取皆盜。以人食羊。不與取也。羊死為人。互來
相噉。陰取也。故曰盜貪也。約殺貪言之。則汝負我
命。汝還我命。我負汝命。我還汝命。約盜貪言之。則
我負汝債。我還汝債。汝負我債。汝還我債。命債不
了。故生死相結。經百千劫。常在生死。而不能出離。
約欲貪言之。汝愛我心。我愛汝心。我憐汝色。汝憐
我色。以是愛憐因緣。生生會聚。經百千劫。常在纏
縛而不能解脫。（如七月七日長生殿語是也）惟殺盜淫三種貪
為根本。以是因緣業果相續。故知三界流轉。唯一
貪愛。若斷貪愛。便出三界矣。○問。世教論殺。惟以
忿爭殺人為重。論盜惟以劫竊財命為重。而食肉
不與焉。似得重輕之宜。今經何獨論其所輕。而反
遺其所重乎。答。此有二義。一者。斷輕況重義。葢此
方世教。急於止亂。且圖養民。故惟斷現亂。而不禁
食肉。今經欲絕生死。須斷生緣。故極至食肉。皆併
斷焉。若悟輕者尚為生死之緣。則重者不言可知。
非反遺於重也。二者。絕本止末義。葢凡一切殺盜。
究其深本。多起於食肉。如八萬釋種。遭琉璃之殺。
但知近緣罵詈。而不知遠因起於食魚之冤。故此
方不長太平。緣太平時。恣意食噉。三五百年。人之
享福者。福終⿰示固起。畜之酬報者。報盡為人。皆帶殺
冤。遂成亂世。乃至殺人無量。故佛斷食肉。乃聖智
深遠。拔本塞源之言。經云。世上欲免刀兵劫。須是
眾生不食肉。外教君子。未能信達者。切勿輕非毀
矣。
富樓那。如是三種顛倒相續。皆是覺明明了知性。因
了發相。從妄見生。山河大地諸有為相。次第遷流。因
此虗妄。終而復始。
此總束以結答忽生終始之問也。富樓那。如是世
界眾生業果三種。顛狂迷倒。相續不斷。雖各不同。
推其所自。皆由性覺玅明本體。最初不覺。突起一
念。故轉成業識。名為覺明。因有覺明。次又轉為明
了知性。而成見分。因有了知。次又帶出境相。而成
相分。無明三細皆備。即緣此境相。而起我法二執。
渾然涵彼六粗。總之皆妄見也。汝問三種云何忽
生。皆是覺明。乃至妄見所忽生耳。夫山河大地。及
眾生業果。諸有為相。所以次第遷流者。非別有法。
但惟因此顛倒相續之虗妄。故終而復始。汝問三
種云何終而復始。因此故耳。可見忽生相續。渾一
妄法。了無實體之可得矣。而種種幻化。皆生如來
圓覺玅心。豈不然哉。○答第一問已竟。下富樓那
復從答生疑設難。而佛以四喻曉之。始圓第一問
義也。
富樓那言。若此玅覺本玅覺明。與如來心。不增不減。
無狀忽生山河大地諸有為相。如來今得玅空明覺。
山河大地有為習漏。何當復生。
此滿慈執因性以難果性也。富樓那言。若此眾生
<pb n="480"/>
現具在纏玅覺之體。本無不玅。無諸染法。覺無不
明。無諸障礙。與如來心。不增不減。在佛非增。在生
非減。平等無二。乃從清淨本然體中。無狀忽生山
河大地。諸有為相者。則如來今日得了玅空明覺。
復其無物之本體。還其圓照之本明。亦同眾生本
玅覺明。未生山河等法之前矣。如來復還之真覺。
元無異於眾生未妄之真覺。然眾生既從真而起
妄。如來獨不當從真而起妄乎。敢問如來玅空明
覺中。山河大地之世界。有為之眾生。習漏之業果。
何時又當無狀忽生也。斯問也。是執眾生因性之
有始。而疑如來果德之有終矣。○鍾疏云。如來既
得空覺。有為何時復生。此問似太淺。按起信論。人
我見中五種。有謂所得涅槃終盡。還作眾生。此云
空覺後。復生諸有。與彼正相似。葢當時小乘外道。
自有此一種執。滿慈乘此請佛一破除之。所謂除
惑之盡也。
佛告富樓那。譬如迷人於一聚落惑南為北。此迷為
復因迷而有。因悟而出。富樓那言。如是迷人。亦不因
迷。又不因悟。何以故。迷本無根。云何因迷。悟非生迷。
云何因悟。佛言。彼之迷人。正在迷時。倐有悟人。指示
令悟。富樓那。於意云何。此人縱迷。於此聚落。更生迷
不。不也世尊。富樓那。十方如來。亦復如是。此迷無本。
性畢竟空。昔本無迷。以有迷覺。覺迷迷滅。覺不生迷。
此喻無明本空也。萬法生於無明。無明元無自體
故未論所生之萬法。先取迷方之心喻之。佛告富
樓那。譬如迷人。於一聚落。本南也而惑以為北。夫
迷在此方。則悟在他方。不知此一迷也。為復因此
方之迷而有乎。為復因他方之悟而出乎。富樓那
言。如是迷人。亦不因迷。又不因悟。何以故。迷不自
為生迷之根。云何因迷。悟迷相反。安得相生。云何
因悟。佛又言。彼之迷人。正在迷時。倐有悟人。指示
令悟。四方朗然。富樓那。於意云何。此人從先迷久
迷。既悟之後。於此聚落。更生迷不。答言。不也。世尊。
悟則不復迷矣。佛遂正告之云。富樓那。十方如來。
悟後不迷。亦復如是。良以此無明之迷。既不以自
體為本。亦不以覺性為本。無所從來。徹底元空。亦
如迷方之迷。更無所因也。且自昔在迷時。即無迷
可得。由彼忽生一念。似乎迷其清淨覺體。然而非
是真迷。若使真迷。則迷已有根。安得復覺。以迷本
無根。故曰似有。正如惑南為北。方實不轉。今既覺
得是迷。迷即便滅。滅則豈復更生哉。亦如迷方者。
但覺以迷之南。本無有北。則北相頓滅。不應復起
於南也。可見真性覺中。本無無明。而萬法從生之
本。尚且元空矣。
亦如翳人見空中華。翳病若除。華於空滅。忽有愚人。
於彼空華所滅空地。待華更生。汝觀是人。為愚為慧。
富樓那言。空元無華。妄見生滅。見華滅空。已是顛倒。
勅令更出。斯實狂癡。如何更名如是狂人。為愚為慧。
佛言。如汝所解。云何問言諸佛如來玅覺明空何當
更出山河大地。
此喻萬法現無也。夫無明且空。而況所生之萬法
乎。以喻明之。譬如目翳之人。見空中華。元非實有。
翳病若除。華於空滅。亦非實無。忽有愚人。於華滅
空處。更待華生。汝觀是人。為愚乎。為慧乎。富樓那
言。空本無華。妄見其有生有滅。以非實滅。故見華
滅空。已是顛倒。何況勅使更出。斯實謂之狂癡。而
愚字不足以盡之。云何更名此等狂人。為愚為慧
耶。佛言。此待華更生之人。誠如汝解。決愚非慧。汝
既知晴空待華者為至愚。云何乃於如來玅明體
中。而待生山河等法。彼執佛滅萬法。已是顛倒妄
情。況冀佛起萬法。與彼愚人何異哉。是則妄不復
生。斷然無疑矣。
又如金鑛雜於精金。其金一純。更不成雜。如木成。
<pb n="481"/>
不重為木。諸佛如來菩提涅槃。亦復如是。
且不獨妄不復生也而真亦不復變矣。又如蘊金
之鑛。當金在鑛時。二物混和。鑛雜精金。若出鑛之
後。其金一純。更不成雜。則求鑛於金者。愚也。又如
木遇燒而成。既已成。不重為木。則求木於
者又愚也。然則諸佛如來可知矣。彼諸佛如來。樹
下所成無上智德。破無明。盡五住。翻轉一切煩惱。
完復本有如如智體。所謂菩提也。因窮果滿。圓淨
斷德。遷流浪息。二死永忘。翻轉一切輪迴。完復本
來如如理性。所謂涅槃也。菩提智光。類於精金明
淨既成菩提。不復重生煩惱。亦猶精金不復重為
鑛也。涅槃寂滅。類於木。既入涅槃。不復重淪生
死。亦猶木。不復重為木也。故曰亦復如是。是則
妄本無生。而非成佛始滅。真本無變。而胡望佛更
生。故知眾生分中。尚自無生無變。何況成佛者。反
有生而有變哉。汝問萬法生續之由。我為汝說生
續之由竟。○說不空如來藏已竟。
○此下說空不空如來藏。以示圓融之故也。夫空藏
中。破相顯性。相既不有。說誰無礙。不空藏中。從性
起相。相既宛然。何得無礙。是以前二藏中。略開圓
融之端。而未竟無礙之說。豈免滿慈之疑。茲欲極
彰無礙之由。以銷執相之問。須談空不空藏也。葢
空即不空。則性全即相。而性固無礙。不空即空。則
相全即性。而相亦何所礙哉。
富樓那。又汝問言。地水火風。本性圓融。周徧法界。疑
水火性不相陵滅。又徵虗空及諸大地俱徧法界不
合相容。富樓那。譬如虗空體非羣相。而不拒彼諸相
發揮。所以者何。富樓那。彼太虗空。日照則明。雲屯則
暗。風搖則動。霽澄則清。氣凝則濁。土積成霾。水澄成
映。於意云何。如是殊方諸有為相。為因彼生。為復空
有。若彼所生。富樓那。且日照時。既是日明。十方世界。
同為日色。云何空中。更見圓日。若是空明。空應自照。
云何中宵雲霧之時。不見光耀。當知是明。非日非空。
不異空日。
此答次問五大何得圓融之疑也。滿慈依小乘法。
執舊見。堅謂諸大本來相礙。若如來藏空。可說無
礙。今云備具諸大。即當相礙。豈有無礙之理。斯則
豈惟不達已發之相為無礙。兼亦尚疑未發之性
為有礙矣。而如來釋疑。非但只釋未發之性為無
礙。而兼亦詳釋已發之相尚無礙。相尚無礙。而況
未發之性。何得有礙乎。故此科說性無礙。其詞最
少。釋相無礙。其文最多也。佛言。富樓那。又汝問言
地水火風。圓融周徧。而疑水火二性。何故不相陵
滅。又徵空大地大。既俱徧者。則不合相容。我今為
汝。以喻明之。富樓那。如來藏性。本非七大。而不拒
彼七大發生。譬如虗空。體非羣相。而不拒彼諸相
發揮。所以者何。富樓那彼太虗空所謂體非羣相
者。空空蕩蕩元無一物。然而日照則明矣。雲屯則
暗矣。風搖則動矣。霽澄則清矣。煙霧之氣凝聚。則
濁矣。土合風雨積而蔽空。則成霾矣。水澄湛不動。
則與虗空交暎矣。所謂不拒發揮者如此。（七相雖不配合
七大。而亦略應其數也）於汝意下云何。如是種種。同時各處。
諸有為相。為因彼日等諸緣所生乎。為復空中自
有乎。若謂因彼所生者。富樓那。姑舉日之一相以
明之。而餘六可知也。且當日照時。既是日明。則當
普天共成一日之體。不應更見圓日。云何空中。更
見圓日如盤盂者在乎。既見圓日。則自日之外。云
何不是空體之明。而顧獨謂明屬於日乎。若謂不
是日明。是空明者。空常存。明常在。空應自照。云何
當中夜雲霧之時。又無光耀。當知是明。亦非日。亦
非空。不即空日也。非異空。非異日。不離空日也。既
不即。又不離。則知清淨本然。循業發現矣。○問。虗
空譬性。明等七相譬七大。日等七緣。譬於何法。答。
<pb n="482"/>
七大循業而發。則日等。譬七大各所循之業也。問
總標中。惟空與相。空喻藏性。相喻七大矣。徵釋中。
只宜明其非空及不異空足矣。何更加以七緣。而
言非日。及不異日乎。答。若不加以日等。有二不備。
一者顯妄不備。葢必二者皆非。二者不異。方顯宛
轉虗妄。無可指陳也。若惟單就空言。是猶有可指
陳處也。二者顯玅不備。苟若但言非空。而不言非
日。則但顯性無礙。而不兼顯相無礙也。若但言不
異空。而不言不異日。則但顯不違性。而不兼顯不
壞相也。
○此下據經文。觀相元妄至不相容者在前。真玅覺
明至無可憑據在後。詞義不貫。明是錯簡。今依講
文正之。
真玅覺明。亦復如是。汝以空明。則有空現。地水火風。
各各發明。則各各現。若俱發明。則有俱現。云何俱現。
富樓那。如一水中現於日影。兩人同觀水中之日。東
西各行。則各有日。隨二人去。一東一西。先無準的。不
應難言此日是一。云何各行。各日既雙。云何現一。宛
轉虗妄。無可憑據（此節本在後。今移而前）。
此以法合喻也。彼元真之玅覺明心。不滯一相。不
拒諸相。亦復如是。若汝循發空之業。而以空明。大
則如大千空劫。小則如鑿井出土。而空即現矣。若
地水火風。各各發明。如執鏡求火。執珠求水之類。
則亦各各現。如求火火出。求水水出是也。若地水
火風。同時發明。如吹火者。口中現風。薪中現火之
類。則亦互呈齊現。如風隨火壯。火隨風烈是也。真
玅覺明。循業發現如此。此與虗空體非羣相。而不
拒七相之發揮者何以異乎。夫相之各現。不必論
矣。云何俱現。今又以喻合喻。富樓那。如一水中。現
於日影。兩入同觀此水中之日。此兩人東西各行。
則各有一日。隨二人去。本一影也。乃一隨而東。一
隨而西。此之二影。誰為定實。（準定也的實也）然則一處而
現水火二大。亦誰為定實耶。既先無準的。不應難
言是一而云何各行。既雙而云何現一矣。假使境
有定實。猶可容辨難。今既無定無實。而顧於無定
實之境。宛轉辨難。則難愈多。而愈人於虗妄。如同
觀是一。知二是虗。各行既二。騐一是妄。則一之與
二。孰可憑據哉。然則諸大俱現。亦是宛轉虗妄。無
可憑據而已。此與空日生明。不即不離有。何以異
乎。○水喻如來藏性。影喻七大之相。兩人各行。喻
循俱明之業。東西二影。喻俱現之相。○鍾云。諸註
以此處日影。同於二卷中月影之妄。又泥下文宛
轉虗妄之語。反以俱現之玅作虗妄看。此以辭害
義。以喻累法之過也。不知二卷顯如來藏體。故以
真月喻真。而以月影為妄。此顯如來藏隨緣不變。
不變隨緣。故借水中日影。形容描寫俱現之玅。但
觀一如來藏。隨七大俱現。如一日影。隨東隨西。其
玅自見。若必難言日影是一。云何各行。各日既雙。
云可現一。則宛轉虗妄。而無可憑據矣。
觀相元妄。無可指陳。猶邀空華結為空果。云何詰其
相陵滅義。觀性元真。唯玅覺明。玅覺明心。先非水火。
云何復問不相容者（此一節本在前。今移而後）。
此牒上虗妄以答前問辭也。但汝細觀七大之相。
若果是實。或可指陳。正如水中日影。本來虗妄。無
可指陳。若乃妄謂有可指陳。如執空華實有。已為
迷妄。若更詰其相陵滅者。是猶復邀空華。而期其
更結空果。真可謂迷中之迷。妄中之妄。云何詰其
相陵滅乎。由此虗空廓然。逈無諸相。而觀七大之
性。元亦純真。先非水火。水火尚無。說誰不相容乎。
知水火。則知空地矣。而汝問大地虗空不合相容
者。亦獨何哉。夫觀相元妄。則全相是性。不空即空。
而相無礙矣。觀性元真。則全性是相。空即不空。而
性無礙矣。汝問五大圓融之故。我為汝說圓融之
<pb n="483"/>
故竟。○問。性相既俱無礙。既不相凌滅而相容矣。
奈何據今熾然凌滅。宛然不容。其故何也。答。下云
汝以色空相傾相奪。則傾奪二字。即其故也。是知
凌滅不空。病根在於眾生無始妄習傾奪。非彼妄
相真有是也。其猶月運岸移。惑本在於雲駛舟行
之妄見。非彼月岸真有是也。又如夢見水火。執為
實有。便見凌滅。纔知是夢。便可橫身直過。尚無燒
溺。豈有凌滅。是知今之熾然宛然。實由堅執之久
而忘執之功未至耳。○詳滿慈之疑。謂既稱圓融
周徧。便該得凌滅不容。若是不滅相容。恐非圓融
周徧。佛以不滅相容。正是圓融周徧。然並不與之
辨如何相容。如何不滅也。但只追究七大之所從
來。總是如來藏性。循業發現。性全是真。相全是妄。
既是虗妄。如空華日影。將誰相滅。將誰相容。然則
並不當問其相滅不相滅。而何必辨其不相凌滅
乎。並不當問其相容不相容。而何必辨某為相容
乎。此謂溯本窮源。搜出來歷。不待辨難。而疑團打
破矣。○說空不空如來藏已竟。
○此下圓彰三藏。以勸修也。由前次第三藏。急於破
迷成悟。故俱就眾生迷境顯示。未暇普收聖凡染
淨二緣。十界一如無二。以畢彰藏心全體大用。今
既粗細二惑。次第破盡。玅明披露。道眼近圓。理宜
罄竭諸佛之靈府。而徹底顯示。故此統會畢彰。用
顯圓融三藏也。○滿慈於此。應有伏疑。由前極談
眾生現住迷境。當體性相。二俱無礙。若爾。即應不
揀聖凡。同見無礙。今何我等動成有礙。而如來獨
得無礙耶。於是如來應念指示其由。所以復有後
文之圓示也。舊註既不辨訛誤。又不推此來意。致
令此處經文。前無結歸。而後無發起。復何脉絡之
可通哉。
富樓那。汝以色空相傾相奪於如來藏。而如來藏。隨
為色空。周徧法界。是故。於中風動空澄日明雲暗。眾
生迷悶。背覺合塵。故發塵勞。有世間相。
此密銷我等何得動成有礙之伏疑也。當機者。既
疑眾生何以有礙。佛因指出成礙之由。而言。富樓
那。汝等所以一切有礙者。豈有他故哉。良由汝等
業識不空。相見未破。循色空之業。互相傾奪於如
來藏。如凡外背空而趨有。是以色而傾奪於空也。
權小背有而趨空。是以空而傾奪於色也。相傾相
奪。而如來藏。即循汝業。而現空現色。葢真如隨緣。
與妄心相應。故見色空周徧法界。是故於此色空
法界中。開眼時。但見物象森羅。風動空靜。而動靜
交礙。日明雲暗。而明暗互防。如是乃至地空不容。
水火陵滅。塵勞滿前。全成穢土。不知相本虗而無
可憑據。只為眾生內為無明所蔽。業力所使。迷而
且悶。如下界與三塗有念為迷。上界興二乘無念
為悶。所謂有念無念。同歸迷悶也。惟其迷悶。不自
了知。背清淨覺。和合妄塵。故發塵勞。而有世間相。
全性成相。所以動成有礙者。由此自迷自背之故
耳。豈性相之過哉。
我以玅明不滅不生合如來藏。而如來藏。唯玅覺明。
圓照法界。是故。於中一為無量。無量為一。小中現大。
大中現小。不動道場。徧十方界。身含十方無盡虗空。
於一毛端。現寶王剎。坐微塵裏。轉大法輪。滅塵合覺。
故發真如玅覺明性。
此密銷如來獨得無礙之伏疑也。當機者。既疑如
來何以獨得無礙。佛因自陳無礙之由。而言。我所
以得一切無礙者。豈有他術哉。但惟用彼六根中。
圓湛不生滅性。以融彼徧成色空生滅之如來藏。
而如來藏。迷時縱成色空生滅。而妄本常空。相非
實有。今由以玅明常住之性融之。而生滅妄相。了
不可得。惟一玅淨本覺湛明之性。圓融照了。徧周
法界。所謂以如如智。契如如理。而住持大光明藏
<pb n="484"/>
也。夫眾生背覺。而真如尚隨染緣。與妄理相應。成
世間相。況順性玅修。安有不隨發玅用者乎。是故
從體起用。於此理法界中。無礙緣起。約理事無礙
法界言之。理不可分。故理惟一也。事無紀極。故事
無量也。理無分限。理故大也。事有分限。事故小也。
一為無量。無量為一。小中現大。大中現小。而理事
無礙矣。約事事無礙法界言之。如一塵一毛。一身
一界。皆一也。多塵多毛。多身多界。皆無量也。微塵
毛端。皆小也。無邊剎。無邊身。皆大也。一為無量。無
量為一。小中現大。大中現小。而事事無礙矣。取相
以實之。如不動道場。徧十方界。非一為無量乎。身
含十方無盡虗空。非無量為一乎。於一毛端。現寶
王剎。正中現依。坐微塵裏。轉大法輪。依中現正。非
小中現大乎。雖寶王剎。猶然毛端也。雖大法輪。猶
然微塵也。非大中現小乎。此皆如理智中。現如量
境。良由諸佛翻背覺合塵者。而滅塵合覺。故翻發
塵勞世間相者。而發真如玅覺明性。全相成性。所
以獨得無礙者。由此不迷不背之故耳。豈性相之
殊哉。
○此下圓彰藏性。不惟以一心而圓具三藏。且於每
一藏中。即圓具十法界。如非則十界俱非。即則十
界俱即。融則十界俱融也。以其非一切。即一切。而
又融拂一切。酷以三諦三觀。心粗浮而不沉玩者。
輙立諦觀。不知詳佛深旨。但是直指眾生現具本
來之心。便是如此。圓融玅極。眾生迷時。諸佛證後。
常只如此。了無增減而已。又復當知。亦不離前根
中所指圓玅明心。但於十顯一破之後。方以指明
四科七大。復進常徧。今乃至此。方極圓融。而無以
復加矣。始終惟顯心性。何曾與說觀門。苟此處觀
門已立。便當依此修行。觀音圓通何用哉。○鍾云。
此處文義。聯絡難斷。言雖滅塵合覺。一多小大。相
攝相入。起大神用。而如來藏中。實纖塵不立。非一
切也。雖非一切。又萬法悉備。即一切也。又互泯互
存。不可思議也。何疑諸大周徧法界。而不相凌奪
哉。
而如來藏。本妙圓心。（重一玅字玅即寂也）非心（攝根識二大）非空。非
地非水。非風非火。非眼非耳鼻舌身意。非色非聲香
味觸法。非眼識界。乃至非意識界。（此處無五陰者。以五根六塵攝色陰。
以意根六識攝後四陰。至於入處。開之即是）非明無明（此頗似心經語。惟最初多一明字。意
謂無明無體。體是。本明。故兼帶言之。明即真心。似不當非。然對無明而立明。乃是有待之法。今此圓心絕待故
亦非之也）明無明盡。（不帶盡字。是流轉因緣。各支下俱加一盡字。是還滅因緣）及至非
老非死。非老死盡。（乃至者中略。二曰行。三曰識。四曰名色。五曰六入。六曰觸。七曰受。八
曰愛。九曰取。十曰有。十一曰生也）非苦非集非滅非道。（聲聞所修四諦法也）非
智非得。（小乘所證智理也）非檀那。非尸羅。（持戒）非毗梨耶。（精進）非
羼提。（忍辱）非禪那。（靜慮。初心。則靜即止。慮即觀。行成。則靜即定。慮即慧也）非般剌
若。（智慧。此六度為能趨之行也）非波羅密多。（到彼岸。此所趨之理也）如是乃
至非怛闥阿竭。（如來）非阿羅訶（應供）三耶三菩。（正徧知）非大
涅槃。（圓寂四德之總體）非常非樂非我非淨。（涅槃之別相）以是俱
非世出世故（世結六凡。出世結四聖）。
此先明離萬法以顯空如來藏也。夫玅性雖隨染
靜二緣。起成二相。而如來藏本玅圓心。本來虗寂。
無有一物。不定屬於一法。故非七大。非六根。非六
塵。非十八界。此非世間法也。非緣覺法。非聲聞法。
非菩薩法。此非出世間法也。非如來三號。非涅槃
四德。此非出世間上上法也。葢惟獨約心體。故凡
聖俱非。而直指人心。所以不存聖凡之見。乃至心
佛俱非矣。
即如來藏。元明心玅。（對上本玅重一明字。復係之以心玅者。見用但體含。非滯有之
用）即心即空。即地即水即風即火。即眼即耳鼻舌身
意。即色即聲香味觸法。即眼識界。如是乃至即意識
界。（六凡法）即明無明明無明盡。如是乃至即老即死即
老死盡。（緣覺法）即苦即集即滅即道。即智即得。（聲聞法）即
檀那。即尸羅。即毗梨耶。即羼提。即禪那。即般剌若。即
<pb n="485"/>
波羅密多。（菩薩法）如是乃至。即怛闥阿竭。即阿羅訶三
耶三菩。即大涅槃。即常即樂即我即淨。（如來法）以是俱
即世出世故。
此明即萬法以顯不空如來藏也。以十界諸法。若
離此心。無片事可得。故惟據藏心之體。便即十界
之體。信手拈來無有不是。乃至心佛俱即也。
即如來藏玅明心元。離即離非。是即非即（非即二字當是非二
字）。
此雙遮雙照以顯空不空如來藏也。夫既萬法俱
非矣。又萬法俱即矣。即如來藏。又玅又明。本來元
具。不假修成之心元。其圓神不滯之體。固不定屬
於即。亦不定屬於非。而離即離非。而隨宜自在之
用。全非而即。全即而非。而是即是非。至此。則圓融
極至。而顯心之玅。無以復加矣。○原夫佛酬阿難
玅定之請。捨置權小所修。示以諸佛本定。然斯定
所以迥異者。以是全彰自性本玅圓定。釋者不可
多用修意。以仍濫於常途也。況此奢摩他中。純談
本定。曲顯性真。而說修之意絕少。從初三卷。直指
藏心本定之體。顯次第空藏也。而大眾各各自知
心徧十方。常住不滅。斯則頓意成矣。而圓意猶未
彰也。復次滿慈頓興二難。為後二藏之發起。於是
答萬法云何生續。則略彰藏心隨染緣之用。顯次
第不空藏也。斯則體用略備。圓意已露。而猶未具
彰也。復答五大不合相容。且示性相二無礙理。顯
次第空不空藏也。斯則且彰無礙。釋彼有礙之疑
而已。至於即性之相。無量不思議業用。即相之性。
混融不思議玅體。未極顯也。更因當機之伏疑。而
與之備談染緣淨緣。四義四相。則一切圓用。方以
盡彰。又與開二合二。雙拂雙融。而三一玅體。方以
極顯。然用須證而後發。故略帶修成。體則本來現
成。故仍彰不變。縱因修顯。亦非修生。是則後之圓
融三藏。收前次第三藏。總以極顯自心本具之圓
定。而非有觀門可立也。
如何世間三有眾生。及出世間聲聞緣覺。以所知心。
測度如來無上菩提。用世語言。入佛知見。譬如琴瑟
箜篌琵琶。雖有玅音。若無玅指。終不能發。汝與眾生。
亦復如是。寶覺真心。各各圓滿。如我按指。海印發光。
汝暫舉心。塵勞先起。由不勤求無上覺道。愛念小乘。
得少為足。
此責滿慈不勤求而徒事口舌所以策其進也。夫
如來藏玅明心元如此。如何世間。欲有色有無色
有眾生。及出世間二乘。各以本智為能知。各據證
境為所知。即以此所知心境。比類推度。謂如來無
上菩提。亦同於此。豈知無上菩提。微玅第一。本不
可思也。又用世間語言。如陵滅不容。因緣和合之
類。而參雜於佛知見。豈知佛知見即是圓融三藏。
本不可議也。不可思議。而輙以妄心妄言思議之。
豈不遠哉。夫玅性在人。以玅體而含玅用。猶須以
玅智發之。譬如琴瑟箜篌琵琶。雖有玅音。若無玅
指。終不能發。汝與眾生。亦復如是。此寶覺真心。（實有
離垢光明財用三義）人人具足。各各圓滿。亦如琴瑟等皆有
玅音也。而有發有不發者。在有玅指。與無玅指耳。
如我得之於心。則應之於手。故一按指。而光明煥
發。照天照地。皆成玅用。豈非有玅指而能發玅音
耶。（海印即佛心常住三昧也）汝則暫一舉心。塵勞滿眼。物象森
羅。不發玅用。豈非無玅指而不發玅音耶。所以不
發玅用者無他。有無上覺道。即佛智果。所謂發玅
用之玅智。佛初以之合如來藏者也。由汝不肯勤
求無上覺道。而愛念小乘。取其功省而利近。得少
為足。但以六通十八變等化城偽寶為足。不復知
真寶所在。故不發耳。若肯勤求。即與如來把手共
行。決不相賺。汝可不勉哉。○宗鏡云。樂蘊奇音。按
指則宮商應節。人懷覺性。智巧則巧用冥符。得失
<pb n="486"/>
在人。精粗由己。所以善逝按指。發海印之光。含識
舉心。現塵勞之相。○鍾疏云。前文滅塵合覺。故發
真如玅覺明。及一為無量等。所謂如我按指。海印
發光也。二發字。正相應。前云背覺合塵。故發塵勞。
有世間相。所謂汝暫舉心塵勞先起也。前文是法。
此處是喻。非兩層意。○至此。則知法華所言佛之
知見。但有其名。未竟其實。此經方明言佛知見。是
三藏圓融。寂滅一心也。
富樓那言。我與如來。寶覺圓明。真玅淨心。無二圓滿。
而我昔遭無始妄想。久在輪迴。今得聖乘。猶未究竟。
世尊諸妄一切圓滅。獨玅真常。敢問如來。一切眾生。
何因有妄。自蔽玅明。受此淪溺。
此滿慈窮索妄因而擬進修也。富樓那言。如佛所
說。寶覺真心。各各圓滿。則我與如來寶覺圓融。真
玅淨心。同一圓滿。應無二相矣。而我昔遭無始妄
想。自蔽玅淨圓明之寶覺。生此生死相續。久在輪
迴。今雖得聖乘。猶未究竟。見思雖盡。無明尚存。其
不知妄因生起也固宜。若乃世尊。五住盡而二死
亡。諸妄一切圓滅。獨玅真常。稱為大覺。其知妄因
必矣。敢問如來。一切眾生。何因而有妄起。顧乃自
蔽玅明。受此淪溺也。前問清淨本然。云何忽生。世
尊答以因無明起。今問此無明者。復因何起。所謂
直窮到底也。
佛告富樓那。汝雖除疑。餘惑未盡。吾以世間現前諸
事。今復問汝。汝豈不聞。室羅城中。演若達多。（祠授謂從神乞
得也）忽於晨朝。以鏡照面。愛鏡中頭眉目可見。瞋責己
頭不見面目。以為魑魅。無狀狂走。於意云何。此人何
因無故狂走。富樓那言。是人心狂。更無他故。
此下借事發明妄本無因也。佛告富樓那。據汝推
本無二。是信已本真。稱佛圓常。又信佛永證。乃至
萬法生續之疑。性相難容之惑。皆已破矣。然汝雖
除疑。而餘惑未盡。尚不達此無明無因。是以強索
之也。即今目前偶有一事。我即借此。與汝發明。汝
豈不聞此室羅城中演若達多。忽於晨朝照鏡。愛
鏡中之眉目可見。而瞋己頭之面目不見以為此
不見者。即同魑魅。遂無狀狂走。於意云何。已非魑
魅。而自以為魑魅。此人之狂。是從何因而起。不應
無故狂走也。滿慈被世尊一問。當下分明。答云。此
人但是心發顛狂而走。更無他故。無故。則無因矣。
佛言。玅覺明圓。本圓明玅。既稱為妄。云何有因。若有
所因。云何名妄。自諸妄想。展轉相因。從迷積迷。以歷
塵劫。雖佛發明。猶不能返如是迷因。因迷自有。識迷
無因。妄無所依。尚無有生。欲何為滅。得菩提者。如寤
時人說夢中事。心縱精明。欲何因緣取夢中物。況復
無因。本無所有。如彼城中演若達多。豈有因緣。自怖
頭走。忽然狂歇。頭非外得。縱未歇狂。亦何遺失。富樓
那。妄性如是。因何為在（當云因為何在）。
此以法合喻也。滿慈於事上却解。於理上却迷。故
佛就其明處以導之。言此覺又玅。又明。又圓。一覺
而具三義。乃是本來自圓。本來自明。本來自玅。非
假修證。而未甞有妄。既已稱之為妄。便是突然而
起。云何有因。若有所因。即名為真。云何名妄。可見
於妄而索因者。不達妄理者也。且無明與妄想。皆
是最初細惑。自其最初痴相。謂之無明。自其迷中
動相。謂之妄想。却後凡迷真處。便是無明。凡執似
處。便是妄想。互相引發。凡有幾重。展轉相因。從迷
積迷。以至微塵紀劫。終不得其因之始相。雖佛八
音四辨。亦不能逆推而說其本始之因。良以妄體
本空。無可說也。如初一人。忽然妄說。遞遞相承。從
妄說妄。及推其因。遞遞皆虗。如是迷因。正因迷惑。
不達無因。所以常自成有。若識得迷無生因。自見
諸妄悉皆本空。而無所依。不但只達妄空。亦達最
初即未曾生。而劫後將何所滅。是則汝謂世尊諸
<pb n="487"/>
妄一切圓滅者。亦妄也。我今雖得菩提。但能說此
妄本無因。豈能拈出無因之妄以示人乎。所以得
菩提者。正如寤人。說夢中事。心縱精明。別無方法。
拈取夢中之物以示人也。且夢中物。影影響響。亦
似有因。似可拈取。尚不能取。況復無因之妄想。本
無所有。乃索其生起之因。欲取而斷之。烏可得哉。
此妄無因。正如達多狂性相似。不是因人教他狂。
亦不是頭上本來有狂。元是自己迷頭認影。自怖
而狂走。忽然此狂一歇。則知此頭非從外得。縱使
未曾歇狂。眉毛元在眼上。鼻孔依舊下垂。曾不動
著一絲毫。亦何遺失之有。富樓那。汝之妄性。即如
達多之狂無異。其因豈有定在。乃向如來索之耶。
汝但不隨分別世間業果眾生三種相續。三緣斷故。
三因不生。則汝心中演若達多。狂性自歇。歇即菩提。
勝淨明心。本周法界。不從人得。何藉劬勞。肯綮修證。
譬如有人。於自衣中。繫如意珠。不自覺知。窮露他方。
乞食馳走。雖實貧窮。珠不曾失。忽有智者。指示其珠。
所願從心。致大饒富。方悟神珠非從外得。
此告以歇狂之法也。汝究妄因。將欲得其本因而
苦修以斷之也。今既悟其無因本空。何必乃爾。汝
但不去隨順世間業果眾生。三種分別現行相續
心。三緣斷故。粗惑粗境已盡。則三細中流注細念。
所以為粗惑境之深因者。自然不生。良以粗念除
而功熟。細念亦隨盡也。粗細俱妄。則根本無明。豈
能獨存。則汝之心中。演若達多狂性。自泯然而歇
息矣。此狂一歇。當下即是菩提。所謂知幻即離。離
幻即覺也。至此。則知勝淨明心。（勝者超過一切之意。權小亦稱淨明。
而非勝淨明也）清淨本然。周徧法界。元是己物。不從人得。
何藉䊀皮帶骨。劬勞辛苦。動經劫數。以為修證哉。
再以喻明。譬如有人。於自衣中。繫如意珠。而不自
覺知。乃窮露他方。乞食馳走。雖然貧窮。而珠不曾
失。忽有智者。指示其珠。所願從心。致大饒富。方悟
神珠。元是衣裏之物。非從外得。然則歇即菩提。不
從人得。無勞修證。亦若是而已矣。此不獨與滿慈
發明云何有妄。即阿難見相發心惠我三昧等疑。
俱釋然矣。○問。此之頓歇。與耳根圓通。同耶。異耶。
答歇意同。而就位有異也。若博地凡夫。名字位中。
聞斯法門。悟徹真有妄空。從耳門入流忘所。即是
不隨世間分別。三緣頓斷也。自此由忘而不生。由
不生而盡由盡而空。由空而滅。一路休歇。自淺之
深。直至寂滅現前。即是菩提勝淨明心現前矣。此
則全同也。若滿慈七信位後。根結已盡。何用翻前
又從耳門而入。但從覺所覺空。頓歇法執分別俱
生。至寂滅現前。則勝淨明心亦現前矣。葢前位人
法二執齊歇。此位但歇法執。故云就位有異耳。○
鍾云。三緣斷故三因不生者。三緣。如明昧相待等
是世界緣。同業相纏等。是眾生緣。欲殺盜貪。是業
果緣。而妄為明覺。則三種總因也。
○此下阿難第三番疑因緣也。最初第一。於顯見超
情科中。疑見性不由因緣。第二於圓彰七大科前。
疑萬法不由因緣。今此第三。乃疑證果成道。何亦
不屬因緣。有果無因。誠大可疑。意葢聞佛久排因
緣。而語中又帶因緣。既說因緣。又言何藉修證。故
起斯問。是則前疑性相。今疑因果矣。
即時阿難。在大眾中。頂禮佛足。起立白佛。世尊。現說
殺盜婬業（略牒業果。而意該世界眾生。業字應是等字之誤）三緣斷故三因
不生。心中達多狂性自歇。歇即菩提。不從人得。斯則
因緣皎然明白。云何如來頓棄因緣。我從因緣。心得
開悟。世尊。此義何獨我等年少有學聲聞。今此會中
大目犍連及舍利弗須菩提等。從老梵志。聞佛因緣。
發心開悟。得成無漏。今說菩提不從因緣。則王舍城
拘舍梨等所說自然成第一義。惟垂大悲。開發迷悶。
此躡佛語而執因緣也。即時阿難（云云）白佛。意謂
<pb n="488"/>
如來既已擯棄因緣矣。語中又說緣斷而因不生。
狂歇而菩提現。斯則說因說緣。皎然明白。似不可
廢。云何乃欲頓棄之耶。且此因緣。是我等入道之
門。發悟之地。於我等輩。實有利益。又不獨我等年
少有學蒙其利益。即先輩耆宿。如大目犍連等。亦
皆由此而得悟入。今言不藉因緣。則外道所說八
萬劫後。自然成道。猶如縷丸。極處停止者。翻成第
一義諦耶。縱使如來不墮因緣。寧不墮自然哉。此
又我等迷悶而不解者。更望發其覆而決其疑也。
○富樓那問意已圓。復讓阿難起問。仍還當機也。
佛告阿難。即如城中演若達多。狂性因緣。若得滅除。
則不狂性。自然而出。因緣自然。理窮於是。（此但說喻。若約法中。
須云無明因緣滅除。菩提自然而出）阿難。演若達多。頭本自然。本自其
然。無然非自。何因緣故。怖頭狂走。（此下約頭雙拂。此先拂自然法中。謂
本性若屬自然。眾生即當常自見性。不復有迷淪者。今何故復有迷而背馳者乎。可見菩提不屬於自然也）
若自然頭。因緣故狂。何不自然因緣故失。本頭不失。
狂怖妄出。曾無變易。何藉因緣。（此拂因緣法中。如云若菩提性先自然有
而後假無明因緣背馳不見遂謂此性全屬因緣。即當真失其性。方信因緣不妄。今何不由因緣而失真乎。夫
性本不失。無端迷背似失而已。然正當迷背。似失之時。而本性實無變易。及見性破迷之後。此性何假因緣哉
狂本自然。本有狂怖。未狂之際。狂何所潛。（此下約狂雙拂。此先
拂自然）不狂自然。頭本無妄。何為狂走。（此拂因緣不狂自然應是狂不
自然即反說因緣耳）若悟本頭。（此躡上約頭雙拂。而悟頭之非自然非因緣也）識知狂
走。（此躡上約狂雙拂而知狂之非自然非因緣也）因緣自然。俱為戲論。是故
我言三緣斷故即菩提心。菩提心生。生滅心滅。此但
生滅。滅生俱盡。無功用道。若有自然。如是則明。自然
心生。生滅心滅。此亦生滅。無生滅者。名為自然。猶如
世間諸相雜和成一體者。名和合性。非和合者。稱本
然性。本然非然。和合非合。合然俱離。離合俱非。此句
方名無戲論法。菩提涅槃。尚在遙遠。非汝歷劫辛勤
修證。雖復憶持十方如來十二部經清淨玅理。如恒
河沙。只益戲論。
此雙遣因緣自然也。佛告阿難。汝所謂因緣自然
者。今且就前狂喻以推之。即如演若達多。狂性因
緣滅除。則不狂性自然而出。故汝所執因緣自然。
以為世出世間玅理。盡在於是。更無餘蘊。所以執
悋。不肯吐却。殊不知未盡然也。若謂頭本自然。則
應本自常然。無一時一處而不自然。不得驚為魑
魅而發狂。今者忽驚無頭而狂走者。諒必有因。決
非自然。不知何因而怖頭狂走。此則頭非自然明
矣。若謂頭本自然。因照鏡故。忽驚無頭而狂走者。
何不因照鏡故。而并失其頭耶。且正當狂怖妄出
時。而頭不曾失。曾無變易。則此頭決不藉因緣明
矣。大約謂此頭若是自然。當無狂怖。此頭若是因
緣。當須真夫。今由有怖。故非自然。又由無失。故非
因緣也。若謂狂本出於自然。即當本來常常有此
狂怖。不知未狂之先。此狂藏於何地。而不起耶。若
謂狂不出於自然。而出於因緣者。則頭本無狂妄。
胡為而忽然狂走也。故知不但頭不屬因緣自然。
即狂亦不屬因緣自然。既知頭之與狂。不屬因緣
自然。則知玅覺之與無明。皆不屬因緣自然矣。汝
惟一向自迷家寶。向外馳求。執緣執自固所不免。
若使悟得本頭非緣非自。識知狂走亦非緣非自。
則知因緣自然。皆是夢中[穴/(爿*臬)]語。俱成戲論。非有實
義。是故我說三緣斷故即菩提心者。但使三種分
別戲論之緣斷除。即真菩提心矣。良以法執未除
者。於三種相續。不忘分別。正是戲論。前云不隨分
別。正以止絕戲論耳。戲論止。而無明無依。菩提離
障。不真何待哉。然雖即菩提。而不可更作生菩提
想。何以故。若菩提心生。則生滅心滅。此則仍是生
滅之心。非真菩提心也。不但此為生滅之心。縱使
滅生俱盡。無功用道。亦不可更生自然相。何以故。
若自然心生。則生滅心滅。此亦全是生滅之心。非
真無功用道也。何謂自然猶是生滅。良以計無生
<pb n="489"/>
滅為自然者。正如世間諸相。因雜和成一體者。名
和合性。對此和合。而遂將非和合者稱本然性。本
然即自然也。和合即因緣也。即此本然。是對待法。
非真本然。故亦是戲論。所謂毫釐繫念。三途業因。
瞥爾情生。萬劫繫縛。直至本然非本然。和合非和
合。和合本然二俱遠離。離與不離。二俱雙非。至此
方是正句。方是活句。方是無戲論法。葢遣之又遣。
以至無遣。方契真無功用道。真菩提心也。說到此
處。復恐尊者以解為證。故又當頭一點云。雖然得
到這箇田地。菩提涅槃。尚遙遠在。正謂得句之時。
纔是發心。正好修行。趨向菩提。豈似汝等。但以多
聞記持。歷劫辛勤。以為修證。縱經塵劫。亦終不能
實證也。所以然者。由不肯捨戲論法故耳。抑且不
但記持我所說法。如瓶受水。不遺一滴。徒為戲論。
即使更能憶持十方如來。十二部經。其中清淨玅
理。又如河沙之多。亦只是增添戲論。與本分事。了
無交涉。所謂從門入者。不是家珍。以文字之學。總
是名言習氣。障自悟門。不能洞當人之性故也。若
能遠離戲論。則歇即菩提。尚不藉於劬勞。亦何有
於歷劫難成也。○盤山云。向上一路。千聖不傳。學
者勞形。如猿捉影。要須發大勇猛。斷言語。息思想。
忘能所。絕影像。一超直入。不涉程途。大事因緣。方
知端的。○賀云。若悟本頭以下。發明正義。一悟字。
一知字。是歇狂玅訣。由悟得本頭非自然。非因緣。
然後知得狂走非自然。非因緣。以悟本頭。方見本
來面目是真。以知狂走。纔覺向外馳求是妄。又悟
本頭。則知清淨本然。識狂走。則知循業發現。言汝
一向自迷家寶。向外馳求。執緣執自。固所不免。若
使親見本來。狂心頓歇。則知因緣自然。皆是夢中。
[穴/(爿*臬)]語。俱成戲論。非實義也。是故我說三緣斷故即
菩提心者。是歇狂悟本之法。豈因緣自然之可擬
哉。
汝雖談說因緣自然。決定明了。人間稱汝多聞第一。
以此積劫多聞薰習。不能免離摩登伽難。何須待我
佛頂神呪。摩登伽心婬火頓歇。得阿那含。於我法中。
成精進林。愛河乾枯。令汝解脫。是故阿難。汝雖歷劫
憶持如來祕密玅嚴。不如一日修無漏業。遠離世間
憎愛二苦。如摩登伽。宿為婬女。由神呪力。銷其愛欲。
法中今名性比丘尼。與羅睺母耶輸陀羅。同悟宿因。
知歷世因貪愛為苦。一念薰修無漏善故。或得出纏。
或蒙授記。如何自欺。尚留觀聽（觀聽當見聞二字）。
此極言多聞之弊以勉其進修也。汝雖談說因緣
自然。決定明了。毫無差誤。人間稱汝多聞。以為第
一。用此多聞積劫舊習。猶不能免離摩登伽婬術
之難。若果多聞可以脫苦免難。何須待我神呪冥
加之力。方能使登伽婬火頓歇。得證三果。成精進
林。愛河乾枯。而汝亦脫婬難乎。信乎非呪之力。汝
斷不能解脫矣。是故阿難。汝雖歷劫憶持如來常
不開演之秘密不可思議之玅嚴。不如一日修無
漏業。捨權歸實。遠離戲論。行起解絕。入無分別。身
心俱斷。先以絕愛。斷性亦無。後以絕憎。舉愛憎二
苦。與生俱生。極難除者。而遠離之。其決機只在一
日耳。且也。如摩登伽。宿為婬女。由神呪力。便得銷
其愛欲。法中今名性比丘尼。與耶輸陀羅。同悟宿
因。知女身之報。全由欲愛深重。故宿命開通。悔悟
深切。夫耶輸女身。已為弱質。登伽淫女。更是劣機。
但以一念薰修。皆獲大益。或得出纏。如摩登三果。
或蒙授記。如耶輸成佛。即皆高證。而汝以堂堂丈
夫。為人天中眾所知識。反自迷自昧。自縛自纏。留
戀見聞。不能割捨。現見薰修有益而不修。明知戲
論無功而耽著。徒守多聞。淹於下位。不亦可愧之
甚哉。此等苦切語。是責之也。進之也。進之也。○當
知阿難此番辨論。最有關要。良以前既排盡因緣。
<pb n="490"/>
後又將談修證。若一往有修有證。則違前自言。若
一向非因非緣。則廢後修證。此誠聖言宛似互違。
而不可不辨也。今明真本無處。猶夫頭本無失。而
何有實修實證。固非一向墮於因緣也。又明妄之
現迷。猶夫狂之現起。而豈終無修無證。亦非一向
墮於自然也。由是則知斯經無修無證。固不礙於
有修證。而有修有證。仍不礙於無修證也。前後之
文。無復矛盾。其旨亦甚微玅也哉。○自滿慈發問
至此。復為一周。名無生無礙周。良以阿難於三卷
末。承佛破妄顯真之示。但初悟所執之妄。初見所
遺之真。故方謝其銷我倒想。隨請其更除細惑。至
四卷之初。滿慈代舉生續圓融之二問。而佛答初
問。則深窮萬法始於無明。而本空無生。答次問。則
圓彰性相是佛菩提知見。而融徹無礙。與夫三番
轉難。則審除細惑無餘。而無生無礙之旨愈明矣。
又復當知。前周初明二執分別。純屬悟境。此周搜
抉二執俱生。兼啟修意。良以細惑要因修所斷故。
又若結歸性定。則前周中。談空如來藏。以直指自
心本具玅定之體。極顯其常住周徧。此一周中。談
後二如來藏。乃至圓融三藏。以詳發自心本具玅
定之用。極顯其無礙圓融。此即十方如來。得成菩
提玅圓真心。不假修習。如如本定。三名中。即玅奢
摩他。而徹悟此者。即微密觀照也。又此心此定。一
切眾生。乃至權小。悉不測知。所以錯亂修習。終無
實果。故於經題四實法中。正屬如來密因也。說奢
摩他令悟玅心本具圓定已竟。
初科中見道分竟。
○此下令依玅心一門深入答阿難玅三摩提之請
也。舊註科為修道。理雖不差。但天台判圓住同於
別地。方謂真修。而住前未全許為修。應知此科論
修。尚在修之初門。論證。不無證之初位。以圓通功
就。方信滿而入住也。又此經所以異於權小者。惟
在用根而不用識。故前顯真。始於根性。今談修證
惟選本根。證入圓通也。
阿難及諸大眾。聞佛示誨。疑惑銷除。心悟實相。身意
輕安。得未曾有。重復悲淚。頂禮佛足。長跪合掌。而白
佛言。無上大悲清淨寶王。善開我心。能以如是種種
因緣。方便提獎。引諸沉冥。出於苦海。世尊。我今雖承
如是法音。知如來藏玅覺明心徧十方界。含育如來
十方國土清淨寶嚴玅覺王剎。如來復責多聞無功
不逮修習。我今猶如旅泊之人忽蒙天王賜與華屋。
雖獲大宅。要因門入。惟願如來不捨大悲。示我在會
諸蒙暗者。捐捨小乘。畢獲如來無餘涅槃本發心路。
令有學者從何攝伏疇昔攀緣。得陀羅尼。入佛知見。
作是語已。五體投地。在會一心。佇佛慈旨。
此敘大眾領悟得益更請修門也。阿難及諸大眾。
聞佛談萬法生續。以至頓棄因緣。五番示誨。故五
重深惑皆除。而心悟實相。（實相者。即前真勝義性寂滅場地及無戲論法
也）身意輕安。得未曾有。方到究竟無疑惑地。更不
復疑因緣自然矣。前者悲淚雖多。感悟猶淺。於是
重。復悲淚（云云）而白佛言。我等惑妄重封。權宗固
閉。賴無上大悲。清淨寶王。（清淨智也。利樂無盡。故稱寶王）善於開
豁我心。能以如是推妄發真。種種微細因緣。善巧
方便。提撕獎勸。引諸陷溺障蔽之人。而出於憎愛
之苦海。恩何如也。世尊。我今雖承如是法音。全分
開示之力。得知如來藏玅覺明心。無所不徧。無所
不包。比之向日。已覺改頭換面。慶幸已甚。以為知
此一事。千了百當。不復更有所事矣。而如來復責
多聞無功。不如一日修無漏業。然此藏性。十方無
壁。四面無門。無由得入。我今日如旅泊之人。流落
已久。忽蒙天王賜與華屋。雖獲大宅。要須因門而
入。不得其門。屋亦不可得居也。惟願如來。不捨大
悲。示我在會諸蒙暗者。咸使捐棄小乘有餘涅槃。
<pb n="491"/>
而畢獲如來無餘涅槃。本發心路。良以小乘止斷
四住見思。尚餘五住。猶如化城。今欲進趨五住究
盡之寶所。故非導師不能指出舊由之路也。然此
在會。有學者多。世尊既不許用意識觀察降伏。今
令有學者。從何方便。攝伏疇昔攀緣。無始來我法
二執分別。然後得大總持。入佛知見。如得門而入
居華屋乎。作是語已。五體投地。在會一心。佇佛慈
旨。○睦州云。汝等諸人。還得箇入頭處也未。若未
得箇入頭處。須覓箇入頭處。若得箇入頭處。已後
不得辜負老僧。故曰得其門也。等諸佛於一朝。若
不得其門。不見室家之好。所以悟藏心之後。而重
請入門也。○鍾云。實相無相。如來藏體。周徧十方。
本性清淨。絕名離相者是也。失性如旅泊。見性如
華屋。見性不修。如獲屋不入。故請如來本發心路。
入佛知見也。玩本發心本字。即首卷所謂真心無
諸委曲相也。無餘涅槃。圓果也。本發心路。圓因也。
既已見性。又求入佛知見者。見方開示。修乃悟入。
要因門入。正啟後文一門深入也。
爾時世尊。哀愍會中緣覺聲聞於菩提心未自在者。
及為當來佛滅度後末法眾生。發菩提心。開無上乘
玅修行路。宣示阿難及諸大眾。汝等決定發菩提心。
於佛如來玅三摩提。不生疲倦。應當先明發覺初心
二決定義。
此先略標二義也。佛慈雖示普為。而二乘猶為當
機。爾時世尊。哀愍會中緣覺聲聞。回小向大。於菩
提心已發矣。而未自在。不得其門而入者。又為當
來佛滅度後。末法眾生。兼凡外權小。能發菩提心
者。為此等眾。開無上佛乘。與玅修行路。俾由此路
而直至佛乘焉。於是先示阿難。及諸大眾。汝等一
向中路疲倦。戀止化城。今既決定發菩提心。定要
進趨寶所。於佛如來玅三摩提。所由以趨寶所之
路者。不復更生疲倦矣。然當何以用其功哉。應當
先明從本覺而發始覺。最初起修之正念。有二決
定不可易之義焉。○佛於見道分中。則曰玅奢摩
他。微密觀照。今談修道。首曰玅三摩提。是則自判
分別。不容穿鑿久矣。乃舊解以奢摩他三。盡入見
道一分。而判此下為最初方便。豈佛旨反不足遵
與。
云何初心二義決定。
此徵起二義也。
一決定以因同果澄濁頓入涅槃義。以因同果四
字。便是第一決定之宗。澄濁等。便是此宗之趣也。
葢言所以必欲因果相同者。以因果不同。則不能
澄濁取涅槃也。此一義。文短而義長。義長者。葢直
至如來斷果。究竟極證也。又此雖因果雙舉。而意
在略明果證之遠。非比小教化城之果。僅齊圓之
七信。亦非比始教＆CB17593;腮之果。僅止圓之二行也。由
彼皆以生滅識心。為本修因。而因果不同。故不能
遠趨佛之常果。是故先須說此第一決定也。
二決定從根解結脫纏頓入圓通義。從根解結。便
是第二決定之宗。脫纏等。便是此宗之趣。葢言所
以必欲從根解結者。以不從根。則不能脫纏而頓
入圓通也。此一義。義短而文長。義短者。以所說圓
通。似惟始入住位。較前涅槃義則短也。文長者。以
一經要義。下手工夫。全在此科。故不但本科較前
為長。次下釋二疑。示倫次。選本根。皆所以足此科
之義。問圓通如何始入住位。答。圓頓法門。功夫惟
在住前。住後。則一超直入矣。又此科對前科。前是
顯果遠而究竟。此是顯因巧而證速也。以經於六
根。尚選圓根。文云。圓根與不圓根。日劫相倍。何況
較之從識從塵而入者。則豈止於日劫之倍哉。故
知此之法門。最巧而至速矣。○鍾云。決定義。謂決
定而不可易者。初義令審因地發心。為進修基。而
<pb n="492"/>
指五濁為生死根本。即虗空滅生者也。令其擇之
旋之。而依圓湛不生滅性以成功。次義令審煩惱
根本。使知所降服。取如來位。而指六根媒賊劫家。
繼以世界相涉之義。備顯六根數量優劣。令知所
擇也。既得無生滅性。為因地心。又審煩惱根本。選
擇圓根。一門深入。則六根俱降服。而可圓成果地
覺矣。
阿難。第一義者。汝等若欲捐捨聲聞。修菩薩乘。入佛
知見。應當審觀因地發心。與果地覺。為同為異。阿難。
若於因地。以生滅心。為本修因。而求佛乘不生不滅。
無有是處。以是義故。汝當照明諸器世間可作之法。
皆從變滅。阿難。汝觀世間可作之法。誰為不壞。然終
不聞爛壞虗空。何以故。空非可作。由是始終無壞滅
故。則汝身中。堅相為地。潤溼為水。煖觸為火。動搖為
風。由此四纏。分汝湛圓玅覺明心。為視為聽。為覺為
察。從始入終。五疊渾濁。云何為濁。阿難。譬如清水清
潔本然。即彼塵土沙之倫。本質留礙。二體法爾性
不相循。有世間人。取彼土塵。投于淨水。土失留礙。水
亡清潔。容貌汩然。名之為濁。汝濁五重。亦復如是。
此發明第一決定以因同果澄濁頓入涅槃也。阿
難。所謂第一義者。凡一切功德。皆在初心。若離初
發念。則不成無上道。汝等若欲捐捨小乘。修菩薩
一乘圓頓而入佛知見者。應當審觀因地發心。與
果地覺位。為同為異。阿難。若於因地。仍用舊時名
言所薰。業種所起。生滅識心。為本修之因。而欲求
佛乘不生不滅真常之果。如敲冰索火。掘地覓天。
無有是處。葢生滅心。有作無常者也。不生滅心。無
作不壞者也。以是因果須同之義故。汝且徧觀諸
器世間。常無常品。凡可作之法。畢竟無常。皆從變
滅。如夢幻泡影是也。借曰不滅。阿難。汝又詳觀世
間可作有為之法。誰為不壞者。雖有善壞。然終不
聞爛壞虗空。何以故。空非可作。既無可作。亦無可
壞故。然則欲求不生滅果。須取無作不壞之因。不
應復用生滅心矣。所以必取無生滅為因心者。果
何故耶。良以眾生心海。現為五濁昏擾。無時清明。
今欲澄之以取涅槃玅德。非湛圓不生滅性以為
因心。必不能也。夫此湛圓玅覺明心。本無昏濁。何
由而有昏濁。則汝身中。堅相為地。如骨肉之類。潤
溼為水。涕唾之類。煖觸為火。煩熱之類。動搖為風。
呼吸之類。由此四大所纏。遂分汝湛圓本體。裂為
六根。在眼為視。在耳為聽。在鼻舌身為覺。在意為
察。所謂本一精明。成六和合。於本無分隔中。自成
分隔。而從始入終。共計有五重渾濁矣。然何以謂
之濁也。阿難。譬如清水。清潔者。其本然也。若彼塵
土沙之倫。質則留礙。而有形塊。此二體者。本來
一定。性不相干。忽有人焉。取彼土塵。投此淨水。則
留礙者。失其留礙。清潔者。亡其清潔。而容貌汩然。
昏擾不定。故名之為濁也。吾謂汝濁五重。亦復如
是。清淨覺心。本與四大六根。了無交涉。由彼最初
一念忽起。遂分能所。而清淨覺心。渾濁不見。與水
之因土塵而濁者。何以異哉。
阿難。汝見虗空。徧十方界。空見不分。有空無體。有見
無覺。相織妄成。是第一重。名為劫濁。汝身現摶四大
為體。見聞覺知。壅令留礙。水火風土。旋令覺知。相織
妄成。是第二重。名為見濁。又汝心中憶識誦習。性發
知見。容現六塵。離塵無相。離覺無性。相織妄成。是第
三重。名煩惱濁。又汝朝夕生滅不停。知見每欲留於
世間。業運每常遷於國土。相織妄成。名眾生濁。汝等
見聞元無異性。眾塵隔越。無狀異生。性中相知。用中
相背。同異失準。相織妄成。是第五重名為命濁。
此別明五濁相也。阿難。何謂五疊渾濁。第一重者。
依於色陰。即汝舉頭見空時。四無邊畔。不知誰為
見而誰為空。空與見。混作一團。而無所分別。前云
<pb n="493"/>
縱令虗空亦有名字。是空本有清淨之體也。今與
見相混。則空為擾擾之空。而亡其空之體矣。前云
見空之時。見非是空。是見本有明了之覺也。今與
空相混則見為蒙蒙之見。而亡其見之覺矣。頑空
妄見。綿綿密密。如經緯密織。而妄相以成。此第一
重。名為劫濁。以見該四性。（聞覺知）空該四大。而山河
等。有成住壞空之劫也。第二重者。依於受陰。湛圓
中。本無內四大之身相。汝投胎時。吸取父精母血。
而成四大之身。於是見聞覺知。元一精明。本無留
礙。由汝四大壅塞。不能通融。無留礙者。成留礙矣。
地水火風。元是一物。本無知覺。被此精明。領以為
境。令生覺受。無知覺者。有覺知矣。一旋一壅。如一
經一緯。密織而不可分。故四大本無情之物。由因
妄織。雖針鋒草刺。咸有痛覺。是以眾生堅起我見。
為諸見之王。六十二見。咸統於此。此第二重。名為
見濁。第三重者。依於想陰。又汝心中。憶過去境。識
現在塵。誦未來境。如是虗習。皆是意識用事。此意
識性。發生妄覺。此意識相。容現六塵。覺離六塵。則
覺無自相。塵離妄覺。則塵無自性。二法更互相依。
亦如經緯密織。緣塵盈念。無時而不勞擾。是第三
重。名煩惱濁。（煩擾也惱勞也）第四重者。依於行陰。湛圓中。
本無生死。但汝朝夕。念念遷流。生滅不停。生從順
習。凡夫無不貪生。故知見（猶言形質也）每欲留於世間。
死從變流。而凡夫無自由分。故業運（猶云業識也）每常
遷於國土。（三界四生無不入也）一流一遷。亦如一經一緯。密
織而不可分。遂有無邊生死。由因此故。流轉七趣。
變幻一切眾生之相。是第四重。名眾生濁。第五重
者。依於識陰。（偏指第八不取前六）汝等見聞六根。元是一體。
而無異性。祗因色聲等眾塵隔越。故根為塵裂。而
無狀異生。然本一精明。事同一家。故性中相知。如
眼亦知聞。耳亦知見之類。既成六用。各開門戶。故
用中相背。如眼不能聞。耳不能見之類。性中相知。
似同而非異。用中相背。又異而非同。或同或異。二
不可定。故俱失其準。一同一異。亦如經緯密織。以
此六根結滯。而命託其中。體用俱不自在。是第五
重。名為命濁。（所以依於識陰者。以根中無分別之見聞。正是第八見分也）此五
濁者。自一念晦昧為空之後。便不得澄清。欲復湛
圓之體。當亟求澄濁之方矣。
阿難。汝今欲令見聞覺知遠契如來常樂我淨。應當
先擇生死根本。依不生滅圓湛性成。以湛旋其虗妄
滅生。伏還元覺。得元明覺無生滅性。為因地心。然後
圓成果地修證。如澄濁水。貯於靜器。靜深不動。沙土
自沉。清水現前。名為初伏客塵煩惱。去泥純水。名為
永斷根本無明。明相精純。一切變現。不為煩惱。皆合
涅槃清淨玅德（見聞覺知眾生現具六根中性。即本覺也。常樂我淨如來無餘涅槃。即究
竟覺也）。
此教以澄濁趨果之方也。阿難。凡夫本覺湛圓。雖
與佛同。以有眾生濁。則遷流生死。故失真常。以有
煩惱濁。則法塵勞擾。故失真樂。以有劫濁。則空界
無情。故失真我。以有見濁命濁。則根身不淨。故失
真淨。今欲即以具五濁之四性。而遠契如來四德。
以頓證極果者。其道安在。彼生死根本者。即六處
識心也。凡外權小。悉取之而錯亂修習。皆為因不
同果。今決定擇去而不用焉。不生滅圓湛性成者。
即根中所具。吾前十番顯示。二見剖瑩。近具六根。
遠周萬法者。凡外權小。迷昧之而日用不知。今決
取而依之。既依此湛性。即用此湛性。以旋其虗妄
生滅之五濁。（旋字極玅澄水者攬之使旋則塵自落矣）而伏還元覺之
體。由是得圓明覺無生滅性。為因地心。則因同於
果矣。此是十信滿心。自此歷初住以去至等覺。為
果地之修。玅覺為果地之證。然後圓成果地修證。
則果同於因矣。再合前喻。如澄濁水者。貯於靜器。
靜深不動。則沙土自澄。而清水現前。沙土。即五重
<pb n="494"/>
渾濁也。靜器。即根中性也。清水。即湛圓本體也。到
此田地。名為初伏客塵煩惱。方斷界內見思矣。然
前之沙土初沉。泥猶未去。喻若無明之伏而未斷
也。若去泥純水。方可名為永斷根本無明。而界外
見思悉斷矣。二種無明既盡。則明相精純。毫無纖
翳。任一切變現根身器界乃至示居生死。互融六
根。隨意縱橫。則無煩惱。悉成玅用。皆與如來常樂
我淨。涅槃玅德。相為昭合。亦如泥盡水純。任攪不
復渾也。夫以涅槃遠果。惟取契於因地發心如此。
汝等可不於審觀加之意哉。○問。審因心。而必因
見聞覺知者何也。答。由此四纏。分汝湛圓玅覺明
心。為視聽覺察。故見聞覺知。全是玅覺明心。是則
既由見聞覺知而成濁。必由見聞覺知而澄濁。所
謂既從地倒。還從地起也。大智度論云。譬如清淨
池水。狂象入中。令其渾濁。若明珠入。水即清淨。不
得言水外無象無珠。心亦如是。煩惱入心。能令心
濁。諸慈悲等善法入心。能令心淨。然垢淨不定。真
妄從緣。若昧之。則念念輪迴。遺失真性。若照之。則
心心寂滅。圓證涅槃。是以楔出楔。將粗接粗。若不
執妄。尚不說空。幻影潛消。智光息𦦨矣。○第一決
定以因同果澄濁頓入涅槃竟。
第二義者。汝等必欲發菩提心。於菩薩乘生大勇猛。
決定棄捐諸有為相。應當審詳煩惱根本。此無始來。
發業潤生。誰作誰受。阿難。汝修菩提。若不審觀煩惱
根本。則不能知虗妄根塵何處顛倒。處尚不知。云何
降伏取如來位。阿難。汝觀世間解結之人。不見所結。
云何知解。不聞虗空被汝隳裂。何以故。空無相形。無
結解故。則汝現前眼耳鼻舌。及與身心。六為賊媒。自
劫家寶。由此無始眾生世界（世界即世間也）生纏縛故。於器
世間。不能超越。
此發明第二決定從根解結脫纏頓入圓通也。所
謂第二義者。佛慈利生雖急。而施教須待發心。汝
等必欲發菩提心。於菩薩一乘。生大勇猛。直欲圓
滿六度萬行。而決定棄捐權小舊修。以生滅心為
因。諸有為相者。其下手功夫安在。彼生死是苦果
根本。即六識也。煩惱是苦因根本。即六根也。煩惱
既即六根。是六識為生死根本。而六根復為六識
根本。汝等應當審詳此煩惱根本。從無始來。現陰
所發之業。中陰所潤之生。（即求父母時憎愛等無明）正是煩惱。
然誰為作之。而誰為受之。則根本可推矣。葢根即
八識。八識引起六識。全是煩惱。而為苦因。六識招
引生死。而為苦果。粗論似惟六識作之。而細推實
是八識自作。現觀似當六識受之。而六壞惟是八
識自受。故曰自作自受也。可見六根為煩惱根本
矣。阿難。汝修菩提。若不審觀煩惱根本者。則內而
虗妄之根。如四大六根之肉身。外而虗妄之塵。如
虗空無情之器界。皆不能知其顛倒在於何處。處
尚不知。云何降伏此虗妄顛倒。而取如來極果之
位乎。然根身器界。雖極廣大。而的實結處。至為簡
要不繁。決當知而後可解也。阿難。汝觀世間以繩
作結。雖諸股共成結體。而的實所結之處。惟在一
股。若不真見而知之。則終不能解。苟能見之。即知
解之矣。以喻明之。除是虗空。不被隳裂。元無相形。
無結可解。其餘有相形者。有結必解也。則知除是
根中無形性體。無結可解。若六精墮於勝浮二根。
根有相形。有結必解也。然則孰為真實結處之體
乎。則汝現前眼耳鼻舌。及與身心。（心即意根也）此六根
者。與六識之賊為媒。根引識起。顛倒分別。遂將如
來藏中。諸大家寶。悉皆劫為外之六塵。如世間外
賊。必賴家內奸人勾引指教。方能成劫也。家寶既
劫。則圓通者去。而留礙者存。雖欲不結。不可得矣。
夫有情根身。所謂眾生世間也。無情器界。所謂器
世間也。此之二法。盡一切法。眾生於二。徧成纏縛。
<pb n="495"/>
皆不自在。總為結體。然的實結處。不在器界。惟在
根身。由此無始眾生世間。生纏縛故。根既結矣。於
器世間。豈能超越。得無礙乎。是則根若一解。不惟
於身自在。而於器亦超越。得大自在矣。（後文觀音三十二應
即超越之相也）是故迷者求出三界。悟者但解六根也。○
人但知六識為內賊。劫家寶。不知招引內賊劫家
寶者。實六根也。故知起惑是六根。造業是六根。受
報是六根。劫家寶亦是六根。此六根者。實為生死
結元。故前云誰作誰受。後云自劫。是呼應處。
阿難。云何名為眾生世界（但約根身非干器界）世為遷流。界為
方位。汝今當知。東西南北。東南西南。東北西北。上下
為界。過去未來現在為世。方位有十。流數有三。一切
眾生。織妄相成。身中貿遷。世界相涉。而此界性。設雖
十方。定位可明。世間秪目東西南北。上下無位。中無
定方。四數必明。興世相涉。三四四三。宛轉十二。流變
三疊。一十百千。總括始終。六根之中。各各功德（此德字活
看只當用字能字之意）有千二百。
此約眾生世界以顯六根數量也。行人已知解結
必從於根。然根乃有六。解惟從一。不可不擇。欲擇
根者。當須通達六根數量。不知數量。憑何選擇。此
科所以顯數量也。阿難。云何名為眾生世界。世屬
於時。以遷流不住為義。■界屬於處。以方位定在
為義。汝今當知。四正四隅上下為界。則是方位有
十矣。過去未來現在為世。則是世數有三矣。此世
界。乃身中之世界也。夫一切眾生。皆由諸妄。交織
而成此身。故世興界。即在身中。貿易遷流。彼此相
涉。未甞停住。人自不知耳。然界雖十方。而十方中。
唯取四方為正。不取上下。以上下皆是四方之上
下。無定位故。不取四隅。以四隅之中。以兩方交接
而得名。無定方故。四數既明。興三世相涉。或世涉
方。而成三四。固十二也。或方涉世。而成四三。亦十
二也。宛轉俱是十二。於是遷流變易。自一而成三
疊。而一十百千。數以次增焉。今且以方涉世明之。
第一約四方各論三世。共成十二。第二於東方三
世。變一為十。遂成三十。南西北方。亦復如是。四方
各三十。成一百二十。第三於東方三十。變十為百。
遂成三百。三方亦爾。四方各三百。成一千二百。以
世涉方。例亦如此。所謂流變三疊。此世界自然之
定數也。夫身中世界。即此六根。數既定於千二百。
然則始於眼。終於意。總括六根。各各功德。亦千二
百而已矣。所謂在聖不增。在凡不減。其統具數量。
有如是也。○問。身中世界。世無可議。界似不通。何
以故。界有定位。身常轉移故。答。身外可見轉移。身
中豈覺轉移。如世界非真不動。當亦時時轉動。雜
華經。明世界游行往來。過百千萬世界。而世界中
人。但見不動不移。豈能覺哉。當知身中亦有定位。
界外亦見轉移。何用情計乎。○又此千二百數。但
是統論凡夫所具。非即真性勝用。即如下文耳舌
意三。圓滿千二。亦比餘根稍圓而已。豈徧周法界
之謂哉。故知稱真聖人。六根功德。數皆無量。○且
此科之意。但是欲令選根。不得不明數量。非是正
修行處。而修行正意。惟在耳根圓通。長水剋意深
擇。畫圖示人。乃謂修行意惟在此。是雖別有理據。
而不知遮晦本修正意。智者不應惑之也。○鍾云。
三四相涉。以三乘四。以四乘三。俱成十二。是一疊
也。即此十二。一各變十。成一百二十。是二疊也。即
此一百二十。十各變百。成一千二百。是三疊也。
阿難。汝復於中。克定優劣。如眼觀見。後暗前明。前方
全明。後方全暗。左右旁觀。三分之二。統論所作。功德
不全。三分言功。一分無德。當知眼惟八百功德。如耳
周聽。十方無遺。動若邇遙。靜無邊際。當知耳根圓滿
一千二百功德。如鼻齅聞。通出入息。有出有入。而闕
中交。驗於鼻根。三分闕一。當知鼻惟八百功德。如舌
<pb n="496"/>
宣揚。盡諸世間出世間智。言有方分。理無窮盡。當知
舌根圓滿一千二百功德。如身覺觸識於違順。合時
能覺。離中不知。離一合雙。驗於身根。三分闕一。當知
身惟八百功德。如意默容十方三世一切世間出世
間法。惟聖與凡。無不包容盡其涯際。當知意根圓滿
一千二百功德。
此揀別隨方數量也。諸方互有優劣。而娑婆三優
三劣。仍可獨推一根最優。故須揀別也。夫六根數
量。以世界相涉論。固無優劣矣。然既謂之根。豈無
全缺。既有全缺。豈無優劣。阿難。汝復於此六根之
中。克定其孰為優。孰為劣焉。如眼以觀見為用者
也。不見後。故暗。見前。故明。以前方之明。合後方之
暗。及左右旁觀。是為四方。以功德論。四方各二百。
四隅各一百。今眼所見前。及左右。三方。已成六百。
并前二隅二百。共成八百。惟後一方二百。及後二
隅二百不見。就一千二百而三分之。今得八百。是
三分之二也。就四方而四分之。今見三方。是三分
言功也。不見一方。是一分無德也。當知眼唯八百
功德。而不成圓滿矣。如耳以聽為用者也。然其聽
最周。十方無遺。動而有聲。便知其若邇若遙。靜而
無聲。更徹於無邊無際。如十方擊鼓。十處俱聞。萬
籟寂然。萬境不礙。當知耳根圓滿一千二百功德。
於諸根為最優也。如鼻以齅聞為用者也。齅則通
出入息。然有出有入。而闕中交。如調適之息。出盡
少停。後乃方入。當少停時。所謂缺中交也。息既有
缺。功豈能全。故惟八百已矣。（長水曰出入中交共成三分。一分四
百。闕于中交。故惟八百而已如舌之為用。不論甞味。而論宣揚。
盡諸世間智。出世間智。皆能揚之。雖言有方分。詞
或局也。而理無窮盡。義徧通也。是故世諦語言。至
粗淺者。皆通至理。當知舌根圓滿一千二百功德。
亦云優矣。（如祖師聞婬詞而悟道。出世智也。孔子聽孺歌。而警心。世間智也。若是則愚者
之言。亦具二智）如身以覺觸為用者也。觸則有違有順。然
合時能覺。離中不知。離中不知。是缺一分。合時能
覺。有違有順。是具二分。以身根三分驗之。而闕離
中之一。當知身惟八百功德。不成圓滿也。如意以
受熏持種為用者也。故能默容十方三世。乃至世
出世法。若凡若聖。無不包容。盡其涯際。是則意根
圓滿一千二百功德。亦云優矣。六根功德。數量有
優有劣。為汝所當克定者如此。○問。通達一切法
者。則能包容盡際。而未通達者。無有此能。何均稱
圓滿。答。意根本具此能。而愚者不能引發。非意根
之罪也。譬如剛刃本能解斷。而拙工不能磨礪。非
剛刃之罪也。
阿難。汝今欲逆生死欲流。返窮流根。至不生滅。當騐
此等六受用根。（領納塵境為受。發作功能為用）誰合誰離。誰深誰淺。
誰為圓通。誰不圓滿。若能於此。悟圓通根。（但云悟圓者。語略也
葢選根取離深圓。而捨合淺缺今以六義推驗。則隱然惟耳根全當其選。良以眼雖同為離知而深圓不及。舌
雖同其圓滿而離深不及。意雖同其深圓而純離不及。也。然則三義具全者。惟耳根而已逆彼無
始織妄業流。得循圓通。與不圓根。日劫相倍。我今備
顯六湛圓明本所功德。數量如是。隨汝詳擇其可入
者。吾當發明令汝增進。十方如來。於十八界。一一修
行。皆得圓滿無上菩提。於其中間。亦無優劣。但汝下
劣。未能於中圓自在慧。故我宣揚。令汝但於一門深
入。入一無妄。彼六知根。一時清淨。
上顯六根功德有全缺已。此令其揀選六根之中
誰為圓根也。阿難。六根既為煩惱根本。即是生死
深源。故順之則生死始。逆之則輪迴息。汝今欲逆
生死欲流。（欲即五塵又名五欲）從淺至深。返窮流根。務令生
死源竭。以至不生滅性者。別無下手工夫。應當勘
驗此等能受用之六根。誰為合中知。誰為離中知。
誰深而難測。誰淺而易知。誰為用具而圓通。誰為
用缺而不圓。若能向此六受用根中。自推自勘。悟
得何者是圓通根。可用之以逆彼無始塵欲交結。
<pb n="497"/>
流生死者。既得循此圓通。若與不離不深不圓之
根。較功量德。有如日劫相倍矣。今我備顯六根中
湛圓明性。乃是眾生本具。箇箇皆同。非由修行造
作而然。其功德有全有缺。數量如是。但隨汝意樂。
詳擇其中。有可入處（朗然無疑之謂悟。決定取用之謂擇。悟須自悟。擇須自擇。
不與說破何根也）吾當發明漸次修行功夫。令汝直往向
前。不生退墮。然我心欲令汝自擇而不為汝擇者。
亦自有故。良以十方如來隨方之機。千差萬別。任
於十八界。乃至七大。一一修行。門門可入。皆得圓
滿無上菩提。曾無優劣。供人揀擇。所謂聖性無不
通。順逆皆方便也。但汝下劣之根。未得圓通自在
智慧。於六根門頭。未免室礙。故我宣揚。令汝在六
門中。獨選一門深入。若深入一門。得一根無妄。則
一解一切解。彼六知根。一時清淨。皆得解脫。不勞
餘力矣。夫上來六義推騐耳根。既已密示。且由悟
而修。由修而證。則解結功夫。大槩已略周矣。○開
頭一逆字。是轉凡入聖之玅用。如流逸奔色。順也。
返流旋一。逆也。又如易之地天為泰。天地為否。地
山為謙。山地為剝。皆逆義也。故曰。五行順行。大地
火坑。五行顛倒。大地法寶。易。逆數也。要知修行無
別巧玅。只此逆字。該括無餘。按後觀音圓通。入流
忘所等。即逆生死流也。聞所聞盡等。即返窮流根
也。寂滅現前。即至無生滅也。○鍾云。淺深二字。註
多不妥。吾意合離。揀鼻舌身三根。圓不圓。揀眼鼻
身三根。此是專揀意根。當承欲流說來。以心念紛
為緒為欲流之深者。覺觀出思惟為欲流之淺者。
深則難足。淺則易乾也。○又云。動若遐邇靜無邊
際者。隨彼之動。似有遠邇。在我之靜。周聽無邊也。
阿難白佛言。世尊。云何逆流。深入一門。能令六根一
時清淨。
此因解不明徹故躡前二意以請益也。阿難白佛
言。世尊。佛謂欲逆生死欲流至不生滅矣。不知何
者。是生死欲流。是我所當逆者。又言六根功德既
有優劣。則根根不同。云何一門深入。而六根一時
清淨。料世尊必有說以處此矣。○此問不同後疑。
葢疑為信之不及。而辨定是非。問為解之不徹。而
請益開示。故佛下答。但是足前示而更加詳明。與
之增解。非與之斷疑也。約明此之問意。方了後之
答文矣。
佛告阿難。汝今已得須陀洹果。已滅三界眾生世間
見所斷惑。（見諦所斷之惑。即八十八使。亦名見流。謂意根對法塵。起分別見。因此見惑。流轉三
界。不能出離。故斷此見惑。即證初果。入見道位也）然猶未知根中積生無始
虗習。彼習要因修所斷得。（修道所斷之惑。即九十一品思惑也。又名欲流有流
無明流。欲流者。謂五根貪愛五塵。名為思惑。由此思惑。流轉欲界。不能出離。故名欲流。有流者。因果不忘名之
為有。謂色無色界思惑。因此思惑。流轉色無色界。故名有流。無明流者。無所明了。即三界思惑中癡。由此無明。
流轉生死。故名無明流。斷此三流。即證四果。由二果至阿羅漢。皆名修道。故曰修所斷惑也。三界眾生世間者。
以四住見思皆界內所斷。非已出世間者所斷也。以上明其我執未盡也何況此中生住
異滅。分劑頭數（生住異滅者。即菩薩所斷之惑。天台目為界外見思是也。又名同體無明。
總攝法執中。分別俱生微細之惑。所謂塵沙無明。合為一住也。按起信三細中之業相。是生相。三細之後二。六
粗之前三。為住相。六粗之三四為異相。第五為滅相。而第六不與焉。分劑頭數者。謂初住以上。至於玅覺。四十
二品也。粗分四十二品。細分則應無量矣。以上顯其法執全在也）。
此先答其所當逆之流相也。佛告阿難。汝雖已從
凡入聖。證初果而預入聖流。然只斷得見惑。至於
第八賴耶識中現行種子。無始習氣必因修道所
斷者。謂之思惑。汝猶未知。在界內見思且然。何況
此賴耶中。生住異滅。同體無明。所稱界外見思者。
數量極多。豈汝二乘所測之境哉。汝問如何是流。
即汝未斷之思惑。及塵沙無明之別惑。是乃欲流
所在。而汝所當逆而反窮者矣。○向後五卷中之
三空六結。皆由此立。而證道分之所斷者。亦此也。
今汝且觀。現前六根。為一為六。阿難。若言一者。耳何
不見。目何不聞。頭奚不履。足奚無語。若此六根。決定
成六。如我今會與汝宣揚微玅法門。汝之六根。誰來
<pb n="498"/>
領受。阿難言。我用耳聞。佛言。汝耳自聞。何關身口。口
來問義。身起欽承。是故應知。非一終六。非六終一。終
不汝根元一元六。阿難。當知是根非一非六。由無始
來顛倒淪替。故於圓湛一六義生。汝須陀洹。雖得六
銷。猶未亡一。如太虗空。參合羣器。由器形異。名之異
空。除器觀空。說空為一。彼太虗空。云何為汝成同不
同。何況更名是一非一。則汝了知六受用根。亦復如
是。
此下答一入六淨之義故先辨本無一六也。佛言。
汝既不知一入六淨之故。汝且審觀現前六根。畢
竟是一。畢竟是六。阿難。若言是一。則應耳可見而
目可聞。頭可履而足可語矣。而今胡不然。若言是
六。則身口與耳。宜各不相關矣。胡為問法之時。既
用耳聞。口復問義。身復欽承乎。是故應知。若不是
一。決當是六。以用中相背故。若不是六。決當是一。
以性中相知故。決非汝根。元有一定之一。又元有
一定之六。阿難當知。是根既非有一定之一六。而
今現有一有六者。皆由無始一念顛倒。與外六塵。
固結一處。交淪互替。於本圓湛中。一六義生。博地
凡夫。執之為六。淺解學者執之為一。而曾不達圓
而非一。湛而非六之本真。復何一六之可得哉。今
汝雖證初果。不入六塵。已得六銷決非執六。但根
中虗習。尚未曾除。執有涅槃。猶未亡一。此正所謂
淺解學者執之為一也。一既未亡。則六根種子。一
一具在。宜乎不知一入六淨之義矣。且湛圓玅性
之墮六根。正如大虗空之參合羣器然。由器形有
方圓長短之不同。因參合故。而遂謂虗空有異。設
令除器觀空。亦可說空為一矣。殊不知其一其異。
自在器形。彼太虗空。豈為汝之言說。而真成同與
不同哉。既不為汝成同不同。何況更名此太虗空
是一非一。然則說空為異為一者。真妄矣。虗空既
然。則汝了知六受用根。亦復如是。因結根而說性
為六。銷根而說性為一。此亦徒言說。而圓湛豈為
汝之言說。真成一六之殊哉。由此根性本無一六。
所以一解而六即銷也。○鍾云。雖得六銷。猶未亡
一。諸解紛然蓮師曰。只消用本色語。經云。元依一
精明。分成六和合。茲已銷六和合。却守一精明也。
又言除器觀空。寧欲除空耶。葢不病其空。病執有
一空耳。執有一精明。亦猶是也。并一俱亡。方證心
體虗空耳。同即一也。不同即異也。一異并遣。復遣
非一。知虗空之同異是非。了無所立。則一亦并亡。
而圓湛不分矣。
由明暗等二種相形。於玅圓中。粘湛發見。（初成見精）見精
映色。結色成根。根元目為清淨四大。（成勝義根）因名眼體。
如蒲桃朵。（眼根微塵。在眼星上。傍布而住。如頗胝迦。不相障覆）浮根四塵（四塵指色
香味觸。而影略聲法。詳其文義。猶曰於諸塵中云爾）流逸奔色（成浮塵根）由動靜等
二種相擊。（鼓動）於玅圓中。粘湛發聽。聽精映聲。卷聲成
根。根元目為清淨四大。因名耳體。如新卷葉。（耳根微塵在耳
穴內。旋環而住。如卷樺皮）浮根四塵。流逸奔聲。由通塞等二種相
發。（引起）於玅圓中。黏湛發齅。齅精映香。納香成根。根元
目為清淨四大。因名鼻體。如雙垂爪。（在鼻頗內。背上面下。如雙爪甲）
浮根四塵。流逸奔香。由恬變等（恬即是淡無味之味也。變即五味之總。有
味之味也）二種相參。（雜和）於玅圓中。黏湛發甞。甞精映味。絞
味成根。根元目為清淨四大。因名舌體。如初偃月。浮
根四塵。流逸奔味。由合離等二種相摩。（際交也）於玅圓
中。黏湛發覺。覺精映觸。搏（攬取也）觸成根。根元目為清
淨四大。因名身體。如腰鼓顙。（腰鼓俗名杖鼓顙腔也。細腰而以革鞔其兩頭。
杖似人身）浮根四塵流逸奔觸。由生滅等二種相續。於玅
圓中。黏湛發知。知精映法。攬法成根。根元目為清淨
四大。因名意思（意之浮根。即肉團心。狀如蓮華開合。中有一竅。此由最初吸取父母精血
時。而意即附著於中。以奔法所。謂無明[殼-一]也。然在身中。人不可見。故用思字。以明有思量處即其所在也）如
幽室見。（處明者不能見暗中一物而處暗者能見明中諸象。葢意根處此杳冥昏默之地。為前五根運
籌布策。故以此狀其知體也）浮根四塵。流逸奔法。
<pb n="499"/>
此明根結由塵也。夫湛圓玅心。本無黏著。最初何
故有見。由於明暗二種色塵。相形互顯。於玅圓中
黏却湛性。如膠之黏物一般。湛性被粘。而引發妄
見。然猶未成根結也。既而見精復映此明暗二色。
混作一團。遂攬結色塵。成勝義根。此根即是最初
清淨四大所成。故曰根元目為清淨四大。然微細
難顯。唯聖天眼。方能見之。凡夫莫覩。非浮根所能
比也。因有勝義根為之本元。方成眼體。如蒲挑朵。
粗相顯著。凡夫共見。是為浮塵之根。於諸塵中。流
逸奔色。惟以色為所緣之境。而循色流轉。無有已
時。眼根結矣。即是推之。由動靜等二種相擊。（云云）
流逸奔聲。耳根所由結也。由通塞等二種相發。（云
云）流逸奔香。鼻根所由結也。由恬變等二種相參。
（云云）流逸奔味。舌根所由結也。由離合等二種相
摩。（云云）流逸奔觸。身根所由結也。由生滅等二種
相續。（云云）流逸奔法。意根所由結也。流如水之趨
下。逸如獸之出押。奔如馬之馳坂。其順而莫遏之
勢如此。欲得塵忘結盡。非用逆法。其何以制之哉。
○賀云。上文既曰非一非六。然則何由而有六根
之異。故此出其根由。見得玅圓性中。本非有六。但
由黏妄發光。遂至流逸耳。黏結卷絞博。俱是結之
別名。與前相織一意。
阿難。如是六根。由彼覺明。有明明覺。失彼精了。粘妄
發光。是以。汝今離暗離明。無有見體。離動離靜。元無
聽質。無通無塞。齅性不生。非變非恬。甞無所出。不離
不合。覺觸本無。無滅無生。了知安寄。
此牒上因塵有結是以離塵無體也。阿難。如是六
根。皆由性覺湛明之體。一動而轉為能明之明覺。
遂失覺明精了之體。由是粘明暗而發見。粘動靜
而發聽等。凡六根精光。皆是粘妄所發。是以汝今
見不出色。若離暗離明。則無見體。聽不出聲。若離
動離靜。則無聽質。以至離通塞而無齅性。離恬變
而無甞性。舍離合而無覺觸。外生滅而無了知。若
是乎根之不能脫塵也。然所謂無有見體者。但無
聚見於眼。結滯為根之妄體。非并其照用自在之
常體而俱斷滅也。餘五亦然。奈何阿難誤認。又有
下文斷滅之疑哉。○孤山曰。由彼覺明。真明也。有
明明覺。妄明也。迷彼真明。故云失彼精了。成此妄
明。故云粘妄發光。汝今以下。泛論離十二塵元無
六根結體。非正教脫塵之功。功在下科也。
汝但不循（一大功夫。惟在不循二字。所謂簡則易能真圓頓上乘也）動靜合離恬
變通塞生滅明暗（此以耳身舌鼻意眼為序者。佛言隨便自在無他意也）如是
十二諸有為相。（有為屬生滅法）隨拔一根。脫粘內伏。伏歸元
真。發本明耀。耀性發明。諸餘五粘。應拔圓脫。不由前
塵所起知見。（知見舉意眼而該餘四也）明不循根。寄根明發。由是
六根互相為用。
此正教以脫塵功夫也。夫六根之先。原是互相為
用的。特以為塵所結。故滯礙不通耳。汝欲拔根。先
須忘塵。如動靜以至明暗。十二塵相。皆是有為生
滅之法。汝但不循之而轉。則塵不能粘我矣。然亦
不必六根盡拔也。應當選一圓根。為下手處。念茲
在茲。并力於一而先拔之。若使一根。外脫而忘塵。
內伏而盡根。根塵不相偶合。則熟處漸生。生處漸
熟。自然伏還元明本覺之真體。從此更不粘妄發
光。而本有常光。逈然獨露。耀天耀地。若是其耀性
發明。則諸餘五根粘結。應時齊拔。悉得圓脫矣。至
此。則外不由塵。心光徧照。不假外緣。而起知見等。
內不循根。照用徧周。不用勝浮二根。但權假二根。
示為照明之相。而實不全由也。（佛菩薩之視不俯仰不回轉。葢由不
全用根故也）由是根塵雙脫之故。現前六根。互相為用。
眼亦能聽。耳亦能視。鼻亦能甞。舌亦能齅。意亦能
覺。身亦能知。有時一根能作諸根之功。有時諸根
仍作一根之用。六用皆徧。六門互通。斯於眾生世
<pb n="500"/>
界。無復縛礙。而內之根身。既已得大自在矣。○不
循。猶不隨也。此不字。即是制奔色奔聲之羈靮也。
與前逆字反字旋字同意。但不循但字玅甚。所謂
歇即菩提也。順則由覺明說到粘妄發光。逆則由
脫粘說到覺明圓玅。此自然之序也。
阿難。汝豈不知。今此會中阿那律陀（無貧）無目而見。跋
難陀（賢喜）龍無耳而聽。殑伽神女非鼻聞香。驕梵鉢提
（牛相）異舌知味。舜若多神（主空神）無所覺觸。如來光中。映
令暫現。既為風質。其體元無。諸滅盡定得寂聲聞。如
此會中摩訶迦葉。久滅意根。圓明了知。不因心念。
此恐凡小久執六用必循於根驟聞明不循根疑
而不信故引此以證之令其信及也。阿難。明不循
根。豈獨圓脫之後能然哉。汝今觀此會中。阿那律
陀。無目也。而能見矣。跋難陀龍。無耳也。而能聽矣。
殑伽神女。非鼻也。而聞香矣。驕梵鉢提。異舌也。而
知味矣。以至舜若多神。無身覺觸。以無身故。如來
拔苦光中。映令暫現。旋成風質。其體元無。而覺觸
自若也。又如諸修滅盡定者。六七二識。分別俱生
我執悉斷。寂無心念。如大迦葉者。久滅意根。而圓
明了知。不因心念而有。如上六人。或是凡夫業報。
或是小聖修得。斯皆妄力。尚不依根。何況圓脫。豈
無互用情界哉。○合論曰。如蛇以眼聽。不必疑䟦
難陀龍也。蛟無目而能行。水母得鰕乃能行。不必
疑阿那律陀也。螻蟻以身為鼻。不必疑殑伽神女
也。蜂以腋為舌。不必疑驕梵鉢提也。如風無形。物
拒之則怒。不必疑舜若多神也。嗚乎。眾生爭於口
耳鼻舌數寸之間。自以色香味觸為異。可不哀哉。
阿難。今汝諸根。若圓拔已。內瑩發光。如是浮塵。及器
世間諸變化相。如湯銷冰。應念化成無上知覺。
此牒根身既超而器界亦超也。阿難。今汝諸根。患
不能圓拔耳。若圓拔已。寧獨六根互用而已哉。吾
見內瑩發光。心光融鎔。洞徹表裏。如是浮塵。畢竟
虗法。及器世間山河萬物。染淨苦樂諸變化相。如
湯銷冰。應念化成無上知覺。翻苦作樂。變穢為珍。
乃至大小互融。一多不礙。無所不可。而無情滯相。
全成法性土矣。是知六根未解。非惟器界不得自
在。雖根身亦不得自在。六根既解。非惟根身得大
自在。雖器界亦得大自在矣。故學者但當解根。無
勞出界也。○發光二字。與上黏妄發光正相應。彼
所發者。妄光也。此所發者真光也。
阿難。如彼世人聚見於眼。若令急合。暗相現前。六根
黯然。頭足相類。彼人以手循體外繞。彼雖不見。頭足
一辨。知覺是同。緣見因明。暗成無見。不明自發。則諸
暗相永不能昏。根塵既銷。云何覺明不成圓玅。
此恐凡小過慮圓玅未發。先銷根塵。萬一根塵既
已雙失。而圓玅又或不發。豈不落空。故此驗不藉
緣令其進銷勿畏也。阿難。我謂明不循根。寄根明
發者。豈無證哉。即如見性本周法界。而彼世人。由
顛倒故。但聚見於眼。謂離眼別無見矣。假令世人
正當聚見於眼時。忽然急合其眼。則暗相現前。毫
無所見。設復有人。當其前立。則六相黯然。不復知
其頭之與足。然此合眼之人。以手循彼外人之體
而撫摩之。雖不假眼。而頭足一辨。了然無惑。是則
暗中所知。與明中所見。知覺是同。了無有異。故知
緣塵之見。尋常必因於明者。若離明而暗。則成無
見。若不藉明而見自發者。是不明之明。無見之見
則諸暗相。永不能昏。此謂明所不能明。暗所不能
暗者。誰謂見必藉明而有耶。彼凡夫之眼。尚不藉
明而見。何況根塵既銷。真光獨露之人。而猶謂覺
明不成圓玅也哉。汝但求銷根塵。勿愁圓玅不發
矣。合前觀之。則解根下手功夫。略已發盡。但未說
出一門的指何根而已。學者潛玩而有得焉。則圓
通修證。思過半矣。○決定從根解結脫纏頓入圓
<pb n="501"/>
通竟。○又通前二義論之。前一義。為略示因果全
功。令懸知究竟極果。後一義。為詳示初心方便。令
切曉下手工夫。分門以定二決定義已竟。
阿難白佛言。世尊。如佛說言。因地覺心。欲求常住。要
與果位名目相應。世尊。如果位中。菩提。涅槃。真如。佛
性。菴摩羅識。（白淨識）空如來藏。大圓鏡智。是七種名。稱
謂雖別。清淨圓滿。體性堅凝。如金剛王。常住不壞。若
此見聽。（根惟略舉前二）離於明暗動靜通塞。（塵乃略舉前六以該其餘）畢
竟無體。猶如念心。（即六處識心）離於前塵。本無所有。云何
將此畢竟斷滅。以為修因。欲獲如來七常住果。世尊。
若離明暗。見畢竟空。如無前塵念自性滅。進退循環。
微細推求。本無我心及我心所。將誰立因。求無上覺。
如來先說湛精圓常。違越誠言。終成戱論。云何如來
真實語者。惟垂大慈。開我蒙悋。
佛謂離塵無有結體。阿難誤謂離塵全滅性體。故
謬起斯難也。白佛言。世尊。如佛說言。若於因地。以
生滅心為本修因。而求佛乘不生不滅。無有是處。
則是欲求常住者。必因地覺心。與果位名目相應。
同一常住。然後可爾。世尊。如果位中。斷五住而得
之菩提。斷二死而證之涅槃。經煅煉而成之真如。
因磨礱而顯之佛性。與夫離垢之白淨識。出纏之
空如來藏。轉識之大圓鏡智。此之七種。名雖差別。
皆是如來自證法門。清淨圓滿體性堅凝。一得永
得。更無變遷。喻如金剛王。常住不壞者。然則欲獲
此果。必用不壞之因明矣。今又云。離明離暗無有
見體等。若此見聽諸根。離於明暗動靜通塞諸塵。
而畢竟無體者。則與如來前破七處識心。離塵無
有。乃至等於龜毛兔角者。豈不相同乎。夫既離塵
無體。則是畢竟斷滅之法。佛既言生滅為因。不可
獲常住之果矣。云何將此畢竟斷滅為因地心。乃
欲獲如來七常住果。是何異邀空華而結空果耶。
世尊。若離明暗。見畢竟空。是根性離塵無體也。若
無前塵。念自性滅。是識心離塵無體也。我今進以
識心推。退以根性審。循環反覆。微細推求。分明根
識不異。若離前塵。決無我心。及心處所矣。夫真因
方可剋果。今既成斷滅。又將何物立因。而欲求如
來無上知覺乎。且此見性。既已斷滅矣。云何如來
先說見性是湛是精。是圓是常。是則違越誠言。亦
成戲論。今而後。知如來自謂真實語者。亦未敢信
也。我之蒙昧恡嗇若是。惟望垂大慈悲。開我蒙恡。
俾至於豁然無疑焉。○賀云。阿難非誤認結體為
性體也。意謂結可亡。六根不可棄。如佛所說此見
聽等離塵無體。則六根與攀緣心。俱是生滅之物。
俱當決定棄捐矣。乃世尊又教我於六根中。循圓
通根。深入一門。是以生滅之因。求不生滅之果。得
無因果名目不相應耶。不知六根粘妄之光。有生
有滅。而六根中見聞覺知之性。原未甞生滅也。認
六根為圓明覺。固不可。謂六根之外。別有圓明覺
無生滅性。亦不可。世尊擊鐘一段機緣。乃就六根
門頭。未有粘妄之光。惟一玅覺明體。綿綿不絕。烱
烱常存者。顯示無生滅之性耳。故後卷云。生死輪
迴安樂玅常。同是六根。○又云。無生滅性。在六根
中。如金在鑛中。見道分。恐阿難認鑛為金。故就見
精中。指出二種妄見。修道分。恐阿難離鑛不見金。
故就六根中。顯出一段聞性。所謂旋妄伏元者。只
是銷鑛成金而已。
佛告阿難。汝學多聞。未盡諸漏。心中徒知顛倒所因。
顛倒現前。實未能識。恐汝誠心猶未信伏。吾今試將
塵俗諸事。當除汝疑。
此欲即事騐常以釋疑而先責其顛倒也。佛告阿
難。汝惟好學多聞。而不暇盡漏。故汝心中。只曉得
顛倒為諸妄所因。其實真正顛倒。現當汝前。反不
能識。亦如說藥人。而實未見真藥。設我更有開示。
<pb n="502"/>
恐汝所執甚真。一時不伏。故我姑設方便。且將塵
俗易了之事。為汝發明。汝必因此而除疑矣。
即時。如來勅羅睺羅。擊鐘一聲。問阿難言。汝今聞否。
阿難大眾俱言我聞。鐘歇無聲。佛又問言。汝今聞否。
阿難大眾俱言不聞。時羅睺羅。又擊一聲。佛又問言。
汝今聞否。阿難大眾又言俱聞。佛問阿難。汝云何聞。
云何不聞。阿難大眾俱白佛言。鐘聲若擊。則我得聞。
擊久聲銷。音響雙絕。則名無聞。
此擊鐘以騐常也。即時如來。命羅睺羅擊鐘一聲。
問阿難言。汝今聞否。阿難大眾俱言我聞。若是了
事人。只銷羅睺一擊。疑團粉碎。何須再審。世尊見
其隨風倒柁。故於鐘歇無聲。而再詰之。則又答以
不聞。又再擊而再審之。則又答言俱聞。此時阿難
鼻孔。已在世尊手裏。遂雙開二難。而以云何聞。云
何不聞拶之。終欲令其在聞聲邊。究箇落處也。爭
奈阿難錯轉一語。而曰音響雙絕。則名無聞。豈知
堂堂佛弟。却與斷滅外道同流哉。是則不識自己
恒常之聞性。却狥聲塵生滅之聞相。豈非迷本聞
而循聲流轉者乎。○先德云。顏色規模恰似真。人
前拈弄越光新。及乎入火重烹煉。到底終歸是假
銀。尊者之謂與。
如來又勅羅睺擊鐘。問阿難言。汝今聲不。阿難大眾
俱言有聲。少選聲銷。佛又問言。爾今聲不。阿難大眾
答言無聲。有頃羅睺更來撞鐘。佛又問言。爾今聲不。
阿難大眾俱言有聲。佛問阿難。汝云何聲。云何無聲。
阿難大眾。俱白佛言。鐘聲若擊。則名有聲。擊久聲銷。
音響雙絕。則名無聲。
此復令擊鐘再驗也。文義同前。但前聞屬根。今聲
屬塵。根塵不同。故須再騐耳。
佛語阿難及諸大眾。汝今云何自語矯亂。大眾阿難
俱時問佛。我今云何名為矯亂。佛言。我問汝聞。汝則
言聞。又問汝聲。汝則言聲。惟聞與聲。報答無定。如是
云何不名矯亂。
此直責矯亂也。佛語阿難。及諸大眾。汝今何故自
語矯亂耶。阿難大眾。一齊問佛。我今何為矯亂。不
自覺也。佛言。我問汝聞。汝則言聞。又問汝聲。汝則
言聲。惟聞與聲。必有分矣。而問聞答聞。問聲答聲。
隨風倒柁。言無定準。非矯亂而何。
阿難。聲銷無響。汝說無聞。若實無聞。聞性已滅。同於
枯木。鐘聲更擊。汝云何知。知有知無。（此句只重有無二字。不重知字。
猶云所知之有所知之無也）自是聲塵。或無或有。豈彼聞性為汝
有無。聞實云無。誰知無者。是故阿難。聲於聞中。自有
生滅。非為汝（此為一句聞字連下句讀之）聞聲生聲滅。令汝聞性
為有為無。汝尚顛倒。惑聲為聞。何怪昏迷以常為斷。
終不應言。離諸動靜。閉塞開通。說聞無性。
此破申正意也。聲有生滅。聞乃常存。是其正意。審
之不悟。故與申明。而破其誤執之深惑也。釋迦父
子。既借鐘聲與阿難說法竟。復與鐘聲添箇註脚。
故告之曰。阿難。鐘聲初歇之時。只是無響。非是無
聞。汝乃說無聞者。若果實無聞。則汝聞性。隨聲已
滅。汝則同於無知枯木。當鐘聲更擊。汝應不聞。乃
我第三次審。又云何知。而言俱聞耶。更擊仍聞。則
汝聞性。不隨聲滅明矣。是則所知之聲有聲無。自
是聲塵。而或有或無。豈彼聞性因聲有而成有。因
聲無而成無也。若使聞性實隨聲滅而名之曰無。
則當我第二次審時。汝復將何性。知其為無聲乎。
是故阿難。聲於聞中。實有生滅。聞於聲中。實不隨
生滅。則為根為塵。斷非混濫也明矣。夫斷常縱使
難定。根塵宜當易分。而汝現今尚且顛倒。惑聲為
聞。於易分者而不能分。何怪以根中之常性。而惑
為斷滅。此固於難定者而益不能定也。今既解此。
不應復執離塵無性矣。
如重睡人。睡熟牀枕。其家有人。於彼睡時。搗練舂米。
<pb n="503"/>
是人夢中。聞舂搗聲。別作他物。或為擊鼓。或為撞鐘。
即於夢時。自怪其鐘。為木石響。於時忽寤。遄知杵音
自告家人。我正夢時。惑此舂音。將為鼓響。（夢中怪鐘醒時說鼓
互影略也）阿難。是人夢中。豈憶靜搖。（搖即動也）開閉通塞。（兼肉耳也）
其形雖寐。聞性不昏。縱汝形銷。命光遷謝。此性云何
為汝銷滅。
此引夢騐常也。前阿難領佛離動離靜元無聽質
之旨。而起根性斷滅之疑。今擊鐘之示。有聲騐之
於動。無聲騐之於靜。而實未及動靜雙離以騐之。
故此再引睡中雙離動靜時以驗也。且聞性不滅。
更有一證。如重睡之人。熟眠於牀枕之間。其家有
人。搗練舂米。砧聲碓聲。雜然交作。其人夢中聞舂
搗之聲。識昏境倒。或以為擊鼓。或以為撞鐘。又於
夢中。自怪其分明鐘也。何故作木石響耶。於時忽
寤。如是杵音矣。乃告家人。我正夢時。聞此舂音。將
謂鼓響耳。無論其舂杵是真。鐘鼓是假。總見其歷
歷耳根處。阿難。是人正在夢中時。舉身皆忘。豈復
有動靜二塵。及開閉通塞之肉耳。為其所記憶。然
而其形雖寐。聞性不昏。則此性離塵不滅。又有明
驗矣。且非惟夢中不寐。即死後亦不寐。極而論之。
縱汝形銷命謝。眼光落地時。此性常存。豈為汝形
銷滅。而亦與之俱滅乎。○此處阿難仍富更有一
問。問云。既此根性動靜無關。生死不礙。如來何言
離動離靜。元無聽質乎。佛應答云。我言離塵無聽
質者。為無聚聞於耳。結滯為根之聽質也。此質若
忘。則徧周法界之聞性。方以全彰。豈令翻成斷滅
乎。如此。方明出元無聽質之故。顯其自是阿難謬
解。非佛自語相違也。不然。則佛前言離塵無質。後
言離塵有體。終無以解自語相違之難矣。吳興曰。
阿難通疑六根無體。如來所以單顯聞性為常者。
為欲發耳根圓通之機也。○舂擣認作鼓鐘。但取
聞性不昧。縱汝形銷四句。更進一步。謂非惟夢中
不昧。即死後亦不昧也。
以諸眾生從無始來循諸聲色。逐念流轉。曾不開悟
性淨玅常。不循所常。逐諸生滅。由是生生雜染流轉。
若棄生滅。守於真常。常光現前。根塵識心。應時銷落。
想相為塵。識情為垢。二俱遠離。則汝法眼應時清明。
云何不成無上知覺。
此結示迷常逐斷故有輪迴棄斷守常即成正覺
也。夫聞性不隨生滅如此。然則塵豈可逐。而性豈
可不守哉。以諸眾生。從無始來。逐妄迷真。循此色
聲諸塵。逐念流轉。曾不開悟根中之性。淨而不染。
玅而不縛。常住而無生滅。其起惑如此。既不循根
中所具常性。而流逸奔塵。造諸塵業。由是六趣遷
流。生生流轉。苦果無盡。而惑業苦三。具足無缺矣。
若能棄此生滅。而不奔諸塵。守於真常。而旋根反
照。即所謂脫粘內伏也。即得常光現前。所謂伏歸
元真。發本明耀也。根塵識心。應時銷落。所謂耀性
發明。諸餘五粘。應拔圓脫也。且不特此也。根塵識
心。既已銷盡。到銷落之後。心中純想湛一之體。即
所想湛一之相。更是一種最細難除之塵。而即此
不捨湛一之心。亦是識情。名為法愛。更是一種貼
體難刮之垢。若能於此二俱遠離。粗細塵垢。淨盡
無餘。則汝法眼。當下清明。便是正法眼藏。云何不
成無上知覺乎。葢法眼清明。雖方至於初住。然因
地真正。則果無紓曲。而從初發心。必成正覺矣。至
此湛一亦忘。又何六根之可結哉。喻釋根性斷滅
疑竟。○學人問高城和尚云。和尚夜後無燈時如
何。師曰。悟道之人。常光現前。有甚麼晝夜。學人云
何不見和尚光。師曰。擬將什麼眼見。學人云。世人
現在。同將眼見。師彈指曰。善哉。一切眾生。根塵相
涉。從無始來。認賊為子。至於今日。常被枷鎻。汝將
眼見。意識分別。擬求佛道。即是背却本心。逐念流
<pb n="504"/>
轉。如此之人。對面隔越。
楞嚴說通卷四

<sarticle>楞嚴說通卷之五</sarticle>
巴縣居士了庵劉道開編演
成都沙門離指方　示鑒定
○此下證釋別有結元之疑也。舊註謂此牒前不見
所結云何知解而重問。若是。則無謂之甚。良以上
文明說六為賊媒。自劫家寶。詳示根結之由。解根
之法。何阿難忽又不知六根是結。而勞佛重答耶。
當知阿難已領六根是結。而今更請之結元。即俱
生無明。生死結根也。不知六根當體即是。離此別
無。故佛下答汝欲識知俱生無明。生死結根。惟汝
六根。更無他物是也。
阿難白佛言。世尊。如來雖說第二義門。今觀世間解
結之人。若不知其所結之元。我信是人。終不能解。世
尊。我及會中有學聲聞。亦復如是。從無始際。與諸無
明。俱滅俱生。雖得如是多聞善根。名為出家。猶隔日
瘧。惟願大慈哀愍淪溺。今日身心。云何是結。從何名
解。亦令未來苦難眾生得免輪迴不落三有。作是語
已。普及大眾。五體投地。雨淚翹誠。佇佛如來無上開
示。
此別索生死結元也。阿難白佛言。世尊。如來雖說
第二義門。詳示根結之由。及解根之法。已知六根
是結矣。但不知離此六根。向上還別有深根。以為
結之本元否。我觀世間解結之人。若不知所結之
元。終不能解。豈惟世人。我及會中有學聲聞。亦復
如是。所以然者。我等從無始際。與諸無明。俱滅俱
生。一出母胎。或啼或笑。不待教而自能。謂之無始
虗習。亦名俱生無明。由生至滅。滅而又生。展轉浪
流。常淪生死。我雖得此多聞善根。名為出家。然得
開悟時。暫似解脫。而入塵勞時。依舊被縛。所謂說
時似悟。對境還迷。乍寒乍熱。如隔日瘧。此皆俱生
無明力之所使。惟願大慈。哀愍淪溺。的示今日我
等身心。云何是結之本元。作何法以解之。不惟現
會大眾。普獲利益。亦令未來眾生。得免輪迴三有
之苦。作是語已。（云云）無上開示焉。阿難之意。葢疑
俱生無明。方是生死結根。而為結元也。豈知六根
即是哉。
爾時世尊。憐愍阿難及諸會中諸有學者。亦為未來
一切眾生。為出世因。作將來眼。以閻浮檀紫金光手。
摩阿難頂。即時十方普佛世界六種震動。微塵如來
住世界者。各有寶光。從其頂出。其光同時。於彼世界
來祗陀林。灌如來頂。是諸大眾。得未曾有。於是阿難
及諸大眾。俱聞十方微塵如來異口同音告阿難言。
善哉阿難。汝欲識知俱生無明使汝輪轉生死結根。
唯汝六根。更無他物。汝復欲知無上菩提令汝速證
安樂解脫寂靜玅常。亦汝六根。更非他物。
此諸佛共證六根為解結之元也。爾時世尊。憐愍
阿難大眾。及為未來眾生。為出世因。使之修證有
賴。作將來眼。使之信解不迷。於是以手摩阿難頂。
表以頂法開示也。即時十方世界。六種震動。表六
根將必解除也。十方如來。各有寶光。從有頂出。自
彼世界。來灌如來頂。表此根中玅性。無上頂法。是
十方薄伽梵。一路涅槃門也。是諸大眾。得此希有
之瑞。又聞十方微塵如來。異口同音。而告阿難曰。
善哉。阿難。汝欲識知俱生無明。使汝輪轉生死。而
為結根者乎。即汝當下六根便是。無他物也。葢此
根性。即是俱生無明之元首。固結生死之深根。離
此六根。更無結元耳。且不但只是妄元。仍是真元。
葢罪之魁。而功之首矣。汝復欲知無上菩提。以如
如智。證如如理。令汝速證四德斷果者乎。亦汝當
下六根便是。非他物也。所謂解鈴即是繫鈴人也。
<pb n="505"/>
諸佛同宣如此。可見非一佛之私言。而尤當信受
矣。
阿難雖聞如是法音。心猶未明。稽首白佛。云何令我
生死輪迴安樂玅常。同是六根更非他物。佛告阿難。
根塵同源。縛脫無二。識性虗妄。猶如空華。阿難。由塵
發知。因根有相。相見無性。同於交蘆。（過於常蘆生必二莖交抱而立
單則仆矣。又其體外實內空。今長行惟取交倚不能自立。偈頌則仍取外實內空。以喻根塵。空有俱非也）是
故。汝今知（即內之意根）見（即外之五根）立知即無明本。知見無
見斯即涅槃。無漏真淨。云何是中更容他物。
此細釋結解皆由六根也。阿難雖聞如是法音。心
猶未明。故復請問輪生死。證玅常。云何皆是六根
更無他物。意疑如來常說法相。最要略者。亦有十
八界等。今何惟是六根。而六塵六識。皆不與耶。世
尊抽條引蔓。復與詮註。而告之言。我之獨舉根而
不舉塵者。非遺乎六塵也。良以根之與塵。執相而
觀。則根為內身。而屬有情。塵為外器。而屬無情。似
永異也。然相見二分。皆依自證而起。本惟一心妄
分情器。遡流窮源。仍是一體。惟根塵同源。故縛則
同縛。脫則同脫。而縛脫無二。唯無二。故舉根而塵
在其中矣。所以不舉識者。以識性無源。乃前塵虗
妄相想。猶若空華。了無實體。既非縛結之本。又非
解脫之要。故舉根而識亦在其中矣。六塵既無別
體。六識又極虗無。故諸佛同言結解唯是六根也。
且根塵何由而立乎。阿難。由外六塵。而後發六根
之知。是根託塵而立也。因內六根。而後有六塵之
相。是塵託根而立也。塵離根。固無獨立之自性。根
離塵。亦無獨立之自性。是則相（塵）見（根）二法。交倚
而生。同於交蘆之二莖相抱。單則仆地。不能立矣。
況交蘆外實內空。亦可喻根塵之空有俱非也。夫
根塵既無兩體。是以縛脫但惟在根。是故汝今。若
不達空有俱非之旨。而於有知有見六根之性上。
妄立空有二知。如凡夫迷六根之性為有。二乘晦
六根之性為空。皆立知也。凡夫俱足五住。而長淪
分段。皆迷有以為之本。二乘尚餘第五。而未出變
易。皆晦空以為之本。即此立知。非即無明本乎。若
於知見之根性上。而無空有二見。如凡夫除執有
之見。二乘除偏空之見。皆無見也。凡夫除前四住。
先得有餘涅槃。二乘除第五住。究竟無餘涅槃。即
此無見。非即涅槃無漏真淨乎。知見立知。是結以
根結也。知見離見。是解以根解也。結惟根結。而更
無他物能為結元。解惟根解。而亦無他物能為解
元。云何是結中解中。而可容他物以為本元哉。然
則汝之別請結元者。真為誤矣。○問。此之知見。與
法華知見。及本經圓彰三藏之後所說知見。同耶。
異耶。答更無別法。但泛切不同耳。法華標名。未及
釋義。泛之甚也。斯經金口自釋。圓彰三藏。即佛知
見。亦取眾生本具。非取修證所成。然於眾生現前。
未曾指其具於何處。是猶未的切也。今此處。於眾
生現具六根中性。指出如來知見。方甚為的切而
非泛也。葢以知即內之意根。見即外之五根。而此
根性。既周徧常住。為菩提涅槃元清淨體。而三藏
圓具。非如來知見而何。單傳直指。亦密指於此而
已。○前云因明立所。此云知見立知。立之為害如
此。故有道者。見無所見。知無所知。一法不立。則立
處皆真矣。○宗鏡云。世間生死。出世涅槃。皆從知
見文字所立。若無知見文字。名體本空。於玅明心
中。更有何物。為緣為礙。○瑞鹿遇安禪師。得法於
韶國師。甞閱首楞嚴至此。乃破句讀云。知見立。（句）
知即無明本。知見無。（句）見斯即涅槃。於此有省。有
人語師曰。破句了也。師曰。此是我悟處。畢生不易。
○賀云。知見二字即前文所謂見聞覺知。葢指六
根也。若於知見處。明暗妄形。黏湛發見。流逸奔色。
即此知見。便是無明根本。若於知見處。不隨前塵。
<pb n="506"/>
脫黏內伏。內瑩發光。即此知見。便是涅槃根本。立
知即無明本。故曰輪轉生死。唯汝六根。無見即涅
槃。故曰安樂玅常。亦汝六根。阿難問云何是結。從
何名解。知見立知。即是結也。知見無見。即名解也。
爾時世尊。欲重宣此義。而說偈言。
偈分二科。一祗夜。此云應頌。即頌上長行也。二伽
陀。此云諷頌。不因長行。但諷美而頌之也。
真性有為空。（真淨謂其語倒應云有。為真性空）緣生故如幻。無為無
起滅。不實如空華（即起滅而本無起滅。則二義齊銷圓實義也。對起滅。而立無起滅。則
二皆非實權小義也）。
此頌識性虗妄猶如空華也。法相宗。五位唯識。前
四有為。第五無為。應頌之意若曰。甚矣。根性之為
用大也。若論識耳。有為之識。無真自性。悉是虗妄。
以其仗因托緣而生。故喻之如幻。無為之識。對起
滅而立無起滅。二皆不實。喻若空華。然則識之有
為。與識之無為。二皆非實。我故曰。識性虗妄。猶如
空華也。○賀云。諸註引掌珍論釋此四句。謂雙破
有為無為。玩本文。似與掌珍論不同。葢四句總是
一意。正顯有為即無為耳。有為。通指根塵識。前云
決定棄捐諸有為相。又云汝但不循十二諸有為
相。阿難將謂離此有為之外。別有無為。故疑云何
同是六根更非他物。佛言。汝今分妄分真。總未達
根塵之源耳。源者何。真性是也。以真性觀之。諸有
為法。當體即空。全是無為。所謂性色真空。性空真
色。求起滅不可得。求真妄不可得。求能所不可得。
何必離縛求脫。離結求解。離有為求無為哉。
言妄顯諸真。妄真同二妄。猶非真非真。云何見所見。
中間無實性。是故若交盧。
此頌根塵同源也。夫識性虗妄如此。言妄。則顯諸
真矣。然而對妄所顯之真。二俱成妄。畢竟非真。何
以故。以妄居真外。則妄實有體。反乃不成妄義。如
影有實體。影義不成也。真居妄外。則理不攝事。反
乃不成真義。如鏡不現影。鏡義不成也。二義不成。
故二俱同妄矣。既不成真。是非真也。又不成妄。是
非非真也。對妄顯真。猶非真。非非真。真妄尚無二
體。況能見之根。與所見之塵。云何乃有異源乎。所
以根塵相倚而立。中間無有各自實性。但如交蘆。
有二相而無二體矣。我故曰。根塵同源也。
結解同所因。聖凡無二路。
此頌縛脫無二也。根塵既無二體。所以縛脫惟是
六根。故結則同結。解則同解。結解皆是此根。同所
因也。結則為凡。解則為聖。聖凡皆是此根。無二路
也。然則離六根豈復別有縛脫哉。我故曰。縛脫無
二也。
汝觀交中性。空有二俱非。
此重頌根塵同源也。且根塵二法。喻若交蘆。不但
取其相倚而已。汝觀交蘆之體性。外實內空。適言
其有。其中元空。適言其空。其外元實。以喻根塵。適
言其有。則其體空廓。自在無繫。適言其空。則其用
圓融。周徧法界。葢空有二俱非焉。必極於空有俱
非。而同源之義始盡也。
迷晦即無明。發明便解脫。
此重頌縛脫無二也。惟根塵二法空有俱非如此。
所以凡夫迷六根為有。則失其自在無繫之體。二
乘晦六根為空。則失其徧現互融之用。故俱墮五
住二死。而迷晦即是無明。所謂知見立知。即無明
本也。若翻迷發悟。而不復著有。轉晦成明。而不復
沉空。則遠離五住二死。而發明便是解脫。所謂知
見無見。斯即涅槃無漏真淨也。至是而縛脫無二
之義。尚有餘蘊哉。○祗夜頌上長行竟。
解結因次第。六解一亦亡。根選擇圓通。入流成正覺。
此開後綰巾示倫冥授選根科也。諷頌之意若曰。
夫縛脫既惟是六根矣。根之結也。元有次第。則根
<pb n="507"/>
之解也。亦必因於次第。雖然。非一非六者。根也。若
總解除。尚不名一。六云何成。故六解則一亦亡矣。
然又非於六根而徧解之也。根貴於選。而選根貴
擇最圓通之根。若選而擇焉。而得其所為真圓通
者。則一門深入。從入流忘所。乃至寂滅現前。頓成
無上正覺矣。
陀那（此云執持）微細識。（深隱而非淺顯曰微。精玅而非粗浮曰細）習氣成。瀑流。
真非真恐迷。我常不開演。
此頌六根當體即是八識也。陀那者。第八識受轉
之別名。權小欽仰陀那。而忽慢六根。不知此根性
即是陀那微細之體。我前判二種根本時。即呼根
性為識精明元。職此故也。是則即妄而真矣。然是
陀那所持種子。謂之習氣。以此習種。能引生諸趣。
根身器界。流轉無停。故如瀑流。是則即真而妄矣。
由其即是陀那細識。故真。由其帶持瀑流習氣。故
非真。我若說其為真。其奈帶持種子。妄習不除。眾
生將迷妄為真。未免瀑流漂轉也。我若說其為非
真。其奈體即微細。離此無真。眾生將棄真為妄。未
免向外馳求也。真與非真。二俱難言。是故非時非
機。我寧常秘之而不言。不令眾生墮彼二種之迷
耳。是知此法秘密時乃說之。非常說之法也。
自心取自心。非幻成幻法。不取無非幻。非幻尚不生。
幻法云何立。
此承上科真與非真二俱易迷如此故此憫其迷
而示以出迷之要也。且夫迷雖易迷。悟亦易悟。原
其最初。但因不悟見相二分。惟一自心。而乃誤以
能見之心。妄取所見之境。是自心取自心也。由是
從無人無法。非幻境中。攬塵結根。幻生法相人相。
所謂從非幻而成幻法也。前既妄見攬塵。橫生幻
法。今乃旋根脫塵。不復取着。即此不取工夫。不惟
無幻法也。并非幻亦無之。非幻且無。人法俱空之
境。尚亦不生。而法相人相。種種幻法。豈能存立乎。
苟能了此。則破妄出迷之方。亦甚簡要直捷矣。
是名玅蓮華。金剛王寶覺。
夫此根性法門。眾生現具。如蓮之方華即果。是名
玅蓮華。而為法華之堂奧也。抑此根性法門。最堅
最利。名金剛王寶覺。而為甚深般若也。兼備二經
之尊勝。豈不為諸經之王哉。
如幻三摩提。（此云等持。謂定慧平等任持也）彈指超無學。
又此根性法門。知真本有。達妄本空。無修而修。無
斷而斷。謂之如幻三摩提。而非如權小染實之修
也。由其如幻。故一修一切修。一斷一切斷。而此根
初解。先得人空。已與無學齊等。空性圓明。成法解
脫。即超無學遠矣。何況俱空不生。乃至於無上知
覺乎。
此阿毗達摩。（此云無比法）十方薄伽梵（即如來也）一路涅槃門。
極而論之。此根性教法。非他教法可比。故曰無比
法。而是無比之法。乃三世十方諸佛共由之達道。
直至萬德周融。五住永寂。究竟無餘涅槃。極樂果
地。不過此根中圓湛不生滅性。以為因地門戶而
已。豈有他岐捷徑。別可遵循者哉。夫既為無比教
法。而又與涅槃為門戶。足顯斯經。以無上醍醐為
教相。而非酥酪之可及矣。○不因長行諷美而頌
竟。○證釋別有結元之疑竟。○賀云。當知此偈。總
是發明如幻之意。首提緣生如幻。次明結解俱幻。
然後以自心取自心。結成如幻三摩之意。故次卷
觀世音如幻聞薰云云。可見此偈。已暗選觀音法
門矣。後五十五位真菩提路。又以如幻結之。
○此下綰巾以示倫次也。前偈云。解結因次第。六解
一亦亡。正開此科。故阿難躡此二句作兩節而問。
佛亦作兩節答之。正脉謂喻中六結。實有次第。法
中六根本無次第。故以六結但喻根中豎推之六
重。斯亦有理。然細玩經文。則汝六根亦復如是。分
<pb n="508"/>
明以結喻根。似無容鑿。今斷自六解一亡亦復如
是以上。仍以六結喻六根。由汝無始心性狂亂以
下。兼喻六根中各各具有之六重。庶前後俱不相
悖矣。
於是阿難及諸大眾。聞佛如來無上慈誨祗夜伽陀
雜糅精瑩玅理清徹。心目開朗。歎未曾有。阿難合掌。
頂禮白佛。我今聞佛無遮大悲性淨玅常真實法句。
心猶未達六解一亡舒結倫次。惟垂大慈。再愍斯會
及與將來。施以法音。洗滌沉垢（沉垢即細惑也）。
此因領悟而復請未明也。於是阿難（云云）伽陀。文
如織綿。義若貫珠。而雜糅精瑩。真妄交陳。根塵互
舉。而玅理清徹。但覺心目開明。不復認攀緣為心。
浮根為目矣。歎未曾有。未甞開演者。今始開演矣。
阿難合掌頂禮白佛。我今聞佛知無不言。言無不
了。略無遮護。此皆從大悲心中流出。此根性又淨。
又玅。又常。為最真最實之法句。我心已得領悟矣。
所未達者。六自為六。一自為一。何故六解而一遂
亡乎。結固同結。解亦同解。何故舒之與結。皆有倫
次乎。惟垂大慈（云云）洗滌沉垢焉。
即時。如來於師子座。整涅槃僧。（裏衣也）斂僧伽梨。（大衣也）
攬七寶几。引手於几。取劫波羅天（時分即夜摩天）所奉華巾。
於大眾前。綰成一結。示阿難言。此名何等。阿難大眾。
俱白佛言。此名為結。於是。如來綰疊華巾。又成一結。
重問阿難。此名何等。阿難大眾。又白佛言。此亦名結。
如是倫次綰疊華巾。總成六結。一一結成。皆取手中
所成之結。持問阿難。此名何等。阿難大眾。亦復如是。
次第詶佛。此名為結（疊華西天之帛。價值無量。今天獻尤為貴重可知）。
此先示結有倫次者。欲顯因有六種迷根。而一巾
遂成六結。如明暗發見。動靜發聽等是也。夫言相
並彰。令人易省。即時如來於師子座。整頓裏衣。收
斂大衣。攬七寶之几案。外手於几。取夜摩天所奉
疊華之巾。於大眾前。綰成一結。示阿難言。此名何
等。阿難大眾。俱白佛言。此名為結。於是如來又綰
一結。又如此問。阿難大眾。亦如此答。此亦名結。如
是次第。綰至六結。一一結成。一一持問。阿難大眾。
次第詶答。皆曰此名為結。即示結時。元有倫次顯
然矣。○正脉謂不是橫喻眼耳等六。以彼根結。元
非先眼後耳等。然佛語圓玅。無所不可。即諸先眼
後耳。亦無不可也。
佛告阿難。此疊華巾。先實一條。（此在次二句正脉以為倒亂。恐是譯寫之
誤故正之）我初綰巾。汝名為結。（此是首二句）第二第三。云何汝
曹復名為結。阿難白佛言。世尊。此寶疊華。緝績成巾。
雖本一體。如我思惟。如來一綰得一結名。若百綰成。
終名百結。何況此中祗有六結。終不至七。亦不停五。
云何如來祗許初時。第二第三。不名為結。
一巾。喻業識也。六結。喻六根也。一巾應成一結。何
故成六。故佛又反詰云。此疊華巾。先實一條耳。我
初綰成一結。汝名為結矣。至於第二第三。云何亦
名為結。若是乎巾一而結多耶。阿難答言。世尊。此
疊華寶巾。緝績所成。雖是一條。本無多體。然我思
維。一綰而得一結。若百綰。即名百結矣。今此巾祗
有六結。多不至七。少不停五。明明六結。非屬強名。
云何如來祗許初結為結。而第二第三。即不名結
耶。此科詰問。要令阿難答出巾體是一。因結成六。
以顯六結全是一巾所成也。
佛告阿難。此寶華巾。汝知此巾元止一條。我六綰時。
名有六結。汝審觀察。巾體是同。因結有異。於意云何。
初綰結成。名為第一。如是乃至第六結生。我今欲將
第六結名成第一不。不也世尊。六結若存。斯第六名。
終非第一。縱我歷生。盡其明辨。如何令是六結亂名。
佛言如是。六結不同。循顧本因。一巾所造。令其雜亂。
終不得成。則汝六根。亦復如是。畢竟同中。生畢竟異。
此亦故問反激令其自辨可不也。佛告阿難。此寶
<pb n="509"/>
華巾。汝既知其元是一條。因我六綰而有六結矣。
汝又詳審觀察。未結之先。巾體是同。一相不立。六
相何有。既結之後。因結有異。六相定別。一相奚存。
於汝意下云何。因初綰而名第一。至六綰而名第
六。我今欲將第六以當第一。如將意根作眼根用。
如是得不。世尊以性中相知。故難其可能以六成
一也。阿難答言。不也。世尊。六結現存。斯名第六。終
非第一。縱竭我歷生聰明才辨。亦不能令此六結
錯亂而名。尊者以用中相背。故答六結不可亂名
也。佛迎而許之云。汝言如是。六結雖然不同。若還
顧本因。元是一巾所造。但一既成六。一不可見。六
不可亂。令其雜亂。終不得成。則汝現前六根。亦復
如是。未結之先。元是一體。本無異同。既結之後。各
有界限分隔。則意不可為眼用。眼不可為意用。從
畢竟同中。而生畢竟異。葢真心本體。一相尚不可
得。六結豈可得哉。所謂畢竟同也。及其從真起妄。
而六結已成。則其序尚不可亂。而其六豈能暫忘
哉。所謂成畢竟異也。○正脉謂六結喻竪出六層。
於同異二字。終說不去。葢一動。二靜。三聞。四覺。五
空。六滅。只可云次第。不可云同異也。
佛告阿難。汝必嫌此六結不成。願樂一成。復云何得。
阿難言。此結若存。是非鋒起。於中自生此結非彼彼
結非此。如來今日。若總解除。結若不生。則無彼此。（六根
方可言彼此。若喻竪推六重豈可分彼此耶）尚不名一。六云何成。佛言。六
解一亡。亦復如是。
此復審以明六解一亡也。佛告阿難。我綰華巾成
結。汝必嫌之而不欲其成六結。惟願其還成一巾
者。用何籌策。方可得成。阿難言。六結若存。則彼此
各有定位。復有定名。若以六作一。則諍論鋒起。決
不可得。以此結非彼結。彼結非此結故也。如來今
日。若將六結一總解除。既無有結。即無彼此。彼此
既無。即一尚不可得。而況六乎。佛即就喻以印之
云。所謂六解一亡。亦如此耳。葢六根全體是箇識
精。由粘妄發光。故在眼名見。在耳名聞等。故六根
解而識精空。猶六結解而一巾空也。然一亡。亦非
並其真體而失之。但是不對乎六結。自不立乎一
真而已。○答六解一亡竟。
由汝無始心性狂亂。知見妄發。發妄不息。勞見發塵。
如勞目睛則有狂華。於湛精明。無因亂起一切世間
山河大地。生死涅槃。皆即狂勞。顛倒華相。
此答舒結倫次之問而先示結生次第也。夫六根
雖同六結。而六根中。又各具六重結相。由汝無始
以來。玅明本覺心性。橫起無明為狂。無明所生三
細為亂。此即第一結成。圓通中。當於滅結也。於是
知見妄發。見法實有。乃法執位。即二三結成。圓通
中。當於空覺二結也。於是發妄不息。勞見發塵。見
我及我所。乃人執位。餘三結成。圓通中。勞見即當
根結。發塵即當動靜二結也。所謂勞見發塵者。譬
如勞目之睛。則見狂華。於湛精明中。無因亂起。可
見一切世間山河大地。諸有為相。生死涅槃。諸有
為法。皆是心性狂勞中顛倒亂起之華相而已。豈
有真哉。由六根中。各各具此六重。故從真起妄。自
細向粗。而結之倫次。歷然可見矣。○此涅槃。對生
死而立。即二乘執相見為無。而墮法見者。張拙謂
涅槃生死等空華。正謂此也。
阿難言。此勞同結。云何解除。如來以手將所結巾。偏
掣其左。問阿難言。如是解不。不也世尊。旋復以手偏
掣右邊。又問阿難。如是解不。不也世尊。佛告阿難。我
今以手左右各牽。竟不能解。汝設方便。云何解成。阿
難白佛言。當於結心解即分散。佛告阿難。如是如是。
若欲解除。當於結心。
此復問解結之方而密示其要也。阿難問言。此勞
見發塵之勞。即是一巾所成之結。不知用何等工
<pb n="510"/>
夫。方得解除。如來以手將所結巾。偏掣其左。問云。
如是解不。曰不也。世尊。此譬凡夫之滯六根為有。
而長淪生死。豈能解根也。旋復以手偏牽右邊。又
問如是解不。曰不也。世尊。此譬二乘之觀六根為
空。而永晦涅槃。安得圓通也。葢空有二執。皆是以
結去結。盡屬偏邪。俱不能解。於是佛告阿難。我今
左右各牽。既不能解。汝有何方便。方可解得。阿難
答云。世尊。當從結心下手。解即分散矣。所謂從命
根下一刀。千了百當是也。向後二十五聖。無非從
結心下手。以破除識陰。故皆證圓通耳。佛印之云。
如是。如是。若要解結。信非結心不可。夫結心雖譬
中道。然非兼彼空有。合成中道。亦非離彼空有。別
立中道。乃是悟此根性。體自在而無繫。本不屬有。
不迷為有而已。更不勞於觀空破有也。達此根性。
用徧現而互融。本不屬空。不晦為空而已。更不勞
於觀有破空也。如後耳根圓通既不執有。亦不觀
空。惟一反聞。忘塵頓入。由是而二空漸證。玅體現。
而有自破也。俱空不生。大用起。而空自離也。是則
反聞自性。即是結心。雙超空有之中道矣。前人不
達。強以別安三觀。其說支離。真蛇足哉。○諸家以
斷常為左右。中道為結心。詳前後文。都無此意。蓮
師曰。左右者。解於結之末也。故勞而無功。結心者。
解於結之本也。故逸而有成。良由虗妄狂心。迷而
取境。因此成結。此結心也。若不於結心中解。其餘
解法。左之右之。舍一取一。莫能得也。則所謂斷常
空有等種種諸法。亦攝盡矣。
阿難。我說佛法從因緣生。非取世間和合粗相。如來
發明世出世法。知其本因隨所緣出。如是乃至。恒沙
界外一滴之雨。亦知頭數。現前種種。松直棘曲。鵠白
烏玄。皆了元由。是故阿難。隨汝心中。選擇六根。根結
若除。塵相自滅。諸妄銷亡。不真何待。
此激其欲從結心必選圓根為發悟之緣也。阿難。
我前此痛斥因緣矣。然而佛法未甞不從因緣生。
但我所說之因緣。非取世間四緣和合而生識。三
緣和合而生人。二緣和合而生物之類。今說因緣。
是欲揀選圓根。一門深入。發明大事因緣也。然我
觀察六凡四聖。世間出世間法。一一知其本因。皆
從緣出。如六凡以善惡不動業為因。以趣生時所
見憎愛二境為緣。四聖以多生積薰諸乘教理為
因。以所遇善知識開導為緣。如是乃至極難知者。
如恒沙界外雨滴。皆知其數。現前松直棘曲。鵠白
烏玄。皆了緣由。佛智如此。則所說解法。決無差謬。
所許證取。決不賺誤。是故阿難。汝當確信選根從
六根中。選一圓根。一門深入。根結若除。塵相自滅。
即五根應拔圓脫也。諸妄鎖亡。不真何待。即云何
不成無上知覺也。舍選根而求結心。吾不知之矣。
阿難。我今問汝。此劫波羅巾。六結現前。同時解縈。得
同除不。不也世尊。是結本以次第綰生。今日當須次
第而解。六結同體。結不同時。則結解時。云何同除。佛
言。六根解除亦復如是。
此明解有倫次也。阿難。我今問汝。此巾六結現前。
我將同時解其縈繫。可得應手同除。不須次第不。
阿難言。不也。世尊。是結本以自一至六。次第綰生。
今欲解之。亦當自一至六。次第而解。何也。六結雖
同巾體。而綰結元不同時。則佛言同除。無有是處。
佛言。六根解除。亦復如是。葢六根之結。雖非先眼
後耳。先鼻後舌等。然六根中。各各具有六重結相。
則未甞無次第也。既有次第。而解欲同除。可乎哉。
○蓮師曰。結解次第。非眼結解已。次解耳結。次解
鼻結之謂也。六結不能一時齊解。必須一根先解。
次五根任運而解也。六根解除亦復如是。當屬上
文。此根初解以下。別是一意。上明解結次第。下明
結解所得之功能也。
<pb n="511"/>
此根初解。先得人空。空性圓明。成法解脫。解脫法已。
俱空不生。是名菩薩從三摩地得無生忍。
以解之次第言之。根之結也。由心性狂亂。以至勞
見發塵。自細向粗。以順而成。則根之解也。由勞見
發塵。以遡心性狂亂。由粗反細。以逆而銷。是以此
根初解。先得人空。葢初忘動塵。（入流忘所）為除第六結。
次忘靜塵。（動靜不生）除第五結。此當須陀洹果。斷於我
執分別即見惑也。次盡聞根。（聞所聞盡）除第四結。此當
後三果。斷於我執俱生。即思惑也。既得人空。則人
執已除。而所謂勞見發塵。一切世間生死俱盡矣。
由是空性圓明。成法解脫。先捨智愛。（覺所覺空）即斷法
執分別。為除第三結。次捨理愛。（空所空滅）即斷法執俱
生。為除第二結。葢空人而不空法。但得空之少分。
而非圓明。故法解脫位。方得圓明。既法執已除。則
所謂知見妄發。出世間涅槃俱盡矣。由是解脫法
已。俱空不生。由證人空。則分別俱生二種我見不
起。由證法空。則分別俱生二種法見亦亡。然雖證
二空。尚有二空相在。此復空其二空。故曰俱空不
生。（生滅既滅寂滅現前）為除第一結。而所謂心性狂亂者俱
盡。山河大地。應念化成無上知覺。此其時矣。解結
至此。是名菩薩從三摩地之玅因。得無生忍之玅
果。菩薩住此忍中。不見有少法生。不見有少法滅。
故謂之無生忍。而入發心住也。汝問舒結倫次。其
序如此。而六解一亡。亦無餘蘊矣。○鍾云。得人空
者。於我無著。破煩惱障也。空性圓明。成法解脫。則
破所知障。得法空矣。俱空者。人法俱空。而俱空亦
空。是從正受得無生忍矣。如澄濁水。沙土自沉。此
之謂也。人空法空。六根之人法也。根根有人法二
執亦根根有人法二空。雖有先後。法爾如然。無先
後中之先後也。○此正結心解除之實也。譬如有
人。本因元氣受傷。標現寒熱二症。愚者或服熱藥。
或服寒藥。皆不能愈。智者不用熱藥。亦不用寒藥。
但用直扶元氣之藥。則此病初愈。先退熱症。熱症
平復。寒症亦除。寒熱除已。調理亦忘。法中根性被
縛。如元氣受傷也。空有二執俱結。如標現寒熱二
症也。凡小用空有二邊。皆不能解。如愚人服寒熱
二藥。皆不能愈也。今經令不著空有。如不用寒熱
二藥也。惟令旋根脫塵。如惟用直扶元氣之藥也。
此根初解。先得人空。如此病初愈。先除熱症也。空
性圓明。成法解脫。如熱病平復。寒病亦除也。解脫
法已。俱空不生。如寒熱除已。調理亦忘也。○答舒
結倫次竟。
阿難及諸大眾。蒙佛開示。慧（即始覺）覺（即本覺）圓通（即六根互
用）得無疑惑。一時合掌。頂禮雙足。而白佛言。我等今
日。身心皎然。快得無礙。雖復悟知一六亡義。然猶未
達圓通本根。世尊。我輩飄零。積劫孤露。何心何慮。預
佛天倫。如失乳兒忽遇慈母。若復因此際會道成。所
得密言。還同本悟。則與未聞。無有差別。惟垂大悲。惠
我秘嚴。成就如來最後開示。作是語已。五體投地。退
藏密機。冀佛冥授。
此正請圓通本根為入華屋之門也。阿難及諸大
眾。蒙佛開示。於慧覺圓通之理。雖未豁然而證。實
亦決定分明。了無疑惑矣。於是合掌頂禮。而白佛
言。我等今日。由悟六解。故身無礙。一亡。故心無礙。
然雖悟知六解一亡。實猶未達六根中。誰為圓通
本根。而為我所當選用者。世尊。我輩飄零。流轉諸
趣。積劫以來。無師導引而孤。無德庇身而露。何心
何慮。為佛之弟。預佛天倫。於流轉時。忽霑法乳。如
失乳兒。忽遇慈母。自慶出於望外。若復因此際遇。
得成聖果。不負為如來之弟。今我雖得如來開示
密語。猶是多聞記持。非己智分。還同數他家寶。未
有一毫新證。實與未聞之時。無有差別。惟願垂大
慈悲。惠我秘密玅嚴。成就如來最後開示。究竟全
<pb n="512"/>
分之慈誨。作是語已。五體投地。即起默聽。退藏於
密。冀佛冥授。葢望佛的指一門。令得深入也。曰冥
授者。意含不必佛說也。是則大權施設之宜。師資
簧鼓之意。於茲備見之矣。
爾時世尊。普告眾中諸大菩薩及諸漏盡大阿羅漢。
汝等菩薩及阿羅漢。生我法中。得成無學。（菩薩亦稱無學者。誌
公云。不起絲毫修學心。無相光中常自在。是菩薩無學之明証也）吾今問汝。最初發
心。悟十八界（不言七大者。六塵攝前五大。根識攝後二大也）誰為圓通。從何
方便。入三摩地。
此令二十五聖各陳圓通以答阿難之請也。爾時
世尊。不復自言。但告會中諸大菩薩。大阿羅漢云。
汝等生於我法之中。勤苦修行。得到無學田地。吾
今問汝。最初從那一法上。發菩提心。悟此十八界
中。誰為圓通。從何方便。入三摩地。汝當盡言無隱。
我將擇而取焉。○問。此下各陳圓通。與宗門見色
聞聲入道者。同耶。異耶。答。不盡同。而亦不盡異也。
宗門人。據現生悟處。未必是彼修習法門。如靈雲
豈以桃華為修門耶。但是參究疑情。逼拶功極。忽
於見色處。瞥的透露而已。今四諦不淨。甞藥觀法。
多是所修法門。功久證入。若此。則未敢言同也。然
宗門人。亦有差別因緣。具眼師家。能預知之。如緣
在聲處。決不於色處悟。乃至於人於經。棒喝言句
等。皆各一定。不得錯亂。推其過去。未必不是彼熟
習使然也。不然。則師家何預知之。若此。則與諸聖。
亦未敢言異也。惟香嚴䟦陀等。聞香覺觸等。似一
時忽然之事。則與宗門現生之悟相似耳。智者審
之。○鍾疏云。二十五聖證圓通處。頭頭拈來。頭頭
皆是。其著眼下手。不知從何悟入。從何透出。不待
證果之後。即因地已極圓通矣。宗門一派。分明是
諸老逗出。○又云。但言十八。則已攝七。故前云。十
方如來。於十八界。一一修行。皆得圓滿無上菩提。
又此十八。只是六根。而各開根境識三。則但言六。
其義亦周。故前文云。令汝生死輪轉。安樂玅常。同
是六根。更非他物。
憍陳那（此云火器）五比丘。即從座起。頂禮佛足。而白佛言。
我在鹿苑。及於鷄園。（皆古帝王養畜之地）觀見如來最初成道。
於佛音聲。悟明四諦。佛問比丘。我初稱解。如來印我。
名阿若多。（此云解）玅音密圓。我於音聲。得阿羅漢。佛問
圓通。如我所證。音聲為上。
此陳聲塵悟入也。爾時憍陳那五比丘。即從座起
頂禮佛足。而白佛言。我昔棄佛。在於鹿苑鷄園。各
自修行。及佛成道。先來度我。故我觀見如來最初
成道。佛為我等。三轉四諦。皆借音聲。我等悟明四
諦。亦賴音聲。佛問比丘。誰得悟者。惟我最先解悟。
故如來即以解名印證於我。且佛以一音說法。眾
生隨類得解。當說四諦時。實行聲聞。但領生滅之
旨。而玅音密圓。徹於無作四諦。惟我密發深解。證
圓實理。即音聲而悟入無聲三昧。得大乘阿羅漢。
今佛問圓通。如我所證。音聲為上。此方真教體。清
淨在音聞。故集經者。以陳那為始。而觀音為終也。
○如來藏玅音。即音之實相密圓者。密悟圓理也。
四諦。苦集滅道也。
優婆尼沙陀（此云近少亦云色性謂微塵是色之少分故）即從座起。頂禮
佛足。而白佛言。我亦觀佛最初成道。觀不淨相。生大
厭離。悟諸色性。以從不淨白骨微塵歸於虗空。空色
二無。成無學道。如來印我。名離沙陀。塵色既淨。玅色
密圓。我從色相。得阿羅漢。佛問圓通。如我所證。色因
為上。
此因色塵悟入也。優婆尼沙陀（云云）白佛言。我亦
觀佛最初成道。因多貪慾。佛令作九想觀以治之。
觀此身內。有三十六物。外則九孔。惡露常流。從生
至死。終無一淨。轉好心而成惡心。生大厭離。悟諸
色性。始從不淨。歸於白骨微塵。畢竟是空。以色為
<pb n="513"/>
病。以空為藥。既歸於空。則病愈藥除。空色二無。忽
然證入。成無學道。如來印我。即名色性。於是相盡
性現。普觀諸色皆是佛色。皆即如來藏心。周徧法
界。密而且圓。是故我從色相。得阿羅漢。佛問圓通。
如我所證。色因為上。葢佛法從因緣生。而我以色
為入圓之因也。○九想者。一肨脹想。二青瘀想。三
壞想。四血塗漫想。五膿爛想。六蟲噉想。七散想。八
骨想。九燒想也。
香嚴童子。即從座起。頂禮佛足。而白佛言。我聞如來
教我諦觀諸有為相。我時辭佛。宴晦清齋。見諸比丘
燒沉水香。香氣寂然。來入鼻中。我觀此氣。非木非空。
非煙非火。去無所著。來無所從。由是意銷。發明無漏。
如來印我。得香嚴號。塵氣倐滅。玅香密圓。我從香嚴。
得阿羅漢。佛問圓通。如我所證。香嚴為上（以玅香莊嚴法身故
號香嚴）。
此因香塵悟入也。香嚴童子。（云云）白佛言。昔者我
承如來教我於一切處。諦觀根塵識等。諸有為相。
我時辭佛。宴坐晦息。於清齋之中。但見諸比丘燒
沉水香。香氣寂然。來入鼻中。夫香亦有為中一法
也。我即諦觀此氣。非木也。而不從自出。非煙火也。
而不從他出。非和合也。而不從共出。非空也。而不
從無因出。四性皆無。倐聚倐散。去無所著。或斷或
續。來無所從。由是意銷。入無分別發明無漏。達熾
然香體。即如來藏心。故如來印我。得香嚴號。從此
相盡性現。塵氣倐滅。玅香密圓。一切香。皆是法身
香。我從香嚴得阿羅漢。佛問圓通。即我所證。香嚴
為上。○此與䟦陀。酷似宗門悟處。而尚多假於分
別。宗家未必若是。然宗家悟後。見諦雖同。而證之
淺深。隨於宿根。實不可定。此之諸聖。洞見藏心。亦
無不同。而初心證位。定在七信以上。通於初住。是
證亦同也。不然。則不可同語圓通位矣。後皆放此。
藥王藥上二法王子。并在會中五百梵天。即從座起。
頂禮佛足。而白佛言。我無始劫。為世良醫。口中甞此
娑婆世界草木金石。名數凡有十萬八千。如是悉知
苦醋鹹淡甘辛等味。并諸和合。俱生變異。是冷是熱。
有毒無毒。悉能徧知。承事如來。了知味性非空非有
非即身心。非離身心。分別味因。從是開悟。蒙佛如來
印我昆季藥王藥上二菩薩名。今於會中為法王子。
因味覺明。位登菩薩。佛問圓通。如我所證味因為上。
此因味塵悟入也。藥王藥上二法王子。（云云）而白
佛言。我從無始劫來。為世良醫。口中甞此世間諸
味。名數凡有十萬八千。悉知其五味之味。與無味
之淡。并眾味共成之和合。直爾采用之俱生。修煉
炮炙之變異。其中或冷或熱。有毒無毒。悉能徧知。
承事如來。宿習不忘。即從味處觀察。了知味性。舌
與藥觸。熾然味現。故非空。雖觸舌現。實無形相。故
非有。舌即身也。舌識即心也。諸藥不來。則舌與識。
不自現於苦等。故非即身心。舌識不甞。諸藥豈能
自現苦等。故非離身心。分別味因。一一追究味因
何有。忽爾悟得熾然諸味。元不從於諸藥及與身
心。本如來藏玅真如性。蒙佛如來。印我兄弟為藥
王藥上二菩薩名。葢如來塵劫為我導師。如是印
我。故我今於會中。為法王子。約初發悟時。但因味
覺明。藏心開悟。以至位登菩薩。雖復高證。元不改
其初名也。佛問圓通。如我所證。味因為上。
䟦陀婆羅。并其同伴十六開士。即從座起。頂禮佛足。
而白佛言。我等先於威音王佛。聞法出家。於浴僧時。
隨例入室。忽悟水因。既不洗塵。亦不洗體。中間安然。
得無所有。宿習無忘。乃至今時。從佛出家。令得無學。
彼佛名我䟦陀婆羅。（賢守亦云賢護）玅觸宣明。成佛子住。佛
問圓通。如我所證。觸因為上。
此因觸塵悟入也。䟦陀婆羅并其同伴（云云）白佛
言。我等先於威音王佛時。聞法出家。遇隨僧浴。忽
<pb n="514"/>
悟水因。當沐浴時。以身觸水。以水觸身。中間熾然
冷煖觸現。由是追究此觸。因何而有。若言因洗塵
垢而有耶。則塵本無情。何能現觸。是不因洗塵而
現觸也。若言因洗勝義根之覺體而有耶。則覺知
之體。非洗可著。是亦不因洗體而現觸也。推塵推
體。兩楹中間。安然自在。得無所有。達此觸塵。杳無
來處。從此悟入玅真如性。故在威音時。已得見諦。
今從佛化。又得無學。昔為初心。今證深位。彼佛名
我䟦陀婆羅。從此一觸。則觸處道場。觸目菩提。而
玅觸宣明。證於初住。佛問圓通。如我所證。觸因為
上。○水因者。即水為導悟之因也。此科當勿迷於
論觸。葢觸之為塵。以身根而合色塵。中間覺其冷
煖澁滑者。是其相也。○蓮師曰。塵體二字。眾說不
一。不足深辨。只重悟水因耳。此水洗塵乎。塵自無
體。何塵被洗。此水洗體乎。體屬四大。四大本空。何
體被洗。外塵內體。內外既無。安有中間。為水洗者。
夫觸之為義。以水與我交涉而得名。今皆無之。觸
果安在。無觸而觸。觸實無觸。非因非緣。及與自然。
本如來藏玅真如性。故曰玅觸宣明也。雖然。此亦
義解。將此當悟。尚未。尚未。
摩訶迦葉（大飲光）及紫金光比丘尼等。即從座起。頂禮
佛足。而白佛言。我於往劫。於此界中。有佛出世。名日
月燈。我得親近。聞法修學。佛滅度後。供養舍利。然燈
續明。以紫金光。塗佛形像。自爾以來。世世生生。身常
圓滿紫金光聚。此紫金光比丘尼等。即我眷屬。同時
發心。我觀世間六塵變壞。（法塵為總。前五為別。葢觀前五塵謝落影子兼總別
而稱六也）惟以空寂。修於滅盡。身心乃能度百千劫。猶如
彈指。（今持金襽袈裟。於鷄足山入定。待彌勒下生。此其證也）我以空法。成阿羅
漢。世尊說我頭陀為最。（頭陀此云抖擻。以能抖擻法塵也）玅法開明。
銷滅諸漏。佛問圓通。如我所證。法因為上。
此因法塵悟入也。摩訶迦葉（云云）而白佛言。我於
往劫。值日月燈佛。聞其法而修學之。此佛滅後。我
則供養舍利。然燈以繼續光明。常以紫光之金。塗
佛形像。以此二種勝因。故感歷劫紫金身光。袒衣
吞日。此紫金光比丘尼等。乃我眷屬。與我同時發
心者。故身光亦同也。我觀世間總別六塵。託意識
暫現。剎那剎那。念念生滅。厭此變壞。加修空觀。入
滅盡定。此定能滅意根。空法塵。定深。則身心不動。
忘處忘時。甚久同暫。度百千劫。猶如彈指。我以空
法。觀破法塵。相盡性現。悟入藏心。成阿羅漢。以能
抖擻法塵故。世尊說我頭陀為最。惟其不縛於塵。
故六塵皆玅。徧一切處。頭頭皆是入路。動作施為。
無非佛事。華飛釧動。並可棲神。法融藏心。故玅開
明。藏心既入。永無漏落。故銷滅諸漏。此果之實也。
佛問圓通。如我所證。法因為上。○六塵圓通竟。
○此下陳五根圓通也。六根缺一者。留耳根為殿後。
所以當此方之機也。兼詳五根。四中俱有旋反字
面。以根性法門。均是旋根脫塵之旨。塵識不然。細
玩可見。
阿那律陀（此云無貧。亦云如意。乃白飯王之子。佛之堂弟。過去以一飯施辟支佛。感九十一劫
受如意樂也）即從座起。頂禮佛足。而白佛言。我初出家。常
樂睡眠。如來訶我。為畜生類。（咄咄胡為睡。螺螄蚌蛤類。一睡一千年。不聞佛
名字）我聞佛訶。啼泣自責。七日不眠。失其雙目。世尊示
我樂見（即旋見忘塵）照明（即發本明耀）金剛三昧（天眼現前如金剛。堅固不
可破壞。非如肉眼易破壞也）我不因眼。觀見十方。精真洞然（即如來藏
心發本明耀心眼洞開也）如觀掌果。如來印我。成阿羅漢。（佛既開本。均屬
內秘。凡所修證何法不圓）佛問圓通。如我所證。旋見循元。斯為第
一。
此因眼根悟入也。阿那律陀（云云）失其雙目。幸世
尊示我以樂見照明。金剛三昧。此全是反見見自
性之功夫。由修此三昧得天眼通。以蒲桃朵而換
天眼。於是明不循根。寄根明發。不假肉眼。觀見一
佛世界。精真洞然。如觀掌果。此則位齊初果。如是
<pb n="515"/>
漸增。見所見盡。則位齊七信四果。故如來印我。成
阿羅漢。佛問圓通。如我所證。反其見以見性。曰旋
見。不循塵而循根。曰循元。旋見循元。斯為第一方
便而已矣。○樂見照明。略似修淨土之作日觀。目
雖不見。而以心目樂見。樂見之極。忽得照明也。不
失不壞。故名金剛。
周利盤特迦（此云繼道。亦云蛇奴。即誦帚比丘也）即從座起。頂禮佛足。
而白佛言。我闕誦持。無多聞性。最初值佛。聞法出家。
憶持如來一句伽陀。於一百日。得前遺後。得後遺前。
佛愍我愚。教我安居調出入息。我時觀息。微細（得定則微
細）窮盡（定深則窮盡）生（初起曰生）住（不斷曰住）異（漸微曰異）滅（已斷曰滅諸行
（即四相遷流也）剎那。（最短也）其心豁然。得大無礙。乃至漏盡。成
阿羅漢。住佛座下。印成無學。佛問圓通。如我所證。反
息循空。斯為第一。
此因鼻根悟入也。周利槃特迦（云云）白佛言。我昔
過去。為大法師。秘吝佛法。不肯教人。感愚鈍報。闕
於記持。無多聞性。以宿善故。最初值佛。聞法出家。
如來以苕帚二字。當一句伽陀。使我憶持。於一百
日中。得苕忘帚。得帚忘苕。佛乃愍我曰。此人之愚
也。遠因雖本於暗鈍。近緣亦由於雜亂。遂設方便。
教我安居。端坐而數息焉。初數漸調。心息相依。心
漸微而息亦漸細。我又默默返觀。於息微細處。又
窮其生住異滅。乃至推窮一念復具九十剎那。一
剎那復具九百生滅。如此專力既久。向冷裏。一
粒豆[焊-干+恭]。便得心息兩忘。豁然虗通。得大無礙。所謂
一息不存。道將來契也。從此漏盡。成阿羅漢。住佛
座下。印成無學。佛問圓通。如我所證。惟是反窮氣
息。至極細處。亦歸於空。意所謂圓通者。斯為第一。
而無復有加耳。○昔莫將尚書。謁南堂靜禪師。咨
決心要。堂使其好處提撕。適入廁。聞穢氣。急以手
掩鼻。遂有省。乃呈偈云。從來姿韻愛風流。幾笑時
人向外求。萬別千差無覓處。得來元在鼻尖頭。此
亦從氣息邊。打失鼻孔也。○調息興數息不同。天
台止觀。離風氣喘等。而幽綿自在。調息也。數出不
數入。雙數則病。數息也。
憍梵鉢提（此云牛呞）即從座起。頂禮佛足。而白佛言。我有
口業。於過去劫。輕弄沙門。世世生生。有牛呞病。如來
示我一味清淨心地法門。（賜之數珠教嘗念佛）我得滅心入三
摩地。觀味之知。非體非物。應念得超世間諸漏。內脫
身心。外遺世界。遠離三有。如鳥出籠。離垢消塵。法眼
清淨（想相為塵識情為垢。二俱遠離。則汝法眼。應時清明。即此意也）成阿羅漢。如來
親印登無學道。佛問圓通。如我所證。還味旋知。斯為
第一。
此因舌根悟入也。憍梵鉢提（云云）白佛言。我昔過
去。因見老僧無齒而食。笑其似牛。故世世生生。感
生牛舌。甞如牛之虗噍。輕弄之報如此。幸遇如來。
為我遮謗。賜我數珠念佛。斷諸雜緣。純一淨念。是
為一味清淨心地法門。既教其止散入寂。故我得
滅心。先入念佛三昧。又教其從寂起照。故我觀察
甞味知性。非從根體。亦非從物味。良以外味不來。
根不自甞。故非體。舌不觸知。物不自味。故非物。非
體非物。應念之間。忽然悟入。本是如來藏性。頓超
諸漏。如日出霜消。於是內脫身心。解根脫縛。外遺
世界。超越器界。達三有本空而遠離之。更無依正
纏縛。如鳥出籠。所向無礙。離垢銷塵。法眼清淨。宛
然信滿入住。成阿羅漢。如來親印。登無學道。非同
小乘之果矣。佛問圓通。如我所證。還味旋知。味有
多種。知無兩般。反觀甞性。悟入藏心。斯為第一。
畢陵伽婆蹉（此云餘習。宿有尊貴習氣。如罵河神為婢是也）即從座起。頂禮
佛足。而白佛言。我初發心。從佛入道。數聞如來說諸
世間不可樂事。乞食城中。心思法門。（法門即苦諦也）不覺路
中毒刺傷足。舉身疼痛。我念有知。知此深痛。雖覺覺
痛。覺清淨心。無痛痛覺。我又思惟。如是一身寧有雙
<pb n="516"/>
覺。攝念未久。身心忽空。三七日中。諸漏虗盡。成阿羅
漢。得親印記發明無學。佛問圓通。如我所證。純覺遺
身。斯為第一。
此因身根悟入也。畢陵伽婆蹉（云云）白佛言。我初
發心。從佛出家。數聞如來說四諦中苦諦。如三苦
四苦八苦等。俄而乞食城中。心思此苦諦法門。不
覺路中毒刺傷足。毒延於身。舉身疼痛。因念不可
樂事。遂觸不可樂境。亦碎啄同時也。我念先有知
痛之知。方能知此深痛。正當知此深痛時。不為痛
轉。即便觀察此知痛者。即是身覺。覺有深痛。而我
本覺清淨心體。痛所不及。實無有痛。能痛此覺心
者。如是詳思。正痛之時。有知痛之覺。有痛所不及
之覺。豈此一身。寧有雙覺。身既是一。覺豈有二。所
謂一則真。二則妄也。如此推窮。攝念一處。惟隨順
無痛清淨之真覺。而不復隨順知痛之妄覺。攝念
之極。真純妄絕。未久之間。身覺俱忘。三七日中。漏
心都盡。藏性現前。而欲有無明。了不可得。位齊四
果七信。成阿羅漢。得親印記。發明無學。宛然信滿
入住矣。佛問圓通。如我所證。唯一圓融清淨寶覺。
更無身相。斯為第一。○宗家如臨濟三問。而三次
遭棒。庶幾純覺遺身。從痛處得入者。○鍾云。木石
無知。故刀割香塗。了無所覺。我惟有知。故知此痛。
身空。故無痛者。心空。故無覺痛者。純覺遺身。身心
俱遺。不言心者。省文也。
須菩提。即從座起。頂禮佛足。而白佛言。我曠劫來。心
得無礙。自憶受生。如恒河沙。初在母胎。即知空寂。如
是乃至十方成空。亦令眾生證得空性。蒙如來發明
性覺真空。空性圓明。得阿羅漢。頓入如來寶明空海。
同佛知見。印成無學。解脫性空。我為無上。佛問圓通。
如我所證。諸相入非。非所非盡。旋法歸無。斯為第一。
此因意根悟入也。須菩提（云云）白佛言。我曠遠劫
來。已證空性。心得無礙。無隔陰之昏。出胎之昧。自
憶受生。如恒河沙之多。當初在母胎時。即知五蘊
皆空。生體了不可得。此正報空也。自母身外。洎山
河大地。悉同空寂。此依報空也。此猶屬於自空也。
及至出胎。廣化眾生。同悟空理。各各證得空性。則
具足二利矣。宿因已是如此。又蒙如來。為我發明
性覺真空。性空真覺之理。知此空性圓明。清淨本
然。周徧法界。由證此覺。得阿羅漢。頓入如來寶明
空海。與如來把手共行。此即寂同於佛矣。又得同
佛知見。如前圓彰三藏。所謂大智慧光明者。此則
照同於佛矣。於是如來印我。成此無學。人法俱空。
一切解脫。所證空理。乃一真本有。真空不空之性
體。窮盡空理。更無加尚。佛問圓通。如我所證。自我
相。人相。眾生相。壽者相。及與法相。皆入於非相。而
能非與所非俱盡。初以空。空諸相。而人法雙空。次
以空。空其空相。而藥病雙除。唯旋此心法。（即意根中知性
非法塵也）歸畢竟空。斯為第一。所謂諸行無常一切空。
即是如來大圓覺也。○別經明須菩提。乃過去青
龍如來。觀此自說深心。無復隱秘。於十地大人。復
何所歉。而舊解皆作小乘分判。抑深為淺。抗佛誣
聖多矣。○五根圓通境。
○此下陳六識圓通也。夫經初徵破識心。訶為生死
根本。眾生誤認。枉入輪迴。權小依修。竟無實果。何
今復可入圓通乎。葢前於識大徧周中。已申斯辨。
今請重申。夫識雖塵影。虗妄之極。而離一真見分。
無別自體。譬影之於水。雖極虗妄。而離水無別自
體。但迷執者。認識忘真。而橫成流轉。譬癡人認影
忘水。而誤遭淪溺。利害非細。不得不訶也。倘悟者
即識見真。而識非真外。圓通何疑。如智者觀影知
水。而影非水外。尚可得水之用。豈遭其淪溺乎。故
此六聖。并後彌勒。皆能即識見真。故皆證於圓通
而無礙也。問。如何不即令人即識見真。而必教人
<pb n="517"/>
依根以入乎。答。偈云。聖性無不通。順逆皆方便。初
心入正定。遲速不同倫。正以塵識皆遲。而惟根最
速故也。譬訶二乘。豈是終不成佛。但劫經塵點。遲
鈍之極。故訶初學勿發是心也。○又眼耳鼻舌身
五識。頗似無分別之根性。故與前五根混。而隨念
分別。頗似意識之計度。又與後意識混。愚法聲聞。
罔不迷之。不可不辨。今請略明眼識之相。餘四準
知。如眼照鏡時。一念不動。但如鏡中。無別分析。此
眼根之見性也。於中用目循歷。黑白大小。多少善
惡等性。歷然不混。不帶名言。隨念粗略分別。即眼
識也。由是次第標指。追究分析。無量差別。此徧執
名言計度。即眼家俱意識也。今但取於第二眼識。
而根性與俱意。俱不得混濫之。然則性宗學者。當
勿忽於法相可也。
舍利弗。即從座起。頂禮佛足。而白佛言。我曠劫來。心
見（即眼識）清淨。如是受生。如恒河沙。世出世間種種變
化。一見則通。獲無障礙。我於路中。逢迦葉波兄弟相
逐（兄弟三人名見目連通中）宣說因緣。（佛偈云。因緣所生法。我說即是空。亦名為假名。亦名
中道義。此四句即藏通別圓四教。而鶖子所解決徹圓理也）悟心無際。從佛出家。
見覺明圓。得大無畏。成阿羅漢。為佛長子。從佛口生。
從法化生。（二句簡別於羅睺）佛問圓通。如我所證。心見發光。
光極知見。斯為第一。
此因眼識悟入也。舍利弗（云云）白佛言。我從曠遠
劫來。眼識明利。如是受生。如恒河沙之多。於世間。
出世間。差別幻妄。種種變化。但眼識一掠而過。洞
然無礙。不勞意識深窮細究而後知。多生如此。其
在今生。未甞知佛也。偶於路中。逢迦葉波兄弟。相
逐而行。為我宣說四句因緣。一聞此偈。便得悟藏
心周徧法界。含吐十虗。無有邊際。於是從佛出家。
向之見地雖徹。尚未能窮深詣遠。登峰造極。至此
則眼識明圓。事事明了。無不徹透。而說法具四無
畏。葢恐畏生於不足。惟見之徹。故說之無歉耳。從
此成阿羅漢。而智慧第一。身德俱長。為佛長子。因
問佛說而悟法身。是從佛口生也。在教法中。長養
聖胎。法身從微而著。是從法化生也。佛問圓通。如
我所證。從眼識證徹而發光明。其光明與眼識。俱
極於無際。斯為第一而已矣。○別經言身子乃過
去金龍如來。則知七日達法。半月證果。皆示現而
已。
普賢菩薩（行彌法界曰普。位隣極聖曰賢。此非地前菩薩。與文殊皆古佛影響。故陳敘中亦與
眾聖稍異。但言久證。而末後方表出本因元從耳識也）即從座起。頂禮佛足。而
白佛言。我已曾與恒沙如來。為法王子。十方如來。教
其弟子菩薩根者。修普賢行。從我立名。世尊。我用心
聞。（即耳識也）分別眾生所有知見。若於他方恒沙界外。有
一眾生。心中發明普賢行者。我於爾時。乘六牙象。分
身百千。皆至其處。縱彼障深。未得見我。我於其人。暗
中摩頂。擁護安慰。令其成就。佛問圓通。我說本因。心
聞發明。分明自在。斯為第一。
此因耳識悟入也。普賢菩薩（云云）白佛言。我自無
量劫來。已曾與恒沙如來。為法王子矣。紹佛家業。
助揚佛化。凡十方如來。教其弟子具菩薩圓頓根
者。修普賢行。如十大願王。一色一香。俱周法界者
是。凡修我行。皆從我立名。亦名普賢。垂範之廣如
此。世尊。我於爾時。但用耳識。分別眾生知見。擇普
賢行而成就之。若他方恒沙界外。有一眾生。心中
發明普賢行者。隨其發心。我即乘六牙象。分無量
身。而至其前。障輕者。得見於我。則顯然加被。障深
者。未得見我。則暗中摩頂。於以擁護之。令無魔障。
安慰之。令無退墮。而淺位深位。無不成就焉。佛問
圓通。我雖歷劫久證乎。若還溯本因。亦有最初方
便。惟用耳識。隨念分別。普照羣機。得大自在。以斯
為入圓之第一而已矣。○按文殊。普賢。觀音。勢至。
諸大菩薩。皆非迦文弟子。故不言得印成果之事。
<pb n="518"/>
溯其助宣大教。不過如普化之於臨濟耳。然一佛
既提正令。諸佛皆拜下風。何先後名位之足拘哉。
孫陀羅難陀（此云艷喜佛之親弟）即從座起。頂禮佛足。而白佛
言。我初出家。從佛入道。雖具戒律。於三摩地。心常散
動。未獲無漏。世尊教我及拘絺羅。觀鼻端白。我初諦
觀。經三七日。見鼻中氣。出入如煙。身心內明。圓洞世
界。徧成虗淨。猶如琉璃。煙相漸消。鼻息成白。心開漏
盡。諸出入息。化為光明。照十方界。得阿羅漢。世尊記
我。當得菩提。佛問圓通。我以銷息息。久發明。明圓滅
漏。斯為第一。
此因鼻識悟入也。雖陳鼻識。而亦不取嗅香時鼻
識分別。但取觀息之意也。孫陀羅難陀（云云）白佛
言。我初出家。從佛學道。雖秉佛戒律。而於三摩地
中。心常散亂。未獲無漏。愛心鼓動。定心不成。難以
破惑。故未剋果。世尊教我。及拘絺羅。共稟鼻識法
門。攝其散心。觀鼻尖白相。我初諦觀。經三七日。見
鼻中氣。出入如煙一般。葢息由風火而起。鼓煩惱
濁。故其狀如黑煙。昧者不覺。惟諦觀能見之。淨觀
發明。則定相漸成。煩惱漸消。內徹五臟。外徹大千。
內明外虗。而煙消成白。由是藏心顯現。煩惱無餘。
諸出入息。黑煙變白者。又化為光明。照十方界。合
心境而一如焉。於是世尊記我當來成佛。證圓果
矣。佛問圓通。我以逆銷鼻息。由黑而白。由白而光。
息久發明。相盡性現。光明圓滿。諸漏消滅。斯為第
一。○鍾云。前調息依根。所以攝心。此觀息依識。所
以駐心。
富樓那彌多羅尼子。即從座起。頂禮佛足。而白佛言。
我曠劫來。辯才無礙。宣說苦空。深達實相。如是乃至。
恒沙如來秘密法門。我於眾中。微玅開示。得無所畏。
世尊知我有大辯才。以音聲輪。教我發揚。我於佛前。
助佛轉輪。因師子吼。成阿羅漢。世尊印我說法無上。
佛問圓通。我以法音。降伏魔冤。消滅諸漏。斯為第一。
此因舌識悟入也。滿慈子（云云）白佛言。我曠劫來。
辯才無礙。宣說苦空二乘權義。深達實相一乘實
義。如是乃至恒沙如來。秘密法門。或久默不說之
法。或半明半暗之法。或言東言西之法。我皆能微
玅開示。曲盡其意而發揚之。既極其善巧。又得四
無所畏焉。今在如來會下。世尊知我有大辯才。於
身口意三輪中。專以音聲一輪。令我助揚佛化。是
故我於佛前。助佛轉輪。上輔佛教。因師子吼。下化
眾生。始於利他。終於自利。成阿羅漢。世尊在法華
會上。印我為說法無上焉。今佛問圓通。我以舌識
法音。內而降伏心魔冤尤。因說破而除滅。外而降
伏天魔冤害。因顯發而消藏。消滅諸漏。入於圓通。
斯為第一。○問此何不取別味而獨取於說法乎。
答。二俱舌識功能。而說法為勝。故偏取之。然說法
似須意識深細分別。而今獨用舌識。亦見說法自
在。但用隨念。不勞計度。而發無不盡也。○法華會
上。世尊說諸大弟子。皆是內秘外現。助佛揚化之
人。故在楞嚴會中。諸大弟子。方敢恣口自陳遠因。
皆非一劫兩劫種善根。悉從無量劫中種善根者。
其稱無漏無學阿羅漢。亦非尋常證人空之流。所
得竝驅也。○鍾云。說法乃舌根。而咀嚼法味。則舌
識也。
優婆離。（此云上首又翻近執）即從座起。頂禮佛足。而白佛言。我
親隨佛。踰城出家。親觀如來六年勤苦。親見如來降
伏諸魔。制諸外道。解脫世間貪欲諸漏。（貪欲欲漏也諸漏有漏及
無明漏也）承佛教戒。（先授二百五十條聲聞戒也）如是乃至。三千威儀。
八萬微細。（此菩薩戒也。行住坐臥律儀各二百五十。對三聚成三千。配身口七支。成二萬一千
復配貪嗔痴及等分四分煩惱。成八萬四千也）性業（謂所戒之法。體性即惡。如殺盜淫等也）遮
業。（謂所戒之法。體性非惡。但能開諸惡門。為前方便故。止絕以遮諸惡。如酒等。是也）悉皆清
淨。身心寂滅。成阿羅漢。我是如來眾中綱紀。親印我
心。持戒修身。眾推為上。佛問圓通。我以執身。身得自
<pb n="519"/>
在。次第執心。心得通達。然後身心一切通利。斯為第
一。
此因身識悟入也。優婆離（云云）白佛言。我是如來
為太子時親近執侍之臣。最初隨佛踰城出家。左
右不離。親觀如來道未成時。六年勤苦。親見如來
道既成時。降伏諸魔。制諸外道。解脫世間貪欲等
漏。於是承佛教我比丘二百五十戒。乃至三千八
萬菩薩具戒。性業遮業。悉皆清淨。由比丘戒以寂
其身。由菩薩戒以滅其心。因戒生定。而身心寂滅。
即因定生慧。而成阿羅漢。我是如來眾中綱紀上
首。如來親印我心。持戒修身。眾推無上。佛問圓通。
我初因比丘戒以執身。身得自在。而無毀犯。次因
菩薩戒以執心。心得通達。而發定慧。然後身心一
切通利。從身識而證入圓通。斯為第一。○此不取
覺觸之用。而但取持戒功能。亦以覺觸之用。劣於
持戒故也。
大目犍連。即從座起。頂禮佛足。而白佛言。我初於路
乞食。逢遇優樓頻螺（此云木瓜癃。胸前有癃如木瓜故）伽耶那提（伽耶
山名。那提水名）三迦葉波宣說如來因緣深義。（檢非世間和合粗相也）
我頓發心。得大通達。如來惠我。袈娑著身。鬚髮自落。
我遊十方得無罣礙。神通發明推為無上。成阿羅漢。
寧惟世尊。十方如來。歎我神力圓明清淨自在無畏。
佛問圓通。我以旋湛。心光發宣。如澄濁流久成清瑩。
斯為第一。
此因意識悟入也。大目犍連（云云）白佛言。我初於
路乞食。逢遇優樓頻螺等三迦葉波。為我宣說如
來因緣深義。非比小乘所證淺因緣法。於是我從
意識。頓發菩提心。即由意識而頓入圓通。得大通
達。如來惠我袈裟著身。鬚髮自落。皆佛神力。隨言
成就。我遊十方。得無罣礙。神通發明。推為無上。既
得意識圓通之體。又發意識圓通之用。從此證果。
成阿羅漢。寧惟世尊。即十方如來。咸歎我之神力。
全發性真而圓明。遠離依業而清淨。無不如意而
自在。無能推制而無畏。總皆由意識而獲此神通
也。佛問圓通。我以旋意識而復玅湛。致令心光發
玅。玅用顯現。旋識如澄濁流。發宣如成清瑩。轉意
識而證如來藏心。斯為第一。○問。前言意識起滅
無端。今言圓通。何以致然。答。了見意識起於藏心。
離藏心無別意識。由是即入藏心而圓證也。○六
識圓通竟。
烏芻瑟摩。於如來前。合掌頂禮佛之雙足。而白佛言。
我常先憶久遠劫前。性多貪欲。有佛出世。名曰空王。
說多婬入成猛火聚。教我徧觀百骸四肢諸冷煖氣。
（冷字譯誤。應云諸煖觸氣）神光內凝。化多婬心。成智慧火。從是諸
佛皆呼召我。名為火頭。我以火光三昧力故。成阿羅
漢。心發大願。諸佛成道。我為力士。親伏魔冤。佛問圓
通。我以諦觀身心煖觸。無礙流通。諸漏既銷。生大寶
𦦨。登無上覺。斯為第一。
此因火大悟入也。火頭金剛。於如來前。合掌禮足
而白佛言。不言從座起者。金剛不坐也。我常憶久
遠劫前。在凡實因。性多婬欲。爾時有佛出世。名曰
空王如來。說多婬之人。本由煖觸迫發。生為欲火。
死為業火。業力增盛。成猛火聚。教我徧觀百骸四
支中火大。欲其知懼而頓息婬心。然後將錯就錯。
可成玅觀。於我禪觀中。神光內凝。見徧身中。惟一
火聚。既怖且厭。而遠離欲念。然火雖熱惱。而體具
光明。今婬心既息。而無復熱惱。惟見光明。即是轉
多婬心。而成智慧火。故我渾身住在火光三昧中。
從是諸佛。皆以火頭呼我。雖表其名。亦同印許矣。
我以火光三昧力故。徧十方界。惟一火光。由此正
受。成阿羅漢。發如來藏性火真空。性空真火。成因
地心。證七信以去。入於住位。又以火光三昧。雖是
內境。能現外相。火烈。則魔望而畏之。我乃發心。但
<pb n="520"/>
遇諸佛成道時。願為力士。為伏魔冤。其證果發願
有如此。今佛問圓通。我以諦觀身中欲火。皆由婬
心。身心煖觸。總目火大。婬心已滅。而不成業火。故
無礙。神光智火。融於藏心。周徧法界。故流通。以智
慧火。燒煩惱薪。何所不盡。故諸漏皆銷。以火大圓
通之玅用。摧魔護法。無量威力。故生大寶𦦨。從此
登無上覺。則大本齊佛。而示居輔化之位矣。所問
圓通。意者惟斯為第一乎。○按諸聖德位相侔。而
迹有權實。言有隱顯。學者當略迹取本。得意忘言。
不可妄分大小也。○蓮師云。三大灾。水從貪致。火
因嗔生。今以多婬為猛火者。法無定喻。自婬心漬
漸。潤生死根。則喻水。自婬心昌熾。枯清淨種。則喻
火也。
持地菩薩。（先平外地。因了心地。遂持本悟圓証藏心。故名持地）即從座起。頂禮
佛足。而白佛言。我念往昔。普光如來。出現於世。我為
比丘。常於一切要路津口。田地險隘。有不如法。妨損
車馬。我皆平填。或作橋梁。或負沙土。如是勤苦。經無
量佛出現於世。或有眾生。於闤（市垣也）闠（市門）處。要人擎
物。我先為擎。至其所詣。放物即行。不取其直。毗舍浮
佛。（此云徧一切自在）現在世時。世多飢荒。我為負人。無問遠
近。唯取一錢。或有車牛被於泥溺。我有神力。為其推
輪。拔其苦惱。時國大王。延佛設齋。我於爾時。平地待
佛。毗舍如來。摩頂謂我。當平心地。則世界地。一切皆
平。我即心開。見身微塵。與造世界所有微塵。等無差
別。微塵自性。不相觸摩。乃至刀兵亦無所觸。故於法
性。悟無生忍。成阿羅漢。迴心今入菩薩位中。聞諸如
來宣妙蓮華佛知見地。我先證明。而為上首。佛問圓
通。我以諦觀身界二塵。等無差別。本如來藏。虗妄發
塵。塵銷智圓。成無上道。斯為第一（此亦可悟妄想生出世界及法華授
記佛土清淨之義）。
此因地大悟入也。持地菩薩（云云）白佛言。我念往
昔。普光如來在世時。我為比丘。專修平地苦行。於
一切陸地要路。水程津口。其間田地。或高深而險。
或迫狹而隘。有不如法而妨損車馬者。我皆平之。
填之。或作橋梁以利津口。或負沙土以治要路。如
是勤苦。經無量佛。出現於世。不少懈怠。又修捨力
之行。或有眾生。於闤闠處。要人擎物者。我為擎之。
至其所詣之處。放物即行。而不取其顧直。豐時全
捨如此。當毗舍浮佛時。世多飢荒。我為背負飢人
遷移就食。無問遠近。惟取一錢。飢年節取如此。積
劫願行。故感福報。而具神力。或有車牛。被於泥溺。
我以神力。為其推輪。而拔其苦惱。神力拔苦又如
此。夫平地之行。志在普利。効力之行。不檢親疎。其
心亦已平矣。然猶屬事相平心耳。時國之大王。設
齋延佛。我於爾時。即修佛過之路以待之。毗舍如
來。憫我事行久勞。攝受加持。令其歸理。乃摩我之
頂。而謂我曰。世界之不平。天地之有憾也。奚用是
勞勞為哉。但當平汝心地。則世界地。一切皆平矣。
故知娑婆心險。感陵谷之高深。極樂心平。致地平
之如掌。此其驗也。我時一聞此語。即便心開。悟得
身微塵為內地大。世界微塵為外地大。此二地大。
等無差別。既無差別。則身即界。界即身。自性本空。
不相觸摩。乃至刀兵。亦外地大類也。以觸內地大
之身。如斬光截影。了無所傷。所謂將頭臨白刃。一
似斬春風也。自曠劫為事行菩薩。至莊嚴劫尾。方
斷見思。悟無生忍。成阿羅漢。且取生空。譬如打鐵。
粗垢先落。及賢劫初。即迴向真乘。入菩薩位中。聞
賢劫四佛。及十方現在如來。法華會上。說佛知見。
契我地大。故我先為證明。而為法華上首。今佛問
圓通。我以諦觀身界二塵。所謂內外二地大者。等
無差別。但是如來藏性。循業妄現。發此塵相而已。
塵銷智圓。相盡性現。成無上道。已入最上一乘之
知見。由從凡入聖。自權尚實。皆持地大為起行入
<pb n="521"/>
理之門。以當圓通。斯為第一而已矣。
月光童子。（童子乃菩薩別名。表童真德也。儒者聞大權經說孔子為定光童子。則怒其[(白-日+田)/廾]小。不
知文殊為釋迦九世師祖而亦稱童子。何有[(白-日+田)/廾]小之意乎）即從座起。頂禮佛足。而
白佛言。我憶往昔恒河沙劫。有佛出世。名為水天。教
諸菩薩。修習水觀。入三摩地。觀於身中水性無奪。初
從涕唾。如是窮盡。津液精血。大小便利。身中旋復。水
性一同。見水身中與世界外浮幢王剎諸香水海。等
無差別。我於是時。初成此觀。但見其水。未得無身。當
為比丘室中安禪。我有弟子。闚牕觀室。唯見清水徧
在室中。了無所見。童稚無知。取一瓦礫。投於水內。激
水作聲。顧盻而去。我出定後。頓覺心痛。如舍利弗遭
違害鬼。我自思惟。今我已得阿羅漢道。久離病緣。（欲知
羅漢有病無病。當明子果二縛。宿種今種應召來果而尚未受身者。謂之子縛。宿種所召。今已受身。即身應受。
謂之果縛。若實行聲聞。新證四果已。將子縛斷盡不受後有。然現身尚未滅。則果縛猶存。所有病苦。即應身
受故。舍利頭痛。畢陵眼痛。皆斯類也。若入滅後。悲願再來。則二縛俱無。更無實病苦矣云何今
日。忽生心痛。將無退失。爾時童子。捷來我前。說如上
事。我則告言。汝更見水。可即開門入此水中。除去瓦
礫。童子奉教。後入定時。還復見水。瓦礫宛然。開門除
出。我後出定。身質如初。逢無量佛。如是至於山海自
在通王如來。方得亡身。與十方界諸香水海。性合真
空。無二無別。今於如來。得童真名。預菩薩會。佛問圓
通。我以水性一味流通。得無生忍。圓滿菩提。斯為第
一。
此因水大悟入也。月光童子（云云）白佛言。我憶往
昔恒河沙劫以前。有佛出世。名曰水天。此佛亦從
水大入圓者。故教諸菩薩。皆修習水觀。而入三昧。
水觀若何。先觀身中水性。不相乖異。初從涕唾。以
至津液精血。大小便利。無不窮盡。涕唾便利。近外
水相。津液精血。涉內水相。由外及內。自內而外。而
身中旋復。又涕唾津液。水之清相。精血便利。水之
濁相。清濁雖異。而水性一同。如是用觀。觀內既熟。
引伸外廣。見此身中之水。與世界外。華藏海中。有
大蓮華。其蓮華中。有無量香水海。一一海中。各有
一華。上擎二十重剎種。累高如幢。曰浮幢王剎。其
中諸香水海。更無紀極者。等無差別。觀心所融。故
身水非小。海水非大也。我於是時。初成此觀。觀力
尚淺。但見其水。水相未亡。全水即身。身相猶在。去
無身尚遠也。更憶一事。當為比丘。室中坐禪時。弟
子窺窻。惟見清水滿室。戱擲瓦礫而去。我出定後。
頓覺心痛。如舍利弗。為鬼所掌。出定頭痛一般。我
乃念曰。今我已證得阿羅漢道。子縛已斷。況是久
證再來。果縛亦無。久離病緣。何故忽有心痛之病。
將無退失道心。而致此耶。爾時童子。乃前說投瓦
之事。我則告言。汝若更見此者。當開門而除去之。
童子奉教。果復見水。果除瓦礫。然後出定如初。不
復病矣。夫水相係獨影境。惟自見之。而乃能令他
人見之。豈非觀力殊勝。不思議境哉。從茲以還。更
經多劫。逢無量佛。如是至於山海自在通王如來
出世時。則深觀方成。執破蘊空。此身既空。水觀亦
空。方得與所謂性水真空。性空真水。清淨周徧者。
打成一片。無二無別矣。是則前之淺觀。雖云久證
羅漢。而斯之深觀。方是超過七信。而入於初住也。
今者得逢如來。預此會中。具童子之真德。證菩薩
之法空。雖由宿因所積。敢忘法乳之恩耶。佛問圓
通。我以身中水性。一味流通。與界外剎海無異。性
合真空。得無生忍。證徹法界。圓滿菩提。斯為第一
而已矣。○問。月光入定。童子投瓦。此一瓦礫。畢竟
在心內。在心外。若在心外。不應作痛。若在心內。則
此瓦礫。從何處入。答。瓦礫且置。即此室中之水。畢
竟在身外。在身內。若在身外。入定之後。此水從何
處出。若在身內。出定之後。此水從何處入。若知水
之出入。即知瓦礫之內外矣。○問。室中之水。是從
何來。答。定心所化。定果色也。昔外道以堅執心化
<pb n="522"/>
石。則定心化水。何足異哉。漢州綿竹縣水觀和尚。
迹全類是。○蓮師曰。幸是瓦礫。止令心痛。脫投刀
劒奈何。經言。初成此觀。未得無身。身存因有小苦。
觀成終無大害。縱投刀劒。亦止心痛。不能傷也。未
無身者。身水為二。猶有我身。同彼水也。亡身者。身
水為一。求於我身。不可得也。既無身矣。誰能苦之。
琉璃光法王子。即從座起。頂禮佛足。而白佛言。我憶
往昔。經恒沙劫。有佛出世。名無量聲。（聲乃臍輪風起鼓之而出。此亦
名合風大）開示菩薩本覺玅明。（本覺即法身。玅即解脫。明即般若）觀此世
界及眾生身。皆是妄緣風力所轉。我於爾時。觀界安
立。觀世動時。觀身動止。觀心動念。諸動無二。等無差
別。我時覺了此羣動性。來無所從。去無所至。十方微
塵顛倒眾生。同一虗妄。如是乃至三千大千一世界
內。所有眾生。如一器中貯百蚊蚋。啾啾亂鳴。於分寸
中。鼓發狂閙。逢佛未幾。得無生忍。爾時心聞。乃見東
方不動佛國。為法王子。事十方佛。身心發光。洞徹無
礙。佛問圓通。我以觀察風力無依。悟菩提心。入三摩
地。合十方佛。傳一玅心。斯為第一。
此因風大悟入也。琉璃光法王子（云云）白佛言。我
憶往昔恒沙劫前。有佛出世。名無量聲。此亦從萬
竅怒號邊證入故。無量聲如來。開示菩薩。本覺玅
明。性具三德。以為發照之源。能觀之體。即令觀此
世界。及眾生身。為依為正。皆屬風力所轉。由妄心
緣動所感。搖明風出。而風力又能轉此器界根身。
總為所觀之妄境也。我於爾時。如法修觀。觀此界
之安立。由於風輪執持。觀世之遷變。由於風氣密
移。觀察此身。一動一止。皆是風之所鼓。觀察此心。
念念遷流。新新不住。皆是風之所搖。如此觀察世
界身心。諸動不同。究其所因。皆從一念無明風動
而有。等無差別。我時了知此羣動之性。來無所從。
去無所至。宛然風體。若實有從有至。即非虗妄。既
無從無至。可見十方微塵顛倒眾生。皆顛顛倒倒
於風中。而同一虗妄而已。推而極之。乃至三千大
千。盡一佛所管世界之內。所有眾生。譬如一器之
中。貯百蚊蚋。其聲啾啾亂鳴。不出分寸器中。鼓發
狂閙。豈不淡哉。觀破羣動如此。所以逢無量聲如
來未幾。即了來無所從。去無所至。萬法當體皆無
生滅。速入無生忍位。已悟無生。故本覺心開。見動
中不動。而親於東方不動佛國。與不動如來。為法
王子。乃至徧事十方諸佛。無不克肖。又不獨紹隆
一佛而已。由是了妄身心。皆屬風力。見法身真心。
放大光明。洞徹無礙。如淨琉璃。而琉璃光之名。所
自來矣。佛問圓通。我以觀察風力無依而了妄。悟
菩提心而達真。入三摩地。而證性空真風。性風真
空。合十方佛。而上同佛果。傳一玅心。而下化眾生。
以當圓通。斯為第一。○鍾云。東為羣動之首。而佛
名不動。即動而靜也。傳一玅心者。證無動本覺也。
虗空藏菩薩。即從座起。頂禮佛足。而白佛言。我與如
來。定光佛所。得無邊身。（即十身中虗空身也。與法身雖無異體。而法身徧融一切。
此則偏融空大）爾時手執四大寶珠。（舊註誤因後文四大無依之句。即以地水火風
為四珠。不知四大是所觀之境。須取能觀之智。應是人空法空俱空真空四珠也）照明十方
微塵佛剎。化成虗空。又於自心。現大圓鏡。內放十種
微玅寶光。流灌十方。盡虗空際諸幢王剎。來一鏡內。
涉入我身。身同虗空。不相妨礙。身能善入微塵國土。
廣行佛事。得大隨順。此大神力。由我諦觀四大無依
妄想生滅虗空無二佛國本同。於同發明。得無生忍。
佛問圓通。我以觀察虗空無邊。入三摩地。玅力圓明。
斯為第一。
此因空大悟入也。虗空藏菩薩（云云）白佛言。憶昔
我與如來。同在定光佛所。得無邊虗空身。有大神
力。非同凡小所取頑斷沉冥無用之境。爾時以得
四智。手執此四大寶珠。照見十方微塵佛剎。化成
虗空。是會色歸空也。又於自心。現大圓鏡智。從一
<pb n="523"/>
鏡智。而現十智同真。如是十種微玅寶光。流灌十
方。盡虗空際。悉成嚴玅。是融空即色也。但見諸幢
王剎海。來入法身鏡內。由理攝故。涉入色身毛孔。
身同虗空。不相妨礙。由事攝故。是攝剎入身。無身
非剎也。又見身能善入微塵國土。隨機普應。廣行
佛事。自利利他。得大隨順。是分身入剎。無剎非身
也。如上會色融空。攝剎分身。諸大神力。果何以臻
之哉。葢凡外小乘。執四大心外實有。成大障礙。由
我諦觀此四大本無所依。元從妄想生滅而有。終
歸於空。既又觀察虗空無二。佛國本同。是則空不
異土。土不異空。乃於色空同處。忽然發明。得無生
忍。寂滅現前。入圓通境焉。佛問圓通。我以觀察虗
空無邊。入三摩地。故得空色無礙。身土相入。而玅
力圓明。以斯為第一矣。
彌勒菩薩。即從座起。頂禮佛足。而白佛言。我憶往昔。
經微塵劫。有佛出世。名日月燈明。我從彼佛。而得出
家。心重世名。好遊族姓。（此遠因實事不必回互）爾時世尊。教我
修習唯心識定。入三摩地。歷劫以來。以此三昧。事恒
沙佛。求世名心。歇滅無有。至然燈佛出現於世。我乃
得成無上玅圓識心三昧。乃至盡空如來國土淨穢
有無。皆是我心變化所現。世尊。我了如是唯心識故。
識性流出無量如來。今得授記。次補佛處。佛問圓通。
我以諦觀十方唯識。識心圓明。入圓成實。遠離依他
及徧計執。（圓成如麻。依他如繩。徧計如蛇）得無生忍。斯為第一。
此因識大悟入也。彌勒菩薩（云云）白佛言。我憶往
昔微塵劫前。有佛出世。名日月燈明。我從彼佛而
得出家。身雖出家。心慕豪貴。好遊族姓。親近國王
大臣。爾時日月燈明如來。教我修習唯心識定。令
其通達萬境惟我心識變現。一如夢幻。生滅非實。
豈可不究明心識。而反重其所變之境乎。由是但
自觀察唯識。止其外慕馳散。而定心成就。入三摩
地。歷劫以來。以此三昧。事恒沙佛。唯識定深。萬境
如電。外輕內重。無復馳求。故求世名心。歇滅無有。
至然燈佛時。我乃得成無上玅圓識心三昧。葢前
所習者。不離五位唯識。尚屬權宗。至此窮極識理。
所謂性識明知。覺明真識。玅覺湛然。徧周法界。融
入如來藏性矣。一者。世界唯識。乃至盡空如來國
土。淨穢有無。皆從變識。不自外來。二者。諸佛唯識。
世尊。我既了此唯心識故。從法身識性中。流出報
身應身。無量如來。如來尚從識性流出。況餘九界
眾生。流出可知。夫窮極唯識。圓證法界。既見諸佛
依正。皆是自心。而自心豈不成佛。故得授補處記。
即補釋迦佛位。次當作佛。佛問圓通。我以諦觀十
方唯識。識心圓明。圓滿成就諸法實性。既入圓成
實。悟證真實體性。不復為名相所迷。遠離有相無
性之依他。及有名無體之徧計執。而得無生忍。證
入圓通。斯為第一。○依他起性。即業識。及業識所
現相見二分也。徧計執性。即從相見二分。復生周
徧計度。所謂我法二執也。遠離依他徧計。即是圓
成。○蓮師曰。不悟唯識。故背心逐境。若了唯識。則
攝境歸心。視世間名聞利養。如夢如幻。尚何惑著
哉。
大勢至法王子。與其同倫五十二菩薩。即從座起。頂
禮佛足。而白佛言。我憶往昔恒河沙劫。有佛出世。名
無量光。十二如來。相繼一劫。（無量光。無邊光。無著光。端嚴光。愛光。喜光。可觀
光。不思議光。無等光。不可稱量光。映蔽日光。映蔽月光。超日月光。是為十二如來也）其最後佛。
名超日月光。彼佛教我念佛三昧。譬如有人。一專為
憶。一人專忘。如是二人。若逢不逢。或見非見。二人相
憶。二憶念深。如是乃至。從生至生。同於形影不相乖
異。十方如來。憐念眾生。如母憶子。若子逃逝。雖憶何
為。子若憶母。如母憶時。母子歷生不相違遠。若眾生
心。憶佛念佛。現前當來。必定見佛。去佛不遠。不假方
便。自得心開。如染香人身有香氣。此則名曰香光莊
<pb n="524"/>
嚴。我本因地。以念佛心。入無生忍。今於此界。攝念佛
人。歸於淨土。佛問圓通。我無選擇。都攝六根。淨念相
繼。得三摩地。斯為第一（鍾云。如人負債投於王家。債主莫敢誰何。所依者勝也。眾
生修念佛三昧。皈命於佛。則生死眾魔莫敢侵嬰。葢生死海中。唯佛為可恃耳）。
此因見大悟入也。獨舉見者。見該六根故。大勢至
法王子。與其同類五十二菩薩。（云云）白佛言。我憶
往昔恒河沙劫。有佛出世。名無量光。十二如來。相
繼而成一劫。其最後佛。名曰超日月光。彼佛教我
念佛三昧。若據理念。念即始覺。佛即本覺。若據事
念。冥記不忘之謂念。放光接引之謂佛也。念佛若
何。譬如有二人於此。一人專憶。一人專忘。專憶。故
若逢若見。專忘。故不逢不見。若二人俱憶。二憶俱
深。必定相逢相見。乃至從生至生。如形影相隨。而
不相乖異矣。夫十方如來。憐念眾生。如母憶子。即
一人專憶也。然子若逃逝。雖憶何為。即一人專忘
也。子若憶母。如母憶子。即二憶念深也。則母子歷
生不相違遠。即從生至生。同於形影。不相乖異也。
而念佛可知矣。若眾生心。憶佛焉。而兼事相圓融
二種觀門。念佛焉。而兼事一心。理一心。二種三昧。
則現前必定見佛。或於定中見。或於夢中見也。當
來必定見佛。報終陰壞。見佛接引。彈指往生。華開
覩佛也。然西方極樂。只在當處。非真有十萬億國
土之遙。故去佛不遠。更不必別假方便。而得心開。
近佛染佛。故心亦成佛。如近香染香。故身亦成香。
故知心開非同淺淺。應是本覺佛現也。以念佛香
光。莊嚴法性本佛。此則名曰香光莊嚴。我本因地。
以念佛心。一念不生。六根湛寂。遂至信滿入住。證
無生忍。今於此娑婆世界。威力加持。攝念佛人。歸
於淨土。具足二利如此。佛問圓通。我於根中。無所
選擇。一心念佛。則六根都攝。如眼不取色。是眼念
佛。乃至意不緣法。是意念佛。惟其都攝六根。故得
淨念相繼。得三摩地。而證圓通境。現位雖在等覺。
初心一同眾之信滿入住。以當圓通。斯為第一。○
一心念佛。與決志參禪者。本無二致。故念佛之後。
而繼之參禪也。則知此方唯有二門。為入道之要
路。葢觀音勢至。皆彌陀輔弼之臣。一以念佛接人。
一以參禪誨眾。皆是就此界根機。各開戶牖。乃世
人例以參禪為高。而卑視念佛者。吾知其不惟不
知念佛之奧訣。亦不知參禪之玅旨也。苟不以一
心不亂之訣去參禪。則禪決不悟。若不以如猫捕
鼠之心去念佛。則淨土必不生。勿謂念佛易。而參
禪難。當知難則俱難。易則俱易。是在當人。信力淺
深。習氣濃淡耳。○七大圓通竟。
通論二十五門。尋常六塵皆始於色。今始於聲。而
復留耳根在最後者。正以此方真教體。清淨在音
聞。故始於音。而終於聞。所以為教體之綱領。而獨
當此方之機也。又七大始於地大。而此中火大為
先。以多婬召火。合此經墮婬起教。所以警多聞人
先除欲漏也。又七大終於識大。而今終於根大者。
以勢至念佛圓通。稍次觀音。觀音所修。乃諸佛一
路涅槃門。泥洹極果。今令不能修自心泥洹者。其
次莫若念佛求往生也。此因經文不終彌勒而終
勢至之深意與。○本卷至後卷選擇圓通竟。俱備
闡決定第二義之旨。

楞嚴說通卷五

<sarticle>楞嚴說通卷之六</sarticle>
巴縣居士非眼劉道開編緝
成都沙門離指方　示鑒定
爾時觀世音菩薩。即從座起。頂禮佛足。而白佛言。世
尊。憶念我昔無數恒河沙劫。於時有佛。出現於世。名
觀世音。我於彼佛。發菩提心。彼佛教我。從聞思修。入
<pb n="525"/>
三摩地。
此廣陳耳根圓通以當此方之機欲人專修於此
也。二十四聖。次第陳畢。爾時觀世音菩薩。乃從座
起。頂禮佛足。而白佛言。世尊。憶念我昔恒河沙數
劫前。有佛出世。名觀世音。源遠流長。名號與逗機
之教相應也。我時於彼佛前。乃發菩提心。一者善
心。即煩惱無盡誓願斷。法門無量誓願學也。二者
悲心。即眾生無邊誓願度也。三者直心。即佛道無
上誓願成也。既發大心。須秉聖教。彼觀世音佛。教
我三慧。一從耳根中聞性。非同多聞之聞。聞經解
義。全用耳識。及耳家俱意識也。一從百不思之正
思。非同徧行思。及思善思惡之邪思也。一從無所
造作之正修。非同一切善行。及種種功行之邪修
也。從此三慧。便得和身入此大陀羅尼門。更不落
於岐經迂路矣。彼修行者。不秉聖教。惟恣己意。或
信邪師。豈免勞而無功哉。○問。初卷已斥思惟是
妄。何故此中復用思耶。答。前之所以斥者。以阿難
一向認此思惟為真。不肯放捨。是認賊作子。故須
斥破。欲其識賊而求真子也。今之用此思者。是知
其為賊。而借賊以殺賊。轉禍為功也。且二十四聖
所修。門雖不同。要其用心觀察。皆用此思。若無此
思。無下手處。故二十四聖下手功夫。皆在觀音一
門顯發。譬如油蠟作燈燭。不用火點。終不明也。若
謂不假思惟。直下離心意識參究。則此一門。似是
單為上上根說。其或根器稍鈍。不免借思而入。若
下根人。既得聞思。又必盡力於修。方能得入。是則
聞思修為淺深同說法。彰彰明矣。但不可用亂思
邪思。若用亂思邪思。終不能入。故曰知根雜亂思。
湛了終無見。又曰阿難縱強記。不免落邪思也。
○此下自初於聞中起。至寂滅現前止。乃詳陳次第
解結修證。為入圓之正行。而一經之至要。葢上之
發心是願。而此為依願之行。其願不虗也。上之秉
受是教。而此為依教之修。其教不負也。
初於聞中。入流亡所。
我既發是心。而秉是教矣。然起修下手之功何如。
夫所謂從聞思修之聞性。本惟藏識心海。一體而
具六用。在眼為見。在耳為聞。乃至在意為知。今取
第二。故曰聞中。我初於此聞中。一念不生。迴光返
照。專注以聞自性。是為入流。葢順聞奔聲外注。謂
之出流。反聞照性內注。故謂之入流也。亡者。脫也。
所者。聲塵也。既惟內旋聞性。便於諸聲塵。一切不
緣。是為亡所。葢根結全由於塵。故塵亡而結乃可
盡也。此所兼動靜二塵。而此則先脫動塵也。○聞
中二字。揀非肉耳之中。又非耳識之中。乃平吞萬
相。盡空法界之中。亦即一乘寂滅場地。真阿練若。
正修行處也。若於經中。未即了然。可於靜坐中。體
認的當。行人當五更起坐。夜氣清明。其籟初動之
時。一念不生。覺此聞性。廓然而圓。朗然而照。山壁
不隔。海暗不昏。大小遠近音聲。鑑徹無遺。乃至微
風動樹。足履鳴堦。亦所不昧。假如東方數里之外。
洪鐘發響。固歷歷分明。西方同時數里之外。羣鼓
喧聲。亦琅琅不昧。如是乃至南陌悲號。北里笑語。
車輪馬足。一一俱現圓聞之中。如影現大圓鏡中。
毫髮無隱。至於寂然無聲時。則聞靜愈無邊際。到
此始知玅性本具。不是修成。但是平日以亂心緣
慮。遮障孤負。不自覺耳。入流者。旋轉聞聲之聞。以
反聞自性也。亡所之所。即是動靜二塵。動謂有聲。
靜謂無聲。今初先亡動塵。然有二種。一者屈曲聲。
謂有意味者。如言語屈曲之類是也。二者徑直聲。
謂無意味者。如風水鳥獸鐘鼓等聲是也。此屈曲
聲。復有二種。一者世俗屈曲。二者道理屈曲。世俗
復有二種。一者無力。二者有力。無力有。謂評品古
今文章事物。他方昔日不干己事。但恣散亂。無增
<pb n="526"/>
長煩惱之力。故云無力也。有力。謂說諸欲境。令心
起貪。說諸不平。令心發怒。背面毀譽。當面稱譏。一
切利害之言。令人不覺。嗔喜陡發。忘失正念。此皆
世俗屈曲也。道理屈曲者。如說內外邪正道理。乃
至法門宗說。玄玅意趣。令人不覺。隨言生解。擬議
思量。亦是尋聲流轉。最障本聞。所以宗門於佛祖
言教。如生冤家也。行人首先於此諸屈曲聲。一切
不緣。惟以內向聞性。湛然朗然。安住不動。則粗顯
分別。永息不起矣。至於水流風動。鐘鳴鼓響等。一
切徑直之聲。更是難亡。須是入流功夫。細心專切。
久自亡盡也。問。反聞功成。豈一切諸聲。如醉睡中。
皆昧然不覺耶。答。非也。諸聲任有。行人但惟圓照
聞性。不漏落流注於聲而已。更以喻明。譬如有人
眩水。不能自渡。賴人牽之而過。彼人教其仰面視
天。不得一息視水。若一息忘教視水。隨即漂溺。此
亦如是。反聞自性。猶如視天。不復循聲。如不視水。
更無流轉之患。猶無溺水之患也。是知聲不可除。
而但當反聞嘗切。亦如水不可除。而但當仰天專
切也。問。諸聲不實。既如夢幻。銷落之後。畢竟一無
所聞。則道成者。皆如聾人耶。答。不然。此非真滅。但
以銷落聚聞之根。暫沉枯寂。不久心聞洞開。徧滿
虗空。所謂發本明耀。必將上聞有頂。下聞無間。乃
至最近。蟲行蟻鬪。素所不能聞者。皆當聞之。何況
餘聲。如聾之疑。鄙劣甚矣。問此之入流亡所。但於
靜坐時習之耶。亦於涉事時習之耶。答。若但取於
靜坐。何用詳辨屈曲等聲。正須動靜一如。方成大
定耳。問。靜坐易忘。今即不問。假如有人涉事。訪一
故人。於路用功。但惟反聞自性。而餘聲悉不取著。
正當聞性湛然。忽於中途。隔牆聞彼故人言語。此
聲不循。則廢其訪問之事。若循之。豈不成流轉耶。
答。此聲許尋。不成流轉。偈云。眾生迷本聞。尋聲故
流轉。若於尋聲時。不迷本聞。此但尋聲。豈能流轉
也。問。請分流轉與不流轉之相。答。汝正反聞自性
時。有當尋之聲現前。一味尋之。而聞性全成迷昧
者。此即流轉。若當尋聲時。而聞性分明依然不昧。
此但暫尋即還。亦謂之得用即休。何得同謂之流
轉耶。以此為例。凡涉諸事。皆當准此思之。大抵初
心靜習時。得力為多。靜定若成。漸能涉事不昧。若
初學靜定未成。而遽希涉事不昧者。良難也。問。涉
事不昧。既曰良難。則初學反聞。恐難理事兩全。答。
世諦之人。寧廢理以圖全事。修行之人。寧廢事以
圖全理。今初心修進。誰要你依舊精研世事。務求
兩全耶。當知反聞入手之人。雖處世間。惟求省事
省言。日用家常。騰騰任運。得靜且靜。萬不得已。一
事一言。用了即休。且正當用時。分毫不昧。即言差
事差。不顧不悔。惟圖反聞無間。心便怡然。問。祖師
何言這邊那邊。都不缺用。答此是大亡已久。絕後
再甦。死中復活。方能各臻其玅。非謂初心便能如
是也。問。此節舊解多補天台三止觀。今何不用。答。
三觀初心。不離六識思惟而入。今經首廢六識不
用。將何入三觀耶。斯經圓融玅理。全是藏心本具。
詳在奢摩他中發揮。而行人未修之時。先成圓解。
及至修時。行起解絕。但一反聞。極為簡便。不勞廣
立止觀。宗門所謂單刀直入是也。
所入既寂。動靜二相。了然不生。
上方離動結此則動靜二結兼除也。葢動除靜現。
自然之理。加功雙遣。自然之勢。夫既入流亡所矣。
然初雖亡所。而所豈易亡。初雖入流。而流豈易入。
雖云努力一念不生。未免動靜間發。心心收攝。非
寂靜也。至此。亡所而所無不亡。入流而流無不入。
羣動俱寂。收攝情亡。亡所入流。二俱成靜。由是而
知前之亡所。且惟亡動。今之既寂。乃是動結已除。
靜結方顯也。既寂之後。加功進力。反聞功夫。展轉
<pb n="527"/>
深切。以至寂靜亦亡。則動靜二塵。逈然雙脫矣。○
問。亡動即是亡聲。而聲塵與聞性。如黑白相違。易
於分辨。故亡之則易。至於靜塵。與聞性相順。聞性
至靜。而靜塵亦靜。俱無邊際。俱無分別。亡之恐不
易也。答。但患聞性未能了見分明。若了然自見。安
有混淆之理。良以聞性是心。靜塵是境。心則靈知
不昧。境則冥頑無知。境自境。心自心。如爾為爾。我
為我。有何難分。譬如世俗凡夫。一入深山無入之
處。皆能了別山中寂靜。其實於己聞性。絲毫不覺。
及至閙市。其靜全失。以前靜境。全是山靜。離山不
復有靜。所謂靜塵也。若能一味反聞。則性靜恒在。
居山居市。其靜不易。則真聞性也。是則聞性本與
靜塵無干。及聞專切者。亡之甚易。何難之有哉。大
抵亡動之後。別無伎倆。只是功夫純熟。自然增進。
至此。則位當圓之初信。而於二乘。則齊初果也。
如是漸增。聞所聞盡。
上全以亡塵此方以脫根也。因前圖作亡塵方便。
故立能所二聞。令其聞根而亡塵。如是漸增。加功
進行。塵相既盡。外無所對。則根亦不存。能聞之聞
機。與所聞之聞性。二俱除滅。故曰聞所聞盡。是則
初解三結先得人空矣。○問。既全以根性增明。而
方以雙亡動靜。令復將根性亦亡。豈不全成斷滅
耶。答。但以盡根。那云滅性。問。根與性為二耶。答。根
如冰。性如水。冰水本無別體。故非二。然冰結而隔。
水融而通。故非一矣。今言根盡。但如冰融。豈如水
涸。○問。前言二塵亡後。惟覺聞性極為寂靜。湛無
邊際。今盡內根。復作何相。以別於此。答。前作方便。
脫彼二塵。故暫執聞性為內。二塵為外。背外向內。
宛然內根恒在。故聞曰中。流曰入。皆內相也。及至
二塵蕩忘。已無外相。既不對外。內相漸消。以至泯
然豁然。無復內外。即根盡之相也。若約三空考之。
到此即得人空。葢前此以根對塵。塵為他相。根為
我相。排他立我。背他向我。我相宛然。至是根塵俱
泯。能所兩亡。無復自他。惟一法性。故曰人空。定位
當至七信齊於別之七住小乘四果阿羅漢位也。
又當知此是菩薩高證圓之七信。但約斷見思。證
人空。謂齊小之四果。非真實同羅漢也。如世之進
士初品。暫同吏員極品。豈真名位與之全同乎。
盡聞不住。覺所覺空。
此脫覺觀也。盡聞之後。根塵逈脫。湛一無邊之境
現前。是為所覺。而照此境之智。則為能覺。盡聞若
住。則智境恒對。能所仍存。終為勝進之障。惟加功
進行。透過斯境。不鈍滯於此。則能覺之智。與所覺
之境。二俱空寂。泯然無復對待矣。此望後為斷法
執微細流注分別也。
空覺極圓。空所空滅。
此脫重空也。覺所覺空之空。是謂空覺。即重空之
智也。此重空之智。初起未圓。則能空所空。二俱宛
在。今空覺極圓。則非惟所空智境息滅。而重空之
智亦復隨滅。如以木鑽木。火出。則二木俱盡矣。此
望前為斷法執俱生定位。當圓之十信。齊于別之
十住。准三空則次解二結成法解脫矣。
生滅既滅。寂滅現前。
此後解一結俱空不生也。夫動靜根覺空滅六結。
要之皆生滅心也。初解動滅靜生。次解塵滅根生。
三解根滅覺生。四解覺滅空生。五解空滅滅生。到
此。若住最後滅相。則當為滅相所覆。恒處俱空。應
是一種頂墮細障。故百尺竿頭。更須進步。然此不
復更勞著力滅除。但無住著之心。以俟一剎那頃。
本理現前。則此之滅相。即逈脫矣。○所謂寂者。非
對動之寂。從無始來。本自不動之寂也。所謂滅者。
非對生之滅。從無始來。本無生之滅也。此是本覺
理體。如來藏性。真如實際。清淨本然。周徧法界。亦
<pb n="528"/>
名大寂滅海。亦名大光明藏。實乃真心全體。而萬
用皆具於中。此理現前。則山河大地。應念化成無
上知覺。根隔合開。六根互相為用。而下之一切勝
用。皆從此發矣。約其所至之位。應在初住。離分斷
一分無明。分證一分真理。而一斷一切斷。一證一
切證。四十四地功德。隱然具足。其與別教初地。位
雖言齊。而歷別之與圓融。實天地懸隔矣。○次第
解結修證境。
○此下詳演所獲殊勝也。上是圓通因行。此乃圓通
果用。問。因行為修道之要。理宜詳演。而文何甚略。
果用待功成自顯。似應且略。而文何甚詳。答。此經
如來與菩薩相同。如來自四卷後半。至五卷前半。
合有一卷經文。詳脫解根修習圓通。至為委悉。而
所以說果用者。祗云山河大地應念化為無上知
覺。又云。由是六根互相為用。辭甚略也。今菩薩說
行若詳。則應重如來所示。說用若略。則無補如來
關文。二俱非玅。故應因行略而果用廣。廣略皆適
其宜矣。
忽然超越世出世間。十方圓明。獲二殊勝。一者上合
十方諸佛本玅覺心。與佛如來。同一慈力。（吳興作悲字）二
者下合十方六道眾生。與諸眾生。同一悲仰。（六道眾生亦應
有本玅覺心四字。不重標耳。下三十二應。申同慈力也。十四無畏。申同悲仰也）。
因行既足。果用以生。正當頓斷無明。頓證真理時。
一剎那頃。忽然超越世間。而不為界內有縛。超越
出世間。而不為界外空縛。但見寂照含空。十方圓
明。即得二種殊勝功德。一者。上合十方諸佛本玅
覺心。與佛同體。又與如來同一慈力。與佛同用。葢
本玅覺心。人人本具。故纔證即上合也。二者。下合
十方六道眾生。與之同其悲仰。葢菩薩所證。即是
眾生同稟。故證此理者即能與眾生同憂患。曲成
而不遺也。所謂二種殊勝者如此。○悲。謂哀求拔
苦。仰。謂希聖與樂。同一悲仰。即易經與民同患之
意。○前由因明立所。遂起三種相續。此由入流亡
所。遂獲二種殊勝。立所。是迷根。亡所。是悟本。立所。
是約最初一念迷根。為最細。亡所。是約最初下手
工夫。為最粗。以迷時從細至粗。悟時從粗入細。迷
悟轉換之機。不出立亡二字。然此所字。尤為難除。
自初卷心目所在為發端。其後展轉所破者。只一
所字。曰立所。曰亡所。曰聞所。曰覺所。曰空所。以出
一所。即入一所。所之一字。真貼體難刮之垢。實微
細我法二執之根也。直至圓滿菩提。歸無所得。而
所相方盡矣。
世尊。由我供養觀音如來。蒙彼如來授我如幻（初假二聞
故如幻）聞薰（此聞字。指聞性本覺之體。言薰者。所謂本覺內薰也）聞修（此聞字即旋倒聞機
之聞。始覺之智。言修者。以此反聞進修圓通也）金剛三昧。（終成一性故如金剛）與佛如
來。同慈力故。令我身成三十二應。入諸國土。
此標承授受出三昧名以彰玅應也。世尊。由我往
劫。供養觀音如來。蒙彼如來。授我以如幻聞薰聞
修金剛三昧。得佛之體。與佛如來同慈力故。同佛
之用。體用兼具。令我身成三十二應。隨機赴感。入
諸國土。而無剎不現焉。○三十二應者。現十法界
身。圓應羣機也。開之有三十二。合之惟四聖六凡。
攝盡羣類。菩薩隨機赴感。如月印千江。然眾生希
應者。須竭玅感。若無玅感。固不可妄議慈應之不
周也。○鍾云。聲塵本空。聞性常住。於常住中。一切
聲塵。及於萬法。悉皆如幻。以此如幻法門。始於聞
中薰習。終於聞中修證。無作而作。作實無作。隨緣
應用。本體如如。此三昧者。名如幻聞薰聞修金剛
三昧。乃三十二應之本也。○賀云。楞伽有三種意
生身。一三昧樂意生身。此當八地。二覺法自性性
意生身。此當九地至等覺。三種類俱生無行作意
生身。此由等覺入玅覺位。聖種類身。一時俱現。觀
音三十二應。正當種類俱生無行作意生身也。
<pb n="529"/>
世尊。若諸菩薩。入三摩地。進修無漏。勝解現圓。（勝解者。因
行已極所起證悟之智也。現圓者。智證將徹未徹將圓未圓也。圓字作滿字釋之。若入相似三摩地。進修中道
無漏。則分真勝解現圓。乃至若修金剛無漏。則究竟勝解現圓也我現佛身。而為說
法。令其解脫。（問菩薩何能現佛身耶。答如鏡已明形對像現。臣家之鏡。王苟臨之。豈無王像
問等覺菩薩。豈假初住現身說法耶。答天魔現為佛像。毱多尚乃致禮。況初住菩薩玅理所現。等覺雖尊。孰敢
不仰若諸有學（三果以前賢位聖位俱屬有學）寂靜玅明（樂獨善寂求自然慧）勝
玅現圓。我於彼前。現獨覺身。（出無佛世。觀物變易。自覺無生。故名獨覺）而
為說法。令其解脫。若諸有學。斷十二緣。緣斷勝性（觀緣
悟道。知迷勝性。由十二緣於是斷之。緣斷而勝性現矣）勝玅現圓（勝玅即勝性也）我於
彼前。現緣覺身。而為說法。令其解脫。若諸有學。得四
諦空（見道一十六心。斷四諦下惑。證生空理）修道入滅（初果後進斷三界八十一品俱
生。品品皆證一分擇滅無為）勝性現圓。我於彼前。現聲聞身。而為
說法。令其解脫。（應求四聖乘竟）若諸眾生。欲心明悟（深達婬婬欲為
苦之本）不犯欲塵（不獨人間粗獘之色。即他化之樂亦不樂）欲身清淨。我於
彼前。現梵王身。而為說法（梵王色界天主。說法者。如金光明云。大梵天王說出
欲論是也）令其解脫。（令其離欲塵而生梵世也。是雖捨求皆具。而更重希求。即同下成就也）
若諸眾生。欲為天主統領諸天。我於彼前。現帝釋身。
而為說法。令其成就。（金光明云。釋提桓因種種善論是也）若諸眾生。欲
身自在。遊行十方。（六欲四洲之十方也）我於彼前。現自在天身
（此云他化自在。梵語婆舍跋提。假他所作。以成己樂。即魔王為欲界頂天主也而為說法。令
其成就。若諸眾生。欲身自在。飛行虗空。（能至他界）我於彼
前。現大自在天身（即色頂摩醯首羅天。三目八臂。騎白牛執白拂者。是也）而為
說法。令其成就。（統論諸天。皆舉一以該其餘。梵王似局初禪。而實該四禪。帝釋似局二欲。
而實該六欲。二自在別舉魔天。以二魔不在正天之屬。故更舉之。但闕四空。以此論現身而四空不樂身相。故
不為現也）若諸眾生。愛統鬼神（八部之屬）救護國土。（摧魔護生）我於
彼前。現天大將軍身（四王各有八將而韋陀為上首是也）而為說法。令
其成就。若諸眾生。愛統世界。保護眾生。我於彼前。現
四天王身。而為說法。令其成就。（四王似應科入天主。今文列於將後。想譯
者之誤。世界即須彌各面一切國土也）若諸眾生。愛生天宮。驅使鬼神。
我於彼前。現四天王國太子身（那吒之類）而為說法。令其
成就。（應求諸天竟）若諸眾生。樂為人王（自金輪至粟散皆人王也。粟散小邦
之王。如粟之多也）我於彼前。現人王身。而為說法。令其成就。
（問世之平人有妄志帝王者矣。亦現帝王身與之說遂心之法耶。答此必有德懷仁不忍世亂。發願世世為有
道之主。以理邦國。菩薩為其現所欣之身。與說生貴之因及帝王德業。以薰隔生之種而已。豈教以篡奪之術
哉。後放此若諸眾生。愛主族姓世間推讓。（為人所推讓也）我於彼
前。現長者身（具十德為長者。姓貴。位高。大富。威猛。智深。年耆。行淨。禮備。上嘆。下歸。故為族姓
之主也）而為說法。令其成就。若諸眾生。愛談名言。清淨
自居。（博聞強識以道自娛。如此方王通邵雍之類）我於彼前。現居士身。而
為說法。令其成就。若諸眾生。愛治國土（三台輔相）剖斷[邱-丘+(看-目)]
邑。（州牧縣長）我於彼前。現宰官身。而為說法。令其成就。（以上
三科。似此方儒教所攝）若諸眾生。愛諸數術。攝衛自居。（如此方郭璞。華
陀之類。醫卜雜伎所攝）我於彼前。現婆羅門身（婆羅門此云淨行。四姓之一也）
而為說法。令其成就。若有男子。好學出家。持諸戒律。
（自十戒以至進具二百五十戒也）我於彼前。現比丘身。而為說法。令
其成就。若有女人。好學出家。持諸禁戒。（自五戒進具至五百戒也）
我於彼前。現比丘尼身。而為說法。令其成就。若有男
子。樂持五戒。我於彼前。現優婆塞身（此云近侍男）而為說
法。令其成就。若有女子。五戒自居。我於彼前。現優婆
夷身（此云近侍女即堪任近侍比丘尼也）而為說法。令其成就。若有女
人。內政立身（女正位乎內。故曰內政。貴而能勤。富而能儉。故曰立身）以修家國。
（閨門為萬化之原。故關於家國治亂）我於彼前。現女主身（天子之后）及國夫
人（邦君之妻）命婦（妻因夫榮）大家（如曹世叔之妻班昭之類）而為說法。令其
成就。若有眾生。不壞男根。（一生不犯女色者）我於彼前。現童
男身。而為說法。令其成就。若有處女。愛樂處身（終不出嫁）
不求侵暴。（縱有強暴亦不從也）我於彼前。現童女身。而為說法。
今其成就。（應求人趣竟。此皆菩薩調而應。偶而會。竿木隨身。逢場作戲。所謂同事攝也）若
有諸天。樂出天倫。（此下八部。闕迦樓羅。乃譯文略之也。今但七部。此七趣者。雖皆具神
通福德威權。然均名惡趣。各有苦惱。故多欲脫去為人。以希進修也）我現天身。而為說
法。令其成就。（上樂入故令其成就。此樂出故亦令成就也）若有諸龍。樂出
龍倫。我現龍身。而為說法。令其成就。（如龍樹化五百龍眾俱受具戒
之類）若有藥义（此云輕[拈-口+(足-口+(雪-雨))]即夜叉也。有三種。一在地。二在虗空。三在天也）樂度本倫。
我於彼前。現藥叉身（菩薩亦現身者。以菩薩面夜叉心不隔一線故）而為說
法。令其成就。若乾闥婆（此云香陰。帝釋樂神也）樂脫其倫。我於
<pb n="530"/>
彼前。現乾闥婆身。而為說法。令其成就。若阿修羅（此云
無端正。以女美而男醜也）樂脫其倫。我於彼前。現阿修羅身（菩薩亦現
身者。以瞋化瞋也）而為說法。令其成就。若緊那羅（形似人而頭有角。天
帝絲竹樂神也）樂脫其倫。我於彼前。現緊那羅身。而為說法。
令其成就。若摩呼羅伽（大蟒腹行者）樂脫其倫。我於彼前。
現摩呼羅伽身。而為說法。令其成就。（如迦毗尊者為蟒受三皈。聽訖
現老人素服而去。足顯菩薩龍蛇混雜無定名亦無定相也）（應現八部身竟）若諸眾人。樂
人修人。（此現在人中。而求捨身之後。復得人身世世進修者）我現人身。而為說
法。令其成就。若諸非人有形（休咎精明等）無形（空散銷沉等）有
想（鬼神精靈等）無想（精神化為土木金石等）樂度其倫。我於彼前。皆
現其身。而為說法。令其成就。（問無想既屬土木金石矣。為說何法而得度耶。
答菩薩應化神玅莫測。別有方便。說亦非以口說。而聽亦不以耳聽也）（按三十二應。無越十界。于十界中。獨
無菩薩并地獄身者。或曰觀音已是菩薩。何須更現。地獄苦重不可度也是名玅淨三十
二應入國土身。皆以三昧聞薰聞修無作玅力。自在
成就。
此結名也。上來如是應現即不無。染汙即不得。是
名玅淨三十二應。入國土身。所以然者。皆以三昧
聞薰聞修。若朝曦散彩。明鏡現形。不勞精力。不費
心思。緣對自現。初無作為。故曰無作玅力。逐浪隨
波。泛應曲當。故曰自在成就。無所往而不可現矣。
○釋成上與諸佛同一慈力竟。○三十二應。比普
門品微有不同。然本體是同。不妨互有闕存耳。依
正法華。具現菩薩界身。准釋論。亦化地獄也。
世尊。我復以此聞薰聞修金剛三昧無作玅力。與諸
十方三世六道一切眾生。同悲仰故。令諸眾生於我
身心獲十四種無畏功德。
此標承三昧名字及悲仰為無畏之本也。無畏。約
眾生言。葢遭難者。正在怖畏之中。而蒙救得脫。即
無畏也。功德。約菩薩言。救生脫怖。實菩薩最玅功
德也。世尊。我今以上同慈力。獲三十二應矣。又復
以此聞薰聞修。金剛三昧無作玅力。與諸十方三
世。六道一切眾生。同悲仰故。證得眾生同體大悲。
故眾生悲苦仰樂。我即[托-七+友]苦與樂。若有遭苦難。處
怖畏。而一稱我名。即蒙救脫。不生怖畏。令諸眾生。
於我身心。獲十四種無畏功德。如此方所謂一人
有慶。兆民賴之也。
一者由我不自觀音以觀觀者。令彼十方苦惱眾生
觀其音聲。即得解脫。（一苦惱難。八難之中此一為總。下七為別也）二者知
見旋復。令諸眾生設入大火火不能燒。三者觀聽旋
復。令諸眾生大水所漂水不能溺。四者斷滅妄想。心
無殺害。令諸眾生入諸鬼國鬼不能害。五者薰聞成
聞。六根銷復。同於聲聽。能令眾生臨當被害刀段段
壞。使其兵戈猶如割水。亦如吹光。性無動搖。六者聞
薰精明。明徧法界。則諸幽暗性不能全。能令眾生藥
叉（夜叉見前）羅剎（可畏）鳩槃茶鬼（厭魅）及毗舍遮（噉精氣鬼）富樓那
（熱病鬼）等。雖近其傍。目不能視。（如土地不見洞山。鬼使不見主事僧是也）七
者音性圓銷。觀聽返入。離諸塵妄。能令眾生禁繫枷
鎻所不能著。八者滅音圓聞。徧生慈力。能令眾生經
過險路。賊不能劫。
此令眾生得八難無畏也。何謂十四。一者。由我不
隨聲塵所起知見。惟旋倒聞機。反照自性。是不自
觀音。以觀觀者。我既與眾生同體。當我如是觀時。
即攝眾生以同觀。故能令十方苦楚其身惱亂其
心之眾生。一心稱名。即各各隨其音聲而得解脫。
是雖我觀其音聲也。即謂以眾生觀眾生可也。以
眾生一我也。是則苦惱總難無畏矣。二者。見為火
因。故見業父。則見猛火。當旋聞聲脫時。見亦旋而
與色脫。是謂知見旋復。不復召火。故能令一心稱
名者。設入大火。火不能燒。火燒難無畏矣。三者。聽
為水因。故聽業交。則見大水。今以觀為聽。而聞根
旋復。不復召水。故能令一心稱名者。設為水漂。水
不能溺。水溺難無畏矣。四者。殺害是鬼因。今返聞
時。內滅妄想。外除殺業。心無殺害。便不召鬼。故令
<pb n="531"/>
稱名眾生。入鬼國而鬼不能害。則鬼害難無畏矣。
五者。當反聞時。全以本覺真聞。內薰妄聞。而成就
真聞性。故令六根銷復。皆同耳根。所謂一根反源。
六根解脫也。既六根同於聲聽。聲聽無形。即是全
身泯於無形。無形豈復有受刃處。故能使稱名眾
生。臨當被殺。彼人之刀。段段自壞。即使揮其兵戈。
亦如割水吹光。於我不受刀兵之本性。纖毫無動。
所謂將頭臨白刃。一似斬春風也。而刀兵難。又何
畏乎。六者。聞薰功極。內瑩發光。光徧法界。則諸鬼
神陰隱幽暗之物。以向暗背明為性者。豈能堪此
光耀而自全乎。故能令稱名眾生。自藥叉以至富
單那等。雖近其傍。目不能視。菩薩攝身光所掩。如
梟鳥夜視晝盲。羅剎向日不見也。而鬼見難。又何
畏乎。七者。當反聞時。音性圓銷。塵泯矣。觀聽返入。
根滅矣。根塵兩銷。則內無所繫。外無所縛。離諸塵
妄。以此玅力。加被眾生。能令枷鎻不能覊繫。而枷
鎻難。惡足畏焉。八者。當反聞時。滅音而解脫聲塵。
圓聞而證極根性。塵滅。則無復外敵。性圓。則咸歸
內融。故一切處。徧生慈力。以此慈力。加被眾生。能
令磣心毒人化為慈悲眷屬。無復惡心相向。故雖
經險路。而賊不能劫。而盜賊難。又何畏焉。眾生所
得八難無畏葢如此。○問。菩薩見聞旋復。與眾生
何預。而令彼稱名者即脫水火何耶。答。昔蔡順之
母囓指而順心痛。豈非母子同體而相通乎。凡夫
尚能如此。況證同體大悲者。而疑其不能如是耶。
○心無殺害。雖鬼國可入。可見鬼所得而乘者。皆
好殺人也。世人有為鬼所著。而徧信師巫邪說。多
殺牲以祈禳者。其能免於害乎。○賀云。不自觀音
者。不存一毫我見。即上文聞所聞盡覺所覺空等
也。以觀觀者。以圓通之觀觀之。即上文如幻金剛
三昧。下文圓融清淨寶覺也。
九者薰聞離塵。色所不劫。能令一切多婬眾生遠離
貪欲。十者純音無塵。（音但詮於耳家所對之境。未詮諸過。塵則詮於染。蔽二過。故純
音無塵。謂音雖不壞。而已離染蔽之過。即心境一如也。或音字是聞字之誤根境圓融。無
對所對。能令一切忿恨眾生離諸瞋恚。十一者銷塵
旋明。法界身心。猶如琉璃。朗徹無礙。能令一切昏鈍
性障諸阿顛迦（此云無善心）永離痴暗。
此令眾生得三毒無畏也。九者。反聞離塵。逈脫於
色。故能隨色現色而色不能劫。如水現影。如鏡現
像。影像安能劫水鏡哉。以此無貪玅力。加被眾生。
能令多婬眾生。遠離貪欲。而貪毒無畏矣。十者。純
一圓音。了無染蔽塵相。根塵融為一法。既無能對
之根。亦無所對之塵。夫瞋生於敵對。無對所對。則
瞋恚無由而起。以此無瞋玅力。加被眾生。能令一
切忿恨眾生。離諸瞋恚。而瞋毒無畏矣。十一者銷
昏翳之妄塵。旋精明之玅覺。故外而法界。內而身
心。如淨琉璃。朗徹無凝。以此無痴玅力。加被眾生。
能令一切具足見惑之昏。具足思惑之鈍。具足無
明之性障。及諸阿顛迦。痴之最重者。皆永離痴暗。
而痴毒無畏矣。
十二者。融形復聞。不動道場。涉入世間。不壞世界。能
徧十方。供養微塵諸佛如來。各各佛邊。為法王子。能
令法界無子眾生欲求男者。誕生福德智慧之男。十
三者。六根圓通。明照無二。含十方界。立大圓鏡空如
來藏。承順十方微塵如來。秘密法門。受領無失。能令
法界無子眾生欲求女者。誕生端正福德柔順眾人
愛敬有相之女。
此令眾生得二求無畏也。夫求男女者。有何所畏。
畏其終不得也。菩薩遂其所求。即脫其不得之畏
矣。十一者。融形復聞渾身成一圓融清淨寶覺。若
身相不融。則此身非彼。彼身非此。安得不起而徧。
如月印千江乎。由身相既融。故能不動道場。徧一
切處。供養如來。各各佛邊。為法王子。紹繼法王。有
<pb n="532"/>
男之道。又福慧兩足。有男子德。故能令無子眾生。
於我求男者。即誕生福德智慧之男。而求男者。無
畏其不得矣。十三者。反聞功極。六根圓通。眼如耳。
耳如鼻。皆可互用。而明照無二。含育十方如來玅
寶王剎。由明照無二。故立大圓鏡。以顯無像不現。
由含十方界。故立空如來藏。以明無物不容。唯含。
故能承順法門。惟明照。故能受領無失。承順即坤
儀也。受領即女德也。故能令無子眾生。於我求女
者。即誕生端正福德柔順。為眾人愛敬有相之女。
而求女者。無畏其不得矣。
十四者。此三千大千世界百億日月。現住世間諸法
王子。有六十二億恒河沙數。修法垂範。教化眾生。隨
順眾生。方便智慧。各各不同。由我所得圓通本根。發
玅耳門。然後身心微玅含容。周徧法界。能令眾生持
我名號。與彼共持六十二億恒河沙諸法王子。二人
福德。正等無異。世尊。我一名號。與彼眾多名號無異。
由我修習得真圓通。
此令眾生得稱名無畏也。持名者何所畏。而說無
畏。葢持名者。或恐其功德不勝。而懷尤豫。或遇持
名多者。而懼其不及。皆畏相也。今持菩薩名者。逈
脫此二畏。故亦曰無畏矣。十四者。此三千大千世
界。總有百億日月。今現住此世界中諸法王子。共
有六十二億恒河沙數之多。其隨自實行。修法垂
範。教化眾生。隨他權行。順彼眾生方便智慧。各各
不同。有能盡持此名號者。功德當無尚矣。然由我
所得圓通本根。只在耳根一門發玅。能令一身應
無量身。一心應無量心。微玅含容。周徧法界。自在
無礙。具足萬聖法門。則知六十二億恒沙菩薩所
證。皆不離我法界海慧耳。故持我觀音一名。與彼
共持諸法王子名號者。此二人較量功德。等無有
異。世尊。我一名號。與彼眾多名號。多寡不齊。何以
令持者功德。正等無異哉。由我修習耳根一門。得
真圓通。故諸聖雖多。僅能敵我一人也。葢此方眾
生。耳根利故。愛道者多。所以觀音化勝。餘根鈍故。
愛道者少。所以諸聖化劣。是則行位雖齊。對機有
異。而持名功德。坐此正等矣。眾生稱名無畏又如
此。○菩薩顯然自任惟我得真圓通。可見餘聖所
得非真。文殊之揀。不過重明此語而已。
是名十四施無畏力福備眾生。
此結名也。如上種種。是名十四施無畏力。非但脫
其怖畏。兼復全其福德。而我之福。皆備於眾生矣。
○釋成下與眾生同其悲仰竟。
世尊。我又獲是圓通修證無上道故。又能善獲四不
思議無作玅德。
此陳四不思議也。前雖顯明上同下合。皆是隨機。
猶有限量。猶可心思言議。此更充其圓極之量。則
不容擬議矣。然上皆標從三昧。尚約因心。此則直
承圓通修證無上道故。已涉果地。當是等覺境界
也。世尊。我又獲是心佛眾生三無差別之圓通。修
證無上道故。圓修圓證。又能善獲四不思議。無作
玅德。至玅。故不可思。至神。故不可議。任運自在。非
有為作意所成。故曰無作玅德也。
一者由我初獲玅玅聞心。（反聞之聞。即始覺。自性之性。即本覺。始本合一。二俱
成玅。故曰玅玅聞性也）心精遺聞。見聞覺知不能分隔。成一圓
融清淨寶覺。故我能現眾多玅容。能說無邊秘密神
呪。其中或現一首三首五首七首九首十一首。如是
乃至一百八首。千首萬首八萬四千爍迦羅（此云堅固不壞）
首。二臂四臂六臂八臂十臂十二臂十四十六十八
二十至二十四。如是乃至一切八臂。千臂萬臂八萬
四千母陀羅（此云印）臂。二目三目四目九目。如是乃至
一百八目。千目萬目八萬四千清淨寶目。或慈或威。
或定或慧。救護眾生。得大自在。
此明一身現多不思議也。夫二十四聖所證圓通。
<pb n="533"/>
一一皆玅。而我所證耳根圓通。是一切圓通根本。
為玅中玅。一者。由我初獲此玅玅聞心。惟一心精。
脫盡根相。故令見聞覺知。不各局於本根。而不能
分隔。復還一真法界之體。成一圓融清淨寶覺。交
徹互用。無障無礙。為一為多。無所不可。故我能於
一身之中。現眾多玅容。於眾多玅容。說無邊秘密
神呪。是誠不思議矣。何謂玅容。如首為六用之總。
臂表提接之悲。目表照了之智。皆玅容也。但眾生
渾身手眼。迷而不知。俱成業用。自我得之。如春入
律。如月行空。信手拈來。俱成玅用。以首言之。自現
一首。以至八萬四千爍迦羅首。以臂言之。自現二
臂。以至八萬四千母陀羅臂。以目言之。自現二目。
以至八萬四千清淨寶目。既應塵勞之數。亦應對
治塵勞。具足八萬四千陀羅尼門。其中或施慈以
攝善人之心。即歡喜相也。或彰威以折邪魔之胆。
即忿怒相也。或定以杜散動之門。即澄斂相也。或
慧以破無明之窟。即開照相也。首臂目。皆具四種
差別。故能汎應塵勞。曲施誘廸。隨感而應。無不如
心。救護眾生。得大自在焉。形能如此。呪可例知。亦
應具此四種矣。○若論玅容。初住即應能現。或數
之多寡不等耳。經謂帝釋亦能現千首眼。而揆其
本位。正當圓之三住。意可類推。○鍾云。眾生迷此
覺性。六根現八萬塵勞。菩薩悟此覺性。全體彰八
萬德用。如不信菩薩德用。但觀自己六根塵勞妄
想。念念紛飛。還有涯量否。
二者由我聞（聞即聞性）思（思即入忘功夫）脫出六塵。（即動靜二相了然不生）
如聲度垣不能為礙。故我玅能現一一形。誦一一呪。
其形其呪。能以無畏。施諸眾生。是故十方微塵國土。
皆名我為施無畏者。
此明各身各形不思議也。二者。由我用聞思之功。
脫出六塵。如聲度重垣。無所滯礙。故我玅能現一
一形。對各機而現各身。誦一一呪。於各身而說各
呪。其一一身。一一呪。皆以無畏施諸眾生。而脫其
怖。故令十方微塵國土眾生。悉皆稱我為施無畏
者。名徧塵剎。皆救苦之功特勝也。○問。此與十四
無畏何別。答。十四無畏。但令眾生稱名自脫。未論
現形說呪。豈混同哉。
三者由我修習本玅圓通清淨本根。所遊世界。皆令
眾生捨身珍寶。求我哀愍。
此明過化不思議也。三者。由我修習耳根一門。本
玅圓通。已得清淨本根。於六塵境。毫無戀著。悉能
捨施。以捨感捨。故所遊世界。皆過化存神。亦令眾
生。捨其身所珍寶。悉以施我。求我哀愍受之。而為
施作佛事焉。夫眾生慳心。最為難破。捨心最為難
發。今所過即感其破慳樂捨。是誠不思議威神所
使然矣。
四者我得佛心。證於究竟。能以珍寶。種種供養十方
如來。旁及法界六道眾生。求妻得妻。求子得子。求三
昧得三昧。求長壽得長壽。如是乃至。求大涅槃得大
涅槃。
此明供養不思議也。四者。我既初獲如來藏心。登
於究竟。已入玅莊嚴海。佛法寶藏既開。具無量福
慧。手中能出無量珍寶。能以此種種珍寶。所謂衣
鬘香燈。擬玅高而同四海者。供養十方如來。旁及
法界六道眾生。皆以等心至心。悉同供養。如國城
妻子。謂之外財。長壽身命。謂之內財。能令眾生。求
妻得妻。求子得子。乃至求長壽得長壽。是以財施
也。三昧涅槃。屬於法施。求三昧得三昧。如一果二
果。以至三賢十聖等。如是乃至求大涅槃。得大涅
槃。雖如來至尊極果。尚與成就。是以法施也。葢我
觀眾生。具有如來智慧德相。故生佛同供。財法二
施。如此。而供養真不思議矣。○四不思議中。前三
尚是等覺。第四自稱佛心究竟。彷彿玅覺極證矣。
<pb n="534"/>
問。初住圓通。何濫深位。答。圓人一地。具四十二地。
功德無遺。初住既爾。位位皆然。不足疑也。
佛問圓通。我從耳門圓照三昧。緣心自在。因入流相。
得三摩提。成就菩提。斯為第一。世尊。彼佛如來。歎我
善得圓通法門。於大會中。授記我為觀世音號。由我
觀聽十方圓明。故觀音名。徧十方界。
此結圓通也。佛問圓通。我從耳根一門深入。反聞
功成。六根應拔。寂滅現前。圓照三昧。故得上同諸
佛。下化眾生。隨緣施設。無不自在。溯其最初之因。
惟是入流亡所。為起手功夫。以是得三摩提。成就
菩提。圓成果地修證。所謂圓通。斯為第一。世尊。彼
佛觀音如來。歎我善得圓通法門。於大會中。授記
我為觀世音號。是初住始證之時。已見師資道合
矣。由我觀聽十方圓明。如聲度垣。如月印水。故隨
感隨應。而觀音之名。徧滿十方世界。是既證之後。
又見感應道交矣。名實相孚。聲稱周徧。我獲圓通。
豈偶然哉。○按觀音三昧經。及大悲經。並云此菩
薩。過去久已成佛。號正法明如來。又悲華經。說往
昔寶藏如來。授不瞬太子記名觀世音。然則悲華
與今經。皆覆本垂跡之名耳。今得圓通。即太子後
身也。○大眾各說已竟。
爾時世尊。於師子座。從其五體。同放寶光（表全身吐露也）遠
灌十方微塵如來（以自果徹他果也）及法王子諸菩薩頂。（以自
因徹他因也。然惟灌頂者。表此圓通之理最為殊勝無上之法也）彼諸如來。亦於五
體。同放寶光。從微塵方。來灌佛頂。并灌會中諸大菩
薩及阿羅漢。林木池沼。皆演法音。交光相羅。如寶絲
網。（表圓通現前一切聲是佛聲一切色是佛色也）是諸大眾。得未曾有。（言相互顯
喜極而徹悟也）一切普獲金剛三昧。（顯首楞嚴王即是金剛寶覺平等法界也）即
時天雨百寶蓮華。青黃赤白。間錯紛揉。（華分品色所以表行也）
十方虗空。成七寶色。（寶具光明所以表智也）此娑婆界大地山
河。俱時不現（表萬象俱融也）唯見十方微塵國土。合成一界。
（表一性究竟也）梵唄咏歌。自然敷奏（表圓通法樂無乎不在也。四卷富樓那所問清
淨本然云何忽生山河大地。正欲覩此境界而令始現前矣）。
此佛現瑞應也。葢眾聖各述圓通。則華屋諸門悉
啟。故佛復現瑞以應之。是諸聖以言顯。而如來以
相顯。總欲眾生承言玩相而發悟也。
於是如來。告文殊師利法王子。汝今觀此二十五無
學諸大菩薩。及阿羅漢。各說最初成道方便。皆言修
習真實圓通。彼等修行。實無優劣前後差別。我今欲
令阿難開悟。二十五行。誰當其根。兼我滅後。此界眾
生。入菩薩乘。求無上道。何方便門。得易成就。
此勅文殊選擇圓通也。獨命文殊者。以其為寂場
之大智。諸會之法眼也。於是如來。既現瑞已。即告
文殊師利法王子言。汝今觀此二十五無學諸大
菩薩。及阿羅漢。各人所修所證。均稱方便真實。然
彼等修行。實無優劣及前後差別。葢千逕九逵。王
城不二。遲速巧拙。至處均齊耳。我今欲令阿難開
發大悟。不知此二十五行中。誰可對阿難之機者。
且不但當現在一人之機。兼我滅後。此界眾生。欲
入菩薩乘之真因。求無上道之極果。必從何方便
門。乃對其機。得易成就耶。葢當機常修。但取一門。
故不可不揀。爾文殊具擇法眼。其為我仔細披剝。
拈出玅門。以嘉惠後學可也。
文殊師利法王子。奉佛慈旨。即從座起。頂禮佛足。承
佛威神。說偈對佛。
起座頂禮。尊師命也。承佛威神。求加被也。是雖果
後大人。而順儀彰軌如此。可以警我慢之流矣。
覺海性澄圓。圓澄覺元玅。元明照生所。所立照性亡。
此發源開選也。偈曰。欲求返妄歸真。當明從真起
妄。且諸妄何由而起哉。原夫吾人之性。以知覺為
體。故取於覺。以深廣為量。故取於海。此覺海性。湛
寂而澄。無諸起滅。洞鑑而圓。無諸偏蔽。既圓且澄。
總名覺性。而此覺性。本來自玅。不假作為。亦無方
<pb n="535"/>
所。良由於彼元明性上。妄生照用。遂立方所。所既
妄立。而照用之本性遂亡。如雲起必障於日。此即
依本覺而成業識也。○覺海指體言。標體大也。澄
圓指相言。標相大也。元玅指用言。標用大也。此三
大為諸妄所依。
迷妄有虗空。依空立世界。想澄成國土。知覺乃眾生。
此明萬法生起也。既迷性覺而成業識。遂迷性空
而成頑空。故曰迷妄有虗空也。由是空晦暗中。結
暗為色。復立無情有情二種世界。故曰依空立世
界也。以取一分浮虗亂想。凝結而無知者。以成器
界。故曰想澄成國土。以取一分浮虗妄想。凝結而
有知者。以成根身。故曰知覺乃眾生此即依無明
業識。生起相見二分也。
空生大覺中。如海一漚發。有漏微塵國。皆依空所生。
漚滅空本無。況復諸三有。
此明萬法還滅也。夫此迷妄之空。大而無外。本非
微劣。而以大覺較之。更大無量。此空生於大覺之
中。如海中一漚。遂成至微劣矣。空尚如此。況有漏
微塵國土。悉以虗空建立者。其眇小當何如耶。然
則此漚若滅。則包界外之虗空。尚歸本無。況從虗
空所生欲有色有無色有。而能獨存耶。本由至虗。
故可速滅。所謂一人發真歸元。十方虗空。悉皆銷
殞也。○問。方彰生起。何以遽談還滅。答。還滅即是
歸元。今選根深入。正謀歸元之路。故備彰生起之
虗。還滅之易。以發其端耳。○鍾云。覺海性澄圓二
句。即二卷中性覺玅明。本覺明玅也。圓明照生所
二句。即因明立所。所既妄立。生汝妄能是也。迷妄
有虗空。至皆依空所生八句。即引起塵勞。起為世
界。靜成虗空是也。漚滅空本無二句。即三緣斷故。
三因不生。狂性自歇。歇即菩提是也。一部楞嚴。橫
竪發明。頭頭凑著。如鏡交光。亟須著眼。
歸元性無二。方便有多門。聖性無不通。順逆皆方便。
初心入三昧。遲速不同倫。
此正明根之當選也。夫萬法可以還滅。已識歸元
之路。若得歸元。理惟是一。覺性固無有二。但欲入
此無二覺性。則方便固有多門。如京畿是一。入路
多岐也。若是聖人。全證此性。則法法圓融。事事無
礙。故或憎或愛。或苦或樂。無非皆是入理之門。不
得揀擇。若初發心人。欲入三昧。而得圓根。與不圓
根。日劫相倍。則定有遲速之不同。如順此方之機
為順。逆此方之機為逆。順則速。而逆則遲也。豈可
不選擇哉。譬則趨京之路。迂直千差。豈皆捷徑。亦
不可不擇路而趨矣。
色想結成塵。精了不能徹。如何不明徹。於是獲圓通。
音聲雜語言。但伊名句味。一非含一切。云何獲圓通。
香以合中知。離則元無有。不恒其所覺。云何獲圓通。
味性非本然。要以味時有。其覺不恒一。云何獲圓通。
觸以所觸明。無所不明觸。合離性非定。云何獲圓通。
法稱為內塵。憑塵必有所。能所非徧涉。云何獲圓通。
此揀六塵非圓通也。前云彼等修行。實無優劣。但
對此方之機。有遲有速。故文殊向無優劣處。強分
優劣。無差別處。強分差別。於是將二十四聖。掂斤
播兩。一一品題。皆不當此方圓通之本。末後獨選
耳根一門為最勝焉。彼沙陀雖觀色性空而悟入
矣。但此色性。元憑妄想。結為障蔽之塵。若以心精
了之。終不透徹。豈有不明不徹。昏昏擾擾之物。初
心依之而欲證圓通耶。陳如雖聞法音而悟入矣。
但音聲者。徑直聲也。語言者。屈曲聲也。陳如從四
諦入。偏取屈曲。是音聲雜語言矣。既落語言。惟以
取彼名句之味。一字直目詮自性為名。二字帶表
詮差別為句。味即所含義味也。且此理圓言偏。初
心豈達一言徧該一切義理。云何依之而欲證圓
通耶。香嚴雖齅香塵而悟入矣。然香塵必待烟合
<pb n="536"/>
於鼻。方以知香。離則無復香相。是香非常住。不能
令覺常恒。覺不恒。則香亦非恒。豈能於香而得圓
通哉。藥王雖因味塵而悟入矣。但此味性。亦非常
然之體。要以味合時始有。不能令此味性。合離恒
一。既不恒一。豈能於味而得圓通哉。䟦陀雖因觸
塵而悟入矣。但觸無自相。雙依能所。內依身根為
能觸。外依色塵為所觸。中間方顯觸相。若無所。則
不顯觸。是此觸相。或合或離。性非有定。欲依之以
取圓通難矣。迦葉雖因法塵而悟入矣。但法塵非
外五塵之實質。乃五塵影子。惟意中獨緣。屬獨影
境。故曰內塵。起意緣時。但專一境。捨一緣一。必有
方所。能所皆局。豈能徧涉。欲依之以取圓通難矣。
○鍾云。揀非揀聖。乃揀法也。亦非揀法。乃揀機也。
凡曰云何獲圓通者。就阿難及大眾之機言耳。若
諸聖。固已各依彼法。畢獲圓通。佛已許其無優劣
矣。道開曰。非謂聖不獲圓通也。謂學人如諸聖而
修。則難獲圓通。以不當此方之機故。
見性雖洞然。明前不明後。四維虧一半。（四維四隅也。意兼四方。具
千二功德。四方八百。四隅四百。今但缺後方及兩隅共四百。是缺三分之一耳。而言虧一半者。語之忽也）云
何獲圓通。鼻息出入通。現前無交氣。支離匪涉入。云
何獲圓通。舌非入無端。（吳興曰應是舌入非無端耳）因味生覺了。
味亡了無有。云何獲圓通。身與所觸同。（所觸二字直指前之觸塵
而言）各非圓覺觀。（圓字雙貴覺觀二字。圓覺者獨立之全體也。圓觀者絕待之全智也）涯
量（猶言邊際）不冥會。（冥暗也會知也）云何獲圓通。知根雜亂思。湛
了終無見。想念不可脫。云何獲圓通（舌有說法嘗味二種之用。論說
法則無礙辨才。所謂人無端也。猶與圓通相近。若止論嘗味一節。境合方覺。境滅即亡。非能入無端也。何謂圓
通乎）。
此揀五根非圓通也。律陀因見性而悟入。然見性
雖是洞然明白。但能見前三方二隅。向後一方二
隅。即不能見。云何依此不圓之根。而欲證圓通耶。
槃特因鼻根悟入。但鼻根出則取香。入則聞香。而
缺中間交氣。既缺中交。則支離間斷。不相涉入。云
何依此支離之物而欲證圓通耶。鉢提因舌根而
悟入。然舌不因味而即能覺了。乃為無端。今者不
然。不過因味生覺。味亡覺亡。云何依此而欲證圓
通耶。畢陵因身根而悟入。然前之觸塵。我已揀其
不圓。今此身根。全與彼觸塵相同。合中之知。根塵
相待而顯。皆非圓覺圓觀。所以身邊際。與觸邊際。
不能於遠離之時。暗中有知。合有離無。云何依此
而欲證圓通耶。須菩提因意根而悟入。然此意知
根。雜於意識亂思。諸識中。唯意識最亂。最為剛強。
難於制伏。彼湛了者。即脫盡意識。湛然了知之性
也。知根既雜亂思。則湛了終無所見。如非想天人。
入非想定。研窮求其湛了。猶不可得。報盡還墜是
也。是則久修之人。尚不能脫想念。云何初心。乃欲
依此而證圓通耶。葢圓通本是無分別定之勝果。
今想念不脫。安能得此果哉。○見與鼻。揀去不圓
之根也。舌與身。揀去合知而淺之根也。意知。揀去
非純離之根也。問根能旋反。轉之即性。何亦揀之。
答。根雖總皆近性。勝彼塵識。然六中圓缺不齊。前
文云。圓根與不圓根。日劫相倍。今正揀去合者。淺
者。與不圓者。意令唯取耳根而已。
識見雜三和。（識見應云見識。即眼識也。論云。二和生識。謂根境和合。識生其中。今言三和者。
能依自體并所依根塵故曰三也）詰本稱非相。自體先無定。云何獲
圓通。心聞洞十方。生於大因力。初心不能入。云何獲
圓通。鼻想本權機。（鼻想者於鼻端作觀白之想也）只今攝心住。住成
心所住。云何獲圓通。說法弄音文。開悟先成者。名句
非無漏。云何獲圓通。持犯但束身。（束於身識非謂身根）非身無
所束。元非徧一切。云何獲圓通。神通本宿因。何關法
分別。（法分別三字。即意識別名。葢意識是法塵上分別性故也）念緣非離物。云何
獲圓通。
此揀六識非圓通也。舍利弗因眼識而悟入。雖此
見識。外對無情之色塵。內依無分別之眼根。能依
<pb n="537"/>
之一。所依之二。三者雜和而生。若詰其本。則無定
相。體既無定。云何依此而欲證圓通乎。普賢因耳
識而悟入。雖此心聞洞徹十方。然皆由修普賢行。
大因威力。致耳識洞聞沙界。非耳識自玅。能順初
心。成此玅果。既非初心小機。所能得入。云何於此
而欲證圓通乎。孫陀羅因鼻識而悟入。然此鼻端
白想。本為對治。而權假設。想非鼻識本有也。只為
攝住散亂而已。住則偏局一處。何由而圓。葢真心
無住。有住則妄矣。云何依此而欲證圓通耶。富樓
那因舌識而悟入。然說法者。雖由舌識調弄語言
文字。亦是滿慈曠劫以來。宿因成熟。具辨才力。故
得開悟。非關一時舌識所能。況名句是不相應行。
元屬有為。非無漏法。云何於此而欲證圓通耶。波
離因身識而悟入。然此持戒。但能檢束身識。除身
識外。更無所束。若圓通之境。當徧融身界萬法。今
束此不能束彼。則所遺尚多。云何依此而欲證圓
通耶。目連因意識而悟入。然意識是法塵分別之
性。神通是曠劫宿因之力。了無關涉。縱由意識。亦
是念念攀緣。不能離物。既非離塵普徧之法。亦難
獲圓通矣。○此經首即斥破六處識心為生死根
本。不可依之錯亂修習。而諸聖自陳。仍備此六門
者。見聖性無不通也。文殊復揀去者。仍順此經遮
止悞用也。若初心用此以求圓通。則不成無上菩
提。乃至別成聲聞魔外者極多。如六聖得正圓通
者極少。所以須揀去也。
若以地性觀。堅礙非通達。有為非聖性。云何獲圓通。
若以水性觀。想念非真實。如如非覺觀。（如如者。即圓通真實之體。
乃離念不動之法。凡起心分別覺觀皆不相應。反顯旋聞不屬覺觀。明矣。而強安三觀者。豈未見於此耶）云
何獲圓通。若以火性觀。厭有非真離。非初心方便。云
何獲圓通。若以風性觀。動寂非無對。對非無上覺。云
何獲圓通。（問反聞法門亦從動靜而入。何殊於此。答彼乃漸脫動靜二塵。以取無動靜之聞性。
為初心方便。此即取有動寂之風性為入門。所以大不同也）若以空性觀。昏鈍先
非覺。無覺異菩提。（世有尊太虗空為本性者。當悟此矣）云何獲圓通。若
以識性觀。觀識非常住。存心乃虗妄。云何獲圓通。諸
行是無常。念性元生滅。因果今殊感。云何獲圓通（長水
云。念佛法門。此方最要。雖云生滅。要因念想。專注在懷。兼佛願力。直生淨土。往彼國已。進行彌速。今顯圓根。觀
音為上。抑揚之道。故須揀也。
此揀七大非圓通也。持地因地大而悟入。然此地
性。是堅固質礙之物。不能四通八達。抑且平填要
物。多屬有為功行。遇佛平心。方得聖性。而初心全
涉有為。云何依此有為。而欲證圓通耶。月光因水
大而悟入。且此水觀。正由繫想所成。未離想念。非
真實性。葢如如之理。非覺觀之法。可得相應。云何
依此分別覺觀而欲證圓通耶。烏芻因火大而悟
入。且彼遍觀火性。亦是厭而求離。非身心俱斷。斷
性亦無。真實本離之法。況眾生初心。不皆多欲。亦
有少欲無欲者。既非初心一定之方便。云何於此
而欲證圓通耶。琉璃光因風大而悟入。且彼徧觀
四大身心。皆是風力所轉。風則有動有寂。是對待
法。既有對待。便屬循環生滅無常之法。非無上覺
體。云何於此而欲證圓通耶。虗空藏因空大而悟
入。且此空性。是晦昧所成。昏鈍冥頑。非有知覺。若
菩提覺性。以明靈為相。正與昏鈍相反。以昏鈍因。
取明靈果。如鑽冰取火。云何於此而欲證圓通乎。
彌勒因識大而悟入。惟修識觀。而所觀之識。念念
生滅。非常住性。縱研窮之極。有存住之心。然但是
識陰境界。猶如湛流。望若恬靜。而實不住。總屬虗
妄。云何於此而欲證圓通乎。大勢至以六根念佛
而悟入。然凡有運動遷流。皆屬行陰。皆墮無常。今
勢至雖曰都攝六根。而主於淨念相繼。既曰淨念。
終成有念。既曰相繼。難免生滅。若以此為因。往生
見佛。則因果相應。無有不可。若以此為因。而求現
證不生滅之圓通。則因果不類。決難得也。而云何
<pb n="538"/>
依此。妄冀圓通亦可獲與。合而觀之。諸門所以當
揀者。一者不對方宜。二者不便初心。三者別有資
藉。四者非常修學。可見對方宜。便初心。不勞藉資。
通常可修。惟有耳根一門矣。○七大之中。前五同
塵。第六同識。第七同根。比前但加廣大之相。而揀
意則同也。
我今白世尊。佛出娑婆界。此方真教體。清淨在音聞。
欲取三摩提。實以聞中入。
此下獨選耳根為圓通。而此顯其正對方宜。翻前
不對方宜也。葢聖人設教。隨方不同。或有佛土。以
佛光明。而作佛事。或有佛土。以佛菩提樹而作佛
事。乃至或以園林臺觀。或以虗空。或以寂無說示。
如香積佛國。無文字說。但以眾香。令諸天人得入
律行之類。我今白世尊。佛出此娑婆世界。而此方
眾生。耳根偏利。能由聞性。偏達無量差別理事。故
佛對此一方機宜。而以音聲施作佛事。所以逗彼
聞根之利。是則合音與聞。乃為此方真清淨教體
矣。教體既在音聞。而欲入正定者。豈可捨教體而
別取哉。故應惟從耳根聞性而入也。良以聲教但
為弄引。聞性實為玅心。故領悟雖是雙托音聞。而
修定但宜單取聞性也。是則從說選根以來。直至
此處。惟此一句。方以決定分明。指出耳根為圓通
本根。至玅之法門矣。
離苦得解脫。良哉觀世音。於恒沙劫中。入微塵佛國。
得大自在力。無畏施眾生。玅音觀世音。梵音海潮音。
救世悉安寧。出世獲常住。
此讚能證自利利他之德也。夫教體獨取聞性如
此。求其善得圓通玅門。而獨超諸門者。其惟觀世
音乎。彼分段變易二種生死苦。人所難離也。而能
離之。離繫自在二種解脫樂。人所難得也。而能得
之。離苦能樂。良哉觀世音也。其能以聞性自利如
此。又於恒沙數劫中。徧入微塵佛國。時為極長。而
處為極廣矣。得大自在力。三十二應。隨緣說法也。
無畏施眾生。十四無畏。尋聲救苦也。以其說法不
滯。故為玅音。而尋聲救苦。又為觀音。以其音性無
著。故為梵音。而應不失時。又為潮音。具此四音。故
恩沾於凡。而救世拔苦。悉得安寧。而世間蒙益矣。
恩沾於聖。而使獲究竟常住之果。而出世間蒙益
矣。其能以聞性利他又如此。○詳夫菩薩忘音塵
而修聞性。及至稱名歎德。乃獨取音。而不取聞。何
也。正表圓人不壞法相。而初心亡塵。但圖解根而
已。圓通之後。一切玅用。全在於音也。豈如斷之
果。永壞無用也耶。
我今啟如來。如觀音所說。譬如人靜居。十方俱擊鼓。
十處一時聞。此則圓真實。目非觀障外。口鼻亦復然。
身以合方知。（此二句疑倒。應云身以合方知口鼻亦復然也）心念紛無緒。隔
垣聽音響。遐邇俱可聞。五根所不齊。是則通真實。音
聲性動靜。聞中為有無。無聲號無聞。非實聞無性。聲
無既無滅。聲有亦非生。生滅二圓離。是則常真實。（此句
結意應在後科之末。方成總結。今隨文便。寄結於此耳）縱令在夢想。不為不思
無。覺觀出思惟。身心不能及。
此顯耳根元自真實決定速至圓通不勞借資別
因。正翻前別有資藉之緣也。然耳門之所以獨玅
者何哉。我今啟告如來。如觀音所說耳根。有三種
真實。一者。譬如人當靜居之時十方一齊擊鼓。則
十處一時俱聞。初不分何處有聞。何處無聞。何處
先聞。何處後聞也。此見耳根聞性。人人本來自圓。
故徧滿十方。絲毫不昧如此。是則圓為真實之圓
矣。二者。目雖能觀。而不觀障外。如隔窻紙不見外
事。隔皮膚不見臟腑是也。身以觸合。方知有觸。口
鼻之於味香亦然。略離尺寸。了無覺知。意根雖通。
而常纏意識。心念紛飛。絕無端緒。是五根俱無現
具靈通矣。若耳根者。隔垣皆聽。非若眼根隔紙膚
<pb n="539"/>
而不見也。遐邇俱聞。非若三根離尺寸而不知也。
無思常靜。非若意根之常思而亂動也。此五根之
所不能齊。而不謂之通真實乎。三者。音聲之性。有
動有靜。常於聞性湛然體中。循環代謝。動則歷然
現有。靜則寂然現無。世人顛倒。乃於寂然無聲時。
惑為無聞。據理而論。但是聲無。非實聞性無也。然
則聞性既不隨聲無而滅。亦豈隨聲有而生。生滅
雙離。湛然常住。而不謂之常真實乎。且也。即使在
夢想中。正當獨頭意識用事之時。似乎聞性暫斷。
然猶聞舂搗聲。惑為鼓響。則知此之聞性。斷不為
了無所思而遂成烏有。是則聞性本體之覺。與聞
性照用之觀。寤寐恒一。不假思惟。前謂月光如如
非覺觀者。正為彼是思惟覺觀故也。此出思惟之
覺觀却是真如如體。而外四根之身。內意根之心。
所不能及。益足以見其常真實矣。此三種真實。皆
是凡夫現具。不特證而後有。若就此更修。是順風
行船。因風吹火。何難之有哉。
今此娑婆國。聲論得宣明。眾生迷本聞。循聲故流轉。
阿難縱強記。不免落邪思。豈非隨所淪。旋流獲無妄。
此明耳根最便初心以翻前不便初心也。且今此
堪忍國中。耳根明利。必須語言。方得明了。故佛對
此方便利之根。廣宣一切經論。然經所詮論。無非
發明圓湛玅性。而圓湛玅性。不離能聞之根性。應
當借聲論而反聞自性。若因指見月可也。奈何狂
慧學者。不達如來本意。反迷自己本有聞性。一味
循聲逐響。但隨語句流轉。何異執指當月哉。抑且
不獨眾生循聲流轉。即汝阿難。縱能強記。十方如
來十二部經。清淨妙理。如恒河沙。尚不免落於邪
思。逐邪境而被物牽去。不能自由。豈非隨彼聲塵。
不知旋流。而被淪溺者耶。若知循聲順流而不免
淪溺。則知反聞旋流。必獲真實常住無妄之性矣。
可見旋流一法。其與此方根機。藥病相投。一切初
心。有何不可用哉。
阿難汝諦聽。我承佛威力。宣說金剛王。如幻不思議。
佛母真三昧。汝聞微塵佛。一切秘密門。欲漏不先除。
畜聞成過誤。將聞持佛佛。何不自聞聞。
此專囑當機必依此門而修也。阿難。汝可諦聽。我
今日選根。非敢自專自用。故為低昂。皆是承佛威
力。故此所說者。即前金剛王寶覺。如幻三摩提。十
方薄伽梵。一路涅槃門也。且汝記持佛法。不為不
多。然唯樂多聞。不修無漏勝業。故欲漏深重。種習
未盡。所畜愈多。殊不得力。而竟成墮淫之過誤矣。
（先德云祖師言句如破草鞋。寧可赤脚不著最好）夫畜聞成過。亦何貴此
聞哉。況本聞之聞。即是妙性。無勞外求。却乃日用
不知。反將本聞去受持諸佛之佛法。譬如以金盌
乞食。不如盌自可富於食。然則何不識取本聞。而
旋倒聞根。以聞聞性乎。良以如來設教。無非欲人
自悟本性。今乃棄本性而務馳言教。豈如來設教
之意哉。葢多聞。則心放而難收。反聞。則神凝而易
入。故令其一反聞。而即得無妄矣。○賀云。自聞聞。
只是反照本性。非真注於耳根也。
聞（此聞字正指所結之根）非自然生。因聲有名字。旋聞與聲脫。
能脫欲誰名。一根既返源。六根成解脫。見聞（指根言）如
幻翳。三界（指塵言）若空華。聞復翳根除。塵銷覺圓清。淨
極光通達。寂照含虗空。却來觀世間。猶如夢中事。摩
登伽在夢。誰能留汝形。
上方舉玅門之勝名述不修之大錯以警其當修
反聞而已。而尚未言如何修如何證也。故又曰。若
夫修證。則何如哉。彼根之結也。在耳曰聞矣。是聞
也。非是無故而生此結相。正因聲塵相擊。而聽精
映聲。卷聲成根。從無始來。遂有此耳根之名。聚聞
結滯。無復解脫。既因攬聲而結。須待脫聲而解。故
首須旋倒聞根。反聞自性。以求與聲脫。若所脫之
<pb n="540"/>
塵既銷。并能脫之根亦盡。惟一玅性。豈復有耳根
之名乎。喻如水本因寒而結冰。故冰須脫寒而成
水矣。然非但解一根。而餘根尚結也。根相雖六。性
體惟一。本以一性。而頓結六根。所謂一結一切結。
故但解一根。而餘根隨脫。所謂一解一切解。喻如
片錦六華。華雖各別。而底線相連。故拆一華。而餘
華皆壞矣。（此約橫喻。故六根同一成壞。不同巾之竪喻也）是則一根返源。
豈不至簡耶。六根齊脫。豈不至要耶。夫至六根解
脫。則眾生世界。已自不能纏縛矣。而器世界。又豈
不能超越耶。葢器界全依根身而立。故見聞猶如
幻翳。三界一似空華。從翳起華。有則俱有。無則俱
無。今既一返六解。而聞等已復於無。即如翳根已
除。自然塵界隨銷。亦若空華滅盡。而本覺之體。圓
滿清淨。所謂逈脫根塵。靈光獨耀矣。夫根身解而
器界即銷。其亦至易而甚速矣乎。極而言之。根塵
銷到至淨之地。即是明相精純之時。此常寂光。通
達法界。即虗空無邊。而寂照光明。周徧含⿱果衣。不翅
如大海之含一漚。況依虗空所立之器界根身耶。
既已到此境界。却來反觀世間種種諸事。真如夢
裏。以在迷時。未能證此如幻境界。認以為實。覺而
後知為夢也。然則汝之所以被邪術所制。無自由
分者。正由妄認緣塵影事為心。不知根中圓湛玅
心。寂照含空。無可拘制也。汝若早識根中玅心。而
解根超界。乃至寂照含空。得大解脫。則登伽在汝
覺海夢中。如漚如塵。又安能以夢事而留滯汝形
哉。如之何其不勉也。○前文見非是見。指本體到
極真處。故見之名不存。此指工夫到極真處。故聞
之名亦不立也。
如世巧幻師。幻作諸男女。雖見諸根動。要以一機抽。
息機歸寂然。諸幻成無性。六根亦如是。元依一精明。
分成六和合。一處成休復。六用皆不成。塵垢應念銷。
成圓明淨玅。餘塵尚諸學。明極即如來。
此以喻合法明一返六脫之義也。何以見一根返
源而情器雙超哉。譬如世間巧幻師。幻作種種諸
男女形。諸根畢具。宛然生動。要以幻師手中所提
線索動故。幻人口眼亦動。若線索不動。則口眼亦
不動。是則動惟機抽。寂惟機息。至息機歸寂。并所
依幻處。亦泯於無。而諸幻成無性矣。知此。則知六
根矣。彼六根之在人。亦復如是。只因真如不守自
性。與無明和合。所成識精明元。為六精之總體。即
是第八阿賴耶識。亦即陀那微細識。強名之曰一
精明。即如幻師之一機也。六根元依此一精明。而
分攬六塵。各成根相。於是在眼名見。在耳名聞等。
以根塵和合而成。故名六和合。即如幻作之諸男
女也。所以雖見六用殊。惟一精明轉。亦如雖見諸
根動。要以一機抽也。若反聞旋根。而一處成休復。
則應拔圓脫。而六用皆不成。亦如息機歸寂然矣。
以至器世間六塵所成垢染世界。皆應念而銷。頓
成圓明淨玅。是則山河大地。應念化成無上知覺
也。而非即喻中所謂諸幻成無性耶。至此。則情器
雙超。而塵無不盡也。若有餘而未盡者。尚居學位。
未得畢功。若無明已盡。而本明證極。即是如來所
證圓成極果。無上菩提矣。夫法門既玅。而修證又
巧。乃至成佛無難。何不選此一根。為初心入門之
要路耶。○餘塵者。斷無明未盡。謂之有餘。極而言
之。雖等覺亦爾。故諸學。指等覺以前。諸有學菩薩
也。問。前文稱菩薩一例無學。今何又言有學。答。前
位離佛遠。顯超二乘。故稱無學。今隣近如來。對佛
究竟無學。故等覺亦是有學。如隣至尊。不取稱尊
也。
大眾及阿難。旋汝倒聞機。反聞聞自性。性成無上道。
圓通實如是。此是微塵佛。一路涅槃門。過去諸如來。
斯門已成就。現在諸菩薩。今各入圓明。未來修學人。
<pb n="541"/>
當依如是法。我亦從中證。非唯觀世音。
此復廣舉所證以發其欣慕之心普勸進修也。夫
反聞之功。効驗之速如此。今會中大眾。及汝阿難。
便當旋汝顛倒聞機。不循外而循內。若果能反汝
聞如來秘密法門之聞。而聞自己本有之聞性。得
此性為因地心。立可成無上覺道。葢圓通之門。雖
有多種。若真實圓通。可當此方之機。治多聞之病
者。唯此一門。以此一門。是微塵佛。到菩提家一條
大路。入涅槃海一重大門。所以過去諸如來。由此
而入。現在諸菩薩。亦由此而入。是則已有許多榜
樣在前。故未來學人。必當依此法門而入也。抑且
不唯諸佛菩薩從此門入。即我亦從此門而證。豈
特觀世音為然哉。夫自不修而唯勸人修。人或不
從。身先入而率人同入。人誰不與。文殊之意。至深
切矣。○開曰。推廣此門。即孔老二氏。亦從此入。故
仲尼云。六十而耳順。莊子云。我所謂聞者。非謂其
聞彼也。自聞而已矣。故知反聞二字。實此方對症
之良藥。三教之所共用。但所證有淺深不同耳。
誠如佛世尊。詢我諸方便。以救諸末劫。求出世間人。
成就涅槃心。觀世音為最。自餘諸方便。皆是佛威神。
即事捨塵勞。非是常修學。淺深同說法。
此報復尊勅也。誠然如佛所命。詢我諸方便。如二
十五行。誰當其根。以救諸末劫。如我滅度後此界
眾生。求出世間人。如入菩薩乘。成就涅槃心。如求
無上道。所問四種。求其全順佛旨者。唯觀音耳根
一門。最為第一耳。自餘二十四聖。所入方便。皆是
佛之威神加被。偶觸一事。而捨塵勞。非是通長可
修。亦非上中下根淺深同說之法。如那律之失明
畢陵之觸刺。人不皆然。豈尋常一槩可入乎。如普
賢之大因。滿慈之宿辯。善吉之解空。鶖子之淨見。
皆屬深心。豈初機可入乎。沙陀之貪淫。周利之闕
誦。但局淺心。豈大心之所入乎。既各有所局。則定
有所偏。安得通常可修。淺深俱入。如觀音耳門者
哉。
頂禮如來藏。無漏不思議。願加被未來。於此門無惑。
方便易成就。堪以教阿難。及末劫沉淪。但以此根修。
圓通超餘者。真實心如是。
此進求加被也。夫此耳根一門。即是前所說三如
來藏。即前所說無漏業。即前所說如幻不思議佛
母真三昧。我今頂禮。願諸佛以神力。加被未來進
修者。皆從此門單刀直入。更無一毫疑惑。若將此
法門。為最初方便。則易成就。故堪以此法教阿難。
亦可以此法度末劫沉淪也。然但用此一門而不
用餘門者。以依此一門進修。可超二十四聖之圓
通。真實心要。如是而已。○此經文殊凡四見。皆有
深旨。初勅文殊將呪往護者。非大智人。不堪持此
呪心故。次問色空是非二義者。非大智人。不能為
人排難解紛故。三勅揀選圓通者。非大智人不具
正眼。非正眼不能選根。必鵝王而後能擇水中之
乳故。四請問經名者。以一會之法。始終皆歸於本
智故。○如來教示一門深入科已竟。○二決定義
至此方竟。
於是阿難及諸大眾。身心了然。得大開示。觀佛菩提
及大涅槃。猶如有人。因事遠遊。未得還歸。明了其家
所歸道路。普會大眾。天龍八部。（人天眾也）有學二乘。（小乘有學）
及諸一切新發心菩薩。（大乘初心）其數凡有十恒河沙。皆
得本心。（此與三卷末獲本玅心。同一心相。但彼悟得。此證得也）遠塵離垢。（此即想相
為塵。識情為垢。二俱遠離也。覺所覺空則塵遠。空所滅則垢離矣）獲法眼淨。（初地見道也。若
依圓教。即十住初心也）性比丘尼。聞說偈已。成阿羅漢。（即圓之七信也）
無量眾生。皆發無等等阿耨多羅三藐三菩提心。
此敘大眾開悟證入也。文殊既說偈已。於是阿難
及諸大眾。身心了然。蓋向之身心皎然者。但知身
心結解之次第。尚未知何門得入。今已確知從耳
<pb n="542"/>
門入。更無疑惑。故身心皆了然也。此由二十五聖
并文殊委悉說盡。故曰得大開示。其觀佛菩提及
大涅槃之究竟極果也。猶如久為窮子。逃逝他鄉。
即欲歸家。路頭不識。今日指出一條還家道路。雖
未即得還家。從此直往向前。決不復遭枝岐矣。於
是普會大眾。自天龍八部。以至初心菩薩。人凡三
等。其數則有十恒河沙之多。皆得本心。真無不證
也。遠塵離垢。惑無不斷也。獲法眼淨。證無不圓也。
而大眾獲益矣。其摩登伽女。今已出家。名性比丘
尼者。聞說偈已。即時成阿羅漢。圓證七信。而最劣
獲益矣。夫十恒河沙。尚為有量也。乃至無量眾生。
凡在法會者。皆發無等等阿耨多羅三藐三菩提
心。初入十信而不可名狀之眾。皆獲益矣。○問。阿
難所證初果。應齊圓之初信。今聞經之眾。昔未證
而尚成新證。何阿難先已證者。反不列斯位耶。答。
論斷見惑。則舊證非新。何須列此。若兼論發菩提
心。則阿難既示證小。亦云緣生。三心未顯。故亦未
列斯位中也。○鍾云。前曰路。曰門。至此則曰家者。
謂了悟耳根是到菩提家之路。入菩提家之門也。
○此下為最初近下之根特加戒律道場持呪之三
事。故大科云加行也。至於因戒所生之定慧。仍是
亡塵盡根玅定。及彼定所得三空慧耳。觀經文但
性詳戒。而略於定慧。可見也。問。前門何不用此。答。
中根煩惱輕微。無自起淫等四念。且彼於亡塵時
防護有力。世俗曲屈。已不容入。安有自起四念。至
於阿難初果。已能不入色聲等六塵。但加反聞。尚
不多費忘塵之力。亦安有自起淫等之念耶。故知
斯門。特為塵勞素重。不待聲引。而頻舉自發淫等
四念者。加四戒以為反聞之前方便。加道場持呪
以為正反聞時之助行也。舊解全不知此。豈自此
以後。別為一法門哉。○尋常一往便指耳門為最
初方便。今詳此科。則耳門尚為初心方便道場等。
方為最初心方便也。
阿難整衣服。於大眾中。合掌頂禮。心迹圓明。悲欣交
集。欲益未來諸眾生故。稽首白佛。大悲世尊。我今已
悟成佛法門。是中修行。得無疑惑。常聞如來說如是
言。自未得度。先度人者。菩薩發心。自覺己圓。能覺他
者。如來應世。我雖未度。願度末劫一切眾生。世尊。此
諸眾生。去佛漸遠。邪師說法。如恒河沙。欲攝其心入
三摩地。云何令其安立道場。遠諸魔事。於菩提心。得
無退屈。
此請安立道場為末世攝心之軌則也。大眾既得
開悟已。阿難乃於眾中。整頓衣服。出座面佛。合掌
頂禮。於斯時也。先悟不生滅心。即是大佛頂首楞
嚴王。心圓明矣。又悟得耳根是入不生滅之門路。
迹圓明矣。悲曠劫之沉迷。欣今日之頓悟。故悲欣
交集。自疾既除。復愍他疾。欲益未來眾生故。於是
稽首白佛言。大悲世尊。我今已悟成佛法門。決定
從耳根一門深入。從是門中修行。直捷穩當。再無
疑惑。然我昔常聞如來有是言矣。曰。自未度而先
度人者。菩薩之發心也。自覺圓而能覺他者。如來
之應世也。我雖未自度。願學菩薩。願度末劫一切
眾生。但我遇佛說法。已知修行之路。從聞中入。只
恐末世眾生。去佛漸遠。而邪思說法歧路復多。既
邪正混淆。令進修者。心無適從。欲攝其心入三摩
提。云何令彼安立入道之場地。使邪說魔事。不得
擾亂傾動。於菩提心。方得無退屈乎。○問。菩薩未
得度先度人。佛自覺而後覺他。涯量次序何如。鍾
曰。在菩薩云發心。可見猶費深心。是等覺以前事。
所謂以果為因也。在佛曰應世。業已不勞餘力。是
玅覺以後事。所謂以因為果也。經語自有分曉。
爾時世尊。於大眾中。稱讚阿難。善哉善哉。如汝所問。
安立道場。救護眾生末劫沉淪。汝今諦聽。當為汝說。
<pb n="543"/>
阿難大眾。唯然奉教。佛告阿難。汝常聞我毗奈耶中
（律藏也）宣說修行三決定義。所謂攝心為戒。因戒生定。
因定發慧。是則名為三無漏學。
此先標三無漏學而戒尤為本。蓋前文忘塵脫根
等皆是發揮定慧。未曾說戒。故此特明之也。爾時
世尊。於大眾中。稱讚阿難云。善哉。善哉。如汝以度
生之心。請問安立道場。救護沉淪者。汝今諦聽。吾
為汝說矣。阿難大眾。唯然奉教。佛乃告之曰。汝不
常聞我律藏中。宣說修行三決定義乎。何謂三義。
戒居其一。所謂戒者。不止束身。凡微細心念。即訶
禁之。以至一念不生。乃目之為戒也。緣攝心動少。
漸向於定。如止風而波漸息。是因戒生定也。緣心
靜極。本明漸顯。兼照萬法。如波亭水湛。自體發光。
照涵絲髮。是因定發慧也。三種具足。毫無滲漏。名
三無漏學。非但不漏落於三有。兼不漏落空有二
邊。是為真無漏。而非小乘比也。然戒實為定慧之
前矛。戒根不淨。則定慧無由而生。譬如造宅。先固
其基。若無基址。徒架虗空。必不成就。故於三決定
義中。而首戒。而戒之中。又有四决定清淨明誨焉。
○賀云。此經始終以戒為本。葢世尊懸知末法之
中。邪師熾盛。非律駁儀。疑誤眾生。故於此經。首以
阿難示墮發端。至是阿難已得開悟。特為未來眾
生。代請安立道場。世尊苦口叮嚀。首揭戒為决定
明誨。一則曰。我滅度後。多諸魔民。再則曰。我滅度
後云云。又重重結以不如此說。即波旬說。如老人
遺囑。又沉痛。又斬截。使人墮淚。又使人心寒。讀至
此處。不知痛加拈提。真辜負迦老一片婆心矣。
阿難。云何攝心我名為戒。若諸世界六道眾生。其心
不婬。則不隨其生死相續。汝修三昧。本出塵勞。婬心
不除。塵不可出。縱有多智禪定現前。如不斷婬。必落
魔道。上品魔王。中品魔民。下品魔女。彼等諸魔。亦有
徒眾。各各自謂成無上道。我滅度後。末法之中。多此
魔民。熾盛世間。廣行貪婬。為善知識。令諸眾生墮愛
見坑。失菩提路。汝教世人。修三摩地。先斷心婬。是名
如來先佛世尊第一決定清淨明誨。是故阿難。若不
斷婬。修禪定者。如蒸砂石欲其成飯。經百千劫。秪名
熱砂。何以故。此非飯本砂石成故。汝以婬身。求佛玅
果。縱得玅悟。皆是婬根。根本成婬。輪轉三塗。必不能
出。如來涅槃。何路修證。必使婬機身心俱斷。斷性亦
無。於佛菩提。斯可希冀。如我此說。名為佛說。不如此
說。即波旬說。
此先說婬戒也。諸經戒殺居首。謂設化以慈悲為
先。此經婬戒居首。為真修以離欲為本。葢欲氣粗
濁。染汙玅明。欲習狂迷。易失正受。續生死。喪真常。
莫甚於此。故須首戒也。阿難。云何攝心。我名為戒。
律中所犯。罪分輕重。而婬殺盜妄。最為重矣。且以
婬戒言之。若諸世界六道眾生。其心不婬。非但於
身不犯。亦不生一念思想之心。夫眾生皆因婬欲
而正性命。故纏縛生死。若欲愛乾枯。則殘質不續
矣。且汝修耳根圓通之三昧。本圖出見思二惑之
塵勞。若婬心不除。則見思決不能斷。塵勞決不可
出。縱使多智。辨慧通達。禪定現前。發玅境界。如不
斷婬。於禪定時。不捨婬念。或有思惟。則欲境隨現。
所念既在欲境。而欲境莫勝於魔。如水就溼。必落
魔道。隨福厚薄。分上中下品。不魔王。則魔民。不魔
民。則魔女。如陰魔中行空禪者。却留塵勞。廣化寶
媛是也。（此葢定慧心靈觸境流注。方有斯墮。若無定慧。徒有婬習。則直墮地獄耳。安有魔宮
之報乎）彼等諸魔。亦有徒眾。初不自以為魔也。增上
慢成。非果計果。各各自謂成無上極果之道。其惑
人可勝言哉。故我滅度後。末法之中。多此魔民。即
先世帶婬修禪之輩。來為教師。神通智慧。密教行
婬。以為佛事。[逅-口+巾]相傳授。令諸眾生。墮落愛見坑中。
欲出見思。反落愛見。一陷邪徑。永失菩提正路。如
<pb n="544"/>
[鬱-山+止]頭藍弗。得非想定。纔觸女手。遂生愛心。便失神
通是也。汝欲度生。從今以去。教世間人。修三摩地。
必令其先斷心婬。是名如來先佛世尊。第一決定
清淨明誨。而非無師之傳授矣。是故阿難。若謂不
斷婬而可修禪定者。譬如蒸砂。欲其成飯。縱經百
千劫。秪名熱砂。不名為飯。何以故。飯以米為本。此
非飯本。沙石所成故。汝以婬身。求佛玅果。何異蒸
砂作飯乎。縱得玅悟。皆是婬根。根本成婬。輪轉三
途。必不能出。何異砂之徒現熱相乎。然則如來涅
槃極果。何路可以修證哉。必使婬欲發動之機。身
與心而俱斷。葢身之婬機。由心使作。心之婬機。由
念馳放。一念不生。方得身心俱斷也。然斷性若存。
終與欲對。欲之緣影未忘。亦非竭絕。故必斷性亦
無。如病藥俱除。方為無病人。而於佛菩提。斯可希
冀矣。是則修如來涅槃之正路也。倘末世說法。如
我所說。即是如來正說。若不如此說。而別言行婬
不礙者。便是魔波旬說矣。如來波旬。所爭一間。可
不辨哉。○鍾云。機者。婬心所自發。斷性不無。則欲
之圓影猶在。觸機即發矣。
阿難。又諸世界六道眾生。其心不殺。則不隨共生死
相續。汝修三昧。本出塵勞。殺心不除。塵不可出。縱有
多智禪定現前。如不斷殺。必落神道。上品之人為大
力鬼。中品則為飛行夜叉諸鬼帥等。下品當為地行
羅剎。彼諸鬼神。亦有徒眾。各各自謂。成無上道。我滅
度後。末法之中。多此鬼神。熾盛世間。自言食肉得菩
提路。阿難。我令比丘食五淨肉。此肉皆我神力化生。
本無命根。汝婆羅門。地多蒸溼。加以砂石。草菜不生。
我以大悲。神力所加。因大慈悲。假名為肉。汝得其味。
奈何如來滅度之後。食眾生肉。名為釋子。汝等當知。
是食肉人。縱得心開似三摩地。皆大羅剎。報終必沉
生死苦海。非佛弟子。如是之人。相殺相吞。相食未已。
云何是人得出三界。汝教世人。修三摩地。次斷殺生。
是名如來先佛世尊第二決定清淨明誨。是故阿難。
若不斷殺。修禪定者。譬如有人。自塞其耳。高聲大呌。
求人不聞。此等名為欲隱彌露。清淨比丘。及諸菩薩。
於岐路行。不蹋生草。況以手拔。云何大悲。取諸眾生
血肉充食。若諸眾生。不服東方絲綿絹帛及是此土
靴履裘毳乳酪醍醐。如是比丘。於世真脫。酬還宿債。
不遊三界。（此譯人語倒也。當云不遊三界酬還宿債）何以故。服其身分。皆
為彼緣。如人食其地中百穀。足不離地。必使身心於
諸眾生若身身分身心二塗不服不食。我說是人真
解脫者。如我此說。名為佛說。不如此說。即波旬說。
此明殺戒也。此中所斷之殺。非但人畜。下至蠅虱
蛇蝎等。皆勿殺也。亦非但親殺。雖食肉服身。亦所
不許。又非但只繫身口。雖心念亦止絕矣。阿難。又
諸世界。六道眾生。其心不殺。則不隨其生死相續。
以負命索債。為生死緣。不殺故不續也。汝修三昧。
本意欲出塵勞。若殺心不除。則塵不可出。縱有多
智。禪定現前。如不斷殺。必定落於神道。葢鬼神雖
分勝劣。而均是惡趣。故從人而入者。謂之墮落也。
若是上品禪人。當為大力鬼。如人間尊奉稱帝稱
天者。若是中品。則為飛行夜叉。諸鬼帥等。如川嶽
社令之類。若是下品。當為地行羅剎。如依止海濵
之類。彼諸鬼神。亦有徒眾。認己是而不知其非。各
各自謂成無上道。故我滅度後。末法之中。此輩熾
盛。行於世間。倡言食肉不礙成佛。而吾教衰矣。然
我於藏通律中。亦聽比丘得食不見不聞不疑及
自死鳥殘五種淨肉者。豈無故哉。葢此肉皆我神
力化生。如海魚肉山。皆是大悲權化。非真有命根
也。又因汝婆羅門所居。地多蒸溼。加以沙石。諸菜
不生。若無肉食。誰資身命。故我以大悲神力。化而
為肉。使汝暫得其味而食。非真肉也。可見凡佛許
食肉者。皆佛用權變。漸引慈化耳。若我滅度之後。
<pb n="545"/>
即實奪命之肉。奈何食此奪命之肉。而尚名為佛
子哉。汝等當知是食肉人。縱禪定中。偶得心開。受
用境界現前。亦似三摩地。而非真三摩地。以食肉
障深。現行皆大羅剎。報終必沉苦海。斷斷非佛弟
子也。良以為佛弟子。求出三界。如是之人。相殺相
吞。命債不了。解脫無期。何由而出三界乎。然則汝
教世人修三摩地必要次斷殺生。是為如來先佛
世尊。第二決定清淨明誨耳。是故阿難。若謂不斷
殺業而可修禪定者。譬如有人。塞耳高聲。求人不
聞。此等名為欲隱彌露。葢修禪避罪。反乃行殺。塞
耳避人。反乃高聲。故謂之欲隱彌露也。且也。清淨
比丘。及諸菩薩。於路邊生草。不故塌。不故拔。仁慈
之至。猶及草木。云何大悲。乃取眾生血肉以充食
耶。不但血肉不可食也。即絲綿絹帛。蠶之所出。靴
履裘毳。乳酪醍醐。獸之所出。雖非其身之血肉。然
亦是彼身之一分。若諸比丘。不服東方之絲綿絹
帛。及我西土之靴履裘毳等。如是比丘。於世真能
解脫。更不再遊三界。以酬還宿債矣。何也。以服其
身之一分。皆為彼緣。如劫初之人。身有飛光。足若
躡雲。由食地肥。㗖香稻故。遂致其體堅重。而足不
離地也。是則身分猶不可服。而況血肉乎哉。然則
修三摩地者。必使我身我心。於諸眾生。若血肉之
身。及裘毳等之身分。身不服食。心不貪求。我說是
人真解脫者矣。既無惡業。自無冤對。不脫何為。後
世如我此說。名為佛說。不如此說。即波旬說。人其
可棄佛說而從魔說哉。
阿難。又復世界六道眾生。其心不偷。則不隨其生死
相續。汝修三昧。本出塵勞。偷心不除。塵不可出。縱有
多智禪定現前。如不斷偷。必落邪道。上品精靈。中品
妖魅。下品邪人。諸魅所著。彼等羣邪。亦有徒眾。各各
自謂。成無上道。我滅度後。末法之中。多此妖邪。熾盛
世間。潛匿姦欺。稱善知識。各自謂已得上人法。詃惑
無識。恐令失心。所過之處。其家耗散。我教比丘。循方
乞食。令其捨貪。成菩提道。諸比丘等。不自熟食。寄於
殘生。旅泊三界。示一往還。去已無返。云何賊人。假我
衣服。裨販如來。造種種業。皆言佛法。却非出家具戒
比丘。為小乘道。由是疑誤無量眾生。墮無間獄。若我
滅後。其有比丘。發心決定。修三摩提。能於如來形像
之前。身然一燈。燒一指節。及於身上。爇一香炷。我說
是人。無始宿債。一時酬畢。長揖世間。永脫諸漏。雖未
即明無上覺路。是人於法已決定心。若不為此捨身
微因。縱成無為。必還生人。酬其宿債。如我馬麥。正等
無異。汝教世人。修三摩地。後斷偷盜。是名如來先佛
世尊第三決定清淨明誨。是故阿難。若不斷偷。修禪
定者。譬如有人。水灌漏巵。欲求其滿。縱經塵劫。終無
平復。若諸比丘。衣鉢之餘。分寸不畜。乞食餘分。施餓
眾生。於大集會。合掌禮眾。有人捶詈。同於稱讚。必使
身心二俱捐捨。身肉骨血與眾生共。不將如來不了
義說迴為己解以誤初學。佛印是人。得真三昧。如我
所說。名為佛說。不如此說。即彼旬說（裨助也。販賣也。裨助偷心。販賣
佛法也）。
此明盜戒也。此之偷盜。非只竊人之物。但言行詐
異。詃惑恐動。乃至一念希取利養者。皆是也。阿難。
又復世界六道眾生。其心不偷。利欲貪得。一念不
起。則不隨其生死相續。汝修三昧。本出塵勞。若偷
心不除。塵不可出。厭塵方可以出塵。貪世豈能以
越世哉。縱有多智。禪定現前。如不斷偷。委曲取利。
其心回邪。必落邪道。上品精靈。如山精水怪。具諸
神通。似仙非仙。似神非神者。中品妖魅。現妖通而
魅人者。下品邪人。諸魅所着。言行妖異。惑亂於人
者。彼等羣邪。亦有徒眾。邪入肺腑。不知其過。各各
自謂成無上道。我滅度後。末法之中。多此妖邪。潛
匿奸欺。詐稱得道知識。復以妖言恐人。令彼改心
<pb n="546"/>
易志。敬如神明。於是盡命傾財以奉之。故所過之
處。其家耗散。妖邪熾盛之害如此。若吾教則與之
相反矣。我教比丘。隨其所到。持鉢乞食。正欲令其
捨貪心而成覺道也。循方而乞。則不自熟食矣。所
以然者。以此殘生若寄。為旅為泊於三界客舍之
中。聊示此一度往還。自此以往。更不復來矣。豈令
其戀戀人間。作地獄滓耶。云何妖邪賊人。竊我衣
服。假我僧儀。以如來為取利之媒。廣行販賣。造三
塗業。而皆言此是佛法。是非法說法也。反謗出家
比丘秉具戒者。為小乘道。是法說非法也。以是為
非。以非為是。由是疑誤無量眾生。墮無間獄。孰非
妖邪之為害哉。且人之至寶惜者。莫如此身。我教
比丘發心修大定者。先於如來像前。作捨身微因。
或身燈。或指節。或香炷。令彼酬償宿生負債。辭世
間而脫諸漏。能行此行。雖未能即登大菩提路。是
人決定能信大菩提法矣。若不行此行。縱得菩提。
還來人間酬償宿債。如我曾於毗蘭邑王馬廐食
馬麥三月是也。夫身猶可捨。何況身外之物。而又
何偷盜之不可斷哉。然則汝教世人修三摩地。必
令其後斷偷盜。是名如來先佛世尊第三決定清
淨明誨耳。是故阿難。若不斷偷而修禪定者。譬如
水灌漏巵。塵劫難滿。所以律制比丘衣鉢之外。分
寸不畜。止貪也。乞食餘分。施餓眾生。止悋也。合掌
禮眾。不慢也。捶詈同讚。無我相也。身心俱捨。無繫
戀也。身肉骨血。與眾生共。無遺餘也。比丘之行如
此。皆為成就無偷之心。又豈肯曲取以自奉耶。至
若聽畜百一所需。但禁餘二。或許不入大會。避辱
不受。及布施不及身分等。皆是不了義中。如薩婆
多論所說。若能但依了義教。不將如來不了義說。
曲為已解。并誤後學者。佛印是人。得真三昧矣。如
我所說者。名佛說也。不如此說者。波旬說也。可不
辨與。
阿難。如是世界六道眾生。雖則身心無殺盜婬三行
已圓。若大妄語。即三摩地。不得清淨。成愛見魔。失如
來種。所謂未得謂得。未證言證。或求世間尊勝第一。
謂前人言。我今已得須陀洹果斯陀含果阿那含果
阿羅漢道辟支佛乘十地地前諸位菩薩。求彼禮懺。
貪其供養。是一顛迦（即一闡提）消滅佛種。如人以刀斷多
羅木。（貝多羅樹以刀斷則不復活）佛說是人。永殞善根。無復知見。
沉三苦海。不成三昧。我滅度後。勅諸菩薩及阿羅漢。
應身生彼末法之中。作種種形。度諸輪轉。或作沙門
白衣居士人王宰官童男童女如是乃至婬女寡婦
奸偷屠販。與其同事。（四攝之一）稱讚佛乘。令其身心入三
摩地。終不自言我真菩薩真阿羅漢。洩佛密因。輕言
末學。惟除命終陰有遺付。云何是人。惑亂眾生。成大
妄語。汝教世人。修三摩地。後復斷除諸大妄語。是名
如來先佛世尊第四決定清淨明誨。是故阿難。若不
斷其大妄語者。如刻人糞為栴檀形欲求香氣。無有
是處。我教比丘。直心道場。於四威儀一切行中。尚無
虗假。云何自稱得上人法。譬如窮人妄號帝王。自取
誅滅。況復法王。如何妄竊。因地不真。果招迂曲。求佛
菩提。如噬臍人。欲誰成就。若諸比丘。心如直弦。一切
真實。入三摩地。永無魔事。我印是人成就菩提無上
知覺。如我所說。名為佛說。不如此說。即波旬說。
此明不妄語戒也。阿難。如是世界。六道眾生。雖則
身心無殺盜婬。三戒具足。三行已圓。若言行不顧。
大妄語者。即三昧不成。成愛見魔。失如來種。何謂
大妄語。所謂道未得而言得。果未證而言證。將無
作有。惟求世間尊勝第一。常在人前。說我已得三
果。以至羅漢辟支。地前諸位菩薩。令人求彼體懺。
而貪其陳設供養。若是者。即一闡提。消滅佛種。如
刀斷木。不復再活。佛記是人。永絕善根。無復知見。
沉淪三塗。不成三昧矣。夫我滅度後。勅諸菩薩羅
<pb n="547"/>
漢。應物現形。生彼末法之中。作種種相。度諸輪轉
眾生。或現順相。而為沙門居士。人王宰官。及童男
女。或現逆相。乃至婬女寡婦。奸偷屠販。或淨或染。
與彼眾生。和光同塵。為同事攝。稱揚佛乘。誘彼入
道。尚不許自稱是真菩薩。是真羅漢。洩漏密機於
初學人前。唯除命終時。略露消息。遺言付法。令人
生信耳。葢住則不泄。泄則不住。此一定軌則也。云
何邪人。既泄仍住。明是惑亂眾生。要求恭敬利養。
而成此妄語。慎莫信之可也。然則汝教世人。修三
摩地。次後却要斷除諸大妄語。是為如來先佛世
尊。第四決定清淨明誨耳。是故阿難。若不斷妄語
修禪定者。聽其言則是。考其行則非。如刻糞求香。
無有是處。所以我教比丘。一行一止。皆要直心直
言。不容一念虗假。云何妄稱得上人法。是何異一
介之人。妄號帝王。自取喪身失命而已。且一國小
王。尚不容妄竊尊號。況巍巍堂堂。為出世之極尊。
而欲竊其名位耶。以如是因。求如是果。因既不真。
果亦迂曲。如人噬臍。決不可及。必欲成就菩提。當
令心如弦直。直心直言。一切真實。以入三昧。自然
不成愛見魔。而成無上知覺矣。經云。學道從不妄
語始。此之謂也。如我此說。名為佛說。不如此說。即
波旬說。汝當辨之。○噬臍者。以妄語求正覺。猶以
自口噬自臍。莫能及也。
楞嚴說通卷六

<sarticle>楞嚴說通卷之七</sarticle>
巴縣居士了菴劉道開纂述
成都沙門離指方　示鑒定
阿難汝問攝心。我今先說入三摩地修學玅門。求菩
薩道。要先持此四種律儀。皎如冰霜。自不能生一切
枝葉。心三口四。生必無因。阿難。如是四事。若不遺失。
心尚不緣色香味觸。（六塵而但舉其四。語之略也）一切魔事。云何
發生。
此結答問辭也。阿難。汝初問道場。便說云何攝心。
我今先說入三摩地。修學玅門。惟在耳根一門矣。
然求菩提道者。又要先持此婬殺偷妄四種律儀。
潔白無點。皎如冰霜。良以四為根本。餘為枝葉。根
本既絕。枝葉何由而生。而貪嗔癡之心三。妄言綺
語兩舌惡口之口四。生必無因矣。阿難。且如是四
事。若持之念念不忘。纖毫不犯。則心尚不緣於六
塵。又何有於一切魔事哉。葢塵依念住。念絕而塵
何所依。魔托塵入。塵忘而魔何所托。是則戒根清
淨。而後現業可違。定慧可發矣。
若有宿習。不能滅除。汝教是人。一心誦我佛頂光明
摩訶薩怛多般怛囉無上神呪。斯是如來無見頂相
無為心佛。從頂發輝。坐寶蓮華。所說心呪。且汝宿世。
與摩登伽。歷劫因緣。恩愛習氣。非是一生及與一劫。
我一宣揚。愛心永脫。成阿羅漢。彼尚婬女。無心修行。
神力冥資。速證無學。云何汝等在會聲聞。求最上乘。
決定成佛。譬如以塵揚於順風。有何艱險（云何當作何況）。
此令持呪以銷宿業也。夫現業易制。自行可違。宿
習難除。必假神力。今行人好正而固邪。欲潔而偏
染。隱然若有驅策而不能自已者。皆宿習所召也。
宿習者。即過去惑業種子。修三昧者。若有宿習不
能滅除。汝教是人。但一心誦我佛頂光明大白傘
葢無上神呪。良以斯呪。乃是如來無見頂相。無為
心佛。從頂上發光。坐寶蓮華所說之心呪也。全是
真心體用。秘密章句。威力無量。能除宿昔惑業習
種。今四重正屬惑業。豈不能滅除耶。且汝宿世。與
摩登伽。恩愛習氣。非是一生一劫。其來遠矣。宜乎
卒難滅除也。然當我化佛宣揚。及勅文殊往護時。
登伽愛心永脫。立地成阿羅漢。如塗毒鼓。觸之即
死。如阿陀藥。服之即療。何其速哉。夫彼尚婬女。無
<pb n="548"/>
心修行者。但以呪力冥資。遂爾速證無學。何況汝
等在會聲聞。發無上心。求最上乘。而又能持呪。有
不決定成佛者哉。言其成佛之易。譬如順風揚塵。
有何艱險。信乎呪力之大。而誦持不可或緩矣。
若有末世欲坐道場。先持比丘清淨禁戒。要當選擇
戒清淨者第一沙門。以為其師。若其不遇真清淨僧。
汝戒律儀。必不成就。戒成已後。着新淨衣。然香閒居。
誦此心佛所說神呪。一百八徧。然後結界。建立道場。
求於十方現住國土無上如來。放大悲光。來灌其頂。
阿難。如是末世清淨比丘。若比丘尼。白衣檀越。心滅
貪婬。持佛淨戒。於道場中。發菩薩願。出入澡浴。六時
行道。如是不寐。經三七日。我自現身。至其人前。摩頂
安慰。令其開悟。
此啟下道場之問而結上持戒誦呪二義也。夫持
戒誦呪之後。道場當建矣。若有末世眾生。欲坐道
場者。先須持戒。而持戒又在擇師。師者人之模＆CB17629;
也。模不模。＆CB17629;不＆CB17629;。而能有成者鮮矣。故真清淨僧。
不可不遇也。若戒成已後。便當着新淨衣。然香閒
居。內外一如。身心俱潔。誦此神呪一百八徧。對滅
百八煩惱。戒呪具足。然後結界。而建立道場焉。道
場既立。坐道場中。求於十方現住如來。放大悲光。
來灌其頂。阿難。不但放光灌頂而已。若是末世出
家在家。或男或女。既滅貪淫而持戒。又於道場。發
菩薩四種弘願。出入澡浴。外潔其身。六時行道。內
攝其心。如是反聞自性。入流亡所工夫。至於久定
不寐。經三七日。則我自現身。至其人前。摩頂安慰。
以令其開悟焉。所謂啐啄同時。朗然大悟也。道場
之益如此。○問。阿難見相發心。世尊斥之為妄。何
故行人必求如來灌頂耶。答。阿難目見如來。不肯
進修。故令其反觀。今行人既已反觀。故欲親求灌
頂也。○細玩此科。總為道場而發。殊無定慧意。似
不必蛇足。
阿難白佛言。世尊。我蒙如來無上悲誨。心已開悟。自
知修證無學道成。末法修行。建立道場。云何結界。合
佛世尊清淨軌則。
此請結壇軌度也。阿難白佛言。世尊。我蒙如來四
種清淨明誨。心已開悟。自知由此進修。必證無學。
而道無不成矣。自揣但習反聞。即不須道場可也。
若末世修行。必要建立道場。不知云何結界乃合
世尊清淨軌則乎。
佛告阿難。若末世人。願立道場。先取雪山大力白牛
食其山中肥膩香草。此牛唯飲雪山清水。其糞微細。
可取其糞和合栴檀。以泥其地。若非雪山。其牛臭穢。
不堪塗地。別於平原。穿去地皮。五尺以下。取其黃土。
和上栴檀沉水蘇合薰陸＆CB17632;金白膠青木零陵甘松
及雞舌香。以此十種。細羅為粉。合土成泥。以塗場地。
（此塗地法式也）方圓丈六。為八角壇。壇心置一金銀銅木所
造蓮華。華中安鉢。鉢中先盛八月露水。水中隨安所
有華葉。取八圓鏡。各安其方。圍繞華鉢。鏡外建立十
六蓮華。十六香爐。間華鋪設。莊嚴香爐。純燒沉水。無
令見火（此結壇及壇場器用儀式也）取白牛乳。置十六器。乳為煎
餅。并諸砂糖油餅乳麋蘇合蜜薑純酥純蜜。於蓮華
外。各各十六。圍繞華外。以奉諸佛及大菩薩。每以食
時。若在中夜。取蜜半升。用酥三合。壇前別安一小火
爐。以兜樓婆香。煎取香水。沐浴其炭。然令猛熾。投是
酥蜜。於炎罏內。燒令煙盡。享佛菩薩（此供養法式也）令其四
外徧懸幡華。於壇室中。四壁敷設十大如來及諸菩
薩所有形像。應於當陽設盧舍那。（寂場真主）釋迦（娑婆真主）彌
勒（當來真主）阿閦彌陀。（智悲真主）諸大變化觀音形像。（上同下合真主）
兼金剛藏（伏魔斷障真主）安其左右。帝釋梵王。烏芻瑟摩（火頭
金剛）并藍地迦（青面金剛）諸軍茶利（金剛異號）與毗俱胝（三目持鬟髻）
四天王等頻那夜迦。（猪頭象鼻二使者）張於門側。左右安置。
（此像設儀式也）又取八鏡。覆懸虗空。與壇場中所安之鏡。方
<pb n="549"/>
面相對。使其形影重重相涉。
此總明壇場法式也。欲修淨行。必擇淨侶。欲容淨
侶。必得淨地。既有淨地。必設壇場。欲設壇場。必有
軌則。軌則既備。使人不嚴而栗。不肅而敬。如入宗
廟。琅琅但見禮樂器。雖欲不齊敬。不可得也。故人
王宮殿軌則。法四象五行。法王壇場軌則。法四智
六度。各以其法法之而已。○此中表法。理所不無。
然亦聖心所知之境。本難盡測。實非修行正要。學
者亦不必過泥。而反誤耳門正修之旨也。舊說一
一分表。茲無取焉。○律禁乳酪。供佛表敬。自無傷
耳。
於初七中。至誠頂禮十方如來諸大菩薩阿羅漢號。
恒於六時。誦呪圍壇。至心行道。一時常行一百八徧。
第二七中。一心專念。發菩薩願。心無間斷。我毗奈耶。
先有願教。第三七中。於十二時。一向持佛般怛羅呪。
至第七日。十方如來。一時出現。鏡光交處。承佛摩頂。
即於道場。修三摩地。能令如是末世修學身心明淨。
猶如琉璃。
此明壇中誦呪得益也。初七六時誦呪。猶未純一
也。二七專心發願。亦未純一也。三七一心持呪。則
心心不離此壇。念念不離此呪。而持呪工夫純一
矣。至三七之第七日。如來一時出現。鏡光交處。承
佛摩頂。是水清月現。感應道交。即凡心而見佛心
時也。即此道場。而修正定。專習反聞。能令行人得
大開悟。身心明淨。猶如琉璃。一切密圓淨玅。悉現
其中。故知顯修得密持為助。而功德正等無異矣。
阿難。若此比丘。本受戒師。及同會中。十比丘等。其中
有一不清淨者。如是道場。多不成就。從三七後。端坐
安居。經一百日。有利根者。不起於座。得須陀洹。縱其
身心。聖果未成。決定自知成佛不謬。汝問道場。建立
如是。
此結言道場貴淨貴專也。阿難。若此結界比丘。本
身受戒之師。及同會中諸比丘等。其中有一人身
心不清淨者。則道場功德。多不成就。如鼠糞一粒。
壞却滿鍋羮也。師友之不可濫取也。如此。若從三
七以去。端坐安居。經一百日。其有惑障俱薄。慧性
明悟。而稱利根者。當不起於座。而得須陀洹果。徑
入圓之初信。縱其極果未成。決定自知成佛不謬。
信得本來是佛。更不向外馳求矣。汝問道場。我言
壇法行相建立。如是而已。
阿難頂禮佛足。而白佛言。自我出家。恃佛憍愛。求多
聞故。未證無為。遭彼梵天邪術所禁。心雖明了。力不
自由。賴遇文殊。令我解脫。雖蒙如來佛頂神呪。冥獲
其力。尚未親聞。惟願大慈。重為宣說。悲救此會諸修
行輩。末及當來在輪迴者。承佛密旨。身意解脫。於時
會中一切大眾。普皆作禮。佇聞如來秘密章句。
此重請說呪也。阿難頂禮佛足而白佛言。自我出
家以來。恃佛愛弟。但求多聞。而未肯潛心以求證
無為。忽遭彼邪術所禁。心雖明了。而力不自由。猶
如魘人。手足宛然。但心觸客邪。而不能動。賴遇文
殊將呪往護。令我解脫。雖蒙神呪。然文殊但是密
誦以解難。冥獲其力。尚未親聞。惟願大慈。重為宣
說。一則現在會中諸修行輩。一則末世當來在輪
迴者。皆得承佛密音。消業離苦。而身解脫。破惑證
真。而意解脫矣。阿難請已。於時會中。一切大眾。普
皆作禮虔請。而佇聞秘密章句焉。
爾時世尊。從肉髻中。涌百寶光。光中涌出千葉寶蓮。
有化如來。坐寶華中。頂放十道百寶光明。一一光明。
皆徧示現十恒河沙金剛密跡。擎山持杵。徧虗空界。
大眾仰觀。畏愛兼抱。求佛哀祐。一心聽佛無見頂相
放光如來宣說神呪。
此欲說呪而先放光也。爾時世尊。從肉髻中。涌百
寶光。表依理起智也。光中涌出千葉寶蓮。表依智
<pb n="550"/>
發行也。有化如來。坐寶蓮中。表諸佛皆從智行流
出也。頂放十道百寶光明。從佛頂中之佛頂。放寶
光中之寶光。表斯呪尊中之尊。玅中之玅也。一一
光中。皆現無數金剛密跡。擎山持杵。徧於虗空。表
無量秘密神用。降伏魔外。無惡不摧也。於是大眾
仰觀。既畏其威。復愛其慈。以此二懷。承順如來。求
其哀祐。而一心聽呪焉。然必假放光如來宣說者。
表從毗盧法身主口中流出也。
南無薩怛他蘇伽多耶阿羅訶帝三藐三菩陀寫（一）
薩怛他佛陀俱知瑟尼釤（二）南無薩婆勃陀勃地薩
跢[鞥-合+(白-日+田)]弊（三）南無薩多南三藐三菩陀俱知南（四）娑舍
囉婆迦僧伽喃（五）南無盧雞阿羅漢跢喃（六）南無蘇
盧多波那喃（七）南無娑羯唎陀伽彌喃（八）南無盧雞
三藐伽跢喃（九）三藐伽波囉底波多那喃（十）南無提
婆離瑟𧹞（十一）南無＆CB17575;陀耶毗地耶陀囉離瑟𧹞（十二）舍
波奴揭囉訶娑訶娑囉摩他喃（十三）南無䟦囉訶摩泥
（十四）南無因陀囉耶（十五）南無婆伽婆帝（十六）嚧陀囉耶（十七）
烏摩般帝（十八）娑醯夜耶（十九）南無婆伽婆帝（二十）那囉野
拏耶（二十一）槃遮摩訶三慕陀囉（二十二）南無＆CB17575;羯唎多
耶（二十三）南無婆伽婆帝（二十四）摩訶迦羅耶（二十五）地唎
般剌那伽囉（二十六）毗陀囉波拏迦囉耶（二十七）阿地目
帝（二十八）尸摩舍那泥婆＆CB17575;泥（二十九）摩怛唎伽拏（三十）南
無＆CB17575;羯唎多耶（三十一）南無婆伽婆帝（三十二）多他伽跢
俱囉耶（三十三）南無般頭摩俱囉耶（三十四）南無䟦闍囉
俱囉耶（三十五）南無摩尼俱囉耶（三十六）南無伽闍俱囉
耶（三十七）南無婆伽婆帝（三十八）帝唎茶輸囉西那（三十九）
波囉訶囉拏囉闍耶（四十）跢他伽多耶（四十一）南無婆伽
婆帝（四十二）南無阿彌多婆耶（四十三）跢他伽多耶（四十四）
阿囉訶帝（四十五）三藐三菩陀耶（四十六）南無婆伽婆帝
（四十七）阿芻[鞥-合+(白-日+田)]耶（四十八）哆他伽多耶（四十九）阿囉訶帝（五十）
三藐三菩陀耶（五十一）南無婆伽婆帝（五十二）[鞥-合+(白-日+田)]沙闍耶
俱嚧吠柱唎耶（五十三）般囉婆囉闍耶（五十四）跢他伽多
耶（五十五）南無婆伽婆帝（五十六）三補師毖多（五十七）薩憐
捺囉剌闍耶（五十八）跢他伽多耶（五十九）阿囉訶帝（六十）三
藐三菩陀耶（六十一）南無婆伽婆帝（六十二）舍雞野母那
曳（六十三）跢他伽多耶（六十四）阿囉訶帝（六十五）三藐三菩
陀耶（六十六）南無婆伽婆帝（六十七）剌怛那雞都囉闍耶
（六十八）跢他伽多耶（六十九）阿囉訶帝（七十）三藐三菩陀耶
（七十一）帝瓢南無薩羯唎多（七十二）翳曇婆伽婆多（七十三）
薩怛他伽都瑟尼釤（七十四）薩怛多般怛㘕（七十五）南無
阿婆囉視躭（七十六）般囉帝楊岐囉（七十七）薩囉婆部多
揭囉訶（七十八）尼羯囉訶揭迦囉訶尼（七十九）䟦囉毖地
耶叱陀你（八十）阿迦囉密唎柱（八十一）般唎怛囉耶儜揭
唎（八十二）薩囉婆槃陀那目叉尼（八十三）薩囉婆突瑟叱
（八十四）突＆CB17575;乏般那你伐囉尼（八十五）赭都囉失帝南（八十
六）羯囉訶婆訶薩囉若闍（八十七）毗多崩娑那羯唎（八十
八）阿瑟叱冰舍帝南（八十九）那叉剎怛囉若闍（九十）波囉
薩陀那羯唎（九十一）阿瑟叱南（九十二）摩訶揭囉訶若闍
（九十三）毗多崩薩那羯唎（九十四）薩婆舍都嚧你婆囉若
闍（九十五）呼藍突悉乏難遮那舍尼（九十六）毖沙舍＆CB17575;怛
囉（九十七）阿吉尼烏陀迦囉若闍（九十八）阿般囉視多具
囉（九十九）摩訶般囉戰持（一百）摩訶疊多（一百一）摩訶帝闍
（一百二）摩訶稅多闍婆囉（三）摩訶䟦囉槃陀囉婆＆CB17575;你
（四）阿唎耶多囉（五）毗唎俱知（六）誓婆毗闍耶（七）䟦闍
囉摩禮底（八）毗舍嚧多（九）勃騰罔迦（十）䟦闍囉制喝
那阿遮（一百十一）摩囉制婆般囉質多（十二）䟦闍囉擅持（十三）
毗舍囉遮（十四）扇多舍[鞥-合+(白-日+田)]提婆補視多（十五）蘇摩嚧波（十六）
摩訶稅多（十七）阿唎耶多囉（十八）摩訶婆囉阿般囉（十九）䟦
闍囉商羯囉制婆（二十）䟦闍囉俱摩唎（一百二十一）俱藍陀
唎（二十二）䟦闍囉喝薩多遮（二十三）毗地耶乾遮那摩唎
迦（二十四）啒蘇母婆羯囉跢那（二十五）[鞥-合+(白-日+田)]嚧遮那俱唎耶
（二十六）夜囉菟瑟尼釤（二十七）毗折㘕婆摩尼遮（二十八）䟦
闍囉迦那迦波囉婆（二十九）嚧闍那䟦闍囉頓稚遮（三十）
<pb n="551"/>
稅多遮迦摩囉（三十一）剎奢尸波囉婆（三十二）翳帝夷帝
（三十三）母陀囉羯拏（三十四）沙[鞥-合+(白-日+田)]囉懺（三十五）掘梵都（三十六）
印兔那麼麼寫（三十七誦者至此句稱弟子某受持）烏𤙖（三十八）唎瑟揭
拏（三十九）般剌舍＆CB17575;多（四十）薩怛他伽都瑟尼釤（四十一）虎
𤙖（四十二）都嚧雍（四十三）瞻婆那（四十四）虎𤙖（四十五）都嚧雍
（四十六）＆CB17575;耽婆那（四十七）虎𤙖（四十八）都嚧雍（四十九）波囉瑟
地耶三般叉拏羯囉（五十）虎𤙖（五十一）都嚧雍（五十二）薩婆
藥叉喝囉剎娑（五十三）揭囉訶若闍（五十四）毗騰崩薩那
羯囉（五十五）虎𤙖（五十六）都嚧雍（五十七）者都囉尸底南（五十
八）揭囉訶娑訶薩囉南（五十九）毗騰崩薩那囉（六十）虎𤙖
（六十一）都嚧雍（六十二）囉叉（六十三）婆伽梵（六十四）薩怛他伽
都瑟尼釤（六十五）波囉點闍吉唎（六十六）摩訶娑訶薩囉
（六十七）勃樹娑訶薩囉室唎沙（六十八）俱知娑訶薩泥帝
⿰口隸（六十九）阿弊提視婆唎多（七十）吒吒甖迦（七十一）摩訶䟦
闍嚧陀囉（七十二）帝唎菩婆那（七十三）曼茶囉（七十四）烏𤙖
（七十五）莎＆CB17575;帝薄婆都（七十六）麼麼（七十七）印兔那麼麼寫
（七十八至此句準前稱名若俗人稱弟子某甲）囉闍婆夜（七十九）主囉䟦夜（八十）
阿祗尼婆夜（八十一）烏陀迦婆夜（八十二）毗沙婆夜（八十三）
舍薩多囉婆夜（八十四）婆囉斫羯囉婆夜（八十五）突毖叉
婆夜（八十六）阿舍你婆夜（八十七）阿迦囉密唎柱婆夜（八十
八）陀囉尼部彌劍婆伽波陀婆夜（八十九）烏囉迦婆多
婆夜（九十）剌闍壇茶婆夜（九十一）那伽婆夜（九十二）毗條怛
婆夜（九十三）蘇波囉拏婆夜（九十四）藥叉揭囉訶（九十五）囉
叉私揭囉訶（九十六）畢唎多揭囉訶（九十七）毗舍遮揭囉
訶（九十八）部多揭囉訶（九十九）鳩槃茶揭囉訶（二百）補丹那
揭囉訶（二百一）迦叱補丹那揭囉訶（二百二）＆CB17575;乾度揭囉
訶（三）阿播＆CB17575;摩囉揭囉訶（四）烏檀摩陀揭囉訶（五）車
夜揭囉訶（六）醯唎婆帝揭囉訶（七）社多訶唎南（八）揭
婆訶唎南（九）嚧地囉訶唎南（十）忙娑訶唎南（十一）謎陀
訶唎南（十二）摩闍訶唎南（十三）闍多訶唎女（十四）視比多訶
喇南（十五）毗多訶唎南（十六）婆多訶唎南（十七）阿輸遮訶喇
女（十八）質多訶喇女（十九）帝釤薩[鞥-合+(白-日+田)]釤（二十）薩婆揭囉訶南
（二十一）毗陀耶闍瞋陀夜彌（二十二）雞囉夜彌（二十三）波唎
䟦囉者迦訖唎檐（二十四）毗陀夜闍瞋陀夜彌（二十五）雞
囉夜彌（二十六）茶演尼訖唎檐（二十七）毗陀夜闍瞋陀夜
彌（二十八）雞囉夜彌（二十九）摩訶般輸般怛夜（三十）嚧陀囉
訖唎檐（三十一）毗陀夜闍瞋陀夜彌（三十二）雞囉夜彌（三十
三）那囉夜拏訖唎檐（三十四）毗陀夜闍瞋陀夜彌（三十五）
雞囉夜彌（三十六）怛埵伽嚧茶西訖唎檐（三十七）毗陀夜
闍瞋陀夜彌（三十八）雞囉夜彌（三十九）摩訶迦囉摩怛唎
伽拏訖唎檐（四十）毗陀夜闍瞋陀夜彌（四十一）雞囉夜彌
（四十二）迦波唎迦訖唎檐（四十三）毗陀夜闍瞋陀夜彌（四十
四）雞囉夜彌（四十五）闍耶羯囉摩度羯囉（四十六）薩婆囉
他娑達那訖唎檐（四十七）毗陀夜闍瞋陀夜彌（四十八）雞
囉夜彌（四十九）赭咄囉婆耆你訖唎檐（五十）毗陀夜闍瞋
陀夜彌（五十一）雞囉夜彌（五十二）毗唎羊訖唎知（五十三）難
陀雞沙囉伽拏般帝（五十四）索醯夜訖唎檐（五十五）毗陀
夜闍瞋陀夜彌（五十六）雞囉夜彌（五十七）那揭那舍囉婆
拏訖唎檐（五十八）毗陀夜闍瞋陀夜彌（五十九）雞囉夜彌
（六十）阿羅漢訖唎檐毗陀夜闍瞋陀夜彌（六十一）雞囉夜
彌（六十二）毗多囉伽訖唎檐（六十三）毗陀夜闍瞋陀夜彌
（六十四）雞囉夜彌䟦闍囉波你（六十五）具醯夜具醯夜（六十
六）迦地般帝訖唎檐（六十七）毗陀夜闍瞋陀夜彌（六十八）
雞囉夜彌（六十九）囉叉罔（七十）婆伽梵（七十一）印兔那麼麼
寫（七十二至此依前稱弟子名）婆伽梵（七十三）薩怛多般怛囉（七十四）
南無粹都帝（七十五）阿＆CB17575;多那囉剌迦（七十六）波囉婆＆CB17575;
普吒（七十七）毗迦薩怛多鉢帝唎（七十八）什佛囉什佛囉
（七十九）陀囉陀囉（八十）頻陀囉頻陀羅瞋陀瞋陀（八十一）虎
𤙖（八十二）虎𤙖（八十三）泮吒（八十四）泮吒泮吒泮吒泮吒（八十
五）娑訶（八十六）醯醯泮（八十七）阿牟迦耶泮（八十八）阿波囉
提訶多泮（八十九）婆囉波囉陀泮（九十）阿素囉毗陀囉波
迦泮（九十一）薩婆提[鞥-合+(白-日+田)]獘泮（九十二）薩婆那伽獘泮（九十三）
薩婆藥叉獘泮（九十四）薩婆乾闥婆獘泮（九十五）薩婆補
<pb n="552"/>
丹那獘泮（九十六）迦吒補丹那獘泮（九十七）薩婆突狼枳
帝獘泮（九十八）薩婆突澀比犂訖瑟帝獘泮（九十九）薩婆
什婆𠼐獘泮（三百）薩婆阿播＆CB17575;摩犂獘泮（三百一）薩婆舍
囉婆拏獘泮（三百二）薩婆地帝雞獘泮（三百三）薩婆怛摩
陀繼獘泮（四）薩婆毗陀耶囉誓遮犂獘泮（五）闍夜羯
囉摩度羯囉（六）薩婆囉他娑陀雞獘泮（七）毗地夜遮
唎獘泮（八）者都囉縛耆你獘泮（九）䟦闍囉俱摩唎（十）
毗陀夜囉誓獘泮（十一）摩阿波囉丁羊义耆唎獘泮（十二）
䟦闍囉商羯囉夜（十三）波囉丈耆囉闍耶泮（十四）摩訶迦
囉夜（十五）摩訶末怛唎迦拏（十六）南無婆羯唎多夜泮（十七）
毖瑟拏婢曳泮（十八）勃囉訶牟尼曳泮（十九）阿耆尼曳泮
（二十）摩訶羯唎曳泮（二十一）羯囉檀持曳泮（二十二）蔑怛唎
曳泮（二十三）嘮怛唎曳泮（二十四）遮文茶曳泮（二十五）羯邏
囉怛唎曳泮（二十六）迦般唎曳泮（二十七）阿地目質多迦
尸摩舍那（二十八）婆私你曳泮（二十九）演吉質（三十）薩埵婆
寫（三十一）麼麼印兔那麼麼寫（三十二至此依前稱弟子名）突瑟吒
質多（三十三）阿末怛唎質多（三十四）烏闍訶囉（三十五）伽婆
訶囉（三十六）嚧地囉訶囉（三十七）婆娑訶囉（三十八）摩闍訶
囉（三十九）闍多訶囉（四十）視毖多訶囉（四十一）䟦略夜訶囉
（四十二）乾陀訶囉（四十三）布瑟波訶囉（四十四）頗囉訶囉（四十
五）婆寫訶囉（四十六）般波質多（四十七）突瑟吒質多（四十八）
嘮陀囉質多（四十九）藥叉揭囉訶（五十）囉剎娑揭囉訶（五十
一）閉[口*(隸-木+上)]多揭囉訶（五十二）毗舍遮揭囉訶（五十三）部多揭
囉訶（五十四）鳩槃茶揭囉訶（五十五）悉乾陀揭囉訶（五十六）
烏怛摩陀揭囉訶（五十七）車夜揭囉訶（五十八）阿播薩摩
囉揭囉訶（五十九）宅祛革茶耆尼揭囉訶（六十）唎佛帝揭
囉訶（六十一）闍彌迦揭囉訶（六十二）舍俱尼揭囉訶（六十三）
姥陀囉難地迦揭囉訶（六十四）阿藍波揭囉訶（六十五）乾
陀波尼揭囉訶（六十六）什伐囉堙迦醯迦（六十七）墜帝藥
迦（六十八）怛⿰口隷帝藥迦（六十九）者突託迦（七十）昵提什伐囉
毖釤摩什伐囉（七十一）薄底迦（七十二）鼻底迦（七十三）室隷
瑟密迦（七十四）娑你般帝迦（七十五）薩婆什伐囉（七十六）室
嚧吉帝（七十七）末陀[鞥-合+(白-日+田)]達嚧制劍（七十八）阿綺嚧鉗（七十九）
目佉嚧鉗（八十）羯唎突嚧鉗（八十一）揭囉訶揭藍（八十二）羯
拏輸藍（八十三）憚多輸藍（八十四）迄唎夜輸藍（八十五）末麼
輸藍（八十六）䟦唎室婆輸藍（八十七）毖栗瑟吒輸藍（八十八）
鄔陀囉輸藍（八十九）羯知輸藍（九十）䟦悉帝輸藍（九十一）鄔
嚧輸藍（九十二）常迦輸藍（九十三）喝悉多輸藍（九十四）䟦陀
輸藍（九十五）娑房盎伽般囉丈伽輸藍（九十六）部多毖跢
茶（九十七）茶耆你什婆囉（九十八）陀突嚧迦建咄嚧吉知
婆路多毗（九十九）薩般嚧呵淩伽（四百）輸舍怛囉娑那羯
囉（四百一）毗沙喻迦（二）阿耆尼烏陀迦（三）末囉[鞥-合+(白-日+田)]囉建
跢囉（四）阿迦囉密唎咄怛斂部迦（五）地唎剌吒（六）毖
唎瑟質迦（七）薩婆那俱囉（八）肆引伽獘揭囉唎藥叉
怛囉芻（九）末囉視吠帝釤娑[鞥-合+(白-日+田)]釤（十）悉怛多鉢怛囉
（十一）摩訶䟦闍嚧瑟尼釤（十二）摩訶般賴丈耆藍（十三）夜波
突陀舍喻闍那（十四）辮怛隷拏（十五）毗陀耶槃曇迦嚧彌
（十六）帝殊槃曇迦嚧彌（十七）般囉毗陀槃曇迦嚧彌（十八）跢
姪他（十九）唵（二十）阿那隷（二十一）毗舍提（二十二）[鞥-合+(白-日+田)]囉䟦闍囉
陀唎（二十三）槃陀槃陀你（二十四）䟦闍囉謗尼泮（二十五）虎
𤙖都嚧甕泮（二十六）娑婆訶（二十七）
呪者。祝願也。佛以此呪呪眾生。使眾生道成德備
而不知。如蜾蠃之呪螟蛉。曰類我類我。久則肖之
矣。若云義言。顯說。則因言生解。密說。則忘言絕解。
此二門雖不同。實相須而成也。○秘呪非但只是
梵語。乃是一切聖賢秘密之語。葢梵語此方不曉。
而天竺所共解者也。至於秘密。非但天竺。常人不
知。即下位聖賢。亦不達上位之呪。故曰密也。○孤
山曰。諸經神呪。例皆不翻。天台會之。不出四悉檀。
悉。徧也。檀。施也。初世界悉檀。葢呪者。鬼神王名。稱
其王名。部落敬主。不敢為非。隨方異說。令生歡喜
益。此世界義也。二為人悉檀。葢呪者。如軍中密號。
唱號相應。無所訶問。不相應者。即執治之。此為人
<pb n="553"/>
義也。三對治悉檀。葢呪者。密默遮惡。餘無識者。如
微賤人。奔逃異國。訛稱王子。國以公主妻之。而多
瞋難事。有一明人。從其國來。主往訴之。其人語曰。
若當瞋時。應說云。無親遊他國。欺誑一切人。粗食
是為食。何勞復作瞋。說是偈時。默然瞋歇。此對治
義也。四第一義悉檀。葢呪者。諸佛密語。唯聖乃知。
如王索先陀婆。一名而具四實。謂鹽水器馬。羣下
莫曉。唯智臣解之。呪亦如是。祗一法語。徧有諸力。
病愈罪除。生善合道。即第一義也。○憨山曰。昔居
五臺。見梵僧持此呪。聲極猛厲。問之。曰。此鬼神王
名也。今呼遣囑護。必用威力。非柔宛所任耳。
阿難。是佛頂光聚悉怛多鉢怛囉秘密伽陀微玅章
句。出生十方一切諸佛。十方如來。因此呪心。（通指全呪。為呪
心。即心呪之謂也。非指悉怛等六字為心。以彼但是呪名耳。又詳跢姪他此云即說呪曰。則唵字以下方是正
呪。不過八句三十四字。前皆三寶并諸外護威名及實語助呪之類。為不能全持者。可從唵字持之。亦如準提
九聖字之類。是也）得成無上正徧知覺。十方如來。持此呪心。
能於十方。摩頂授記。自果未成。亦於十方。蒙佛授記。
十方如來。依此呪心。能於十方。拔濟羣苦。所謂地獄
餓鬼畜生。盲聾瘖瘂。怨憎會苦。愛別離苦。求不得苦。
五陰熾盛。大小諸橫。同時解脫。賊難兵難王難獄難。
風火水難。飢渴貧窮。應念消散。（八苦八難皆與常途別異。尋常以生老病
死配冤憎等後四為八苦。今以三途及根缺配之為八。而又贅以大小諸橫盡其餘苦耳。八難亦與諸經不同。
今以賊兵王獄風水火飢為八。飢渴即飢饉。又贅以貧窮亦盡其餘難耳）十方如來。隨此
呪心。能於十方。事善知識。四威儀中。供養如意。恒沙
如來。會中推為大法王子。十方如來。行此呪心。能於
十方。攝受親因。令諸大乘聞秘密藏不生驚怖。十方
如來。誦此呪心。成無上覺。坐菩提樹。入大涅槃。十方
如來。傳此呪心。於滅度後。付佛法事。究竟住持。嚴淨
戒律。悉得清淨。若我說是佛頂光聚般怛囉呪。從旦
至暮。音聲相聯。字句中間。亦不重疊。經恒沙劫。終不
能盡。亦說此呪。名如來頂。汝等有學。未盡輪迴。發心
至誠。取阿羅漢。不持此呪。而坐道場。令其身心遠諸
魔事。無有是處。
此顯呪功能也。阿難。是佛頂光聚化佛所說大白
傘葢秘密伽陀隱微奧玅之章句。號為佛母真三
昧。故能出生十方一切諸佛。十方諸佛。皆由此出
皆由此生。其用顧可測哉。是以十方如來。若以此
呪心為因。決定得成無上極果。是因果須呪矣。十
方如來。若執此呪心。如金剛劍。如毗盧印。執之則
權衡在手。殺活由己。羣魔外道。悉屬指揮。是降魔
須呪矣。十方如來。若依之憑之。而乘此呪心。便能
坐蓮普應。現佛身而滿國土。十方如來。若含此呪
心。如玉蘊山輝。珠藏澤媚。內秘德本。外演顯教。便
於國土。轉大法輪。是現身說法惟呪矣。十方如來。
若持此呪心。其自果已成者。能於十方。為他人摩
頂授記。令其成佛。若自果未成者。亦於十方蒙佛
授記。自己成佛。良以佛佛授手。祖祖相傳。唯此一
物。更無他物故。是自他授記。皆恃此呪矣。十方如
來。若依仗此呪心。如如意寶珠。無適不可。故能於
十方。拔濟羣苦。自地獄。以至大小諸橫。同時解脫。
拔濟羣難。自賊難。以至飢渴貧窮。應念銷散。是救
苦救難。皆恃此呪矣。十方如來。若隨順此呪心。能
令四事具足。及得他心。故能於十方。事善知識。而
四威儀中。供養無不如意焉。又能開心。通達法要。
故恒沙會中。皆推為大法王子。而事師嗣法之用。
有能外此呪者乎。十方如來。若行此呪心。或施之
於事物。或應之於日用。令人心悅誠服。故凡往劫
與此呪有親有因者。皆得攝而受之。若小根劣器。
與此呪無緣。聞之而驚怖者。令之不生驚怖。而攝
親轉小之用。有能外此呪者乎。且也。十方如來。從
初成道。以至入涅槃。皆因誦此呪心也。十方如來。
滅後付法。心心相印。燈燈相續。自正法以至末法。
皆以傳此呪心也。可不謂始終全用者哉。然則我
<pb n="554"/>
說是佛頂光聚般怛囉呪者。實諸佛之要用。而要
用元自無盡。雖一日之間。從旦至暮。音聲不斷。字
句不疊。以至經恒沙劫。終不能盡。所謂一字法門。
海墨書而不盡也。抑此呪者。即是經中所說之大
佛頂耳。尊勝無上。可不至敬奉持與。況汝等有學
三果以前。未出分段。未盡輪迴。若發心至誠。欲取
阿羅漢果。乃不持此呪。而空坐道場。必定招魔。往
往發瘋發顛。多見怖人媚人境界。若謂不持呪而
身心自遠魔事者。無有是處。汝修正定。欲坐道場。
專持此呪可矣。
阿難。若諸世界。隨所國土所有眾生。隨國所生。樺皮
貝葉。紙素白㲲。晝寫此呪。貯於香囊。是人心昏。未能
誦憶。或帶身上。或書宅中。當知是人盡其生年。一切
諸毒。所不能害。
此開許不誦而書帶也。阿難。若諸世界。隨其國土
所有眾生。將本國所產。或樺皮。或貝葉。或紙素。或
白氎。書寫此呪於上。而貯於香囊之中。葢是人心
昏不敏。未能誦憶。故但令書寫。或帶於身上。或書
於宅中。當知是人。盡其有生之年。一切諸毒。皆不
能害。以此呪心。如阿陀藥。諸毒觸之。無不銷散也。
書寫佩帶之益如此。○白氎。紙類。天竺所產。有價
值無量者。
阿難。我今為汝。更說此呪。救護世間。得大無畏。成就
眾生出世間智。
此詳申護生助道之神用也。以前勸持中。略說助
道護生。故此詳言之。阿難。我今為汝更說此呪。有
二功能。一者。救護世間眾生。得大無畏。即救世獲
安寧也。二者。成就眾生出世間智。即出世獲常住
也。
若我滅後末世眾生。有能自誦。若教他誦。當知如是
持誦眾生。火水能燒。水不能溺。大毒小毒所不能害。
如是乃至。天龍鬼神。精祇魔魅。所有惡呪。皆不能著。
心得正受。一切呪詛。厭蠱毒藥。金毒銀毒。草木蟲蛇。
萬物毒氣。入此人口。成甘露味。一切惡星。并諸鬼神。
磣心毒人。於如是人。不能起惡。頻那夜迦。諸惡鬼王。
并其眷屬。皆領深恩。常加守護。
此釋救護世間得大無畏也。何謂其能救護世間
乎。若我滅後。末世眾生。有能自誦此呪。或教他人
誦此呪者。當知如是持呪之人。火不能燒。水不能
溺。大小毒皆不能害。是惡緣不能成害矣。如是乃
至天龍鬼神。精祇魔魅。所有惡呪。皆不能著。是惡
生不能加害矣。即有強欲加毒者。無奈此人呪力
持成三昧。而心得正受。舉一切呪詛。厭蠱毒藥。以
至萬物毒氣。入此人口。不但不能傷。抑且化成甘
露上味。所謂攪長河為酥酪。變大地作黃金是也。
且不惟惡不得加。并起惡亦不可得。凡一切惡星
鬼神。及磣毒之人。當此人前。惡自不起。所謂睹德
容而意銷。望慈風而心化是也。且不唯不能起惡。
而惡變為恩。禍轉為祥。自頻那夜迦。諸惡鬼王。并
其眷屬。以誦呪利彼。皆領其深恩。而常加守護焉。
可見吉凶禍福。轉移在己。而呪力之救護世間者。
亦云至矣。
阿難當知。是呪常有八萬四千那由他恒河沙俱胝
金剛藏王菩薩種族。一一皆有諸金剛眾。而為眷屬。
晝夜隨侍。設有眾生。於散亂心。非三摩地。心憶口持。
是金剛王。常隨從彼諸善男子。何況決定菩提心者。
此諸金剛菩薩藏王精心陰（暗也）速。（催也）發彼神識。是人
應時。心能記憶八萬四千恒河沙劫。周徧了知。得無
疑惑。
自此以下至悟無生忍皆釋成就眾生出世間智
也。何謂其能成就出世間乎。阿難。護世間災。鬼神
可以與力。助出世道。非深位菩薩不可。當知是呪。
即是金剛寶覺。故同聲相應。同氣相求。常有無數
<pb n="555"/>
金剛藏王菩薩。并其眷屬。而晝夜隨侍焉。設若眾
生。悠悠修行。其心散亂。未決定常住三摩地者。但
心憶此呪。口持此呪。是金剛王。亦常隨彼。以其非
放逸穢惡之輩。亦呪心之所在故也。而況乎決定
發菩提心者。而又持呪。其隨侍當何如乎。且不特
隨侍而已。菩薩心精。與行人心精。元自通脗一體。
況兼以呪力。吾知此金剛藏王。必以精心暗催行
人。而發其神識。使是人應時心開。能記憶八萬四
千恒河沙劫之事。決洞三世。了知無疑。而宿命先
通焉。若不先發通明。則隔陰多昏。豈能長劫脫惡
生勝。以至證果乎。
從第一劫。乃至後身。生生不生藥叉羅剎及富單那
迦吒富單那鳩槃茶毗舍遮等并諸餓鬼有形無形
有想無想如是惡處。
此明不墮惡趣也。是人以呪力故。既得宿命通已。
從第一劫初發菩提心時。乃至後身因滿。降生成
佛之日。中間修行。永無諸委曲相。生生不生藥叉
羅剎。以至有想無想如是惡處。以此呪心。是白淨
法。是最上善。故諸趣不能染也。
是善男子。若讀若誦。若書若寫。若帶若藏。諸色供養。
劫劫不生貧窮下賤不可樂處。
此明不生下賤也。是善男子。於此呪心。或對本而
讀。或背本而誦。或圖印而若書若寫。或密佩而若
帶若藏。以此諸色供養。則劫劫不生貧窮下賤不
可樂處。以此呪心。是至尊至貴之法。如太子處胎。
貴壓羣臣也。
此諸眾生。縱其自身。不作福業。十方如來。所有功德。
悉與此人。由是得於恒河沙阿僧祇不可說不可說
劫常與諸佛同生一處。無量功德。如惡叉聚。同處薰
修。永無分散。是故。能令破戒之人戒根清淨。未得戒
者。令其得戒。未精進者。令得精進。無智慧者。令得智
慧。不清淨者。速得清淨。不持齋戒。自成齋戒。
此明現獲功德也。此諸持呪眾生。縱其自身。不作
福業。如來功德。悉與此人。由此呪心。具足萬行。一
切如來密圓淨玅。悉現其中也。由前佛錫功德。又
感未來劫中常與諸佛同生一處。葢與諸佛氣分
交接。心精通脗。佛不離心。心不離佛也。既常隨佛。
凡佛功德。一一有分。行人之所修。即諸佛之所證。
打成一片。如惡叉聚。親炙薰染。長劫而不離也。不
特此也。又能令破戒之人。戒根清淨。以呪心如靈
丹一粒。點鐵成金也。未得戒者。令其得戒。呪心具
戒根也。未精進者。令得精進。呪心具進根也。無智
慧者。令得智慧。呪心具慧根也。不清淨者。速得清
淨。呪心具淨根也。乃至人有宿障。屢欲齋戒。不得
成就。呪能成之。或業礙地礙。及無師無壇。不得齋
戒。許但持呪。同於齋戒也。
阿難。是善男子。持此呪時。設犯禁戒於未受時。（受即持也
未受即未持呪時也）持呪之後。眾破戒罪。無問輕重。一時銷滅。
縱經飲酒食噉五辛種種不淨。一切諸佛菩薩金剛
天仙鬼神。不將為過。設著不淨破弊衣服。一行一住。
悉同清淨。縱不作壇。不入道場。亦不行道。誦持此呪。
還同入壇行道功德。無有異也。若造五逆無間重罪
及諸比丘比丘尼四棄八棄。（四棄即殺盜淫妄四根本重罪。犯此者。永棄佛
法之外。梵語所謂波羅夷罪也。比丘尼復如四棄。謂觸八覆隨也）誦此呪已。如是重
罪。猶如猛風吹散沙聚。悉皆滅除。更無毫髮。
此明現滅罪業也。阿難。是善男子。但能持此呪時。
設犯禁戒於未持之先者。既持之後。無論破戒輕
重。一時銷滅。但罪既銷滅。不可更造矣。又未持之
前。縱經飲酒噉辛。種種不淨者。一持此呪。則諸佛
菩薩等。亦不以為過。或真慈開許。不能具齋戒者。
亦聽持之。雖然。須是真能拳拳服膺。永無忘失。方
說得酒肉不礙菩提路也。不特此也。設行人清貧
不備。雖著不淨破弊衣服。一行一住。悉同清淨人
<pb n="556"/>
清淨處所持功德。若富饒者。又不在此例矣。又前
之壇法。極難全備。縱不作壇。不入道場行道。而一
持此呪。即是常住大定。真寂滅場地。猶愈於徒有
壇相而不具定心者。故還同入壇行道功德。無有
異也。又在家人若造五逆無間重罪。及出家比丘
比丘尼。所犯四棄八棄。皆罪業之不可懺者。然誦
此呪已。如是重業。如猛風吹沙。滅除殆盡。更無毫
髮少留。然未持以前所犯。可仗呪力滅除。非謂持
呪無畏。可以肆犯此惡也。
阿難。若有眾生。從無量無數劫來。所有一切輕重罪
障。從前世來。未及懺悔。若能讀誦。書寫此呪。身上帶
持。若安住處莊宅園舘。如是積業。猶湯消雪。
此滅過去業也。阿難。若有眾生從無量無數劫來。
所造一切輕重罪障。前世未及懺悔。若能或讀或
誦。或書寫此呪。身上帶持。或安置身所住處莊宅
園舘之間。如是歷生積業。如湯銷雪。豈難滅耶。所
謂千年暗室。一燈能破也。
不久皆得悟無生忍。
此結前成就眾生出世間智也。持呪之力。既能為
人生善。又能對治破惡。故行人不久皆得悟無生
忍。得此忍後。罪福皆空。聖凡情盡。可以魔佛一如。
徧涉苦惡諸趣。而無礙無擇。斯為助道之成功矣。
○詳前發通。乃是定心成就所發。今悟無生。乃是
慧心成就所發。應知後位深於前位也。若準圓教。
初住便證此忍。若準別教。當在十地以上也。○按
六科。前四即為人生善悉檀也。第五。對治破惡悉
檀也。今此科。第一義入理悉檀也。而前之救難。後
之應求。乃世界歡喜悉檀也。
復次阿難。若有女人。未生男女。欲求孕者。若能至心。
憶念斯呪。或能身上帶此悉怛多般怛囉者。便生福
德智慧男女。求長命者。即得長命。欲求果報速圓滿
者。速得圓滿。（此應是福利果報也）身命色力。亦復如是。（此是長命中復
兼總明不衰百體康徤也）命終之後。隨願往生十方國土。必定不
生邊地下賤。何況雜形。
此明所求如意也。復次阿難。（云云）何況雜形。夫海
寶千般。先求如意。以此呪心。是如意珠。取之無禁。
用之不竭。故生時隨心自在。而命終時。亦得隨願
往生也。
阿難。若諸國土。州縣聚落。飢荒疫癘。或復刀兵賊難
鬪諍。兼餘一切厄難之地。寫此神呪。安城四門并諸
支提（即招提此云何供養處）或脫闍（幢也）上。令其國土所有眾生
奉迎斯呪。禮拜恭敬。一心供養。令其人民各各身佩。
或各各安（置也）所居宅地。一切災厄。悉皆銷滅。
此顯國界安寧也阿難。若諸國土（云云）悉皆銷滅。
以此呪心。是鎮國寶。非和氏之璧。照乘之珠。所能
並也。
阿難。在在處處國土眾生。隨有此呪。天龍歡喜。風雨
順時。五穀豐殷。兆庶安樂。
此顯民和歲豐也。阿難（云云）安樂。以此呪心。是四
時宗。萬象主。故雨晹時若。如莊生所云其神凝。使
民不疵癘而年穀熟也。然亦須舉國敬信。方獲靈
通。譬持呪者。多久方靈。暫時豈能速効。若也呪雖
徧有。而束之高閣。曾無敬禮。或更寘於猥褻之地。
塵穢不收。而責其無驗者。亦惑之甚也。
亦復能鎮一切惡星隨方變怪。災障不起。人無橫夭。
杻械枷鎻不著其身。晝夜安眠。常無惡夢。阿難。是娑
婆界。有八萬四千災變惡星。二十八大惡星。（即二十八宿也）
而為上首。復有八大惡星。以為其主。（八星即五行及羅計孛也）作
種種形。出現世間。能生眾生種種災異。有此呪地。悉
皆消滅。十二由旬。成結界地。諸惡災祥。永不能入。
此顯轉凶為吉也。亦復能鎮（云云）永不能入。以變
怪災障等。皆是同分妄業所感。呪力叶乎百順。故
惡變悉滅於天。災祥不入其境也。此方世主。出一
<pb n="557"/>
善言。而熒惑退舍。況無上佛頂呪心乎。
是故。如來宣示此呪。於未來世。保護初學。諸修行者。
入三摩地。身心泰然。得大安穩。更無一切諸魔鬼神
及無始來冤橫宿殃舊業陳債來相惱害。汝及眾中
諸有學人。及未來世諸修行者。依我壇場。如法持戒。
所受戒主。逢清淨僧。於此呪心。不生疑悔。是善男子。
於此父母所生之身。不得心通。十方如來便為妄語。
此結勸當持也。夫呪力之大如此。是故如來。宣示
此呪。凡以於未來世。保護初學修行人如得護身
之符。使之安安穩穩。入三摩地。而更無一切魔害
鬼害。及冤業舊債之惱害焉。然則汝及眾中有學。
及末世行人。若依我壇場。不犯四過。一壇不差。二
戒不缺。三師不穢。四無疑悔者。我知其現身即證。
所謂不歷僧祇獲法身矣。若謂是善男子。如是修
行。而於父母所生現在之身。不得明心見性。豁然
心通者。則十方如來。便是說謊欺人。為大妄語矣。
而如來豈有妄語者哉。
說是語已。會中無量百千金剛。一時佛前合掌頂禮。
而白佛言。如佛所說。我當誠心保護如是修菩提者。
（修菩提以持呪修耳根圓通為上。後倣此。此金剛乃現具執金剛身。不同後之菩薩也）爾時梵
王。并天帝釋。四大天王。亦於佛前。同時頂禮。而白佛
言。審有如是修學善人。我當盡心至誠保護令其一
生所作如願。（此上兩天統尊眾也）復有無量藥叉大將諸羅剎
王富單那王鳩槃茶王毗舍遮王頻那夜迦諸大鬼
王及諸鬼帥。亦於佛前。合掌頂禮。我亦誓願。護持是
人。令菩提心速得圓滿。（此上八部統尊眾也）復有無量日月天
子風師雲師雨師雷師并電伯等年歲巡官（即四值功曹之
類）諸星眷屬。亦於會中。頂禮佛足。而白佛言。我亦保
護是修行人。安立道場。得無所畏。（此上照臨主宰眾也）復有無
量山神海神一切土地水陸空行萬物精祇并風神
王（以舜若多主空神也。其形如風）無色界天。（無業果色皆無形類也。仗佛威光暫現耳）於
如來前。同時稽首。而白佛言。我亦保護是修行人。得
成菩提。永無魔事（此上地祇天神眾也）。
此明外眾護持也。以此呪是毗盧心印。故凡所有
處。百靈守護。又如大將兵符。符到令行。自然遵守
也。
爾時八萬四千那由他恒河沙俱胝金剛藏王菩薩。
（證究竟堅固之理。故稱金剛。秘跡護持。故稱藏。慈威尊勝。折攝並行。故稱王。菩薩是其常儀。降魔則現持杵忿
怒之相也）在大會中。即從座起。頂禮佛足。而白佛言。世尊。
如我等輩。所修功業。久成菩提。不取涅槃。常隨此呪。
救護末世修三摩提正修行者。世尊。如是修心。求正
定人。若在道場。及餘經行。乃至散心。遊戲聚落。我等
徒眾。常當隨從侍衛此人。縱令魔王大自在天。求其
方便。終不可得。諸小鬼神。去此善人。十由旬外。除彼
發心樂修禪者。（彼指諸小鬼神既能發心好禪。彼亦自護行人。故不驅除而許令親近。此
外則不許矣）世尊。如是惡魔。若魔眷屬。欲來侵擾是善人
者。我以寶杵。殞碎其首。猶如微塵。恒令此人所作如
願。
此明內聖護持也。首楞嚴王。亦名金剛三昧。故金
剛藏王。常加冥護。故知末世修行。縱有金剛斷惑
之智。若無金剛藏王。冥加護助。亦不能成也。○此
中修行。有正有助。若利根人。即從耳根一門正修
足矣。若根器稍劣。必須入壇持呪為助行。方得成
就。故持戒道場持呪。皆為助行也。此一大科其於
經題四實法中正屬修證了義。說三摩提令依玅
心一門深入已竟。
初科中修道分竟。
○此下舊判為證道分乃答阿難玅禪那之請也。葢
解行雙行。須知位次。若不識知位次。恐行人虗擬
聖階。便同佛境。而不知有淺深次第。故前之耳根
圓通。如得門而入。此如升堂入室。以盡其奧耳。
阿難。即從座起。頂禮佛足。而白佛言。我輩愚鈍。好為
多聞。於諸漏心。未求出離。蒙佛慈誨。得正薰修。身心
<pb n="558"/>
快然。獲大饒益。世尊。如是修證佛三摩地（此當直接至何漸次
二句）未到涅槃。云何名為乾慧之地。四十四心。（乾慧信前一位
也。信住行向及加行名四十四心也）至何漸次。得修行自。（漸次者即最初乾慧之前
三漸次也。此二句當在三摩地之下）詣何方所。名入地中。云何名為等
覺菩薩。作是語已。五體投地。大眾一心佇佛慈音。瞪
瞢瞻仰。
此請修證位次也。阿難即從座起。頂禮佛足。而白
佛言。我輩愚鈍。愚則難明。鈍則難斷。況耽強記。好
為多聞。而於微細煩惱。住地深惑。未求出離。蒙佛
慈誨選根。及加行二門。正助分明。進修無惑。故得
身心快然。獲大饒益。世尊。如是修證三摩地者。其
始也。用何漸次。發足修行。當涅槃尚遙。云何名為
乾慧之地。四十四心。詣何方所。名入十地之中。云
何名為等覺菩薩。窮極因位。望世尊一一為我言
之。作是語已。五體投地（云云）瞻仰焉。阿難至此。雖
已得知還家道路。從脚跟下起。然不知到家有幾
許程途。故問自始至終。幾何階級。此如遠行人問
途經也。若遠行人不得途經。不知里數。則中途告
倦。止息化城。認為寶所。故必得其途經。明其里數。
則不滯中途。直造如來大涅槃矣。○阿難但問修
證地位。而下文如來先明覺性。次辨迷妄。後示漸
次者。葢玅性圓明。本無修證。因有迷妄。而滅妄還
真。始有修證地位耳。
爾時世尊。讚阿難言。善哉善哉。汝等乃能普為大眾
及諸末世一切眾生。修三摩提。求大乘者。從於凡夫。
終大涅槃。懸示無上正修行路。汝今諦聽。當為汝說。
阿難大眾。合掌刳心。默然受教。
此許說也。爾時世尊讚阿難言。哉善。善哉。汝等乃
能普為現在大眾。及未來末世一切眾生。修三摩
提。求大乘者。起於凡夫。終於涅槃。請我預先揭示
正修行路。使之從始至終。直超寶所。更無委曲。此
甚盛心也。汝今諦聽。吾當為汝說矣。於是阿難大
眾。合掌虗心。默然受教焉。
佛言。阿難當知。玅性圓明。離諸名相。本來無有世界
眾生。因妄有生。因生有滅。生滅名妄。滅妄名真。是稱
如來無上菩提及大涅槃二轉依號。阿難。汝今欲修
真三摩地。直詣如來大涅槃者。先當識此眾生世界
二顛倒因。顛倒不生。斯則如來真三摩地。
此先標二種顛倒也。佛既許說。乃言。阿難。當知此
玅真如性。統眾德而大備之謂圓。爍羣昏而獨照
之謂明。既圓且明。純是無上知覺。名言未彰。義相
未涉。故離諸名相。彼世界眾生。不過名相中實法。
玅性既離名絕相。故本來無有世界眾生。由最初
一念。不覺妄動。遂有生相無明。因生相而復起住
異滅相。惟其有生有滅。所以稱之為妄。若滅此生
滅之妄。即名為真。此實果也。約名真二字。是稱如
來無上菩提。約滅妄二字是稱大涅槃。菩提轉煩
惱而成。涅槃轉生死而是。故曰二轉依號。此果名
也。若論真如玅性。不惟無世界眾生。亦且無菩提
涅槃。秪以此心不守自性。隨迷悟之緣。成聖凡之
事。如金隨工匠。緣成時。轉作指鐶。指鐶隨爐火。緣
壞時。即復為金。成壞展轉。但是一金。更無差別。如
來藏心。亦復如是。但隨染緣時。迷作阿賴耶。隨淨
緣時。悟成如來藏。展轉唯是一心。畢竟無別。是故
若識無始。即法性為無明。若知今日。即無明為法
性。所以二種轉依果。當在二種顛倒因中求也。阿
難。汝今欲修耳門圓通。真三摩地。從果前諸位。直
詣如來大涅槃者。先當識此眾生世界。二種顛倒
之因。以此二種顛倒不生處。即是如來真三摩地。
前云狂心自歇。歇即菩提。正謂此也。故知凡聖二
途。皆由生滅迷悟而立。真如門中。實無是事矣。
阿難。云何名為眾生顛倒。（眾生二字當是二種兩字之訛）阿難。由性
明心性明圓故。因明發性。性妄見生。從畢竟無。成究
<pb n="559"/>
竟有。此有所有。非因所因。住所住相。了無根本。本此
無住。建立世界及諸眾生。
此總標無明薰真如成其染用為二種顛倒因也。
阿難。云何名為二種顛倒。阿難。由性明心本覺真
體。不守自性。通真通妄。而性明圓故。由其不守自
性。故因妄明而發妄性。即業識也。因妄性而生妄
見。即見分也。於是從畢竟無相之真。成究竟有相
之妄。即相分也。總緣本覺體上。一念妄動。而有無
明。因無明而轉成業識。因業識而有見分。因見分
而有根身器界。所謂無同異中。熾然成異矣。然此
三細。皆從無中突然而起。故此能有之無明。與彼
所有之眾生世界。本無有因。為彼所生之因。亦非
有住。為彼所住之處。如空中華。如睡時夢。詰之無
根。覓之無本。即本此無住之無明。遂爾建立世界
眾生。二種顛倒。故知眾生世界。總由無明薰變而
有。由無明與見思互起。故有眾生顛倒。由無明與
根塵交涉。故有世界顛倒耳。○性明圓圓字。乃流
動之意。即隨緣也。
迷本圓明。是生虗妄。妄性無體。非有所依。將欲復真。
欲真已非真真如性。非真求復。宛成非相。非生非住。
非心非法。展轉發生。生力發明。薰已成業。同業相感。
因有感業。相滅相生。由是故有眾生顛倒（若依本文云何名為
眾生顛倒。由是故有眾生顛倒。一呼一應。中間雖有建立世界句乃帶說也）。
此別明眾生顛倒由見思而起也。夫約隨緣。故謂
之性明圓。約不變。故謂之本圓明。妄業不能虧。曰
本圓。妄惑不能蔽。曰本明。眾生所以稱顛倒者。良
以迷此本圓明體。一念妄動。遂轉此圓明之體。而
成虗妄。此虗妄性。元從最初生相無明生起。非實
有體。亦非實有所依之處。可見真不變。而妄本空
矣。妄既本空。則妄無可離。真既不變。則真無可復。
今欲將此無明。復歸元真。即此欲真一念。便屬妄
想。已非真真如性。以其於無可離者而欲強離。於
無可復者而欲強復故也。且也。既知其非真如性
矣。而尚求復不已。則是從迷積迷。何由得見本來
面目。但見滿目塵勞。宛成虗妄之非相耳。由是復
起見思二惑。非生也。而非因計因。非住也。而非果
計果。非心也。而墮於邪智。非法也。而落於邪境。邪
因邪果。邪智邪境。互相引發。故展轉發生。由此見
思二惑。發生力勝。薰成業相。業同則聚。聚久不無
順逆二事。互相感動其心。如以順事相感動者。則
成恩愛不捨之業種。以逆事相感動者。則成冤恨
不捨之業種。以冤恨聚者。則相滅。以恩愛聚者。則
相生。由是二惑二業之故。則有業繫苦相。遷流不
住。輪轉不息。而眾生顛倒。所由來矣。○洞山云。學
得佛邊佛。猶是錯用心。此即欲真已非真真如性。
非真求復。宛成非相之意。○迷本圓明四句。指凡
夫顛倒也。將欲復真以下。指外道顛倒也。凡夫從
非有成有。外道從非真復真。凡外不同。顛倒則一。
阿難。云何名為世界顛倒。是有（無明）所有。（眾生）分段妄生。
因此界立。非因所因。無住所住。遷流不住。因此世成。
三世四方和合相涉。變化眾生。成十二類。是故。世界
因動有聲。因聲有色。因色有香。因香有觸。因觸有味。
因味知法。六亂妄想。成業性故。十二區分。由此輪轉。
是故。世界聲香味觸。窮十二變。為一旋復。乘此輪轉
顛倒相故。是有世界卵生胎生溼生化生有色無色
有想無想若非有色若非無色若非有想若非無想。
此別釋世界顛倒由根塵而起也。世界本來清淨。
何有顛倒。悉由眾生顛倒。織妄相成。成十二類。故
世界亦成顛倒耳。此則世界顛倒。基乎眾生。故大
經云。眾生無法器。世界成雜染。此之謂也。阿難。云
何名為世界顛倒。是能有之無明。與所有之眾生。
因有分段根身。建立有情界限。此界之名。所由立
也。本無有因。為彼所生之因。亦無有處。為彼所住
<pb n="560"/>
之處。皆由念念遷流。遂成三世。此世之名。所由立
也。世有三世。界有四方。以三涉四。以四涉三。和合
相涉。宛轉皆成十二。故變化眾生。亦應其數。而成
十二類焉。是故世界皆因眾生一念妄動。而內根
外塵。無前無後。一時具足。且以六塵言之。凡物一
動必有聲。有聲處必有色。有色處必有氣。有氣處
必可齅而觸。有觸處便有其味。有味處即知其為
何物。知即意根也。法即法塵也。塵既如此。根亦宜
然。由此見聞覺知。六亂妄想。成造業之性故。於是
眼取色。耳取聲。鼻取香。舌取味。身取觸。意取法。六
根六塵。十二區分。相織而成輪轉。故一根一塵。現
造一業。而餘根餘塵。亦皆冥伏。所以舉一根。而六
根具在。舉一塵。而六塵齊彰。是故世間聲香味觸
等塵。與眼耳鼻舌等根。窮十二變。而為一周旋往
復。能造根塵。既具十二。故所造眾生。乘此根塵旋
復輪轉顛倒之相。亦具十二類。而有世界焉。十二
維何。卵生。胎生。溼生。化生。有色。無色。有想。無想。非
有色。非無色。非有想。非無想是已。胎卵二種。與有
色。有想。非無色。非無想。迷見分居多而生者也。溼
化二種。與無色。無想。非有色。非有想。迷相分居多
而生者也。又眾生顛倒。是眾生之別業。見所獨故。
世界顛倒。是眾生之共業。相所共故。若破我執。證
人空。斷分段生死。而證有餘涅槃。則眾生顛倒始
息矣。若破法執。證法空。斷變易生死。而證無餘涅
槃。則世界顛倒始空矣。故曰顛倒不生。斯則如來
真三摩地也。○此論世界顛倒。惟因此界立。因此
世成。確指世界。其餘直至卷末。雖多世界字眼。而
十二類生。皆極論眾生。不可混作世界。隨文總會。
不必強為分別也。
阿難。由因世界虗妄輪迴動顛倒故。和合氣成八萬
四千飛沉亂想。如是故有卵羯邏藍。（此云凝滑。即胎中第一位也）
流轉國土。魚鳥龜蛇。其類充塞。
此下別列類生而此明卵生因果也。阿難。何謂卵
生。依[殼-一]而生曰卵。卵惟想生。虗妄即想也。由因世
界。虗妄輪迴。迷不動之真體。而忽然妄動。於是俛
仰天地。忽上忽下。忽起忽滅。僨驕而不可制。非顛
倒乎。本此動顛倒故。以氣而交。和合氣成八萬四
千飛沉亂想。以應八萬四千煩惱感變。此能造之
因也。如是故有卵羯邏藍位。生生死死。流轉於國
土之中。為魚為鳥。為龜為蛇。其類充塞。此所造之
果也。至若魚化為鳥。蛇化為龜。忽然忘游泳之態。
而得飛鳴之體。倐然忘屈曲之狀。而得蹣跚之質。
乃至[鴳-女+隹][鴳-女+隹]相唳。＆CB17623;＆CB17623;相視。其類不可勝窮。而孰非
顛倒之所致哉。
由因世界雜染輪迴欲顛倒故。和合滋成八萬四千
橫竪亂想。如是故有胎遏蒲曇。（此云疱。即胎中第二位也）流轉國
土。人畜龍仙。其類充塞。
此明胎生因果也。何謂胎生。含藏而出曰胎。胎因
情有。雜染即情也。由因世界。迷此性淨明體。而忽
墮情塵。渾濁真性。雜染輪迴。情生於愛。名欲顛倒。
胎以精交。名和合滋成。情有偏正。偏則橫。正則竪。
名八萬四千橫竪亂想。此能造之因也。如是故有
胎遏蒲曇位。流轉國土。為人。為畜。為龍。為仙。其類
充塞。人仙。竪也。龍畜。橫也。此所造之果也。總一顛
倒而已。
由因世界執著輪迴趣顛倒故。和合煖成八萬四千
翻覆亂想。如是故有溼相蔽尸（此云軟肉。溼生初相也。既不入胎。故無前
二位矣）流轉國土。含蠢蠕動。其類充塞。
此明溼生因果也。何謂溼生。假潤而生曰溼。溼以
合感。執著即合也。由因世界。不知無住真心。如摩
尼珠。隨色現色。本無定形。而逐境奔風。趨時附勢。
執著輪迴。趣顛倒故。於是和合煖成。如人情盡向
熱閙處趨去。所趣無定。如翻手作雲覆手作雨。名
<pb n="561"/>
為八萬四千翻覆亂想。如是。故有溼相蔽尸位。為
含蠢。為蠕動。如醯鷄蠛[蠓-卄+((並-(前-刖))-一)]之類。其類充塞。唯其平
生不配道義。事事皆餒。無丈夫氣。故感此蠢然無
知之報也。
由因世界變易輪迴假顛倒故。和合觸成八萬四千
新故亂想。如是故有化相羯南（羯南此云硬肉。以蛻即成體無軟相也。自
下皆稱羯南者。葢第五鉢羅奢佉。曰成形則各隨相貌非通稱也）流轉國土。轉蛻飛
行。其類充塞。
此明化生因果也。何謂化生。無而忽有。曰化。化以
離應。變易即離也。由因世界。倐敬倐怠。忽喜忽怒。
朝三暮四。變易輪迴。不知真主人公隨緣不變。不
變隨緣。而反面是背非。口憇心苦。假顛倒故。如此
假人。觸處變其所守。厭故喜新。好丹非素。和合觸
成八萬四千新故亂想。如是。故有化相羯南。流轉
國土。脫故趣新。為轉蛻飛行。如⿱少隹化為蛤。轉飛為
沉。[蜣-儿+(鬼-((白-日)/田))]螂化蟬。蠶化為蝶。轉行為飛。不同形而相禪。
其類充塞。唯其生平。毫無操守。觸處生變。故感此
果也。○問。經云地獄及諸天。一一皆化生。此專指
轉蛻之類何也。答。化生染處。名和合觸成。天染處。
地獄聞腥。皆轉托業化。非意生玅化。故可於轉蛻
飛行中攝也。
由因世界留礙輪迴障顛倒故。和合著成八萬四千
精耀亂想。如是故有色相羯南。流轉國土。休咎精明。
其類充塞。
此明有色因果也。何謂有色。由因世界。不知自性
具有大智慧光。周徧法界。本無留礙。而反事水火
日月以求明。因明立所。遂成障礙。不得圓通。非顛
倒乎。棄自己無盡之光明。而反認昭昭靈靈者。以
為極則事。於是和合著成八萬四千精糴亂想。所
謂弄精魂者是也。以如是之因。故有色相羯南。流
轉國土。在天為日月星辰。吉者為休。凶者為咎。以
至一切精明神物。微及爝光蚌光。其類充塞。無非
障顛倒所受之報而已。○色界諸天。皆坐於此。以
諸天皆有隨身光明故。又涅槃經云。八十神。皆因
留礙想元。成此精耀故雖至精至神。亦未離乎乘
彼輪轉。顛倒相也。
由因世界銷散輪迴惑顛倒故。和合暗成八萬四千
陰隱亂想。如是故有無色羯南。流轉國土。空散銷沉。
其類充塞。
此明無色因果也。何謂無色。由因世界。厭有著空。
滅身歸無。名銷散輪迴。迷有漏天。作無為解。為惑
顛倒。厭有歸無。則依晦昧空。故和合暗成八萬四
千陰隱亂想。所謂昏昏默默。杳杳冥冥是也。以如
是之因。故有無色羯南。流轉國土。為空虗散漫。即
無色界天。為銷磨沈沒。即主空神。其類充塞。無非
惑顛倒所受之果而已。○問。有想無色。不成業體。
憑何亦稱羯南。答。雖無業體。不妨業繫有生。故亦
稱羯南。取義而稱也。
由因世界罔象輪迴影顛倒故。和合憶成八萬四千
潛結亂想。如是故有想相羯南。流轉國土。神鬼精靈。
其類充塞。
此明有想因果也。何謂有想。由因世界。邪慕靈通。
逐影憶想。依稀似是。彷彿不真。名罔象輪迴。執影
而遺真。為影顛倒。旦夕撮心。懸在一處。故和合憶
成八萬四千潛結亂想。如云道之為物。恍恍忽忽。
皆見其影。而未真見本來面目。又云綿綿若存。用
之不勤。惟用之愈久。故愈結而不散是也。以如是
之因。故有想相羯南。流轉國土。為鬼神精靈。無有
實色。但有想相。皆因錯亂修習。得其影而不得其
真。故雖具五通。未得漏盡。其類充塞。無非影顛倒
所受之果而已。
由因世界愚鈍輪迴癡顛倒故。和合頑成八萬四千
枯槁亂想。如是故有無想羯南。流轉國土。精神化為
<pb n="562"/>
土木金石。其類充塞。
此明無想因果也。何謂無想。由因世界。不知自性
本來圓活。在眼能見。在耳能聞。如日中寶石。色無
定形。似水上葫蘆。不可按捺。而勉強抑伏。如壓石
草。如夾冰魚。謂之魂不散的死屍。豈非愚鈍輪迴。
而成癡顛倒者乎。以此癡顛倒故。和合頑成八萬
四千枯槁亂想。所謂隳肢體。黜聰明。而成寒槁
木。絕無煖氣是也。以如是之因。故有無想羯南。流
轉國土。由其不了諦理。固守愚癡。癡鈍之極。其精
神化為土木金石。如華表生精。黃頭化石之類。其
類充塞。無非癡顛倒所受之果而已。○以上有色
無色。有想無想。皆是修行而不得其真者。故派成
四類。○蓮師曰。枯槁則無想矣。又曰亂想者何也。
葢枯槁如草乍枯。根本未絕。時至復生。故土木金
石。以頑定力而成頑物。故遇緣觸情生。依舊流轉
也。
由因世界相待輪迴偽顛倒故。和合染成八萬四千
因依亂想。如是故有非有色相成色羯南。流轉國土。
諸水母等。以鰕為目。其類充塞。
此明非有色因果也。何謂非有色。由因世界。不知
自性不與諸塵作對。萬法為侶。卓然立於物先。而
反恃他人。以為己力。待物成用。為相待輪迴。迷失
天真。綿著浮偽。為偽顛倒。沾染勢力。資藉聲名。為
和合染成八萬四千因依亂想。如狐假虎威。客行
主令之類是也。以如是之因。故所感之果。本非有
色。而待物成色。以非有色相。成色羯南。流轉國土。
如水母以水沫為體。以鰕為目。乃至一切依草附
木諸鬼神等。以及身中八萬四千戶蟲。其類充塞。
而偽顛倒之趣苦矣。○此下四生。妄之甚者。溫陵
所謂迷情愈妄。化理轉乖也。
由因世界相引輪迴性顛倒故。和合呪成八萬四千
呼召亂想。如是故有非無色相無色羯南。流轉國土。
呪詛厭生。其類充塞。
此明非無色因果也。何謂非無色。由因世界。不知
自性具有恒沙稱性功德。不能引之發生。反以邪
語邪業。熏習引誘。而易其性。以是相引輪迴。性顛
倒故。和合呪成八萬四千呼召亂想。若今之書符
捻訣呼神召鬼之類是也。以如是之因。故所感之
果。本非無色相。而又成無色羯南。以呼召則有。故
非無色。不召則無。故無色。如是流輪國土。為呪詛
厭生。若樟柳木人以呪力故。說吉報凶之類。其類
充塞。此由因中呼召鬼神。故果上為人呼召也。而
性顛性之趣苦矣。○世間別有一種邪神邪鬼。聽
人驅役。若夫正神。非至誠至德。則不能感。豈妄人
所能呼召哉。以上二種。皆合之變也。
由因世界合妄輪迴罔顛倒故。和合易成八萬四千
迴互亂想。如是故有非有想相成想羯南。流轉國土。
彼蒲盧等異質相成。其類充塞。
此明非有想因果也。何謂非有想。由因世界。不知
真君是最親之物。而反背之。乃以非己親。而強以
為親。非己子。而強以為子。非己物。而強以為物。實
離而強合。謂之妄合輪迴。二妄相合。性情罔昧。謂
之罔顛倒。於是和合異成八萬四千迴互亂想。謂
迴他人之所有。而互為己有也。以如是之因。故所
感之果。非有想相。成想羯南。葢他人之物。本無心
與我。故曰非有想。而我強而有之。乃成我想。故曰
成想。如彼蒲盧。本為桑蟲。非有蜂想。而卒成蜂想。
異質相成。其類充塞。良以因中好為誣罔。取他物
納為己有。故果中亦被他物取為己有也。而罔顛
倒之趣。不更苦乎。
由因世界怨害輪迴殺顛倒故。和合怪成八萬四千
食父母想。如是故有非無想相無想羯南。流轉國土。
如土梟等。附塊為兒。及破鏡鳥。以毒樹果。抱為其子。
<pb n="563"/>
子成父母皆遭其食。其類充塞。
此明非無想因果也。何謂非無想。由因世界。不知
一切眾生。同為一體。皆是先世父母親戚眷屬。由
昏昧故。互相食噉。作諸怨對。謂之怨害輪迴。冤殺
相尋。為殺顛倒。於是和各怪成八萬四千食父母
想。謂父母愛子。無所不至。欲報之恩。昊天罔極。今
反忘至恩至愛。而害之食之。此誠不忍願聞。是天
下極怪異事也。以如是之因。故所感之果非無想
相。無想羯南。葢推論此生。原為懷冤圖報而來。故
曰非無想。而事出意想之外。故又曰無想。如是流
轉國土。如土梟附土塊為兒。破鏡以毒樹果為子。
其子長成。父母皆遭其食。其類充塞。良以因中蒙
人至恩至愛。而反負恩仇害。故被冤對來酧。雖子
而實冤也。而殺顛倒之趣。不更苦乎。○按史記孝
武本紀。祠黃帝。用一梟。破鏡。孟康云。梟鳥名食母。
破鏡獸名食父。黃帝欲絕其類。故百祀皆用之。破
鏡。如貙而虎眼。今云鳥者。恐譯人之誤也。以上二
種。是離之變也。○鍾云。怨害。非止尋常之怨也。葢
施恩負恩。恨入骨髓。殺顛倒者。向來施恩因緣。至
此全成殺機矣。怪。謂怪異之境。如毒樹果之類也。
冤恨既深。故觸著怪境。托為生緣。遂起父母可食
之想。而不覺身入塊果中矣。本有食父母想。故曰
非無想相。又託生在塊果中。故曰無想。嗟乎。此何
等事。而有是想。此何等想。而有八萬四千之多。窮
其起處。只是怨害為因而已。怨毒之於人。甚矣哉。
吾輩慎勿令人怨。亦慎勿怨人也。

楞嚴說通卷七

<sarticle>楞嚴說通卷之八</sarticle>
巴縣居士非眼劉道開纂述
成都沙門離指方　示鑒訂
○上約無明熏真如而成染用為十二類生之因已
竟此下約真如熏無明而成淨用為五十五位菩
提之因也。
阿難如是眾生。一一類中。亦各各具十二顛倒。猶如
揑目亂華發生。顛倒玅圓真淨明心。具足如斯虗妄
亂想。
此結前起後也。阿難。如是十二眾生。一一類中。亦
各各具十二顛倒。一則現起。餘則冥伏。猶如揑目
亂華發生。究其所以。皆是顛倒玅圓真淨明心而
有。由總括現互具。當成一百四十四生。如斯亂想。
畢竟虗妄非實。而淨明真體。固自若也。翻染成淨。
而進階聖位。復何難哉。○賀云。迷時。一類中。各具
十二顛倒。故修時。一一位中。亦各具諸位功德。此
五十五位大宗旨。不可忽過。
汝今修證佛三摩提。於是本因元所亂想。立三漸次。
方得除滅。如淨器中除去毒蜜。以諸湯水并雜香。
洗滌其器。後貯甘露。
此明就染翻淨也。前問至何漸次。得修行目。故云。
汝今修證佛三摩地耳門三昧者。別無方便。還於
本顛倒因。元所亂想中。立三漸次。方得虗妄除滅。
葢翻染成淨。必從染處下手。所謂當處出生。隨處
滅盡也。譬如淨器中。除去毒蜜。以諸湯水。并雜
香。洗滌其器。後貯甘露。淨器。喻根中所具不生滅
性。本來元淨之體也。除去毒蜜。喻除助因。刳正性
也。湯洗滌。喻違現業也。後貯甘露。喻安立聖位
也。○先德云。影由形起。響從聲來。弄影勞形。不識
形為影本。揚聲止響。不知聲是響源。除煩惱而趣
涅槃。喻去形而覓影。離眾生而求佛果。喻默聲而
求響。故知迷悟一途。智愚非別。是以修證佛三摩
地。必從本因元所亂想入也。○賀云。淨器。所謂幻
化空身即法身。正指六根也。若不生滅地。豈貯毒
<pb n="564"/>
蜜。亦豈可洗滌耶。
云何名為三種漸次。一者修習除其助因。二者真修
刳其正性。三者增進違其現業。
此出漸次之名也。云何名為三種漸次。一者修習。
當專修耳根一門時。便要除其助因。二者真修。當
反聞功夫入手時。便要刳其正性。三者增進。當反
聞功夫長進時。更要違其現業。除此三種緣。則甘
露寂滅法顯矣。○昔青原初參六祖。即問云。當何
所務。即不落階級。祖曰。汝曾作甚麼。曰。聖諦亦不
為。祖曰。落何階級。曰。聖諦亦不為。何階級之有。則
知法無漸次。漸次由人。故如來觀機設教。於無漸
次中。強立漸次。無階梯處。強立階梯。若是上上根
人。知幻即離。離幻即覺。何漸次之有耶。○鍾云。前
說戒定慧。為修行三決定義。此一二漸次。即戒也。
違現業。即定也。洗滌貯甘露。即因定發慧也。
云何助因。阿難。如是世界十二類生。不能自全。依四
食住。所謂段食觸食思食識食。是故佛說。一切眾生
皆依食住。阿難。一切眾生。食甘故生。食毒故死。是故。
眾生求三摩提。當斷世間五種辛菜。是五種辛。熟食
發婬。生噉增恚。如是世界食辛之人。縱能宣說十二
部經。十方天仙。嫌其臭穢。咸皆遠離。諸餓鬼等。因彼
食次。䑛其唇吻。常與鬼住。福德日銷。長無利益。是食
辛人。修三摩地。菩薩天仙。十方善神。不來守護。大力
魔王。得其方便。現作佛身。來為說法。非毀禁戒。讚淫
怒痴。命終自為魔王眷屬。受魔福盡。墮無間獄。阿難。
修菩提者。永斷五辛。是則名為第一增進修行漸次。
（興渠根如蘿蔔。出氣辛臭。此方所無故不知也）。
此別釋除助因也。云何謂之助因。阿難。如是世界。
十二類生。日用最切要者飲食。若無飲食。命不自
全。故依四食而住。所謂人間分段而食。鬼神歆觸
而食。禪天以思禪悅為食。識天以識定續命為食。
是故佛說一切眾生。皆依食住也。食為命根之所
係。則甘毒不可不擇矣。阿難。一切眾生。食甘則生。
食毒則死。有非毒而實甚於毒者。五辛是也。是諸
眾生。求三昧者。當斷五種辛菜。葱也。蒜也。韭也。薤
也。興渠也。皆所當斷也。何以故。是五辛者。熟食。則
壯相火而發淫。生啖。則動肝氣而增恚。生熟無一
可者。苟人而食辛。縱能宣說十二部經。口氣不淨。
十方天仙。嫌其臭穢。咸皆遠離。諸餓鬼等。聞臭而
來。因彼食次。䑛其唇吻。是常與鬼住也。天遠。故福
德日銷。鬼近。故長無利益。且不惟天仙不聽經也。
并菩薩善神。不來護定。不惟招餓鬼䑛物也。且引
魔王。得其方便。現佛身而為說法。毀禁戒而讚三
毒。直至命終。為魔眷屬。受魔福盡。又墮無間。緣一
臭惡之味。引致阿鼻極苦。有何難捨。而不勇斷之
哉。阿難。修菩提者。既用初於聞中入流亡所之功。
又必永斷五辛。是則名為第一增進修行漸次耳。
首標修菩提者。而後言斷辛。足見第一漸次。必兼
修習圓通。若徒斷五辛。何以遽謂之增進修行乎。
○世人咸謂辛能避瘟。常見天災流行。勸人食辛
以辟之。由經觀之。斯葢招瘟之端。而世人業力所
使。顛倒滋禍如此。不可不知所警也。
云何正性。阿難。如是眾生。入三摩地。要先嚴持清淨
戒律。永斷淫心。不餐酒肉。以火淨食。無啖生氣。阿難。
是修行人。若不斷淫及與殺生。出三界者。無有是處。
當觀淫欲猶如毒蛇。如見怨賊。先持聲聞四棄八棄。
執身不動。後行菩薩清淨律儀。執心不起。禁戒成就。
則於世間。永無相生相殺之業。偷劫不行。無相負累。
亦於世間。不還宿債。是清淨人。修三摩地。父母肉身。
不須天眼。自然觀見十方世界。覩佛聞法。親奉聖旨。
得大神通。遊十方界。宿命清淨。得無艱險。是則名為
第二增進修行漸次。
此別釋刳正性也。對助而言。故曰正。葢淫殺若固
<pb n="565"/>
有之物。不待教而自能。與身俱生。與性俱有。實生
死之正性。故當刳之也。云何謂之正性。阿難。如是
眾生。反聞功夫入手。而入三摩地矣。又要最先嚴
持清淨戒律。葢惟戒能生定也。律制雖多。而淫殺
為諸惡上首。所謂正性也。持戒律者。必永斷淫心。
不餐酒肉。凡生鮮之物。不經火者。皆不敢食。以無
情生物。尚不忍損。又戒殺之至也。（如此方高柴不折方長。茂叔不
除庭草。亦是此意）阿難。是修行人。若不斷淫殺。而能超出
三界者。無有是處。以相生相殺未已故也。且淫又
為生殺之深源。根心慣習。最難頓捨。修行人。當觀
淫欲。猶如毒蛇。而不敢狎焉。如見怨賊。而不敢近
焉。於是先持聲聞淫殺盜妄之四棄。及尼加觸八
覆隨之八棄。執身不動。而七支不犯。後行菩薩清
淨律儀。於四重律。從心止絕。執心不起。而一念不
生。若是其禁戒成就矣。夫斷淫。則不相生。斷殺。則
不相殺。無生殺業因。自無生殺果報矣。又加以偷
劫不行。無負債之業累。亦於世間。不還宿債。三業
既除。名清淨人。是清淨人修三摩地。其正行也。持
清淨戒。其助行也。正助雙圓。將見父母所生之肉
身。不須天眼。而觀見十方世界。眼既睹佛。耳又聞
法。親奉聖旨。而非遙見遙聞。得大神通。遊十方界。
而往還無礙。由是徹通宿命。過去清淨明了。得無
艱險。而未來不入惡趣焉。夫觀見十方。則眼根清
淨。聞法親奉。則耳根清淨。得通游界。則鼻舌身根
清淨。宿命無艱。則意根清淨。雖刳正性所得。而孰
非耳門玅修所發哉。是則名為第二增進修行漸
次耳。○賀云。三業既除。名清淨人。修三摩地者。因
戒而修定也。肉眼觀見十方世界者。是天眼通。即
色陰盡相也。覩佛二句。是天耳通。得大神通二句。
是神足通。即受陰盡相也。宿命清淨二句。是宿命
通。乃想陰盡相也。此皆因定而發慧也。
云何現業。阿難。如是清淨持禁戒人。心無貪淫。於外
六塵。不多流逸。因不流逸。旋元自歸。塵既不緣。根無
所偶。反流全一。六用不行。十方國土。皎然清淨。譬如
琉璃內懸明月。為心快然。玅圓平等。獲大安穩。一切
如來密圓淨玅。皆現其中。是人即獲無生法忍。從是
漸修。隨所發行。安立聖位。是則名為第三增進修行
漸次（鍾云。諸經入地。方證無生忍。而此於信前已獲之者。葢諸經之所謂果。乃此經之所謂因也。因地與
諸經異故。經題曰如來密因耳。
此別釋違現業也。云何謂之現業。阿難。如是清淨
持戒之人。其心已無貪淫。內無貪淫。故於外六塵。
不多流逸。不許絕無。而曰不多者。以根中無始虗
習。尚未淨盡。所對之塵猶在。而現業猶未違也。既
不流逸於外。則不隨前塵所起知見。而旋歸元真。
外無所入。而塵既不緣。內無所出。而根無所偶。始
得反欲流而全一精明。於是六根對境。不生分別。
如鏡照像。而六用不行矣。由根不接塵。故十方國
土。皎然清淨。譬如琉璃。內懸明月。何淨如之。由塵
不交限。故身心快然。玅圓平等。如如不動。獲大安
穩。何快如之。於是一切如來。深固幽遠之密。交徹
含攝之圓。纖塵不立之淨。一切變現之玅。所稱果
上四德者。皆現是人心量之中。是人不見有少法
生。不見有少法滅。即獲無生法忍。以此不生不滅。
為因地心。然後漸漸圓成果地修證。凡信以立基。
住以成德。行以成己。向以成物。地以斷惑證真。隨
所發之行。而安立聖位焉。是則旋根忘塵。正所以
違其現業。而名為第三增進修行漸次也。○乾慧
前。明列三漸次位。乃經家硬派十信於其中。以為
圓通極位。四果以上極果。牽搭支離。殊不可曉。今
特正之。馮具區謂徧觀諸家之說。不如熟讀經文。
良有以也。
阿難。是善男子。欲愛乾枯。根境不偶。現前殘質。不復
續生。執心虗明。純是智慧。慧性明圓。鎣十方果。乾有
<pb n="566"/>
其慧。名乾慧地。欲習初乾。未與如來法流水接。
此明乾慧地也。阿難。是善男子。由前心無貪淫。故
至此而欲愛乾枯。葢前位但得身心俱斷。此則斷
性亦無。故曰乾枯也。由前六用不行。故至此而根
境不偶。葢前位但得六塵初泯。此則心境絕待。故
曰不偶也。由乾枯不偶。則三界生緣。逈不相及。現
前殘質。果縛僅存。不復續生。子縛永絕矣。由前身
心快然等。則心虗明矣。至此。則執其心之虗明。純
是一團智慧。由前國土皎然等。則通一慧性矣。至
此。則慧性明圓。鎣徹十方世界。由前佛理全現。則
佛慧在我矣。至此。則成就慧身。乾有其慧。名乾慧
地焉。何以謂之乾慧也。彼如來法流之水。源泉混
混。時出不窮。今現業初違。欲愛最細習氣。初得乾
枯。而根本無明全在。未與如來法流之水相接。無
水以潤之。故曰乾有其慧。若一入初住。分斷無明。
分證真理。前與如來法流水接矣。所謂乾慧者如
此。○鍾云。慧性圓明中。已具金剛之體。如極堅極
利之舟。載物濟物。無所不可。但流淺岸束。不能如
意自在。發真如體相之用。故曰乾有其慧。然用雖
有待。而體已無虧。入信以後。水生舟動。漸入漸活。
漸活漸廣。漸廣漸深。漸深漸忘。漸忘漸近。漸近漸
到。故有入流之舟。有中流之舟。有到岸之舟。有倒
駕之舟。雖因果相應。始終不離乾慧。至圓滿菩提。
入莊嚴海。則乾慧不足以名之矣。
○此下十信位也。孤山以為初住開出十心。葢為圓
家住前不取證。故不立位。而以前三漸次。總攝十
信。正脉從之。似矣。然經文於四加行前。既曰。是善
男子。盡是清淨四十一心。於後總結。又曰。善能成
就五十五位真菩提路。若十信果在三漸次中。如
來不應明列其位。備詳其數矣。若謂圓家住前不
取證。即住後亦何嘗取證乎。今準經文。並準瓔珞
經。依舊開列十位。特圓家信位。雖與諸經十信名
同。而義實逈別耳。
即以此心。中中流入。圓玅開敷。從真玅圓。重發真玅
玅信常住。一切妄想。滅盡無餘。中道純真。名信心住。
此明初信即信根也。行人既有此乾慧心矣。即以
此心。中於法流之中。不受枝岐。無諸委曲。而一順
流入焉。向後與如來逆流相際。從此始也。既中中
流入。於是六根互用之圓。情器雙超之玅。開舒敷
暢。如華始開矣。此之玅圓。非同前位似玅似圓。乃
真玅真圓也。乘此心開。益加增進。使真玅者。益進
於玅。真圓者。益進於圓。是謂從真玅圓。重發真玅。
如華正開矣。由是玅信常住。親見心佛眾生。三無
差別。非同比量之信也。但覺聖凡見息。因果情忘。
凡我想。法想。及非法想。俱時蕩盡。而一切妄想。滅
盡無餘。惟一圓通中道。是純是真。餘者皆雜皆妄。
確然信得及。名信心住焉。○此位准解結。當先得
人空。除第六第五結。准圓通。當動靜不生。准四果。
當須陀洹果。斷於我執分別。即界內見惑也。
真信明了。一切圓通。陰處界三。不能為礙。如是乃至。
過去未來無數劫中。捨身受身。一切習氣。皆現在前。
是善男子。皆能憶念。得無遺忘。名念心住。
此明二信即念根也。行人至於信位。前真信而非
似信。明了而由親見。根根塵塵。無不交徹。而一切
圓通。由一切圓通。故陰不能覆。處不能局。界不能
隔。三俱無礙。因此遂能遠憶過去無數劫捨身。與
未來無數劫受身。乃至業力所薰。隨眠習氣。如畢
陵之慢。身子之嗔等類。微細習彰。皆現在前。是人
皆能冥記。毫無遺失。惟念無遺。故名念心住焉。○
按別教二信。圓通尚遠。今斯位即云一切圓通。故
知齊於彼之二住也。
玅圓純真。真精發化。無始習氣。通一精明。唯以精明。
進趣真淨名精進心。
<pb n="567"/>
此明三信即進根也。行人既得信心住。則玅圓者。
純是一真。真久而精。精極發化。葢由精故化。至化
益精也。行人既得念心住。而憶念無始習氣。則無
始習氣。鎔盡無餘。皆成智慧。而通一精明。由是本
此真精真明。而進趣於真淨之地。精明即菩提體。
如如智也。真淨即涅槃體。如如理也。以如如智。契
如如理。不謂之精進心而何。○此位受陰盡。而齊
於小之二果也。
心精現前。純以智慧。名慧心住。
此明四信即慧根也。前乾慧地。曰執心虗明。猶有
執在。至此心精現前。則其執渾融成化矣。又曰純
是智慧。猶帶是在。至此純以智慧。則日用在在皆
慧。並忘其是矣。以。用也。謂識其寶而能用之也。識
其寶而能用。不謂之慧心住而何。○前乾慧云純
是智慧。蓋斷惑之慧。如夜向曉。此云純以智慧。蓋
證真之慧。如曉出日。
執持智明。周徧寂湛。寂玅常凝。名定心住。
此明五信即定根也前位以見心朗徹。故智慧純
明。而此智明。若無定力以執持之。則妄念起。而偏
局不徧。正念失。而間斷不常。所謂無寂之照。如風
中燈也。今焉執持智明。則寂湛者周徧。寂玅者常
凝。皆大定之相。不謂之定心住而何。○此位想陰
盡。而欲界九品思惑已斷。齊於小之三果也。
定光發明。明性深入。惟進無退。名不退心。
此明六信即進力也。上屬五根。自此以下。屬五力。
如果木結根既久。有不可拔之力用也。行人既得
定心住已。於是從定發慧。而定光發明。又不住於
明。而明性深入。若磨鏡者。愈磨愈明。而明明不已。
有進無退。葢定慧偏枯。多遭退失。今定以發慧。心
不動而理畢現。慧以入定。鑑既徹而心常凝。定慧
互資。交發無盡。不謂之不退心而何。○前精進。猶
屬有心。如馬着鞭。此不退。是無心如順風張帆。
心進安然。保持不失。十方如來氣分交接。名護法心。
此明七信即定力也。前雖不退。而勤勇無間。尚涉
功夫。至此雖精進而不見有勤勞之相。故曰安然。
持心至於安然。則優游坦蕩。永保無虞矣。然所保
持者何物。即諸佛法身命脉也。由我保持法身命
脉而不失。自然得與諸佛氣分。相交相接。通同脗
合。內護心法。外護佛法。而名護法心焉。○此位准
解結。當除第四結。准圓通。當聞所聞盡。准四果。當
阿羅漢果。斷於我執俱生。即上二界各九品思惑
也。
覺明保持。能以玅力。迴佛慈光。向佛安住。猶如雙鏡。
光明相對。其中玅影。重重相入。名迴向心。
此明八信即慧力也。由前定力所持覺體。曰覺明
保持。至此發為玅力。即以己之玅力。迴他佛之慈
光。向自己心佛。朗然安住。猶如兩鏡對照。影中含
影。重重相入。傳耀無盡。所謂心不離佛。佛不離心
也。以其迴他佛而向心佛。故名迴向心焉。
心光密迴。獲佛常凝無上玅淨。安住無為。得無遺失。
名戒心住。
此明九信即信力也。以奉戒依於篤信。故前位心
光密迴。自心與佛光脗合。即獲自性天真。常凝不
動之佛體。與無上玅淨之大寂滅海。常凝屬心。玅
淨屬境。得佛此理。心境一如。從此安住無為。毫髮
不漏落於有為之境。而得無遺失。以不犯遺失之
過。故名戒心住焉。○此位准解結。當空性圓明。除
第三結。准圓通。當覺所覺空。為斷法執分別。即界
外見惑也。○常凝。即常住真心。常凝玅淨。總是無
為之相。諸佛之戒心也。一念有為遺失。即是破戒。
住戒自在。能遊十方。所去如願。名願心住。
此明十信即念力也。前位住戒。尚局不動之體。至
此漸發自在之用。無求不達。無適不可。能遊十方
<pb n="568"/>
國土。而隨願往生。名願心住焉。○此位准解結。當
成法解脫。除第二結。准圓通。當空所空滅。為斷法
執俱生。即界外思惑也。○十信位竟。○鍾云。修行
之初。必枯絕愛欲。使心性虗明。然後能入玅圓真
性。真性明圓。細習乃現。因現遂化。使純智無習。又
持之以定。使寂湛發光。深入明性。護持不失。斯則
迴佛慈光。護佛淨戒。而涉塵不染。所去隨願。十信
之序也。
阿難。是善男子。以真方便。發此十心。（即上十信心也）心精發
揮。十用涉入。圓成一心。（孤山因此一句。遂判十信為此位開出。然於五十五位等
終說不去。故難從矣）名發心住。
此下明十住也。住有二義。一堅固常住意。一生住
佛家意。據後文。專重生住佛家也。阿難。是修圓通
善男子。以真方便。發前十種信心。中間不容一毫
雜染。其心精矣。既精而心光顯現。五根五力。皆悉
具足。而一心即十心。十心即一心。涉入重重。本無
二體。於是攝十用而圓成一心。由此一心。而結心
始解。萬行具足。故名發心住焉。○此位准解結。當
解脫法已。俱空不生。除第一結。准圓通。當生滅既
滅。寂滅現前。所謂菩薩從三摩地得無生忍者。即
入此發心住也。行人入住之後。別無功夫。雖後位
歷然。如飛鳥上山。但見山之層級分明。而初不勞
於登躡也。○賀云。玅圓真心。非一非十。約用差別。
故有十相。若十相不顯。不名發心。十相不融。亦不
名發心也。
心中發明。如淨琉璃內現精金。以前玅心。履以成地。
名治地住。
由前發心住已。心為能發明之智。理為所發明之
境。智契於理。如淨琉璃。內現精金。即以前十用所
成初住之心。為根基之地。始堪踐履。從此步步脚
踏實地。於一切時。一切處。練治心地。自然生出一
切善法。增長大悲。故名治地住焉。○前位如中陰
攬先業而初成陰體。此如中陰乘彼業力。結為境
界。妄成依止處也。雖云脚踏實地。然圓家之言。不
足執也。○賀云。觀治地二字。則此位與十地相應
矣。十地不過圓滿此位耳。
心地涉知。俱得明了。遊履十方。得無留礙。名修行住。
由前治地住已。心即智也。即始覺也。地即理也。即
本覺也。心與地互相涉知。同一覺體。故俱得明了。
見之既明。行之必到。如此而遊履十方。任運縱橫。
得無拘礙。所謂百華林裏過。片葉不沾身。故名修
行住焉。○此如中陰見遠如在目前。所去疾速。山
壁不礙也。
行與佛同。受佛氣分。如中陰身自求父母。陰信冥通。
入如來種。名生貴住。
由修行住已。依理起行。行不越理。本始同一正覺。
故曰行與佛同。其行如此。則為如來肩所擔荷。則
為如來衣之所覆。受佛氣分。前云氣分交接。猶二
也。此云受佛氣分。則合為一矣。夫權智如父。實智
如母。今任運相合。如中陰身。自求父母。不通而通。
不入而入。斯則秉佛遺體。初託聖胎。正如太子處
胎。貴壓羣臣。名生貴住焉。○此當中陰與父母業
同。會合一處也。
既遊道胎。親奉覺胤。如胎已成人相不缺。名方便具
足住。
曰生貴住。則既遊道胎矣。攬佛權實二智。而凝結
聖胎。如中陰攬父母赤白二渧。而結凝滑等。故曰
親奉覺胤也。斯則具足一切方便善巧。度脫眾生。
克肖於佛。無所之少。如中陰六根成就。人相不缺。
克肖父母。是名方便具足住焉。○入胎而言遊者。
如永嘉云。常獨行。常獨步。達者同遊涅槃路。正此
遊也。
容貌如佛。心相亦同。名正心住。
<pb n="569"/>
曰具足方便。則容貌如佛矣。不特外貌同佛。而內
心亦同。是名正心住焉。○大經云。此菩薩聞十種
法。心定不動。所謂聞讚佛毀佛。心定不動。讚法毀
法。心定不動。讚菩薩毀菩薩。心定不動。讚菩薩所
行。毀菩薩所行。心定不動。說眾生有量無量。易度
難度。心定不動。說法有量無量。有成有壞。若有若
無。心定不動。唯其一無所動。名正心住。纔有一毫
心動。則不得其正矣。故寶積讚佛偈云。毀譽不動
如須彌。於善不善等以慈。○賀云。心相。謂佛心不
動之相也。心定則不動。正心即定心也。
身心合成。日益增長。名不退住。
心同貌合。表裏如一。則身心合成佛身佛心矣。由
是亭毒涵養。漸漸增長。名不退住焉。○前之不退
心。謂定慧不退。此則性相不退也。
十身靈相。一時具足。名童真住。
外身內心。一齊增長。至此。則菩提身。願身。化身。力
身。莊嚴身。威勢身。意生身。佛身。法身。智身。一時具
足。具有如來智慧德相。但具體而微。其力未充。名
童真住焉。
形成出胎。親為佛子。名法王子住。
十身具足。則形成矣。至此赫奕熾盛。則出胎矣。堪
紹如來家業。具有如來寶藏之分。所謂從佛口生。
從法化生。親為佛子。非法王子住而何。○故知凡
稱法王子者。皆九住以往也。
表以成人。如國大王以國諸事分委太子。彼剎利王
世子長成。陳列灌頂。名灌頂住。
出胎為子。則漸漸長成。而表以成人。堪行佛事矣。
既有成人之德。可當大任。故分之以政。使之化導
十方。如國王以國事分委太子焉。太子。即世子也。
彼諸佛以智水灌菩薩頂。即如剎利王。陳列象寶
金座。取四大海水。灌世子頂。而紹隆佛法。與承繼
國統。又何異焉。是則名為灌頂一位。而十住以圓
矣。○第十法雲地。名灌頂菩薩。今此十住。亦分得
也。若論圓教分真。一位中。具足諸位功德。十住既
爾。下去皆然。又此對權教。已齊彼十地。而彼之玅
覺。僅齊此二行。彼玅覺位。始云諸佛智光。悉灌其
頂。今此位隣近。而加以圓人智強。故即灌頂矣。○
自發心至生貴。名入聖胎。自方便具足至童真。名
長養聖胎。至王子住。名出胎。至此。乃名灌頂王子
也。○以上。十信為積德之基。十住為積德之漸。至
此位。則道成德備。若不度生行事。是自了漢。故廣
行六度。大作佛事。而次之十行。所謂恃源而往也。
○再通上喻之。十信前六心。如人回心初造善業。
後四心。如人加以念佛。造往生淨業。初住。如以一
生十種善淨之業。圓成報終往生之中陰。二三住。
如往生中陰。無繫無縛。四住。如中陰求佛。接引入
蓮胎。五住至八住。如華中長養。九住。如華開見佛。
十住。如親蒙授記也。○十住竟。
阿難。是善男子。成佛子已。具足無量如來玅德。十方
隨順。名歡喜行。
此第一行施度也。阿難是善男子。出胎為子。位灌
頂住。則既成佛子矣。成佛子已。則具足無量如來
玅德。浹洽於中。故睟面盎背。大喜徧身。復廣行布
施或財施。或法施。隨順十方願欲。無求不與。令一
切眾生。歡喜愛樂。而無我想眾生想。不見施者。不
見受者。則近者慕其德。遠者懷其惠。名歡喜行。不
亦宜乎。
善能利益一切眾生。名饒益行。
此第二行戒度也。夫隨順歡喜。則能利益眾生矣。
然內無德本。何以利人。此菩薩護持淨戒。於色聲
香味觸。心無所着。乃至不生一念欲想。亦為眾生。
如是宣說。令其咸住無上淨戒。乃至自得度。令他
得度。自快樂。令他快樂。是謂善能利益一切眾生。
<pb n="570"/>
名饒益行。不亦宜乎。○鍾云。戒有三種。以饒益有
情戒為勝。九信獲佛戒心。至此。以佛戒為行矣。
自覺覺他。得無違拒。名無嗔恨行。
此第三行忍度也。歡喜饒益。則人皆親愛矣。然能
保無橫逆之妄人乎。此菩薩常修忍法。已能忍。是
自覺也。教人能忍。是覺他也。於一切罵辱打辱。皆
歡喜忍受。而無所違拒。不但無所違拒。亦無一毫
嗔恨之心。故名無嗔恨行焉。○鍾云。此中六度。不
比常途。有一人不受法樂。便是慳施。有一念不護
眾生。便是破戒。有一念分別眾生。便是嗔恨。所以
謂之圓也。
種類出生。窮未來際。三世平等。十方通達。名無盡行。
此第四行進度也。自他並利。順逆一如。菩薩修此。
當日進無疆矣。乃菩薩又修諸精進。自第一精進。
乃至普徧精進。共十種精進。守此精進。直至阿鼻
種類。盡出生而成佛。窮盡未來劫數邊際。終無一
念退恨。所以然者。為知三世平等性故。而行精進
也。為達十方。知一切法界。而行精進也。夫種類出
生。即第一心。盡未來際。即常心。三世平等。即不顛
倒心。十方通達。即廣大心。四皆無盡。故名無盡行
焉。○賀云。隨機應感。現種類身。窮未來際。益物無
量。竪徹三世。橫周十方。此進度也。首二句。即眾生
無邊誓願度。次二句。即法門無量誓願學。
一切合同。種種法門。得無差誤。名離癡亂行。
此第五行禪度也。夫布施。持戒。忍辱。精進。則定相
將現矣。此菩薩。即以一念定心。持一切法。合同種
種法門。知諸三昧。同一體性。即有種種差別。不能
惑亂。一一分明。不爽毫髮。夫定心不能持諸法門。
是為癡定。於諸法門。未免差誤。仍是亂心。今也。得
無差誤。非離癡亂行而何。○梵語禪那。此云靜慮。
今離癡是慮。離亂是靜。故屬禪度無疑矣。
則於同中。顯現羣異。一一異相。各各見同。名善現行。
此下皆智度也。總一智度。而開之為五。例如六根
本惑。而開見為五也。開此五種甚深般若。所以融
前五度中萬行。皆令成智德矣。今此一行。乃理事
無礙智也。菩薩既一切合同種種法門。使同中不
能現異。異中不能見同。豈為融通智哉。夫所謂同
者。即出世間平等法也。所謂異者。即世間差別法
也。今則同中現異。於平等法中。現差別法。則理不
礙事。而真融於俗矣。異相見同。於差別法中。現平
等法。則事不礙理。而俗融於真矣。真俗互融。事理
雙顯。非善現行而何。○十住獲佛慧心。至此以慧
為行矣。
如是乃至。十方虗空滿足微塵。一一塵中。現十方界。
現塵現界。不相留礙。名無著行。
此第七事事無礙智也。菩薩不但同異互融。擴而
充之。則大小相容。一多無礙。如是乃至十方虗空。
滿足微塵。一一塵中。現十方界。所謂華藏世界所
有塵。一一塵中見法界是也。界入塵而界不小。是
小不礙大。塵含界而塵不大。是大不礙小。所謂極
大同小。不見邊表。極小同大。忘絕境界。此由無著。
方能如是。若有一毫執著。安得大小互融耶。故名
曰無著行。而智度居二矣。○鍾云。著即留礙意。無
留礙。則無著矣。三住得無留礙。是境不礙心。此不
相留礙。是境不礙境。
種種現前。咸第一波羅蜜多。名尊重行。
此第八究竟彼岸智也。同中現異。異中現同。小中
現大。大中現小。則種種現前矣。夫此種種變現。全
屬般若。皆是法界無障礙智融之。所以皆達彼岸。
莫非第一波羅蜜多。六度中。唯般若最為尊重。故
名曰尊重行。而智度居三矣。○前五度。若無般若。
皆墮事相。惟招果報。不達涅槃。今五度萬行。皆借
智慧。所以行行皆到彼岸。誠不易得。故華嚴名為
<pb n="571"/>
難得行也。○先德云。明明百草頭。明明祖師意。正
所謂現前咸是第一波羅蜜多也。○鍾云。此位攝
上七行。前屬世諦。此屬第一義諦。
如是圓融。能成十方諸佛軌則。名善法行。
此第九說法度生智也。如上圓融無礙。德既同於
如來。行亦齊於諸佛。是則一言一行。皆合十方諸
佛軌則。從其建立究竟利他之教法。隨諸眾生根
性。應時說法。皆令歡喜。故名曰善法行。而智度居
四矣。○此又攝上八行。前自成。此成就眾生。行坐
皆成軌則。依稀天人師矣。
一一皆是清淨無漏一真無為。性本然故。名真實行。
此第十不違實相智也。總前二種無礙自利利他
諸行。又通前五度。合而言之。一一皆是清淨無漏。
初非貪染於凡外欲有無明。一一皆是一真無為。
并非劬勞於權小肯綮修證。所以然者。以從性起
修。不妨全修即性。性乃本然。不假權漸修成。所以
清淨不屬諸漏。一真不墮有為也。由無漏。則非離
妄修。究竟成真因也。故名真行。由無為。則非所作
行。畢竟有實果也。故名實行。至此。則智度圓成。而
所說所行。皆是真實矣。○通論智度所開五行。前
二是般若之體。以二法界無障礙智。乃甚深般若
故也。次二是般若之用。謂波羅蜜乃趨果自利之
用。佛軌則乃說法利他之用故也。末一。攝前體用。
并前五度萬行。總以銷歸自性。會性歸元也。○此
又攝前九行。前方便。此真實也。從三漸次以來。俱
是無漏。至此。始得清淨耳。○十行竟。
○此下迴向十位也。準華嚴經。迴向。即是發願。良以
有行無願。行必茫然。有願無行。願唯虗設。故行願
兼資。方入如來大涅槃海矣。此迴向法。不過三處。
謂迴向眾生。迴向菩提。迴向實際也。○上十住十
行。出俗心多。大悲行劣。須濟以悲願。處俗利生。迴
真向俗。迴智向悲。使真俗圓融。智悲不二。是名十
迴向。亦名十願也。
阿難。是善男子。滿足神通。成佛事已。純潔精真。遠諸
留患。當度眾生。滅除度相。迴無為心。向涅槃路。名捄
護一切眾生離眾生相迴向。
此第一離相迴向與次位皆是迴向眾生也。阿難。
是已修十行善男子。從初行以至第八。現塵現界。
神通已極。無少歉缺。至第九行。成佛軌則。即成佛
事已。至第十行。清淨無漏。則純潔矣。一真無為。則
精真矣。十方備成。則界內不為諸有留患。界外不
為滯空留患。而雙超世出世間矣。以此出而度生。
正當度生之時。不見生之可度。而滅除度相焉。夫
既度盡眾生。不取度相。則迴有為行。入無為心。是
迴入真因也。背生死途。向涅槃路。是趨向真果也。
菩薩如是迴向之時。度脫眾生。常無休息。不住法
相。是名救護一切眾生離眾生相也。○度生而存
度相。即著我人。是添枷帶鎻。非迴向法。如南岳大
師云。三世諸佛。一口吞盡。何處更有眾生可度。是
真迴向也。○此下四位。與空如來藏相應。
壞其可壞。遠離諸離。名不壞迴向。
此第二不壞迴向亦迴向眾生也。由前滅除度相。
滅者壞也。因其可壞而壞之。故曰可壞。由前離眾
生相。則於眾生之四相五蘊皆離。故曰諸離。今此
菩薩。壞其可壞。并滅除度相亦不存。遠離諸離。並
離眾生相亦不有。既壞其可壞。則有不壞者存。依
然度生事業也。葢上位雖度生而不著生相。是謂
我空。此位雖不著相。而不妨度生。是謂法空。此正
悲智雙運。自他二利之中道也。有生可度。不壞度
生之悲。故名不壞迴向焉。○鍾云。前文謂世間可
作之法。誰為不壞。不聞爛壞虗空。故曰不壞迴向。
前位無眾生可度。此位無佛道可求。舊註指眾生
說。大牽強。
<pb n="572"/>
本覺湛然。覺齊佛覺。名等一切佛迴向。
此下四位皆迴向佛道而此位先明智同佛智也。
在我為本覺智。在佛為究竟覺智。此菩薩心佛顯
現。覺海澄亭。與一切如來。心精通同脗合。法身平
等。無二圓滿。諸佛如是迴向。我亦如是迴向。名等
一切佛迴向焉。
精真發明。地如佛地。名至一切處迴向。
此第四至處迴向境同佛境也。由前本覺精真之
體。發揮玅用。自己因地心中。所含無邊境界。全同
諸佛果地所現無量剎土。盡佛境界。願此善根功
德之力。無所不至。名至一切處迴向焉。○賀云。一
月普現一切水。故曰至一切處。
世界如來。互相涉入。得無罣礙。名無盡功德藏回向。
此第五無盡迴向躡前二位而成互融也。由前所
至之處。即世界也。所等之佛。即如來也。然曰自覺
佛覺。自地佛地。猶分自他。今則融一不分。但言世
界如來。而自他渾具矣。於是以世界涉如來。則一
毛孔中。有無量寶剎。莊嚴微玅。以如來涉世界。則
一一微塵內。有無量如來。轉大法輪。世界正涉如
來時。不礙如來。即入世界。如來正涉世界時。不礙
世界。即入如來。如是。則佛身佛界。各具無量莊嚴。
備表無盡功德。菩薩住此迴向。得十種無盡藏。所
謂得見佛無盡藏。見法無盡藏。此皆以普賢大行
願為根本。華藏世界莊嚴所顯功德。名無盡藏功
德迴向焉。○此下三位。與不空如來藏相應。
於同佛地。地中各各生清淨因。依因發揮取涅槃道。
名隨順平等善根迴向。
此第六平等迴向亦迴向佛道也。菩薩既身土互
融。則同於佛地。此無盡藏中。各各出生無盡清淨
因。復依此清淨因。而證清淨果。所謂物物燈明智
體。頭頭普賢行門。如金作器。器器皆金。善根平等。
名隨順平等善根迴向焉。○大經云。此菩薩或為
帝王。臨御大國。威德廣被。名震天下。執持一葢。溥
蔭萬方。以四攝法。攝諸眾生。此則地中各各生清
淨因。依因發揮。取涅槃道也。○鍾云。地即二住治
地之地。但彼方耕治。此則成良田矣。生清淨因。如
良田中。生出嘉禾也。
真根既成。十方眾生。皆我本性。性圓成就。不失眾生。
名隨順等觀一切眾生迴向。
此第七等觀迴向文似迴向眾生而實亦迴向佛
道也。前位平等善根。即真根也。真根既成。此根全
修即性。而此性攝盡眾生。故十方眾生。皆我本性。
然我根既成。眾生齊成。故性圓成就。然菩薩雖見。
自他圓成。不妨仍度苦惱眾生。依舊廣行二施。願
一切眾生。皆得成就大功德藏。名隨順等觀一切
眾生迴向焉。前位乃順自心與佛心平等。此位順
自心與生心平等。合前。則心佛眾生三無差別之
理彰矣。
即一切法。離一切相。惟即與離。二無所著。名真如相
迴向。
此下三位皆迴向真如也。前之度生成佛。攝盡萬
法。即一切法也。離眾生相。同本來佛。離一切相也。
此菩薩惟即與離。二俱無著。不著即者。超乎有也。
不著離者。超乎空也。雙超空有。則中道矣。惟真如
以無著為相。故名真如相迴向焉。足見入理轉深
矣。○賀云。前云遠離諸離者。離之極也。此則離亦
不著矣。七住云無著者。不著於有為也。此則無為
亦不著矣。此下三位。與空不空如來藏相應。
真得所如。十方無礙。名無縛解脫迴向。
此第九解脫迴向也。前位離即雙離。名真如相。若
著真如相。則又為真如相縛矣。此菩薩併忘其如
相。名真得所如。既真得所如。則處處皆如。更有何
礙。十方法界。安往而不自在哉。以元無有縛。亦無
<pb n="573"/>
有脫。故名無縛解脫迴向焉。葢前位是理無礙。此
位即理事事事二無礙也。
性德圓成。法界量滅。名法界無量迴向。
此第十無量迴向也。由前無著。獲性德之全體。無
礙。獲性德之大用。體用備具。故性德圓成。體無不
徧。用無不周。是以一塵一毛。皆等法界。無復限量。
量滅。即無量也。葢前雖如是。猶在法界量裏。尚未
盡銷其限量。今則根根塵塵。周徧法界。則限量情
忘。不墮諸數。故名法界無量迴向焉。準以三德。無
著即般若。無礙即解脫。而無量即法身矣。合十向
而言之。一悲不礙智也。二智不壞悲也。三本玅合
覺也。四因果同地也。五依正互融也。六性修雙即
也。七自他同根也。八即離雙超也。九真俗自在也。
十體用圓極也。所以華嚴說位至此。動地雨華。諸
天歌讚。於乎。盛矣。○十迴向竟。
○此下明四加行。若據別教。前三名資糧位。資謂資
具。糧謂糧食。謂所積既多。所適必遠。如適千里者。
必三月聚糧。故假十住以成其內德。十行以成其
利他德。十迴向以成其自他互融之德。萬德既備。
可入聖域。然而猶有微礙於此。故復立加行位。自
非世尊洞悉奧密。孰能辨之。故唯識論云。現前立
少物。謂是唯識性。以有所得故。非真住唯識。言少
物者。即微礙也。此中則借別名圓。名雖同。而實不
同。以別教之初地。僅與此之初住齊。葢圓教初住。
即斷一品無明。從二住至十住。各斷一品無明。與
別教十地齊。次從初行斷一品無明。與等覺齊。次
入二行。與玅覺齊。從三行以去。別教之人。尚不知
其名字。何況伏斷。以別教但破十一品無明故也。
是知圓凡已超別聖。況四種玅圓加行乎。然唯識
四種加行位。各有能發定。所發觀。及所觀法。今詳
此經。都無此意。但以心佛二字。對辨成四位而已。
故不同也。○問。此經佛判六十聖位。何同唯識復
分凡聖耶。答。與奪同別。二俱無礙。若約圓初頓悟
本佛。故與其同是聖位。若甄別淺深。則信解之視
真修。不妨有凡聖之別。但此圓凡。已超別聖遠矣。
阿難。是善男子。盡是清淨四十一心。次成四種玅圓
加行。
此明加行為入地之勝進也。阿難。是修圓通善男
子。從乾慧一。以至信住行向各十。既盡是清淨四
十一心矣。然十信似修。而實但滿其信心。三賢似
修。而實但極其解心。皆非真修也。今信滿解極。將
入真修。故次第而成四種玅圓加行焉。不徒曰加
行。而必曰玅圓者。以小乘通教。皆有四加。而非玅
非圓。故持標玅圓。以顯非尋常加行焉。○前文云
欲真已非真真如性。三漸次。是欲真之念初起。從
真玅圓。重發真玅。是欲真之念再起。今四加行。是
欲真之念三起。至初地。而欲真之粗念斷。至八地
而欲真之細念亦斷。至玅覺。而欲真最細之念永
斷矣。○華嚴以三賢為差別因。地上為平等因。通
議依之。謂四加行乃是遣差別因相。極是。
即以佛覺。用為己心。若出未出。猶如鑽火欲然其木。
名為煖地。
前云覺齊佛覺。但是發願希求。猶有覺在。未能渾
佛覺而為己心。至是將趨聖果。即用佛覺。為己因
心。復加功行。以求正證。然佛見未忘。欲渾而未能
即渾。故若出未出。喻如鑽火。欲然木而猶未然。但
有煖相而已。故名煖地。○此位佛即是心也。龍牙
云。學道如鑽火。逢煙且莫休。直待金星現。歸家始
到頭。即此謂與。
又以己心。成佛所履。若依非依。如登高山身入虗空。
下有微礙。名為頂地。
前云地如佛地。亦是發願希求。未能即己。心而成
佛所履。至是。始以己心。成佛所履。然己見未忘。故
<pb n="574"/>
若依而不可謂之依。喻如人登高山。身雖入於虗
空。而脚根點地。尚有微礙。未能挾日月而遊八表。
故名頂地。○此位心即是佛也。
心佛二同。善得中道。如忍事人非懷非出。名為忍地。
總前二位。即心即佛。則心佛二同矣。然曰用。曰成。
猶存二相。非中道也。至此。則全心是佛。全佛是心。
而不偏於二邊。為善得中道。然謂之善得。而尚非
真得。如忍事人。既能容忍。非如常人之懷恨。然尚
存忍受。亦非如至人之頓忘。其於所忍之事。將忘
未忘。比於忍地菩薩。將證未證。故名忍地。○此位
即心即佛也。
數量銷滅。迷覺中道。二無所目。名世第一地。
前云善得中道。雖心佛不分。而有心有佛。因果位
別。皆是數量。至此。則心佛兩融。而數量始銷。如迷
中道者。即是未覺位中之因心。覺中道者。即是大
覺位中之果智。數量既銷。則下不見自心。上不見
佛智。而迷覺中道。二無所目。葢有迷有覺。世人尚
可指目。不名超出。今數量銷。迷覺盡。中道忘。高出
乎世人之上。故名世第一地。所謂只有天在上。更
無山與齊矣。若進而登地。方名出世超乎玅覺。又
名出世第一也。○此位非心非佛也。南泉云。莫認
心認佛。設認得是境。古人喚作所知愚。馬大師云。
不是心。不是佛。不是物。皆謂此也。○唯識四加。則
空有二相未除。此則心佛二相未盡。故曰借別名
圓也。○賀云。世間如塵。出世間如虗空。有迷有覺。
粗塵也。中道。微塵也。二無所目。隣虗塵也。過此位。
便出世間。如析隣虗。便是虗空矣。
○此下明十地也。地有二義。一者成實。葢地以堅實
為體故也。二者發生。葢地以發生為因故也。良以
非住不能成德。非積德不能自利。非自利不能利
他。故眾德既成。神通已就。大願已滿之後。復立四
種玅圓加行。以淘汰情量。必使心佛兩忘。纖毫不
立。中道不存。然後登地。謂蘊積前法。至於成實。一
切佛法。依此發生也。據前文以果地覺為因地心。
則自發心住以至等覺。皆屬因地。究竟玅覺。方為
果地矣。問。既圓教初住以至等覺。皆是分斷無明。
分證真理。何故至此。復用四種加行。而後入地耶。
答。若以頓悟言。則因該果海。果徹因源。初發心時。
便成正覺。何分階級。若以修證言。十地既稱真修。
顯地前皆是似修。佛位既是真證。顯十地亦是似
證。是則初心究竟。理雖頓同。而歷位淺深。序而不
亂。圓融行布。兩不相礙矣。又按聖位。本文二住。即
名治地。而以前玅心。履以成地。又回向第四云。精
真發明。地如佛地。至四加行。位位真地。此皆因地
也。葢地亦訓階。良以十地方是真因。而地前說地。
乃此真因之階地也。今此十地。應亦果地攝矣。然
佛地方是真果。則此十地。乃進證真果之階地也。
阿難。是善男子。於大菩提。善得通達。覺通如來。盡佛
境界。名歡喜地。
阿難。是善男子。由前四種玅圓加行。則心佛兩忘。
中道不立。方得超出世間。入佛真境。於無上菩提。
三有眾生。出世二乘。以所知心。不能測度者。不惟
通達。而且善得通達之。葢實證親見。而非同文字
比知矣。何謂通達。即自心本覺。與佛心玅覺圓融
無二。而覺通如來。由一佛。以至百千萬億恒河沙
佛。盡其境界。皆此覺所通焉。於是大喜徧身名歡
喜地。以念諸佛。故歡喜。念諸佛法。故歡喜。乃至入
一切菩薩平等性。故歡喜也。
異性入同。同性亦滅。名離垢地。
此明第二地也。由前覺通如來。則是斷九界異性
（十法界除了佛界自菩薩以下尚有九界也）而入平等佛性。名異性入
同。若但證此平等佛性。而尚未能忘。則佛境當情。
亦是清淨覺心中。一點微垢。故將此同性。亦復滅
<pb n="575"/>
除。方得離垢清淨。葢異性是濁邊垢。同性是淨邊
垢。故須雙離。而後名為離垢地也。良以四加中。非
心非佛。數量銷滅。方是異性入同。此復將此同性
亦滅。進證離垢。亦見增勝。而成二地聖位矣。○按
華嚴金光。皆表離諸破戒之垢。旨似頗異。不必強
同也。○鍾云。唯識此地。證最勝真如。斷邪行障。至
此。戒圓滿矣。金剛心。然後定圓滿。玅覺位。然後慧
圓滿。
淨極明生。名發光地。
此明第三地也。前位方以離垢。未至離離。今復將
離垢之離。亦復遠離。是為淨極。淨至於極。則真覺
顯露。是為明生。譬如古鏡。離垢之後。更加拂拭。則
愈見光明自然之理也。今生佛異同。情垢細障。既
淨無餘。則本有照用。自顯洩而不容遏秘。所謂淨
極光通達也。由此明生。故名發光地焉。此即內瑩
發光也。
明極覺滿。名𦦨慧地。
此明第四地也。前位明生。如火始然。未至明滿。今
則如火熾然。成大猛聚。微細惑障。皆所爍絕。以稱
性而覺。故曰覺滿。而名𦦨慧地焉。不曰慧。而曰𦦨
慧者。表如𦦨之慧。有爍絕之勝用也。此所謂明極
即如來也。○鍾云。前煖地。譬如鑽火。欲然其木。至
三地則火出。此地則木然矣。
一切同異。所不能至。名難勝地。
此明第五地也。夫地前智名異。地上智名同。若有
異可及。則凡情可勝。有同可及。則聖解可勝。今由
淨而明。由明而滿。則凡情聖解。皆已爍絕。一切異
同。遠離之久。杳不相及。故不能至。至且不能孰能
勝哉。名難勝地。○賀云。二地同異雙離。止約眾生
與佛菩薩三平等性。此則總該一切法也。約體。如
空有。約相。如垢淨。約諦。如真俗。約道。如中邊。約位。
如權實。約教。如世間。但是一切同異緣影悉皆爍
絕。逈不相干。所謂生滅既滅也。向後寂滅現前。總
從此始。誰能勝之。
無為真如。性淨明露。名現前地。
此明第六地也。夫自地前加功用行。由賢希聖。乃
至入地。銷異滅同。明生覺滿。由是逈超同異。而有
為功用。最勝最極。無能勝者。至於極盡有為。則無
為真如。性方顯現。故以現前名地焉。○圓頓人。發
心即頓悟真如玅性。然五住未破。心垢未除。其於
真如。尚屬比知。豈即親證。今由似修而歷真修。極
盡有為功用。將至無功用行。故於斯地。無為真如。
方始顯現。然而真如全體大用。尚在第八九地。此
地方到無為。始顯真如而已。○賀云。此位正是寂
滅現前。
盡真如際。名遠行地。
此明第七地也。前位真如方得顯現。尚未全彰。況
能行盡此則盡其邊際。尋常望之而不見其涯。窮
之而不測其量者。今則徧界徧空。無不呈露。不但
現前而已。夫真如現前。分證則局。盡際乃遠逈超
極造。故以遠行名地焉。葢盡際之際。乃無際之際。
理既無際。行豈近乎。○前云五陰六入等。皆如來
藏玅真如性。乃至七大。一一周徧法界。此真如本
際也。唯此菩薩。能盡其量。前地盡佛境界。是通達
之盡。此盡真如際。是具足之盡也。
一真如心。名不動地。
此明第八地也。前位既盡其際。此位全得其體。己
心佛心。二俱圓泯。惟一真如本心。即一真如法界。
根身器界。一塵一毛。皆是真如本體。自違現業中。
所獲無生法忍。至此方得親證。所謂徹法底源。無
動無壞。故名不動地焉。動即變也。如理精真。一無
變異也。○此與前位之分。在有功用。無功用異耳。
發真如用。名善慧地。
<pb n="576"/>
此明第九地也。前位已得真如全體。此位乃發真
如大用。前位。一塵一毛。皆同真如。周徧法界。此則
一一互攝互入。即徧即包。自乾慧以來。至此方名
善慧。以初證得法界無障礙智也。○華嚴名此菩
薩。具四無礙智。作大法師。演說無量阿僧祇句義。
故名發真如用。余謂說法固亦可以說為發用。然
亦是大用中一用耳。大用不遺說法。而說法豈盡
大用耶。問。七行之塵界互現。五向之依正互涉。與
斯何異。答。七行方有是行。五向方有是願。未至親
證。故不同也。
阿難。是諸菩薩。從此已往。修習畢功。功德圓滿。亦目
此地。名修習位。
此通結前位也。諸之一字。似通指上。位然佛於四
加前。總結過四十一心。顯彼是修位前諸方便心
矣。此之諸字。但宜從四加。以至九地也。阿難。是四
加九地菩薩。從此位以往之前。自四加至六地。修
習畢功。自七地至九地。功德圓滿。然總而目之。自
此地以前。通名修習位焉。自此而後。則修意少。而
證意多矣。
慈陰玅雲。覆涅槃海。名法雲地。
此明第十地也。夫慈心如陰。玅智如雲。是菩薩之
因德也。涅槃海。是如來之果德也。菩薩至此。悲如
陰而無不庇潤。智如雲而無不充滿。悲智雙圓。切
隣佛果。故直覆涅槃大海。而名法雲地焉。法即雙
含悲智也。雲則該攝夫陰也。葢前位非無智無悲。
至此而稱合涅槃。無少歉闕。斯為勝耳。然不曰稱
合佛德。而曰稱合涅槃者。恐其濫於等覺也。○十
地竟。○按華嚴四八九十地位。皆同斯經住位。吳
興據此。遽抑華嚴為別。豈斯經超越華嚴耶。何十
住同彼之十地也。答。華嚴重行布。此經重圓融。圓
旨一攝一切。則初住即應攝初行。初向。初地如是
乃至十住即應攝十行。十向。十地。若此。則應十十
各同。何止住地四位之同耶。○賀云。通前諸位。第
一漸次。為淨穢關。第三漸次。為真妄關。七信。為生
佛關。初住為迷覺關。十行初迴向。乃有為無為關。
入地。為世出世關。
如來逆流。如是菩薩。順行而至。覺際入交。名為等覺。
此明等覺位也。夫由乾慧以至十地。皆菩薩所用
以趨果海也。若如來者。已先證入玅覺果海。無復
進取。但不捨眾生。倒駕慈航。逆流而出。而此菩薩。
進取未竟。方趣果海。順流而入。於是始覺與玅覺
兩際之處。分劑正齊。故曰入交。初之乾慧。未與如
來法流水接。此之入交。正與如來法流水接矣。譬
如入海採寶者。前商已得諸寶。逆流而出。到於海
門。後商方以進取。順流而入。亦到海門。二船恰齊。
但前商船頭向外。而後商船頭向內耳。以其覺際
入交。名為等覺。謂始覺等於玅覺也。至此。則與佛
無間。真所謂空覺極圓。空所空滅者與。○瓔珞經
云。等覺照寂。玅覺寂照。此二位所由分也。愚按寂
照。即誠明也。照寂。即明誠也。自誠明謂之性。自明
誠謂之教。全同此意。但設教有世出世之殊耳。
阿難。從乾慧心。至等覺已。是覺始獲金剛心中。初乾
慧地。
此結顯得慧仍別開一位也。諸家於此或但合入
等覺。若但取五十五位。則合之為是。若取單複十
二。及六十聖位。則開之乃宜也。阿難。從前初乾慧
心。歷五十四位。至等覺已。是雖等覺位也。仔細詳
之。乃始獲金剛心中初乾慧地而已。前之乾慧。已
用金剛心。斷異相無明。已得一分光明顯露。如初
生月。至此。亦用金剛後心。斷生相無明。始得光明
圓滿。如望夜月。然前之乾慧。以未與如來法流水
接。此之乾慧。以未與如來玅莊嚴海接。故俱名乾
慧也。○以易卦喻之。初乾慧。如復卦一陽初復也。
<pb n="577"/>
十住。如臨卦。十行如泰卦。十回向如大壯卦。十地
如夬卦。至等覺後之乾慧。如乾卦。至此。則陰盡而
陽體全矣。○通議云。始終乾慧二地。從古解者不
一。學者難憑。但未觀佛法源頭耳。以九界眾生。因
三種流。召五住煩惱。感二種生死。五住者。欲愛住
地。色愛住地。無色愛住地。見一切住地。無明住地。
三種流者。欲流。有流。無明流。前四煩惱。為欲流有
流。感分段生死。此在初信已斷。無明住地。名無明
流。感變易生死。至佛果乃斷。以此證之。則前乾慧
地。乃用金剛心。先斷欲有二流。出分段生死。故曰
欲愛乾枯。根境不偶。現前殘質。不復續生。如澄濁
水。沙土自沉。清水現前。名為初伏客塵煩惱。其無
明流。從入信以來。即志斷之。但無明深厚。故歷五
十四位。直至等覺後心。生相無明纔乾。故曰是覺
始獲金剛心中初乾慧地。五住究盡。二死永亡。乃
入玅覺。出變易生死。所謂去泥純水。名為永斷根
本無明。此明文的證也。然雖位有始終。而觀無先
後。以行力深淺為次耳。○鍾云。通議云。初乾慧地。
所謂清水現前。名為初伏客塵煩惱。此乾慧地。所
謂去泥純水。名為永斷根本無明。甚得經旨。舊註
此處添出未與如來玅莊嚴海接。公抗覺際入交
之語矣。
如是重重。單複十二。方盡玅覺。成無上道。
此明如來極果也。如是等位。一乾。二信。三住。四行。
五向。六煖。七頂。八忍。九世。十地。十一等。十二金。重
重相因。其中乾煖頂忍世等金。皆一名一位。為單
也。信住行向地。皆一名多位。為複也。單七位。複五
位。總單複共十二位。皆名為因。皆以趣果。至此。則
因圓果滿。方收成功。一剎那間。證入玅覺。而成無
上正真之道矣。所謂玅覺者。其體不越三如來藏。
其用不越四義四相。但圓頓初心。雖與如來同一
覺道。而本始未一。能所未忘。未能盡玅。乃至等覺。
亦但能齊。而尚未能一。今則十玄德相。十玄業用。
一時具足。而窮玄極玅。不可思議矣。謂之無上者。
等覺以前。皆以前位為下。後位為上。則知因中諸
位。莫不有上。斯位則證極而無復加上也。又前世
第一地。是世間無上。此則出世間無上也。因該果
海。果徹因源。斯為至極矣乎。○必曰單複十二者。
由前十二類生。窮十二變。為一旋復。故修因證果。
亦有單複十二也。○鍾云。乾慧之單。次以信住行
向之複。後又次以四加行之單。此單後。又次以十
地之複。此複後。又次以等覺之單。乃至玅覺。單複
相間。故曰重重。
是種種地。皆以金剛。觀察如幻十種深喻。奢摩他中。
用諸如來毗婆舍那。清淨修證。漸次深入。
此總明諸位功夫也。從上因地果地。是種種地。皆
用金剛寶覺斷惑之利器。觀察如幻十種深喻。所
謂觀一切業如幻。一切法如𦦨。一切身如水中月。
玅色如空。玅音如響。諸佛國土如乾城。佛事如夢。
佛身如影。報身如像。法身如化。不但有為法皆空。
即無為亦如夢幻。故曰深喻也。既觀此十種深喻。
即於奢摩他自性本定之中。用諸如來毗婆舍那。
清淨修證。奢摩他。乃微密觀照也。毗婆舍那。即如
幻三摩鉢提也。此金剛寶覺。即是二者。更非他物。
用此觀察。故能從性起修。從修得證。漸次深入。而
圓成玅禪那矣。汝問得成菩提玅奢摩他三摩禪
那。其工夫次第。大略如此。○賀云。上文只是陳列
位次。若不開示下手工夫。如數他寶。身無半文。故
此段直指通修法門。見得徹前徹後。只用金剛如
幻三昧。觀察深入而已。觀察根塵如幻便入乾慧。
觀察乾慧如幻。便入十信。乃至觀察等覺如幻。便
入玅覺。故曰漸次深入也。○又云。此段最是＆CB17504;緊
指示處。下自凡夫。上至等覺。皆可通修。故觀音自
<pb n="578"/>
陳圓通。首曰如幻金剛三昧。文殊選擇圓通。亦曰
宣說金剛王。如幻不思議。佛母真三昧。世尊於五
十五位之後。復將此段作一總結。正如繡出鴛鴦。
復度金針。真一片婆心也。
阿難。如是皆以三增進故。善能成就五十五位真菩
提路。作是觀者。名為正觀。若他觀者。名為邪觀。
此歸重初心欲人下學而上達也。阿難。我言真因
玅果。歷歷如是。汝得無薄三漸次為粗淺而不足
循乎。不知如是種種。又皆本於三種增進修行漸
次。用此三增進。故能善成由信以至等覺。五十五
位真正菩提之路。不取兩乾慧者。路而非真也。不
取玅覺者。家而非路矣。然則增進漸次之功。葢可
少乎哉。吾願汝之作是觀也。葢作是觀者。名為正
觀。而直趣菩提矣。若他觀者。名為邪觀。而去菩提
遠矣。是知圓教之外。三乘所修。皆屬邪觀。豈必叛
道而後謂之邪哉。○賀云。五十五位。始乾慧。終十
地也。近交光法師作正脉。尚沿孤山之訛。將三漸
次強配十信。而以十信為初住開出。無論擅更佛
語。可笑之甚。且如此。則謂真菩提路。止四十五而
已。安得五十五位耶。○此一大科其於經題四實
法中正屬諸菩薩萬行說玅禪那令知歷位圓證
已竟。
初科中證道分竟。
爾時。文殊師利法王子。在大眾中。即從座起。頂禮佛
足。而白佛言。當何名是經。我及眾生。云何奉持。佛告
文殊師利。是經名大佛頂悉怛多般怛羅無上寶印
十方如來清淨海眼。亦名救護親因度脫阿難及此
會中性比丘尼得菩提心入徧知海。亦名如來密因
修證了義。亦名大方廣玅蓮華王十方佛母陀羅尼
呪。亦名灌頂章句諸菩薩萬行首楞嚴。汝當奉持。
此說經名也。正宗未終。而遽結經名者。由初示密
因。次開修證。而卒乎極果。則經之正範畢矣。向後
經文。雖尚屬正宗。特助道而已。故不妨於此處結
經也。初以阿難當機者。欲進多聞人於大定也。終
以文殊請名者。表總持全經。非根本大智不可也。
爾時文殊師利法王子（云云）白佛言。敢問如來當
何以名是經乎。既得其名。而我及眾生。云何奉持
而不失乎。佛告文殊師利言。汝問經名。是經名為
大佛頂。以無相可見故。諸佛所證最上頂法故。曰
大白傘葢。覆被一切眾生故。曰無上寶印。森羅及
萬相。一法之所印故。曰十方如來清淨海眼。圓照
法界。不遺一物故。此約理智立名也。亦名救護親
因。親即阿難。因即登伽。以無畏光明。秘密神呪。能
脫諸難。令彼得菩提因心。而入徧知果海故。此依
功用立名也。亦名如來密因修證了義。是諸佛所
修所證。正因正果。無不圓滿故。此約人法立名也。
亦名大方廣。玅蓮華王。以體相用三。清淨本然。周
徧法界。因果交徹。無不自在故。即此一名。華嚴法
華。二題合見矣。又十方佛母陀羅尼呪。出生一切
諸佛。總持一切諸法故。此約顯密立名也。亦名灌
頂章句。此經從灌頂部中流出故。諸菩薩萬行首
楞嚴。以修此定。於一心中。具足萬行。究竟堅固故。
此約教行立名也。當知此經。顯密。理智。教行。人法。
功用。無不包容。以具有如是種種功德。故有種種
名目。誠無上甚深微玅法。百千萬劫難遭遇者。汝
當謹守奉持而勿之有斁矣。
說是語已。即時阿難及諸大眾。得蒙如來開示密印
般怛囉義。兼聞此經了義名目。頓悟禪那。修進聖位。
（按經從初歷談。但言奢摩他及三摩提而未言禪那。直至此處。始一稱之。而下連修進聖位足顯談聖位處。是
說禪那耳）增上玅理。心慮虗凝。斷除三界修心六品微細
煩惱。
此敘當機獲益也。世尊說是語已。即時阿難。及諸
大眾。得蒙如來開示秘密心印。莫非無外之心。清
<pb n="579"/>
淨之體。普覆之用。是大白傘三字。可以收盡全經。
故曰般怛羅義。兼聞此經五種名目。皆詮理直指
之了義。而非不了義。是則如來真切為人之指。舉
密稱顯見。皆無餘蘊矣。於是頓悟禪那修進聖位。
一階一級。漸漸增上。極於玅覺而止。此時心虗慮
凝。全經朗徹。毫無疑惑。而於小乘分三界九地。地
各九品。以修心者。已斷除欲界前六品微細煩惱。
而得證二果焉。若斷欲界後三品。即證三果。斷上
二界各九品。即證四果。乃阿難備聞全經。但進二
果者。亦見多聞之劣。不如進修無漏之勝也。○三
界九地者。欲界共一地。色界四禪分四地。無色界
四空分四地。地各九品。共九九八十一品思惑也。
初科中結經分竟。
第一大科無始菩提涅槃根本竟。
○此下明第二大科無始生死根本也。自初卷至此。
雖真妄互明。其正意皆是發明無始菩提涅槃元
清淨體。不生滅性。為本修因。而證不生不滅之果。
此下則廣明生滅為因。而感生滅之果也。由初卷
云。一切眾生。從無始來。種種顛倒。業果自然。如惡
叉聚。故有別明諸趣一科。又云諸修行人不能得
成無上菩提。乃至別成聲聞緣覺。及成外道。諸天
魔王。又魔眷屬。故有詳辨魔境一科。此皆因地不
真。果招紓曲。是初修心人最緊極要。故詳明之。令
人披沙揀金。不誤認瓴甋為璠璵也。○此後諸文
仍是正宗。
即從座起。頂禮佛足。合掌恭敬。而白佛言。大威德世
尊。慈音無遮。善開眾生微細沉惑。令我今日身心快
然得大饒益。世尊。若此玅明真淨玅心。本來徧圓。如
是乃至。大地草木。蝡動含靈。本元真如。即是如來成
佛真體。佛體真實。云何復有地獄餓鬼畜生修羅人
天等道。世尊。此道為復本來自有。為是眾生妄習生
起。
此問七趣生起之因也。正文止有六趣。以等字該
僊。故曰七趣也。時阿難即從座起。頂禮佛足。合掌
恭敬。而白佛言。大威德世尊。能折能攝。教誨不倦。
善能開此眾生五十五位所斷微細沉惑。我雖不
能頓斷。一超直入。然聞此慈音。令我快然。亦得斷
除六品思惑。而得大饒益焉。然我猶有請者。世尊。
若此玅明真淨玅心。本來周徧圓滿。至一切處。則
一切無情有情。咸與如來同一清淨寶覺。乃至大
地草木之無情。蝡動含靈之有情。其本如性具之
理。應即是如來修成之實體矣。既佛體真實。真不
雜妄。云何復有地獄餓鬼畜生修羅人天及仙。異
類雜形。各各差別耶。世尊。夫此種種各道。復從何
出。為即清淨體中本來自有耶。抑亦眾生無始妄
想習氣之所發起耶。○此問亦類清淨本然云何
忽生山河大地之義也。
世尊。如寶蓮香比丘尼。持菩薩戒。私行婬欲。妄言行
婬非殺非偷無有業報。發是語已。先於女根。生大猛
火。後於節節。猛火燒然。墮無間獄。琉璃大王。善星比
丘。琉璃為誅瞿曇族姓。善星妄說一切法空。生身陷
入阿鼻地獄。此諸地獄。為有定處。為復自然。彼彼發
業。各各私受。惟垂大慈。開發童蒙。令諸一切持戒眾
生聞決定義。歡喜頂戴。謹潔無犯。
此詳問地獄也。七趣雖皆障礙。而地獄尤極苦處。
更當謹戒。是以復詳問之也。世尊。如寶蓮香比丘
尼。持戒行婬。既犯婬戒。謂婬非殺盜比。又復謗戒。
纔發是語。即受身火燒然之現報。墮無間獄之生
報。又如琉璃大王。善星比丘。兩人。一則挾宿嫌而
誅釋種。一則撥因果而說法空。以業力強勝。俱生
身陷入阿鼻獄中。犯婬。犯殺。犯妄語。各墮地獄如
此。此諸地獄。為復本來自有定處。而別業同報乎。
為復自然因彼彼造業。故各各私受。而別業別報
<pb n="580"/>
乎。惟願垂大慈悲。開發我幼童蒙昧之人。令諸持
戒眾生。修人天二乘者。聞決定不爽之義。咸歡喜
頂戴。而謹潔無犯也。
佛告阿難。快哉此問。令諸眾生不入邪見。汝今諦聽。
當為汝說。阿難。一切眾生。實本真淨。因彼妄見（即惑也）
有妄習生。（即業也）因此分開內分外分。
此總明內外二分為七趣之因也。佛告阿難。汝今
所問。極愜我懷。快哉此一問也。葢犯婬無報。法空
無果。皆顯然邪見。即琉璃為嗔心所蔽。不復知有
惡報。亦隱有邪見主宰於中。令因此問。今諸眾生。
懼報持戒。不墮邪見。問豈不快也。汝今諦聽。我當
為汝說矣。阿難。一切眾生。實是本來真淨。無諸妄
染。由迷此真淨心。遂起妄見。因有妄見。復生妄習。
由惑業為因。遂分內外二分。內分者。情也。由情動
於中。從軀[殼-一]起念也。外分者。想也。由想緣於外。從
勝境起念也。雖情想不同。勝劣有異。總之皆屬一
虗妄耳。
阿難。內分即是眾生分內。因諸愛染。發起妄情。（愛有總別
二意。總謂諸情皆屬於愛愛即情也。別如世說喜怒與樂愛惡欲為七情。愛居其一而已。七情中怒與惡似哀
愛反。而實由人之損我所愛。方怒方惡。則亦愛之本而已情積不休。能生愛水
是故眾生心憶珍羞。口中水出。心憶前人。或憐或恨。
目中淚盈。貪求財寶。心發愛涎。舉體光潤（曾聞有人忽拾大銀
一錠。舉身流汗是也）心著行婬。男女二根。自然流液。阿難。諸愛
雖別。流結是同。潤溼不升。自然從墜。此名內分。
此別釋內分也。阿難。何謂內分。內分者。分內也。以
情愛是眾生分內所有。故曰內也。由最初對境起
著為愛染。因諸愛染。躭戀不捨為妄情。情積不休。
慣習深厚。潛滋漬浸。能生愛水。遂無往無不流矣。
舉事驗之。是故眾生憶珍羞而水出。想前人而淚
盈。貪財寶而體潤。著行婬而流液。皆愛染之所致
也。阿難。所愛之物。雖各各不同。然皆令固結不解。
則愛心無異。以情愛屬水。故流下而凝結。潤溼不
升。自然下墜。而為三塗之因。所以立名內分也。
阿難。外分即是眾生分外。因諸渴仰。發明虗想。想積
不休。能生勝氣。是故眾生。心持禁戒。舉身輕清。（漸離業累
故輕清也）心持呪印。顧盻雄毅。（高舉無畏之狀也）心欲生天。夢想
飛舉。心存佛國。聖境冥現。事善知識。自輕身命。（視如鴻毛
無復重累。故亦屬於超脫也）阿難。諸想雖別。輕舉是同。飛動不沉。
自然超越。此名外分。
此別釋外分也。阿難。何謂外分。外分者。分外也。以
勝氣非眾生分內所有。故曰外也。初聞聖境。發心
希望。如渴之仰水。想極神馳。意常超越。如天外真
人之想。想久觀成。益增而為勝氣。遂無往而不達
矣。舉事驗之。是故眾生。持禁戒而舉身輕清。持呪
印而顧盻雄毅。欲生天而夢想飛舉。存佛國而聖
境冥現。事知識而自輕身命。皆勝氣之所召也。阿
難。所想之境。雖各各不同。然皆令輕舉不沉。則勝
氣無異。以勝氣屬火。故輕舉而上升。超越不墜。而
為上界之因。所以立名外分也。
阿難。一切世間生死相續。生從順習。死從變流。臨命
終時。未捨煖觸。一生善惡。俱時頓現（此二句當在後）死逆生
順。二習相交（此二句當在前）。
上明情想為七趣因此下明情想所招果也。阿難。
一切世間眾生。從無始來。生死相續。莫不貪生。是
生則順其習也。莫不惡死。是死則變其所順之流。
所謂遊魂為變也。當其臨命終時。尚未捨其煖觸。
現陰之末。中後二陰之初。此時死之逆。與生之順。
二習相為交際。葢生交於死矣。於斯時也。一生所
作善惡之業。俱時頓現。隨其情想輕重而感變焉。
○一說死逆生順。二習相交者。言作惡人。生順而
死必逆。作善人。生逆而死必順。如作惡人。生時愛
女色之樂。任情縱意。及其死也。縱有金車玉女現
前。皆拂其意。若作善人。生時逆女色之樂。及其死
<pb n="581"/>
也。則金童玉女以迎之。皆順其意。故善惡二習。逆
順相交也。故知心作天堂。心作地獄矣。
純想即飛。必生天上。若飛心中。兼福兼慧及與淨願。
自然心開。見十方佛。一切淨土。隨願往生。情少想多。
輕舉非遠。即為飛仙。大力鬼王。飛行夜叉。地行羅剎。
遊於四天。所去無礙。其中若有善願善心。護持我法。
或護禁戒。隨持戒人。或護神呪。隨持呪者。或護禪定。
保綏法忍。是等親住如來座下。
此明想多情少者生逆而死順也。試以情想輕重
之分言之。彼純想者。心注於飛。其死也。必生天上。
卜居於天。而非暫遊於天也。葢三界諸天。皆想心
所感。其間有兼修六度。有福有慧。或心想佛國而
有淨願者。則生天時。自然心開。見十方佛。一切淨
土。皆得隨願往生焉。如想念西方而生西方之類。
是也。是又愈於生天矣。次則情少想多者。則輕舉
而非遠。竪不越四天。橫不出輪圍也。等而分之。一
情九想。即為飛仙。二情八想。為大力鬼王。三情七
想。為飛行夜叉。四情六想。為地行羅剎。是等皆遊
於四天。所往無礙。然暫到而已。不同生者得常居
住也。其中若有發善願。存善心。誓願護持我法。或
護戒而隨持戒人。或護呪而隨持呪者。或護禪定
而保綏無生法忍。是等則親住如來座下。如八部
之類是也。是又愈於遊四天矣。○飛仙。如此土許
旌陽之類。大力鬼王而護持禁戒。如此土關壯候
之類。夫往生淨土。諸佛所讚。而此以屬之純想。尚
未離乎七趣者何也。葢此經所重。惟在耳根圓通。
而餘皆簡斥。故不取往生也。
情想均等。不飛不墜。生於人間。想明斯聰。情幽斯鈍。
若乃五情五想。是情想均等者。斯則上不在天而
不飛。下不在地而不墜。參於天地。而生人間矣。由
其五想也。想屬於明。故半聰焉。由其五情也。情屬
於幽。故半鈍焉。然則上智下愚。最初皆是情想均
等。聰鈍皆具。由彼想明益進。則聰者愈聰。遂成上
智。若情幽日進。則鈍者愈鈍。遂成下愚。故知人所
具者。皆半明半暗。若暗者習明。則反暗為明。明者
習暗。則反明為暗。此聰鈍智愚之所由分也。○可
破此方性善諸說之紛紛矣。
情多想少。流入橫生。重為毛羣。輕為羽族。七情三想。
沉下水輪。生於火際。受氣猛火。身為餓鬼。常被焚燒。
水能害己。無食無飲。經百千劫。九情一想。下洞火輪。
身入風火二交過地。輕生有間。重生無間。二種地獄。
純情即沉入阿鼻獄。若沉心中。有謗大乘。毀佛禁戒。
誑妄說法。虗貪信施。濫膺恭敬。五逆十重。更生十方
阿鼻地獄。循造惡業。雖則自招。眾同分中。兼有元地。
此明情多想少者生順而死逆也。自人道而下。又
有情多想少者。如六情四想。則流入橫生。重而在
下者為毛羣。輕而在上者。為羽族。皆橫生也。七情
三想。則沉下水輪。生於火際。受氣猛火。而生為餓
鬼。身常為火燒。或得水飲。亦化為火。故水能害己。
無食無飲。經百千劫。方能脫焉。若八情二想。生有
間獄。九情一想。生無間獄。是二種地獄。雖分輕重。
皆下透火輪。入風火二交之地。苦不可言矣。然猶
未極也。若純情無想。則墜入阿鼻大無間獄矣。然
劫壞猶有出期也。若沉心中。兼謗大乘教法。如此
方傅奕之類。或毀佛禁戒。如寶蓮香比丘尼之類。
或誑妄說法。如善星比丘之類。乃至無功而虗貪
信施。無德而濫膺恭敬。以及五逆十重。不通懺悔
之罪。則此方雖壞。更入十方阿鼻。永無出期。可不
畏哉。汝問此諸地獄。為有定處。為各私受乎。夫循
其所造惡業。雖是自作自招。若論別造同受。則眾
同分中。本有元地。即所謂定處也。故知七趣皆以
情想為因。若不著於情。則三塗空。不著於想。則天
堂空。情想俱空。雖在人間。宛然淨土。是則七趣有
<pb n="582"/>
元地。而淨土亦有元地也。故曰。此心能壞一切。能
成一切。心作天。心作人。心作鬼神。畜生地獄。皆心
所為。若了心外無法。即無一法當情。一切皆是解
脫矣。所以阿鼻依正。常處極聖之自心。而諸佛法
身。不離下凡之一念也。○賀云。當知眾生業力。實
各變一地獄。但共在一處。有似同境耳。
○此下詳示升墜因果也。上科示情想為升墜之因。
自勝向劣。清濁雖殊。要之皆為繫縛三界之羇鎖。
非解脫世間之法。故總屬於惑。此科所言因果。自
劣向勝。應即是業與苦也。諸天雖樂。而亦壞行二
苦所攝。故不出三途也。
阿難。此等皆是彼諸眾生自業所感。造十習因。受六
交報。
此結上略說以起下詳明而先明地獄趣也。言此
等者。以二劣相接。語勢就便。故躡之以起也。阿難。
如我所言此等地獄。非由天造。非出地設。亦非人
與。乃是彼諸眾生自造之業。所感召而生。自作自
受。而分毫不爽耳。何謂自業。眾生所造。有十習之
因焉。一婬。二貪。三慢。四嗔。五詐。六誑。七冤。八見。九
枉。十訟是也。何謂所感。眾生所受。有六交之報焉。
眼耳鼻舌身意。各交五根是也。○按十習因。若以
十惡收之。婬正身三之一也。瞋冤即殺也。詐誑即
盜也。誑又攝妄言綺語兩舌之三也。枉訟又攝兩
舌惡口之二也。貪瞋即意三之二。見則癡分所攝
也。是則身三口四意三。無不周備矣。○六交報者。
六根交起惡報。如眼造業。餘五為助。至受報時。亦
徧及也。
云何十因。阿難。一者婬習交接。發於相磨。研磨不休。
如是故有大猛火光。於中發動。如人以手自相磨觸
煖相現前。二習相然。故有鐵牀銅柱諸事。是故十方
一切如來。色目行婬。同名欲火。菩薩見欲。如避火坑。
此詳明十因而先明婬習因果也。惡業起於情惑。
而婬為情惑之最。故前後皆首明之也。總徵云。我
謂眾生造十習因。受六交報。云何謂之十因乎。阿
難。第一婬習。試即日用所習之因以明之。夫婬習
交接。染心會合。發於相摩。貪求觸樂。研磨不休。自
耗其精。則有大猛火光。於中發動。葢水竭火然。自
然之理。於其生也。尚有消渴內熱等疾。而死可知
矣。設喻以驗之。如人以手自相摩觸。則煖相現前。
則摩之發火可知也。試言死後所感之報。夫發於
相摩。業習也。研磨不休。種習也。業習所以薰種。種
習所以辦果。由此二習交熾。故死後有鐵牀銅柱。
種種焚燒之事。則知昔之錦衾角枕。即今日鐵牀
之基。昔之相交摟抱。即今日銅柱之媒。因果相符。
不爽毫髮。果若道念同乎情念。則婬心化為智火。
如烏芻瑟摩者。何鐵牀銅柱之有哉。婬習之感果
如此。是故十方如來。名色名目此行婬之事。同名
欲火。言不染則已。染則必至焦頭爛額也。菩薩見
此婬欲。如避火坑。言不墮則已。墮則必至喪身失
命也。毒哉火也。是如來之所訶。菩薩之所避。人當
敬畏佛戒。而勉學菩薩。世世生生。勿自投於火坑
矣。○鍾云。二習。溫陵以能所釋之極是。葢上云交
接。云相摩。此云相然。皆能所之境也。
二者貪習交計。發於相吸。吸攬不止。如是故有積寒
堅冰。於中凍冽。如人以口吸縮風氣。有冷觸生。二習
相陵。故有吒吒波波羅羅青赤白蓮寒冰等事。是故
十方一切如來。色目多求。同名貪水。菩薩見貪。如避
瘴海。
此詳明貪習因果也。二者貪習。交相算計。如握牙
籌。鑽李核。簡髮而櫛。數米而炊之類。發於相吸。攬
取為己有。貪吸屬水。吸攬不已。結水成冰。如是故
有積寒堅冰凍冽之境。於生前已具此理矣。取喻
明之。如人以口。吸縮風氣。則有冷觸生焉。亦自然
<pb n="583"/>
之理也。由此二習相陵。業習起貪。主於侵取。種習
起苦。竟以奪欲。故死後有吒吒波波羅羅忍寒之
聲。青赤白蓮寒冰之色。如是等事。若使努力向前。
打開自己寶藏。則取之無盡。用之不竭。何用交計
哉。貪習之感果如此。是故十方如來。色目多求。同
名貪水。謂多求之人。愈得愈為不足。必溺死而後
已也。菩薩見貪。如避瘴海。海已可避。何況更有瘴
癘之氣。不尤可驚避乎。貪利如此。而餘貪可知矣。
三者慢習交陵。發於相恃。馳流不息。如是故有騰逸
奔波積波為水。如人口舌自相綿味因而水發。二習
相鼓。故有血河河熱沙毒海融銅灌吞諸事。是故
十方一切如來。色目我慢。名飲癡水。菩薩見慢。如避
巨溺。
此詳明慢習因果也。三者慢習。交相欺陵。發於有
所倚恃。如倚財倚勢。及倚文學才藝之類。既有所
恃。故陵人傲物。不肯相下。殊不知是法平等。無有
高下。一慢生。而趾高氣揚。心亦蕩矣。於是若後波
之陵前波。而馳流不息。故其生前已感騰逸奔波。
積波為水之境。所謂平地波濤也。如人以舌根絞
其上齶。則口水津津流出。亦同此好上人者。感水
報之理耳。由此二習相鼓。如風之鼓物上騰不已。
故死後有血河河。熱沙毒海融銅灌吞之事。皆
水類也。慢習之感果如此。是故十方如來。色目我
慢。名飲癡水。西土有水。飲之則癡。若此方之貪泉
也。菩薩見自心之慢。如避巨溺。溺者以水兼泥。易
陷難拔之處。巨溺益可畏矣。○合論云。滔天之浸。
出於涓滴。岑樓之木。發於毫末。其始於甚微。而終
於不可禦。故聖人於所習多慎之。習氣之難除。雖
親奉世尊如阿難者。尚有婬習。於說法會。常諦視
女人。如畢陵迦婆蹉有慢習。呼恒河神女為小婢。
是皆果位聖人。其折伏婬慢。尚有餘習。況眾生乎。
故所習不可不慎也。
四者瞋習交衝。發於相忤。忤結不息。心熱發火。鑄氣
為金。如是故有刀山鐵梱劍樹劍輪斧鍼鎗鋸。如人
銜冤殺氣飛動。二習相擊。故有宮割斬斫剉刺槌擊
諸事。是故十方一切如來。色目瞋恚。名利刀劍。菩薩
見瞋。如避誅戮。
此詳明瞋習因果也。四者瞋習交衝。彼此抵突。發
於互相忤逆。結而不息。積久轉盛。夫心屬火。氣屬
金。以心火而鑄氣。金火愈盛而金愈剛。如是故有
刀山鐵梱（即棍也）劍樹劍輪。斧鉞鎗鋸。如修羅之雨。
皆成刀鎗。亦感招之理也。即喻騐之。如人銜冤欲
伸。則殺氣飛動。望氣者。能見其相矣。以此二習相
擊。故死後有宮去勢。割劓鼻。斬斷首。斫斷臂。剉其
骨。刺其肉。槌擊其身體。如是諸事。若能隨順眾生。
即是隨順覺性。瞋火一除。氣金不鑄。安所容其忍
哉。瞋習之感果如此。是故十方如來。色目瞋恚。名
利刀劍。謂觸之即死。犯之即傷也。菩薩見瞋。如避
誅戮。誅戮也。而可不避乎。
五者詐習交誘。發於相調。引起不住。如是故有繩木
絞校。如水浸田草木生長。二習相延。故有杻械枷鎖
鞭杖撾棒諸事。是故十方一切如來。色目奸偽。同名
讒賊。菩薩見詐。如畏豺狼。
此詳明詐習因果也。詐即小隨之諂。為罔他故。矯
設異儀。險曲為性也。五者詐習。交為誘哄。發於相
調相弄。以諂言勾引。引起不住。惟識機巧。而誘人
入其綣繢。若繩縛木禁。索絞校錮。使不得脫。故生
前已感繩木絞校。即喻騐之。行諂詐者。必浸漬之
久。令人不知不覺。入其彀中。正如水浸田。草木滋
蔓也。以此二習相引。故死後則有杻械枷鎖。鞭杖
檛棒等事。若使日用間。直心直口。則如來果海。可
以直進。安有如是之纏縛哉。詐習之感果如此。是
故十方如來。色目此奸詐巧偽。同名讒賊。謂以讒
<pb n="584"/>
言傷正。喻之如賊也。菩薩見自心之詐。如畏豺狼。
葢豺狼能卜事。出必有獲。狙詐誘人。百發百中。亦
猶是也。夫豺狼也。而可不畏乎。
六者誑習交欺。發於相罔。誣罔不止。飛心造姦。如是
故有塵土屎尿穢汙不淨。如塵隨風各無所見。二習
相加。故有沒溺騰擲飛墜漂淪諸事。是故十方一切
如來。色目欺誑。同名劫殺。菩薩見誑。如踐蛇虺。
此詳明誑習因果也。上習主於浸引。欺習主於眩
惑。此詐誑之分也。六者誑習。交相欺瞞。發於相罔。
誣虗為實。誣有為無。欺其不知不見而謾之。誣罔
不止。至於飛運其心。造姦設智。神出鬼沒。令人迷
惑。墮其計中。由彼志在謾人。故感塵土不淨以遮
沒之。令彼亦不見。此相召之理也。取喻明之。如風
鼓塵。而塵隨風。則對面各無所見。誑之召塵。亦猶
是耳。由此二習相加。因以誑語陷人。故感沒溺。以
誑語撮弄人。故感騰擲。以誑語或天或淵。故感或
飛或墜。或漂或淪諸事。此死後之報也。誑習之感
果如此。是故十方如來。色目自心欺誑。同名劫殺。
以遭之必傷命也。菩薩見誑。如踐蛇虺。以遭之必
解腕也。豈知不誑不妄不自欺。皆是成佛之正因
哉。
七者冤習交嫌。發於銜恨。如是故有飛石投礰匣貯
車檻甕盛囊撲。（甕盛如請公入甕之類。囊撲者以囊貯人而撲殺之。如史記秦始皇囊撲
兩弟是也）如陰毒人懷抱畜惡。二習相吞。故有投擲擒捉
擊射拋撮諸事。是故十方一切如來。色目冤家。名違
害鬼。菩薩見冤。如飲酖酒。
此詳明冤習因果也。七者怨習。交相嫌憎。發於銜
恨。包藏禍心。一味暗毒。故有飛石投礰。匣貯車檻。
甕盛囊撲。皆暗藏冤害所感也。取喻明之。如陰毒
人。非能感之心乎。懷抱畜惡。非所感之相乎。由此
二習相吞。銜恨之人。唯欲囓其肉而啖之。故死後
有投擲擒捉。擊射拋撮諸事。冤習之感果如此。豈
知不念舊惡。銜恩而不銜怨者。是出世之正因哉。
是故十方如來。色目冤家。名違害鬼。違背正理。暗
中害人。鬼之最惡者也。菩薩見自心之冤。如飲酖
酒。酖酒而可飲乎。則冤之不可挾也明矣。
八者見習交明。如薩迦耶見戒禁取邪悟諸業。（見習有五。
一薩迦耶此云身見。謂執身有我種種計著。二邊見。於一切法執斷執常。三邪見。邪悟錯解撥無因果。四見取
非果計果。如以無想為涅槃之類。五戒禁取。非因計因。如持牛狗戒為生天因之類。此五種總名惡見也）發
於違拒。出生相反。（不特與正違反。亦自互相違反。不特違他。亦復違自。如自語相違自
教相違等也）如是故有王使主吏證執文籍。如行路人來
往相見。二習相交。故有勘問權詐考訊推鞠察訪披
究照明善惡童子手執文簿辭辯諸事。是故十方一
切如來。色目惡見。同名見坑。菩薩見諸虗妄偏執。如
臨毒壑。
此詳明見習因果也。八者見習交明。於諸諦理。妄
生分別。如薩迦耶。以至見取。戒禁取。邪悟諸業。是
皆順邪反正。發於違拒。彼亦一是非。此亦一是非。
出生相反。由彼不肯從人就正。故感王使主吏證
執文籍。以正其是非。此亦生前所感之境也。即喻
騐之。譬如行路之人。來往相見。所謂狹路相逢。何
處逃避乎。以此二習相交。邪正對待。邪邪對待。紛
繞不已。故死後有勘問權詐。考訊推鞠。察訪披究。
及業鏡臺前。令其照明。善惡童子。手執文簿。不容
辭辯諸事。豈知離四句絕百非。是如來之正見哉。
見習之感果如此。是故十方如來。色目五種惡見。
同名見坑。謂墮此見。永不能出也。菩薩見此虗妄
偏執。如臨毒壑。以是毒最深。能陷法身也。行人當
疾滅之可矣。
九者枉習交加。發於誣謗。如是故有合山合石碾磑
耕磨。如讒賊人逼枉良善。二習相排。故有押捺搥按
蹙漉衡度諸事。是故十方一切如來。色目怨謗。同名
讒虎。菩薩見枉。如遭霹[靂-秝+林]。
<pb n="585"/>
此詳明枉習因果也。九者枉習相加。情本無罪。而
加之以罪。理本不曲。而強謂之曲。是以氣𦦨降壓
人也。此皆發於誣謗。以本無之事。強誣其人。而謗
其為有。純用逼壓。故感合山合石。碾磑耕磨。皆逼
壓之境也。取喻驗之。如讒賊人。逼枉良善。如此方
之羅鉗吉網。何所不至乎。由此二習相排。業習排
人。種習排己。推排擠挫。心無悲愍。故死後亦感推
排之報。有強押之而遏捺。強按之而搥擊。攢其手
足。壓之而漉其血。以迫窄孔中。衡度其身。如拔絲
之狀。如是諸事。枉習之感果如此。是故十方如來。
色目誣謗。同名讒虎。讒能傷人。故曰虎也。菩薩見
自心之枉。如遭霹[靂-秝+林]。雷能擊人。故名霹[靂-秝+林]也。豈知
如得其情。尚欲哀矜勿喜。況無罪而枉逼哉。
十者訟習交諠。發於藏覆。如是故有鑑見照燭。如於
日中不能藏影。二習相陳。故有惡友業鏡火珠披露
宿業對驗諸事。是故十方一切如來。色目覆藏。同名
陰賊。菩薩觀覆。如戴高山履於巨海。
此詳明訟習因果也。九者訟習交諠。發於攻人陰
私。藏覆己惡。惟其藏覆。故偏招鑑見照燭。照出其
私。正感應之玅也。取喻明之。鑑見照燭。如人立於
日中。不能藏影。彼攻人之惡者。人亦攻其惡。不猶
是與。由此二習相陳。業習中。暴白人事。種習中。暴
白己事。既不能隱惡揚善。而一味吹毛求疵。故死
後有冤家惡友。業鏡臺前。火珠光裏。披露宿業。無
所容覆等事。彼生前尚有肺肝之見。死後寧無鑑
珠之照哉。訟習之感果如此。是故十方如來。色目
覆藏陰私。同名陰賊。以暗賊人。還以自賊也。菩薩
觀自心之覆。如戴高山而履巨海。戴愈重。而溺愈
深也。所謂十習因者葢如此。○此十雖因果並彰。
而所重在因。故曰十因也。○諸文首三句。即業習
所為之實事。是招果之因也。第三句不休不止等。
積薰成種也。如是下。乃命終之初。種習所發之境。
是引果之緣也。如人下。取喻以驗其妄理相應耳。
二習下。方言果中所受實事。故皆結以諸事。良以
業習具因。種習發緣。眾生平日既恣造業因。命終
復領著境緣。由是因緣具足。豈不成辦地獄種種
苦事。所以文中至此。皆承上而言二習相然相陵
等。以顯由因緣而後事辦耳。故知下品往生者。雖
具苦因。而火車相現。急急念佛。是但不領種習所
發之境緣。遂壞苦事。不成獄果。此所謂有因無緣
即不生也。但彼憑仗佛力。非己智分。則夫悟心之
人。不但地獄一切繫縛。平日固當努力突絕其因。
更記臨終。勿領其緣。則陰境現前。不隨他去。方於
生死少分。得其自在。若也道力未充。未能作主。則
念佛往生。更仗他力。萬無一失矣。生死要關。故此
詳敘。智者宜究心焉。
云何六報。阿難。一切眾生。六識造業。所招惡報。從六
根出。
此下詳明六交報也。前十二類生中。言一因中具
足眾因。此言一果中。具足諸果。前明一根返源。六
根解脫。此明一根造業。六根受報也。云何謂之六
報哉。阿難一切眾生。六識造業。葢業並由心也。所
招惡報。從六根出。葢報多約色也。然不必六根齊
造。而後六根齊受也。舉一根。而六報兼之矣。○賀
云。用中相背。故諸識各異。性中相知。故受報元通。
云何惡報從六根出。一者見報招引惡果。此見業交。
則臨終時。先見猛火滿十方界。亡者神識。飛墜乘煙。
入無間獄。發明二相。一者明見。則能徧見種種惡物。
生無量畏。二者暗見。寂然不見。生無量恐。如是見火。
（此無本根燒見當是闕文）燒聽。能為鑊湯洋銅。燒息。能為黑煙紫
焰。燒味。能為焦丸鐵麋。燒觸。能為熱爐炭。燒心。能
生星火迸灑煽鼓空界。
此舉眼根交報也。總徵云。云何惡報從六根出哉。
<pb n="586"/>
一者見報。眼識與意俱識造業。招引眼根。而受惡
果。如因貪美色而造罪者是也。見覺屬火。此見業
交。則臨終時。先見猛火。滿十方界。亡者神識。或飛
或墜。乘此火煙。入無間獄。所謂極善極惡。皆無中
陰。是以直入也。此亦引果之緣也。既入獄已。最初
發明二相。一者明見。由人間明目張膽。造諸惡業。
了無畏心。故在此中。徧見惡物。如鐵蛇銅狗。劍樹
刀山。牛頭阿旁之類。令此罪人。生無量畏焉。畏見
於境也。二者暗見。由在人間。暗地瞞人。作諸惡業。
恬不介意。故在此中。黑戚戚地。寂無所見。令此罪
人。生無量恐焉。恐藏於心也。且如是眼見之火。燒
耳之聽。但聞鑊湯爐炭之聲也。燒鼻之息。但聞黑
煙紫焰之氣也。燒舌之味。所甞者。皆焦丸鐵麋也。
燒身之觸。所觸者。皆熱爐炭也。燒心之知。所思
者。俱成星火迸灑。煽鼓空界也。眼之一根。交報五
根如是。葢緣造業之時。雖眼識為主。而諸識必互
助之。如貪美色者。雖由眼識所取。而耳取婬聲。身
著婬觸等。何所不全。而今互報。固其宜矣。譬如世
之罪人。分正佐耳。若能返見旋元。則火不能燒。又
安有流逸奔色之報哉。
二者聞報招引惡果。此聞業交。則臨終時。先見波濤
沒溺天地。亡者神識。降注乘流。入無間獄。（聞聽屬水故觀聽旋
復。則水不能溺。依之造業。則能感波濤也）發明二相。一者開聽。聽種種閙。
精神瞀亂。二者閉聽。寂無所聞。幽魄沉沒。（文變開閉二聽。意仍
動靜二塵也）如是聞波。注聞。則能為責為詰。（以因中責人則明。恕己則
昏。故受報時。亦聞責罪詰情之事也注見。則能為雷為吼。為惡毒氣。（聞波
屬陰。見火為陽。陰陽相薄。故成雷也）注息。則能為雨為霧。灑諸毒蟲。周
滿身體。（水隨氣變也）注味。則能為膿為血。種種雜穢。（水隨味變
也）注觸。則能為畜為鬼。為糞為尿。（水隨形變也）注意。則能
為電為雹。摧碎心魄（意出於心。水火交感也。一切物理。莫不因五行隨陰陽以變化。
故此隨根轉變之事。皆不出此也。岳師引易經離為目為火。坎為耳為水。亦此意也）。
此詳明耳根交報也。若能反聞自性。則大浸稽天
而不溺矣。又安有流逸奔聲之報哉。
三者齅報招引惡果。此齅業交。則臨終時。先見毒氣
充塞遠近。亡者神識。從地湧出。入無間獄（鼻息屬氣。具出入息。
吸則從上而入。呼則從下而出。故臨終時。覺得識神從地涌上也）發明二相。一者通
聞。被諸惡氣薰極心擾。二者塞聞。氣掩不通悶絕於
地。（二塵顯然）如是齅氣。衝息。則能為質為履。（質礙也。履通也。齅業所依
不離通塞。故為質為履也）衝見。前能為火能炬。（見火因息衝而愈熾也）衝聽。
則能為沒為溺。為洋為沸。（聽水因氣衝而愈盛也）衝味。則能為
餒為爽。（魚敗曰餒。羮敗曰爽。此由味隨氣變也）衝觸。則能為綻為爛。為
大肉山。有百千眼無量咂食。（體隨氣變也）衝思。則能為
為瘴。為飛沙礰。擊碎身體（氣依土感）。
此詳明鼻根交報也。若能反息循元。安有流逸奔
香之報哉。
四者味報。（準眼耳鼻云見聞齅。此應云嘗報。言味報者。從所嘗為名也）招引惡果。
此味業交。則臨終時。先見鐵網猛𦦨熾烈。周覆世界。
亡者神識。下透掛網。倒懸其頭。入無間獄（舌根屬兌。兌為金。因
中為此舌根。用諸羅網。網諸禽獸。以滋口腹。又燒野以取禽獸。故臨終有鐵網猛燄之相也）發明
二相。一者吸氣。結成寒冰。凍冽身肉。二者吐氣。飛為
猛火。焦爛骨髓。（不取嘗苦嘗淡。而取吸氣吐氣。亦自在變用而已。吸氣必寒。吐氣必熱。故
發明二種苦相焉如是甞味。歷甞。則能為承為忍。（因中為此味故。食噉
生命。令彼忍痛受苦。故歷嘗亦承忍痛苦也）歷見。則能為然金石。（為此味而用火
炮炙。今味金歷見火為流金石不可食矣）歷聽。則能為利兵刃（為此味故。以刀剖割。
今味金歷聽水。金得水而磨礪。為利兵刃。而反自害矣）歷息。則能為大鐵籠。彌
覆國土。（為此味故。籠取禽獸。今味金歷息。息主吹張。故為大鐵籠彌覆國土也）歷觸。則
能為弓為箭。為弩為射。（為此味故。用弓弩以觸禽獸。今味金歷觸為弓弩。以自射
矣）歷思。則能為飛熱鐵。從空而下（為此味故。懸想飛禽。從空而下。故味
金歷思。則熱鐵從空而下也）。
此詳明舌根交報也。若能旋味循元。又安有流逸
奔味之報哉。
五者觸報招引惡果。此觸業交。則臨終時。先見大山
四面來合。無復出路。亡者神識。見大鐵城。火蛇火狗
<pb n="587"/>
虎狼獅子牛頭獄卒馬頭羅剎。手執鎗矟。驅入城門。
向無間獄（身根所對。是觸因中。有男女身分之樂觸。故臨終有大山來合之苦觸。獨此見相偏
惡偏多者。以婬者染合貪觸。積罪如山。敗化傷倫。起殺起盜。無所不至。所謂諸惡婬為首也）發明二
相。一者合觸。合山逼體。骨肉血潰。二者離觸。刀劒觸
身。心肝屠裂。（離合皆身家之觸。故合者感合。而離者感離也）如是合觸。歷觸。
則能為道（趣獄之路）為觀。（獄主門闕兩觀也）為廳為案。（廳案皆治罪之處身
觸所依也）歷見。則能為燒為爇。（見覺屬火也）歷聽。則能為撞為
擊為剚（插刃於肉）為射。（皆不堪聞之聲也）歷息。則能為括為袋（括袋
所以收氣也）為考為縛。（不容轉動較為氣悶也）歷甞。則能為耕為鉗
為斬為截。（嘗主味。諸味皆出於耕鉗斬截也）歷思。則能為墜為飛為
煎為炙（為此身而攀緣。或升或降。或熱惱故。歷思則為墜飛煎炙不可意之觸也）。
此詳明身根交報也。若能反身自修。又安有流逸
奔觸之報哉。
六者思報招引惡果。此思業交。則臨終時。先見惡風
吹壞國土。亡者神識。被吹上空。旋落乘風。墮無間獄。
（思屬土。心屬火。而飄蕩乃無明風所自出。故臨終時。先見惡風吹土之相。則神識乘之而墮。此與御風而行者
異矣）發明二相。一者不覺迷極則荒。奔走不息。二者不
迷覺知則苦。無量煎燒。痛深難忍。（此當生滅。二塵。今改為迷覺。而又皆
反言於迷而說不覺。於覺而說不迷耳）如是邪思。結思。則能為方為所。
（心無方所。莫知其鄉。今邪思一結。則有方向處所矣）結見。則能為鑑為證。（因中掩不
善而著其善。故邪思結見而為鑑為證。使無所隱其惡也）結聽。則能為大合石。為
冰為霜。為土為霧。（火結聽水。故使流者結為大石。熱者化為冰霜。明者化為土霧。所必
然也）結息。則能為大火車火船火檻。（息氣乘亂思所變也）結甞。則
能為大呌喚。為悔為泣。（心火燒舌根。則能為大叫喚等。以痛苦難忍。號天叩地無
及矣）結觸。則能為大為小。為一日中萬生萬死。為偃為
仰（邪思所觸翻覆無定。故結觸亦不可定也）。
此詳明意根交報也。若能反思自照。又安有流逸
奔法之報哉。
阿難。是名地獄十因六果。皆是眾生迷妄所造。
此結前妄業皆是迷真實心而循業發現非實有
也。故世尊又呼尊者而告之云。阿難。如前所云。是
名地獄十因六果。皆是眾生迷妄所造。如夢如幻。
更無外境。地獄如是。餘趣皆然。若果識得自心。則
大地無寸土。況地獄乎。
若諸眾生。惡業圓造。入阿鼻獄。受無量苦。經無量劫。
六根各造。及彼所作。兼境兼根。是人則入八無間獄。
身口意三。作殺盜婬。是人則入十八地獄。三業不兼。
中間或為一殺一盜。是人則入三十六地獄。見見一
根。單犯一業。是人則入一百八地獄。由是眾生別作
別造。於世界中。入同分地。妄想發生。非本來有。
此明因殊果別也。上科但明地獄因以習成。果以
交報。已知大分因果。俱是如此。然地獄數有多少。
苦有重輕。各各差別。未審何等因。入何等獄。故又
分析之。若諸眾生。於此六根。十因具足。於一切時。
無不同造。此則極重。入阿鼻大地獄。經無量劫。而
受苦為極長矣。其次六根各造十因。但前後異時。
及彼所作。或兼一根一境各造。或兼二根二境各
造。乃至三四等。此罪次重於前。入八無間獄。而受
苦差短矣。若身口意三根。唯造殺盜婬三因。餘不
兼涉。其罪稍輕於前。入十八地獄。而受苦稍短矣。
又若三業不兼。或為一殺一婬。或為一婬一盜。具
二缺一。此又次輕於前。是人則入三十六地獄。而
受苦又短矣。若能見所見。只是一根。單犯一業。各
缺於二。或身殺身盜身婬。或口殺口盜口婬。或意
殺意盜意婬。此又次輕於前。是人則入一百八獄。
而受苦極短矣。夫惡業不同。有此五等。由是眾生。
別作別造。造作是別。於世界中。入同分地。地獄是
同。汝前疑為有定處。為各私受。入同分地。同非私
受矣。是等皆屬眾生妄想。無端發生。非是本來一
真上所有。汝前疑為本自有。為生妄習。妄想發生。
則非本有矣。嗚呼。地獄之苦。比之人間牢獄。何啻
萬億倍。乃恬不知畏。而甘心造業。自墮其中。何愚
癡之甚也。或謂虗談三世報應。妄說六道輪迴者。
<pb n="588"/>
不亦可憐愍哉。○賀云。曰同分地。可見境界歷然。
曰非本有。可見當體空。不知同分。即墮斷見。不知
本無。即墮常見。○發明地獄竟。
○此下明地獄罪畢而入鬼趣也。鬼與諸趣。並列為
七。世俗不知。乃合中陰及地獄。一槩悉謂之鬼。今
與揀明。有二不同。一者與中陰不同。葢人之初死。
罪福皆劣者。未即受生。倐然有身。名曰中陰。此無
而忽有之化生也。其狀躶形三尺。六根皆利。去來
迅疾。無所隔礙。他觀如影而已。七日死而復生。長
壽者。不過七七。短者二三七。即受生矣。俗謂鬼魂。
非鬼也。二者與地獄不同。若謂地獄中即皆是鬼。
何故分為二趣。且論明地獄純是化生。而鬼具胎
卵溼化。間有父母兄弟等眷屬。但其勝者稱神。劣
者名鬼。神即福德之鬼也。論分鬼為九品。惟上二
品。謂之多財。即諸名神。上中以下。皆即不堪。若從
上趣墮者。多在上上。今從地獄出。必參中下。應非
上上也。○問。此並論七趣。應取鬼之全分。何得只
取從獄出者。答。佛急欲人之厭苦。故從地獄順序
而談。一期之論也。如論畜偏取從鬼。論人偏取從
畜。而全分則以意中該之。餘趣不然。不應為例。
復次阿難。是諸眾生。非破律儀。犯菩薩戒。毀佛涅槃。
諸餘雜業。歷劫燒然。後還罪畢。受諸鬼形（細玩文勢。非字貫下
三句。謂除了此三重罪永不出獄。若諸餘雜業罪畢。皆受鬼形也。舊說似未得旨）。
復次阿難。地獄之上。不有所謂鬼趣乎。鬼非他。即
受罪既畢之眾生也。是諸眾生。惟破壞律儀。與犯
菩薩戒。及毀佛涅槃者。犯謗交恣。戒乘雙絕。其罪
量重。此方地獄既壞。復入他方地獄。永無出期。若
非此三重罪。謂之諸餘雜業。如十因之類。則入獄
受罪。原有畢時。只俟劫火洞然。地獄業空。即受鬼
形。而為鬼矣。是知地獄受苦者。尚非鬼身。乃眾生
業識身。隨識變現。直待此業識身盡。方受鬼身。而
入鬼趣也。試取鬼趣而詳列之。○地獄既以十習
為因。今出為鬼。亦應不離前習。以為種性。環師謂
其不必局配。是違背佛旨也。
若於本因（此四字貫下）貪物為罪。是人罪畢。遇物成形。名
為怪鬼。（此貪之餘習也。若餘本因能感地獄者。貪物為罪乎。輕身愛物。而貪畜珍異吝著不捨。是人罪
畢。附奇物而成形。如金銀劍鏡等為精為怪。故曰怪鬼也）貪色為罪。是人罪畢。遇
風成形。名為魃鬼。（此婬之餘習也。原因貪美色而造業。驕陽用事。傷害和氣。故餘習為
風魃鬼能令亢旱也）貪惑為罪。是人罪畢。遇畜成形。名為魅鬼。
（此誑之餘習也。誑者改形變幻。迷惑於人。故為鬼附於妖獸怪禽。如倀鬼附虎及雞鼠成精等是也）貪恨
為罪。是人罪畢。遇蠱成形。名蠱毒鬼。（此瞋之餘習也。南方有妖術。養
蠱害人。皆此鬼主之也）貪憶為罪。是人罪畢。遇衰成形。名為厲
鬼。（此冤之餘習也。冤者。追想宿憾不忘。伺衰求報。故為疫厲之鬼。散瘟行瘧等是也）貪傲為
罪。是人罪畢。遇氣成形。名為餓鬼。（此慢之餘習也。傲者。虗驕恃氣。故乘
飢虗之氣為餓鬼也）貪罔為罪。是人罪畢。遇幽為形。名為魘
鬼。（此枉之餘習也。罔即誣枉。逼壓良善。故為魘鬼。猶在暗裏壓人也）貪明為罪。是人
罪畢。遇精為形。名魍魎鬼。（此見之餘習也。私作聰明。而無正慧。執邪見尊邪思。
所謂貪明也。由彼見地不真杳冥恍忽。故其餘習。附精靈而成魍魎鬼。其形似有如無也）貪成為罪。
是人罪畢。遇明為形。名役使鬼。（此詐之餘習也。諂詐誘人。圖成己私。故曰
貪成。此因中專以詐術牽制驅使於人。故為鬼亦被人呪術役使。不得自在也貪黨為罪。是
人罪畢。遇人為形。名傳送鬼。（此訟之餘習也。訟者結黨朋證。故曰貪黨。以因
中傳遞人隱暗之事而訐露之。故為鬼亦附人發洩傳說吉凶。環師所謂附巫祝而傳吉凶者是也）阿難。
是人皆以純情墜落。（按前文獨阿鼻為純情。此外八情二想生有間。九情一想生無
間。今言皆純情者。舉重以該輕也）業火燒乾。上出為鬼。（情屬水。業火燒乾情水。則
地獄因窮果盡。故生鬼趣也）皆是自妄想業之所招引。若悟菩提。
則玅圓明。本無所有（此等皆是妄業所招。悟菩提者。如從夢醒。何法可得。玅則不受
業縛。圓則不容他物。明則了無幽暗。諸趣皆空。何況鬼趣。故曰本無有也。了即業障本來空。未了應須償宿債。
此之謂與）。（○諸鬼趣竟）。（○按餓鬼備數七趣。今獨取出獄鬼者。一期之論）。
復次阿難。鬼業既盡。則情與想。二俱成空。方於世間。
與元負人。冤對相值。身為畜生。酧其宿債。
此明諸鬼趣盡而入畜生趣也。畜生亦有上趣貶
墜。及修帶瞋殺者。如龍王迦樓羅王等。今亦順序
而談。惟取從鬼來者。餘以意該之耳。復次阿難。鬼
<pb n="589"/>
趣之上。不有所謂畜生趣乎。畜生非他。即酬還宿
債之諸鬼也。葢鬼業既盡。則阿鼻之純情。與無間
之九情一想。有間之八情二想。餓鬼之七情三想。
皆被業火燒乾。但留六情四想為潤生。而生毛羣
羽族之中。與元負他債之人。冤對相值。而為畜生。
以酧其宿債焉。試取畜生而詳列之。
物怪之鬼。物銷報盡。生於世間。多為梟類。（如物怪之鬼所著之
物銷壞。彼鬼隨亦壽終生於世間。多為梟類。生食父母及其養雛。亦遭雛之食啖。葢怪鬼原由貪習。而貪習重
者。多相傾奪。互為坑殺。故為雛所噉。以酧斯債也）風魃之鬼。風銷報盡。生於
世間。多為咎徵（如鼯鼠呼人商羊舞水之類。旱魃為災。而變畜仍以兆災。固其餘習也）
一切異類。畜魅之鬼。畜死報盡。生於世間。多為狐類。
（一切異類。如十二時中子鼠丑牛等魅鬼。原於誑惑之習。而轉為妖惑之狐。宜也）蟲蠱之鬼。
蠱滅報盡。生於世間。多為毒類。（蛇蝎蜂蠆等也）衰厲之鬼。衰
窮報盡。生於世間。多為蛔類。（原由冤習作疫厲入人身中為病。今乃囚閉人
身中。與之消食。同其安危習使然也）受氣之鬼。氣銷報盡。生於世間。多
為食類。（猪羊等皆食類也。慢習驕吝。負欠必多。作鬼受飢。為畜充食。償負欠耳）綿幽之
鬼。幽銷報盡。生於世間。多為服類。（綿著也。幽暗也。枉魘之習。暗中魘著
於人。故為蠶蟲供人衣服。為牛馬充人服乘。酧其逼壓於人之債也）和精之鬼。和銷報
盡。生於世間。多為應類。（明見之習作鬼。和諸精靈。故為應類。能知節序。如塞鴻社
燕是也）明靈之鬼。明滅報盡。生於世間。多為休徵（役使之鬼
於明呪呈靈驗。故曰明靈。呪以持力發靈。力盡無驗。鬼亦報終而生為休徵之畜。如嘉鳳祥麟是也。問此鬼何
幸為此吉善美慶之畜耶。答此鬼由業力故。雖被呪所使。而或遇三寶呪力資薰。銷其惡習罪苦故。得參預
禎祥善類也。問如來總標酧債。此等蕭散之物。酧何債耶。答或被網羅售賣籠繫以為玩好。或如西狩獲麟而
折其足。或遞相吞噉。何者非酧債耶）一切諸類。依人之鬼。人亡報盡。生
於世間。多為循類。（附巫之鬼。亦自多種。所附巫死。鬼亦報終為循類者。如猫犬等馴擾
可畜也）阿難。是等皆以業火乾枯。酧其宿債。旁為畜生。
（旁者橫行也）此等亦皆自虗妄業之所招引。（言亦皆者。準上文而言也）
若悟菩提。則此妄緣本無所有。（結妄接無準上可知）如汝所言。
寶蓮香等。及琉璃王善星比丘。如是惡業。本自發明。
非從天降。亦非地出。亦非人與。自妄所招。還自來受。
菩提心中。皆為浮虗妄想凝結（三塗已畢。將入善趣。故此總申結之意。欲
塞斷三塗之路也。總而言之。三塗惡業地獄為先。如汝所問。墮獄之人。如是惡業。皆是自己發明非天造地設。
亦非人與。元是自作自受故知實無一法外來。皆是妄想凝結所成。如水之成冰耳。彼韓歐等。謂佛自私造。恐
嚇於人。何曾夢見斯旨耶。由是應悟。不但三塗。現今目前所對世間山河大地苦事樂事。皆是妄想凝結。住此
悟境。則萬法本空。豈待造作。但須時中不昧而已。○（賀云。若是從他所授。便可向閻老子討分上矣。說到自作
自受。真教人無逃避處）。（○畜生趣竟）。
○此下明人趣也。此趣來處。除聖人示現。諸趣皆通。
以此趣為進修通途。諸趣皆願為之。求轉身之速
也。故諸佛但於人中成佛。裴公圓覺序。勉勸詳矣。
來處既多。今此亦由順序而談。故偏取從畜來者。
餘并意中該之也。
復次阿難。從是畜生。酧償先債。若彼酧者。（指酧債之畜生也）
分越所酧。（所償過於本債也）此等眾生。還復為人。反徵其剩。
（索還所過之數也）如彼有力。（此彼字指債主。言力謂保持人身之力也）兼有福德。
則於人中。不捨人身。酧還彼力。（此彼字指畜生言）若無福者。
還為畜生。（債主反為畜生也）償彼餘值。（酧還彼畜生餘剩之債也）阿難當
知。若用錢物。（以過用錢物為剩如䭾脚售錢之類）或役其力。（以過用其力為剩）
償足自停。（言無難也）如於中間。（指當初酧債既了時）殺彼身命。或食
其肉。如是乃至。經微塵劫。相食相誅。猶如轉輪。互為
高下。無有休息。（負債易償負命難償也）除奢摩他（法也。返妄契真之正定也）
及佛出世。不可停寢。
復次阿難。三塗業盡。則人趣矣。人之為趣。來路非
一。今且論其從畜中來者。夫鬼之為畜。以六情四
想為潤生。酧償宿債。債畢即當兩無交涉。若使酧
償越分。則此等眾生。復以情想均等為潤生。復生
人中。而反徵其越分之餘債矣。如彼受償之債主。
或有善力。兼有福德。而處富貴。則即就人中。酧還
其剩過之力。或遭竊取。成遭劫奪。皆酧也。若善業
不勝。福德不兼。無所償地。則人轉為畜。以償餘值。
所不免矣。然欠債易償也。欠命難償也。阿難當知。
若所徵之剩。為過用其錢物乎。過用其力乎。則或
以人償。或變畜償。償足自停耳。若不但過用錢力。
而又於中。殺其身。食其肉。則生生世世。相殺相誅。
<pb n="590"/>
遞相食噉。如汲井輪。互為高下。無有了期。除是自
己得道。及諸佛出世。方可停寢。否則終不能釋此
怨對也。口腹傷生。其害如此。可不痛戒乎。○此一
科。頗似前趣餘文。再四研之。當是警起人趣之文
也。良以獄後諸趣。皆以復次為發端。今談畜畢。而
以復次起之。至下別無復次之語。意可知也。且夫
地獄苦盡。鬼趣習終。而畜又債畢。今起為人。將何
以為潤生之由乎。此文中徵剩索命。正諸畜所以
潤生而為人也。則斯段經文。為轉畜為人之端明
矣。言警起者。佛意欲人警悟。於諸畜生。仁心而不
可過其力。止殺而不可殘其命也。
汝今應知。彼梟倫者。酧足復形。生人道中。參合頑類。
（試取由畜而人者列言之。汝今應知。貪物為怪為梟。彼梟倫者酧債既足。復得人形。生人道中。帶畜生之餘習。
而參雜混合於人。多為頑類。心不則德義之經為頑。不仁不義。至惡至愚。不可化為一毫之善者也）彼咎
徵者。酧足復形。生人道中。參合異類。（咎徵本於妖婬。餘習復為妖異。
如小兒頂上口眼一切身根反常皆是也）彼狐倫者。酧足復形。生人道中。
參合庸類。（昔為狐媚。雖復人形。惟是曲情飾貌。搖尾乞憐。以諂世求容。不能卓然自立。所謂因
人成事。碌碌庸人也彼毒倫者。酧足復形。生人道中。參合狠類。
（蜂目豺聲剛愎殘忍害物無慈者也）彼蛔倫者。酧足復形。生人道中。參
合微類。（蛔以衰氣附物。餘習亦復微賤。雖親附人。人不齒錄也）彼食倫者。酧足
復形。生人道中。參合柔類。（由傲物而為人切齒。轉為食類。雖復人形。無丈夫氣。
委靡不振之徒也）彼服倫者。酧足復形。生人道中。參合勞類。
（由宿生負重致遠僕僕不休。今亦被人驅役。作牛馬走動劬不息也）彼應倫者。酧足復
形。生人道中。參於文類。（由宿昔亦有聰明知見。但不得其真。故為文類。只是小有
才情。通文解義。風雲月露而已。非經天緯地之文也彼休徵者。酧足復形。生人
道中。參合明類。（由乘明呪之力故。具世智辨聰。非輝天鑒地之明也）彼循倫者。
酧足復形。生人道中。參於達類。（由宿昔久久依人故。今亦諳練世故。解曉
人情。非能通達一切也）阿難。是等皆以宿債畢酧。復形人道。皆
無始來。業計顛倒。相生相殺。不遇如來。不聞正法。於
塵勞中。法爾輪轉。此輩名為可憐愍者（此總結可憐以警人也。阿
難。是諸眾生等。往昔在人道中。作三塗業。受三塗報。由獄而鬼。由鬼而畜。皆要宿債畢酧。少有不滿。不得為人。
此皆從無始來。無明障心。煩惱障意。業計顛倒。不忘債命。為徵債而相生。為索命而相殺。皆非好緣聚會。遇如
來方與解釋。修正法。方得解脫。不逢此二。則生殺無休。人身不久。又入三塗。葢得之甚難。失之甚易。即幸得之。
亦凶多吉少。苦多樂少。然則塵勞何日離。而輪轉何日止哉。興言及此。諸佛愴心。是故名為可憐愍也）。（○人趣
竟）。
○此下明諸仙趣也。說文云。仙者。遷也。老而不死。遷
入山也。前三塗業。皆以十習為因。初得人身。猶帶
十種餘習。今此仙趣。則與十習無干矣。夫仙道起
於眾生厭懼無常。想身常住。妄設多途。無非志於
長生不死。不知此身乃真心中顛倒錯認。與依草
附木者。一等無異。今因怖死。而又妄修長生。是錯
之又錯。展轉支離。迷不知返。可勝惜哉。
阿難。復有從人不依正覺修三摩地。別修妄念。存想
固形。遊於山林人不及處。有十種仙。
阿難。人趣之上。復有一等從人道進修。但不依如
來正教。以不生不滅元清淨體為本修因。而妄執
五蘊身。有性可修。有命可接。可令長生久住世間。
是為別修妄念。其種雖多。而存想固形。是其總訣。
曰存想。便是用諸妄想。非銷落諸念者可比。曰固
形。便是妄認色身。非究竟堅固之比也。妄修既成。
則遊於山林人跡不到之地。如所稱名山洞府。福
地清都中。如是之類。共計有十種仙焉。○鍾云。比
天為劣。比人為優。仙趣是也。世俗不察。即以仙為
天矣。
阿難。彼諸眾生。堅固服餌。而不休息。食道圓成。名地
行仙。
十種維何。阿難。彼諸眾生。別修妄念者。或有堅固
服餌。如秋石紅鉛之類。炮煉和合。為丸作餅。服食
不休。至於食道圓成。百體康健。壽年延永。而未得
輕舉。名地行仙。○若西域之阿私陀。此方之彭籛
是也。豈知甘露漿。禪悅食。金牛飯。雲門餅。一飽可
以忘百饑哉。
竪固草木。而不休息。藥道圓成。名飛行仙。
<pb n="591"/>
又有堅固草木。如紫芝黃精。菖蒲松栢之類。久服
身輕。行步如飛。乃至升高越壑。無不迅捷。名飛行
仙。○若毛公毛女是也。豈知阿伽陀藥。觸之則根
結解消。隨往無礙。服之則萬苦盡除。壽命無量也
哉。舊以飛行為飛舉非是。以空行在後也。
堅固金石。而不休息。化道圓成。名遊行仙。
又有堅固金石。如鍊五金八石。養砂接汞。九轉大
還之類。變丹砂而為黃金。化凡身而為仙骨。名化
道圓成。色身輕玅。瞬息萬里。周行不怠。名遊行仙。
○若呂洞賓何仙㚲是也。豈知打開自己寶藏。證
此不壞之身。游戲神通。淨佛國土。無處不在。豈待
化道成而遊行哉。
堅固動止。而不休息。氣精圓成。名空行仙。
又有堅固動止。如撫摩搬弄。運氣調身。動靜以時。
起居必慎之類。久而不息。氣精圓成。所謂煉精還
氣。煉氣還神。煉神還虗。於是羽化飛昇。虗空遊行。
名空行仙。○如旌陽拔宅。列子御風是也。殊不知
不依氣息。不依形色。不依地水火風者。是真空行
也。
堅固津液。而不休息。潤德圓成。名天行仙。
又有堅固津液。如吐故納新。鼓天池。嚥玉液之類。
久而不休。能令水升火降。而結內丹。精既完固。形
亦光潤。肌膚若雪。顏貌如童。超空行而至天上。名
天行仙。○若姑射神人是也。殊不知自己性水真
空。周徧法界。貫徹十方。其津液涎沫。皆與香水海
一脉流通。不待固津而後成也。
堅固精色。而不休息。吸粹圓成。名通行（此後行字去聲）仙。
又有堅固精色。如朝閉目以向東方。而採日精飲
之。夜採月華。乃至服五星。餐雲霞等。吸之既久。粹
氣潛通。渣滓日去。清虗日來。故能貫金石。蹈水火。
略無妨礙。名通行仙。○若五通仙。及莊伯微是也。
殊不知自己光明。照天照地。六根門頭。隨處貫徹。
不待吸粹而後通也。
堅固呪禁。而不休息。術法圓成。名道行仙。
又有堅固呪禁。如呪棗書符。以愈疾病。禁毒驅魅。
以利羣生之類。持呪既久。凝神不動。亦得成道。以
其有濟世道心。名道行仙。○若于吉張道陵是也。
豈知悉怛多。般怛囉。是轉凡成聖之呪心。不以此
為道。非正道也。
堅固思念。而不休息。思憶圓成。名照行仙。
又有堅固思念。如繫心臍下。透尾閭。升夾脊。乃至
達泥丸。衝頂出神之類。久而不息。思憶圓成。彼亦
謂之迴光反照。名照行仙。○若張紫陽。魏伯陽是
也。豈知不思善。不思惡。圓明清淨之體。圓照法界
哉。
堅固交媾。而不休息。感應圓成。名精行仙。
又有堅固交媾。如嬰兒姹女。配合陰陽。取坎填離。
以結仙胎之類。久而不息。兩相感應。便能產藥而
成丹。葢人身有一點真精。即先天太乙之元精。老
子所謂其中有精。廣成所謂無搖爾精。一得此精。
立時成道。名精行仙。○世傳呂洞賓亦好採戰是
也。殊不知識精元明清淨之體。一受成形。同行同
止。不曾相離。乃棄而不顧。而別求太乙之元精以
交媾。非妄想而何。至於用女子為鼎器。而採助婬
穢。內教固闢為魔論。而仙道亦鄙為下品。此為投
人之欲。狂迷若多惑之。正人君子不為也。然道教
末流。順人之欲。故人易從。內教本來。奪人之欲。故
人難奉。今夫財色長壽。人之大欲也。道者以鉛汞
鼎器。投其財色之欲。又以精炁內丹。順其戀生之
心。誰不樂從。至於內教檀度梵行。逆其財色之心。
又令觀身如毒蛇。棄身如涕唾。苟不達其深。孰從
而信之。嗚呼。何怪縉紳富貴之士。談燒煉者比比。
而持齋念佛者。百無一二哉。
<pb n="592"/>
堅固變化。而不休息。覺悟圓成。名絕行仙。
又有堅固變化。悟通化理。能大幻化。久而不息。覺
悟圓成。移山倒水。玅絕一世。名絕行仙。○如劉根
左慈是也。此中覺悟。如莊子觀化。譚子達化之悟。
非正覺中真悟也。昔老成子學幻於尹文先生。先
生告之曰。有生之氣。有形之狀。盡幻也。造化之所
始。陰陽之所終者。謂之生死。窮數達變。因形移易
者。謂之幻化。知幻化之不異生死。始可學幻矣。吾
與汝皆幻也。何須學哉。老成子歸。用尹文之言。深
思三月。遂能存亡自在。翻校四時。冬起雷。夏造冰。
飛者走。走者飛。終身不著其術。故世莫傳焉。此雖
知幻化為絕行。而不知幻化之所自出者絕對待
為絕行也。
阿難。是等皆於人中煉心。不修正覺。別得生理。壽千
萬歲。休止深山或大海島絕於人境。斯亦輪迴妄想
流轉。不修三昧。報盡還來。散入諸趣。
阿難。如是十種仙等。修門各別。操行總同。皆於人
中。自煉其心。但不達本心真常。生死二非。捨正覺
而不修。却在匡郭裏別求長生之理。其壽亦至千
萬歲。豈知此長僅足勝短。此生終以待滅。雖修短
不同。豈真不死耶。其所休止之處。不雜人居。亦非
天上。乃在深山。或大海島中。特人跡所不到耳。而
世俗仙天不分。謂居天上者。謬矣。要而論之。斯亦
在輪迴妄想流轉之中。以其不修楞嚴正定故也。
若遇聖師。幡然改轍。亦可進入玅三摩地。若固守
不捨。仙報一盡。依然改頭換面。還來散入諸趣之
中。則何益矣。夫萬修不能一得。得之不出輪迴。何
如念佛求生西方。一生即得金身。浩劫不受流轉。
而無緣不信者。痛哉。痛哉。○問。修仙者。妄謂釋教
修性不修命。萬劫陰靈難入聖。然乎。否與。答。彼所
說性命。二俱非真。葢指身中神魂為性。身中氣結
命根為命。故說單修性者。但得陰魂鬼仙。無長生
身形。兼修命者。方得輕玅長生之身。而誇形神俱
玅也。豈知佛所說性。是人人本有真如性海。乃無
量天地。無量萬物之本體。證此性者。豈惟但能現
無量玅身。兼能現無量天地萬物。其所現者。豈惟
但能令住百千萬歲。雖塵沙浩劫。亦可令住。且欲
收即收。一塵不立。欲現即現。萬法全彰。得大自在。
得大受用。方是真如佛性。請閱前文顯性處。自然
悟彼無知而妄謗矣。○諸仙趣竟。
○此下諸天趣也。與仙趣逈然不同。世人仙天不分。
而學仙者。濫附於天。且謂諸天皆彼祖仙。今略辨
之。仙以人身而戀長生。最怕捨身受身。諸天皆捨
前身而受天身。豈其類哉。又仙處海山。如蓬萊崑
崙。皆非天上。四王忉利。尚無卜居。況上界乎。況色
界乎。是知天趣最為界內尊勝之流。逈非仙與鬼
神之類也。
阿難。諸世間人。不求常住。未能捨諸妻妾恩愛。於邪
婬中。心不流逸。澄[鎣-(冗-几)]生明。命終之後。隣於日月。如是
一類。名四天王天。
此明欲界第一天也。阿難。仙趣之上。不有所謂諸
天乎。諸天非他。皆從人道修來者也。諸世間人。以
不求出世間。修本常理。但希世間有盡樂果。不依
不生滅心為本修因。而以十善為本修因。此人雖
持不婬戒。而但無邪婬。尚有正婬。未能捨諸妻妾
恩愛。而非己之色。不外流逸。不但身不敢犯。而心
亦不萌一念。以欲念有節。意多收斂。皎潔不污。心
地光明。更兼十善精研。命終之後。捨肉身而受天
身。所居報土。在須彌腰。隣日月宮。名四王天。以山
腰四面。有持國。增長。廣目。多聞。各據一面。各護一
洲。故名四天王天也。○天者。顛也。首出庶物之義。
天有三。謂欲界。色界。無色界也。欲界天。自須彌腰
頂。以至空居。共有飲食婬欲睡眠。具足三欲。故號
<pb n="593"/>
欲天。其男女嫁聚妻妾。亦如人間。但諸天人。皆無
骨肉。亦無大小便利不淨。報得五通。形無障礙。是
知天趣為界內極尊也。六欲天福。固總由十善而
致。今惟約欲以分者。以此六總名欲天。而婬為上
首。故約婬之重輕。以分下上次第。至於十善。乃三
界總因。不待言也。不求常住四字。亦三界總因。句
局於此。而義通於後也。人道之流而為地獄三塗
者。婬習為首也。人道之昇而為上界諸天者。伏婬
習為首也。人道之又昇而成聖成賢者。斷婬習為
首也。婬習之為害。不翅如怨賊毒蛇。戒之哉。戒之
哉。問。諸天轉生。何反勝於長生。答。長生如補澣舊
衣。終無殊勝。轉生如脫獘垢而換珍御。勝劣天淵。
特愚人狃於戀身。鄙習顛倒。謂長生為勝耳。
於己妻房。婬愛微薄。於淨居時。不得全味。命終之後。
超日月明。居人間頂。如是一類。名忉利天。
此明欲界第二天也。又有一等人。不但邪婬不流。
即自己妻房。亦不多流逸。而婬愛微薄。不婬。則淨
居時多矣。然間有婬念起時。不得淨之全味。比之
前人。已超一倍。命終之後。亦昇一倍。超日月明處。
居須彌山頂。以非空居。故猶稱人間。如是一類。名
三十三天。而為帝釋所統也。○此與前天。通名地
居。猶未離地故。然此二天。形交成婬。與人無別。但
風氣一泄。欲漏便除。非若人間有不淨流溢也。
逢欲暫交。去無思憶。於人間世。動少靜多。命終之後。
於虗空中。朗然安住。日月光明。上照不及。是諸人等。
自有光明。如是一類。名須𦦨摩天。
此明欲界第三天也。又有一等人。不逢欲境。則婬
念不起。即逢欲境。惟暫交一過。更無追戀。此於淨
居。已得全味。漸向定境。故動少靜多。倍勝於前。命
終之後。空居朗住。日月之光。上照不及。是諸人等。
其身其殿。自有光明。互相照耀。但以蓮華開合。而
為晝夜。如是一類。名須𦦨摩天。此云時分天也。○
此天唯摟抱成婬。不交媾矣。
一切時靜。有應觸來。未能違戾。命終之後。上升精微。
（單指彌勒內院。以勝該劣。而外天但令人意得之也）不接下界諸人天境。乃至
劫壞。三災不及。如是一類。名兜率陀天。
此明欲界第四天也。又有等人。一切時靜。動靜之
間。全無婬念。已勝動少靜多。又一倍矣。但有極得
意之境。必可應之觸。自來強逼。未能無心不應。猶
順從之。此等命終之後。上升總報天。隣於彌勒內
院。其玅境精而非粗。微而難見。不接下界諸人天
境。乃至劫壞。災不能及者。如是一類。名兜率陀天。
此云知足天也。○按此天有內院外院。總五十重。
每一重。有五百億天宮。內則四十有九。外則一也。
彌勒菩薩大摩尼殿。居其中焉。二院之外。又有業
報一天。乃有漏業果所成。是為總報天。修十善業
者。得生彼處。以有漏故。三災可壞。是雖俱同一天
然以總報望外院。尚如仙凡之隔。況內院乎。今此
所生。乃在外院之外。而統言精微。疑譯者過於省
文。分析欠詳耳。不然。此天何幸以小欲劣功。而遽
獲超三禪之勝報哉。
我無欲心。應汝行事。於橫陳時。味如嚼蠟。命終之後。
生越化地。如是一類。名樂變化天。
此欲界第五天也。前之應觸。尚有應心。此人即有
應觸橫陳於前。亦無應心。任現前婬境逼拶。了無
滋味。如嚼蠟然。此又勝前一倍。故命終時。生越化
地。謂能超越下天。自化樂具也。如是一類。名樂變
化天。此天以笑為婬欲。樂其自所變化也。○橫陳。
如司馬相如好色賦曰華容自獻。玉體橫陳。古詩
云。迴眸百萬橫自陳。皆此義也。
無世間心。同世間事。於行事交。了然超越。命終之後。
徧能超出化無化境。如是一類。名他化自在天。
此欲界第六天也。又有心希上界。不樂世間。但隨
<pb n="594"/>
世間權同妻室。至於交時。不但無味。而且神遊外
境。了不干涉。此又勝前一倍。故命終後。徧能超出
第五化境。與下四天無化境。如是一類。名他化自
在天。此天以相視為婬欲。誰欲樂境。不勞自化。皆
由他化。而自在受用也。
阿難。如是六天。形雖出動。心迹尚交。自此以還。名為
欲界。
此總結六天也。阿難。世人為欲所鼓。若瀑流逸火。
醉象狂猿。騰躍馳突。莫能控制。此六欲諸天。心漸
節制。而向於靜。如初天且止外動。二天內動亦減。
三天遇境方動。四天境迫不違。五天交中無味。六
天形合心超。皆能出動。然形雖出動。心迹尚交。前
四天尚兼心交。以有味故。後二天但是迹交。以無
味故。自此天以還。統名欲界。以三欲事同。男女相
具也。夫婬欲乃墜縛根本。六欲以輕而漸升。四禪
以絕而高舉。是則不捨欲心。上界猶不可希。況望
出三界。修三摩地耶。此所以阿難必緣是而起教
也。○天台云。十善外。前三天各兼功行。後三天各
兼禪定。不但只輕婬欲。求生天者。不可不知也。
楞嚴說通卷八

<sarticle>楞嚴說通卷之九</sarticle>
巴縣了庵居士劉道開纂述
成都昭覺沙門方　示鑒定
阿難。世間一切所修心人。不假禪那。無有智慧。但能
執身。不行婬欲。若行若坐。想念俱無。愛染不生。無留
欲界。是人應念。身為梵侶。如是一類。名梵眾天。
此下明色界四禪十八天而此先明初禪第一天
也。阿難。世間一切所修心人。凡迷冥修。各各自謂
真正修心。然而不假禪那。無首楞嚴定。無有智慧。
無金剛慧。但以有漏靜慮為因心。制彼婬習。而執
身不婬。或行或坐。於一切時。想念俱無。愛染不生。
夫六欲縱強忘情。不免身犯。此身全遠。梵行方成。
由彼身心俱潔。下無卜居。故臨終時。應念而生梵
世。為梵民。如是一類。名梵眾天。而較之欲界穢濁。
又高出一層矣。○通後十八天。雖離欲染。尚有色
質。故通名色界。又通名梵世。謂已離欲染也。通號
四禪。為已離散動也。欲天但十善感生。此天兼禪
定感生。然特有漏禪觀。六事行耳。六行者。厭欲界
是苦是粗是障。欣色界是淨是玅是離。此則凡夫
伏惑。超欲界道也。問。前天亦間有禪定。而此界方
名禪者何故。答。以前結云形雖出動。心跡尚交。自
此以上。絕無女人。心迹俱離。無所交接。兼無食眠。
三欲俱忘。稍覺飢倦。即入禪定。出定則飽滿精明。
是但以禪悅為食為息。而稍離粗重身心也。又此
天獨顯戒德。而未彰定慧。後二天略顯定慧。至文
自見也。
欲習既除。離欲心現。於諸律儀。愛樂隨順。是人應時。
能行梵德。如是一類。名梵輔天。
此明初禪第二天此天戒與定共也。夫前天欲習
雖除。心相未至顯現。此則離欲清淨。心相現發著
明。於諸梵行戒品。愛樂而悅豫。隨順而輕安。此即
與定共之相也。是人臨終。宿習不妄。應念而行梵
德。不但清淨身心。亦且弘揚德化。如是一類。名梵
輔天。而能匡弼梵王矣。
身心玅圓。威儀不缺。清淨禁戒。加以明悟。是人應時。
能統梵眾。為大梵王。如是一類。名大梵天。
此明初禪第三天此天戒與慧俱也。夫初天由執
身而攝心。次天由心現而行德。此則雙攝身心得
一如無二之玅。滿足分量之圓。於是行住坐臥皆
玅圓。而威儀不缺。以此清淨禁戒。而又加以明悟。
從定戒中。發生智慧。此即與慧俱之相也。由其慧
勝前天。堪為梵主。是人臨終。應念而生梵天。統攝
<pb n="595"/>
梵眾為大梵王。如是一類。為大梵天。其德皆足以
長人矣。
阿難。此三勝流。一切苦惱。所不能逼。雖非正修真三
摩地。清淨心中。諸漏不動。名為初禪。
此統結三天名初禪也。阿難。此三天者。皆勝欲界
諸趣。同名勝流。已離欲界八苦。故苦惱不逼。雖非
正修真三摩地。去首楞嚴大定甚遠。然彼戒心清
淨。漏雖未伏。亦自遏抑不動。初得禪定。無有剎那
雜念間入。故統而名之曰初禪焉。○禪有四類。一
有漏禪。即今四禪也。二無漏禪。謂九想八背等也。
三亦有漏亦無漏禪。謂六玅通明等也。四非有漏
非無漏禪。即今經首楞嚴大定也。以上三天。疑非
竪分。夫天民天臣天王。各居一層。何成一統。且臣
民若許眾多。而天王滿天。獨居一層。彼此皆王。何
所使令。或是以德之優劣相較。堪為民。為輔。為王
耳。故列為三者。非一天盡臣民而無王。一天盡王
而無臣民也。又初之二天。尋伺皆有。第三天無尋
有伺。由內有尋伺。故外感火災。而火災壞初禪也。
阿難。其次梵天。統攝梵人。圓滿梵行。澄心不動。寂湛
生光。如是一類。名少光天。
此二禪初天也。阿難。其次二禪。即此大梵天統攝
梵人者。而能圓滿梵行。至於澄心不動。則寂湛之
極。而生光明。但光明尚劣。未極其量。如是一類。又
昇梵天一層。名少光天。所謂泰宇定而天光發。但
非周徧湛寂之比耳。○此天疑從彼天中修來。葢
躡前行而但加圓滿。則升此天矣。問。此與菩薩寂
照何殊。答。人法二執。毫髮未動。但以離欲得定。定
深生照而已。此其別也。又前有覺觀粗動。發生三
識。今內淨一心。已無覺觀。惟緣內塵。不同初禪有
三識也。
光光相然。照耀無盡。映十方界。徧成琉璃。如是一類。
名無量光天。
此二禪第二天也。從前少光。更發多光。光光相然。
照耀無盡。映十方界。成琉璃色。此雖已極其量。猶
未成音。如是一類。名無量光天。然非如淨琉璃內
含寶月之比也。○按此天雖不能映諸大千。而於
本界。亦覆小千。當滿一千箇四天下十方界也。
吸持圓光。成就教體。發化清淨。應用無盡。如是一類。
名光音天。
此二禪第三天也。夫光光相然。則成圓光矣。由是
吸攬保持此圓光。即以光明代其言音。而成就教
體。於以闡揚梵教。發清淨化。隨機開示。應用無盡。
如是一類。名光音天。謂其不假言詮而以光為音
也。○按此天已無尋伺。故無語言。而但用光明作
佛事。然亦非盡無語言也。如世間紙墨文字。雖代
言教。豈盡廢其言語哉。
阿難。此三勝流。一切憂懸。（懸不安也。或作愁字之誤）所不能逼。雖
非正修真三摩地。清淨心中。粗漏已伏。名為二禪。
此總結三天名二禪也。阿難此三勝流。當定生時。
與喜俱發。以有定喜。滅世間憂愁。故憂懸不能逼。
雖非正修三摩。去楞嚴大定尚遠。然而清淨心中。
已伏粗漏。較初禪之漏心不動而未能伏者。已進
一籌。故統而名之曰二禪焉。○地持論。目第二禪
名喜俱禪。此三天總名定生喜樂地。憂懸與苦惱
不同。苦惱乃粗重。切於身心。憂懸輕細。但涉於念
慮而已。粗漏已伏者。謂以定力伏前五識。由伏前
五。故無尋伺。未伏第六。故有喜樂。內有喜水擾動。
故外感水災。而水災壞二禪也。前三天以戒勝。此
三天以定勝也。
阿難。如是天人。圓光成音。披音露玅。發成精行。通寂
滅樂。如是一類。名少淨天。
此三禪第一天也。阿難。由前天人。既以圓光而為
教體矣。披光即披音也。披音。則玅理自露。然有喜
<pb n="596"/>
心。分別亂動。能障定樂。此天能依此玅理。發成精
行。而通寂滅樂。離前喜動。而生淨樂。恬泊寂靜。故
名寂滅。由伏第六識。故相似二乘之寂滅。非生滅
既滅寂滅現前之比也。如是一類。名少淨天。定樂
纔通。淨空初顯。故名少淨也。○能通而已。尚未能
成。以猶劣故。名少淨焉。
淨空現前。引發無際。身心輕安。成寂滅樂。如是一類。
名無量淨天。
此三禪第二天也。由伏六識。而似得人空。故淨空
現前。前但得淨。此更發空。漸以虗豁。至無邊際。且
前通寂滅。但樂內心。此則身心內外。皆得輕安。積
中發外。廓然廣大。則寂滅已成。淨空無量。如是一
類。名無量淨天。而升少淨一層矣。
世界身心。一切圓淨。淨德成就。勝託現前。歸寂滅樂。
如是一類。名徧淨天。
此三禪第三天也。前天淨樂。止在身心。未名為徧。
此則合世界身心。觸處無非玅樂。是謂一切圓淨。
既世界身心圓淨。豈非淨德成就乎。然雖淨德成
就。原非可託可歸之地。此天人便認此為終身託
宿之地。而勝託現前。認此為清淨極樂之鄉。而歸
寂滅樂。將謂安身立命。唯此已而。由前未融世界。
雖淨而不徧。今並融之。故如是一類。名徧淨天。又
升無量淨一層矣。
阿難。此三勝流。具大隨順。身心安隱。得無量樂。雖非
正得真三摩地。安隱心中。歡喜畢具。名為三禪。
此總結三天名三禪也。阿難。此三勝流。隨順淨樂。
至無量周徧。其為隨順也大矣。且初二禪心有喜
受。故多散動。不得身親受樂。今則喜受既除。身心
安穩。自在受用。無量玅樂。此雖非正得真三摩地
乎。而安穩心中。歡喜畢具。夫喜者動心所發也。樂
者靜心所融也。若在飛動心。縱樂而仍是喜支也。
若在安穩心。縱喜而仍是樂支也。今歡喜而出於
安穩。是謂離喜之喜。玅樂之樂。離喜玅樂。故統而
名之曰三禪焉。○地持論目第三禪為樂俱禪。此
三天總名離喜玅樂地。葢前二禪雖有樂支。為喜
支所障。今滅喜純樂。故得其名也。又此三天已伏
意識。雖無喜受。尚有出入息擾亂。故外感風災。而
風災壞三禪也。
阿難。復次天人不逼身心。苦因已盡。樂非常住。久必
壞生。苦樂二心。俱時頓捨。粗重相滅。淨福性生。如是
一類。名福生天。
此下明四禪九天而此明第一天也。然天雖有九。
而四禪報境。但有三天。第四無想。乃廣果別開。是
外道報境。此四之上五不還天。乃聖賢別修靜慮。
與凡夫不同也。阿難。復次三禪天人。初苦禪惱離。
二禪憂懸盡。皆能不逼身心。苦因已盡。第三禪則
無苦有樂。然而樂亦不當受之也。葢樂非常住。久
必壞生。壞即成苦矣。此天既已離苦。亦不受樂。將
苦樂二心。一時頓捨。樂既不受。壞亦不生。苦壞雙
超。故粗重相滅。一切下地災患已斷。而清淨福性。
油然發生。由捨生福。名福生天焉。可見不能捨樂。
則壞生矣。苟能捨樂。則福生矣。捨不捨之間。此天
之別於前天也。
捨心圓融。勝解清淨。福無遮中。得玅隨順。窮未來際。
如是一類。名福愛天。
此四禪第二天也。前天初專於捨。未免偏空。此既
純熟。漸不礙有。是謂捨心圓融。前以捨樂為清淨。
此則樂受既空。復不礙有。是謂勝解清淨。以勝淨
生勝福。故福無遮限。有所願求。無不如意。得玅隨
順。直窮於未來際焉。然雖受報無窮。亦非真得常
住。如是一類。名福愛天。謂諸天之福。惟此天為最
可愛也。
阿難。從是天中。有二岐路。
<pb n="597"/>
此明四禪第三天而先別其有二路也。阿難。從是
福愛天而升焉。有兩條岐路。一直往而趣廣果。一
迂僻而趣無想。心念行業。各自不同。學者可弗辨
耶。○賀云。二岐路者。一精進。一斷滅也。不取苦樂。
亦不厭苦樂。但以四無量心。薰修福德。證廣大果。
名廣果天。若以苦樂為可厭。而執著捨心。精研不
斷。所謂苦樂心滅。厭捨心生。全是生滅之因矣。從
此窮極捨道。獲受心之果。彼自以為不生不滅。
豈知生滅之因。必不能發明無生滅之性乎。初生
此天。未全無想。經半劫始無。後半劫復生矣。
若於先心無量淨光。福德圓明。修證而住。如是一類。
名廣果天。
何謂二岐。一者。若於福愛天中。圓融捨心。所發無
量淨光。於是光中。但修四無量心。滋長福德。至於
增盛圓明。剋取修證。以為常住。如是一類。名廣果
天。葢福德圓明。則證果廣大。色界諸天。所感福報。
至此為極。故名廣果也。要知四禪報境。惟此三天。
第四無想。是福愛之差。及五不還天。乃三果聖人
之別寓耳。
若於捨心。雙厭苦樂。精研捨心。相續不斷。圓窮捨道。
身心俱滅。心慮凝。經五百劫。是人既以生滅為因。
不能發生不生滅性。初半劫滅。後半劫生。如是一類。
名無想天。
二者。若於福愛天中。捨樂之心。雙厭苦樂者。而精
以研之。深搜細索。相續不斷。而勤勇無間。圓窮捨
道。而必求究竟。不惟樂受捨。而捨樂之心亦捨。以
捨定滅除捨心。至於身心滅。渾成晦昧。冥然一
空。如所謂槁木死者。其壽經歷五百大劫。若是
其長。不知其所謂凝者。非真不生滅也。如夾冰
魚。如壓石草。其微細生滅流注。何甞止息。葢是人
本以生滅為因。錯依六識生死根本為本修因。強
令凝。安能認取識精明元。而發生圓湛不生滅
性乎。所以初生此天。習定半劫。始得滅想。此天報
盡。至四百九十九劫半後。想心復生也。如是一類。
名無想天。而並廣果為二岐矣。○按廣果天厭苦
樂而增修福慧。此天則厭苦樂而精研捨心。此兩
天所以分岐也。橫列岐路。則亦非竪分矣。問。此無
想定。與滅盡定。有何差別。答。滅盡定。既滅第六識。
兼滅第七染分。無想但滅六識分別見。而諸邪見。
尚未能盡。何況其他。問。身界俱空。與下四空何異。
答。出定則有。故不同也。又按三界總有二十八天。
二惟凡位。五惟聖位。其餘皆是凡聖同居。二凡位
者。謂大梵天。妄說能造天物人物。憍慢輕蔑。故聖
賢不居。此無想天。惟是外道修無想定者生之。受
五百劫無心之報也。五聖位者。即下五那含也。
阿難。此四勝流。一切世間諸苦樂境。所不能動。雖非
無為真不動地。有所得心。功用純熟。名為四禪。
此總結四天名四禪也。阿難。此四勝流。同修雙捨。
故世間苦樂二境。所不能動。以其不能動也。而遽
謂之不動地焉可乎。夫聖位第八。證真無為。名不
動地。斯真不動也。此天雖非此地之比。而有所得
心。有為功用。至此已覺純熟。故統而名之曰四禪
焉。葢真不動地者。以其滅六盡七也。有所得心者。
但能伏六識也。聖凡疆域。判然不濫矣。○以上禪
天。初禪伏鼻舌二識。無段食故。三禪伏前五識。三
禪伏意識分別現行。故得玅樂。四禪伏意識分別
種子。故得玅捨。總是伏第六分別見惑耳。然則孟
子之四十不動。莊生之死生不動。較之禪天不動。
已隔天淵。況如來真三摩地不動之體。便欲竊而
擬之哉。○地持論。目四禪為捨俱禪。
阿難。此中復有五不還天。於下界中。九品習氣。俱時
滅盡。苦樂雙忘。下無卜居。故於捨心眾同分中。安立
居處。
<pb n="598"/>
此明五不還天寄居廣果之由也。阿難。此廣果天
中。復有五不還天。為三果聖人所居。葢三果阿那
含。於下界五趣雜居地中九品思惑。俱已斷盡。故
苦忘而欲界無卜居。復將斷上三地各九品。故樂
忘而色界三地無卜居。惟四禪捨念清淨。是其同
分。故獨於此中。安立居處。住此已斷七十二品最
細貪嗔痴慢。希成阿羅漢矣。○梵語阿那含。此云
不還。謂不復欲界受生也。亦名五淨居。習氣。即思
惑種子。思惑。謂貪嗔痴慢。任運而起微細之惑。非
同分別中粗惑也。由彼難除。故分八十一品斷之。
葢於三界分九地。欲界共一地。色界四禪分四地。
無色界四空分四地。地各分九品。共九九八十一
也。五不還天。既有勝劣。豈不均斷惑之淺深而分
居之。是則前四天。似以次而斷色界四地之惑。第
五天。似斷無色界四地之惑也。然五天之所以異
於四禪者。五天是聖。四禪是凡。凡夫伏惑而不能
斷。聖人斷惑而不止伏。此其所由分也。五天斷惑。
雖漸斷四地。至其寄居。止在第四禪之廣果。以捨
俱禪。與捨念清淨地。獨為同分。而三禪以下。皆非
同分也。俱舍論云。雜修靜慮。有五品不同。故生五
淨居天。雜修者。以有漏無漏間雜而修也。靜慮者。
定慧均等之謂也。五品者。下。中。上。上勝。上極也。五
天既皆從劣向勝。則按品分之。似亦無差也。
阿難。苦樂兩亡。鬪心不交。如是一類。名無煩天。
此明五不還天第一天也。阿難。人當苦樂未亡。則
厭苦欣樂。交戰胸中。心豈不鬪。今苦樂兩亡。則鬪
心不交。入於清冷。有何煩燥。如是一類。名無煩天。
準五品當在下品。準斷惑。應斷初禪離生喜樂地
中九品思惑也。○賀云。鬪心指苦樂交戰之心。非
謂心與境鬪也。
機括獨行。研交無地。如是一類。名無熱天。
此不還第二天也。念之放。謂之機。念之收。謂之括。
此天惟一捨念。或放起。或收止。更無餘念雜於其
間。是謂機括獨行。前雖鬪心不交。尚有交地。今并
其交地亦復研盡。則心如冰壺。清涼透徹。何熱之
有。如是一類。名無熱天。準五品。當在中品。準斷惑。
應斷二禪定生喜樂地中九品思惑也。○內無能
交之心。尚覺外有所交之地。至於機括獨行。則往
來自由。研窮所交之地。了不可得。此二種天。依希
塵既不緣。根無所偶矣。
十方世界。玅見圓澄。更無塵象。一切沉垢。如是一類。
名善見天。
此不還第三天也。煩熱既除。內心澄瑩。發天眼通。
見量徧十方界。觸處皆玅。為玅見圓澄。外焉觀境。
更無障礙。是無塵象也。內焉觀心。更無留滯。是無
沉垢也。心境兩亡。所見皆善。如是一類。名善見天。
準五品。當在上品。準斷惑。應斷三禪離喜玅樂地
中九品思惑也。○塵象。指境界言。沉垢。指煩惱言。
至此。依希十方國土。皎然清淨矣。
精見現前。陶鑄無礙。如是一類。名善現天。
此不還第四天也。前天定體圓。而定用未勝。此天
即前之精見現前者。而天眼所通。隨心成就。惟我
陶冶鎔鑄而無所礙。亦同摩醯首羅。隨心造化一
切萬物。而特不同其貪權妄宰也。如是一類。顯具
變現之用。名善現天。準五品。當在上勝品。準斷惑。
應斷四禪捨念清淨地中九品思惑也。○按此天
正與四禪同分。故合前三天。後一天。而卜居廣果
焉。○陶鑄無礙者。鎔鍊諸惑。不作障礙。能起十四
變化自在。如陶人範土。冶人鑄器。隨心轉變也。至
此。依稀所謂一切變現。不為煩惱矣。所以與彼不
同者。彼我法二執俱空。此尚未得我空也。舊註以
陶鑄為造化萬物。不知此帝釋天之事。非聖人事
也。
<pb n="599"/>
究竟羣機。窮色性性。入無邊際。如是一類。名色究竟
天。
此不還第五天也。夫前天曰精見。曰玅見。見猶有
色也。此則窮色而至於幾微。且不但窮色而已。復
能窮色性之性。從何處起。則知性色真空。性空真
色。清淨本然。周徧法界。故入無邊際。如是而究。方
知色之究竟。故名色究竟天。準五品。當在上極品。
準斷惑。應斷四空四地中三十六品思惑也。
阿難。此不還天。彼諸四禪四位天王。獨有欽聞。不能
知見。如今世間曠野深山聖道場地。皆阿羅漢所住
持故。世間粗人所不能見。
此結示五天惟是聖居也。阿難。此五不還天者。惟
三果聖人。得生而居之。雖不離廣果一天。而彼諸
四禪。即四位天王。亦但欽聞其名。而不知其處。不
見其形。天王且然。況天人乎。所以然者。以四禪修
有漏凡定。五天修無漏聖定。斷惑與伏惑。粗細懸
殊。故但仰嘉名。而不知其受用。不見其依正也。其
不知不見者。譬如今之世間。凡曠野深山。如天台
竹林。峩眉五臺。皆是聖道場地。皆有阿羅漢。於中
住持。特世間粗人。自不能見耳。五天之寓廣果。何
異道場之寓世間哉。○細玩五天。未甞竪分五層。
似但居廣果一天。如聖寄人間。但聞而不見耳。若
竪分為五。上下懸絕。自然不見。何必云此。況佛初
只言此中。而未言此上。尤可證也。○昔雲居膺。結
茆三峰。經旬不赴堂。洞山問曰。子近日何不赴堂。
曰。每日有天人送供。山曰。我將謂汝是箇人。猶作
這等見解。汝晚來。膺晚至。山召曰。不思善。不思惡。
是甚麼。膺回庵。寂然晏坐。天人尋覓。三日不見。乃
絕。四王之不見五天。亦猶天人之不見雲居也。○
唯識謂二禪以上。不分王臣。此言四王者。或推尊
上首。略似於王耳。
阿難。是十八天。獨行無交。未盡形累。自此以還。名為
色界。
此總結色界也。阿難。此十八天者。俱無情欲。故獨
行無交。尚有色質。故未盡形累。自此色究竟天以
還。直至梵眾天。同名色界而已矣。
復次阿難。從是有頂色邊際中。其間復有二種岐路。
若於捨心。發明智慧。慧光圓通。便出塵界。成阿羅漢。
入菩薩乘。如是一類。名為回心大阿羅漢。
此標聖獨出也。復次阿難。由前究竟天。居色之頂。
故曰有頂。與無色隣。故曰色邊際。從是有頂色邊
際中。其間上升。復有二種岐路焉。何謂二岐。由三
果人。根有利鈍。其根利者。若於捨心。發人空智。思
惑盡而空智滿。慧光圓通。便可超過無色。橫出三
界。而直入菩薩乘。如是一類。名為回心大阿羅漢。
謂回其欣上厭下之心。而頓出三界。回其捨大取
小之心。而速入大乘也。然此等根器。豈可多得哉。
足知鈍根者。亦由捨心欣上厭下。生無色界。漸斷
漸證。而竪出三界矣。○此亦順序而談。故就便直
約色究竟天。其實凡夫廣果。外道無想。俱與空隣。
俱可上入四天也。○賀云。二岐路者。一即色會空。
一厭色入空也。
若在捨心。捨厭成就。覺身為礙。銷礙入空。如是一類。
名為空處。
此下明無色界四天而此第一天也。四天皆依偏
空修進。初厭色依空。二厭空依識。三色空識三都
滅。而依識性。四依識性以滅窮研。而不得真滅。是
皆有為增上善果。未出輪迴。不成聖道者也。以無
色界第一天言之。大阿羅漢。不可得矣。若在前捨
心。捨厭成就者。覺有身為質礙。而不自在。即修空
觀。而滅身歸無。是謂銷礙入空。葢厭色身如牢獄
而必欲出離。以其厭色依空。故報生空處。名空處
定焉。夫不悟性色真空。而勤劬於銷礙。豈知捨有
<pb n="600"/>
而歸無。何異逃峰而赴壑乎。○長水曰。捨心有二。
若於有頂。用無漏道。斷惑入空。即樂定那含也。二
者。若於廣果。用有漏道。伏惑入空。即凡夫外道也。
諸礙既銷。無礙無滅。其中惟留阿賴耶識全於末那
半分微細。如是一類。名為識處。
此無色界第二天也。前天諸礙既銷而無。則不依
於色。此天無礙之無亦滅。則不依於空。其中惟留
第八阿賴耶識全分俱在。及第七末那識半分微
細。良以色空若在。全分末那俱在。今色空既盡。故
惟半分末那入微細也。以其厭空依識。故報生識
處。名識處定焉。在彼固自以為離色離空。即性真
也。而豈知迷實同於無想乎。○問。末那賴耶。羅漢
未了。凡外那含。何以知之。答。此自佛眼了見。與之
作名。非許彼知也。法華云。眾生住於種種諸地。惟
有如來如實知之是也。
空色既亡。識心都滅。十方寂然。逈無攸往。如是一類。
名無所有處。
此無色第三天也。前天空色既亡。惟留識在。此天
厭患於識。憑深定力。二識現行。俱伏不行。識心都
滅。但見十方世界。寂然逈無。不復前進。所謂杳杳
冥冥之處。昏昏默默之鄉。外道執為冥諦。老莊呼
為混成。皆在於此。以其厭識歸無。故報生無所有
處。名無所有處定焉。只是前天更進深定。能所緣
息。暫名都滅。豈同羅漢現行種子俱斷之謂乎。
識性不動。以滅窮研。於無盡中。發宣盡性。如存不存。
若盡非盡。如是一類。名為非想非非想處。
此無色第四天也。前天方亡識心現行。未亡識性
種子。故識性堅確。不曾動搖。此天強憑滅定之力。
窮之欲盡。研之欲透。然而決不可盡也。於無盡中。
強以發宣。必欲盡其識性而後已。於是二識如殘
燈然。半滅半明。良以滅定所逼。故如存不存。似燈
半滅也。種體莫動。故若盡非盡。似燈半明也。由其
如存不存也。則非有想矣。由其若盡非盡也。則非
無想矣。如是一類。報生非想非非想處。名為非想。
非非想處定焉。行人至此。可謂極矣。豈知依然未
出三界乎。
此等窮空。不盡空理。從不還天。聖道窮者。如是一類。
名不迴心鈍阿羅漢。若從無想諸外道天。窮空不歸。
迷漏無聞。便入輪轉。
此總明聖凡出墜之地也。此等天人。初天窮色而
歸空。次天窮空而歸識。三天窮識心以歸無。四天
窮識性以歸盡。前二窮境。後二窮心。欲令心境皆
空。故總名窮空。如此窮空。豈惟不達圓頓性色真
空之旨。即人法二空之理皆所不了。而妄欲起心
銷之。空之。滅之。盡之。豈知終不能銷空滅盡也。故
自五不還天。窮空而入此天者。其根本尚正。名不
迴心鈍根阿羅漢。與前迴心大阿羅漢相反。俟其
八萬劫滿。斷盡思惑。而亦出三界矣。若從無想諸
外道天。窮空而入此天者。其根本原邪。以彼迷有
漏天。作無為解。故八萬劫後。受報已滿。無所歸託。
仍入輪轉矣。可不畏哉。○問。前於色頂。已判思惑
斷盡。不審斯人在四空中。何所修斷。答。前約利根。
鈍豈能同。鈍根在五天時。前四斷惑。同於利根。至
第五天。不回欣厭之心。但加功銷礙。求生四空。後
半之惑。期於彼天斷之。四空四地。每地九品。故至
非想。劫滿方盡也。
阿難。是四空天。身心滅盡。定性現前。無業果色。從此
逮終。名無色界（此段經文。錯簡在後。今正而前之）。
此總結無色也。阿難。是四空天。前二天全無身境。
是身滅盡。後二天伏識現行。是心滅盡。身心俱滅。
故定性現前。在定時。有定果色。隨化依正。自在受
用。非若欲色二界。業報所感根身器界。皆業果色
也。始從空處。終至非想。統名無色界焉。而三界備
<pb n="601"/>
矣。○結名無色者。但憑定力。二十萬劫。暫無依正。
非真蘊空。永絕業果也。
阿難。是諸天上。各各天人。則是凡夫業果酬答。答盡
入輪。彼之天王。即是菩薩遊三摩地。漸次增進。回向
聖倫。所修行路（此段錯簡在前。今正而後之）。
此通結三界天人天主凡聖各別也。阿難。從四王
天。以逮非想。是諸天上。有臣有民。則天人也。有君
有主。則天王也。是各各天人。都是凡夫。因中修十
善八定。而以六欲四禪酧之。酧答既盡。又入輪迴。
所謂勢力盡而箭還墜也。若彼諸天之天王。則是
菩薩寄位進修。不落輪迴。如華嚴初地為閻浮王。
二地為輪王。三地為忉利天王。四地為夜摩天王。
乃至十地。為摩醯首羅天王是也。○問。上界無惡。
何亦有直墮三塗者。答。藏識雜種。遠劫不忘。次第
而熟。不能逾越。故天福報終。隨彼熟種。任運而墮。
此如來所以苦勸念佛。而求橫出也。
此皆不了玅覺明心。積妄發生。妄有三界中間妄隨
七趣沉溺補特迦羅。各從其類（補特迦羅。此云數取趣。即中有身也）。
此總結三界皆妄也。合而言之。此三界二十八天。
皆由不能了達本有玅覺明心。從迷積迷。妄生三
界。中間天人。業報既盡。不免又隨七趣沉溺。數數
受生。取於諸趣。補特迦羅。各從其類。不得休息。若
能了玅覺明心。則三界盡空。七趣皆滅。應念化成
無上知覺。又安有積妄沉溺之苦哉。○諸天趣竟。
復次阿難。是三界中。（渾標三界。其實但居欲界耳）復有四種阿修
羅類。（阿修羅。此云非天。以其多嗔有天福而無天行故。亦云無端正。以夫醜而婦美。故亦云無酒。以嗔無
和氣釀酒不成故）若於鬼道。以護法力。乘通入空。此阿修羅。
從卵而生。鬼趣所攝。（鬼道是前因言彼原從鬼趣發心護持經呪禪戒。以此法力。乘
神通而入空界。與三夜叉天為隣。卵生飛空因果類鬼。故入鬼攝也）若於天中。降德貶
墜。其所卜居。隣於日月。此阿修羅。從胎而出。人趣所
攝。（天中是其前身。彼在天中。或有損德。或天福已盡俱同貶墜。居隣日月。生從胎出。故人趣所攝也有
修羅王。執持世界。力洞無畏。能與梵王及天帝釋四
天爭權。此阿修羅。因變化有。天趣所攝。（四種之中。此為最勝。故稱
王。以別執持世界者。驅役鬼神興災作福也。力洞無畏者。力量廣大。通貫人天。無所恐怖也。既能司禍福。但其
專權不及諸天。故每怒而爭之。經稱化身十六萬八千由旬。手撼須彌。諸天震恐。帝釋四天。常與戰鬪。今言梵
王亦爭者。或帝釋不勝。則梵王以下俱助力也。化生福力。俱等於天。故天趣攝也）阿難。別有
一分下劣修羅。生大海心。沉水穴口。但遊虗空。暮歸
水宿。此阿修羅。因溼氣有。畜生趣攝（須彌入水八萬四千由旬。修羅
分四級而居。即此類也。以居水底是溼生類。以下劣故。是畜生攝。經云。修羅。衣食自然。冠纓服飾。純以七寶。鮮
潔同天。所餐飲食。隨念而生。悉皆百味。惟彼凡所食時。末後一口變為青泥。故不如人也）。（○修羅趣竟）。（○詳明
七趣已竟。
阿難。如是地獄餓鬼畜生。人及神仙。天及修羅。精研
七趣。皆是昏沉諸有為相。妄想受生。妄想隨業。於玅
圓明。無作本心。皆如空華。元無所著。但一虗妄。更無
根緒。
此總結虗妄也。阿難。如是地獄等七趣。若精細而
研究之。皆是昏沉之惑。發為有為之業。而妄想又
惑業之因。故隨妄想而受生。亦隨妄想而受報。惑
業苦三。如惡叉聚。然於業果不縛之玅。空有不墮
之圓。惑障不覆之明。不由取舍修證之無作。而同
名本心者。在此心中。直如空中之華。全無著落。惟
是一槩虗妄而已。豈有根蒂頭緒之可得哉。○七
趣皆病。而此經大定是藥。如來所以深明病態者。
意在激其速用藥也。
阿難。此等眾生。不識本心。受此輪迴。經無量劫。不得
真淨。皆由隨須殺盜婬故。反此三種。則又出生無殺
盜婬。有名鬼倫。無名天趣。有無相傾。起輪迴性。若得
玅發三摩提者。則玅常寂。有無二無。無二亦滅。尚無
不殺不偷不婬。云何更隨殺盜婬事。
此因病切藥而勸修大定也。上言無根緒矣。而此
又指病根者。葢妄雖無體。起固無因。而妄理相應。
續非無故。故復指也。阿難。我所謂玅圓明無作本
心者。人人皆有。箇箇不無。無奈此等眾生。不識此
<pb n="602"/>
心。自有而自昧之。如持燈覓吹。衣珠行乞。所以受
此輪迴。經無量劫。不得真淨。欲界固不淨也。即色
界無色界。自謂已淨。而尚有隨眠。亦非真淨也。揆
厥所由。豈無其故哉。彼殺盜婬。所謂三惡也。眾生
隨順三惡。習矣不知。其下墜三塗。無足怪者。及稍
有根器之人。反此三種惡道。則又以無殺無盜無
婬為貴。而出生三善。庸詎知有之而成三惡。固是
鬼倫也。無之而成三善。亦但天趣而已。於是奪有
成無。從下升上。奪無成有。從上墜下。傾奪不已。正
是輪迴之性。而輪迴所從起者。豈知不思善。不思
惡。乃本來面目。正所謂本心乎。欲識本心。更無別
法。惟是尅體對機耳根圓通三摩提一門耳。若得
玅發此三摩提者。則聞性三德。應時呈現。玅矣。而
無七趣繫縛也。常矣。而無七趣生滅也。寂矣。而無
七趣流轉也。葢能反聞。常住此性。則有之三惡。無
之三善。二俱遠離。曰有無二無。此先得人空。而出
三界矣。無是二者之無。亦復銷滅。曰無二亦滅。此
成法解脫。而越二乘矣。當此之時。尚無不殺不偷
不婬。如金屑不留於眼中也。輕病且無。何況重病。
而更隨殺盜婬事哉。是則欲識本心而免輪迴。信
非修大定不可矣。○賀云。從上段至此。又歸重持
戒。作七趣結尾也。上云皆由隨順殺盜婬故。已揭
出受病元因矣。恐人疑云。天趣持此三戒。何以不
免轉迴。不知此非持戒之過。乃以有漏心持戒之
過也。無漏學中。纖塵不立。尚無持戒。何況毀戒。正
痛絕三業之語。葢此經始終重戒。豈肯作游移之
說也。
阿難。不斷三業。各各有私。因各各私。眾私同分。非無
定處。自妄發生。生妄無因。無可尋究。汝勗修行。欲得
菩提。要除三惑。不盡三惑。縱得神通。皆是世間有為
功用。習氣不除。落於魔道。雖欲除妄。倍加虗偽。如來
說為可哀憐者。汝妄自造。非菩提咎。作是說者。名為
正說。若他說者。即魔王說。
此結答問詞而戒勗真修也。阿難。汝問地獄為有
定處為復自然彼彼發業各各私受乎。自我言之。
造業則私造也。受報則同分也。既曰同分。非無定
處矣。然此定處從何所來。元是自妄之所招感。既
所生是妄。實無有因。故不可究其起處也。然則汝
今勉而修行。欲得菩提者。當遵何道乎。夫三惡三
善。總皆是業。而由不達此三為繫縛之本。障智之
端。故又名三惑。汝之修行。須要除此三惑。不但只
除有三。而無三亦除之。何以故。以三惑不可不盡
也。若但除世惡。而不除世善。則對待不盡。縱得神
通。如天仙之類。皆是世間有為功用。伏現行而不
除種子。習氣不滅。遇緣復起。而終落魔道矣。既落
魔道。雖有明眼人。欲其除妄。彼且自謂得無上道。
而倍加虗偽。乘通造業。違遠圓通。背涅槃城。枉費
功力。翻成惡因。如來說為可憐憫者。且汝初問佛
體真實。云何復有諸趣。得非以諸趣之有。歸咎菩
提乎。今而知種種諸妄。皆汝自造。則非菩提之咎
也明矣。菩提無咎。佛體安咎哉。信乎。三業之不可
不斷。三惑之不可不除也。若使末世。勸人離此三
種者。此人即為佛說。若讚此三種以為無礙者。即
魔王說。其尚著眼辨識。無使羣言亂聖。魚目混珠
可也。嗚呼。三摩之玅如此。而不肯勉力。七趣之苦
如彼。而不思厭離。眾生。眾生。吾末如之何也。已矣。
○勸離七趣竟。
第二大科無始生死流轉根本竟。
即時如來。將罷法座。於師子床。攬七寶几。迴紫金山。
再來凭倚。普告大眾及阿難言。汝等有學。（無學四陰已破。但餘
第五識陰。其天魔鬼神等粗外魔境皆已不至。故此全談五陰魔曲為有學。是以特舉也緣覺聲
聞。今日迴心。趣大菩提無上玅覺。吾今已說真修行
法。汝猶未識修奢摩他毗婆舍那微細魔事。魔境現
<pb n="603"/>
前。汝不能識。洗心非正。落於邪見。或汝陰魔。或復天
魔。或著鬼神。或遭魑魅。心中不明。認賊為子。又復於
中。得少為足。如第四禪無聞比丘。妄言證聖。天報已
畢。衰相現前。謗阿羅漢身遭後有。墮阿鼻獄。汝應諦
聽。吾今為汝。仔細分別。阿難起立。并其會中同有學
者。歡喜頂禮。伏聽慈誨。
此下詳辨魔境也。當機但知請定。而定中所發微
細魔境。非其智力所及。故無問。佛既開導大定。而
魔軍勝敗。實大定成壞所關。利害非細。故動深慈。
將罷復留。不待問而自說也。即時如來說法已畢。
將罷法座矣。猶有不盡真慈。故攬几於床。迴山再
倚。普告大眾及阿難言。汝等有學緣覺聲聞。今日
迴心向大。吾今已說真修行法。指示反聞一門矣。
然汝猶未識修奢摩等性修二定者。中有許多微
細魔事。此等魔境。不知不覺。忽爾現前。皆能契合
人心。使汝不能識其為邪為正。若汝胸中。有一毫
邪心。未曾洗盡。彼則乘此一毫之隙。便能勾汝落
於邪見矣。何謂諸魔。或汝陰魔。如色陰中十種。方
是初心自現。尚無外魔。受陰中十種。雖已召外魔。
猶且潛入身中。而魔未現身也。或復天魔。或著鬼
神。或遭魑魅。則想陰中十種也。正當魔現之時。全
要辦得一副辨龍蛇眼。方不為彼所惑。若道眼不
明。為彼身轉。則認賊為子。立使家寶盡劫矣。或自
認為聖。或認魔為聖。皆認賊為子也。又有行陰所
發十種心魔。識陰所發十種見魔。皆無外境。但是
自心邪見。得少為為足。試舉一以例之。如第四禪
無聞比丘。但修無想為極則事。自謂成無上道。及
天報已畢。衰相現前。想心復生。不知自己本非證
聖。反謗阿羅漢。身遭後有。而佛言不受後有者為
妄。以謗法故。遂墮地獄。其毒如此。可不畏哉。汝等
迴心趣大菩提。豈可不知其利害耶。故我為汝仔
細分別。非草草也。於是阿難起立恭敬。并其會中。
有學諸人。歡喜頂禮。而復聽如來之慈誨焉。○世
尊一往指示真修行路。而阿難等尚未親歷。不知
途中艱阻。世尊是過來人。險阻艱虞。歷歷自試。故
將罷座。而回身復留。一一指明途中所遇。令其自
識。預備不虞。如愛子遠行。慈母於臨行時。囑付途
中利害。教其萬分保重。如來不盡之慈意。亦如是
也。
佛告阿難及諸大眾。汝等當知。有漏世界。十二類生。
本覺妙明。覺圓心體。與十方佛。無二無別。由汝妄想。
迷理為咎。癡愛發生。生發徧迷。故有空性。化迷不息。
有世界生。則此十方微塵國土非無漏者。皆是迷頑
妄想安立。當知虗空生汝心內。猶如片雲點太清裏。
況諸世界在虗空耶。汝等一人。發真歸元。十方世界。
悉皆銷殞。云何空中所有國土。而不振裂。
此言動魔之由也。佛告阿難。及諸大眾。汝知魔之
所由來而惱汝乎。汝等當知。世界眾生本覺心體
玅明圓者。原與諸佛無二無別。謂眾生即佛可也。
謂佛即眾生可也。良由妄想一動。遂迷此覺圓之
理。而成過咎。於是業相為癡。轉相為愛。二種無明。
瞥爾發生。既一生已。則覺體徧迷。迷成空性。所謂
晦昧為空也。既將全法界俱迷為頑空。於是化迷
不息。遂生世界。所謂依空立世界也。是則十方有
漏微塵國土。皆是迷頑妄想之所安立。妄想。總體
也。即根本無明也。迷則能生有情見分。頑則能生
無情相分。故皆彼立也。當知虗空之生汝心內也。
不過如片雲之點太清耳。況諸世界之在虗空者
耶。可見其虗幻微茫。易以銷殞矣。且舉世之人。盡
皆發妄不息。循聲逐色。未有一人發真者。若汝等
眾中。有一人焉。住大定。入圓通。真顯妄破。而發真
歸元乎。將見此十方虗空。應時粉碎。皆悉銷殞。何
況虗空中所有之國土。而不振蕩分裂者耶。葢內
<pb n="604"/>
動外感。凡事皆然。又何疑於大定也。○問。自古至
今。發真不少。何故世界宛然如故。答。世界元是眾
生共業所感。一人發真。一人之世界銷殞。若舉世
界人發真。則舉世界皆銷殞矣。然而安得有此。此
世界所以宛然如故也。○道開曰。此方聖人云。致
中和。天地位焉。萬物育焉。西方聖人云。一人發真
歸元。十方世界皆悉銷殞。乃孔子大聖。何甞位育
春秋。釋迦成佛。亦未銷殞世界。固知存其理者。不
必著其事也。○賀云。眾生不可盡。世界不可盡。一
人發真。眾復感結。暫雖震動。旋復凝結耳。
汝輩修禪。飾三摩地。十方菩薩。及諸無漏大阿羅漢。
心精通脗。當處湛然。一切魔王。及與鬼神。諸凡夫天。
（即無想天也）見其宮殿無故崩裂。大地振坼。水（河精海精之類）陸
（山林土地之類）飛騰。（大力鬼王飛行夜叉之類）無不驚慴。凡夫昏暗。不覺
遷訛。彼等咸得五種神通。惟除漏盡。戀此塵勞。如何
令汝摧裂其處。是故鬼神。及諸天魔。魍魎妖精。於三
昧時。僉來惱汝。
此言動魔致惱也。夫一人發真。而十方銷殞。國土
振裂。魔宮其先受之矣。汝輩修禪。於行住坐臥中。
嚴飭三摩。或反聞。或休歇。不昧不斷。毫無滲漏。正
當發真時。與諸菩薩。及諸無漏大阿羅漢。氣味相
投。心精通脗。混合為一。故當處湛然。清淨不動。汝
不動。而魔動矣。於是上自天魔。及與鬼神。諸凡夫
天。見其宮殿無故而崩裂。大地無故而振坼。於是
魔王之在水居陸居。及空居飛騰者。無不驚怖。惟
下界凡夫。瞢然不覺。見大地動搖。或訛言陰陽失
度。或謬傳神鰲動目。而無驚恐耳。夫彼驚慴之魔
王等非他。皆得五種神通。而但未證乎漏盡一通
者也。五通既具。必知是汝定力所為。況皆戀此塵
勞。必獲所居之處。如何甘心。令汝摧裂其處乎。既
不令汝摧裂。故決定不容。於汝入三昧時。彼眾同
來惱亂。意欲亂其禪定。彼始得安居也。魔來之故
如此。
然彼諸魔。雖有大怒。彼塵勞內。汝玅覺中。如風吹光。
如刀斷水。了不相觸。汝如沸湯。彼如堅冰。煖氣漸隣。
不日消殞。徒恃神力。但為其客。成就破亂。由汝心中
五陰主人。主人若迷。客得其便。當處禪那覺悟無惑。
則彼魔事。無奈汝何。陰銷入明。則彼羣邪。咸受幽氣。
明能破暗。近自銷殞。如何敢留擾亂禪定。若不明悟。
被陰所迷。則汝阿難。必為魔子。成就魔人。如摩登伽。
殊為眇劣。彼惟呪汝。破佛律儀。八萬行中。秪毀一戒。
心清淨故。尚未淪溺。此乃隳汝寶覺全身。如宰臣家
忽逢籍沒。宛轉零落。無可哀救。
此言禦魔之方悟則無咎迷則受邪也。然雖如此。
行人不必懼也。彼諸魔者。雖有大力而發大怒。終
是塵勞中物。豈若汝為玅覺中人。湛然空廓。周徧
十方乎。縱欲加害於汝。如風吹光。如刀斷水。終不
能令光水之有動損也。不但不能加害。而汝反能
化彼。汝喻如沸湯也。彼喻如堅冰也。沸湯若近堅
冰。則煖氣逼而冰自銷殞矣。吾何畏彼哉。且彼雖
恃其五通神力。而實勞擾無停。暫留不住。但為其
客耳。所以成就其破亂禪定者。不在於客。悉由汝
心中五陰之主人。若使主人心中不明。認賊為子。
客則乘間而入。為惱為亂。若使主人當處禪那。惺
惺了了。不受顢頇。則彼魔事雖強。無由動汝。其奈
汝何。譬如賊劫主人。若主人深居不動。賊乃莫測。
愈近愈恐。俗云強賊怕弱主是也。若主人自守不
定。驚慌出走。鮮不為賊所執矣。夫其無奈汝何者。
非汝力能勝彼也。良由明能破暗耳。葢汝住禪定。
陰氣已銷。已入大光明藏。彼則咸受幽氣。住於昏
沈冥漠之鄉。以暗近明。正如梟之入晝。羅剎之向
陽。自然銷殞喪魄而去。安能久留。擾亂汝之禪定
耶。信乎。惟覺悟者為無惑也。反是而若不明悟。則
<pb n="605"/>
必被陰所迷。於彼虗幻境界。欣怖憎愛。亡失照理。
不惟不能化彼。而反墮彼類。汝阿難如是。必為魔
子。而成就魔人矣。即如摩登伽。其人殊眇劣也。縱
能呪汝。祗破一戒。其害尚小也。且汝心猶清淨。未
至淪溺也。若此等魔王。豈登伽之比哉。汝為魔子。
而成就魔人。彼乃隳汝之寶覺全身。壞盡道果。入
無間獄。喻如宰臣之家。忽遭天王籍沒。則不但失
官罷職。而身且不免於形戮。展轉飄零。無可哀救
矣。魔害如此。可不警懼而慎察哉。
○此下詳分五魔境相也。上科知動魔由於定切。則
於魔之發端不驚。而預防無患。知成亂由於主迷
則於魔之究竟不動。而自守惟堅。然而所現境相
多端。不詳剖析。未必其不迷也。故今詳與分辨之。
此雖談魔。而進修下手之旨存焉。學者不可不盡
心也。
阿難當知。汝坐道場。（坐八角壇等是事道場。反聞專注心不流逸是理道場）銷
落諸念。其念若盡。（即寂寂也）則諸離念（起信所謂心體離念等虗空界也）
一切精明（即惺惺也）動靜不移。憶亡如一。（識忽起而為憶。如影現鏡中。識
忽滅而為忘。如影滅鏡內。鏡體如故。故曰如一）當住此處入三摩地。如明目
人處大幽暗。（散心之人。但對目前現境。惟覺一區光明。曾不知餘處皆暗。譬如黑夜對一室
燈光而室外無邊昏黑也。今一旦不顧目前現境。專注聞中無邊法界。此定成就。則現境都失。方覺十方悉皆
黑暗。譬如吹滅室燈連室也沒了。通天徹地。渾成黑暗。故曰如明目人處大幽暗。籠潭吹燈發明德山。正令入
此三昧耳）。（○又目前朗見山河等境。乃無明幻出。能見所見皆無明所為。以其聚見於眼。開眼則明。合眼則暗。
見不脫於根塵。光全居於黑暗。執之為實。何有悟期。如夢中人不知是夢。但見目前明朗謂實明了。全不覺在
昏沉黑暗之中。豈有醒時。今入三摩地者。要須頓捨目前幻身幻境。絲毫不緣。努力反聞。當在此中。方覺無邊
黑暗。即同夢中人。覺知是夢。捨彼夢境。不更復緣。努力求醒。方覺昏沉黑暗覆壓迷悶也）精性玅
淨。（離念自體精而不雜曰精性。逈脫根塵曰玅。雙超空有曰淨）心未發光。此則名
為色陰區宇。（暗室區覆曰區。牆字局滯曰宇）若目明朗。十方洞開（洞達
一界或至小千）無復幽黯。名色陰盡。（如五重衣服。初脫最上一重也）是人則
能超越劫濁。（常途劫濁。以人壽百歲時運入劫濁。總統五濁而名惡世。今此自晦昧為空。結
暗為色。即入劫濁。無量劫來。長眠黑暗生死之中。然此濁體。全依色陰幽暗為之故。今色陰盡時。晦昧即開而
超劫濁也）觀其所由。堅固妄想以為其本（堅執固結妄情癡想。於外四大。
堅執為身外實有。於內四大。堅執為心所住處。由是固結不解。成此色陰黑暗之體也。十一色俱是色陰。皆屬
堅固妄想）。（○觀其所由。說者謂惟盡乃能觀之似不必然。只是出色陰之由。補上節之略耳）。
此敘色陰始終之相也。阿難當知。我所謂魔。不出
色受想行識而已。先以色陰言之。汝坐道場。專注
反聞。銷落諸念。所謂居一切時。不起妄念也。其念
既盡。是名離念。此離念相。猶如虗空。於一切時。惺
惺不昧。故曰精明。於是與動靜之境無干。而動靜
不移。與憶忘之識無預。而憶忘如一。此正打成一
片時也。當住此離念精明之處。便可入耳根圓照
三昧。此之定境。如明目人。處大幽暗。眼所不見固
暗。眼之所見亦暗也。眼之所見固暗。能見之眼亦
暗也。此緣色陰所覆。精性玅淨之心。未能發光。故
目前所見。惟是黑暗。此黑暗相。即是色陰區局性
真。如屋宇然。故名色陰區宇。此即色陰未破之相
也。若使心光發洩。障礙皆通。即肉眼所見。明明朗
朗。十方洞開。而前之黑暗。皆化成光明。內徹五臟。
外徹山河。天上人間。悉如指掌。名色陰盡。此即色
陰已破之相也。是破色陰之人。則能超越劫濁。以
劫濁乃空晦暗中。結暗所成。離此色陰。原無體故。
所以盡則遂超耳。自今觀之。始知色陰之由。元從
堅固妄想以為其本。如伐樹者。去其覆土。方見本
根。今劫濁既開。觀見色陰之由。亦自然之理矣。○
問。諸色尚見。何以言盡。答。圓融中道。豈盡色成空
耶。但盡陰不葢覆而已。良由真心元能隨緣現色。
而色不異心。本自明徹。如珠有光。還照珠體。但從
無始迷己為物。徧成障隔。又認物為己。而聚見於
眼。是以永沉黑暗。盡失其徧界之明。豈惟不知本
明。兼亦不覺現暗。彼時有學者。尚屬比量而知。方
以覺得現暗。未能現量而見。豈即親證本明。到此
躡解成行。入三摩地。於幽暗中。忍住一番。功夫到
日。忽爾色陰雲開。親證本明。一切堅頑暗昧根塵。
<pb n="606"/>
皆如琉璃。內外瑩徹。且不聚見於眼。而六根皆見。
遠近皆如目前。是之謂色陰盡。豈壞色成空者。可
比其萬一哉。
○此下色陰中間十境也。中間者。即色陰將破未破
中間。所謂交互之處也。良以藏心統含四土。不離
當處。不越毫端。秪因色陰所覆。豈惟不見上三。即
同居一土。現前朗見。能幾何哉。尅論現見。特塵剎
中一剎。一剎中一界。一界中一洲。一洲中一國。一
國中一邑。一邑之中。亦但於所住所到之處。一區
之明而已。一區之外。悉皆不見。悉是黑暗之境。然
此黑暗中。一國一剎。乃至塵剎四土。無不包含。今
入定者。既復捨彼一區之明。而全處無邊之暗。當
色陰未開之際。反聞逼拶之深。心光所流。或近徹
身境。或遠照十方。或淺射同居。或深臻三土。所謂
忽遠忽近。乍淺乍深。皆色陰將開之前兆暫爾。非
常有此十相。行人於此作證不作證間。魔佛異路。
可不戒慎而加察哉。○四土者。同居穢土。同居淨
土。方便土。常寂光土也。
阿難。當在此中。精研玅明。四大不織。少選之間。身能
出礙。此名精明流溢前境。斯但功用。暫得如是。非為
聖證。不作聖心。名善境界。若作聖解。即受羣邪（鐘云雖是
善相。取著成邪。任是惡相。若不取著。邪亦成正。境隨心轉也）。
此明外徹也。阿難。行人當在此幽暗之中。正好著
力。精究研窮此玅明聞性。著些精彩。挨排將去。由
斯研究。故得四大虗融。如雲如影。不復密織堅實。
少頃之間。此身透牆過壁。了無隔礙。此名心光。洩
露流溢。於目前堅礙之境。特因其精研功夫逼拶
之極。暫得如是虗融。隨即失之。非同聖人證果。一
得永得也。若使行人遇此境時。平平坦坦。略不介
意。動止尋常。不生歡喜。不作證聖之心。則此境界。
亦是過去宿習善根發相。未來入位開心先兆。可
增信心。可誘精進。名為善祥境界。本無過咎也。若
行人自無識見。又缺涵養。一遇此境。輒起證聖之
解。則魔得其便。乘間而入。即受羣邪欺誑簸弄。漸
成大害。至不可救矣。○近世悟人云。上得秦公嶺。
望見四部洲。從他四部洲。依然顧話頭。所謂不作
聖心也。
阿難。復以此心。精研玅明。其身內徹。是人忽然。於其
身內。拾出蟯蛔。身相宛然。亦無傷毀。此名精明流溢
形體。斯但精行。暫得如是。非為聖證。不作聖心。名善
境界。若作聖解。即受羣邪。
此明內徹也。阿難。行人復以此惺惺不昧之心。精
研玅明聞性。其身忽然內徹。五臟開明。親見蟯蛔。
以手拈出。而身相宛然。亦無傷毀。此是精光流溢
於形體。亦但精行逼出。暫現此相。不可為常。而非
同聖證也。若不作聖心。則名善境界矣。若作聖解。
即受羣邪矣。所謂路途樂。終未到家者也。
又以此心。內外精研。其時魂魄。意志精神。（魂藏於肝。魄藏於肺。
意藏於脾。志藏於膽。精藏於腎。神藏於心）除執受身。餘皆涉入。互為賓主。
忽於空中。聞說法音。或聞十方同敷密義。此名精魄
遞相離合。成就善種。暫得如是。非為聖證。不作聖心。
名善境界。若作聖解。即受羣邪。
此明內外俱徹也。前之精研。初能外虗。次能內徹。
□□又以此心。合內外而精研之。至於二俱虗徹。
□時除彼執受身形。安然無所遷改。其餘魂也。魄
也。意也。志也。精也。神也。皆相涉入。而失其故位。故
魂。則魂為主。而餘為賓。乃至入神。則神為主而餘
為賓。如是其互為賓主。又聞空中說法音聲。一處
說也。或聞十方同敷密義。處處說也。夫五藏內境
也。空中十方。外境也。內虗。故諸臟涉入。外徹。故兩
處齊聞。據其涉入賓主處。名為精魄遞相離合。或
精離本位而合於魄。或魄離本位而合於精。餘四
亦然。葢離則失本位。而合則就他位也。此由初聞
<pb n="607"/>
六根互用。薰成善種。故於定中。偶一發露。非若聖
人證入圓通。一得永得也。若不作聖心。則名善境
界矣。若作聖解。即受羣邪矣。○今夫刻意凝神。討
論之極。則奇文麗藻。未甞經意。往往煥然得於夢
寐。則精苦激發。神者偶現。類可知也。此上三科。雖
分合內外。皆近徹身境也。
又以此心。澄露皎徹。內光發明。十方徧作閻浮檀色。
一切種類。化為如來。於時忽見。毗盧遮那（此云光明徧照）踞
天光臺。千佛圍繞。百億國土。及與蓮華。俱時出現。此
名心魂靈悟所染。心光研明。照諸世界。暫得如是。非
為聖證。不作聖心。名善境界。若作聖解。即受羣邪。
此現佛境也。行人又以此心專注反聞。至於澄露
皎徹。而始覺之智融透。內光發明。而本覺之心發
洩。於是十方。徧作閻浮檀色。無情徧成金界也。一
切種類。化為如來。有情盡作佛形也。於斯時也。忽
見毗盧遮那佛。高踞金光臺上。四面有千佛圍繞。
一華百億國。一國一釋迦。而國土蓮華。俱時出現。
此何象哉。葢因宿昔耳根。曾聞維摩華嚴等經。而
心魂靈悟。所染習氣。今於反聞玅定之中。心光被
研。照灼於此實報莊嚴諸玅勝界。尊特身相。夫實
報深位所居。豈初心遽能親見。不過暫爾一見。轉
眼即逝。非同聖人之實證也。若毫不為動。而不作
聖心。即名善境界矣。若作聖解而謂真證。即受羣
邪矣。○禪家謂佛來也打。魔來也打。即是此意。文
喜親見文殊於笊籬上。急用飯匙打去。亦是見及
此也。
又以此心。精研玅明。觀察不停。抑按降伏。制止超越。
於時忽然。十方虗空。成七寶色。或百寶色。同時徧滿。
不相留礙。青黃赤白。各各純現。此名抑按功力逾分。
暫得如是。非為聖證。不作聖心。名善境界。若作聖解。
即受羣邪。
此空成寶色也。行人又以此心。精研反聞。照理綿
密。無絲毫間斷。於過去之念。更加抑按。現在之念。
更加降伏。未來之念。更加制止。深忍深定。超越二
乘。及菩薩境。如是用功。鞭逼太過。忽見虗空。成七
寶色。或百寶色。或青黃赤白等色。彷彿切近寂光
玅土。且此寶色。多分不礙同滿。交雜不礙各純。何
緣而臻此勝玅哉。良由抑按功夫勇勝處。倍過常
分。故所見玅境。非同淺淺。亦過其分。然不過定力
逼發。暫得一見耳。非同聖人之一證永證也。若不
作聖心。則亦寂光前兆。名善境界矣。若一作聖解。
即受羣邪矣。○鐘云。觀察者。審究妄心起處。抑按
者。於起處遏捺之。降伏者。隨抑從順。制止者。恐後
跳梁。更加防範也。
又以此心。研究澄徹。精光不亂。忽於夜半。在暗室內。
見種種物。不殊白晝。而暗室物。亦不除滅。此名心細。
密澄其見所視洞幽。暫得如是。非為聖證。不作聖心。
名善境界。若作聖解。即受羣邪。
此暗中見物也。行人又以此心。研究挨拶。澄徹清
明。至於精光不亂。則心光凝定。不為明暗境移。忽
於夜半暗室之中。見種種鬼神精魅。奇形怪狀之
物。了然分明。不殊白晝。而此暗室中原有之物。依
然如故。亦不除滅。此何故哉。葢鬼神精魅。恒雜人
居。而互不相見。今由用心細密。而見亦密澄。故尋
常所不見者。今皆洞見。然亦不過研究澄徹之功。
暫時發露耳。非為聖證也。若不作聖心。名善境界。
若作聖解。即受羣邪矣。○曾聞有人在靜室中坐。
忽見一人。自地而出。一人從壁中來。對語良久。各
復原處。又有見三五躶形人。高一二尺。竊室中米。
旁若無人。如斯之類。難盡舉也。
又以此心。圓入虗融。四肢忽然。同於草木。火燒刀斫。
曾無所覺。又則火光不能燒爇。縱割其肉。猶如削木。
此名塵併排四大性一向入純。暫得如是。非為聖證。
<pb n="608"/>
不作聖心。名善境界。若作聖解。即受羣邪。
此身同草木也。行人又以此心。反聞功切。虗融之
極。忘身如遺。忽然四體同於草木之無知。燒亦不
覺。斫亦不知。惟不覺不知。故火不能爇。割肉同於
削木。此何故哉。良由五塵併銷。四大排遣。純覺遺
身。故無傷觸也。然亦偶爾發露。暫得如是。非如聖
人之證得性色真空也。若不作聖心。名善境界矣。
一作聖解。即受羣邪矣。
又以此心。成就清淨。淨心功極。忽見大地十方山河。
皆成佛國。具足七寶。光明徧滿。又見恒沙諸佛如來
徧滿空界樓殿華嚴。下見地獄。上觀天宮。得無障礙。
此名欣厭凝想日深想久化成。非為聖證。不作聖心。
名善境界。若作聖解。即受羣邪。
此覩界覩佛也。行人又以此心。成就清淨。純理無
雜。心淨之功。至此已極。忽見十方大地。皆成佛國。
七寶光明。具足徧滿。是見同居淨土也。又見諸佛
徧滿。樓殿壯麗。是見淨土現在如來也。又見地獄
天宮。上下無礙。是見同居穢土也。此何相哉。良由
未入定前。諸經教中。聞說淨穢二土。隨起欣淨厭
穢之念。凝想日深。薰習成種。今於定中。反聞逼極。
心光所灼。故悉發現。雖是實境。仍同幻化。非同聖
證。真得寂光土也。若不作聖心。名善境界矣。若作
聖解。即受羣邪。
又以此心。研究深遠。忽於中夜。遙見遠方市井街巷
親族眷屬。或聞其語。此名迫心逼極飛出故多隔見。
非為聖證。不作聖心。名善境界。若作聖解。即受羣邪。
此遙見遙聞也。行人又以此心。窮極反聞。到極深
極遠處。忽於中夜。心境俱靜時。遙見遠方。市井街
巷。歷歷在目。親戚眷屬。咸聞其語。此何相哉。良由
研究功夫。逼迫其心。逼極而心光飛出。故障隔之
處。皆能見聞。此亦暫時光景。非同聖人證得無邊
剎海。不隔毫端也。不作聖心。名善境界。若作聖解。
即受羣邪矣。○交光曰。予親見河南一僧在潞。偶
然靜坐。忽見鄉閭市井宛然。見其兄於路被官責
打。此是白晝。計其時日。不久鄉人至潞。問之。乃分
毫不爽。此必宿昔禪定善根。故偶現如此。惜其僧
不知自重也。○總上九科。不出四土身境。一二三
六七共五科。同居近相也。四五兩科。後二土相也。
八九兩科。同居遠相也。獨方便土相。未特顯著。或
可該攝於同居淨土之中耳。
又以此心。研究精極。見善知識（行人自見）形體變移。少選
無端。種種遷改。此名邪心含受魑魅。或遭天魔入其
心腹無端說法通達玅義。非為聖證。不作聖心。魔事
銷歇。若作聖解。即受羣邪。
此魔事發端也。上之九科。皆初心反聞。入三摩地。
定心逼極。所發善境。非魔所為。要須作證。方成招
魔之端。今此科是大定中。不為上之九境所遷。色
陰將破。振裂動搖。魔心慌越。萃於斯時。故魔擾於
是而發端也。又以此心。研究反聞。已到至精至極
之地。實與諸佛心精脗合。而色陰將破之時。行人
忽見自家是箇善知識。形體變移。或變佛菩薩。或
變天龍羅漢。少選之間。遷改不定。此由未定之先。
曾有邪心。含受邪種。至此忽然發露。非真見聖也。
又或防心不密。遭天魔入其心腹之中。令行人無
端說法。能通達無邊玅義。既現虗影。又發狂慧。豈
為聖證哉。若行人知是魔力所持。而不作聖心。則
不為魔罥繫縛。而魔事消歇矣。若當作真實心開。
而作聖解。即受羣邪矣。故用心者。不可不察也。○
行人用功。自淺而深。魔魅肆擾。由微而著。故此節
與下受陰十境。皆且暗中入心。令自發亂。直至想
陰中。方乃飛附旁人。顯然誑惑。舊說善知識即作
旁人。說法亦即指彼所說。豈有發端之初。即遣實
人來惑亂哉。
<pb n="609"/>
阿難。如是十種禪那現境。皆是色陰用心交互。故現
斯事。眾生頑迷。不自忖量。逢此因緣。迷不自識。謂言
登聖。大妄語成。墮無間獄。汝等當依如來滅後。於末
法中。宣示斯義。無令天魔得其方便。保持覆護。成無
上道。
此總結色陰十相而勉令覆護也。阿難。如是十種
禪那中所現之境。皆是行人自己禪觀。與堅固妄
想。交攻互戰。或勝或負。現此十事。如一善境現。即
是觀力勝妄想。暫現復隱。即是妄想勝觀力。由互
出互入。不得互融。此魔之所以乘間而入也。眾生
頑迷。不自忖量己之見地。與佛何似。功用與佛何
如。但逢此暫現因緣。迷而不悟。便謂高登聖域。是
未證謂證。未得謂得。大妄語成。墮無間獄。所謂初
登於天。後入於地也。色陰魔相如此。嗚乎。如來終
當入滅耳。況從此以後。正法少而末法多。汝等當
依如來今日之教。於如來滅後。以至末法之中。廣
將此義。宣示將來修禪觀者。令彼曉了。無令天魔。
得其方便。於以保任維持。遮覆護衛此大定。而共
成無上道焉。我今囑汝。汝其勉哉。
阿難。彼善男子。修三摩提奢摩他中。（止觀雙修耳門。即入流之觀。亡
所之止也）色陰盡者。（於上之十境。或備經。或不備經。俱要明識。不為所惑。功夫到日。色陰自有
盡時。後皆放此說之）見諸佛心。如明鏡中顯現其像。若有所得。
而未能用。猶如魘人手足宛然見聞不惑。（喻若有所得也）心
觸客邪。而不能動。（喻未能用也）此則名為受陰區宇。若魘
咎歇。（即受陰盡也）其心離身。反觀其面。去住自由。無復留
礙。（即能發自在用也。當知此不同坐脫而不能來者。彼但於前幽暗位中。憑定力以坐脫耳。所以九峰不許
泰首坐也。此則色受俱開。體用俱備。去來無滯。洞山法慶等。是其人矣）名受陰盡。是人
則能超越見濁。觀其所由。虗明妄想。以為其本（受陰無體
虗有所明。故名虗明妄想）。
此敘受陰始終之相也。阿難。彼善男子。修大定中。
前之十境不亂。則色陰盡。而位當初信矣。此色陰
盡者。如明目人。處大暗室。到此徧成光明。見諸佛
心。如明鏡現像。葢諸佛心。即我玅覺明心。眾生向
外馳求。終不能見。今於自心開處見之。本不在外。
豈不親切明白也。既是自心。而復親見。故若有所
得。若實得其體也。但未能稱體而發自在用耳。喻
如睡中被魘之人。明見醒中之境。但為心染客邪。
為所覆壓而不能動。色陰已開。受陰覆人之狀。亦
復如是。是則名為受陰區宇。謂有體而不能用。便
是受陰區局葢覆處也。夫心本不局身中。無始執
迷。非局而局。生局現陰。死局中陰。無時不局於身。
安有離身自由之分。若魘咎一歇。則其心離身。而
能反觀其面。或去身外。或住身中。自由自在。視此
身如傳舍。而無復留滯隔礙。此之謂能用也。此受
陰已盡相也。夫受陰為身見之本。身見為諸見之
本。既受盡離身。身見解脫。故能超越見濁。由此而
觀。可見心本不在身中。但是受陰妄為領納。虗以
發明。以虗故受。以明。故受之而不謬。是則受陰之
由。虗明妄想以為根本而已。行人可不加察哉。○
鍾云。神仙家出神。與今經所說略似。而實不同。彼
有心求之。此無心得之。彼自謂玅用。此不作聖心。
前色陰中。少選之間。自能出礙者。欲出也。遙見遠
方。逼極飛出者。漸出也。此去出自由。無復留礙者。
玅乎出也。後想陰中。其心離形。如鳥出籠。而上歷
聖位。得意生身者。玅之玅也。彼有陰神陽神之說。
色中二處。未別陰陽。受陰所說。彷彿陽神。想陰所
說。則非彼陰陽所及矣。彼屬妄想精魂。此修正覺
三昧。根源自殊。總之破色受二陰。而想行識三。居
然未破。亦何足奇。而生奇想。便言證聖。皷發魔事
宜矣。
阿難。彼善男子。當在此中。得大光耀。其心發明。內抑
過分。忽於其處。發無窮悲。如是乃至。觀見蚊蝱。猶如
赤子。心生憐愍。不覺流淚。此名功用抑摧過越。悟則
<pb n="610"/>
無咎。非為聖證。覺了不迷。久自消歇。若作聖解。則有
悲魔。入其心腑。見人則悲。啼泣無限。失於正受。當從
淪墜。
此下十節明受陰將破未破之相而此先明內抑
生悲也。阿難。彼善男子。當在此色陰已開受陰未
破之中。得大光耀。十方洞開。無復幽黯。其心發明。
悟得一切眾生。皆同具此光明玅理。而枉受淪溺。
却乃自責自咎己之執迷。不早悟度生。而內抑過
分。忽於靜虗。發無窮悲心。以至觀見蚊蝱之微。亦
如己子。而憐其無知。愍其墮落。不覺流淚焉。此雖
亦是同體之悲。但由功夫摧抑太過而發。於正受
中。不宜有此。必行人知非而悟。方得無咎。而非同
聖人證得之同體大悲也。若能覺了是妄。而不為
所迷。所謂悟也。漸悟漸止。復還正念。則內抑之悲
久自消歇矣。若作聖解。自謂已得諸佛大悲。則有
悲魔乘間而入。見人則悲。啼泣不止。遂失正受。起
無量顛倒邪念。而下從淪墜矣。○摧抑過越者。本
欲興悲策進以破受陰。但自抑太過。失於慈柔。反
成招致魔附之端也。
阿難。又彼定中。諸善男子。見色陰消受陰明白勝相
現前。感激過分。忽於其中。生無限勇。其心猛利。志齊
諸佛。謂三僧祇一念能越。此名功用陵率過越。悟則
無咎。非為聖證。覺了不迷。久自消歇。若作聖解。則有
狂魔。入其心腑。見人則誇。我慢無比。其心乃至。上不
見佛。下不見人。失於正受。當從淪墜（見惑是受陰根本故。此下皆言
見色陰消也）。
此明招致狂魔也。阿難。又彼修大定中諸善男子。
見色陰已消。如脫外衣。受陰明白。如見內衣。此時
佛心明鏡。勝相現前。一向雖聞心佛無二。未曾親
見。今既一旦得見。故感激過分。而發大勇猛。其猛
利之心志。已齊於諸佛。自謂不歷僧祇。立地成佛。
本為進破受陰。而忽高舉齊佛之念。至於陵節粗
率。過分越禮。豈知理雖頓悟。事要漸除。功用中。安
容此陵越乎。是必自反知非。乃得無咎。而非同聖
證之不歷僧祇獲法身也。若能覺了不迷。則此陵
越之心。久自消歇。若作聖解。而謂直下承當是聖。
則有猛魔。乘間而入其心腑。逢人自誇。我慢無比。
乃至天上天下。唯我獨尊。必失正受。而從淪墜矣。
○問。頓教不立階級。一超直入。與此何殊。答。彼為
高惟聖境。自限蹭蹬者。施應病之藥耳。非一向以
圓融而礙行布也。請詳宗門信位人位之旨。則頓
教人。豈全廢於位耶。吁。破色陰之聖人。謂三祇劫。
一念能超。尚名陵率過越。引狂魔而入淪墜。今之
自謂得向上一著。效顰訶佛罵祖者。不知破幾陰。
得何位。亦敢大言自誇。我慢恣肆。恬不知畏。聖有
明文。何不省也。
又彼定中。諸善男子。見色陰消受陰明白。前無新證。
退失故居。智力衰微。入中隳地。逈無所見。心中忽然
生大枯渴。於一切時。沉憶不散。將此以為勤精進相。
此名修心無慧自失。悟則無咎。非為聖證。若作聖解。
則有憶魔。入其心腑。旦夕撮心（病在一撮字）懸在一處。失
於正受。當從淪墜（此偏於定也）。
此明招致憶魔也。又彼定中。諸善男子。當色消受
現之時。受陰未破。前無新證。色陰已盡。歸失故居。
當此之際。但應定慧等持。入流亡所。久可尅功。顧
乃智力衰微。莫能照見。墮在兩楹。無所依倚。入中
隳地。前後皆迷。迴無所見矣。却又偏用定心。絕無
慧水灌溉。而忽生枯渴。時時刻刻。深思沉憶。不敢
走作。將此沉憶不散。以為破受精進之功用。此名
偏用定力以修治其心。無照見受體本空之智慧。
故自失其方便也。若悟得慧少定多。而還復等持。
庶無過咎而已。豈為聖證哉。若作聖解。謂此心沉
憶之定。證聖當然。則憶魔乘間而入。日夜撮心。懸
<pb n="611"/>
掛一處。失其本定。而從淪墜矣。○問。古人謂寘心
一處。無事不辦。何以異此。答。彼為散亂多者。作對
治藥耳。非一向懸心為精進也。且撮字懸字。多少
費力。多少不自在。視寘心一處者。是非判然矣。
又彼定中。諸善男子。見色陰消受陰明白。慧力過定。
失於猛利。以諸勝性。懷於心中。自心已疑是盧舍那。
得少為足。此名用心亡失恒審溺於知見。悟則無咎。
非為聖證。若作聖解。則有下劣易知足魔。入其心腑。
見人自言。我得無上第一義諦。失於正受。當從淪墜
（此偏於慧也）。
此明招致足魔也。又彼定中。諸善男子。當色消受
現之時。慧力多於定力。失於慧之猛利。以諸殊勝
之性。懷抱於心胸之中。謂佛性本來具足。不假修
成。自疑己身已是盧舍那矣。何處更有盧舍那。更
須求進乎。於是得少為足。不復前進。所請太尊貴
生也。此名用心之處。亡失恒審。不能恒常審試。自
德與佛德何似。唯是溺於己之知見。以為即是佛
知佛見。而執性廢修。以至於此。若能省悟。審知五
陰尚未全空。安能齊佛德用。則可復於無過。其非
聖證也可知矣。若自任舍那。而作聖解。廢修不進。
則有一種下劣易於知足之魔。以類相附。入其心
腑。大發狂言。曰我得無上第一義諦。言我言得。具
足人法二執。第一義諦。豈有是哉。失於正定。而從
淪墜。所必然矣。○問。先德云。心本是佛。不假修成。
何也。答。此為惟執修成孤負己靈者。作對治藥耳。
然亦有令人大死一番。竿頭進步。極盡今時等語。
何嘗廢修證哉。
又彼定中。諸善男子。見色陰消受陰明白。新證未獲。
故心已亡。（此與偏定科全同）歷覽二際（即中隳地也）自生艱險。於
心忽然。生無盡憂。如坐鐵床。如飲毒藥。心不欲活。常
求於人令害其命早取解脫。此名修行失於方便。悟
則無咎。非為聖證。若作聖解。則有一分常憂愁魔。入
其心腑。手執刀劒。自割其肉。欣其捨壽。或常憂愁。走
入山林。不耐見人。失於正受。當從淪墜。
此明招致愁魔也。又彼定中。諸善男子。當色消受
現之時。破受之新證未護。破色之故心已亡。歷覽
此色受二際。前不粘村。後不著岸。如立懸岸。恐遭
墮落。見此艱險。心生大憂。過憂不知。展轉成顛。如
坐鐵床。如飲毒藥。厭活求死。止想解脫。此憂元從
戒慎恐懼中來。亦是修行。但彼太甚。無復解慰方
便。遂至如此。若使解得大道甚夷。放下便是。有何
過憂之咎。且多憂豈為聖證哉。若一向執憂是聖。
而不肯自寬自解。則有常憂愁魔。乘間而入。或執
刀劒以自割。或走山林而避人。發大風顛。失正受。
而從淪墜矣。○祖師云。大道迂濶。忙作甚麼。又云。
默默自知田地穩。騰騰誰放肚皮憨。又云。放四大。
莫把捉等。無量方便。皆可忘憂。豈使魔得其便也。
○鍾云。新證未獲。故心已亡。憂魔生焉。前無新證。
歸失故居。憶魔生焉。何別。一是見前後雙脫。不欲
守前。不欲向後。從中別求一路。是以晝夜撮心。懸
思掛念。而憶魔入也。一是見前後雙脫。又欲守前。
又欲退後。二念交發。不知何從。是以計無所定。徬
徨愁悶。而憂魔入也。
又彼定中。諸善男子。見色陰消受陰明白。處清淨中。
心安隱後。忽然自有無限喜生。心中歡悅。不能自止。
此名輕安無慧自禁。悟則無咎。非為聖證。若作聖解。
則有一分好喜樂魔。入其心腑。見人則笑。於衢路傍。
自歌自舞。自謂已得無礙解脫。失於正受。當從淪墜。
此明招致喜魔也。又彼定中。諸善男子。當色消受
現之時。處清淨中。心得安穩。忽有無限喜生。心中
歡悅。而不能自止。此名偶得輕安。無慧力以自禁。
若以慧眼觀察。方得淺證。何足深喜。則喜風自息。
仍歸無咎。為其非同聖證也。若謂樂道乃聖心宜
<pb n="612"/>
然。喜而不止。則喜魔乘間而入。見人便笑。自家歌
舞。謂刀山火聚。總是道場。酒肆婬房。無非解脫矣。
豈知清淨心中。纖毫不立。既失正定。能免淪墜哉。
又彼定中。諸善男子。見色陰消受陰明白。自謂已足。
忽有無端大我慢起。（七慢之一。諸慢之總。七慢者。單過慢增邪我卑也）如是
乃至。慢（於劣計己勝。於等計己等。為單慢與過慢。（於勝計己等。於等計己勝。為過慢
及慢過慢（於勝計己勝為慢過慢或增上慢（未得謂得。計劣己多。為增上慢或
卑劣慢（對多勝者。自甘劣少。不敬不求。為[(白-日+田)/廾]劣慢）一時俱發。心中尚輕十
方如來。何況下位聲聞緣覺。此名見勝無慧自救。悟
則無咎。非為聖證。若作聖解。則有一分大我慢魔。入
其心腑。不禮塔廟。摧毀經像。謂檀越言。此是金銅。或
是土木。經是樹葉。或是疊華。肉身真常。不自恭敬。却
崇土木。實為顛倒。其深信者。從其毀碎。埋棄地中。疑
誤眾生。入無間獄。失於正受。當從淪墜。
此明招致憶魔也。又彼定中。諸善男子。當色消受
現之時。便生滿足。自高自大。不求師印。忽有無端
大我慢起。持己凌物。趾高氣揚。乃至單慢。以及卑
慢。一時俱發。彼其心中。雖如來亦在所輕。況聲聞
以下乎。此比前偏慧多狂。其過更甚。彼但謂本來
同佛。此更謂超越諸佛也。慢之所起。皆由見得自
己尊勝。無慧以救其弊。若有省察之慧。見得是法
平等。無有高下。尚不見有一眾生可慢。況諸聖乎。
是則我慢之非聖證也。夫人而知之也。若執迷不
改。而作聖解。則慢魔乘間入心。忽塔廟而不禮。毀
經像而不顧。至謂檀越。佛像是金銅土木。佛經是
樹葉疊華。自身活佛。反不恭敬。崇此土木何為。檀
越信之。果然毀碎埋棄。誤己誤人。其罪重大。入阿
鼻如箭。亦其自失正受而甘從淪墜也。伊誰責哉。
○問。臨濟之不禮祖塔。丹霞之燒木佛。德山說一
大藏如拭涕唾帛。巖頭說祖師言句是破草鞋。非
大我慢乎。答。此為執外求而不達自心。執言教而
不肯進修者。作此竣厲語以激之。乃一片真慈也。
若使祖師真有慢心。且亦不免泥犁。況其他乎。○
近代此魔。徧地皆是。信口胡說。大言不慙。欺己欺
人。昧天昧地。讀經至此。當亦悚然知畏矣。○鍾云。
慢有七。經缺邪慢。
又彼定中。諸善男子。見色陰消受陰明白。於精明中。
（即佛初示識精明元也）圓悟精理。得大隨順。其心忽生無量輕
安。己言成聖。得大自在。此名因慧獲諸輕清。悟則無
咎。非為聖證。若作聖解。則有一分好輕清魔。入其心
腑。自謂滿足。更不求進。此等多作無聞比丘。疑誤後
生。墮阿鼻獄。失於正受。當從淪墜。
此名招致輕魔也。又彼定中。諸善男子。當色消受
現之時。色陰已破。故得精明。受陰將盡。故能圓悟
精理。獲意生身。故能得大隨順。所向如意。而忽生
輕安。離諸粗重。輕也。豁悟自在。安也。既生輕安。遂
自以為滿足成聖。得大解脫矣。不知此但一時開
悟。暫現此境。覺得身心如雲如影。離重濁而獲輕
清耳。行人悟得輕清是暫。急須吐却。則可無咎。豈
有聖證。何足自滿哉。若迷而不悟。坐定輕清窟中。
不肯拖泥帶水。努力向前。則魔以類附。使之滿足
自畫。卒為無聞比丘。不但自誤。而兼誤多人。加以
悔恨謗佛。墮阿鼻獄。失於正受。而從淪墜矣。
又彼定中。諸善男子。見色陰消受陰明白。於明悟中。
得虗明性。其中忽然。歸向永滅。撥無因果。一向入空。
空心現前。乃至心生長斷滅解。悟則無咎。非為聖證。
若作聖解。則有空魔。入其心腑。乃謗持戒。名為小乘。
菩薩悟空。有何持犯。其人常於信心檀越。飲酒噉肉。
廣行婬穢。因魔力故。攝其前人。不生疑謗。鬼心久入。
或食屎尿。與酒肉等。破佛律儀。誤入人罪。（疑是誤人入罪）失
於正受。當從淪墜。
此明招致空魔也。又彼定中諸善男子。當色消受
現之時。十方洞開。豁然明朗。於明悟中。得虗明性。
<pb n="613"/>
寂爾無法可得。其心忽然歸向永滅。見得無作無
受。撥無因果。而因果皆空。只見空心現前。其餘一
切斷滅。皆由取著虗明。遂至於此。若悟此空是惡
取空。非究竟空。則無過咎。然則斷空豈聖證哉。若
作聖解。而守定不改。則空魔入心。使其執空謗戒。
自謂飲酒食肉。一切皆空。行穢行婬。無非是道。見
持戒者。為小乘。為執著。見破戒者為大乘。為徹悟。
且鬼入已久。香穢莫辨。甚至等屎尿於酒肉。破律
儀而誤人入罪。其失正受而從淪墜也必矣。○問。
如誌公羅什三車蜆子酒仙布袋等。則又何如。答
此皆大菩薩應身。借此以作佛事。而為人解粘去
縛者。豈撥無因果之謂哉。
又彼定中。諸善男子。見色陰消受陰明白。味其虗明。
（上只得虗明性。今則躭著愛樂矣）深入心骨。其心忽有無限愛生。愛
極發狂。便為貪欲。此名定境安順入心無慧自持。誤
入諸欲。悟則無咎。非為聖證。若作聖解。則有欲魔。入
其心腑。一向說欲。為菩提道。化諸白衣。平等行欲。（平等
猶云大家也）其行婬者。名持法子。神鬼力故。於末世中。攝
其凡愚。其數至百。如是乃至一百二百。或五六百。多
滿千萬。（玩後王難句。則凡愚似專指女人。然行婬安得如是之盛。佛言不妄。當來末法之深將必
有矣）魔心生厭。離其身體。威德既無。陷於王難。疑誤眾
生。入無間獄。失於正受。當從淪墜。
此明招致欲魔也。又彼定中諸善男子。當色消受
現之時。覺得虗明有味。味著不捨。深入心骨。其心
忽有無限愛生。因味生愛。愛極發狂。遂變正欲而
為婬欲。葢禪定中。發於玅觸。自在受用。不可為喻。
有言過於婬樂者。即引婬欲之端也。此明是定中
玅觸受用。安順入心。乃無慧力操持。而誤入諸婬
欲。正好用慧觀察。一切不受。捨寘透過。庶免過咎。
豈可視為聖證哉。若迷而不捨。而作聖解。則有欲
魔入心。令其說欲為道。自己行欲。又化人行欲。所
攝凡愚女人以供我欲者。數滿千萬。然所仗者。魔
鬼力耳。及魔厭而去。神通即無。以攝愚故。明陷王
法。以誤人故。幽入無間。宛轉零落。失正受而從淪
墜。何可救哉。○上科見惑所攝。此科思惑所攝也。
阿難。如是十種禪那現境。皆是受陰用心交互（交互意同
前科。而指文小異。如得光耀。乃至得虗明性。見觀力勝妄想也。發無窮悲。乃至無限愛生。妄想勝觀力也）故
現斯事。眾生頑迷。不自忖量。逢此因緣。迷不自識。謂
言登聖。大妄語成。墮無間獄。汝等亦當將如來語。於
我滅後。傳示末法。徧令眾生開悟斯義。無令天魔得
其方便。保持覆護。成無上道。
此總結受陰十相也。阿難。如是十種禪那所現之
境。皆是受陰與用心。交攻互戰所現。但眾生頑迷。
不肯自忖自量。逢著此等因緣。即不能諳其名字。
不覺是過。而妄言登聖。大妄語成。則墮無間。言登
反墮。殊可憐憫。汝等亦當將我今日之語。傳示將
來。庶令眾生開悟。天魔退舍。末法之中。咸得保持
覆護而成無上道也。阿難勗哉。○按此十種。魔事
已成。非但如前引發之端。所以異於色陰也。然亦
但言魔以類至。暗入人心。令其不覺自顛。而未及
於天魔飛精。所以異於想陰也。
阿難。彼善男子。修三摩提。受陰盡者。雖未漏盡。心離
其形。如鳥出籠。已能成就。從是凡身。上歷菩薩六十
聖位。（五十五位。前加乾慧。後加玅覺。為五十七。并前三漸恰滿六十也。問何故凡身便能歷位。答此約圓
頓。最利之根。不實取證。即以凡身。上歷諸位。以顯圓融不礙行布。如善財龍女之類。非若別教皆實取證歷三
祗而後得果也）得意生身。（喻如意去疾速無礙。而有三種。一入三昧樂意生身。謂心寂不動。即相似
初信至七信。入空位也。二覺法自性意生身。謂普入佛剎。以法為自性。即相似心八信。出假位也。三種類俱生無
作意生身。謂了佛所證法。即九信十信。修中位也。常笑學仙者。以出陽神為勝事。不知釋宗淺位。三意生身玅
超無比。何況深位之十身乎。而顧妄謂陰神。真無知之言也）隨往無礙。譬如有人。
熟寐寱言。是人雖則無別所知。其言已成音韻倫次。
令不寐者咸悟其語。此則名為想陰區宇。若動念盡。
浮想消除。於覺明心。如去塵垢。一倫生死。首尾圓照。
名想陰盡。是人則能超煩惱濁。觀其所由。融通妄想。
<pb n="614"/>
以為其本。
此敘想陰始終之相也。阿難。彼善男子。修三摩提。
受陰盡者。則見惑已盡。而分別我執亦盡。然思惑
未除。俱生我執猶在。習漏未盡。直至七信位。不受
後有。方為漏盡。此當二三信中。故未盡也。然雖不
得漏盡。無四果之六通十八變。而受陰已盡。不執
身相。故能心離其形。如鳥出籠。所向自在。已能成
就從是凡身上歷菩薩六十聖位。舉別教之經生
累劫證得一分。方到一位者。能以凡身而頓歷之。
所謂圓融不礙行布也。於是得意生身。隨往無礙。
不疾而速。不行而至焉。此皆受盡之相也。然雖得
意生身。而想陰未破。正如魘咎雖歇。而熟寐未醒。
猶作寱語。此寱語人。自己雖不知作何等語。然所
出寱言。已成音韻。而有倫次。令醒悟人。咸曉其語。
是則名為想陰區宇。葢為受所覆者。見聞雖周。而
全無用。喻魘不動。為想所覆者。雖比前有用。而未
能圓照生死。喻魘雖去。而尚說夢話。非是醒言。別
無所知也。此想陰未破之相也。夫覺明如鏡。浮想
如塵。塵動鏡靜。若動念盡。而浮想消除。則於覺明
心體。如明鏡當臺。一塵不受矣。塵淨而鏡體自明。
想除而覺明自淨。則三界一類分段生死。皆能知
其生從何來。死從何去。而首尾圓照。此則想陰已
破之相也。想雖居於五陰中間。而前二後二。皆依
妄想。而粗細不同。何況一切根隨煩惱。離此想陰。
畢竟無體。故想盡而超煩惱濁焉。觀此想陰之由。
則融通妄想以為其本。葢想能融變。使心隨境。使
境隨心。如想酢梅。口中水出。能通質礙。故曰融通
妄想也。想陰始終之相如此。
阿難。彼善男子。受陰虗玅。不遭邪慮。圓定發明。三摩
地中。心愛圓明。銳其精思。貪求善巧。爾時天魔。候得
其便。飛精附人。（飛者。速遣之意。如飛撽飛票之飛。精即魔黨。諸鬼魅也。附人者。另附他人。
葢受盡者不能入其心腑故。假旁人惑之也）口說經法。其人不覺是其魔
著。自言謂得無上涅槃。（其人即所附之人也）來彼求巧善男子
處。敷坐說法。其形斯須。或作比丘。令彼人見。或為帝
釋。或為婦女。或比丘尼。或寢暗室。身有光明。是人（求巧
之人）愚迷。惑為菩薩。信其教化。搖蕩其心。破佛律儀。潛
行貪欲。（此三句是魔惑行人。徹底主意。葢行人三學無缺。策進如飛。魔宮震恐。而設謀擾亂。惟期破戒。
導淫則定慧俱納於邪。身為魔子。魔乃晏安。若智強者。即此反為照魔之鏡。任其神變莫測。但察毀戒誘淫。即
知是魔何至為彼所惑哉）口中好言災祥變異。或言如來某處出
世。或言劫火。或說刀兵。恐怖於人。令其家資無故耗
散。此名怪鬼年老成魔惱亂是人。厭足心生。去彼人
體。弟子與師。（求巧之子說法之師）俱陷王難。（妖言惑眾王法必誅）汝當先
覺不入輪迴。迷惑不知。墮無間獄（思惑是想陰根本故。此下十種。皆由
貪愛而起也）。
此下十節明想陰將破未破之相而此先明貪致
怪鬼也。阿難。彼善男子。受陰已盡。見聞徧周而虗。
離身作用而玅。中間不為十境所惑。而不遭邪慮。
以此虗玅之圓定。發明受盡境界。行人當此三摩
地中。正好一念不起。挨拶前去。奈何心愛圓明。於
圓定發明者。起一愛心。欲令覺心圓明。無不了知。
而善巧方便。無不成就。將欲度生以行教化。故發
憤銳思。而貪求善巧。只此一貪。便是動魔之本矣。
爾時天魔。見其受盡定深。己自不安。乃候得其貪
巧之便。即飛遣精魅。另附一人。無故自能口說經
法。葢求善巧者。亦以善巧惑之也。其所附之人。不
覺為魔所著。自言己身已得無上涅槃。來彼求巧
人前。敷座說法。恐其不信。又假神變以服之。須臾
之間。或比丘。或帝釋。或婦女。或比丘尼。形像不一。
皆令彼見。或夜寢暗室。身有光明。種種神異。那得
不動。是求巧人。既愚且迷。見其如是。即傾心曰。此
真菩薩也。可不信其教化哉。於是昔之定心。今已
搖蕩。菩薩曰。律儀可破也。是人即破之。菩薩曰。貪
欲可行也。是人即潛行之。所謂平生之力。壞於一
<pb n="615"/>
旦。一一墮其術中。不復能出矣。且不特此也。是說
法人。口中又好言災祥休咎。變異怪誕之事。或言
如來某處出世。如近世彌勒佛下生之類。或言劫
火該死多少人。或言刀兵該死多少人。如是恐怖
於人。令其棄家逃走。家資耗散。及至臨期。了無其
事。如此者。名為怪鬼。即是貪習遇物成形者。至於
年老成魔。方為魔使而惱亂是人也。及其厭而去
焉。彼人威福頓失。妖妄禍發。求巧之子。與說法之
師。皆束手被誅。而陷於王法矣。魔害如此。可勿覺
乎。是故汝當先覺。使眼如明鏡。心如牆壁。縱魔黨
紛列。不能窺覰。何墮落輪迴之有。若迷而不悟。皈
依順從。隨他脚跟所轉。則毀戒宣婬。其墮無間也。
必矣。○問。教中聖位。俱無墮義。既上歷聖位。何故
復墮。答。權漸中。經劫歷位。剋定取證。故證聖即無
墮義。如走者登山。匐匐層梯。節節歇息。遲則遲矣。
而有升無墜。若圓頓不歷僧祇。一超直入。中間更
不取證。直以初住為第一峰頭耳。故曰從是凡身。
足見不取聖果。又曰上歷聖位。足見但是速以歷
過而已。如飛鳥升山。舉翼即過無數梯層。速則速
矣。而升墜不定。或驚疑於上。或牽愛於下。緩翼之
間。已落千巖之底。故知識陰未開。未入圓通以來。
不妨有墮義也。或曰。若是。則圓頓反劣於漸教乎。
曰。是何言與。圓頓歷時無幾。而彼教經劫紆迴。何
止如圓頓之升墜乎。且圓頓以悟為要。如飛者恃
翼。墜固易墜。升亦易升。如經文云。悟則無咎。即將
墜而復升也。況秉圓頓上根者。多能愛求念絕。凡
聖情忘。自無招魔之愆。特佛慈曲為囑護。以戒備
不虞而已。○道開曰。近世曇陽子之類。即此魔也。
阿難。又善男子。受陰虗玅。不遭邪慮。圓定發明三摩
提中。心愛遊蕩。飛其精思。貪求經歷。（如南天台北五台。化人之國。崑
崙之墟。乃至十方諸佛國土。無不徧往。豈知無邊剎海。不隔毫端。果熟因圓。自然發現。不必貪求也）爾時
天魔。候得其便。飛精附人。口說經法。其人亦不覺知
魔著。亦言自得無上菩提。來彼求遊善男子處。敷座
說法。自形無變。其聽法者。忽自見身。坐寶蓮華。全體
化成紫金光聚。（不自變而變他形成佛相者。由彼貪求。經歷佛土。故現剎土之佛。以投其
好也）一眾聽人。各各如是。得未曾有。（土不一佛故人人皆變化）是人
（即求遊之人也）愚迷。惑為菩薩。婬逸其心。（化定心而縱蕩不拘也）破佛
律儀。潛行貪欲。口中（魔口之中）好言諸佛應世。其處某人。
當是某佛化身來此。某人即是某菩薩等。來化人間。
（指目前皆是佛土者。以彼好遊蕩故。以此誘之也）其人（亦指行人也）見故。心生傾
渴。邪見密興。種智消滅。（從他故邪見密興。舍己故種智消滅也此名魃
鬼（淫習遇風成形者）年老成魔惱亂是人。厭足心生。去彼人
體。弟子與師。俱陷王難。汝當先覺不入輪迴。迷惑不
知。墮無間獄（二貪求經歷竟）。
又善男子。受陰虗玅。不遭邪慮。圓定發明三摩地中。
心愛綿脗。（綿密也脗合也）澄其精思。貪求契合。（澄者靜深不動也。契合者
謂以此心。上契諸佛。下合眾生也。殊不知工夫若到寂滅現前時。自然上同下合。不必貪求也）爾時天
魔。候得其便。飛精附人。口說經法。其人實不覺知魔
著。亦言自得無上涅槃。來彼求合善男子處。敷座說
法。其形及彼聽法之人。外無遷變。令其聽者未聞法
前心自開悟念念移易。（謂心開之人。念念不同。如下文所云也）或得宿
命。或有他心。或見地獄。或知人間好惡諸事。或口說
偈。或自誦經。各各歡娛。得未曾有。（自開悟至此。皆現密契之事以惑其
心也）是人愚迷。惑為菩薩。綿愛其心。（纏綿愛欲以遂其所求也）破佛
律儀。潛行貪欲。口中（魔口中也）好言。佛有大小。某佛先佛。
某佛後佛。其中亦有真佛假佛。男佛女佛。菩薩亦然。
（由彼求上契佛心故。言種種諸佛以誘其契也。女佛如近世以觀世音為女人之類）其人見故。
（見其密默開心之勝事。遂并其妖言而總信之）洗滌本心。（將昔日正定之心。洗滌無餘）易
入邪悟。（變易而入邪知邪解）此名魅鬼（誑習遇畜成形者）年老成魔惱
亂是人。厭足心生。去彼人體。弟子與師。俱陷王難。汝
當先覺不入輪迴。迷惑不知。墮無間獄（三貪求契合竟）。
又善男子。受陰虗玅。不遭邪慮。圓定發明三摩地中。
心愛根本。（愛窮萬化之根本）窮覽物化。（如烏何因而黑。鵠何因而白。松何因而直。
<pb n="616"/>
棘何因而曲之類）精爽其心。（奮精神竭心力也）貪求辨析。（欲一一洞徹根底也。
然此皆是如來盡性之事。而初心妄兾。是見卵而求時夜也）爾時天魔。候得其便。
飛精附人。口說經法。其人先不覺知魔著。亦言自得
無上涅槃。來彼求元（元即根本也）善男子處。敷坐說法。身
有威神。摧服求者。令其座下雖未聞法自然心伏。是
諸人等。（諸人即領魔法旨。遞相轉化。今在會中者）將佛涅槃菩提法身。即
是現前我肉身上。父父子子。遞代相生。即是法身常
住不絕。（涅槃菩提法身三常住果也。父父子子雖一脉相傳。而生死各不相代。且畢竟有時休。豈同法
身之常住乎。推世法而謬濫佛法。非魔而何。近時滿耳。皆此魔言。聞者當速掩耳以避之也）都指現
在。即為佛國。無別淨居及金色相。（此又推穢土以謬濫淨土。而撥無淨
居金相。如今之說。心淨即是西方。別無蓮華化生者。由彼貪求化元故。指目前斷滅者為常住本。穢污者為清
淨根。以投其欲也）其人信受。亡失先心。身命歸依。得未曾有。
（先心本欲辨析萬法深本。今因魔摧伏。反以肉身相生最鄙淺事為化理元。而謂佛三常住果亦不出此。乃至
撥無佛境。但執目前是則初求玅智。終淪至愚。豈非大失其辨析之初心而隨人顛倒哉）是等愚
迷。惑為菩薩。推究其心。（將魔心推究以為至理）破佛律儀。潛行
貪欲。口中好言。（既令魔黨宣穢言以扇惑已。復出穢言以印證眼耳鼻舌。皆
為淨土。男女二根。即是菩提涅槃真處。（大意無非誘人恣淫破戒
壞大定爾）彼無知者。信是穢言。此名蠱毒魘勝惡鬼（恨習遇蠱
成形者）年老成魔惱亂是人。厭足心生。去彼人體。弟子
與師。俱陷王難。汝當先覺不入輪迴。迷惑不知。墮無
間獄（四貪求辨析竟）。
又善男子。受陰虗玅。不遭邪慮。圓定發明三摩地中。
心愛懸應。（謂多生有緣諸聖來應化也）周流（求之不止）精研。（竭誠求之）貪求
冥感。（希感動於本善知識也。且感應之道。如水清月現山鳴谷應。豈可以意求。一有此心。邪魔乘間而應
之矣）爾時天魔。候得其便。飛精附人。口說經法。其人元
不覺知魔著。亦言自得無上涅槃。來彼求應善男子
處。敷坐說法。能令聽眾暫見其身。（魔附之身）如百千歲。（現老
人相）心生愛染。不能捨離。身為奴僕。四事（飲食衣服臥具藥餌）供
養。不覺疲勞。各各令其座下人心知是先師本善知
識。（因見其年老故知是先世之師前生知識。此正冥感懸應之事也）別生法愛。粘如
膠漆。得未曾有。是人（求感之人）愚迷。惑為菩薩。親近其心。
破佛律儀。潛行貪欲。口中好言。（既詐現冥感之事。復詐陳冥感之言）我
於前世。於某生中。先度某人。當時是我妻妾兄弟。今
來相度。與汝相隨。歸某世界。供養某佛。或有別言大
光明天。佛於中住。一切如來所休居地。（佛何住乎魔言可笑）彼
無知者。（即求感人）信是虗誑。遺失本心。此名厲鬼（瞋習遇衰成形
者）年老成魔惱亂是人。厭足心生。去彼人體。弟子與
師。俱陷王難。汝當先覺不入輪迴。迷惑不知。墮無間
獄（五貪求冥感竟）。
又善男子。受陰虗玅。不遭邪慮。圓定發明三摩地中。
心愛深入。剋己辛勤。樂處陰寂。貪求靜謐。（詳玩魔事此科當是
貪求宿命。疑與下科顛倒差誤。今補下科之文於下）心愛知見。勤苦研尋。貪求
宿命。（愛知見者。欲盡知三世之境。而研尋處貪未來宿命偏多。不知知見立而邪魔入也）爾時
天魔。候得其便。飛精附人。口說經法。其人本不覺知
魔著。亦言自得無上涅槃。來彼求陰（知）善男子處。敷
坐說法。令其聽人各知本業。（即宿業也）或於其處。語一人
言。汝今未死。已作畜生。勅使一人於後蹋尾。頓令其
人起不能得。於是一眾傾心欽伏。有人起心。已知其
肇。（肇端也。此二句他心通也）佛律儀外。重加精苦。（如[托-七+友]髮薰鼻臥杵臥棘之類）
誹謗比丘。罵詈徒眾。訐露人事。不避譏嫌。（攻發陰私欲人信伏
已也。似與。眼耳二通無干口中好言未然禍福。及至其時。毫髮無
失。此大力鬼（即上上品神通力大之鬼也）年老成魔惱亂是人。厭
足心生。去彼人體。弟子與師。俱陷王難。汝當先覺不
入輪迴。迷惑不知。墮無間獄（六貪求宿命竟）。
又善男子。受陰虗玅。不遭邪慮。圓定發明三摩地中。
心愛知見。勤苦研盡。貪求宿命。（此應在前科。今補前科之文於下）心
愛深入。剋己辛勤。樂處陰寂。貪求靜謐。（靜謐是禪定極境。法華所
謂深固幽遠無人能到之處。初心不應躁求。今且不但只求寂靜。意欲靜極發通備知幽隱之事。此所以招感
魔事也）爾時天魔。候得其便。飛精附人。口說經法。其人
殊不覺知魔著。亦言自得無上涅槃。來彼求知（陰）善
男子處。敷座說法。是人（求謐之人）無端。於說法處。得大寶
珠。（聽法得珠那能不惑）其魔或時化為畜生。口銜其珠。及雜珍
寶。簡冊符牘。諸奇異物。先授彼人。後著其體。（此化畜生取聽
<pb n="617"/>
法者。所得之珠。而授之說法之師。然後著其體也）或誘聽人。藏於地下。（先以暗埋
然後對眾出之誘人驚信也）有明月珠。照耀其處。（對眾之言）是諸聽者。
得未曾有。（如言得珠）多食藥草。不餐嘉饌。（此下皆指魔附之人）或時
日餐一麻一麥。其形肥充。魔力持故。（食少形肥皆惑人之事也）誹
謗比丘。罵詈徒眾。不避譏嫌。口中好言。他方寶藏。十
方聖賢潛匿之處。隨其後者。往往見有奇異之人。（寶藏
埋藏聖賢潛匿皆陰隱之事。所以投求陰者之好也）此名山林土地城隍川嶽
鬼神年老成魔。或有宣婬。破佛戒律。與承事者。潛行
五欲。（州嶽城隍等。世間所謂正神也。而亦為魔使者。由其宣淫破律故。為魔眷而不敢違命耳。可見不持
戒律。俱難保其為正神矣）或有精進。純食草木。無定行事。（此三句似指山
林之神）惱亂是人。厭足心生。去彼人體。弟子與師。俱陷
王難。汝當先覺。不入輪迴。迷惑不知。墮無間獄（七貪求靜
謐竟）。
又善男子。受陰虗玅。不遭邪慮。圓定發明三摩地中。
心愛神通。種種變化。研究化元。貪取神力。（神通神力但得六根
互用自然具足。豈可貪求。一著貪求。便招魔事。所以古人只貴眼明。不貴神通。仰山點羅漢云。神通即不無。佛
法還讓老僧也）爾時天魔。候得其便。飛精附人。口說經法。其
人誠不覺知魔著。亦言自得無上涅槃。來彼求通善
男子處。敷座說法。是人（魔附之人）或復手執火光。手撮其
光。分於所聽四眾頭上。是諸聽人。頂上火光。皆長數
尺。亦無熱性。曾不焚燒。或水上行。如履平地。或於空
中。安坐不動。或入瓶內。（如此土冷謙是也）或處囊中。越牖透
垣。曾無障礙。惟於刀兵。不得自在。（不堪刀兵顯是邪魅）自言是
佛。身著白衣。受比丘禮。誹謗禪律。罵詈徒眾。訐露人
事。不避譏嫌。口中常說神通自在。或復令人旁見佛
土。鬼力惑人。非有真實。讚歎行婬。不毀粗行。將諸猥
媟。以為傳法。（如近世比臍度氣之類）此名天地大力山精海精
風精河精土精一切草木積劫精魅或復龍魅。（龍亦成魅。
如今日黃河活龍王之類）或壽終仙再活為魅。或仙期終計年應
死。其形不化。他怪所附。年老成魔。惱亂是人。厭足心
生。去彼人體。弟子與師。多陷王難。汝當先覺。不入輪
迴。迷惑不知。墮無間獄（八貪求神力竟）。
又善男子。受陰虗玅。不遭邪慮。圓定發明三摩地中。
心愛入滅。研究化性。貪求深空。（妄想盡而真空顯。生滅除而寂滅現。深空
寂滅非可貪之境也。一起貪心。便有魔擾矣）爾時天魔。候得其便。飛精附
人。口說經法。其人終不覺知魔著。亦言自得無上涅
槃。來彼求空善男子處。敷座說法。於大眾內。其形忽
空。中無所見。還從虗空。特然而出。存沒自在。（出則存入則沒）
或現其身洞如琉璃。或垂手足作栴檀氣。或大小便
如厚石蜜。（因貪空而現空。因現空而併現諸相）誹謗戒律。輕賤出家。（即此
便可驗其為魔神怪何足畏乎）口中常說無因無果（因果空）一死永滅
無復後日（死後空此論儒家盛執之）及諸凡聖。雖得空寂。潛行貪
欲。（謂諸凡之證聖者。雖不空寂。猶不斷貪欲。我輩何為而不行乎）受其欲者亦得空
心。（受其教而行欲者。亦得空心。魔力攝持與之俱化也）撥無因果。（以上皆撥無因果也）此
名日月薄蝕精氣（二曜相迫而致相虧蝕。則沴氣成精矣）金玉芝草麟
鳳龜[鴳-女+隹]。經千萬年不死為靈。出生國土（問金玉無情之物。何得出
生。答如萇弘之血化碧。此碧便非無情矣。大約天壤間。何所不有。惟少見者多怪也）年老成魔
惱亂是人。厭足心生去彼人體。弟子與師多陷王難。
汝當先覺不入輪迴。迷惑不知墮無間獄（九貪求深空竟）。
又善男子。受陰虗玅。不遭邪慮。圓定發明三摩地中。
心愛長壽。辛苦研幾。貪求永歲。棄分段生。（分段生死。自三果以
下。見思未盡者。皆有之）頓希變易（變易生死。斷見思盡。生法性土者受之。二乘無學登地菩
薩是也）細相常住。（變粗身為細質。易短壽為長齡。此是羅漢境界。行破之後。自然得之。今此
躁求。故招魔事也）爾時天魔。候得其便。飛精附人。口說經法。
其人意不覺知魔著。亦言自得無上涅槃。來彼求生
善男子處。敷座說法。好言他方往還無滯。或經萬里
瞬息再來。皆於彼方。取得其物。（至遠成近。此五通中神境通也）或於
一處。在一宅中。數步之間。令其從東詣至西壁。是人
急行。累年不到。（至近成遠。皆詐現可延可促。以投其欲也）因此心信疑佛
現前。（驚異其事認優孟為叔敖也）口中常說。十方眾生皆是吾子。
我生諸佛。我出世界。我是元佛。（無始根元之佛）出世自然。不
因修得。（眾生諸佛皆由他生。其長壽豈有紀極。所以投其本念也）此名住世自在
天魔。（欲界第六天上別有此魔王居處）使其眷屬如遮文茶。（此名嫉妬女。又
<pb n="618"/>
名奴神。即役使鬼也）及四天王毗舍童子。（此云啖精氣。即毗舍遮鬼。隷四天王部下。）
未發心者。（已發心則護人未發心則害人利其虗明。（利彼人定力虗明）食彼
精氣。或不因師。（或時不必附人說法而親現身）其修行人。親自觀見。
稱執金剛與汝長命。（現金剛身。則稱金剛而與長命）現美女身。盛行
貪欲。（現美女則行淫欲。如小說遼陽海神之類）未逾年歲。肝腦枯竭。口兼
獨言。（既自見魔現與之行欲。他人不見。謂彼。獨言。彼實與魔言也）聽若妖魅。（徐而聽之
即此行人亦似妖魅矣）前人未詳。（前人即行人也。不詳其意。誤中其謀）多陷王難。
（以妖＆CB17628;法）未及遇刑。先已乾死。（肝腦竭也）惱亂彼人。以至殂殞。
汝當先覺不入輪迴。迷惑不知。墮無間獄（十貪求永歲竟）。
阿難當知。是十種魔。於末世時。在我法中。出家修道。
（昔佛住世時。諸魔壞法。佛神力故。皆不能壞。魔作誓言。如來滅後。依教出家。破壞佛法。佛即墮淚曰。無奈汝何。
譬如師子身中蟲自食師子肉。是知末世壞法比丘皆魔侶也）或附人體。（或附比丘）或自
現形。（自現比丘）皆言已成正徧知覺。讚歎婬欲。破佛律儀。
先惡魔師與魔弟子。婬婬相傳。如是邪精。魅其心腑。
（自說法之師傳與弟子。如是相傳。總是一婬。總是邪精所魅也）近則九生。多逾百世。
（害延後世。源流不絕。何其長也）令真修行總為魔眷。命終之後。必為
魔民。失正徧知。墮無間獄。汝今未須先取寂滅。縱得
無學。（大阿羅漢）留願入彼末法之中。起大慈悲。救度正心
（見諦直正）深信（樂欲無厭）眾生。令不著魔得正知見。（慧眼圓明洞照魔奸）
我今度汝。已出生死。汝遵佛語。名報佛恩（觀佛遺。難足知阿囑
四分入滅亦假示現。而依佛留願在世冥救也）。
此囑當機留願度生也。阿難當知。此十種魔者。曾
有誓言。於後末法世時。削髮披緇。入我法中。破壞
我教。雖如來無可奈何也。且自起初惡魔所附之
師。傳與弟子。代代相承。婬婬不絕。自九生以踰百
世。害亦長矣。此教盛行。令真修行之人。生為魔眷。
死作魔民。失正見而墮地獄。再無出頭日子。害亦
烈矣。降魔護正。非子而誰。是故汝今未須先取寂
滅也。縱使已得無學。亦當且留悲願。入彼末法之
中。起大慈悲。度此正心深信之眾生。令不著魔。而
得正知見焉。庶於汝所云。願今得果成寶王。還度
如是恒沙眾者。為不虗矣。況我今度汝。已出生死。
一大事已明。此恩可不報乎。然汝無別可報也。遵
依今日佛語。留願度生。流通教法。即名報佛之恩。
庶於汝所云將此身心奉塵剎。是則名為報佛恩
者。為不虗矣。汝勉乎哉。吁。欽聞斯囑。而不痛心下
淚者。木石人也。○總結獨多此一段。與前後不同
者。以此十魔。破佛律儀。更甚於四陰諸魔。故須苦
口叮囑也。
阿難。如是十種禪那現境。皆是想陰用心交互。故現
斯事。眾生頑迷。不自忖量。（此與前稍異。前之忖量。謂不忖己之所造勝劣與佛
何如也。此之不忖。謂不忖說法人之真假也逢此因緣。迷不自識。謂言登
聖。（此亦異前。謂得聖師而登聖果也）大妄語成。墮無間獄。汝等。（前專責阿
難。此等字兼囑大眾）必須將如來語。於我滅後。傳示末法。徧令
眾生開悟斯義。無令天魔得其方便。保持覆護。成無
上道。
此總結想陰十境而勉令覆護也。講與前同。○尊
者所以結集諸經者。受佛囑也。即今教法流通。孰
非尊者憫世之心。悲救之力耶。

楞嚴說通卷九

<sarticle>楞嚴說通卷之十</sarticle>
巴縣居士非眼劉道開纂述
成都沙門離指方　示鑒訂
阿難。彼善男子。修三摩地。想陰盡者。是人平常。夢想
消滅。寤寐恒一。覺明虗靜。猶如晴空。無復粗重前塵
影事。觀諸世間大地山河。如鏡鑑明。來無所粘。過無
踪迹。虗受照應。了罔（無也）陳習。惟一精真。生滅根元。從
此披露。見諸十方十二眾生。畢殫其類。雖未通其各
命由緒。見同生基。（環師謂。由緒為識陰。而生基為行陰見二陰深淺之殊。圓師謂。各命
為別相。同生為總相。定二陰細粗之別。皆宜深玩之也）猶如野馬（田間游氣春晴伏地。可見
狀如水而光如燄。渴鹿認以為水。而實非水。即陽燄也）熠熠清擾。為浮根塵（浮根
<pb n="619"/>
四塵謂肉身也）究竟樞穴。（門簨曰樞。門臼曰穴。皆動轉之要處）此則名為行陰
區宇。若此清擾。熠熠元性。性入元澄。一澄元習。如波
瀾滅化為澄水。名行陰盡。是人則能超眾生濁。觀其
所由。幽陰妄想。以為其本。
此敘行陰始終之相也。阿難。彼善男子。修三摩地。
從前十種。若俱透過。或終始不起愛求。或魔來便
能先覺。如是久久。想陰自有盡時。凡人寐中有夢。
寤中有想。夢乃寐中之想。想乃寤中之夢。皆獨頭
意識所為。想陰之體相也。若想陰盡者。是人平常
夢想皆滅。由寐無夢而寤無想。故寤寐一如。而性
覺玅明。虗靜不動。正如晴明太虗。纖雲盡淨。逈無
所有也。且粗重塵影。即是法塵。全依想陰為體。今
想陰既盡。塵無所依。故無復粗重前塵影事。而意
識轉成玅觀察智矣。於是觀諸世間大地山河。直
如鏡之照像。像來無粘。像過無跡。但虗受照應而
已。夫浮想擾心。誠宿積難除之習氣。所謂陳習也。
今虗受照應。則已了無陳習。惟一覺明精真之體。
湛然獨存。此皆想盡之相也。彼三界眾生。所以生
滅無停者。其根元皆是行陰所遷。前三陰未破。則
此根元終不可見。今前三盡除。第四自現。故生滅
根元。從此披露。由見此根本。故能盡見十二類生。
皆由此而生生滅滅也。雖未曾知十二類生各各
受命之由緒。而十二類同生之基。已見其肇。若陽
𦦨光明。閃爍不定。熠熠然幽清擾動。為浮根四塵
動轉遷謝之樞穴。此熠熠清擾。正行陰之相。故名
行陰區宇。喻之於水。想陰如大浪。行陰如細浪。識
陰如無浪流水。真覺性體。如湛然不動之水。故行
陰為分段根元。識陰為變易根元也。是則惟一精
真。亦縱而許之。豈真精真也哉。行陰未盡之相如
此。若行人將此清擾熠熠之元性。反入於元澄之
體。收細浪之行水。歸無浪之識海。而一澄元習。永
絕行陰之重習。如波化為水。更不再起。此即行陰
已盡之相。亦是轉第七識為平等性智時也。如是
之人。則能超眾生濁。葢生滅不停。業識常遷。名眾
生濁。此濁本乎行陰。故行陰盡而超之也。觀其所
由。幽隱妄想以為其本。葢行陰密移。皆是幽隱細
相。非若前三瀑流之粗。故知其本於幽隱妄想也。
行陰將盡未盡之間。而十計生矣。
阿難當知。是得正知（不遭邪慮。方得正知。破後二陰。名徧知矣）奢摩他中
（即圓定發明也）諸善男子。凝（不動也。即始終不起愛求）明（不迷也。即魔來先覺）正（雙承
不動不迷。而頭正尾正也）心。（用心如此）十類天魔。不得其便。（以上想陰盡也）方
得精研（此下行陰現也）窮生類本。於本類中。生元露者。觀彼
幽。（隱密難見曰幽擾）清（微波輕動曰清擾）圓（十二同基曰圓擾）擾動元。於圓
元中（圓元勒成行名）起計度者。是人墜入二無因論。（先世外道修心
邪解所立違理背正之惡見。今現之解適與之同故。即墮彼論中。如後車蹈前車之故轍。同墮一坑塹也）。
此下明行現十計而此先明計無因也。阿難。當知
是得（云云）其便。良以想破之後。天魔無可奈何。不
復更至。方得加功用行。精研窮究十二類生之根
本。故十二類生根元。方得披露。元即行陰也。露則
顯見矣。於是觀彼幽清之相。皆以圓擾動元。然雖
觀察動元。實未曾識得藏識種子。喻觀水者。只見
細浪之水。而未覩無浪之水。乃於圓元中。忽起異
計。是人必墜入外道二種無因論矣。
一者。是人見本無因。何以故。是人既得生機全破。（生機
發動之本。即指行陰破乃顯意非盡也）乘於眼根八百功德。見八萬劫
所有眾生業流灣環死此生彼。秪見眾生輪迴其處。
八萬劫外。冥無所觀。便作是解。此等世間十方眾生。
八萬劫來。無因自有。由此計度。亡正徧知。墮落外道。
惑菩提性。
何謂二種無因。一者是人見前際無因。何以故。是
人既得行陰披露。乘此定中眼根全分功德。徹見
過去八萬劫中。諸類眾生。逐業流浪。死此生彼。灣
環不斷。而八萬劫前。冥然無覩。妄計冥無所覩處
<pb n="620"/>
為冥諦。為自然。為渾沌。不知己之見量有限。而便
作是解。謂一切眾生。皆八萬劫前無因而有。由此
計度。邪計而非正知。不了業道無始而非徧知。所
謂依舊認賊為子。墮外道之邪覺。而迷菩提之正
覺矣。二無因論。此其一。
二者。是人見末無因。何以故。是人於生。既見其根。知
人生人。悟鳥生鳥。烏從來黑。鵠從來白。人天本竪。畜
生本橫。白非洗成。黑非染造。從八萬劫。無復改移。（此猶
是詳推過去。下方是倒定未來也）今盡此形（盡未來也）亦復如是。（決定其皆不改
移也）而我本來不見菩提。（元不見其從菩提性起）云何更有成菩
提事。當知今日一切物象。皆本（岳師云本字當是末字）無因。由
此計度。失正徧知。墮落外道。惑菩提性。
二者是人見後際無因。何以故。是人於劫內類生。
既見其根於劫外無因。則知生人生物。皆以無因
為類生元本。且如烏非黑耶。鵠非白耶。人天非竪
耶。畜生非橫耶。而白豈待於洗成。黑豈由於染造。
皆是自然而然。皆本無因。自八萬劫以來。此理未
甞改移。過去如此。則未來可知。然則自今以往。盡
未來際。此理不移。亦復如是。且我於過去。元不見
十二類生。從菩提性起也。云何後來。又有從菩提
性起之事乎。是故當知一切物象。皆末無因也。八
萬劫盡。終成斷滅。無因無果。返於冥初而已。由此
計度。亡失正徧知。全落外道。迷菩提性。二無因論。
此又其一。○二種無因。皆由未見識陰。不能別見
各命由緒。但是總相。見於多分眾生。輙起斯計。如
人總觀閙市。但見人行。不見坐立。遂計行者是人。
而坐立者非人也。若四果羅漢行開識現。便能別
見各命由緒。終不執於自然矣。○舊解無復改移。
謂人物皆長時難變。玩文意。但重無因。何故又添
不變。故知無復改移。但謂此無因自然之理。歷久
而不移也。學者詳之。
是則名為第一外道立無因論。
二種無因。皆先世外道所立。違理背正之論。奈何
行陰將開之時。而妄計墮此也哉。○由彼不達善
惡循業發現。妄計八萬劫前。自然而有。八萬劫後。
自然而無。成斷滅論。邪見中攝也。○賀云。西域外
道。自有一種無因論師。今此行人。忽墮其中。非謂
此人自立無因論也。
阿難。是三摩中諸善男子。凝明正心。魔不得便。窮生
類本。觀彼幽清常擾動元。於圓常中。起計度者。是人
墜入四徧常論。
此明第二計徧常也。阿難。是三摩中（云云）常擾動
元。雖然窮至行陰。尚猶被覆。而未見其幽隱遷流。
於未徧未常者。早計徧常。是人則墜入外道四徧
常論。○四種雖皆不離行陰起計。而前三皆兼窮
他法。且以法之廣狹。而分劫之多少。惟第四則無
所兼。而亦不言劫量。此其別也。長水曰行陰生滅。
相續不失。故名常。而所計四種。徧一切法。故名圓
溫陵曰。徧即圓也。故此標名徧常。而後結名圓常。
一者。是人窮心境性。二處無因。修習能知二萬劫中
十方眾生。所有生滅。咸皆循環。不曾散失。計以為常。
何謂四徧常論。一者是人想破行現。乘此心開。遂
以窮研內心外境。本元自何而起。則見心境二處。
皆起於無因。然所窮之法。粗略而狹。故其見量有
限。即窮心境之修習。窮至二萬劫外。冥無知見。但
能知此二萬劫中。所有眾生。生滅循環。不曾散失。
故不計劫外無因為斷滅。唯計劫內相續為徧常。
所以異乎前計。而為第一徧常論也。
二者。是人窮四大元。四性常住。修習能知四萬劫中
十方眾生。所有生滅。咸皆體恒。不曾散失。計以為常。
二者。是人想破行現。乘此心開。見萬法皆從四大
和合而成。故作意窮之。究極本元。則見四大種性。
本來常住。依此修習。遂能洞照四萬劫中眾生雖
<pb n="621"/>
有生滅。而四大之體常恒。元來不曾散失。則又計
以為常。惟所窮之法。稍為詳廣。故其照劫數倍於
前。而為第二徧常論也。
三者。是人窮盡六根末那執受心意識中本元由處。
性常恒故。修習能知八萬劫中一切眾生。循環不失。
本來常住。計以為常。
三者。是人乘心開後。窮究眼耳鼻舌身意之六識。
及末那七識。執受八識。將此八識之心。七識之意。
六識之意識。其中本元由處。悉窮盡之。不知彼尚
為行所覆。所謂本元由處。亦但行陰而止耳。限於
七。而未至於八也。乃遂妄謂真常。依此修習。能觀
八萬劫中。一切眾生。死此生彼。本性常住。良由六
八二識。皆以第七為生滅根元。故即計此生滅根
元為常住性。如見細流。謂之止水。尚未望見八識
真常流注。況菩提玅性乎。所謂無量劫來生死本。
痴人喚作本來人也。特以所窮八識法門。深廣詳
切。倍前四大。故所知劫數。亦倍前人。而為第三徧
常論也。○問。行陰未開。豈能頓窮八識。答。八識但
是此人乘心開後所用進修法門。徹固未徹。窮乃
許窮。例如聲聞窮四諦法。但盡生滅。豈能徹無作
底也。
四者。是人既盡想元。生理更無流止運轉。生滅想心。
今已永滅。理中自然。成不生滅。因心所度。計以為常。
四者。是人既盡想元。想陰更無再生之理。遂謂此
流止運轉。種種生滅。皆屬想心。今已永滅。則不生
不滅之理。自然屬行。不復研窮觀察。便計為常。比
之第一。尚為淺劣。何況二三。故不復立能知之劫
量。度其所知。必不逮於二萬劫矣。此為第四徧常
論也。○溫陵謂生理為行陰。則更無二字說不去
矣。若行陰更無。又何有下之妄計耶。
由此計常。亡正徧知。墮落外道。惑菩提性。是則名為
第二外道立圓常論。
由此計常之故。非徧圓而計徧圓。非真常而計真
常。故墮邪覺而失正覺。是則名為第二外道立圓
常論。奈何行陰將開之時。而妄計墮此也哉。○此
四皆計生滅為圓常。在邊見中攝也。○首楞嚴定。
頓窮八識。今於想陰盡處。不了行陰微細生滅。妄
認為常。豈頓窮哉。若了八識。何得異計。
又三摩中諸善男子。堅凝正心。（易一堅字。較勝於前）魔不得便。
窮生類本。觀彼幽清常擾動元。於自他中。起計度者。
是人墜入四顛倒見一分無常一分常論。
此明第三雙計常與無常也。又三摩中。諸善男子。
當想盡行現之後。於自而己身。他而眾生國土中。
起邪妄分別者。是人墜入外道四種顛倒邪見。一
分無常。一分常論。葢平等性中。本無自他。而妄計
自他。中道了義。本無偏執。而妄執兩邊。且首楞嚴
王。一切事究竟堅固。方為正覺。今乃常與無常分
計之。故成顛倒見也。
一者。是人觀玅明心。徧十方界。湛然以為究竟神我。
（外道二十五諦中。名為主諦。謂一切法皆是我所悉以此神為主也）從是則計我徧十
方凝明不動。一切眾生。於我心中。自生自死。則我心
性。名之為常。彼生滅中。真無常性。
何謂常無常論。一者。是人觀此玅明之心。周徧十
方。湛然澄徹。量同虗空。以為一切法。皆以此神為
主。謂之究竟神我。從是起計。我心徧於十方。凝明
不動。而凡一切眾生。皆自生自死於我心中者也。
心無生滅。豈非常乎。眾生生滅。豈非無常乎。無生
滅之心。即自是常也。有生死之眾生。即他是無常
也。此一顛倒見也。
二者。是人不觀其心。徧觀十方恒沙國土。見劫壞處。
名為究竟無常種性。劫不壞處。名究竟常。
此舍自觀他也。二者。是人不觀己心。但觀十方國
土。自三禪以下。三災所及處。計為無常。自四禪以
<pb n="622"/>
上。三災所不及處。計以為常。豈知所謂常者非真
常。而所謂無常者。亦非種性乎。此二顛倒見也。
三者。是人別觀我心。精細微密。（外道所計我相有三。一微細我。二廣大我。
三大小我。此微細我也。精言非雜。細言非粗。微言非著。密言非顯）猶如微塵。流轉十
方。性無移改。能令此身即生即滅。其不壞性。名我性
常。一切死生。從我流出。名無常性。
此舍他觀自也。三者。是人不觀世界。但觀我心。見
此心精細微密。其難見有如微塵。雖然流轉十方。
而本性元無改移。心為身主。能令此身有生有滅。
其無改移為不壞性者。即我性常也。其一切生死
之身從我性流出者。即無常性也。豈知所觀之心。
細如微塵者。即是幽清常擾之相。行陰未破。豈能
頓見真心哉。計常非。則計無常亦非矣。此三顛倒
見也。
四者。是人知想陰盡。見行陰流。行陰常流。計為常性。
色受想等今已滅盡。名為無常。
此觀四陰而雙計也。四者。是人知想陰已盡。見行
陰密流。即此眼前行陰常流。便計為常。三陰已滅。
便計為非常。此四顛倒見也。
由此計度一分無常一分常故。墮落外道。惑菩提性。
是則名為第三外道一分常論。
由此四種計度。雖自他不定。總是一分無常。一分
常。以此雙計。墮落外道。迷失菩提。故名第三外道
一分無常一分常論。行陰將開。而妄計墮此。可惜
也已。○此亦邊見中攝也。○賀云。此與四徧常異
者。彼計一切俱常。此計自他之中。止有一分是真
常耳。
又三摩中諸善男子。堅凝正心。魔不得便。窮生類本。
觀彼幽清常擾動元。於分位中（分位有四。謂三際分位。見聞分位。彼我分
位。生滅分位）生計度者。是人墜入四有邊論。
此明第四計無邊有邊也。又三摩中。諸善男子。當
想盡行現之時。於四分位中。起妄計者。是人則墜
入外道四種有邊無邊論。○經文不言無邊者。或
是省文。或可兼攝也。○賀云。前二種計真常。此種
計廣大也。
一者。是人心計生元（行陰也）流用不息。計過未者。名為
有邊。計相續心。名為無邊。
何謂四有邊論。一者。是人觀行陰現在遷流。無有
間斷。遂計過去者已滅。未來者未見。名為有邊。惟
現在心。相續不絕。名為無邊。此在無邊際中。妄立
邊際。所謂刻畫虗空也。豈知菩提之道。無去來今
者哉。
二者。是人觀八萬劫。則見眾生。八萬劫前。寂無聞見。
無聞見處。名為無邊。有眾生處。名為有邊。
此與前計相反。所謂回互倒計是也。前計過未為
有邊。似計無聞見處也。計現在為無邊。似計有聞
見處也。今却計劫內有聞見處為有邊。以其限於
八萬之數也。計劫外無聞見處為無邊。以其無窮
極。而不可測知也。○吳興曰。後八萬劫。亦合如前。
今恐存略。
三者。是人計我徧知得無邊性。彼一切人。現我知中。
我曾不知彼之知性。名彼不得無邊之心但有邊性。
三者。是人計自己神我。色來見色。聲來聽聲。無不
徧知。自謂唯我一人。得無邊性。而彼一切眾生。皆
現我徧知之中。然我但見其人。曾不知彼之別有
知性。是則彼人元不得無邊之心。但有邊性而已。
豈知汝自不見。非彼人性有邊也。且汝非人。安知
人之有邊哉。○前後以物體有無名邊。此以際畔
有無名邊。
四者。是人窮行陰空。心路籌度。一切眾生。一身之中。
計其咸皆半生半滅。明其世界一切所有。一半有邊。
一半無邊。
四者。是人窮究行陰。不了區宇未空。而遂謂真空
<pb n="623"/>
寂滅之性。從有心路處。妄自籌度。謂眾生身中。自
想陰以前。半屬於生。自行陰以後。半屬於滅。推而
至於世界一切所有。皆是半生半滅。生為有邊。滅
為無邊。則是一半有邊。一半無邊也。意取行陰空
寂。為無邊際之勝性矣。
由此計度有邊無邊。墮落外道。惑菩提性。是則名為
第四外道立有邊論。
由此四種計度。或無邊。或有邊。總落外道。迷菩提
性。以菩提性中。無分位。無邊際故也。是則名為第
四外道立有邊論。行陰將開。而妄計墮此。可惜也
已。○此在邪見中攝也。
又三摩中諸善男子。堅凝正心。魔不得便。窮生類本。
觀彼幽清常擾動元。於知見中。生計度者。是人墜入
四種顛倒不死（婆沙論。外道計天常住。名為不死。不亂答者得生彼天。故有問時。答言秘
密言辭不應皆說。或不定答也）矯亂（執拗而不順理為矯。心無主正為亂。今詳第一第四言皆兩可。
亂意為多。而終非順理。亦兼於矯。第二第三言惟一偏。矯意為多。而終非主正。同歸於亂也）徧計
虗論（四種屬於徧計執。故曰徧計。虗謂虗妄。非實也。執繩為蛇。妄之至也）。
此明第五矯亂虗論也。又三摩中。諸善男子。當想
消行現之時。據彼定中所知所見。而生倒計者。是
人墜入四種顛倒不死矯亂徧計虗論。葢前計常
與無常。邊與無邊。尚未至混殽。此則亦常亦無常。
亦邊亦無邊。一向矯亂。此顛倒之尤者也。
一者。是人觀變化元。是遷流處。名之為變。見相續處。
名之為恒。見所見處。名之為生。不見見處。名之為滅。
相續之因性不斷處。名之為增。正相續中中所離處。
（凡言相續。必是前後相續。中間亦必有缺乏之處。如出入二息缺於中交。缺少即減也）名之為
減。各各生處名之為有。互互亡處（即各各滅也）名之為無。
以理都觀。用心別見。（都觀者。以觀行陰也。別見者。別生八義也）有求法人。
來問其義。答言我今亦生亦滅。亦有亦無。亦增亦減。
（答中略舉六義。皆兩楹而答也）於一切時。皆亂其語。令彼前人（即問義之
人）遺失章句。
何謂四種矯亂。一者。是人觀變化之元。就上遷流
有邊處。名之為變。中間相續無邊處。名之為恒。非
隨緣不變之旨也。以八萬劫內所見處。名之為生。
八萬劫外不見處。名之為滅。非果生因滅之旨也。
相續不斷處。名之為增。中間所離處。名之為減。非
不增不減之旨也。各各生處。名之為有。各各滅處。
名之為無。非有無俱遣之旨也。以理總觀行陰。而
用心分別八義。若有求法人來。問義於我。即以兩
楹之說而混答之。生滅不定。有無不定。增減不定。
時時錯亂其語。令彼問義之人。遺失章句。或因其
矯亂而自難憶持。故隨聞隨失。或因其是非不決。
而翻疑平日舊習經論。喪其所守。皆遺失也。此一
種。亂多於矯也。
二者。是人諦觀其心。互互無處。因無得證。有人來問。
惟答一字。但言其無。除無之餘。無所言說。
二者。是人在無處觀心。即從無處有箇入路。便執
一切法皆無。逢人來問。唯一字無以答之。而無之
外。別無所說。此一種矯多於亂也。○要識得趙州
無字。所以不同於此者。在何處。便識得邪正之分
矣。
三者。是人諦觀其心。各各有處。因有得證。有人來問。
惟答一字。但言其是。（玩經文與上節一例如何是字不同。若強解是字。畢竟不通。固
知當是有字之誤矣）除是之餘。無所言說。
三者。是人在有處觀心。即從有處得箇入路。便執
一切法皆有。逢人來問。惟一字有以答之。而有之
外。別無所說。此一種亦矯多於亂也。○要知若是
真實得底人。道有道無。總有出身活路。
四者。是人有無俱見。其境枝故。其心亦亂。有人來問。
答言亦有即是亦無。亦無之中不（即字之誤）是亦有。一切
矯亂。無容窮詰。
四者。是人既見其各各有。又見其互互無。所見之
境枝岐。能見之心惑亂。故逢問即答云。亦有即是
<pb n="624"/>
亦無。如冰即是水也。亦無即是亦有。如水即是冰
也。知見紛錯。杳冥恍忽。中無定衡。故總歸矯亂。而
不可容其窮詰矣。此一種。又亂多於矯也。
由此計度矯亂虗無。墮落外道。惑菩提性。是則名為
第五外道四顛倒性不死矯亂徧計虗論。
行陰將開者。慎毋妄見而墮此也。○此四種。邪見
中攝也。
又三摩中諸善男子。堅凝正心。魔不得便。窮生類本。
觀彼幽清常擾動元。於無盡流（即行陰也）生計度者。是人
墜入死後有相發心顛倒。
此明第六計後際有相也。又三摩中。諸善男子。當
想盡行現之時。於無盡流之行陰。妄生計度。見行
陰有相。併前已滅三陰。皆成有相。是人則墜入外
道死後有相。發心顛倒。若真悟無生。了知初生本
即有滅。則生前尚空洞而無相。何況死後。豈可妄
計有相耶。
或自固身。云色是我。或見我圓含徧國土。云我有色。
或彼前緣（目前之色也）隨我迴復。（運用也）云色屬我。或復我
依行中相續。云我在色。皆計度言死後有相。如是循
環。有十六相。
何謂死後有相。行人或自堅持護養其身。云色乃
是我。或見我性圓。能徧含國土。我大色小。而云我
有色。或見彼目前之色。隨我運用。云色乃屬我。或
復我依行中相續。行中即是色中。色大我小。而云
我在色。以現在之生有。推未來之死有。妄生計度
死後有相。色陰既爾。三陰亦然。以四推之。則循環
有十六相。此即六十二見中之四見也。
從此或計畢竟煩惱。畢竟菩提。兩性並驅。各不根觸。
（觸猶礙也）。
又從此轉計。畢竟煩惱。一切染法。畢竟菩提。一切
淨法。既四陰是常。則知煩惱菩提。二性並行。各不
相礙。故凡則決定凡。聖則決定聖。決無轉凡成聖。
轉煩惱成菩提之事。總為執定有相。故認確死常
如此。亦迷於不變隨緣之旨矣。
由此計度死後有故。墮落外道。惑菩提性。是則名為
第六外道立五陰中（通結五陰。止在前四。雖在前四。義惟行陰耳）死後有
相心顛倒論。
行陰將開者。慎毋妄計而墮此也。○此亦邊見中
攝也。
又三摩中諸善男子。堅凝正心。魔不得便。窮生類本。
觀彼幽清常擾動元。於先除滅色受想中。生計度者。
是人墜入死後無相發心顛倒。
此明第七計後際無相也。又三摩中。諸善男子。當
想消行現之時。於前所除滅三陰中生計度者。是
人則墜入外道死後無相。發心顛倒。○此與上計
敵體相翻。故變有成無。葢上覩未滅之行陰。見其
無盡。而因計前三併萬法。皆當無盡。此睹已滅之
前三。見其無相。而因計行陰并萬法。皆當無相也。
見其色滅。形無所因。觀其想滅。心無所繫。知其受滅。
無復連綴。陰性消散。（謂色受想滅也）縱有生理（指行陰也）而無受
想。與草木同。（謂無受想則行亦滅也）此質（通指四陰）現前。猶不可得。
死後云何更有諸相。因之勘校。死後相無。如是循環。
有八無相。
何謂死後無相。色為形。想為心。而受則雙以連持
色心。是人見其色滅。則形無所因矣。觀其想滅。則
心無所繫矣。知其受滅。則無復連綴矣。三陰消滅
如此。縱有行陰微細生理。而既無色受想。則亦與
草木同其無知。而俱歸斷滅矣。此以斷而推斷也。
且此四陰之質。現在生前者。尚無相之可得。云何
死後更有諸相耶。此因生而推死也。因之推勘比
校。死後相無。如是循環。有八無相。每陰各計現未
二無。四陰故成八無相矣。○問。此與前解中初生
有滅等意。何以別乎。答。彼約即有而空。木自無生。
<pb n="625"/>
前後一際。是佛正教。此約昔有今無。今滅後無。全
是生滅顛倒邪計。何殊天壤哉。
從此或計涅槃因果。一切皆空。徒有名字。究竟斷滅。
又從此轉計涅槃因果。皆依現陰而修。後陰而證。
陰既叵測。修證何有。故涅槃因果皆空。且因果攝
世間法。涅槃攝出世間法。涅槃因果空。則一切諸
法皆空。徒有名字。而究歸斷滅。上因三陰而推行
陰同滅。此因四陰而轉計諸法皆同滅也。
由此計度死後無故。墮落外道。惑菩提性。是則名為
第七外道立五陰中死後無相心顛倒論。
行陰將開者。慎毋妄計而墮此也。○此亦邊見中
攝也。通前計有觀之。豈知菩提性中。不立一塵。不
捨一法。真空玅有。玅有真空。非不斷滅。亦非斷滅
也哉。
又三摩中諸善男子。堅凝正心。魔不得便。窮生類本。
觀彼幽清常擾動元。於行存中。兼受想滅。雙計有無。
自體相破。是人墜入死後俱非起顛倒論。
此第八雙計有無俱非也。又三摩中。諸善男子。當
想盡行現之時。於行存中。見行陰未滅。區宇宛在。
兼受想滅。見前三已滅。體相全空。於是雙計有無。
於存計有。於滅計無。自體相破。以行陰之有。破前
三之無。以前三之無。破行陰之有。破無。則成非無。
破有。則成非有。是人墜入外道死後俱非。起顛倒
論。
受色想中。見有非有。行遷流內。觀無不無。
曷言乎自體相破也。是人於色受想中。正在滅境
時。見行陰雖有。亦同於滅而非有。如暗使中。看皎
潔之物。亦同暗而非皎潔矣。於行遷流內。正在擾
動處。觀前三雖無。亦同於動而非無。如動水中。看
靜定之影。亦同動而非靜定矣。互破以成雙非。正
自體相破也。
如是循環。窮盡陰界。八俱非相。隨得一緣。皆言死後
有相無相。
如是循環。歷四陰而徧計之。每於一陰。計此二非。
合四陰而成八俱非相。於是隨得一緣。皆成雙非。
非無。故言死後有相。非有。故言死後無相。此但窮
盡四陰而已。
又計諸行性遷訛故。心發通悟。有無俱非。虗實失措
（遷流也訛變也）。
又從正計八非而轉計之。謂萬法無不皆然。其性
遷訛。例皆死後有無。交相破奪也。於是心發通悟。
而增廣邪見邪解。其究歸於有無俱非。虗實失措。
何甞有一定哉。
由此計度死後皆非。後際昏瞢。無可道故。墮落外道。
惑菩提性。是則名為第八外道立五陰中死後俱非
心顛倒論。
由此計度。以生存例死後。而謂死後俱非。盡未來
際。杳冥恍忽。道有不得。道無不得。而皆不可道。職
此之故。墮邪覺而迷正性。是則名為第八外道。立
五陰中死後俱非。心顛倒論也。良以未得真知灼
見。揣摩彷彿。而創為此論。若真得見諦者。不妨道
有道無。皆成玅論矣。○此亦在邪見中攝也。
又三摩中諸善男子。堅凝正心。魔不得便。窮生類本。
觀彼幽清常擾動元。於後後無。生計度者。是人墜入
七斷滅論。
此明第九計七際斷滅也。又三摩中。諸善男子。當
想盡行現之時。見行陰念念滅處。名後後無。於此
妄計。設生人天七處。後皆斷滅。是人則墜入外道
七斷滅論。○此之斷滅。雖似第七無相。而起計不
同。彼計現在無。故死後亦無。此單計死後斷滅為
無耳。
或計身滅。（欲界人天）或欲盡滅。（初禪）或苦盡滅。（二禪）或極樂滅。
（三禪）或樂捨滅。（四禪及四空）如是循環。窮盡七際。現前消滅。
<pb n="626"/>
滅已無復。
何謂七斷滅論。是人計此陰性。如無源之水。有流
近而竭者。有流遠而竭者。至近如人間即滅。至遠
如有頂方滅。故自身滅。以至極捨滅。如是循環。窮
盡四洲。六欲。初禪。二禪。三禪。四禪。四空之七處。現
前終歸消滅。滅後必不復生。則止有現陰。而中陰
與後陰全無矣。○此方儒宗末流。惡聞輪轉之說。
亦是計此。然但計人間即滅。仍不許有六處也。
由此計度死後斷滅。墮落外道。惑菩提性。是則名為
第九外道立五陰中死後斷滅心顛倒論。
豈知菩提真性。亘古亘今。常住不斷也哉。○此亦
邊見中攝也。
又三摩中諸善男子。堅凝正心。魔不得便。窮生類本。
觀彼幽清常擾動元。於後後有。生計度者。是人墜入
五涅槃論。
此明第十計五涅槃也。又三摩中。諸善男子。當想
盡行現之時。於行陰念念生處名後後有。而起計
度者。葢觀見行陰念念相續。新新成有。故計其當
有實果。必不滅無。是人則墜入外道五涅槃論。五
涅槃者。不待斷。即於現所生處。計此是果。其數
有五也。○此計與第六有相。大不相同。彼計死後
有相。此計現所生處。即常住極果。舊言從彼流出。
甚無謂也。
或（或者不定之詞。顯非一人徧計五處。各隨所見。各計一處而已以欲界（如仙家計玉皇橫統
三十三天為玄都。上清之境。無生無死。不知此即六欲之帝釋也）為正轉依。（轉生死依涅槃
故曰正轉依）觀見圓明。生愛慕故。或以初禪。性無憂故。（初禪
苦惱不逼。今曰無憂。誤錯下苦字耳。按二句中間皆當有為正轉依四字。而經家省文也）或以二
禪。心無苦故。（二禪憂懸不偪。今曰無苦。亦錯上憂字也）或以三禪。極悅隨
故。或以四禪。苦樂二亡。不受輪迴生滅性故。迷有漏
天。作無為解。五處安隱。為勝淨依。如是循環。五處究
竟。
何謂五涅槃論。或以六欲天上為真涅槃境。謂可
轉生死而依之。以彼初得天眼。普觀天光。圓滿明
麗。超過日月。心生愛慕。故計此處是現涅槃也。或
以初禪為正轉依。以初禪苦惱不能偪故。或以二
禪為正轉依。以二禪憂懸不能偪故。或以三禪為
正轉依。以三禪歡喜畢具故。或以四禪為正轉依。
以四禪苦樂雙捨。三災不壞。不受輪迴生滅故。凡
此皆有漏天也。迷有漏為無為。妄計為離繫自在
之果。此誤濫涅槃之真我也。以稍離下界之不安。
遂計五處為安隱。此誤濫涅槃之真樂也。以稍離
下界之濁穢。遂計五處為勝淨依。此誤濫涅槃之
真淨也。如是循環妄計。惟此五處。為究竟極果。此
誤濫涅槃之真常也。於無常苦空無我不淨中。而
妄計常樂我淨。其顛倒為何如哉。
由此計度五現涅槃。（以現在受樂不待來生故）墮落外道。惑菩提
性。是則名為第十外道立五陰中五現涅槃心顛倒
論。
豈知菩提涅槃。尚在遙遠也哉。○此亦邪見中攝
也。通論十種。不出斷常空有四字而已。前五屬斷
常。後五屬空有。第一斷見。第二常見。第三雙亦。第
四第五推廣雙亦。第六執有。第七執空。第八雙非。
第九推廣畢竟斷空。第十推廣畢竟滯有。若更以
空有攝入斷常。仍惟斷常二見而已。
阿難。如是十種禪那狂解。（前云。禪那現境。乃天魔候得其便。此云禪那狂解。乃
心魔自起深孽。凡見道不真。多岐妄計。皆即狂解。是謂心魔。最宜深防也）皆是行陰用心
交互。故現斯悟。（即邪解也）眾生頑迷。不自忖量。逢此現前。
以迷為解。自言登聖。大妄語成。墮無間獄。汝等必須
將如來語。於我滅後。傳示末流。徧令眾生覺了斯義。
無令心魔自起深孽。保持覆護。消息邪見。教其身心
開覺真義。於無上道。不遭枝岐。（木旁出曰枝。路旁出曰岐）勿令心
祈得少為足。作大覺王清淨標指。
此結勸覆護也。阿難。來是十種禪那狂解。皆是行
<pb n="627"/>
陰與用心交攻互戰。故現斯邪悟。眾生頑焉而正
悟難發。迷焉而邪解易生。又不揣己之修證。至何
地位。逢此心魔現前。以迷為解。輙敢自專。判決立
論。且僭稱聖位。成大妄語。墮極重獄。汝等必須將
如來今日之語。傳示於我滅之後。徧令末法眾生。
覺了斯義。而迷解分明。無令自心之魔。自作其孽。
於以保持覆護正法。而消除滅息邪見焉。凡若此
者。乃教其身心開覺真實了義。逈然不屬於斷常
空有。然後於無上道。直修直證。不遭枝岐。葢遭枝
岐。即墮外道矣。又勿令心之所求。得少為足。而以
偃鼠鷦鷯之見自限。葢求少足。即落二乘矣。此二
者。皆極果中途之險阻。心目洞開。不為所惑。乃堪
為眾生作成佛之標指也。教示之責。汝其勉哉。○
要知心正事正。心邪事邪。若未達一心。觸途皆偽。
正行亦成邪行。佛門變作魔門。若了一心。則無往
不利。邪行亦成玅行。邪宗即是正宗。即如五熱炙
身外道一法。若了之。則勝熱為無分別智𦦨之門。
若昧之。則尼乾作大邪見嚴熾之解。是以法無邪
正。道在變通也。○賀云。十種狂解。皆是誤認行陰
為玅真如性。故有此異見耳。第一無因論。誤認精
覺玅明。非因非緣也。第二第三徧常及一分常論。
誤認湛然常住也。第四邊無邊論。誤認清淨本然
周徧法界也。後六種。誤認如來藏。遂生空有二見。
如第七死後無。及第九斷滅。俱誤認空如來藏也。
第六死後有。及第十現涅槃。俱誤認不空如來藏
也。第五矯亂。及第八死後俱非論。乃誤認如來藏
離一切相。即一切法也。先德云。佛法中誤了多少
人。豈不然與。
阿難。彼善男子。修三摩地。行陰盡者。諸世間性。幽清
擾動。同分生機（即同生基也。基表生之根。機明動之始。其意一也）倐然隳裂。
沉細綱紐。（亦指行陰言。幽隱深微。故曰沉細。生滅總要。故曰綱紐）補特伽羅。（此云
數取趣。即中有身也）酬業深脉。感應（即因果也）懸絕。於涅槃天。將大
明悟。如雞後鳴（涅槃性天為五陰所覆。昏如長夜。每一陰現。如雞一鳴。故色陰現如雞初
鳴。受陰現如雞二鳴。至識陰現。則如雞後鳴矣）顧瞻東方。已有精色。六根虗
靜。無復馳逸。（按圓通此當聞所聞盡已得六消之時內外湛明。入無所
入。深達十方十二種類。受命元由。（所謂各命由緒。即識陰也。顯異前之
總相。故曰深達）觀由執元。諸類不召。於十方界。已獲其同。（界指
情界。同有二解。一同者一也。言其消六和合。復一精明也。一同者空也。言其根塵既盡惟一空性也。此即已得
六消猶亡未一。小乘涅槃正齊於此精色不沉。發現幽秘。（精色不沉者。如曉天可辨
色也。發現幽秘者。如具見暗中之物也。此是行除識現。如脫盡外衣方見最內貼體汗衫也）此則
名為識陰區宇。若於羣召（即指類生。十二皆能牽引受生。故曰羣召）已獲
同中。消磨六門。合開成就。見聞通隣。互用清淨。十方
世界。及與身心。如吠琉璃（寶石青色甚堅。一切寶刀皆不能壞。惟鬼神有神通
力者。能攻之為器也）內外明徹。名識陰盡。（行盡者。在七信位。齊小羅漢。識盡。乃十信
滿心住位初心。方以證入圓通。是知凡言羅漢獲圓通者。皆指初住。以圓住齊於別地。是大乘羅漢也）是
人則能超越命濁。觀其所由。罔象虗無顛倒妄想。以
為其本。
此總敘識陰始終之相也。阿難。彼善男子。修三摩
地者。由前堅凝正心。十計不墮。功夫徹至。行陰自
有盡時。行盡。則凡諸世間異生之性。所謂幽清動
擾。而為同生基者。忽然隳裂其沉細綱紐。舉結縛
之深根。一旦解散。如冰裂為水。綱紐既裂。則三界
諸趣。受生償業之深脉。此感而彼應者。皆懸遠隔
絕矣。由分段生死既絕。而涅槃性天。將大明悟。如
雞亂叫。而天將曉。起視東方。曙色已微露也。前者
行陰未盡。六根尚爾馳逸。今行陰既盡。無復遷流。
則六根始得虗靜。不復馳逸。於是內根外塵。化為
一味湛明之境。而內不見有能入之根。外不見有
所入之塵矣。根塵既消。業識始露。深達十二類生。
各各受命元由。非復前之未通各命由緒也。既觀
其由。復能執守受生元本。故十二類中。不能牽召
其受生。至此則斷異生性障。證徧行真如。於十方
情界。已獲其同矣。然此纔是初見佛境界。如見東
<pb n="628"/>
方曉色方萌。已能發現幽秘中物。但所見佛境。如
黎明時觀物。非若大明當空。無不洞徹。以有一層
識陰區局而宇覆之。故名識陰區宇。此識陰未盡
之相也。若於羣類既不能召。十方又獲其同之中。
更用金剛智力。消磨六門。使其分者合。壅者開。皆
得成就。則見聞等六根。如隣之相通。可以互用。眼
家能作耳家佛事。餘四六然。逈脫根塵。清淨無礙。
而世界身心。內外明徹。如吠琉璃。成一圓融清淨
寶覺。非復發現幽秘之比。是識陰已盡之相也。夫
受命之濁。本乎識陰。識陰已盡。則連持色心不斷
者。亦已斷盡。故是人得超命濁。至此。方見受命之
元。皆是罔象虗無。恍忽不真。總名顛倒妄想者。以
為此識陰之本也。識陰既本於罔象虗無。其可誤
認之而起下十種之執哉。○通議云。身心世界。皆
識體所變。今觀歸識性。故云已獲其同。○蓮師云。
開合成就。古解根合而不分。界開而不隔。義猶未
盡。愚謂合者。根門雖行布成六。而六處未甞不一。
返流歸源。喻如鉼鐶釵釧。元是一金也。開者。六根
雖圓融成一。而一處未嘗不六。從體起用。門門相
通。喻如一金而各成鉼鐶釵釧也。開合自在。名為
成就。然下節方在識中。何亦曰根隔合開乎。葢止
曰合開。不曰成就。猶乍合乍分。乍開乍隔。不得互
用。故第六節。亦但互用中得隨順而已。
阿難當知。是善男子。窮諸行空。於識還元。已滅生滅。
而於寂滅。精妙未圓。（既空行陰。是已滅生滅也。尚依識元。是寂滅未圓也。識陰即首
卷所謂見精明元也。葢阿賴耶識已切近玅真如性。但尚有二種同別妄見。故曰未圓耳。
此第一因所因執也。行陰即是前楹。識陰即是後
楹。而十執起處。正當此二之中。故十執皆以此科
冠之也。阿難。當知是修定善男子。既已研窮照見
行蘊是空。行空而識現。則前之行相。泯然沒入於
識海之中。葢元從識海騰躍而生者。自然反本還
元。是則已滅清擾之生滅。超出分段生死。而變異
生死尚在。於末後之寂滅。不帶纖毫生滅之精。惟
餘一味寂常之玅者。猶未圓滿。此正識陰未破。尚
為所覆之象也。
能令己身根隔合開。亦與十方諸類通覺。覺知通脗。
能入圓元。
大凡起執。必睹大定中殊勝之相以發端。今行空
識現者。能令己身之六根。隔者合之。合者開之。則
六根近於互用矣。又與十方諸類之有通覺者。其
覺知通同脗合。如千燈共室。光通無二。則內外幾
於明徹矣。用能入於圓焉。而諸類徧含。入於元焉。
而萬化託始。葢四陰蕩盡。歸宿於斯。如諸浪已停。
消落於海。斯非殊勝之相乎。然未離乎識陰區宇
也。
若於所歸。立真常因。生勝解者。是人則墮因所因執。
娑毗迦羅（此云黃頭外道）所歸冥諦（冥諦者。從冥生覺。從覺生我知。從我知生五唯
量。從五唯量。生五大。從五大生十一根。中間二十三法皆以神我為主。謂諸法從冥諦生。而神我即受用此諸
法者也）成其伴侶。迷佛菩提。亡失知見（因所因者。妄立一因以為所因
之地也。葢真因非所。有所皆妄耳）。
夫入於圓元。固得其所歸乎。然而終非真常也。良
以識乃無明幻影。罔象虗無。畢竟非實。如人夢見
依歸得托之地。妄生慶幸。豈有真實哉。行人當此。
更用金剛智力。消磨前去可也。若便於所歸之中。
立真常因。生勝玅解。而不求更進。是人則墮因所
因執。因者。依也。本非可依。而妄計能依之心。所依
之境也。既墮此執。則黃頭外道。立冥諦而歸冥諦
者。為其同類之伴侶。而迷佛菩提。不知正果。亡失
知見。不知正因矣。
是名第一立所得心。成所歸果。違遠圓通。背涅槃城。
生外道種。
夫如是。是名第一立有所得心。成有所歸果。向焉
根隔合開。圓通將近。今則圓者偏。而通者隔。反違
<pb n="629"/>
遠矣。向焉於涅槃天。將大明悟。今則背涅槃城而
不見矣。向焉覺心欲發。將為佛子。今則反生外道
種。而斷佛種性矣。豈知圓滿菩提。究竟歸無所得
也哉。○賀云。此誤認獲本玅心。常住不滅也。
阿難。又善男子。窮諸行空。已滅生滅。而於寂滅。精玅
未圓。若於所歸（上科已將識陰作所歸果。故今所歸二字。仍躡前識陰也覽為自
體。盡虗空界十二類內。所有眾生。皆我身中。一類流
出。生勝解者。是人則墮能非能執。摩醯首羅（色頂魔王）現
無邊身。成其伴侶。迷佛菩提。亡失知見。是名第二立
能為心。成能事果。違遠圓通。背涅槃城。生大慢天我
徧圓種（西域第十五外道。說三界中所有一切情無情物。皆是摩醯首羅天生。摩醯首羅者。虗空是頭
大地是身。水是溺。山是糞。一切眾生是腹中蟲。風是氣。火是煖。與此方所言盤古生天地者略同也）。
此第二計能非能執也。阿難。又善男子。於行空識
現之時。若於所歸之識陰。前但計為歸托之性者。
今復覽為自體。而謂一切眾生。皆從我體流出。遂
生勝玅之解。執我能生彼。彼不能自生。是人則墮
能非能執。正與摩醯首羅能現無邊眾生身遂謂
一切眾生皆我生出者。同一種類。故首羅為其伴
侶。由此迷佛菩提。亡失知見。如窺見海內生漚。而
不知己身尚未離漚也。是名第二立我能作為心。
成我能辦事果。違圓通。背涅槃。生摩醯大慢之天。
輕慢一切皆自我生。而成我徧我圓之種矣。豈知
圓滿菩提。自然造化生心也哉。○上計所。此計能。
賀云。此誤認十方唯識及識性流出無量如來等
也。
又善男子。窮諸行空。已滅生滅。而於寂滅。精玅未圓。
若於所歸。有所歸依。自疑身心從彼流出。十方虗空。
咸其生起。即於都起所宣流地。作真常身無生滅解。
在生滅中。早計常住。既惑不生。亦迷生滅。安住沉迷。
生勝解者。是人則墮常非常執。計自在天。成其伴侶。
迷佛菩提。亡失知見。是名第三立因依心。成妄計果。
違遠圓通。背涅槃城。生倒圓種。
此第三計常非常執也。又善男子。當行空識現之
時。若於所歸識陰。既喜有所歸依。遂自疑我之身
心。乃從彼中流出。即十方世界。亦從彼中生起。計
此生起流出之處。即是真無生之體。此則在生滅
中。早計常住。既惑真不生性。又迷現生滅法。住沉
迷而生勝解。以非常為常。是人則墮常非常執。既
計彼能生我。即與計自在天能生一切者同。故計
自在天為其伴侶。良以自在亦非常之天。外道不
知。遂執此為生天生地之本。（如此方太極生兩儀是也）由此迷
佛菩提。亡失知見。是名第三立因依心。成妄計果。
謂依識元妄計常住也。違圓通。背涅槃。而生倒圓
種。謂前計我圓生物。此計彼圓生我。故曰顛倒也。
豈知圓滿菩提。方許說萬法唯識也哉。○此與上
執。皆從識起。而所計不同。上謂識即是我。能生萬
物。此謂我從識出。彼是真常。是其差別也。○問。萬
法唯識。是如來說。云何此中皆墮外種。答。內教萬
法唯識。從緣變起。悉如夢幻。不是實生。故不立知
見。不生法執。今曰立所得心。立能為心。立因依心。
皆是知見立知。又唯識正明無識外之法。此計識
能生他法。宛是顛倒。安得混同也。○賀云。此誤認
色身外洎山河虗空大地咸是玅明真心中物也。
與第一種相似。但彼以識元為所歸。此復以所歸
為能生耳。
又善男子。窮諸行空。已滅生滅。而於寂滅。精玅未圓。
若於所知（即所歸之知。亦識陰也）知徧圓故。因知立解。十方草
木。皆稱有情。與人無異。草木為人。人死還成十方草
樹。無擇徧知。生勝解者。是人則墮知無知執。（計無情有知。而
實本無知。故曰知無知執也）婆叱霰尼（二外道）執一切覺。（覺即知也）成其
伴侶。迷佛菩提。亡失知見。是名第四計圓知心。成虗
謬果。違遠圓通。背涅槃城。生倒知種。
此第四計知無知也。又善男子。當行空識現之時。
<pb n="630"/>
若於所觀識陰。見其知性無處不徧。無境不圓。故
因此徧圓之知。而妄立見解。謂一切法。由知變起。
知無異。法亦無異。則草木之無情。亦可稱為有情。
人之有情。亦何異於無情。草木可以為人。人死還
成草木。不擇有情無情。而徧皆有知。於此生勝解
者。是人則墮入知無知執。婆吒霰尼執一切有知
者。成其伴侶。迷菩提而失知見。是名第四外道。計
圓知以為因心。則果終虗謬無成。徒遠圓通。背涅
槃。而生此倒知之種類矣。以無知為知。故名倒知
也。豈知圓滿菩提。則十方世界。應念化成無上知
覺也哉。○問。觀國師有情與無情共一體之說。忠
國師有無情作佛之談。與此有何差別。答。內教謂
由迷真如而成業識。從業識而起相見二分。遂分
有情無情。各自安立。既悟之後。則轉業識而成真
如。故有情無情。同一圓融清淨寶覺。通為一佛國
土。謂之法性身。法性土。全身是土。全土是身。豈復
有草樹為人。人為草樹。種種差別。是知內教所說
無情說法。是說破識之後。渾成一心時也。此則業
識尚在。相見猶存。未能融為一體。是妄計也。問。前
文草木金石。皆能作妖為孽。豈非有情乎。答。此是
依草附木之精靈有知。非草木元有知也。曰。若老
楓化為羽人。朽麥化為蝴蝶。此自無情而之有情。
賢女化為貞石。山蚯化為百合。此自有情而之無
情。則又何謂。答。此偶有所感而化也。非老楓朽麥
元有情。亦非賢女山蚯元無情也。今之未破識陰。
而妄言天地同根。萬物一體者。皆婆吒霰尼之儔
也。昔晦堂老人。與夏倚公立論道。至會萬法為自
己。及情與無情共一體。時有一犬臥香案下。以壓
尺擊犬。又擊香案。曰。犬有情便去。香案無情自住。
情與無情。何得便成一體去。夏不能答。堂云。纔入
思惟。便成剩法。何曾會萬法為自己也耶。○賀云。
此誤認浮塵及器世間諸變化相。應念化成無上
知覺也。
又善男子。窮諸行空。已滅生滅。而於寂滅。精玅未圓。
若於圓融。根互用中。（中之一字。足見互用之妙含之未發也）已得隨順。
便於圓化。一切發生。求火光明。樂水清淨。愛風周流。
觀塵（塵即地大）成就（能成器界。及凡有形塊者。皆塵所為耳）各各崇事。以此
羣塵（即四大也）發於本因。（發者出生也。作者辦造也。本因根元也。邪計四大為出生一切
辦造一切之根元也）立常住解。是人則墮生無生執。（妄計能生萬法。而實
不能生也）諸迦葉波（別姓也）并婆羅門（總姓也）勤心役身。事火
崇水。求出生死。成其伴侶。迷佛菩提。亡失知見。是名
第五計著崇事。迷心從物。立妄求因。求妄冀果。違遠
圓通。背涅槃城。生顛化種（顛倒化理）。
此第五計生無生也。又善男子。當行空識現之時。
彼識陰盡者。消磨六門。諸根互用。今雖未得互用。
而於圓融根互用中。已得隨心順意。於十八禪變。
如身上出水。身下出火之類。凡阿羅漢皆有神通
變化是也。然亦纔得隨順而已。互用之玅。尚含而
未發也。行人便於隨順中。圓化種種起著。妄謂一
切變化。皆從四大發生。於是背自己之性火光明。
而求火光明。背自己之性水清淨。而樂水清淨。背
自己之性風周流。而愛風周流。背自己之性地無
法不生。而獨觀地大。為能成就萬物。於是事水事
火。事風事地。各各崇事。以此四大為發生造作之
本根。遂立此四大為司物之真宰。而常住不壞。妄
計能生萬物。而實不能生。是人則墮生無生執。諸
迦葉波。并婆羅門。勤苦身心。以事水火。而求出生
死者。來為伴侶。迷惑正果。亡失正因。是名第五計
著邪惑。崇事邪業。迷靈覺之心。從四大之物。非因
計因。而立妄求因。無果望果。而求妄冀果。圓通日
遠。涅槃明背。而生顛倒化理之種類也。豈知心為
化元。識是化種。四大為所生所化。而實非能生能
化者哉。○賀云。此誤認七大皆如來藏玅真如性
<pb n="631"/>
也。
又善男子。窮諸行空。已滅生滅。而於寂滅。精玅未圓。
若於圓明（即識陰也）計明中虗。非（毀也）滅羣化。以永滅依。為
所歸依。生勝解者。是人則墮歸無歸執。無想天中（略舉
非非想以該四空。非取四禪無想也）諸舜若多（空神）成其伴侶。迷佛菩提。
亡失知見。是名第六圓虗無心。成空亡果。違遠圓通。
背涅槃城。生斷滅種。
此第六計歸無歸也。又善男子。當行空識現之時。
若於識陰圓明。遂計明中罔象虗無之體。為畢竟
空性。於是毀滅羣化。便欲身滅土。纖塵不立。謂
永滅可依。以此永滅依。為所歸休之地。生勝玅解
者。是人則墮歸無歸執。良以永滅空。亦是幻境。非
實歸處也。由此四空天中諸趣空天眾。為其伴侶。
迷菩提。失知見。是名第六以罔象虗無為因。以斷
滅空亡為果。違圓通。背涅槃。而生斷滅種也。豈知
圓滿菩提。自然真空玅有也哉。○問。此與後二乘
何別。答。棄有取空。見解皆同。但先心各別。此凡外
種。伏惑取空。彼聖性種。斷惑取空也。○此方儒者
駁佛。動曰空亡。曰斷滅矣。豈知斷滅空亡。先佛訶
為魔種。又何待儒氏之譏切耶。○賀云。此誤認空
與三有一切本無也。
又善男子。窮諸行空。已滅生滅。而於寂滅。精玅未圓。
若於圓常。（歷觀上來。於此一境。稱圓元圓融圓明圓常。義各有表。元表諸法統歸。融表萬化含
畜明表徹體虗朗。常表究竟堅牢。各與本文關涉。細尋可見。然同是識海周徧。故皆稱圓。且均是識陰相似之
相。行人不達似而非真故。各隨所見而起異計異執耳）固身常住。同於精（精即性也。
如見性轉稱見精之類）圓。長不傾逝。生勝解者。是人則墮貪非
貪執。諸阿斯陀。求長命者。成其伴侶。迷佛菩提。亡失
知見。是名第七執著命元。立固妄因。趣長勞（應作牢）果。
違遠圓通。背涅槃城。生妄延種。
此第七計貪非貪也。又善男子。當行空識現之時。
若於識陰圓常。見性常。而并欲命常。遂欲堅固其
身。使之常住世間。同於性之圓常。而常不傾逝。如
仙家性命雙修。形神俱玅之類。於此生勝玅之解。
妄起貪著。留形世間。不知此身如芭蕉電露。本不
可貪以為常也。不可貪而貪。故是人則隨貪非貪
執。貪求長命。故諸無比仙人。求長命者。成其伴侶。
迷佛菩提。亡失知見。是名第七執識陰為長命之
元。立堅固妄因。趣長牢妄果。違圓通。背涅槃。而生
妄想延長之種矣。豈知法身是亘古亘今。不毀不
壞之體也哉。○外書云。造化勞我以生。逸我以老。
息我以死。故長勞勞字。亦不必以牢字換之也。○
長命本無足貪。況所托之性。但唯識陰。已是似常
而非真常。所兼之命。全是生滅。虗幻。縱經多劫。終
落空亡。豈真實常住哉。昔洞賓參黃龍。龍曰。饒你
八萬劫。是箇守屍鬼。洞賓大悟。有槭瓢碎琴之偈。
嗟乎。阿思陀。仙之古者。為佛訶斥如此。今之提礶
子。講房術者。不又斯陀之罪人哉。而士大夫惑而
不悟。亦足哀矣。
又善男子。窮諸行空。已滅生滅。而於寂滅。精玅未圓。
觀命互通。（識壽暖三連持不斷者為命。今以識陰為主。是識陰互通一切命也）却留塵
勞。恐其消盡。便於此際。坐蓮華宮。廣化七珍。多增寶
媛。恣縱其心。生勝解者。是人則墮真無真執。叱枳迦
羅（欲頂自有天類）成其伴侶。迷佛菩提。亡失知見。是名第八
發邪思因立熾塵果。違遠圓通。背涅槃城。生天魔種。
此第八計真無真也。又善男子。當行空識現之時。
既以識為命元。觀此命以連持色心為名。而塵勞
不出運心役色。是則命元本與塵勞連持。則存與
俱存。亡與俱亡。故懼塵勞盡而命元必斷。由是妄
起留塵之計。不令消盡。又乘此行盡識現之際。圓
化隨心。故恣意化諸欲境。七珍美女。於中放逸。反
生勝解。以為大菩薩行事。豈若菩薩真見命元。人
塵勞而度生也。由彼妄計此是真菩薩行。而不知
非真。故墮真無真執。而欲頂自在天。能化欲境以
<pb n="632"/>
自娛樂者。為其伴侶。而正果正因。俱迷失矣。是名
第八發邪思因。立熾塵果。夫始求圓通。乃云緣思
淨盡為因。今反以邪思縱恣為因。是違遠圓通也。
始求涅槃。乃以纖塵不立為果。今反以塵勞熾盛
為果。是背涅槃城也。方以類聚。其生天魔種也必
矣。豈知識陰若盡。圓滿菩提。固不妨婬房酒肆尋
彌勒。柳巷華街覓普賢也哉。○昔[鬱-山+止]頭藍弗。以世
俗智。伏下地惑。得非想定。具五神通。時君尊敬。迎
以入宮。宮中女子。接足而禮。藍弗觸女子手。遂生
貪愛。便失神通。故曰纔生一念欲。便失五通神。豈
有邪思熾塵。而不退墮者乎。若羅什娶妻。三車縱
欲。其所造莫測。又不可例論也。
又善男子。窮諸行空。已滅生滅。而於寂滅。精玅未圓。
於命明中（猶言命光。即識陰也）分別精粗。流決真偽。因果相酧。
惟求感應。（修道為因曰感。證滅為果曰應）背清淨道。所謂見苦斷集。
證滅修道。居滅已休。更不前進。生勝解者。是人則墮
定性聲聞。諸無聞僧。增上慢者。成其伴侶。迷佛菩提。
亡失知見。是名第九圓精應心成趣寂果。違遠圓通。
背涅槃城。生纏空種。（賀云。前八皆誤入岐路。此二則止息化城）。
此第九計定性聲聞也。又善男子。當行空識現之
時。因窮識陰。深明眾生受命元由。於命明中。見此
識既含藏漏無漏種。即於此分別決擇。苦集種子。
是有漏。是粗。是偽。滅道種子。是無漏。是精。是真。雙
明二種因果。尅定相酧。惟求執因之感。以招果之
應。實修實證。但要速出生死。而不順無修之修。無
證之證。是為背清淨道。於所謂見苦斷集。證滅修
道者。一居寂滅。即便休息。於諸菩薩遊戲神通。淨
佛國土。不生好樂。所以戀住化城。不趣寶所。於此
中生勝解者。是人則墮定性聲聞。不迴心鈍阿羅
漢。諸無聞僧。愚法聲聞。未證謂證。未得謂得者。為
其伴侶。於佛菩提。亦竟迷也。於正知見。亦亡失也。
是名第九滿其專精求應之因心。成其徧趣冥寂
之斷果。此有餘涅槃。僅齊七信。識陰所覆。尚不達
圓通因地。安能至無餘果地哉。吾見其為空所縛。
祗生纏空種類而已矣。是雖未即真魔也。約其沾
著法執處。實與眾魔無異矣。
又善男子。窮諸性空。已滅生滅。而於寂滅。精玅未圓。
若於圓融清淨覺明。發研深玅。即立涅槃。而不前進。
生勝解者。是人則墮定性辟支。諸緣獨倫（緣覺獨覺之同倫也）
不迴心者。成其伴侶。迷佛菩提。亡失知見。是名第十
圓覺脗心（圓即圓融。覺即覺明。脗心即清淨）成湛明果。違遠圓通。背
涅槃城。生覺圓明不化圓種（不能融化透過所悟。徒執空淨圓影。祖家所謂
隱人胸次自成情也）。
此第十計定性辟支也。又善男子。當行空識現之
時。若於消六入一之圓融。破有歸空之清淨。了見
命元之覺明。而發研深玅。獨覺。則觀物變易。發深
玅之悟。緣覺。則觀十二因緣。發深玅之悟。即於發
深玅處。立為涅槃歸休之地。堅執不捨。滯在圓明
一路。不趣寶所。所謂水澄月滿道人愁也。於此而
生勝解。是人則墮定性辟支。比之聲聞。稍勝一步。
諸緣覺獨覺之同倫。不迴心趣大乘者。為其伴侶。
於佛菩提。亦竟迷也。於正知見。亦亡失也。是名第
十以其圓融覺明清淨之心。成其發研深玅之果。
其所謂圓覺者。亦但脗合而已。實去圓通遠矣。其
所謂湛明者。亦但悟境而已。實背涅槃多矣。是雖
有覺圓明。而不能融化。透過所悟。豈若菩薩之常
覺不住哉。故生不化圓種也。雖未即真魔也。約其
沾著法執。實與眾魔無異矣。○昔有僧問曹山。朗
月當空時何如。山云。猶是堦下漢。僧云。請師接上
階。出云。月落後相見。○問。聲聞辟支。皆是出世聖
人。何故亦列魔數。答。此經以圓通為宗。略有纖毫
沾滯。便是違背圓通。墮之者。則枝岐鈍寘。害正事
均。非魔而何。然以定性簡之。是但取其不迴心者。
<pb n="633"/>
若肯迴心。便名大阿羅漢。不墮斯類矣。
阿難。如是十種禪那。中途成狂。（前八居多）因依迷惑。（因迷而起
依迷而住。故曰因依）於未足中。生滿足證。（後二居多）皆是識陰用心
交互。故生斯位。眾生頑迷。不自忖量。逢此現前。各以
所愛先習迷心。而自休息。將為畢竟所歸寧地。自言
滿足無上菩提。大妄語成。外道邪魔所感業終。（七是外道
八是邪魔）墮無間獄。聲聞緣覺。不成增進。汝等存心。秉如
來道。將此法門。於我滅後。傳示末世。普令眾生覺了
斯義。無令見魔（分別曰見。前七純是見。第八是見愛。至於二乘。界內見愛雖盡。而法愛尚
存。總屬分別見妄也）自作沉孽。保綏哀救。消息邪緣。令其身心
入佛知見。從始成就。不遭岐路。
此總結囑護也。阿難。如是十種禪那。或中途成狂。
如前八種。或因依迷惑。於未足中。生滿足證。如後
二種。皆是識陰區宇。與行人用心。交攻互戰。故生
斯位。眾生頑迷。不自忖量己之所造何如。逢此現
前。各以無始來墮貪愛境。所薰習氣。因境打動。發
其痼疾。自迷其心。自畫不進。妄謂究竟極證。而大
妄語成。其在外道邪魔如前八種所感。邪業既終。
墮無間獄。其在聲聞緣覺。雖能斷惑取證。但惟永
閉化城。不達寶所。不成增進。亦歸墮落矣。汝等既
已存如來大悲之心。秉如來二利之道。是必將此
辨魔法門。於我滅後。傳示末世。普令眾生。咸知此
辨魔之義。無令見魔。各隨所墮。自作深孽。於以保
而安之。哀而救之。消磨息滅此等邪緣。令其障盡
理現。於佛知佛見。自然證入。而從始至終。更無諸
委曲相。而不遭岐路矣。傳示之責。汝其勉哉。○初
卷云。皆由不知常住真心。用諸妄想。至此。則知妄
想即是五陰。若此五陰妄想。有一毫不盡。不能得
入佛知佛見。若破除五陰。方得真無生法忍。譬如
髯公五關斬將。方能得見真主也。以上五種見解。
並是迷宗失旨。背湛乖真。揑目生華。迷頭認影。若
敲冰索火。緣木求魚。畏影逃虗。捫空捉電。苦非甘
種。砂豈飯因。皆不能以法性融通。一旨和會。盡迷
方便。悉入見纏。不達正宗。皆投見網。所以天魔外
道。本無其種。修行失念。遂派其原。故知但有所重
所依。立知立解絲毫見處不忘。皆成外道。故華嚴
云。見在即凡。情亡即佛。祖師云。不用求真。唯須息
安。是以悟宗之士。尚不得無見無解。豈可更隨言
執意。而起有見有解乎。
如是法門。先過去世。恒沙劫中。微塵如來。乘此心開。
得無上道。
此又通結五陰而此顯諸佛共證也。夫如是五陰
中。辨魔法門。非獨今日莫能外也。乃從先過去世
無數劫中。無數如來。乘此心開。得無上道。第於一
陰未開之時。要須依此法門以辨別之。不為十種
魔境所惑。方得一陰破除。從色至識。無不皆然。乘
此陰破入住。可以超證極果矣。諸佛先證如此。
識陰若盡（單舉識盡者。將齊此以明超證）則汝現前。諸根互用。從互
用中。能入菩薩金剛乾慧。圓明精心。於中發化。如淨
琉璃內含寶月。如是乃超十信十住十行十迴向四
加行心菩薩所行金剛十地（於地而特言所行者。意表入地乃真修聖位耳）
等覺圓明。（於等覺而復言圓明者。見始終惟此一心。但至等覺。則發化之極也）入於如
來玅莊嚴海。圓滿菩提。歸無所得（賀云。從前五十種邪境。總為有所得
故）。
此明入住菩薩亦不外此法門也。夫諸佛既爾。菩
薩可知。菩薩用此辨魔法門。歷破五陰。至於識陰
若盡。則汝現前。諸根互用。每一根中。皆具五根之
用。此正初住圓通位也。從初住位中。便能一超直
入等覺後心。特其圓明精心。於初住等覺兩楹之
中。發化諸位。亦自歷歷不昧耳。正如淨琉璃。內含
寶月。琉璃可譬圓明精心。而含月可譬發化諸位
也。試即發化諸位而確指之。識陰既破。正信滿入
住之初。如是乃超越滿過之十信。以及十住。十行。
<pb n="634"/>
十迴向。四加行心。菩薩所行金剛十地。等覺圓明。
皆是一超直過。中間更不取證。如飛隼上山。本最
迅疾。然自下歷上。亦自徹見階級也。由此入於如
來玅莊嚴海。是福究竟。圓滿菩提。是智究竟。歸無
所得。是理究竟。福即解脫。智即般若。理即法身。不
縱不橫。三德秘藏。於茲具顯。至此而所謂金剛乾
慧者。既已底於玅覺矣。然皆自識盡入住中來。何
莫而非用此辨魔法門乎。○按圓宗只有二位。一
斷前通惑。從觀行位。一超直入初住。中間更不取
證。二斷後別惑。從初住位。一超直至等覺。中間亦
不取證。非若別教一位必經多劫。漸斷漸證。直待
滿三祇劫。因圓果滿。方證菩提也。而佛於圓家。仍
列多位者。有二意。一者為引漸機。令欣從圓頓也。
二者見佛眼明極。能於至迅速中。詳見詳晣也。
此是過去先佛世尊。奢摩他中。毗婆舍那覺明。分析
微細魔事。魔境現前。汝能諳識。心垢洗除。不落邪見。
陰魔消滅。天魔摧碎。大力鬼神褫魄逃逝。魑魅魍魎
無復出生。直至菩提。無諸少乏。下劣增進。於大涅槃。
心不迷悶。
此言先佛授受心法以示行人也。夫此辨魔法門。
豈自我剏始哉。乃是過去古佛世尊。在止觀中。用
始覺智。觀察魔事。歷歷分明。故立此五重。使人隨
陰檢察。免受其害耳。然害定雖由諸魔。而致魔實
因心垢。汝能依此明誨。則當魔境現前。便能諳其
根脚。識其名色。良以自家所愛先習迷心。而為心
垢者。洗除淨盡。主人既正。不怕客邪。自然不落邪
見。如是。則心見兩魔。稱為陰魔者。早已消滅絕根。
何況外魔。焉敢留難。是以天魔。及鬼神精魅。悉摧
心喪魄而逃逝。不復更出也。出天魔等逃逝。則破
前三陰者。自初因以至無上智果。圓滿菩提。略無
缺乏矣。由陰魔消滅。則破後二陰者。小乘下劣。皆
得增進。直至如來大涅槃海。亦不迷悶矣。向非先
佛分析微細。立此法門。安能直修直證。利有攸往
如是哉。
若諸末世。愚鈍眾生。未識禪那。不知說法。樂修三昧。
汝恐同邪。一心勸令持我佛頂陀羅尼呪。若未能誦。
寫於禪堂。或帶身上。一切諸魔。所不能動。汝當恭欽
十方如來究竟修進最後垂範。
此轉令勸人持呪也。夫利根之人。依法辨魔。一超
直入。更無留難矣。若諸末世愚鈍眾生。既不識禪
那。而明悟處少。又不知說法。而多聞性缺。而心復
好樂直修反聞大定。汝恐落於邪見。將何以保護
之。惟勸彼專心一意。持我佛頂陀羅尼呪。若誦亦
不能。則寫於禪堂。或帶於身上。一切諸魔。自不能
擾。葢此呪心。是至尊至勝。第一法門。有不可思議
之力也。十方如來。所以垂範修進者。無以復加矣。
合而言之。論自利之智。則究竟之修進。非中路化
城之止息也。論利他之悲。則最後之垂範。非始教
不了之權義也。汝可不敬承以利己利他哉。○最
後有二義。若約當經。則此魔事。在末後宣揚。若約
一大時教。則此經在法華已後宣說也。○無問自
說五陰魔境已竟。
阿難。即從座起（此句疑在下）聞佛示誨（此句疑在上）頂禮欽奉。
憶持無失。於大眾中。重復白佛。如佛所言。五陰相中。
五種虗妄。為本想心。我等平常。未蒙如來微細開示。
又此五陰。為併消除。為次第盡。如是五重。詣何為界。
惟願如來。發宣大慈。為此大眾。清明心目。以為末世
一切眾生。作將來眼。
此復問五陰所以名妄想也。阿難聞佛示誨。頂禮
欽奉。憶持無失。於大眾中。即從座起。重復白佛云。
世尊尋常但說此五陰法。皆是仗因托緣而生。曾
未說此五陰皆本妄想生起。如色名堅固妄想。受
名虗明妄想等。我等今日雖一往聞此微細開示。
<pb n="635"/>
然不知此五種陰。何故通名妄想。既此五陰總名
妄想。今日若欲剗除。為當一時併盡。為復次第漸
除。若欲斷除。至於何處。方得盡其邊際。更願大慈
無倦。重為發宣。為此現前大眾。清明心目。使不致
迷眩。兼為末世眾生。作將來眼。使有所尊循焉可
也。○鍾云。歷觀五陰種種邪魔。皆生於各陰將盡
未盡交界處。所謂邊際也。處最宜著眼。
佛告阿難。精真玅明。本覺圓淨。非留死生（根身正報）及諸
塵垢。（器界依報）乃至虗空。皆因妄想之所生起。斯元（當是緣字）
本覺玅明精真。妄以發生諸器世間。如演若多迷頭
認影。妄元無因。於妄想中。立因緣性。迷因緣者。稱為
自然。彼虗空性。猶實幻生。因緣自然。皆是眾生妄心
計度。阿難。知妄所起。說妄因緣。若妄元無。說妄因緣。
元無所有。何況不知推自然者。是故。如來與汝發明
五陰本因同是妄想。
此總示五陰皆以妄想為本也。佛告阿難。我說五
陰皆本妄想者。豈無其故哉。原夫精真玅明本覺
之體。本來圓滿。本來清淨。纖毫不著。一物不留。若
夫有生有死之根身。為塵為垢之器界。乃至虗空。
皆因妄想之所生起。死生即界內分段。受想行之
三陰也。塵垢即界外涅槃。識陰也。虗空即色陰也。
取要言之。但是本覺中。元無五陰。皆因五種妄想。
次第生起而已。所以然者。斯緣本覺玅明精真。本
來圓淨。由妄想發生諸器世間。正如演若多妙自
己之頭。而認鏡中之影。真本有而妄迷如失。如演
若頭本在。而妄驚其失也。妄本空而誤迷為有。如
演若影非實。而錯認為真也。夫五陰既從妄生。則
本無因矣。汝等尋常。但知五陰從因緣生。迷無因
之妄想。立有因之因緣。又迷有因之因緣。而立無
因之自然。二計不忘。則五陰牢不可破矣。豈知彼
虗空性。不動不壞。猶是虗幻而非真。何況因緣自
然。本出眾生顛倒分別。豈有真實義哉。阿難。且汝
果能知妄起處。猶可許汝說因緣也。若妄本無起
處。可得而說。則說因說緣。本非實有。而為不了義
矣。何況並此因緣。亦未通達。復違因緣。而謬說自
然。豈非迷執中之迷執耶。是故如來今日。與汝發
明五陰本是妄想。一欲眾生了見五陰真正本因。
而破除無難。二欲眾生捐捨五陰偏執情計。而達
妄無惑也。○鍾云。開卷指人病根。在用諸妄想。此
處乃將五重妄想。一一發明。是全經大起結。
汝體先因父母想生。汝心非想。則不能來想中傳命。
如我先言。心想酢味。口中涎生。心想登高。足心酸起。
懸崖不有。酢物未來。汝體必非虗妄通倫。口水如何
因談酢出。是故當知。汝現色身。名為堅固。第一妄想。
此下詳示五種妄想而此先明色陰為堅固妄想
也。色陰雖兼五根六塵。今圖易顯其與想相應。故
且單就內身而言也。且汝不知色陰為堅固妄想
耶。即汝形體。先因父母妄想生起。以父母俱動愛
染之想。而後有赤白二陰也。雖有父母想心。若汝
中陰愛涎不發。決不能流愛為種。而來父母想中
結胎。以續其命。則知渾身都是妄想所成矣。正如
我先所言。心想酢味。而口中涎生。心想登高。而足
心酸起。懸崖不曾有。酢物不曾來。汝之身體。若非
與妄想通為一類。則口中之水。如何因人談酢而
出乎。是故當知。汝現前色身。名為堅固第一妄想。
以父母己三。和合一處。固結而不可解也。知根身。
則知器界矣。彼堅明立礙。及堅覺寶成等。何莫而
非堅固妄想乎。○識動為想。必我之想。合當生父
母之想而成胎。則前陰之命。轉為後陰之命。嗣續
不絕。所謂想中傳命也。
即此所說。臨高想心。能令汝形真受酸澀。由因受生。
能動色體。汝今現前。順益違損二現驅馳。名為虗明
第二妄想。
<pb n="636"/>
此明受陰為虗明妄想也。欲知受陰。即前色陰中
一語。可以通之。如前所說臨高虗想。能令足心真
受酸澀。豈非汝之胸中。已先領受懸崖高峻之境。
故能動汝色體。而酸澀乃在汝形乎。即此推之。而
諸受之妄。例可知矣。然則汝今現前。因違順二境。
而生損益二受。交驅互馳。而不休息。皆是虗明妄
想所成。葢受陰無體。虗有所明。故名為虗明妄想。
且以虗故受。如太虗之受物。以明故受。如明鏡之
受形也。○即前足心受酸澀處發明者。所謂一滴
水墨。雨處成龍也。按受有三。謂苦受。樂受。不苦不
樂受。順益即樂受也。違損即苦受也。合有非違非
順。即不苦不樂受。但是文略耳。
由汝念慮。（即意識也）使汝色身。身非念倫。汝身何因隨念
所使。種種取像。心生形取。與念相應。寤即想心。寐為
諸夢。則汝想念。搖動妄情。名為融通第三妄想。
此明想陰為融通妄想也。夫汝有念慮。所謂意識
也。念慮一動。凡眼耳鼻舌身。皆聽其使役。若汝色
身。非與念慮同類。則身實念虗。虗實不倫。何因隨
念所使令耶。故凡目前種種取像。必因意識先動。
而後諸根方取。足知此身與念相應。無頃刻離。正
如歌舞工伎之人。隨他拍轉。拍緩則步緩。拍急則
步急。五根於意亦然。意地若生。身輪動作。意地若
息。根境寂然。故寤與形接。則為想。寐與神交。則為
夢。想與夢。皆是獨頭意識為體。因想念而搖動妄
情。頓失寂靜真心。此想陰所以名融通妄想也。曰
融通者。謂此想心在五根中。圓融通貫。非若諸根
之滯而不融。局而不通也。
化理不住。運運密移。甲長髮生。氣消容皺。日夜相代。
曾無覺悟。阿難。此若非汝。云何體遷。如必是真。汝何
無覺。則汝諸行。念念不停。名為幽隱第四妄想。
此明行陰為幽隱妄想也。夫行陰以變化為性。故
又名化理。此化理遷流不住。運而又運。密密推移。
在人一身。甲長髮生。遷少至長也。氣消容皺。遷壯
成老也。生生滅滅。日夜相代乎前。所謂剎那剎那。
不得停住。而無一人能覺悟者。其密移為何如也。
阿難。若此行陰非汝身者。云何使汝甲生髮長等。
可見不離汝矣。若此行陰真汝身者。云何日夜變
遷。曾無覺悟。可見不即汝矣。非汝是汝。二不可定。
足知虗妄而非真矣。然則汝今諸行念念遷流。而
不停者。幽而難見。隱而難知。良由幽隱妄想以為
其本。豈不名為幽隱第四妄想乎。○大抵受想行
之三陰。雖皆屬心。而文中皆要顯與色身通貫。受
則能令色身領境。想則能驅使於身。行則能遷變
乎體。然雖說三陰通貫色身。而實要顯身為念倫。
非真實有也。
又汝精明（即識精明元也）湛不搖處。（即湛若止水。皆指第八識也。迷位識陰雖通收
前七。而修斷位中前四陰盡。無復粗浮遷動。更何論於前七。應知此惟第八也）名恒常者。於
身不出見聞覺知。若實精真。不容習妄。何因汝等曾
於昔年。覩一奇物。經歷年歲。憶忘俱無。於後忽然覆
覩前異。記憶宛然。曾不遺失。則此精了湛不搖中。念
念受薰。有何籌算。（猶云不可算量。言此方是騐一物之不忘。而實持種之無量積習之
無邊也）阿難當知。此湛（即湛不搖處也）非真。如急流水望若恬
靜。流急不見。非是無流。若非想元。（此想為前四妄想根本。故曰想元）
寧受妄習。非汝六根互用合開。此之妄想。無時得滅。
故汝現在見聞覺知中串習幾。（串貫也。幾微也。中串習幾者。即覩物不忘。
念念受薰也）則湛了內。罔象虗無。第五顛倒微細精想（似無
曰罔。似有曰象）。
此明識陰為微細精想也。夫純一不雜。而橫竪洞
照。曰精明。浮想已盡。而遷擾俱停。曰湛不搖。皆所
謂第八識也。又汝今者。將以此精明湛不搖處。為
真常乎。則汝一身。不出見聞覺知之六根。此根中
之性。即是第八實體。若果精真。則不雜不妄。不應
復受雜妄薰習矣。何因汝等。昔年曾覩之物。忘失
<pb n="637"/>
已久。而再覩時。宛然如故。葢最初薰習。雖由前六。
而記持不失。則第八之功。以第六如聚斂之臣。第
七如傳送之官。而第八如庫藏之吏也。由一物之
不妄推之。則此精了湛不搖中。尚能憶持多劫無
量種習。念念受薰。不可籌算。豈止現生之多年乎。
阿難當知。此湛不搖者。薰之以真則真。薰之以妄
則妄。斷非真常不動之性也。譬如急流之水。望之
若安恬寂靜。此但流急。故不見其流相。非真不流。
藏識亦復如是。非真不動。以此是前四妄想根元。
故受妄習。若非妄想根元。寧受前四妄習之薰哉。
夫識陰既非確實精真。猶屬妄習。然則此妄何時
而方滅耶。要須六根互用之時。根隔合開之後。此
之妄想。方以滅除。否則終不可滅也。故汝今現在
見聞覺知六根之中。貫習幾微。如所云覩物不忘。
念念受薰者。似實而虗。似有而無。則湛了內。罔象
虗無。第五顛倒微細精想而已。顛倒者。顛倒玅圓
真淨玅心而有也。微細者。陀那細識也。精想者。識
精明元也。何莫非妄想為之本哉。○既云見聞覺
知根中之性。即第八實體。識體是妄。而又剋取根
性者何居。六祖云。識即覺也。何用轉乎。所謂亡國
破家由汝。化家為國。亦由汝矣。○鍾云。二乘不知
八識。認湛不搖處。以為玅真如性。所不必言。即地
上菩薩。所破止住相無明。能除轉現二識。猶未離
湛不搖中。至湛不搖中所帶和合之妄。為生死根
者。則生相無明是也。惟如來能照見而直指之。如
急流水四句。盡情描出。此即四纏所分之湛。但彼
槩指識陰。此專指識陰邊際。湛入合湛之時。伏似
無形。薰則復起。必至六根互用。識陰已盡。此之妄
想。方得滅除。乃佛境界耳。
阿難是五受陰。五妄想成。
此總結五陰為妄想也。阿難。是五陰者。由一念迷
妄。受此取此。以自蔽藏。故總名五受陰。又名五取
蘊。雖淺深粗細不同。而要之皆妄想所成。□非真
心本有。若見五陰有。即眾生世間也。若見五陰空。
即真諦世間也。若了五陰實相。即中道第一義正
覺世間也。離此五陰三世間外。更無一法。能建能
立。為俗為真。一代時教所詮。除此別無方便。迷此
為凡。悟此成佛。在人認取而已。○受想並列五陰。
而五陰皆有受有想。故曰五妄想成。
汝今欲知因界（因字新舊註不同。俱涉強解。愚以為陰字之誤耳）淺深。惟色
與空。是色邊際。惟觸及離。是受邊際。惟記與亡。是想
邊際。惟滅與生。是行邊際。湛入合湛。是識邊際。
此答前五陰詣何為界也。陰之為界。有淺有深。汝
今欲知陰界之淺深乎。如色陰中。有相為色。無相
為空。尋常但知有相之色為色陰邊際矣。而不知
無相之空。亦是色陰邊際也。葢離諸色相。而棲心
空淨。謂之一色邊。是知盡色而不盡空。皆未出乎
色陰邊際。而一切空忍。皆非究竟也。受陰中。根境
相對曰觸。根境不對曰離。尋常但知領納違順二
境為受邊際。而不知不領納二境。亦是受邊際也。
葢斷諸取著。而不忘厭捨。猶住捨受之中。故佛於
離幻之後。復教離離。是知盡觸而不盡離。亦未出
乎受陰邊際。而一切背捨。皆非究竟也。想陰中。有
念為記。無念無忘。人但知念一切法為想邊際。不
知不念一切法。亦是想邊際也。葢除諸念。而不除
無念。是仍住於靜念之中。故曰。有念無念。同歸迷
悶。又云。莫謂無心真是道。無心猶隔一重關。是知
盡記而不盡忘。亦未出乎想陰邊際。而一切無想。
皆非究竟也。行陰中。迷位散心粗行為生相。修位
定心細行為滅相。人但知散心粗行。喻如瀑流者。
為行邊際。而不知定心細行。喻如野馬者。亦是行
邊際也。葢細行似滅非滅。仍是清擾細遷。如定中
人。不免爪生髮長。足可為騐。是知盡生而不盡滅。
<pb n="638"/>
亦未出乎行陰邊際。而一切滅定。皆非究竟也。識
陰中以有入為湛入。謂泯行流而沒歸識海。以無
入為合湛。即流急不見其流。人但知行陰方消。識
海初入。位當七信。齊於四果者。為識邊際。而不知
識海久停。區宇漸啟。位當十信。待入初住。證圓通
者。亦是識邊際也。葢合湛雖視湛入有加。居然仍
在識境。咸不免於最細四相所遷。是知盡湛入而
不盡合湛。終未出乎識陰邊際。所謂清光照眼。猶
似迷家。而一切明白法身。俱未究竟也。以陰界之
淺深而總較之。但知色為色。而不知空亦是色者。
知色界之淺者也。知空色之皆色者。知色界之深
者也。如是乃至但知湛入為識。而不知合湛亦識
者。知識界之淺者也。知湛入合湛皆識者。知識界
之。深者也。至此。而五重妄想。可謂極盡其境界矣。
○鍾云。上湛字。是工夫。下湛字。是本體。謂以澄湛
之功。入流旋元。與圓湛之體。彷彿相合也。人知流
逸奔塵。分汝湛圓者為識。不知湛入合湛。亦是識
之邊際。何以故。以湛了內。微細流注未斷故。
此五陰元。重疊生起。生因識有。滅從色除。理則頓悟。
乘悟併消。事非頓除。因次第盡。我已示汝劫波巾結。
何所不明。再此詢問。汝應將此妄想根元。心得開通。
傳示將來末法之中諸修行者。令識虗妄。深厭自生。
知有涅槃。不戀三界。
此答前問五陰頓除漸斷也。汝問斷除五陰。為頓
為漸。抑知其有理有事乎。夫此五陰根元。原是一
重疊一重。次第而生起也。其生也。由一念不覺。而
轉此覺心為業識。因識有行。因行有想。因想有受。
因受有色。是生因識有也。其滅也。先除色。次除受。
次除想。次除行。而後除識。是滅從色除也。生則從
細至粗。猶如著衣。滅則從粗至細。猶如脫衣。生滅
之序如此。若單論滅除次第。則理與事。政自不同。
葢五陰之理圓。元從一念妄想而生。故一言之下。
心地開通。乘其一悟。而疑惑頓消。如暗夜驚杌為
鬼。奔馳荒越。一旦被人說破。鬼想全消也。若破除
之事顯。明從五層重疊逆破。故一念之間。未能頓
除。心因次第。乃可得盡。如鬼想雖以全消。馳途豈
能遽返。要須歷返前途。方歸舊處也。夫此破五陰
而入初住。與前解六結而入圓通。總是一理。故從
色空以至湛入。即解前三結也。自湛入至於合湛。
即解後三結也。我前示汝劫波巾結。次第而解。法
喻照然。何不明了。汝當即彼悟此。方為善領佛誨。
何乃忽略於彼。而再問於此耶。我之告汝。盡於此
矣。汝應將此五陰。一一了達。知其根元。全是妄想。
使心得開通。不為所惑。則自利之道在是矣。又復
將此傳示將來。使末法之中。諸修行者。皆識得五
陰虗妄。則深厭自生。識妄。則知有涅槃果性之為
真。厭生。則不戀三界生死之可樂。而利他之道在
是矣。阿難勉之。○問。頓悟漸除之義何如。答。如大
海猛風頓息。是頓悟也。波浪漸停。是漸除也。如孩
子諸根頓生。是頓悟也。力量漸備。是漸除也。似曦
光頓出。是頓悟也。霜露漸消。是漸除也。似春笋頓
長。即與母齊。是頓悟也。枝葉分敷。節節而上。是漸
除也。○頓悟而不漸除。則有解無行。執理迷事。終
非正修真三摩地也。此四句。乃千佛相傳之的訓。
萬世不易之宏規也。○正宗分竟。
<other>流通分第三</other>
問。此經與法華既為一轍。法華流通勸讚之文。
品品有之。而此流通之文。何甚少耶。答。法華廢
立之初。疑深信淺。故洗蕩疑情為詳。而發揮理
行為略。此經開顯之久。疑消信定。故發揮理行
為詳。而洗蕩不信為略也。
阿難。若復有人。徧滿十方所有虗空。盈滿七寶。持以
奉上微塵諸佛。承事供養。心無虗度。於意云何。是人
<pb n="639"/>
以此施佛因緣。得福多不。
此先舉功令較也。阿難。若復有人於此。舉徧滿十
方虗空。盈滿都是七寶。財無盡也。將此七寶。持以
奉上微塵諸佛。田無盡也。承事供養。心無虗度。念
無盡也。於汝意云何。是人以此施佛功德。得福為
多與否。葢不問而知其多矣。
阿難答言。虗空無盡。珍寶無邊。昔有眾生。施佛七錢。
捨身猶獲轉輪王位。況復現前虗空既窮。佛土充徧。
皆施珍寶。窮劫思議。尚不能及。是福云何更有邊際。
此較定無量也。阿難答言。如佛所云。十方虗空。則
無盡矣。盈滿珍寶。則無邊矣。以我所聞。昔有眾生。
施佛七文之錢。功至微也。而捨身之後。猶獲轉輪
王報。況復現前虗空。既窮十方。佛土充徧。皆施珍
寶。思議尚不能及。其視七錢何如。以彼例此。而得
福更有邊際耶。
阿告阿難。諸佛如來。語無虗妄。
此因向下弘經之功至少而滅罪獲福至多恐難
信及。故此先明佛無不實不真之語令其諦信之
也。佛告阿難。諸佛如來。設立戒律。先戒妄語。若諸
佛如來而語先自妄。必不然矣。故知其語無虗妄
也。既無虗妄。則今日之語。汝可不諦信之哉。
若復有人。身具四重（殺盜婬妄）十波羅夷。（即十惡也。譯名棄。五刑如斬。葢
惡報之極重者）瞬息即經此方他方阿鼻地獄。乃至窮盡十
方無間。靡不經歷。能以一念。將此法門。於末劫中。開
示末學。是人罪障。應念消滅。變其所受地獄苦因。成
安樂國。得福超越前之施人。百倍千倍千萬億倍。如
是乃至。算數譬喻。所不能及。
此言弘經獲福之多也。若復有人。身具四重十惡。
惡因極矣。瞬息徧經十方地獄。惡果極矣。此將墮
地獄之人。若能暫爾發心。將此大定圓通深入之
一門。於末劫聖遠魔強之日。開示末學難進易退
之人。將見是人罪障。應此一念。即得消滅。如湯潑
雪。如火爇草。無不蕩者矣。且不但只消惡業而
已。復能轉苦為樂。令其所受地獄。變成安樂國土。
而往生其中。樂何如也。且不惟只滅重罪而已。而
且獲福超前。視前七寶供佛之人所得之福。百千
萬億倍。乃至算數譬喻所不能及。福何如也。良以
斯經開如來祕密之寶藏。獲本然周徧之家珍。成
塵剎互融之佛果。故非財施之多。執相之供。有為
之果。所能及矣。夫一念弘經尚能如此。何況久弘。
一念之弘。不過一句一偈。尚能如此。何況一句半
部。乃至全經。重罪之人。尚能如此。何況輕罪無罪。
乃至有福多福之人。其果報殊勝。又何可量哉。
阿難。若有眾生。能誦此經。能持此呪。如我廣說。窮劫
不盡。
此顯無罪者之持經持呪功德無盡也。阿難。若有
眾生。能誦此首楞嚴經。能持此首楞嚴呪。如我八
音四辨。稱揚斯人。滅如上罪。獲如上福。窮盡劫數。
尚不能盡。夫持誦方得聞慧。其功德已有如是。何
況進於思修者哉。
依我教言。如教行道。直成菩提。無復魔業。
若乃從聞思修者。依我教中之言。如我之教而行
道。頓悟漸除。一門深入。從初發心。以至成佛。中間
更無諸委曲相。如水赴壑。似箭穿空。無復魔障為
之留難。又何慮小乘化城之中止。漸教歷證之遲
延哉。是則此之流通。據文無幾。而研究詞旨。雖重
篇累帙。亦不能過。豈非以約收愽。無所遺餘。所謂
我為法王。於法自在。信不誣矣。
佛說此經已。比丘比丘尼。優婆塞優婆夷。一切世間。
天人阿修羅。及諸他方菩薩二乘。聖仙童子。（於仙而特加聖
字。是居仙趣。而修內教。希獲童真玅果者）并初發心大力鬼神。（於鬼神特加發心者。
表其建志護法。而具大神通力洞無畏。此之二眾。皆能弘護流通。八部收之未盡。故增列之於此也）皆大
歡喜。作禮而去。
<pb n="640"/>
此經家所設以明法會欣慶也。佛說是楞嚴經已。
在會大眾。自比丘以至鬼神。既聞正宗。而獲本玅
圓心。復聞流通。而知究竟弘益。近無墮惡之憂。遠
有證真之望。慶幸非常。皆大歡喜。向佛作禮。而去
歸本處。各歸自心不動道場。或修習。或弘通。非如
世人。離法會而遂成散亂也。
○鍾伯敬云。此經首楞嚴王。具足萬行。總持三昧。薰
修奢摩他路。開示眾生。玅在一門超出。由慶喜限
多聞而未全道力。故迦文因妄見而直指人心。七
處之破。寶鏡磨塵而本明自現。十番之顯。金錍刮
膜。而幻影隨消。斥攀緣。則心不是心。示真覺。則見
猶離見。既顯真而破妄。仍即妄以談真。窮陰入處
界。而列為四科。因緣自然。二俱排擯。會地水火風。
而通名七大。真俗中道。三諦圓融。本如來藏。而含
吐十虗。隨眾生心。而發揮諸相。乃至一多相即。大
小互容。現寶剎於毛端。轉法輪於塵裏。得無罣礙
者。倒想銷於億劫。不隨分別者。狂心歇即菩提。圓
頓機。已解密因中下器。須陳玅行。於是開遠客還
家之路。指天王賜屋之門。詰諸聖之本因。依證悟
說最初方便。順此方之教體。選音聞為第一圓通。
次為攝心。乃重持戒。依先世尊。舉揚清淨明誨。現
化身佛。宣演祕密伽陀。三學圓具。而所證非偏。諸
妄消亡。而不真何待。況復精研七趣。隨業受生。痛
喻六交。因習招報。示五十重禪那之境。深防愛見
邪魔。具八萬種解脫之機。對治塵勞煩惱。保持覆
護。囑勸弘宣。在始在終。無非修證了義。或破或立。
不離常住真心。琴瑟箜篌。既逢玅指。林木池沼。皆
演法音。令諸闡提。隳彌戾車。從三摩地。得無生忍。
或自分真而安立聖位。或從互用而超至後心。坐
大道場。登無上覺。一切事。究竟堅固。廣開菩薩多
方便門。十方界。任運縱橫。同入如來玅莊嚴海。其
教至矣。

楞嚴說通卷十（終）

<article id="n304">楞嚴經觀心定解科</article>

No. 304
<sarticle>大佛頂如來密因修證了義諸菩薩萬行首楞嚴經觀心定解科</sarticle>
天台比丘　靈耀全彰　述

○經文分（三）（第一卷）
一序（二）
一通序（六）
一信成就
二聞成就
三時成就
四主成就
五處成就
六眾成就（三）
一聲聞眾（五）
一明類（與）
二示數（千）
三顯位（皆）
四歎德（佛）
五列名（其）
二緣覺眾（復）
三菩薩眾（屬）
二別序（二）
一王臣營齋（二）
一佛應王宮（時）
二僧應臣舍（城）
二阿難被攝（二）
<pb n="641"/>
一獨行無供（二）
一阿難他行（惟）
二獨還無供（既）
二乞食遭攝（二）
一乞食運懷（三）
一俯運等慈（即）
二仰遵呵誡（阿）
三肅儀如法（經）
二經歷遭攝（二）
一攝入婬席（爾）
二如來慈救（二）
一在宮密知（如）
二歸園演法（齋）
三文殊護歸（勅）
二正宗○
三流通○

△一序分竟

○二正宗（二）
一正觀總無明心以明修證（二）
一正明修證（三）
一約破顯以開圓解（二）
一對阿難雙約次不次明三止觀（三）
一阿難悔請（阿）
二大眾願聞（於）
三如來演說（二）
一酬請開示（三）
一寄從假入空酬奢摩以助圓理（二）
一審問心見（二）
一審問發心（二）
一問（佛）
二答（阿）
二詳審心見（三）
一直示常心（佛）
二勸進直心（汝）
三正審心見（二）
一審心見（二）
一問（阿）
二答（阿）
二審心目之處（二）
一問（佛）
二答（阿）
二破妄顯真（二）
一約三摩提觀假（七）
一破在內（三）
一以現事比例（三）
一定內外（佛）
二定先後（阿）
三定因由（阿）
二示最初方便（爾）
三正破斥在內（二）
一立例按定（佛）
二循例正破（阿）
二破在外（二）
一立計（三）
一因破轉計（阿）
二立喻例顯（所）
三結意請正（是）
二正破（二）
一立例按定（佛）
二循例破執（佛）
三破潛根（三）
<pb n="642"/>
一立計（二）
一因破計生（阿）
二因徵敘計（佛）
二逐破（二）
一立例按定（佛）
二循例破執（佛）
三結破（是）
四破內外（二）
一立計（阿）
二佛破（二）
一雙約對不對破（二）
一雙定（佛）
二雙破（若）
二單約內對破（二）
一立內對（若）
二破內對（二）
一正破（合）
二縱破（見）
三結破（是）
五破隨合（三）
一立計（阿）
二佛破（二）
一牒執（佛）
二正破（二）
一直明無體（是）
二委破有體（二）
一約內外出入破（二）
一破（若）
二救（二）
一救（阿）
二破（佛）
二約一多遍局破（二）
一定（阿）
二破（若）
三結破（是）
六破中間（三）
一立計（阿）
二佛破（二）
一約身處破（二）
一按定（佛）
二推破（二）
一破在身（若）
二破在處（若）
二約根塵破（二）
一救（阿）
二破（佛）
三結破（是）
七破無著（三）
一立計（阿）
二佛破（佛）
三結破（是）
二約奢摩他顯真○
二寄從空出假酬三摩以歸圓理○
三明中道了義酬禪那以顯圓理○
二聞法領悟○
二對滿慈更審除細惑明如來藏○
二示正助以修圓行○
三明迷悟以證圓位○
二結顯經名○
二約別能招報心以明修證○

○二約奢摩他顯真（二）
一請奢摩他（爾）
<pb n="643"/>
二演奢摩他（二）
一現瑞（爾）
二聲益（二）
一示二種根本（二）
一標示（佛）
二正明（云）
二明奢摩他路（二）
一雙徵心目（阿）
二斥妄辨真（二）
一斥妄心（三）
一咄破（佛）
二驚問（阿）
三顯示（佛）
二辨真心（二）
一疑問（阿）
二開示（三
一番圓別進否（二）（第二卷）
一略示圓心（二）
一略示惟心（二）
一顯惟心（爾）
二舉物況（阿）
二明妄無體（二）
一斥妄（二）
一正斥（二）
一明無體（若）
二勅揣摩（我）
二默領（即）
二結過（佛）
二別顯見性（二）
一哀請（阿）
二開示（二）
一現瑞許說（二）
一現瑞（即）
二許說（佛）
二正辨見性（三）
一見性是心（三）
一徵定拳見（二）
一問（阿）
二答（阿）
二復例拳見（三）
一問（佛）
二答（阿）
三破（佛）
三會見歸心（四）
一計諸盲立難（阿）
二以二黑相較（佛）
三復順問而答（如）
四正破根顯見（阿）
二見性不變（二）
一默請（阿）
二正示（三）
一徵名騐悟（三）
一問（爾）
二答（時）
三印可（佛）
二現相證成（二）
一以客塵義令見性脫塵（即）
二以客塵義令見性脫根（如）
三結會責失（於）
三見性常住（二）
一請（二）
一慶喜密請（爾）
二匿王顯問（時）
<pb n="644"/>
二答（二）
一開示（二）
一身有變遷（佛）
二性無生滅（二）
一審問真性（佛）
二如來開示（佛）
二領悟（王）
二番圓別進否（二）
一進圓（二）
一暢明圓理（二）
一攝前致問（阿）
二正為開示（三）
一喻顯倒正（即）
二被問茫然（隨）
三正示圓理（二）
一正示色心不二（佛）
二兼示依正不二（晦）
二當機不悟（二）
一呈疑（阿）
二佛斥（二）
一遣所緣之教（佛）
二破能緣之心
二否別（二）
一見性無還（二）
一承責咨請（阿）
二示以無還（三）
一揀示許說（佛）
二正辨境見（二）
一明境可還（二）
一示八境（二）
一示境（阿）
二明還（阿）
二明該攝（則）
二明見無還（汝）
三指心責迷（則）
二見性非物（二）
一問（阿）
二答（二）
一正明真見非物（二）
一示見量（佛）
二示非物（二）
一勸檢自他（阿）
二正檢自他（二）
一明他（阿）
二明自（阿）
二展轉破見是物（三）
一示見非物（若）
二約物我結過（又）
三結責當機（阿）
三番圓別進否（二）
一明圓證（三）
一圓證超觀大觀小（二）
一問（阿）
二答（二）
一正破疑（二）
一正破（佛）
二反破（若）
二明圓理（一）
二圓證出是見非見（二）
一問（阿）
二答（二）
一破執（三）
一如來破執（二）
<pb n="645"/>
一總破見在我前（佛）
二別破是見非見（二）
一物無是見（佛）
二物無非見（佛）
二大眾茫然（於）
三如來安慰（如）
二會通（二）
一騰疑咨請（是）
二正為會通（二）
一正明絕待（佛）
二引例釋成（二）
一指人引例（二）
一指人問（文）
二會意答（如）
二說法釋成（二）
一離是非（佛）
二明得失（是）
三圓證離因緣自然（四）
一見性離自然（二）
一疑自然（阿）
二破自然（二）
一斥趣總責（佛）
二歷境別破（阿）
二見性離因緣（二）
一疑因緣
二破因緣
三明正體（當）
四總結責（汝）
二明別理（三）
一辨真俗二諦（二）
一問
二答（二）
一判二諦（佛）
二明二諦（三）
一先破世諦（阿）
二明第一義諦（是）
三然斥勸進（汝）
二破同別妄見（二）
一牒前說疑請（阿）
二約二見開示（二）
一呵誡許宣（爾）
二推因正說（二）
一示輪迴由妄（阿）
二約二見廣釋（二）
一正明（二）
一別業妄見（三）
一指人（云）
二正破（二）
一破即（於）
二破離（復）
三結顯（是）
二同分妄見（云）
二例合（二）
一總標（阿）
二別示（三）
一別中法喻（三）
一喻（阿）
二法（例）
三結（是）
二進退合明（阿）
三同分合法（二）
一以起妄正合（例）
二以歸真顯示（若）
<pb n="646"/>
三破和合非合（二）
一責迷（阿）
二徵破（二）
一破和合疑（二）
一標責（阿）
二正破（二）
一破和（二）
一定（則）
二破（二）
一正破明（若）
二例餘境（彼）
二破合（二）
一定（復）
二破（二）
一正破明（二）
一正破（若）
二轉破（若）
二例餘境（彼）
二破非和合（二）
一轉計（阿）
二佛破（二）
一責疑（佛）
二正破（二）
一破非和（二）
一定吾
二破（二）
一正破非明（二）
一約邊畔指問（若）
二顯不和非畔（阿）
二例破餘境（彼）
二破非合（二）
一定（又）
二破（二）
一正破非合（若）
二例破餘境（彼）

○二寄從空出假酬三摩以歸圓理（二）
一總示本真（二）
一略示（阿）
二廣示（如）
二別會諸境（四）
一會五陰（二）（第三卷）
一總徵（阿）
二別示（五）
一色陰（二）
一立喻顯法
二寄喻破執（二）
一喻陰相無生（二）
一正示
二反破（二）一破空來（只初陰）二破根出
二結虗妄離計
二受陰（二）
一立喻顯法
二寄喻破執（二）
一喻陰相無生（二）
一正示
二反破（二）一破空來（只初陰）二破根出
二結虗妄離計
三想陰（二）
一立喻顯法
二寄喻破執（二）
一喻陰相無生（二）
一正示
<pb n="647"/>
二反破（二）一破空來（只初陰）二破根出
二結虗妄離計
四行陰（二）
一立喻顯法
二寄喻破執（二）
一喻陰相無生（二）
一正示
二反破（二）一破空來（只初陰）二破根出
二結虗妄離計
五識陰（二）
一立喻顯法
二寄喻破執（二）
一喻陰相無生（二）
一正示
二反破（二）一破空來（只初陰）二破根出
二結虗妄離計
二會六入（二）
一總徵
二別示（六）
一眼（三）
一從真起妄
二辨妄無實（二）一約世諦假立二約真諦無生
三了妄即真
二耳（三）
一從真起妄
二辨妄無實（二）一約世諦假立二約真諦無生
三了妄即真
三鼻（三）
一從真起妄
二辨妄無實（二）一約世諦假立二約真諦無生
三了妄即真
四舌（三）
一從真起妄
二辨妄無實（二）一約世諦假立二約真諦無生
三了妄即真
五身（三）
一從真起妄
二辨妄無實（二）一約世諦假立二約真諦無生
三了妄即真
六意（三）
一從真起妄
二辨妄無實（二）一約世諦假立二約真諦無生
三了妄即真
三會十二處（二）
一總徵
二別示（六）
一眼色處（三）一舉事徵起二牒執推破三了妄即真
二耳聲處（三）一舉事徵起二牒執推破三了妄即真
三鼻香處（三）一舉事徵起二牒執推破三了妄即真
四舌味處（三）一舉事徵起二牒執推破三了妄即真
五身觸處（三）一舉事徵起二牒執推破三了妄即真
六意法處（三）一舉事徵起二牒執推破三了妄即真
四會十八界（二）
一總徵
二別示（六）
一眼識界（三）
一指解徵起
二牒執推破（三）一彼以根為界二破以塵為界三破根塵共生
三了妄即真
二耳識界（三）
一指解徵起
二牒執推破（三）一彼以根為界二破以塵為界三破根塵共生
三了妄即真
<pb n="648"/>
三鼻識界（三）
一指解徵起
二牒執推破（二）
一破以鼻為界（二）
一立徵
二推破（二）
一約浮塵根破
二約勝義根破
二破以香為界
三了即真
四舌識界（三）
一指解徵起
二牒執推破（四）
一破從舌生
二破因味生
三破虗空生
四破和合生
三了即真
五身識界（三）
一指解徵起
二牒執推破（三）
一破以身為界
二破以觸為界
三破身處為界
三了即真
六意識界（三）
一指解徵起
二牒執推破（二）
一破以意為界（二）
一約法有無破
二破識同異破
二破以法為界
三結顯藏性

○三明中道了義酬禪那以明圓理（二）
一疑請
二開示（二）
一呵誡（爾）
二正說（二）
一牒疑總示（二）
一牒疑（阿）
二總示（阿）
二歷大別顯（七）
一地大（四）
一示地性無堅
二舉色空相成
三破和合之妄
四示非和不和之真
二火大（四）
一略示
二舉事
三破和合（二）
一例同
二正破（二）
一徵
二破
四明非和不和之真
三水大（四）
一略示
二舉事
三徵破（二）
一徵
二破
<pb n="649"/>
四明非和不和之真
四風大（四）
一略示
二舉事
三徵破（二）
一徵
二破
四顯真（阿）
五空大（四）
一略示
二舉事
三徵破（二）
一徵
二破
四顯真（三）
一均前四大
二斥迷令悟
三不變隨緣
六見大（四）
一略示
二舉事
三微破（二）
一徵
二破（三）
一破四句（二）
一正牒破（四）
一破一體（阿）
二破異體（若）
三破雙亦（明）
四破雙非（分）
二勸審觀（汝）
二破和合（見）
三破無因（不）
四顯真（三）
一均成六大
二斥迷令悟
三不變隨緣
七識大（四）
一略示（阿）
二舉事（汝）
三徵破（二）
一徵
二破（三）
一破四處（二）
一正牒破（阿）
二勸詳審（汝）
二破和合（識）
三破無因（不）
四顯真（三）
一會成七大（若）
二斥迷令悟（阿）
三不變隨緣（汝）

○二聞法領悟（二）
一長行（二）
一敘當機獲益（二）
一略敘益（爾）
二廣上文（二）
一悟心徧（是）
二獲常心（了）
二敘內敬外悅（禮）
二偈頌（五）
一讚歎述益（妙）
<pb n="650"/>
二誓願報恩（願）
三請證大願（伏）
四希更說法（大）
五總結前偈（舜）

○二對滿慈更審除細惑明如來藏（二）（第四卷）
一答富那問（四）
一疑請（二）
一述未達（爾）
二呈二疑（二）
一疑世界生起（世）
二疑大性周遍（又）
二許宣（爾）
三佇聽（富）
四正答（二）
一答世界生起（二）
一眾生迷真故起妄（二）
一答忽生山河（二）
一直拈正義（佛）
二勘出忽生（二）
一世界生起迷源（佛）
二世界生起相狀（二）
一能所細相（二）
一立妄能所（性）
二出能所相（無）
二依正麤相（二）
一煩惱因（如）
二依正果（起）
二答次第遷流（二）
一別示之相（三）
一世界相續（二）
一釋相（二）
一成四大（覺）
二成諸相（火）
二結示（以）
二眾生相續（二）
一釋相（二）
一根器和合流轉四生（復）
二受生形相升沉不定（二）
一別示胎生（見）
二總明四類（胎）
二結示（以）
三業果相續（二）
一釋相（二）
一別示（三）
一欲貪果（富）
二殺貪果（貪）
三盜貪果（以）
二總顯（汝）
二結示（惟）
三總結元由（富）
二如來證真不起妄（二）
一疑問（富）
二喻釋（二）
一妄因妄果其體本虗（二）
一迷方喻妄因本空（二）
一別喻（二）
一喻迷因無本（佛）
二喻覺不生迷（佛）
二總合（富）
二空華喻妄果非有（二）
一妄果元空（亦）
二印合結責（佛）
<pb n="651"/>
二真智真斷不重起妄（又）
二答大性周遍（二）
一立譬喻顯法（二）
一喻虗空（三）
一立虗空譬（二）
一明不拒諸相（二）
一總明不拒（富）
二別喻七大（所）
二明諸相虗妄（於）
二即譬顯法（觀）
三正合空喻（真）
二喻俱現（二）
一先喻（云）
二正合（二）
一正合隨染緣（富）
二兼明隨淨緣（我）
二明三如來藏（四）
一空如來藏（而）
二不空如來藏（二）
一結前文（以）
二明俱即（即）
三中道了義（以）
四斥凡小不知（三）
一法（如）
二喻（譬）
三合（汝）
二更釋餘疑（二）
一滿慈重徵妄因（二）
一疑問（富）
二佛答（三）
一以演若以失頭為喻（二）
一牒惑（佛）
二引喻（吾）
二以妄本無因合喻（二）
一合（三）
一決明妄本無因（佛）
二約得菩提況釋（得）
三復宗明無得失（如）
二結（富）
三示頓乘不藉修證（二）
一法（汝）
二喻（譬）
二阿難再執緣起（二）
一疑請（三）
一引所說立難（即）
二引自他得悟（我）
三結所說同邪（今）
二佛答（二）
一委辨因緣自然（二）
一辨因緣自然（二）
一總述（佛）
二別破（三）
一以因緣破自然（阿）
二以自然破因緣（若）
三破轉計自然（本）
二明無戲論法（二）
一明悟本俱非（若）
二簡二種生死（菩）
二發起行門方便（四）
一佛果尚遠（菩）
二須勤修證（非）
三戱論無益（汝）
四結勸進修（是）
<pb n="652"/>

○二示正助以修圓行（二）
一示觀理直入正行（二）
一慶喜歎領述請（二）
一經家敘相（阿）
二慶喜陳詞（二）
一歎領（無）
二述請（三）
一述前但解（世）
二通喻解行（我）
三正請行門（唯）
二如來宣示行門（二）
一經家敘（爾）
二正宣示（二）
一發覺初心（二）
一正明二義（二）
一總述（汝）
二別明（二）
一徵起（云）
二正釋（二）
一審因地發心（三）
一略示因果同異（阿）
二明生滅不生滅（以）
三正示起濁除濁（二）
一示濁妄（二）
一明濁相（二）
一法（則）
二喻（二）
一立喻（云）
二略合（汝）
二示五濁（阿）
二除五濁（二）
一擇真妄（阿）
二明伏斷（二）
一正明伏斷（以）
二喻顯修證（如）
二審煩惱根本（二）
一總勸審詳（二）
一勸審詳（第）
二須審詳（阿）
二正示審詳（二）
一委示顛倒處所（二）
一明六為賊媒（則）
二釋眾生世界（二）
一約眾生以明世界（二）
一釋名辨體（二）
一釋名（阿）
二辨體（二）
一指相示數（汝）
二結歸眾生（一）
二簡定流變（二）
一簡三涉四（而）
二流變增疊（三）
二約世界以歷六根（二）
一總標（阿）
二別簡（六）
一眼
二耳
三鼻
四舌
五身
六意
二正勸詳擇降伏（二）
<pb n="653"/>
一簡勸略明（二）
一勸簡根修行（三）
一簡圓通（阿）
二較優劣（若）
三許發明（我）
二示須簡所以（十）
二因疑廣釋（二）
一疑請（阿）
二廣釋（三）
一舉果比斥（佛）
二理無一六（二）
一法（二）
一根非一六（三）
一徵（今）
二破（二）
一破一（阿）
二破六（若）
三結（是）
二一六義生（由）
二喻（二）
一喻（二）
一喻一六義生（如）
二喻理無一六（彼）
二合（則）
三一入六淨（二）
一六根生起（二）
一正明生起（二）
一列六根（六）
一眼根
二耳根
三鼻根
四舌根
五身根
六意根
二結（阿）
二離塵無體（是）
二一入六淨（二）
一明脫根塵（二）
一明一入六淨（二）
一一入六淨（汝）
二六根互用（不）
二證明不循根（阿）
二明消根塵（三）
一正明消根塵（阿）
二證暗不能昏（阿）
三顯覺心圓妙（緣）
二決通疑滯（二）
一明因果竝常通初義（二）
一慶喜疑（二）
一疑因心不能克果（阿）
二以念與見性再推（世）
二世尊答（三）
一斥迷許說（佛）
二示聞性常（二）
一就聞鐘顯迷倒（二）
一詰聞聲（二）
一詰聞（二）
一詰有無（即）
二詰所以（佛）
二詰聲（二）
一詰有無（如）
二詰所以（佛）
二斥矯亂（佛）
<pb n="654"/>
二就聞性示因常（二）
一就聞正示（三）
一正破無聞（阿）
二辨析聞塵（二）
一斥謬（知）
二正顯（是）
三斥顯聞性（汝）
二引夢明常（二）
一引睡夢騐常（如）
二結形銷不滅（縱）
三結會通示（二）
一迷常故無常（以）
二棄無常即常（若）
二明解結無二通次義○
二顯示修證○
二示帶事兼修助行○

○二明解結無二通次義（二）（第五卷）
一正明解結無二（二）
一疑問（阿）
二開示（二）
一現瑞（爾）
二正說（二）
一諸佛同宣（於）
二釋迦申釋（二）
一疑問（阿）
二答釋（二）
一長行（三）
一約十八界示（佛）
二約十二入示（阿）
三約六根示（是）
二偈頌（二）
一頌正說（二）
一重頌（三）
一頌十八界（爾）
二頌十二入（言）
三頌六根（結）
二孤起（三）
一起後文（解）
二示陀那識（陀）
三誡取自心（自）
二讚美（是）
二兼顯六解一亡（二）
一疑請（二）
一經家敘事（於）
二阿難陳詞（我）
二開示（二）
一明結成次第（三）
一以六結總譬六根（即）
二喻六根總名為結（佛）
三喻六根體一用異（佛）
二明六解一亡（三）
一喻六一俱亡（二）
一立喻（佛）
二合法（佛）
二喻結解由心（二）
一正顯由心（阿）
二釋明因緣（二）
一釋疑（阿）
二正明（如）
三喻解當次第（二）
一立喻（阿）
一合法（佛）
<pb n="655"/>

○二顯示修證（五）
一阿難請問圓根（二）
一述解陳疑（阿）
二敘意陳疑（世）
二如來詢諸聖眾（爾）
三請聖各說圓通（五）
一六塵（二）
一敘悟緣起
二牒證結答
二五根（二）
一敘悟緣起
二結答圓通
三六識（二）
一敘悟緣起
二結答圓通
四七大（七）
一火大（二）
一敘悟緣起（三）
一貪欲為因（烏）
二值佛受教（有）
三結成火光（我）
二結答圓通
二地大（二）
一值佛修福慧（持）
二從毗舍獲悟（二）
一開解（毗）
二入證（二）
一證阿羅漢（微）
二開佛知見（迴）
三水大（二）
一值佛受教
二修觀入證（二）
一證小（四）
一未得忘身
二因觀值緣
三出觀知病
四審緣獲安
二證大
四風大（二）
一值佛受教
二修觀入證（二）
一修觀
二入證
五空大（三）
一同佛所得
二備顯神用
三由觀獲證
六識大（三）
一值佛受教
二依教離過
三觀成得道
七根大（二）
一遇佛受教（二）
一法
二喻（二）
一相憶喻（二）
一立喻（二）
一不念之失（譬）
二念佛之得（二）
二合法（二）
一帖合不念之失（十）
二帖合念佛之得（二）
<pb n="656"/>
一帖合（子）
二正合（若）
二染香喻
二自行化他（我）
五耳根○
四放光現瑞印可（爾）
五佛勅文殊揀選○

○五耳根（二）（第六卷）
一敘悟緣起（二）
一值佛受教（爾）
二備顯修證（二）
一述修證（二）
一入空（初）
二入中（生）
二顯圓通（三）
一三十二應（三）
一總明
二別列（三十二）
三總結（是）
二十四無畏（三）
一總明
二別列（十四）
三總結
三四不思議（二）
一總標
二別列（四）
二結答圓通（佛）

○五佛勅文殊揀選（三）
一佛勅文殊（二）
一示圓融（於）
二明須揀（二）
一為阿難
二為未來
二奉命簡辨（二）
一述敬儀
二正說偈（二）
一通明所證理（二）
一從真起妄
二返妄歸真
二別簡能入根（二）
一總述意（歸）
二別簡辨（二）
一揀諸行非（四）
一簡六塵
二簡五根
三簡六識
四簡七大
二顯觀音是（六）
一明方便（我）
二歎觀音（離）
三顯圓通（三）
一圓真實
二通真實
三常真實
四示迷悟（二）
一明循聲故迷（今）
二明入流則悟（二）
一誡諦聽
二明入流（二）
一標聞聞（欲）
二釋聞聞（二）
<pb n="657"/>
一明修證圓滿（二）
一根脫則塵返（聞）
二根除則塵消（二）
一由假入空中（見）
二從空中出假（卻）
二譬一返六脫（二）
一喻（二）
一喻從真起妄（如）
二喻返妄歸真（息）
二合（二）
一合起妄（六）
二合歸真（三）
一一返六脫
二辨分滿位
三結勸聞聞
五明圓證（此）
六結宜終（二）
一結酬以明去取（誠）
二請加以益未來（頂）
三時眾獲益（四）
一阿難明道（於）
二普會入位（普）
三登伽證果（性）
四眾生發心（無）

○二示帶事兼修助行（三）
一持根本大戒（二）
一陳請（二）
一經家敘
二正陳詞（二）
一述自悟（大）
二請利他（二）
一稟佛教（甞）
二述意請（二）
一欲以正行益物
二更請助行益物
二宣說（二）
一讚德誡聽（爾）
二正為宣說（二）
一舉戒為眾基（佛）
二明持犯損益（二）
一徵起
二解釋（四）
一婬戒（二）
一辨示持犯（二）
一正明（二）
一宣示損益（二）
一持則不隨生死
二犯則必落魔道
二囑誡滅後（二）
一魔令毀犯
二汝教堅持
二重示（二）
一犯障修證
二持獲菩提
二結顯邪正
二殺戒（二）
一辨示持犯（二）
一正明（二）
一宣示損益（二）
一持絕生死
二犯落神道
二囑誡滅後（三）
<pb n="658"/>
一鬼神誑世
二如來簡顯（二）
一釋疑情
二斥邪計
三囑付阿難
二重示（二）
一犯障修證
二持戒解脫
二結顯邪正
三盜戒（二）
一辨示持犯（二）
一正明（二）
一宣示損益（二）
一持出生死
二犯落邪道
二囑誡滅後（二）
一邪徒亂正（二）
一妖邪惑正
二如來簡顯（二）
一顯正斥邪
二示滅罪法
二囑付阿難
二重示（二）
一犯障正定
二持獲三昧
二結顯邪正
四妄戒（二）
一辨示持犯（二）
一正明（二）
一宣示罪障（三）
一標示
二顯相
三結過
二囑誡滅後（二）
一顯正破邪
二囑付阿難
二重示（二）
一立三喻
二正誡勸
二結顯邪正
二明誦呪除習○
三明結壇立行○

○二明誦呪除習（二）（第七卷）
一結前文（阿）
二明今意（二）
一略顯誦持利益（二）
一勸誦持（然）
二顯利益（阿）
二略示道場方軌（二）
一方便（若）
二正修（二）
一明修
二明證

○三明結壇立行（二）
一廣示道場方軌（二）
一問（阿）
二答（二）
一別示（二）
一明壇法（二）
一立壇方法（佛）
二供養方法（二）
<pb n="659"/>
一壇中供物（二）
一晝夜常供（三）
一壇心莊嚴（壇）
二八方莊嚴（取）
三分置供物（取）
二二時別供（每）
二壇外莊嚴（二）
一列諸位（令）
二懸八鏡（又）
二示誦儀（二）
一修（二）
一行道（二）
一明成就（二）
一助行（於）
二正行（即）
二不成就（阿）
二坐禪（從）
二證（有）
二總結
二重宣佛頂呪辭○

○二重宣佛頂呪辭（三）
一阿難述請（二）
一阿難請（阿）
二大眾請（於）
二如來宣說（二）
一現化佛說呪（爾）
二述功德勸持（二）
一果人由此自行化他（二）
一正示（三）
一備列眾義（二）
一總明出生功德（阿）
二別示十種功德（十）
一成正覺
二降魔外
三應塵土
四轉法輪
五蒙授記
六拔群苦
七事知識
八攝親因
九入涅槃
十付佛法
二指廣結名（若）
三更說別名（亦）
二勸持（汝）
二因人以此滅惡生善（二）
一廣明生善滅惡（二）
一總勸受持（阿）
二別明功德（二）
一標（阿）
二釋（十）
一能除諸難
二能生諸智
三不墮惡趣
四具諸功德
五除諸垢罪
六宿業消除
七所求如願
八國界安寧
九年豐障消
十惡星不入
二總述佛意結勸
<pb n="660"/>
三述願加護（六）
一金剛
二天王
三八部
四天神
五靈祗
六金剛藏王（二）
一述意（爾）
二敘護（世）

○三明迷悟以證圓位（二）
一阿難述請（二）
一敘過述益（阿）
二因行請位（世）
二如來宣說（二）
一標明（二）
一理絕名言（佛）
二對迷立悟（二）
一迷真起妄（因）
二滅妄名真
二別示（二）
一迷真起妄顛倒類生（二）
一總明二種顛倒（二）
一敘意（阿）
二正明（二）
一眾生顛倒（二）
一並明能依所依（阿）
二正示眾生顛倒（迷）
二世界顛倒（二）
一能所分成二種（十二）
二依正合成一種（十二）
二別明十二類生（三）
一總列（乘）
二別示（十二）
一胎
二卵
三溼
四化
五有色
六無色
七有想
八無想
九非有色
十非無色
十一非有想
十二非無想
三總結（是）
二返妄歸真淺深位立（三）（第八卷）
一總明漸次（二）
一結前生後（二）
一結顛倒因（阿）
二生漸次法（汝）
二標列正明（二）
一標列（云）
二正明（三）
一修習除助因（三）
一徵（云）
二釋（二）
一總明四食（阿）
二明斷五辛（二）
一述意（一切）
二正斷（二）
一約斷顯助開（是）
<pb n="661"/>
二約人明過患（二）
一說法人過（如）
二坐禪人過（是）
三結（阿）
二真修刳正性（三）
一徵（云）
二釋（二）
一以戒刳性（二）
一持小乘（二）
一正明（阿）
二反顯（阿）
二持大乘（先）
二持戒利益（二）
一明利益（禁）
二得神通（是）
三結（是）
三增進違現業（三）
一徵（云）
二釋（三）
一初相（阿）
二中相（十）
三後相（是）
三結（是）
二別明諸位（九）
一乾慧
二十信
三十住
四十行
五十向
六四加行
七十地
八等覺
九妙覺
三總結諸位（三）
一以止觀結
二以漸次結
三以邪正結

○二結顯經名（二）
一問
二答（五）
一定經體
二定經力用
三定經宗
四定經教相
五定經名

○二約別能招報心以明修證（二）
一示現行能招報（二）
一疑問（二）
一敘聞得益
二起禮陳疑（二）
一起禮述益（即）
二對佛陳疑（二）
一雙問能所
二別問所招
二開示（二）
一讚許（佛）
二正示（二）
一雙答能所（二）（第九卷）
一總示能招所招因果（二）
一能招報因（二）
一約迷真雙標（一）
<pb n="662"/>
二分內外別示（二）
一內分
二外分
二所招報果（二）
一牒二習因（阿）
二所招五果（五）
一純想
二情少想多
三均筭
四情多想少
五純情
二別詳能招所招因果（七）
一地獄（三）
一結前標起（循）
二詳辨因果（二）
一能招十習因（二）
一總徵
二別示（十）
一婬習（三）一順習已含逆習二二習相交之狀三聖賢呵棄
二貪習（三）一順習已含逆習二二習相交之狀三聖賢呵棄
三慢習（三）一順習已含逆習二二習相交之狀三聖賢呵棄
四瞋習（三）一順習已含逆習二二習相交之狀三聖賢呵棄
五詐習（三）一順習已含逆習二二習相交之狀三聖賢呵棄
六誑習（三）一順習已含逆習二二習相交之狀三聖賢呵棄
七冤習（三）一順習已含逆習二二習相交之狀三聖賢呵棄
八見習（三）一順習已含逆習二二習相交之狀三聖賢呵棄
九枉習（三）一順習已含逆習二二習相交之狀三聖賢呵棄
十訟習（三）一順習已含逆習二二習相交之狀三聖賢呵棄
二所招六交報（二）
一總明（云）
二別示（二）
一徵
二示（六）
一見報（二）
一標
二釋（三）
一臨終見相
二入獄初相（二）
三入獄後相（二）一發二相二歷六根
二聞報（二）
一標
二釋（三）
一臨終見相
二入獄初相（二）
三入獄後相（二）一發二相二歷六根
三嗅報（二）
一標
二釋（三）
一臨終見相
二入獄初相（二）
三入獄後相（二）一發二相二歷六根
四味報（二）
一標
二釋（三）
一臨終見相
二入獄初相（二）
三入獄後相（二）一發二相二歷六根
五觸報（二）
一標
二釋（三）
一臨終見相
二入獄初相（二）
三入獄後相（二）一發二相二歷六根
<pb n="663"/>
六思報（二）
一標
二釋（三）
一臨終見相
二入獄初相（二）
三入獄後相（二）一發二相二歷六根
三總結顯妄（二）
一由妄所成（二）
一總結由妄所成（阿）
二別結能所因果（五）
一阿鼻因果
二八無間因果
三十八獄因果
四三十六獄因果
五一百八獄因果
二非真本（有由）
二鬼趣（三）
一總明
二別顯（十）
三總結（二）
一正結虗妄
二引前重示
三畜生（三）
一總明
二別顯（十）
三總結（二）
一正結虗妄
二引前重示
四人道（三）
一總明（二）
一反徵其剩（復）
二酬償難息（阿）
二別顯（十）
三結示（是）
五仙道（三）
一總明（二）
一反徵其剩（復）
二酬償難息（阿）
二別顯（十）
三結示（是）
六天道（二）
一別示諸天（三）
一欲界六天（二）
一正釋（六天）
二結示
二色界十八天（二）
一別釋（四）
一初禪三天（二）
一正釋
二結示
二二禪三天（二）
一正釋
二結示
三三禪三天（二）
一正釋
二結示
四四禪分（二）
一四根本（二）
一正釋
二總示
二五不還（三）
一總示（阿）
二別明（五天）
<pb n="664"/>
三結示（阿）
二總結
三無色界四天（二）
一正釋（二）
一明感報（二）
一簡回心不入（復）
二明生天類殊（二）
一別明四天（四）
二總辨二類（此）
二辨王民（阿）
二結示
二總結虗妄（此）
七修羅（復）
二結示勸斷（二）
一結示（二）
一結能所本妄（二）
一能招現行因妄（如）
二所招七趣果妄（阿）
二示悟無能所（二）
一妙悟皆無（若）
二妄生本無（不）
二勸斷（二）
一結勸得失（汝）
二結顯邪正（作）
二詳發得能招報○

○二詳發得能招報（二）
一正明發相（二）
一結前
二正詳（二）
一詳明發得（二）
一標示能所（三）
一標示（二）
一標
二示
二許宣（汝）
三佇聽（阿）
二詳明能所（二）
一總明發得因由（三）
一明發得因由（二）
一生佛理同佛
二迷悟事異（二）
一迷真起妄（由）
二悟理魔發（二）
一歸元妄滅（汝）
二將歸魔發（二）
一諸聖心通（汝）
二魔凡驚慴（一）
二明魔發本意
三明損益勸誡
二別解發得相狀（五）
一色陰（三）
一總示始終（三）
一三昧所依
二正示始終（二）
一不盡始相
二已盡終相
三結顯妄源
二正許發得（十）
一身能出礙
二拾出蟯蛔
三內外通聞
四見佛依正
<pb n="665"/>
五空成寶色
六暗室見物
七燒斫無損
八徧見聖凡
九夜見遠方
十他變自說
三結過勸示（阿）
二受陰（三）
一總示始終（三）
一三昧所依
二預示始終（二）
一不盡始相
二已盡終相
三結顯妄源
二正詳發得（十）
一見物生悲（二）
一指相定名
二用心邪正（二）一正心二邪心
二勇齊諸佛（二）
一指相定名
二用心邪正（二）一正心二邪心
三枯渴沉憶（二）
一指相定名
二用心邪正（二）一正心二邪心
四自疑舍那（二）
一指相定名
二用心邪正（二）一正心二邪心
五生無盡憂（二）
一指相定名
二用心邪正（二）一正心二邪心
六生無限勇（二）
一指相定名
二用心邪正（二）一正心二邪心
七起大我慢（二）
一指相定名
二用心邪正（二）一正心二邪心
八輕安自足（二）
一指相定名
二用心邪正（二）一正心二邪心
九撥無因果（二）
一指相定名
二用心邪正（二）一正心二邪心
十愛極發狂（二）
一指相定名
二用心邪正（二）一正心二邪心
三結過勸示（阿）
三想陰（三）
一總示始終（三）
一結前受陰
二預示始終（二）一不盡始相二已盡終相
三結顯妄源
二正詳發得（十）
一貪求善巧（三）一明想動二致魔邪三勸先覺
二貪求經營（三）一明想動二致魔邪三勸先覺
三貪求契合（三）一明想動二致魔邪三勸先覺
四貪求元本（三）一明想動二致魔邪三勸先覺
五貪求冥感（三）一明想動二致魔邪三勸先覺
六貪求深入（三）一明想動二致魔邪三勸先覺
七貪求知見（三）一明想動二致魔邪三勸先覺
八貪求神力（三）一明想動二致魔邪三勸先覺
九貪求深空（三）一明想動二致魔邪三勸先覺
十貪求長壽（三）一明想動二致魔邪三勸先覺
三結過勸示（二）一約魔事結二約想陰結
<pb n="666"/>
四行陰○
五識陰○
二結勸欽承○
二更斷餘疑○

○四行陰（三）（第十卷）
一總示始終（三）
一結前想陰
二預示始終（二）一不盡始相二已盡終相
三結顯妄源
二正詳發相（十）
一二無因論（三）
一總述
二別顯（二）
一本無因（二）一正明二結過
二末無因（二）一正明二結過
三結示
二四徧常（二）
一正心絕魔
二窮元發見（三）
一總述
二別顯（二）一正明二結過
三結示
三常無常（二）
一正心絕魔
二窮元發見（三）
一總述
二別顯（二）一正明二結過
三結示
四四有邊（二）
一正心絕魔
二窮元發見（三）
一總述
二別顯（二）一正明二結過
三結示
五四不死（二）
一正心絕魔
二窮元發見（三）
一總述
二別顯（二）一正明二結過
三結示
六十六有相（二）
一正心絕魔
二窮元發見（三）
一總述
二別顯（二）一正明二結過
三結示
七八無因（二）
一正心絕魔
二窮元發見（三）
一總述
二別顯（二）一正明二結過
三結示
八八俱非（二）
一正心絕魔
二窮元發見（三）
一總述
二別顯（二）一正明二結過
三結示
九七斷滅（二）
一正心絕魔
二窮元發見（三）
一總述
<pb n="667"/>
二別顯（二）一正明二結過
三結示
十五現涅槃（二）
一正心絕魔
二窮元發見（三）
一總述
二別顯（二）一正明二結過
三結示
三結顯妄源

○五識陰（三）
一總示始終（三）
一結前行盡
二預示始終（二）
一不盡始相
二已盡終相
三結顯妄源
二正詳發相（十）
一因所因執（二）
一行盡識現
二因計成過（二）一正敘二結斥
二能非能執（二）
一行盡識現
二因計成過（二）一正敘二結斥
三常非常執（二）
一行盡識現
二因計成過（二）一正敘二結斥
四知無知執（二）
一行盡識現
二因計成過（二）一正敘二結斥
五生無生執（二）
一行盡識現
二因計成過（二）一正敘二結斥
六歸無歸執（二）
一行盡識現
二因計成過（二）一正敘二結斥
七貪非貪執（二）
一行盡識現
二因計成過（二）一正敘二結斥
八嗔無嗔執（二）
一行盡識現
二因計成過（二）一正敘二結斥
九定性聲聞（二）
一行盡識現
二因解起著（二）一正敘二結斥
十定性緣覺（二）
一行盡識現
二因解起著（二）一正敘二結斥
三斥邪結正（二）
一斥邪（二）
一顯過（二）
一結由識（阿）
二具明過（二）
一八境（眾）
二二乘（聲）
二勸示（汝）
二結正（二）
一示法門（如）
二明超能（二）
一能超至等覺
二能超至如來

○二結勸欽承（三）
<pb n="668"/>
一總結示（此）
二勸兩根（二）
一利根宜精識（魔）
二鈍根托秘呪（若）
三令欽奉（汝）

○二更斷除疑（二）
一疑問（阿）
二答釋（二）
一正答所問（三）
一答五陰妄想（二）
一正答（二）
一總答（二）
一真如本淨妄生諸法（佛）
二因緣自然二計虗妄（三）
一立（妄）
二破（二）
一總破二計（彼）
二別破二計（二）
一破因緣
二破自然
三結（是）
二別答（五）
一堅固妄想（汝）
二虗明妄想（即）
三融通妄想（由）
四幽隱妄想（化）
五罔象妄想（二）
一正辨識相（又）
二更顯微細（阿）
二結答（阿）
二答請何為界（汝）
三答併銷次第（三）
一約生滅（此）
二約事理（理）
三喻巾結（我）
二結勸傳（示）

△二正宗分竟

○三流通（二）
一結勸流通（二）
一以施福較勸（二）
一約施福較顯（二）
一問（阿）
二答（阿）
二舉功德勸通（二）
一滅罪功（佛）
二生福德（得）
二以成佛正勸（阿）
二結益流通（佛）

△三流通分竟

<other>首楞嚴經觀心定解科（終）</other>

<article id="n305">楞嚴經觀心定解大綱</article>

<talk>No. 305-A
 序</talk>
吾儕經史之暇。亦喜染指首楞嚴經。徒以房相筆受
文字工美無乖名教而已。若夫剖析心觀。斷定綱宗。
以昭示來。茲非具大根願不能也。歷觀有唐以來註
<pb n="669"/>
疏。不下百十家。或淺而未至。或悖而相左。未免有
經在微塵之嘆。至於最僻謬而灼違經旨者。莫交光
正脈若矣。經研識心為成道之本。渠云不用六識。經
祥三觀為入道之階。渠云不用三觀。是何殊自任孝
子而打擲父母。欲其入門而閉之戶耶。紕繆種種。莫
可枚舉。揆厥所由。不閑藏誨。妄自師心而已。天台全
彰法師。得佛祖真印。秉判釋權衡。約總別以論觀心。
而十卷之靈文顯。揭境觀以定脩證。而一經之宗旨
彰。即六識以顯真常。由三觀而趨佛果。不惟千秋不
決之案於茲大定。而交光僻謬之說。亦迎刃而解矣。
昔溫陵戒環。以無根之說。妄翳法華。百松大師。秉筆
鉞而披其荊棘。共快法華之再觀。今交光正脈。以僻
謬之疏。蕪穢楞嚴。全彰法師。摻如椽而誅其悖逆。競
瞻佛頂之舒光。古稱。孟子闢揚墨。其功不在禹下。百
松全公。其法華楞嚴之功臣歟。顧楞嚴即長水子璿
法師。虔講楞嚴。感雨華之瑞。全公定解。適成於茲地。
殆長水後身乎。不然何能剖析心觀。定千秋不決之
案。若是之章明校著乎哉。雖然吾因之有所惜焉。此
書立義有本。闢邪無避。光明正大之氣。凜凜乎溢於
溫文妙辯之表。詩謂不剛不柔。筆舌之間。似之矣。假
令秉此筆而立朝。則必讜言直論。匡濟
當宁。否則被繡衣。巡方國。亦必埋輪京輦。去暴鋤強。
而竟為浮屠取重。可惜也。雖然。國法禁人為惡。佛法
勸人為善。今而後。懸是書於
國門。回謬執以正人心。翊王道而裨名教。奚啻繼禹
孟而羨流德之遠哉。微文具在。必有覩余言而嘆實
獲矣。
旹
康熈庚申仲夏長水里人扗臻拜題

<talk>No. 305-B
 楞嚴定解序</talk>

首楞嚴經。余自嶺表載甦。即屬意繙討。為人稱道。間
閱諸家註疏。非不文采可觀。然求其剖判精明位置
確當釋迦之心髓泠然修心之初後俱攝。不少槩見。
今年春。全彰法師。以楞嚴定解見示。葢全合天台止
觀總別觀心之旨而成者也。止觀十章。惟正觀總無
明心。別觀能招報心。楞嚴十卷。亦惟正推總無明心。
別詳能招報心。其間意符理合。不爽錙銖。佛乘祖誥。
宛同合璧。是楞嚴得止觀而觀心之旨顯。止觀得楞
嚴而總別之說徵。似乎二聖抵掌啇略。以開千百世
眾生出生死證菩提之觀心捷徑也。讀之再三。不覺
手舞足蹈。拍掌大呼曰。而今而後。釋迦之心神骨髓。
和盤托出。略無遺蘊。而智者之總別觀心。現行發得。
信而有徵。可謂前日不定而今日定矣。夫經論之照
世。譬如龍劍雌雄離魂倩女。全公之前。二劍各分。身
魂彼此。全公之後。雌雄合而飛鳴。倩女合而一身也。
經云。譬如琴瑟琵琶箜篌。雖有妙音。若無妙指。終不
能發。今佛祖異口同心之妙。得全公妙指合而發之
矣。即其細文小節。字字照入觀心。前呼後應。言言點
歸總別。正如天半神龍。首動尾應。一氣回翔。了無間
隙。下睨諸家註疏。無非隔羅望月糢糊射覆而已。何
況猜大定而妄非三觀。執用根而却排六識者之臆
見左說哉。至於消釋文句處。甞引幽溪即中者。連篇
累紙。或前以一二語貫之。或後以一二字收之。竟成
全公心內妙談。絕無抄錄朕迹。且使舊疏語句益覺
精深。如王摩詰。於水田飛白鷺夏木囀黃鸝上。加漠
漠陰陰字。而宛成輞川的境。且使古詩轉覺雋永。又
如李光弼。將子儀軍。號令所及。精采悉變。此以真見
識真智慧真筆力真學問。而成奪胎之法。揭千聖未
闢之祕。以定千秋不決之疑者也。豈近代勦襲陳言
掇門請客者比哉。倘謂余稱道過實者。試觀楞嚴翻
<pb n="670"/>
譯以來百十家註疏內。曾有如此。剖判精明。位置確
當。觀心之初後俱攝佛祖之心髓泠然否。
康熈庚申春日丹霞山比丘今釋槃譚譔

<talk>No. 305-C
 自序</talk>

大品云。豈聲聞人有所說哉。有所說者。皆是佛力。葢
承佛力加被。以說佛所說也。是解也。豈靈耀有所說
哉。有所說者。亦皆佛祖之說而已。釋迦說總別觀心
之法於楞嚴。智祖說總別觀心之法於止觀。言或存
略。而指歸只一。經約解行證法。以明脩途。即止觀正
用十乘妙觀。觀總無明心也。止觀前六章。依修多羅。
以開妙解。即楞嚴會三科七大。皆本如來藏妙真如
性也。楞嚴陰魔七趣。即止觀所揀。現行發得。能招報
心也。耀惟仰承佛祖冥加。點會二說。只一觀心。經營
十稔。成十二卷。使後之有志觀心者。知甘露門之在
茲。更毋棄識心屏三觀之異趣異說。是曰觀心解耳。
而言定者。向來註疏。具曰予聖神襟各是。而莫或適
從。今惟以佛祖觀心之旨。會佛祖觀心之旨。起盡㳷
合。無餘文剩義。似乎千聖復起。莫越斯道。妙玄云。法
華是定非不定。今此解亦是定非不定之謂也。至於
劇談七大性藏三番圓別。進否仰遵幽祖即中。而間
亦雜采長水桐洲諸說。其銷文細節坐收即中已成
科句居多。故曰是解也。豈靈耀有所說哉。有所說者。
皆是佛祖之說而已也。辛酉菊月天台比丘靈耀謹
序

No. 305
<sarticle>大佛頂如來密因修證了義諸菩
薩萬行首楞嚴經觀心定解大綱</sarticle>

天台比丘　靈耀　述
將欲定解此經先提言外大綱。略為四章。一判總別。
二定境觀。三釋題目。四系凡例
<other>一判總別者</other>非題目為總經文名別之謂也。葢指前
七卷正觀總無明心以明修證後三卷約別能招報
心以明修證為總別耳。此經判釋百十餘家。千眼互
呈紛紜不一。或約兩章分文。或約五章。或約六章。惟
是根源未清而位置尚無著落。此定解之所由作而
竟忘其鄙陋也。竊謂如來出世說此經者。為欲示六
凡眾生破惑業報障以顯本如來藏妙真如性。秪由
一切眾生於真性中一念不覺而有動。即為無明覆
於覺性。所謂藏識海常住境界風所動。而晦昧為空
空晦暗中也。此是惑障非業報二障。是總無明心非
能招報心。是障理非牽生。是理惑非事惑。是根本非
枝末。是獨頭非相應。上八地人雖得暫停業報。三乘
聖人雖得邐迤進破三界枝末事惑而不牽生三有。
皆是中途未得究竟。良由此根本未除故祕藏不顯
妙性不彰也。是以佛在楞嚴會上且置其枝末相應
之能招報而先破除根本障理之總無明心。根本既
除枝末自消。所謂伐樹得根灸病得穴之捷徑法也。
如經因阿難之請先竟徵定迷妄根本為所破所觀
之境。次用最初方便七番破性一喝破相開示奢摩
他路。然後會三科以顯森羅。融七大而歸中道。一切
如來之密因妙解足而大佛頂之本如來藏出矣。然
此但是圓解見到耳。若欲起修入證猶未在也。是以
當機有請入華屋之求而如來詳示圓通本根正助
修法。所謂如登絕壑必假飛梯。要契真源須憑妙行
也。至於五十五位真菩提路正是所修所證妙果。如
是則一切如來之密因皆屬了義。而諸菩薩之萬行
皆究竟堅固矣。即最初一念不覺而有動以覆本覺
之總無明心亦淨盡無餘而歸無所得。宜問經名以
<pb n="671"/>
入流通矣。此前七卷半經文正觀總無明心以明修
之梗概也。○第如上所明破顯修證以顯大佛頂體。
只約無明一念心王而已。其如一念不覺而有動動
即有苦。遂沿蔓而為五識五意識之相應十習。受想
行之遷流諸心。此等枝末。或貪。或嗔。或婬。或詐。或誑。
或妄。日日現行。時時搆業。惑與業俱即能招報。夫習
既遠於一真報乃招夫七趣。是為現行能招報即七
卷之十習因也。所招之報即七卷之六交報也。夫積
習成性性不可改。有所著重世世發現。縱有暫時起
修工夫無奈習染數發。或起煩惱。或起染愛。或發業
病。或發禪見。如張僧繇世世為畫師。堪忍國番番現
舊境。塚人不淨。金師數息。慣習自然妨害禪定牽入
輪迴。是為發得能招報因。如九卷已去詳辨陰魔中
五十種禪那現境是也。經云若不明悟被陰所迷則
汝阿難必為魔子。成就魔人。及身遭後有墮無間獄。
五陰魔終結云。各以所愛先習迷心而自休息所感
業終墮無間獄等是所招報果也。此二種心是枝末
非根本。是業障報障非惑障。是相應非獨頭。是能招
報心非總無明心。是牽生非障理。是事惑非理惑。佛
既破其一念總無明心會三如來藏而明修證已。復
愍眾生攀緣處多枝末未去。則方當禪觀深修之時
現行與宿習驀發。密因萬行不得深入而大佛頂體
不得究竟堅固。故精研七趣以示十習因之現行能
招報。詳辨陰魔以斥因修發習之發得能招報。須知
此二雖非根本無明。然而害定牽生為障尤甚所當
盡破者也。此二既去。則吾心之性藏佛頂方得究竟
堅固而如來菩薩之密因萬行皆圓滿菩提歸無所
得矣。是後三卷約別能招報心以明修證之事也。惟
能招報中復有現行十習之五識三心。因修發宿之
五十陰魔不同。固當別作兩章研詳破斥之也。問。前
七卷約總無明心中有破有顯有解行證法周全詳
悉。後三卷約別能招報心中不惟行證之文不具抑
且破顯之解不談。何得條然對列為總別兩章耶。答。
如來說法詳略咸宜。無明根本障理過重。應當詳悉
以明修證。招報事惑枝末極麤。只須略點以出其過
令人不著便可任運流入歸無所得矣。如經中破五
陰竟即云識陰若盡乃超十信十住十行十向四加
行十地入於如來玅莊嚴海。豈非修證之旨宛然俱
備。其解行等法例上可知亦何必重重羅列哉。是則
約別以明修證之法詳在約總章中非此有彼無也。
若總若別隨于一門得入皆可究顯性藏故宜兩章
對列不可軒輊爾。○天台大師說己心中所行法門
則成十章止觀。西域梵僧見之曰。此書與西竺楞嚴
經相同。大師求經證論而未之見。今錄止觀輔行成
文略加點釋以會通之。不惟止觀有懸合楞嚴之玅
益顯楞嚴位置觀道俱有著落。止觀五上正修章中
列十境已。先觀陰境餘九至下方觀。而陰境有三科
不同。心是惑本若欲觀察須伐其根。如灸病得穴。當
去丈就尺。去尺就寸。置色等四陰但觀識陰。識陰者
心王也。即列十乘觀法。輔行釋云。世出世陰如條如
病。一念心識如根如穴。若爾。觀心即足何故第四破
法遍末更例觀餘陰界入。答。欲融諸法示觀體遍是
故下文例餘陰入。若示境體觀心即足。又正示境體
陰界入三竝可為觀。寬漫難入故促指的略二就陰
如去丈就尺。略四從識如去尺就寸。今且觀心王置
於心所。故初觀識餘下例之。問。五識五意識竝能生
於受等三心。何等識心及所生心是今觀境。答。五識
五意識定是今境。未屬煩惱在無記故。於第六中取
能招報者。仍須發得乃屬煩惱。餘之分別方是今境。
又此五識五意識雖在今境仍在下文歷緣對境中
明。在止觀六下第四破法遍約橫竪一心明止觀中
兩章。一約總無明心即所揀陰入心王也。所謂秪就
無明一念心此心具三諦即三觀。二歷餘一心三觀者。
<pb n="672"/>
若總無明心未必是宜。更歷餘一心。或欲心。嗔心。慢
心。此等心起即空假中。還如總中說。又云。前來所說
但觀識陰作如此說。餘四陰亦復如是。十二入十八
界亦如是。輔行二十八云。總觀無明未必是宜開總出
別。無明心中具諸心故。問。貪等即是煩惱所攝何名
觀陰。答。雖是煩惱善惡所攝。況此但觀欲等心王。若
爾與煩惱境何別耶。答。此是煩惱非煩惱境。彼由觀
發昔此過現習生。與下不同故今在此。其實煩惱非
報陰也。雖即屬陰攝陰不盡。是故下復例餘陰入。上
是止觀輔行成文。今略釋會。止觀揀界入四陰而的
就識陰心王用十乘妙觀觀之。正先破根本總無明
心。破已即顯觀成入理證祕密藏。與今經前七卷半
正觀總無明心以明修證有破有會開解起行入真
菩提路。無二無別。其所揀退之五識五意識受想行
心直至第四破法遍後更歷餘一心例餘陰入用上
圓觀觀破者。與今經精研七趣等十習因宛同。止觀
輔行名欲心嗔心慢心。即楞嚴之貪習嗔習詐習等
十習因者也。葢止觀但名能招報之因心而楞嚴并
詳所招之七趣六交報也。如經云。云何六報。一切眾
生六識造業所招惡報從六根出。正指識與根塵相
應造作諸業是能招報。六交惡報即所招報也。結鬼
道云。是人皆以純情墮落業火燒乾上出為鬼。此等
皆是自妄想業之所招引。妄想即五識五意識受想
行三心與根塵因緣而造業是能招報。鬼趣即所招
引苦報也。又結畜生云。此等亦皆自妄想業之所招
引。如寶蓮香比丘尼及璃瑠王善星比丘。如來惡業
本自發明。非從天降。亦非地出。亦非人與。自妄所招
還自來受。如經所明節節皆結能招之惑所招之報。
與止觀輔行所明現行能招報分毫不爽。人苦不能
細心會通故佛祖心印尚埋於側理也。至釋文時再
為點出。止觀所置九境所謂仍須發得乃屬煩惱於
下九境中一一各用十乘觀破。與今經詳辨五十種
陰魔是同。葢止觀九境因修以發宿習。倘不覺察即
被牽入輪迴是名發得能招報。故須一一備用十乘
觀破庶可圓顯祕藏。今經因在三摩定中觸動宿習
或是天魔邪鬼外境惡緣伺便互發以害禪定牽入
苦輪。正是發得能招報。所當詳辨而破斥之也。如經
破五陰魔竟總結云。各以所愛先習迷心而自休息。
所感業終墮無間獄。各以所愛先習迷心即因觀發
昔之能招報心。而自休息即住境不進。或住禪見業
惱乃至二乘之九境五十陰魔。業終墮獄即所招報
果也。此二雖俱屬於枝末能招報。但一是現行習因
一是因修發昔故不同爾。如云彼因觀發昔此過現
習生是也。即輔行云。於第六中取能招報仍須發得
乃屬煩惱者。正是輔行幽贊止觀以明詳揀之言。取
能招報者。取取去也。謂取去五識五意識受想行心。
此等心法與根塵相應勢必造業以招七趣報苦者。
故今且揀去至下歷餘心中觀。仍須發得乃屬煩惱
者此揀餘九境發得則觀不發不觀。若一發起即能
害觀牽生故名發得能招報。亦且揀去。至觀陰十乘
完已方用十乘觀破之也。而例餘陰入。即止觀第四
破法遍末云。於總無明心未必是宜。更歷餘一心。或
欲心。嗔心。此等心起即空假中。還如總中說。又云前
來所說。但觀識陰作如此說。餘四陰亦復如是。十二
入十八界亦如是。輔行云。觀總無明未必是宜開總
出別。則總別二章瞭然明白矣。夫現行發得兩種枝
末既詳研不滯自然流入妙真如性。故知止觀中觀
總無明心例歷陰入九境心。的是今經前七卷約總
無明心以明修證。後三卷約別能招報以明修證之
兩大章纖毫不異也。問。今經約總破顯必解行證法
俱周圓已方研七趣。止觀乃於觀陰十乘中第四破
法遍末即例餘心焉得同耶。答。經中佛酬當機之請
但貴破其根本無明則枝末現行自爾消亡而圓解
<pb n="673"/>
大開矣。因之躡解起行行窮位極。皆任運流入法門
攸敘從始至終不可攙越他語也。次因阿難有七趣
何來之疑。故復示能招七趣苦報之因即現行枝末
之十習因。而所招之報即為七趣耳。天台大師觀一
念以顯不思議境已勢必遍破五住虗妄。既約總無
明心遍破諸法已。惟恐像末行人謂觀心王能如是
遍破。未知觀已前揀下之五識三心亦能如是遍破
否耶。故即例之曰。歷餘一心皆三諦三觀。約餘陰入
亦如是也。則知經論研例雖似前後。而先總後別義
意本同也。問。今經證果之後方辨陰魔。止觀觀陰纔
畢行證未說即觀九境何耶。答。佛乃究竟果人說己
心中所證法門自當詳明果位。大師權居五品說己
心中所行法門只須十乘即足。故止觀宜於觀陰十
乘後即觀發得能招報。而楞嚴宜於證果已竟方辨
發得五陰魔也。問。今經前七卷既單就總無明心以
明修證何得第二卷中有破五陰六入十二處及說
七大二十五圓通等耶。答。此因奢摩他真空已顯理
須融會諸法以成圓中大解非別觀界處枝末也。與
止觀方至第四破法遍中即例一切亦欲融境遍作
如此說之意巧合也。大師求楞嚴以證止觀而不知
止觀全是楞嚴。是則楞嚴雖未經大師手判而的是
圓頓止觀明矣。雖然。大師豈有不知亦示為不知云
爾。應真云。吾來欲參文殊。却見了東土小釋迦。宜乎
二佛之同心經論之一轍也。先賢註釋非無才辯。顧
於七趣五陰兩章俱無定指。後二既無著落轉覺前
俱射覆。箕臼各是而莫肯相下。楞嚴一經迄為千秋
不決之疑案矣。（靈耀）每臨講授雖亦仰遵先註支吾
一時。而不能釋然之懷於行住坐臥終不放下。今者
幸得佛祖同心之旨不敢自私書公後哲。庶幾竭斯
蠡測仰報佛恩。敢言剖塵出經為決疑之定論哉。
<other>二定境觀者</other>此經的依現前一念識陰心王為所觀
境。以即空假中為能觀觀。觀此一念即顯三如來藏
妙真如性直至圓滿大佛頂而後已。葢此因心。未迷
之先亦惟此。既迷之後亦惟此。名字開解亦惟此。究
竟果成亦惟此。所謂迷則三道流轉。悟則果中勝用。
理則性德緣了。事則修德三因。如是四重皆依迷中
實相而立是也。眾生既迷此已即有體上虗妄枉受
輪迴。今欲返本亦須研究本源方能去妄。如從地倒
還從地起。即十方如來所以得究竟果成顯大佛頂
體亦不過完滿得此本有一念而已。豈更有所增別
有所修哉。譬如大圓鏡智忽染塵埃其黑如漆亦此
鏡也。但多鏡上妄塵而已。及欲顯鏡本光亦只依鏡
揩磨非離鏡別有顯光之法也。工程既到塵淨光生
亦只完得本有鏡光非鏡外別有增加也。但無其迷
妄耳。演若達多迷妄狂走本頭不失。狂歇得頭豈亦
更有增哉。一切如來初觀陰心得成極果。復愍一切
眾生一念陰心中皆具十方三世如來智慧德相。但
以妄想執著而不證得。故得得出世多方開示。使只
研究當人本有陰心自顯未迷之本有也。故今楞嚴
會上初因阿難啟請十方如來得成菩提之法。佛即
為渠次第審問提出此一念陰心為所觀境。如云如
是見性是心非眼等。葢一切世間中不出名與色。若
欲如實觀但當觀名色。若人識得心大地無寸土。況
佛法太高眾生太廣初心為難。若觀心者近而復要。
故今經示行人近而復要之根本陰心為所觀境以
顯三如來藏大佛頂體也。須知大佛頂體豈離心別
有哉。亦只完得吾人現前一念本心而已耳。葢此心
一念未起之先三千冥伏為理具。一念既動之後三
千竝興為事造。但於事造之時有染淨兩緣不同。淨
緣起為三千竝常俱體俱用。染緣起為三千在迷同
曰無明。無明者不明也。即體上虗妄。如鏡上塵埃元
非本有迷而妄生者也。佛教眾生研破此妄故用七
番徵逐而令此一點精魂虗妄命根無躲藏處。贓賊
<pb n="674"/>
既現直與一喝斷其積妄。所謂命根下殺一刀也。此
妄既去如大圓鏡光明自現不從外得原依本心而
彰顯之矣。故觀現前一念而顯不思議境是即妄即
真最捷徑最圓頓法也。世人不知。却謂現前一念識
心全體是妄不可憑之顯真。豈知此心體全是真哉。
況經多番揀斥徵逐性計俱空本明自露。如止觀揀
境相應現行之諸妄無依唯此一念心王現前。言一
念則已空千念萬念。所謂識得一則萬事畢也。舉心
王則已去現行發得諸心作使唯此主人公矣。言現
前則不為昏煩業報葢覆而孤明獨露矣。此一點孤
明獨露之處豈非奢摩他現前耶。唯是一念即三千
三千即一念。一念不在前三千不在後。不一不異而
妙假宛然森羅畢現。非空非有而禪那自在中道圓
明。如鏡塵既去光明自現。非外來非內出。而不思議
境即識陰以彰豈不彰明較著矣乎。然豈獨此經佛
令眾生觀究現前陰心哉。經經皆爾。論論皆然。佛令
比丘觀四念處行道。菩薩觀識受想行色至一切種
智。起信云。有法能起摩訶衍信根。所謂法者一切眾
生心是。又妙法者心是。妙心體具如如意珠。則華嚴
之法界。法華之實相。涅槃之祕藏。般若之智慧。皆即
心以論也。若謂心外有法即實相外有法矣。祖師云。
陰界入三竝得為境。葢行人受身誰不陰入重擔現
前故也。若觀心者近而復要。則識心者乃起觀之處
入理之門矣。良由心能諸佛。心能眾生。心能天堂。心
能地獄。心即諸佛。心即眾生。亦由諸佛即心。眾生即
心。天堂即心。地獄即心。生佛有迷悟而此無迷悟。生
佛有隱顯而此無隱顯。生佛有三世而此獨常住。古
人云無心而已介爾有心三千具足。故一切眾生全
憑此心在洪波浩渺中出生死證菩提。十方諸佛亦
由究竟此心於三界五濁之內起大悲轉法輪度眾
生。若必埽除不用則斷眾生成佛之本滅諸佛得道
之基矣。況此經特重約心以明破顯。融心以成祕藏。
而必曰不用殆亦超過諸佛之說耶。交光曰。不用天
台六識。殊不知此之識心乃諸佛眾生共有之大本
詎可推與天台一家乎。譬如日月在天有目皆見。盲
人不見謂天無日。而并欲天下之人皆不見日有是
理乎。然交光用根不用識之言亦有所據但錯會之
爾。渠見經中七番破性之後阿難猶認推窮尋逐者
為心。而如來直下一喝曰此非汝心。交光據此即曰
識心已經如來親口破斥故不宜用。殊不知如來所
破攀緣尋逐乃體上虗妄。非破識體主人公也。此一
毫聯纖虗妄若在則昏擾紛紜理即全迷。佛既喝破
則如鏡淨明生心體頓現。如下所謂性識明知覺明
真識清淨本然周遍法界是也。豈磨去鏡上塵垢者
并棄去鏡體光明也哉。但在前為塵妄所染則不變
隨緣。真如在迷迷名六識。至今妄去體彰則隨緣不
變周遍法界即性識明知。何曾有二哉。又如垢衣內
身瓔珞莊嚴只一長者。非離去垢衣內身別有一瓔
珞法身也。故知此非汝心者正破體上垢妄耳。交光
錯會乃謂必破識體而不用矣。又因五卷有識性虗
妄猶如空華之句。謂破六識。更不知此段通破陰入
界之虗妄也。至云知見立知即無明本。知見無見斯
即涅槃無漏真淨。豈非知見體上虗妄既無即知見
體是涅槃藏性乎。天台觀六識以顯不思議境深得
佛旨而立。非無本而云然也。即用根之言亦據經文
起修之始。佛示二十五圓通而獨選耳根為入道之
方便彼遂偏執此經專用耳根。豈知言耳根者但入
門方便也。葢行人起修二十五種門門可為入道方
便。今娑婆眾生耳根最利宜于耳聞入心成觀。故特
選之。當知觀成理顯之時早已忘却外來耳聞方便
矣。豈有始終滯于方便而能心觀圓成耶。方便猶如
叩門之瓦度河之筏耳。若滯著耳根而不能入心成
觀則此耳根反成障礙。膠纏住著為生死根本牽入
<pb n="675"/>
輪迴不暇矣。經云眾生處處著。佛說入門之方便世
人即執方便為真實而不能入真深可憐愍者。秪如
觀音大士于古觀音如來所。初于聞中入流亡所。所
入既盡動靜二相了然不生。則耳根音塵二俱亡去
矣。然後得如是盡聞聞所聞盡而聞性亦空矣。聞性
既無。方得覺所覺空而空觀現前。未聞住著耳根色
法頑空之上可以空覺極圓者也。可知住著耳根之
上即空觀尚是難成。何況寂滅現前之圓中妙觀哉。
須知耳乃色質頑空全是生死無知之法如何依之
開解起行耶。不但深修妙觀不可憑依。即淺近聞聲
亦非耳根所得而有也。必仗內有識心之主以應外
塵方得有聞。經云。如是見性是心非眼。古人云。心不
在焉。視而不見。聽而不聞。食而不知其味。不其然乎。
若云修屬聞性。則聞性即識而有枝本之異。故觀音
心觀少成即云聞所聞盡而并此聞性亦遣之矣。則
知今經密因修證的依陰心為所觀境而顯大佛頂
體。若最初入門方便暫假耳聞爾。經云。歸元理無二
方便有多門。二十五聖豈非多乎。從耳門入豈非方
便乎。若執此經由耳根方便而入即為耳根圓通者。
何經不從耳根入哉。身子目連由聞因緣悟入亦耳
根圓通也。迦葉陳如聞四諦善來悟道亦耳根圓通
也。凡華嚴鹿苑方等般若法華涅槃五十年中證悟
弟子皆稟佛音教而入皆耳根圓通也。香嚴擊竹百
丈一喝曹溪聞應無所住而生其心皆耳根圓通也。
此皆得圓通之方便耳。須知佛逗娑婆之機率令從
耳根方便而入。何得錯會佛意偏執方便為此經真
實觀境哉。如經云。十方如來於十八界一一修行皆
得圓滿無上菩提。於其中間亦無優劣。但汝下劣未
能於中圓自在慧。故我宣揚但於一門深入。一入無
妄彼六知根一時清淨。又佛告文殊。此二十五無學
菩薩各說最初成道方便皆言修習得其圓通。彼等
修行實無優劣前後差別。我今欲令阿難開悟二十
五行誰當其根。兼我滅後此界眾生入菩薩乘求無
上道何方便門得易成就。據此明文灼然是言入門
方便何曾指為究竟真實哉。及文殊承命揀選亦云
歸元性無二方便有多門。聖性無不通逆順皆方便。
又云。誠如佛世尊詢我諸方便。於此門無惑方便易
成就。處處皆言方便何曾指耳根為究竟耶。但諸經
方便皆從耳入而不明言。若分明指選獨在今經也。
則知用根不用識之言真為棄本逐末者也。且問耳
根之所以能聞以何為本從何所來耶。夫本以一精
明分成六和合。在耳曰聞。在眼曰見。乃至在身曰觸。
則知本一心識如一獼猴遍映六牕故有見聞覺知
之用。若無內心主人公則外之眼耳六根色質頑空
何能聞見哉。經云。如是見性是心非眼。即可云。如是
聞性是心非眼矣。經云汝在室中門能見否。則諸已
死云何無見。試例言之。汝在室中門能聞否。則諸已
死云何無聞。聞性方便尚恃識心根本而有。云何偏
計色空之根為入道究竟法耶。豈非棄本逐末之已
甚者乎。○言以即空假中為能觀觀者。此經阿難初
請十方如來得成菩提妙奢摩他三摩禪那最初方
便。而如來則先用最初方便之假七番徵逐破其妄
計。次以真諦一喝斷其習相。然後次第引掖開顯奢
摩他解而從假入空之觀成矣。至汝猶未明一切浮
塵諸幻化相當處發生隨處滅盡其性真為妙真如
性。如是乃至五陰六入十二處十八界亦復如是。是
從空出假會一切法皆本如來藏森羅畢現而三摩
觀境成。然後融七大色心皆性色真空性空真色清
淨本然周遍法界。是二觀為方便得入中道第一義
觀而禪那之請酬。若約破會邐迤先奢摩次三摩而
論則同瓔珞次第三觀。若據圓會三如來藏離即離
非是即非即而論即大品一心三觀。葢開示行人修
法言不頓彰事難率爾必須次第。至妄去真窮理皆
<pb n="676"/>
一貫法必圓融。又非次第則破惑不盡。非圓融則妙
解不圓。況經在方等先別後圓部意尤清。故阿難雖
請妙奢摩他之圓融三觀。而至如來為其開示則阿
難仍為示中下但作次第領解。次第再問。直至當機
內解既開方為遍融一切同成性藏以酬阿難最初
三觀皆妙之請也。且今經三觀之法乃十方如來成
菩提之正軌。法界眾生出生死之要訣。具縛凡夫妄
想紛紜。必仗空慧蕩洗情塵。如金剛王寶劒直下斬
斷命根。寸絲不滯。方得塵淨光生本真獨露。至此則
待對既絕諸妄消亡一念不生名相總滅元無空觀
之名。但眾生向來妄心膠著萬有。賴此妙慧當前直
下空諸行有假名空觀而已。豈真有一空觀在胸中
哉。此中若存一空觀之名則大有所有生死正長矣。
何能出生死哉。秪如三藏無常。即始自迦羅終至圓
著如劫火燒須彌大地蕩盡無餘。況奢摩他真空得
力哉。世人偏執耳根方便為真實良由曾未染指小
空耳。豈惟人哉。即上地諸天禪定雖深無此空慧故
但能伏斷思假而不能破去諸見全住輪迴。持戒比
丘檢束身口。如擎油鉢何等艱苦。亦由無此空慧但
能暫轉業報而見思全在生死何辭。故知此一空慧。
乃四教行人三世諸佛出世成道之根本。所以今經
惟重空如來藏也。雖然。但恐妄心不空耳。心既空已
則任運法法現成頭頭合道。森羅宛具名假觀三摩。
不有不空即中道禪那。如鏡垢既去法爾現像。鏡光
明三不一不異是圓融三觀。而其實只觀識陰以顯
乎本有一心也。本心之上亦無三觀之假名。十方諸
佛因用此妙慧破去諸妄究竟本心。故歷指自己所
歷程途以昭示來茲。令眾生可依之而遄征先登道
岸。故有三觀之名也。交光不知此妙乃謂三觀屬在
天台不可依用。夫周行大道貴賤率由。若眾生安心
火宅則自然不必依行。苟欲競出苦輪豈有捨此別
趨者哉。所謂出必由戶何莫由斯也。苟謂不可依用。
是杜絕法界眾生出生死成菩提妙奢摩他三摩禪
那之正路而使之竟入搆生死入三途之邪道矣。悲
乎。且此三觀正道阿難因不知而請如來因請而示。
必先奢摩。次三摩。後禪那。答其所問章章明白如何
推與天台一家耶。天台不過依經立字為法施菩薩
而已。況此三觀法門不獨說於楞嚴會上。瓔珞說三
觀。大品明三觀。圓覺說三觀。涅槃亦三觀。寶積說三
觀。若乃類通三觀。則道識性般若菩提大乘身涅槃
三寶德一一皆三法。舉五十年中所談如來成菩提
眾生出生死從迷至悟自淺之深之要法莫外乎三
觀妙慧矣。如何不可依用。如何推在天台耶。若果三
觀勿依。不惟絕法界眾生出生死之正道。且顯如來
一代時教皆錯談矣。即如來當日由三觀以人寶所
之程途皆錯謬矣。即十方如來由此奢摩三摩禪那
以成菩提之菩提亦未必成矣。（靈耀）幸遇佛乘得伸
鑽仰。識雖暗短志在利人。恐來者不知謗法墮苦略
一辯明。非苟執偏私妄陳是否。倘有偏斯天龍譴責。
<other>三釋題目</other>為二。初釋經題。二釋譯人。經題中先釋本
題。次釋別名。總題例有五重。今作四番解釋。一標章。
二解釋。三引證。四生起。
初標章者。此經以人法為名。如來藏妙真如性為體。
楞嚴妙定為宗。斷愛遠塵為用。方等被開成醍醐為
教相。
二解釋者。一釋名。此經以人法為名。名有通別。大佛
頂如來密因修證了義諸菩薩萬行首楞嚴十九字
別名也。經之一字通名也。今先釋別名。即中云。別名
中共有三句。初大佛頂三字為一句。次如來下為第
二句。次諸菩薩下為第三句。向後結經共有五名今
首題中存三隱二故但十九字也。初三字桐洲引吳
興解指為密呪之名。其說最是。然考經中義非一途。
如云佛頂光明摩訶悉怛哆般怛囉無上神呪。斯為
<pb n="677"/>
如來無見頂相無為心佛從頂發輝坐寶蓮華所說
心呪。又云亦說此呪名如來頂。非從密呪得名乎。首
卷經云。有三摩提名大佛頂首楞嚴王具足萬行十
方如來一門超出妙莊嚴路。則大佛頂之言又從顯
教得名無疑矣。大是稱體之讚。佛頂是尊極之稱。良
由覺體妙明無相可得。遍一切處超出群有。四眼二
智所不能窺名大佛頂。顯說之即為經。密說之即為
呪。豈有二耶。所言密者非祕密法輪之密。秪以梵語
未翻秦人不解故云密爾。此經緣阿難示墮婬室方
遭邪染心雖明了而力不自由于義為著相。非妙明
無相尊極之呪安使解脫。經中名此呪為如來頂者
葢名此呪為妙明無相超絕之法也。而從頂光化佛
說之者葢道之難知聖人必示之以象。故從釋迦之
頂現無為心佛說無上心呪。從能示言之。佛字可指
釋迦應身。頂字可含釋迦化身。然頂即無見頂相直
顯法身。華嚴云。初生疾捧持。諦觀不見頂。正指此相。
西域記云。昔婆羅門以一竹杖長一丈六欲量佛身。
纔丈六已又一丈六。量既不已插地而去。其杖成林。
後于此中而立精舍名為杖林。又金剛密迹經云。佛
成道後游波羅奈。東方去此甚遠有佛號思惟華。世
界名懷調。有菩薩名應持來禮佛足。繞千匝已念欲
量佛身。即自變形高三百三十萬里復見佛身高五
百四十三萬兆垓二億里。以佛神力應持往至上方
百億恒沙世界界名蓮華莊嚴佛名蓮華。上至彼界
永不見釋尊之頂。不知佛身遠近幾何。往問彼佛。彼
佛答言更過恒沙劫亦不能見釋尊之頂。智慧言辭
光明悉亦如是。據上經文無見頂相之為法身明矣。
從此頂而現化佛必是從法起報。故經云于時世尊
頂放百寶無畏光明。光中出生千葉寶蓮。有佛化身
結跏趺坐。如經所言。華臺上佛豈非報耶。報身全是
智慧方能顯法身無相之道故說呪獨勅文殊。是則
能示中雖示三身而正以無相法身為主。此示象之
意也。從此頂說呪正示呪理尊極妙明無相更何疑
乎。此表示神呪所詮之理。亦表經文所詮之理。顯密
雖殊其體無二。吳興云。經題非喻是法亦屬于人不
其然乎。三身是人。理體即是法也。問。何不言佛身而
言佛頂。答。若言佛身徧該空有。今言佛頂惟在中道
無相之法。釋籤云。空假即中中為經體。中即空假亦
指于中。三諦無非遍一切處。據籤此文。三諦咸遍經
體惟中。今但以無相為佛頂。然何往而非佛頂耶。大
佛頂義浩妙無窮。上所解者略中之略而已。次如來
密因修證了義八字為一句。如來是證果之人。文句
引成實論云。乘如實道來成正覺故名如來。句即釋
云。乘是法如如智。實是法如如境。道是因。覺是果。據
此。知如之一字當以境智釋之。謂境如于智。智如于
境也。來之一字當以因果釋之。謂乘因中如實之道。
來成正覺之果也。密因者。密為祕密。大經哀歎品云。
何等名為祕密之藏。猶如伊字三點若竝則不成伊。
縱亦不成。如摩醯首羅面上三目乃得成伊。三點若
別亦不得成。我亦如是。解脫之法亦非涅槃。如來之
身亦非涅槃。摩訶般若亦非涅槃。三法各異亦非涅
槃。我今安住如是三法為眾生故名入涅槃如世∴
字。大經所說是如來三德祕藏之果。而果必有因肖
果之因稱為密因。何等是耶。所謂苦即法身。惑即般
若。業即解脫。如是解知名為密因也。經云。五陰六入
從十二處至十八界因緣和合虗妄有生。因緣離別
虗妄名滅。殊不能知生滅去來本如來藏。常住妙明
不動周圓妙真如性。性真常中求于去來迷悟生死
了無所得。如經所言詎不密乎。問。何不指妙奢摩他
三摩禪那為密因耶。答。此妙三止已兼于修。當先取
解悟為因。眾生無始以來唯有煩惱業苦而其體即
三德此義最密。能解此者即解三止。何以故。絕思議
故。離根塵故。今正指三止之解為密因也。修此密因
<pb n="678"/>
名了義之修。如簡圓通以耳根為此方之機宜是已。
依此而證名了義之證。如五十五位真菩提路是已。
了義者謂詮義究竟。如空假非了中道為了。隔別非
了圓中為了。今經有權有實會權歸實莫非了義。是
可定一經之宗矣。三諸菩薩萬行首楞嚴為一句。菩
薩是因中之人。諸名不一。一菩薩已具眾行況諸菩
薩之所修乎。古人釋此名引第八卷五十七位從因
至果以當萬行。說亦非謬。但位名證得行名進趣。豈
直于位而當于行。當指欲入位及已入位時所修為
行則合經旨。又此經徵心辯見五陰三科七大及諸
圓通。依此而修具一切菩薩法式。故在般若為菩薩
歷劫修行。在今經稱萬行首楞嚴也。經云首楞嚴王
具足萬行。據此。當以首楞大定為總。萬行為別。總定
具別稱之為王。涅槃云。首楞者一切事竟。嚴名堅固。
一切畢竟而得堅固名首楞嚴。又大論云。首楞嚴者
秦言徤相。分別知諸三昧行相多少深淺。譬如大將
知諸兵力多少。菩薩得是三昧諸煩惱等不能破壞。
如轉輪王主兵將寶所至之處無敢壞者。故亦翻為
事究竟也。此可含今經之用。上如來是人。密因等是
法。菩薩是人。萬行等是法。雖顯教所詮。密呪中寧不
具此義耶。問。昔孤山釋經題云具三為名桐洲非之。
今何具三章之義耶。答。妙玄云。釋名總論三法。體宗
用開對三法。覩今楞嚴經題方知古云釋名是總三
章是別言實有據。但大佛頂屬體密因修證是宗于
義咸合。唯菩薩萬行是因中之事似應屬宗不應屬
用。然釋籤解玄義十妙而云。境是體是法身。智行是
宗是用。彼文行妙是用今菩薩萬行何得非用。總別
之釋更無可疑。
次釋通名。經者訓法。訓常。依此言說詮顯性相令物
生解故稱為法。一切諸佛皆同此說故稱為常。有翻
無翻具如妙玄說。釋名竟。
二辯體者。此經以如來藏妙真如性為體。若據經題
以大佛頂為體。葢小乘經有三印。大乘唯一印。印即
是體。小乘明生死與涅槃異。生死中以無常為初印
無我為後印。二印印說生死。涅槃但用一寂滅印。是
故須三。有此三法知是佛說修之得道。無三法印即
是魔說。故以三法為體也。大乘生死即涅槃涅槃即
生死無二無別唯是一實相名實相印。無量義經云。
無相不相不相無相名為實相。解云。無相者無生死
相。不相者不涅槃相。而又云不相無相者并不涅槃
相亦無相也。今大佛頂乃由證此實相之理成無見
頂相為三十二相之一相。究論其體即實相法身故
特名大佛頂也。此體雖眾生本具唯佛證得。妙玄云。
今取佛所見為今經正體不其然乎。而復取如來藏
性者。是文意之所歸一經之盛談。即題中大佛頂之
義故標為體。何謂文意所歸。經明諸三摩提文云。一
切浮塵諸幻化相當處出生隨處滅盡幻妄稱相其
性真為妙覺明體。如是乃至五陰六入從十二處至
十八界因緣和合虗妄有生因緣別離虗妄名滅。殊
不能知生滅去來本如來藏常住妙明不動周圓妙
真如性。此文方出如來藏性之名。然世尊言之殊非
率爾。葢必三番進否而後明其義。行謂進謂進明圓
教也。何謂否謂覆圓用別也。何謂三番進否。經于七
處徵心之後阿難疑心無體。爾時世尊開示阿難及
諸大眾欲令心入無生法忍。于師子座摩阿難頂而
告之言。如來常說諸法所生唯心所現。一切因果世
界微塵因心成體。此第一番開示唯心是進明圓教。
然欲阿難識取其心必先撥去前塵獨顯見性。故有
前塵自暗見何虧損之語。乃至云。燈能顯色如是見
者是眼非燈。眼能顯色如是見性是心非眼。初卷末
有性心失真認物為己之責。匿王章云。汝面雖皺而
此見精性未甞皺。皺者為變不皺非變。變者受滅彼
不變者元無生滅。如上經文是第一番揀妄明真為
<pb n="679"/>
圓教之否。葢不明唯心則圓宗不立。不揀妄緣則真
心不顯。故選擇于客塵之間頻煩乎主空之辯良有
以也。初明諸法惟心則諸法皆常豈非圓乎。次之主
客對分生滅與不生滅逈然二途豈非別乎。而謂楞
嚴純明圓教不亦謬乎。用別為入圓之方便經稱最
初方便意在于此。次阿難復執見聞不生滅者即是
真性。佛徵顛倒所在茫然不知。佛興慈悲發海潮音
徧告同會云。色心諸緣及心所使諸所緣法唯心所
現。汝身汝心皆是妙明真精妙心中所現物。此指正
報惟一真心。又云色身外洎山河虗空大地咸是妙
明真心中物。此兼指依報唯一真心。經立譬結責云。
譬如澄清百千大海棄之。唯認一浮漚體目為全潮
窮盡瀛渤。汝等即是迷中倍人如來說為可憐愍者。
如上經文是第二番進明唯心。前第一番止是立宗。
今第二番鬯明圓旨。然阿難自呈所悟復以緣心允
所瞻仰。故佛以指月主客為喻重就見性顯云。明還
日輪。暗還黑月。通還戶牖。壅還墻宇。緣還分別。頑虗
還空。[鬱-山+止]𡋯還塵。清明還霽。汝見八種見精明性當欲
誰還。諸可還者自然非汝。不汝還者非汝而誰。後文
復云物類自有差別見性無殊。又云若不見吾不見
之地自然非物云何非汝。夫如前經所言若依若正
皆是玅明真心中物。今又揀去物類獨顯真見。此第
二番覆圓說別也。葢不重明惟心則圓旨不鬯。不退
明見性則妄緣不除。所以為圓教之否。庶阿難疑團
豁然由方便而得入圓宗。阿難復疑見有舒縮。佛斥
云一切眾生。從無始來迷己為物失于本心為物所
轉是故于中觀大觀小。若能轉物則同如來身心圓
明不動道場于一毫端遍能含受十方世界。是第三
番進明圓理也。前二番進明圓理則論惟心。退明別
教則論見性。今第三番只就見性結歸圓理。又前論
惟心尚通于因。今毛吞芥納直就果德開示。乃至後
文云。此見及緣元是菩提妙淨明體云何于中有是
非是。亦就見性以歸圓也。次阿難復以自然因緣為
問。如來一一逐破。乃至云見明之時見非是明。見暗
之時見非是暗。見空之時見非是空。見塞之時見非
是塞。如經所說見性離外塵明矣。又云見見之時見
非是見。見猶離見見不能及。如經所說見性離內根
明矣。是第三番退明別教也。前云。此見及緣元是菩
提豈非圓教。次則根塵明暗空塞皆非見性豈非別
教。更示同別二種妄見咸為圓教之否。葢不三示圓
理則佛境不現。不嚴揀妄見則偽根不除。嗣後經文
復破和合非和合以竟三番進否之局。三番之後方
結歸如來藏性明諸三摩提。所以者何。前三番用別
意在三番進圓。圓宗大旨在明惟心。心體遍圓含十
方界即是如來藏性。藏以含藏為義。必先知心量而
後及于藏性方表其名結歸之次第然也。後七常住
名中稱空如來藏。圓通章云。立大圓鏡空如來藏。詎
非文旨所歸乎。何謂一經盛談。經于五陰三科文首
雖揭如來藏妙真如性之名。及後結文但云本非因
緣非自然性。意未全露。惑者尚謂雖有藏名未見所
藏之法。因以中道了義為請。如來始會地水火風無
邊虗空明了之見分別之識罔非性德此示性具之
法也。夫達惟心了體具者則知圓旨。前二卷盛明唯
心。至三卷方明性具。是則惟心為性具之門性具乃
惟心之旨。性具既彰如來藏顯。當機至此始悟一即
一切心體遍含。乃有消我億劫顛倒想不歷僧祇獲
法身之偈。此從圓教得悟其旨明矣。然性具諸法具
無具相。故滿慈示為迷惑。立水火相陵之難空地俱
遍之疑。如來因此又言妙覺明心先非水火廣明如
來藏理。而云本妙圓心俱非十界此即空之義也。元
明心妙俱即十界此即假之旨也。妙明心元離即離
非是即非即此即中之道也。至此則如來藏理究竟
彰顯圓解開發殆無餘疑。圓行圓證實基于此。嗟夫。
<pb n="680"/>
世人之惑也久矣。如第三卷中廣明性具以彰藏義。
古今解者尚言性中定無水火。循發似異故性受七
大之名。此師不達性具。見後文有觀性元真惟妙覺
明妙覺明心先非水火之語。遂以第四卷意解第三
卷之文。不知七大止一藏性。性中具七明文了然。舉
一全該一切亦爾。此自性一多互容之妙。不然。何以
名如來藏乎。又第四卷中言妙覺明心先非水火云
何復問不相容者。此文非謂性中先無水火後起水
火。應知先字與復字對看。言妙心已非水火豈應復
問不相容者。葢即水非水即火非火故稱妙心。解者
惑云。先在性時雖有性水性火而無相水相火故無
陵滅。若謂性中總無水火即違性具之旨。此師謂性
中必具水火。乃以第三卷意解第四卷之文。當知性
具水火即非水火。故古人云。具無具相全體即空。使
此妙性有一法可得何以稱空如來藏乎。今時解者
例引寶積三如來藏用釋楞嚴。然考今經止有空如
來藏無餘二名。但立一名其義亦足。空即真諦。藏即
俗諦。如來即是中道。此三即一稱空如來藏。寶積非
多今經非少。七卷中云。妙性圓明離諸名相本來無
有世界眾生。九卷中云。精研七趨皆是昏沉諸有為
相。于妙圓明無作本心皆如空華元無所著。十卷云。
入于如來妙莊嚴海圓滿菩提歸無所得。皆是其義。
故一經盛談莫過于此。題稱大佛頂者。謂無相之體
遍含法界。不廣明如來藏性豈顯大佛頂之義哉。妙
玄云。體者禮也。君父之體尊。臣子之體卑。彼文意指
實相為君父諸法為臣子。當知大佛頂如來藏性之
言是貴極之法也。問。孤山以常住真心為體今胡不
爾。答。心名隨緣性名不變。具足當以心性為體。今從
體底之釋舉要言之但云性耳。又常住之言即是藏
義。何者妙玄云。小乘斷無如意珠身。據此文。即知
如意珠身方名常住。謂果上現十法界身說法利生。
如如意珠王隨意雨寶。因中先具此心亦名常住。此
與如來藏性多所含藏而無積聚有何異耶。故但釋
藏名即談常住。辯體竟。
三明宗者。以楞嚴妙定為宗。若據經題以如來密因
修證了義為宗。宗者尊也。要也。經之有宗如屋有梁
柱。網有網維。為一經之主宰。正行人之趨向。然前云
大佛頂為貴極之法則體實至尊。今又以字為尊其
故何哉。應知體約實相之理。宗約修證之事。若非妙
宗體何由顯。體為宗家之體。宗為顯體之宗。體亦屬
宗故宗為網要也。楞嚴妙定三止觀在一心中。若能
解了即是密因。修謂修此妙定。證謂證此妙定。于修
證中大概以即三之一稱了義也。此經阿難當機首
請十方如來得成菩提。妙奢摩他三摩禪那。最初方
便。古今解者其說不一。孤山作三止釋。其言云梵語
奢摩他此云止。止于真諦即體真止也。梵語三摩提
此云等持。離沉掉曰等。住心一境曰持。止于俗諦即
方便隨緣止也。梵語禪那此云靜慮。止于中道第一
義諦即息二邊分別止也。首楞嚴是奢摩等通名。奢
摩他等是首楞嚴之別號。阿難智慧力多三昧力少。
既以多聞小慧自咎正以楞嚴大定為請。吳興云。孤
山專用三止配今三名斯得經之深也。然資中用圓
覺經作三觀釋。夫圓覺經云。一切諸菩薩無礙清淨
慧皆依禪定生。所謂奢摩他三摩提禪那。據此。則三
皆名定明矣。又圓覺經云。奢摩他至靜。三摩正憶持。
禪那明數門。是名三淨觀。據此。則三皆名觀又明矣。
圓覺先以奢摩等三名通乎止觀今經何獨不然。第
二卷云。爾時世尊憐愍阿難及諸大眾將欲敷演大
陀羅尼諸三摩提妙修行路。告阿難言。汝雖強記但
益多聞。于奢摩他微密觀照心猶未了。經云奢摩他
又云微密觀照豈非即止之觀耶。向下發明同別二
種妄見正是奢摩他微密觀照盛談入空之道則真
諦中具有止觀復何疑乎。真諦既爾中假亦然。夫三
<pb n="681"/>
摩提元翻等持。既離沉掉專心一境正是止義。妙樂
二十九卷五十八紙云。三昧從定。陀羅尼從慧。今經
中既云大陀羅尼豈無觀慧耶。由是言之。三摩提中
必具止觀。禪那中道定慧不二抑又不必言矣。釋名
者或以為止。或以為觀。其說咸是。但不可偏執。今以
三名咸具止觀為正解也。又有師云。奢摩他翻止。三
摩提翻觀。禪那雙收止觀。義實無礙。然考翻譯未見
所出。涅槃經中乃以奢摩他翻止。毗婆舍那翻觀。畢
叉為止觀等。今經亦云奢摩他中用諸如來毗婆舍
那此名方是止觀。豈得直以三摩為觀耶。考圓覺云。
奢摩他寂靜如鏡現諸像。三摩提起幻如苗漸增長。
禪那唯寂滅如彼器中鍠。據圓覺經文。此三名的是
空假中也。今以三法在一心中方名為妙。即中云。古
來解經者元不用三觀分科。近代分文始開三觀。其
說有二。一者如交光正脉以楞嚴前三卷半科為奢
摩他性定道理。從請入華屋去至說呪以前科為三
摩。嗣後經文總名禪那。此說大謬。何者。經七徵之初
即云有三摩提名大佛頂首楞嚴王具足萬行。二卷
五陰三科名諸三摩提妙修行路。而總判為奢摩。于
義可乎。彼嫌七徵初有三摩提之名乃強解云隨便
寄居。此科既非餘科盡不可依也。二者南方諸師以
徵心辯見之文為奢摩他。五陰已去為諸三摩提。七
大之文科為禪那。幽溪科亦然。此得如來次第三觀
之旨。但辯見文首請示奢摩他路。乃經文自說更有
何疑。而七徵之初文云。有三摩提。解者總判為奢摩
于義可乎。良由諸師不善用瓔珞經文故立科不順。
得瓔珞意洞然無疑。瓔珞初卷五紙云。從假入空觀
亦名二諦觀。從空出假觀亦名平等觀。二觀為方便
得入中道第一義諦觀。心心寂滅自然流入薩婆若
海。此經文正明次第三觀何不引之以科楞嚴耶。葢
三摩提屬如幻之假。于義無疑。圓覺經云。三摩提起
幻。今經亦云如幻三摩提。然則以三摩提為假觀者
本于二經非臆說也。又大論云。迦羅是實時三摩耶
是假時。據大論文亦顯三摩是假。故知今經徵心辯
見宜屬空觀。而七徵之首云有三摩提。辨見之初請
開示奢摩他路。所謂從假入空觀也。止觀云觀假為
入空之詮空由詮會。不其然乎。況所立之科與瓔珞
經合可無惑矣。但從假入空元非正意。今經圓別竝
明。圓為正意別為旁意。圓教初心從假入時即具三
諦。如妙玄云。見思幻破真諦幻成。無知幻破俗諦幻
成。無明幻破中道幻成。今文亦然。達此假法三觀咸
備即具萬行。故有三摩提下即云名大佛頂首楞嚴
王具足萬行。此圓義也。若別人修從假入空觀。七處
徵心正當從假之時。至下請示奢摩他路方是入空。
夫分圓即別融別即圓。如來以圓義立宗。阿難約方
便立問。圓別不相礙也。亦非別無以顯圓非圓無以
融別法應爾也。前體章中明三番進否進否之本實
在于此。何今人觀文而不察其義耶。或謂諸經論中
凡示修止觀法皆名三摩提。故三摩提是通名首楞
嚴是別號。其說良是。但三摩提所以為通名者正以
其專心一境無事不辦故經論皆用此名。既專一境
豈非假耶。次第三觀中初觀既爾。從空出假其義亦
然。如前所引將欲敷演諸三摩提妙修行路是其文
也。以欲從空出假故先演奢摩他微密觀照而後明
諸三摩提也。作此消釋。不唯符合瓔珞而今經奧旨
亦煥然矣。然雖含次第經意在圓故云妙修行路。謂
諸三摩提一一達之莫非圓觀是入菩提之路也。至
三卷七大之文。約次第說即同瓔珞二觀為方便得
入中道第一義諦。問。若順次第前明空假至此宜明
中道。若依圓頓前已明中至此何復請中道耶。答。如
來立義以圓兼別。阿難請問多約別教。為欲成最初
方便故也。然所請者乃是中道了義。謂前非無中但
明惟心。未明性具。今須明性具七大方是了義。又因
<pb n="682"/>
緣自然二俱排擯乃中道雙遮之義。須更明性具七
大則進照咸備方是了義。所以七大文後了義方彰。
阿難大眾。即說偈讚佛也。問。次第三諦先空次假後
中不聞先觀假法。答。從假入空名空前之假。從空出
假是空後之假。經文如此非任胸臆。圓頓教中假亦
居首。輔行二十一卷云。三諦無形俱不可見。然即假
法可寄事辯。即此假法即空即中。空中二理二無二
也。據輔行此文。豈非假觀居首耶。十不二門云。照故
三千恒具遮故法爾空中。荊溪此言假亦居首。三千
即假法也。妙樂釋經萬二千人俱觀心文中云。境據
假邊且存其數。空中尚無其數安在。然必約假以立
空中。觀亦如是。今楞嚴首云三摩提者亦約假以立
空中也。應知三觀畢竟在一心中不分先後。而用觀
時必托假法而起。苟不觀假何由入空中之理也。今
經前三卷約次第以論不次節節皆圓別并明。而意
在圓無非一心三諦。釋者豈可得權失實得實失權
耶。四卷富那問答審除細惑廣明如來藏理結顯前
來圓義。觀此問答知佛意唯在圓宗也。至諸聖圓通
會之皆是楞嚴大定。六十聖位無非妙契一心三止。
圓通非無偏小會之皆圓。故云彼等修行實無優劣。
聖位雖非別教。借別明圓故欲登初地更立四加行。
維摩云。有方便慧解。無方便慧縛。今經是有方便之
慧。涅槃云。二鳥雙遊。今經實雙遊之旨乎。及後廣揀
陰魔文中三名皆見。如云十種禪那此則以禪那之
名該餘二止也。又云彼善男子修三摩提奢摩他中
色陰盡者是必以二止該禪那也。正止觀例歷餘心
皆即三諦亦即三觀。正觀一心既爾。歷觀發得亦然。
故奢摩等三名一經前後互出各有其義。可但云舉
一即三乎。問。此經之宗。為多在因為多在果。答。般若
經以因為宗。涅槃經以果為宗。今既云密因修證了
義即并用因果為宗。而正意在因。如初請云最初方
便。二卷云非無學者茫然不知是義終始。四卷請入
華屋。爾時世尊哀憫會中緣覺聲聞發菩提心未自
在者。及為末法眾生開無上乘妙修行路。簡圓通偈
云。初心入三昧遲速不同倫。乃至辨陰魔文初云。汝
等有學緣覺聲聞今日迴心趣大菩提無上妙覺。經
末云并初發心大力鬼神皆大歡喜。如上諸文咸誨
初心之人。是知當以因心徹果而為宗耳。問。何不取
觀音耳根以定修止觀之法耶。答。行門方便的在耳
根。今通一部云三止觀也。
四辯用者。此經以斷愛遠塵為用。若據經題以諸菩
薩萬行首楞嚴為用。考玄籤用分二種。有宗家之用。
有用家之用。宗家之用屬乎自行。所謂智德為宗斷
德為用也。用家之用屬乎逗機。所謂化他智斷俱為
用也。今題中萬行首楞嚴無乃為宗家之用乎。菩薩
以三止為正修萬行為助用。而復取斷愛遠塵者乃
用家之用也。葢體宗精深用宜言淺而意深。故法華
經力令人一生成佛。然但以斷疑生信為用。金光明
經諸經之王而以照耀諸天心生歡喜為用。今經亦
然。歷觀前後告誡是以斷淫為首務也。葢障道之緣
莫如愛慾。阿難大權示墮淫室正為發起之由。歸來
見佛便言欲氣粗濁。向下世尊頻頻訶斥唯在貪欲。
乃至殺貪盜貪亦以欲貪為本。生死根元唯此非他。
故四十二章經云。賴有一矣。若使二同普天之人無
能為道者。今經勝用實在斷淫。所以佛勅文殊將呪
往護惡呪銷滅提獎阿難及摩登伽歸來佛所。乃至
悟宿世因貪愛為苦。一念熏修無漏善故即得出纏。
呪之力也。又云塵既不緣根無所偶身心快然是人
即獲無生法忍。經之力也。此雖淺事根元至深。故先
放頂光以照之。無為心佛無上心呪以破之。非大智
文殊不勅。非觀音圓通不選。須知一念起心根塵相
偶即為愛慾之因。若非耳根圓通不能頓破。經云。如
重睡人眠熟床枕惑舂米音為木石響。是人夢中豈
<pb n="683"/>
憶靜搖開閉通塞。其形雖寐聞性不昏。如經所言是
明聞性超根塵識。而此聞性根本實即當人一念心
王也。靜搖塵也。開閉根也。憶即識也。聞性超此三種。
若親到此地便能頓破根塵復超空有。二邊叵得。中
道不存。故文殊云我亦從中證非唯觀世音。其所以
能破先梵天呪者豈徒然哉。又十信去諸賢聖位必
從乾慧發源。復云至等覺已始獲金剛心中初乾慧
地。然則經之力用何必舍此而別求其至深者耶。故
知用家之用能該宗家之用。菩薩萬行所以究竟堅
固者由斷愛之力爾。問。有用家之用亦有用家之宗
否。答。妙玄云。自行以智德為宗斷德為用。若化他。自
他智斷俱為宗化他智斷俱為用。籤解云。自他智斷
俱為宗者。自行以智德為宗化他以斷德為宗也。問。
宗家之用。能該用家之用否。答。正義如此。如菩薩萬
行可該斷婬。今又深言斷婬之力能該萬行互攝明
矣。
五判教者。當以方等被開成醍醐為此經之教相。元
夫如來說法而有五時。一華嚴。二阿含。三方等。四般
若。五法華涅槃時。今此楞嚴一經。或判之于法華之
後如孤山吳興二師是也。或判歸于般若法華之間
如溫陵環師是也。或直判為方等生酥如百松幽溪
二師是也。竊研三說各有所據。如此經歎德超過餘
經。諸聲聞眾皆大菩薩。既開權顯實亦開迹顯本則
宜屬于法華開顯之義。然因果經云。佛與波斯匿王
同日而生則佛說是經年六十二。菩提流支法界性
論云。佛年七十二歲說法華經。則判此經于般若法
華之間信不誣矣。又此經中具有四教。如云色心諸
緣及心所使諸所緣法唯心所現。汝身汝心皆是妙
明真心中物。豈非圓教。又云頭自動搖見無所動。手
自開合見無舒卷。及八還辯見等文。宜屬別教。處處
用四句推檢則通通教。聲聞四棄八棄則通藏教。又
處處有彈偏斥小嘆大褒圓之言判屬方等不亦宜
乎。今謂此經元是方等而說時在般若法華之間。葢
通五時中文通之類有如此者。但結集經家實取開
顯之意以結此經。所以嘆德之語勝法華也。應知此
經說非一時。初卷中波斯匿王諱日營齋。洎談七趣
則曰瑠璃廢父墜海而終。匿王父也。瑠璃子也。既歷
父子之存亡則說時甚久。始則摩登伽女攝阿難入
婬席。後云或得出纏或蒙授記。夫性比丘尼縱是利
根速取無學。而耶輸受成佛記實在法華豈應作餘
解乎。即中云。此經初會所說徵心辨見等文的屬方
等。四五卷去是法華後說。若爾。何無般若。考阿難于
佛成道日生八歲出家。至年二十餘方為侍者。則已
當般若之時。然誤墮淫席之機豈宜聞融通之教。方
等彈斥正其宜也。此時為阿難別說方等為大眾總
談般若阿難豈不聞般若耶。既聞生熟二酥後聞法
華開佛知見所以受山海慧自在通王之記也。味此
經中五陰三科會入如來藏性。與般若八十一科會
歸摩訶衍其義何殊。但經題無般若之稱不得同般
若耳。所以同法華開顯者。如後經題五名有妙蓮華
之言則同法華可無惑也。問。方等陀羅尼經云。昔於
王舍城授聲聞記今復于舍衛國祇陀林中授聲聞
記。然彼經尚屬方等今豈便同醍醐。答。輔行云。方等
隱密與記不同法華顯露與記顯久遠本。據輔行此
言。今經授記可同方等。雖有妙蓮華之言亦是隱密
同法華爾。但今經與餘經不同。何者。餘經當機非是
阿難故不露開顯大意。今經當機即是阿難。阿難是
結集人。其所聞開權顯實開迹顯本之旨于經首略
見一班。如云與大比丘眾千二百五十人俱皆是無
漏大阿羅漢。佛子住持善超諸有。能於國土成就威
儀。從佛轉輪妙堪遺囑嚴淨毗尼弘範三界應身無
量度脫眾生拔濟未來越諸塵累。上是阿難通序之
文正明諸大弟子已住首楞嚴定。古解首楞嚴定者。
<pb n="684"/>
不起滅定現諸威儀。今云佛子住持善超諸有。諸有
即二十五有。既能超之詎非大乘滅盡定耶。又云能
于國土成就威儀豈非現諸威儀耶。次八句釋上首
楞嚴定。初從佛轉輪妙堪遺囑釋佛子住持也。嚴淨
毗尼弘範三界釋善超諸有也。若不具大乘十戒烏
能生大乘滅定。又既超諸有即可為三界之軌範矣。
應身下四句釋能於國土成就威儀。久得法報之本
現身十界故應化無量。更拔濟未來則非小乘身
滅智之比。此文中先標後釋皆示諸大弟子已住首
楞大定。開聲聞乘即菩薩道是開權顯實。本是菩薩
外現聲聞是開迹顯本。故據結集人意實取開顯之
意以集此經。既於經首開顯則是經必同醍醐明矣。
據經但是密同。據結集人即是顯同。須知前四時經
既被法華開顯盡成圓妙。今特於楞嚴示開顯之相
餘可例知。是則阿難之意乃以此經為開會之法式
一化之大意。智者於玄句中開教。阿難於通序中開
教當有何咎。又凡言開者開於可開。經中密同已具
可開之勢。結經者遂於序中開之。此著述之權不可
奪也。問。今經當機雖是阿難何須定露開顯大意。答。
餘經各有當機懷疑叩佛佛為除疑。結集者據一時
之問答結集成經足明利益。餘人續聞開顯悟解轉
深。其得益在心非阿難所能記也。今經是阿難自記
所聞歷二十餘年但成一部。所述悟門若不及開顯
即有遺漏。況誤墮婬席元是示迹可不表本地耶。又
餘經各有諸品當機非一。今經不立品名。雖有富那
文殊問答而大意專在阿難。須盡述一人之悟故順
結集之意云開顯爾。然此經與法華復異。如云十方
如來於十八界一一修行亦無優劣。復云此二十五
無學諸大菩薩及阿羅漢各說最初成道方便皆言
修習真實圓通彼等修行實無差別。是開權也。又云
令汝但於一門深入即施別教之權也。定性聲聞皆
獲一乘寂滅場地是開權也。後阿難復證小乘仍施
藏通之權也。權用三教以為蘇息實不保權以為究
竟當與涅槃同義。扶律談常其旨亦同。若爾。何不攝
前歸後但屬醍醐。乃指經初所說仍同方等。答。此經
既兼權小。況諱日營齋初會所說實在法華以前不
得判同涅槃。今以為方等被開成醍醐則無失矣。攷
長水璿公亦云此經非一時所說說必前後。近代憨
公復云此經不可局定一時。今所判釋幸合古轍來
哲評之。判教竟。
三引證者。八卷中文殊問名如來共答五名即合五
重玄義。一云是經名大佛頂悉怛哆般怛囉無上寶
印十方如來清淨海眼。此證體也。大佛頂是實相之
體。悉怛哆等雖是呪名而通於顯教。妙玄云。小乘經
有三印大乘唯一實相印。今云無上寶印豈非實相
印乎。如來以此而照窮法界無一相可得名清淨海
眼。正如妙玄取佛所見為實相正體也。
二云亦名救護親因。度脫阿難及此會中性比丘尼
得菩提心入遍知海。此證用也。夫歷劫親因以受纏
縛。今能斷愛與無明父母別是真救護。既窮愛見之
本所以得菩提心入遍知海。證此經以斷愛成菩提
為用明矣。
三云亦名如來密因修證了義。此證宗也。密因是圓
解。修是圓因。證是圓果。密之為言所以讚因。了義之
稱所以讚修證也。此經開解起行俱帶方便明證唯
圓。以阿難初請有最初方便之語故解行帶權殊非
揀選。然正意唯在圓教後明地位是指歸之處。其義
純圓而借別明圓所以接引別教則經宗在一乘明
矣。雖竝標因果實以因心該果。
四云亦名大方廣妙蓮華王十方佛母陀羅尼呪。此
證教相也。大方廣似同華嚴然但義同而已。約時而
論不可判屬華嚴正可冠於妙蓮華之上耳。吳興云。
大方廣所說之法也。大方是體。廣是其用。即空如來
<pb n="685"/>
藏具不空之用也。又常遍曰大。軌持曰方。包富曰廣。
如次配法身般若解脫亦如來藏之三德也。即中云。
三字具含體宗用三。三者合則可論教相矣。妙蓮華
王名同法華。今經有權有實。指權即實名妙蓮華。統
攝自在故云王也。次十方佛母陀羅尼呪乃是呪名。
如方等陀羅尼經云。此陀羅尼呪乃可為父乃可為
母。又云諸佛道皆從此生是佛父母。今經正與彼同。
彼經既密同法華則今經亦密同法華宜屬方等明
矣。阿難於序中已明開顯。是則經文密同結集顯同。
有密同故方得顯同。總判此經必是方等被開成醍
醐為教相也。
五云亦名灌頂章句諸菩薩萬行首楞嚴汝當奉持。
此證經名也。灌頂章句者。中天竺國大乘祕典而有
五部。東方金剛部阿閦[鞥-合+(白-日+田)]佛以為部主。南方寶生部
寶生佛以為部主。西方蓮華部無量壽佛以為部主。
北方羯磨部不空成就佛以為部主。中央灌頂部毗
盧遮那佛以為部主。吳興曰。此經從灌頂部中流出
葢約密言名灌頂章句。有誦持者則如來智水灌其
心頂亦如剎利之受職也。菩薩因此受佛職位故諸
菩薩萬行首楞嚴當是經名。然上句從呪得稱而義
通於經。下句從經得稱而名通於呪。菩薩萬行不出
三止觀。三止觀在一心中萬行具矣。葢今經之宗雖
具因果而意在於因。所以最後一名獨標菩薩。又此
名在釋題中判屬於用。但是宗家之用非用家之用。
然萬行之言可攝用家之用故以配用。茲五名中救
護親因別當力用。則不須配用而以為經名之要不
亦宜乎。如一卷云。有三摩提名大佛頂首楞嚴王。又
云首楞嚴王世希有。其為別顯經名無疑矣。問。五題
皆是經名何獨以此屬名。答。五名既多稱者不能盡
舉。名中之要莫過於此。如今世人名此經為楞嚴雖
是凡語亦聖旨也。如上所說五重既備足堪受持遂
結云汝當奉持。引證竟。
四生起者。經體既要故居其首。證體必有用用居其
次。依經修行有因果之宗故居其三。三章既備須定
教相。而稱名者不能多舉。因結顯名中之要。五者具
矣能該別文。孰謂玄義非佛說乎。生起竟。
二釋別名者。一名中印度那爛陀大道場經於灌頂
部中錄出別行
長水曰此別目也。印度名月。具云印特伽此云月
[邱-丘+(看-目)]。以此大國形諸小國如星中月。彼有五印此當
中也。即一境之都名。一境之中有多國別。最中大
者號摩竭提此云大體以總攝故。或云不害皆義
翻也。那爛陀此云施無厭。龍名。西域記云。菴摩羅
國有池。池中有龍名施無厭。寺近彼池故以標號。
大道場者沙門體心修道之地也。佛滅度後六帝
緝興。遐疎紺宇園林普洽。都建一門。主客萬僧住
持增峻。印度諸寺莫先于此故名曰大。灌頂部者。
彼有五部此當其一。毗盧為主。既標部處尋騐可
憑。無謂近翻疑非正說。
二明譯人者。大唐神龍元年龍集乙巳五月乙卯朔
二十三日辛丑
長安三年則天罷政中宗嗣位是歲改為神龍元
年。龍集者龍星。亦云歲星。歲行一次也。集居也。乙
巳即所舍之次。朔穌也。月死復穌也。
中天竺沙門般剌密諦于廣州制止道場譯
天竺亦云乾竺。乾豆。身毒。印度等。沙門此云勤息。
生善滅惡之稱。般剌密諦此云到彼岸。譯之言易
也。易梵為華耳。周制達四方之言。東方曰寄。南方
曰象。西方曰狄鞮。北方曰譯。今翻西語而云譯者。
由漢世多事北方而譯人兼善西語因以稱焉。又
寄等四別也。譯言通也。
烏萇國沙門彌伽釋迦譯語
國名未詳。彌伽釋迦此云能降伏。翻梵為華故云
<pb n="686"/>
譯語。其中證義應有別錄。餘如翻譯時年中說。
菩薩戒弟子前正諫大夫同中書門下平章事清河
房融筆授
雖為宰官而受大乘戒者。經云。欲受國王位時乃
至百官受位時應先受菩薩戒。一切鬼神救護王
身及百官身也。弟子者。資于師長以父兄之道事
之故云弟子。正諫者今之諫議也。舉賢達能大扶
進人故曰大夫。中書門下二省之名。平和章明國
政之事曰平章事。筆授或云筆受。謂以此方文體
筆其所授梵本。緝綴潤色令順物情不失正理也。
初密諦割膊藏經泛海達廣州制止寺。遇宰相融
知南銓聞有此經遂請對譯。經苦血凝融妻以水
清之方得就筆。是皆有功于正法者例得竝書經
首。
<other>四系凡例（十條）</other>
此經前七卷正觀總無明心以明修證。後三卷約
別能招報心以明修證。是十卷大綱字字皆歸心
觀。大意既定至文略點即可例之前後故不繁瑣。
此經以現前一念陰心為所觀境。以一心三觀為
能觀觀。能觀三觀在文顯然。所觀識心如七處徵
逐會見歸心聞性逈脫根塵等皆是也。
吳門即中大師存有疏稿。凡剖判大途率由蠡測。
消釋文句多所遵用。必標即中云者。一不忍先輩
手眼湮沒無傳。一不敢濫貪人力坐享其成以冒
盜竊之譏。
（耀）自癸丑初秋應講海潮即事判釋。七八年來雖
時有所得皆草＆CB17619;未成。今己未春應住楞嚴。寺係
長水大師講楞嚴以感雨華瑞雲而成疏之處。似
符夙願者然因而綴緝成書。故仰遵長水義疏十
居二三。亦先標長水二字者不敢攘為己有也。
凡科段大章皆自臆見。葢科含全義大局既定則
網目瞭然。況先賢註疏於七趣五陰皆依樣葫蘆
俱無定見。以致兩章位置仍虗名字錯喚。今依正
觀總無明心約別能招報心以判。則不惟後之兩
章名義確然。益顯前之七卷節節觀心字字有歸。
似乎千秋未定之案而今始定。故曰觀心定解。
凡細科小節多用舊人。葢丸劑均貴於定方不必
藥味皆自創有也。
另刻科中。或曰先曰次曰一曰二。及與隨經解釋
中字數多少稍異。陰魔內小科有不錄出者。文隨
義便初無拘局。
凡科下之註是大義。經後之註是釋文。通部例之。
凡先貫一圈者是科。無圈者即解。通部例之。
凡出交光異解處必先標其文方為辯明。恐誤後
人謗法墮苦非好為是否。至於解釋合宜處亦必
遵用不敢沒人之長。

首楞嚴經觀心定解大綱（終）

<article id="n306">楞嚴經觀心定解</article>

No. 306
<sarticle>大佛頂如來密因修證了義諸菩薩
萬行首楞嚴經觀心定解卷第一</sarticle>

住嘉禾楞嚴講寺天台比丘　靈耀　述
彌天高判之後諸經皆約三分分文。此經從始至
歸來佛所為序分。從阿離見佛至不戀三界為正
宗分。此後為流通分。序中先通序。次別序。通序文
通而義別。別在今經故。別序事別而義通。通皆有
故。又今通序聲聞約開顯以歎德。菩薩因自恣以
來列。特異於諸經則又是通中之別矣。經前五事
今為六種成就。一信成就。
<pb n="687"/>
如是。
如是乃指法之詞。猶言此事此人此物之謂也。今
指此經中所詮初正觀一心次別約招報以明圓
解行證直至圓滿菩提歸無所得之法也。言此一
種密因修證之軌則是我阿難親從佛邊咨問欽
聞而得也。今復依一宗成範以因緣約教釋文。初
四悉釋者。三世佛經初皆安如是。諸佛道同不與
世諍世界悉檀也。大論云。舉時方人令人生信者
為人悉檀也。又對破外道阿歐二字。阿之言無。歐
之言有。外人所計此二為宗。今立如是破外道不
如不是對治悉檀也。又如是者信順之辭。信則所
聞之理會。順則師資之道成。即第一義悉檀也。次
用約教釋者。佛先已說今復重述故云如是。約文
言如約理言是。以文是重述故約能詮而論如。理
本無差故約所詮而論是也。約教有四。佛言。世出
世法皆從因緣生。因煩惱故有生死。若離煩惱即
無生死。煩惱是集諦。生死是苦諦。離煩惱是道諦。
無生死是滅諦。阿難傳此與佛說不異故云如是。
此三藏經初如是也。佛言。因緣生法當體即空。來
時不從自他共離來。去時不向東西南北去。即有
而空非色滅空。阿難傳此文如理是。則通教經初
如是也。佛言生死之法皆若空華。真空涅槃亦如
幻化。佛性如雲外月逈出二邊。阿難傳此與佛說
不異。則別教經初如是也。佛言生死即是中道況
復涅槃寧非中道。地水火風與空見識一性咸具。
妙覺明心即相離相。雖空而具雖具而空。阿難傳
此與佛說不異曰如。理本無非曰是。則圓教經初
如是也。楞嚴在方等時應具四種如是。復經開顯
則全成圓教如是矣。經雖開顯部在方等。且庋本
迹。此經正宗全明心觀。故於序內勿論觀心。○二
聞成就。
我聞。
我即阿難自指。正法念經明有三阿難。阿難陀此
云歡喜。持小乘藏。阿難䟦陀此云歡喜賢。受持雜
藏。阿難娑伽此云歡喜海。持佛藏。阿含經有典藏
阿難持菩薩藏。葢指一人具於四德傳持四法門
也。小乘即藏教。雜藏即通教。菩薩即別教。佛藏即
圓教。故釋籤初云具如疏文四種阿難。然第一義
中無我無聞今言我者。凡夫三種我。謂見我。慢我。
名字我。學人二種。無見我。能伏慢我未能即斷慢
我。無學一種。隨世名字稱我無咎。然大經云。阿難
多聞士知我無我而不二。故能傳持如來無礙智
慧也。聞者。大論云。耳根不壞聲在可聞處作心欲
聞。眾緣和合故云我聞。大經云。有不聞聞。有不聞
不聞。有聞不聞。有聞聞。一家用配四教。若持藏教
是傳聞聞法。持通教是傳聞不聞法。持別教是傳
不聞聞法。持圓教是傳不聞不聞法。今此經中具
有四義。或有經云聞如是葢前後其詞耳。更有多
解不能具出。○三時成就。
一時。
法王啟運嘉會之時。感應道交當機得道。不後不
前名為一時。故不標春夏秋冬日月歲時也。○四
主成就。
佛。
佛者具云佛陀。此云覺者。于道場樹下知覺世間
出世間總相別相。于六即佛中即究竟覺也。復能
開覺一切眾生。故云奇哉眾生具有如來智慧德
相但以妄想執著而不證得。佛於法性無動無出
能令眾生感見動出。身長丈六現八十老比丘相
木菩提樹下三十四心正習俱盡者三藏佛自覺
覺他相也。若帶比丘像現尊特身樹下一念相應
斷餘殘習即通教佛自覺覺他相也。單現尊特身
坐蓮華臺受佛職者即別教自覺覺他相也。若現
<pb n="688"/>
不可思議身如虗空相遍于法界即圓教佛自覺
覺他相也。今經具四教則具四佛。約開會說惟一
圓佛。即向身是圓常之身。向佛是圓常之佛也。○
五處成就。
在室羅筏城祇桓精舍。
室羅筏或云舍衛。新翻豐德。以國豐四德。一貨財。
二欲境。三多聞。四解脫。祇具云祇陀。正云逝多。此
翻戰勝。太子之名也。生時父王與外國戰勝因立
美號。即須達為之買園造立精舍以施佛者。桓即
林也。精舍者。冬屋夏堂僧寮禪窟沙門精行所居
故以名焉。佛內住首楞嚴定能建大法故迹住精
舍以利群生。○六眾成就分三一聲聞眾五一明
類。
與大比丘眾。
與者。阿難與彼千二百五十人為同聞眾故舉為
證信序也。又與是共義。或云佛與比丘同住一處
即佛為主比丘為伴其說亦通。若據證信則阿難
同眾之說為長。若據主伴則佛與比丘為當。今以
證信為正意耳。梵言摩訶今具三義謂大多勝也。
器量尊重為天王等大人所敬故云大。徧知內外
經書故云多。勝出九十五種外道故云勝。比丘名
含三義。乞士。怖魔。破惡。乞士者有四種食。合藥種
植田園名下口食。仰觀星宿名仰口食。四方巧語
名方口食。呪術卜算名四維口食。比丘不作此四
名清淨乞士。至果成應供德也。怖魔者。自既出家
復化餘人俱離三界。乖于魔意魔用力制反被五
繫但愁懼而已故名怖魔。至果成無生德也。破惡
者。能破煩惱九十八使皆斷故名破惡。至果成殺
賊德也。眾者。四人以上乃至百千無量一處羯磨
作法行籌布薩。事理二和無有違諍名和合眾。○
二示數。
千二百五十人俱。
佛初成道度陳如等五人。次度三迦葉兄弟兼徒
一千。次度舍利弗目犍連各兼徒一百。次度耶舍
長者等五十人。經舉大數但云千二百五十。此等
竝先事外道累劫勤苦一無所證。纔遇佛法即得
上果。感佛恩深為常隨眾也。○三顯位。
皆是無漏大阿羅漢。
孤山曰無漏者。內冥中道不漏落二邊也。阿羅漢
名含三義。殺賊。應供。無生。準涅槃四依品第四依
即十地菩薩名阿羅漢。若常途所釋三漏者。一欲
漏。謂欲界一切煩惱除無明。二有漏。謂上二界一
切煩惱除無明。三無明漏。謂三界無明。然惑業為
諸漏之因生死為諸漏之果。今言無漏是無分段
變易兩種三界諸漏。故孤山指為十地。此從開顯
釋也。○四歎德。
佛子住持善超諸有。能于國土成就威儀。從佛轉輪
妙堪遺囑。嚴淨毗尼弘範三界。應身無量度脫眾生。
拔濟未來越諸塵累。
此明諸大弟子皆住首楞嚴定也。古解首楞嚴定
者不起滅定現諸威儀。今初四句標住此定也。在
法華中領付家業是佛之子。住佛境界。護持正法。
亦是住于大定之中故曰住持。言諸有者指二十
五有。即有而超名為善超。豈非住大乘滅盡定耶。
既超諸有已得寂光之本。故能應下三土。正容悟
物。豈非現諸威儀耶。從佛下釋上四句。初二句釋
佛子住持。從佛轉輪者。佛有頓漸法輪悉能隨轉。
法華疏云。夫首楞嚴種種示現稱適根性靡所不
為。若法輪初啟甘露門開。諸大士化緣未熟示為
聾啞全生如乳。若所化緣熟則素絲易染池華早
開。革凡成聖轉乳成酪師宗為上首弟子。或智慧
神通辯才三昧各各第一。共輔法王更度未度重
熟已熟。于方等座席聞菩薩不可思議功德恥小
<pb n="689"/>
慕大如轉酪為生酥。次聞般若摩訶衍門。初歷色
心終于種智。含挾小大出內取與。或共或別或偏
或圓。奉命領知心漸通泰如轉生酥為熟酥。次聞
法華。會天性定父子授記莂付大乘廢三歸一。如
餘四味同一醍醐。諸大羅漢從法身地俯影隨緣
迹臨萬水。首楞嚴力方便善權為若此（文）葢從佛
轉五時法輪示為權行使實行成五味之益是從
佛轉輪義也。然佛在世則隨轉法輪。佛滅度後則
妙堪遺囑。皆佛子之事。如父臨終必有遺囑。佛以
教法付諸弟子亦名遺囑。須知聲聞不堪付囑。如
老病人不堪寄金。無上佛法應付菩薩。如二十五
人百金可托。以諸菩薩善能問答使佛法久住于
世。增益熾盛利安眾生。方名妙堪。如此經阿難能
種種問佛詮顯深義乃妙堪之相也。又臨滅時種
種問答名妙堪。滅後使佛法久住亦名妙堪。故此
二句是釋佛子住持也。次二句釋善超諸有。毗尼
翻滅。滅身口諸非故。或云此非正譯正翻為律。律
者銓也。銓量輕重分別犯非犯也。善超諸有定慧
之力。而定慧由戒而得。若具大乘十戒則定慧亦
在其中。故云惟佛一人持淨戒餘人皆名汙戒者。
今就分真所證分與佛同可稱嚴淨。如是則廣為
三界之範。苟非超出諸有豈為二種三界之師範
乎。應身下釋能于國土成就威儀。久得法報之本
應下三土。現十界身方名無量。是度說九界眾生
歸於佛界也。復拔濟未來有情越三界塵累。此顯
已得常住法身非身滅智者比。若自若他威儀
咸具故是釋成就威儀也。此文先標次釋皆明諸
大弟子已住首楞嚴定具二種開顯之義。一者開
權顯實。謂開小乘之權即大乘之實。二者開迹顯
本。謂外現聲聞之迹內蘊菩薩之本。此法華開顯
之旨咸於經首明之。則是經必與法華同醍醐味
明矣。然或謂今經在法華後說亦未必然。今經初
會所說徵心辨見等文實在法華之前而歎德反
勝法華者。以是經佛為結集人說歷二十年始成
一部。初會所說雖在法華前。四五卷去是法華後
說。阿難自記所聞前後悟門皆在今經。若所聞開
權顯實開迹顯本之旨不于經首發明更于何處
露此意耶。葢通序是經前序在一經之首故。亦名
經後序是結集人所安故。故結集者得明己意。若
開今經餘經可例知矣。由結集人自述所知闡明
教意故歎德之語反勝法華也。復由結經五名中
亦名大方廣妙蓮華王。所以開顯之義得于經首
明之。○五列名。
其名曰大智舍利弗。摩訶目犍連。摩訶拘絺羅。富樓
那彌多羅尼子。須菩提。優波尼沙陀等。而為上首。
舍利弗具云舍利弗羅此翻身子。其母好形身。身
之所生故云身子。又云鶖子。其母于女人中聰明。
聰明相在眼眼黑白分明轉動流利如鶖故名鶖
子。又舍標父。利標母。雙顯父母故名舍利弗。弗子
也。父名優波提舍故也。云大智者。聲聞眾中智慧
第一。如菩薩眾中之有文殊故稱第二世尊。佛說
一句。身子以一句為本七日七夜作獅子吼。更出
異句異味使無窮盡。況佛多說。則身子智辯寧可
盡耶。大目犍連姓也。翻讚誦。文殊問經翻萊茯根。
真諦云此翻胡豆。二物古仙所嗜因以命族。名拘
律陀此云無節樹。釋論稱舍利弗為右面弟子。大
目連為左面弟子。神通第一。通因定生。是定慧一
雙也。稱為大者揀異算數目連等故。摩訶拘絺羅
此翻大膝。舍利弗舅。常論勝姊。姐懷鶖子論則不
勝。知懷智人寄辯母口。遂往南天竺學十八經。時
人笑之累世難通一生非冀。喟然歎曰。在家為姊
所勝。出路為他所輕。誓讀不休無暇剪爪時號長
爪梵志。學訖還家問甥所在。人云為佛弟子。即大
<pb n="690"/>
憍慢我甥八歲聲震五天。彼沙門者有何道術誘
我姊子。徑往佛所思惟良久不得一法入心。語佛
言一切法不忍。忍是安義。此言一切法我皆能破
使不得安。故言一切法不忍。佛問是見忍否。梵志
自思我墮兩負處。若忍是見前云一切法不忍。若
不忍是見何以勝佛。即低頭。得法眼淨。身子扇佛
聞舅論得阿羅漢。增一云。得四辯才觸難能答拘
絺羅第一。富樓那父名此云滿。彌多羅尼母名此
云慈。今連父母名云滿慈子。于說法人中最為第
一。中阿含云生處安居比丘稱歎滿慈子。少欲知
足精進閒居。一心正念智慧無漏勸法亦稱第一。
時身子聞念我何時得見此人。他示云。白皙龍鼻
鸚鵡嘴者是其形像。後于安陀林見滿慈子。身子
問。賢者于瞿曇所修梵行耶。答如是。又問為戒淨
修梵行耶。答不也。為心淨。見淨。度疑淨。知道非道
淨。道亦知見淨。道跡智斷淨。修梵行耶。答不也。又
問。向言如是今言不也。此義如何。答。為無餘涅槃
故修梵行。又問。以戒淨故設無餘涅槃。答不也。乃
至道迹智斷淨設無餘涅槃。答不也。又問。此義云
何。答。若以戒淨設無餘者此以有餘稱無餘。乃至
道迹智斷淨設無餘者亦是有餘稱無餘。若離此
七者凡夫人當般涅槃。凡人離七故。以不離故從
戒淨至心淨乃至道跡智斷淨。仁者聽我說喻。如
波斯匿王欲從拘薩羅至婆雞帝。中間布七車。捨
初乘二。乃至捨六乘七。婆雞帝人問。為乘初車。答
不也。乃至乘第七車。答不也。准喻可知。身子問。賢
名何等。梵行人云何稱汝。答。我父名滿母名慈。梵
行人稱我為滿慈子。身子稱歎善哉。賢者滿慈子。
為如來弟子。智辯聰明。決定安隱無畏。逮大辯才。
得甘露幢。于甘露自作證。值汝者得大利益。諸梵
行人應縈衣頂戴。滿慈子問。賢者何名。梵行人云
何稱。答。我父字優波提舍母名舍利。故稱我為舍
利子。滿慈子歎曰。今與世尊等弟子共論而不知。
與第二世尊共論而不知。與法將共論而不知。與
轉法輪復轉弟子共論而不知。若我知尊者不能
答一句況復深論。善哉善哉。為如來弟子。乃至縈
衣頂戴。（云云）大膝滿慈是辯才說法為一雙也。須
菩提翻空生。生時倉庫器皿一切皆空占者言吉。
因空而生字曰空生。若供養者得現果報故名善
吉。佛忉利下率土輻輳爭前頂禮。尊者端坐石室
念諸法空。色非佛。乃至識非佛。眼非佛。乃至意非
佛。豁然悟道。佛告蓮華比丘尼非汝前禮。汝禮色
身。須菩提巖中晏坐前見法身。優波尼沙陀此云
塵性。以觀塵性空得道故。空生塵性是以空有為
一雙也。更有餘人經不具載故云等也。此皆頭角
聲聞為眾知識故曰上首。孤山曰。諸經列名不同。
或尚年臘則先陳如。或尚聲德則先身子。今從尚
德之例。○二緣覺眾。
復有無量辟支無學。并其初心同來佛所。
梵語辟支迦羅此翻緣覺。觀十二因緣而悟道故。
亦翻獨覺出無佛世無佛自悟故。景德云。梵言畢
勒支底迦此云各各獨行。音義云。獨覺正得其義
也。長水云。此分二類。其利根者曰麟喻。麟之獨角。
出無佛世觀物變易自覺無生。其鈍根者曰部行。
亦出無佛世部黨而行師徒訓化。即中云。經既云
并其初心正似師徒共集是佛世亦有部行也。然
部行未必全鈍。為師者必自悟即麟喻也。徒眾隨
之可名為鈍即部行也。言無學者。㭊玄云。至此位
中四智已圓無法可學故名無學。有四無生智。一
我生已盡苦諦智也。二不受後有集諦智也。三梵
行已立道諦智也。四所作已辦滅諦智也。初心者
即是初發辟支佛心。妙玄云。此人根利不須制果
又能侵習。譬如身壯直到所在。不中止息故不制
<pb n="691"/>
果。雖不制果豈無初心之人。緣覺獨覺有種種辨
今不繁述。不列名歎德者。厭喧樂靜多在空閑不
為眾所知識故耳。若據開顯則阿羅漢位在十地
無學亦然。若從本為名且從小乘釋之以無歎德
之文也。○三菩薩眾。此文應在別序中成發起序。
言發起者。如來當說戒時而阿難將毀戒體。意必
相關故云發起。然通序中列眾未竟故且屬通序。
又託因緣以列菩薩益見此經巧妙。
屬諸比丘休夏自恣。十方菩薩諮決心疑。欽奉慈嚴
將求密義。即時如來敷坐宴安為諸會中宣示深奧。
法筵清眾得未曾有。迦陵僊音遍十方界。恒沙菩薩
來聚道場。文殊師利而為上首。
屬者當也。夏於此休故云休夏。孤山曰。自恣律開
三日七月十四十五十六也。自迷所犯恣任僧舉
當懺清淨曰自恣。菩薩者具云菩提薩埵。大論云。
菩提名佛道。薩埵名成眾生。用諸佛道成就眾生
故。又菩提是自行。薩埵是化他。言十方者。䟦陀婆
羅等菩薩是本國人為菩薩眾中之主。餘諸菩薩
多從十方來。左氏云。訪問于善為咨。心疑者。塵沙
無明未盡則有疑也。如來大慈時當說戒故云慈
嚴。欽奉顯菩薩之心。慈嚴顯如來之德。九旬禁足
無由見佛。故于夏終而覲禮焉。將求密義者。約時
而論。于般若時欲聞法華涅槃。約教而論。對佛說
戒指大乘深定慧為密義也。即時下明應機說法
宴安屬定。宣示是慧。非禪不智須先入定。末世狂
慧多不從三昧而得。聖人應物垂範于一文中具
三學可不遵耶。深奧者。大經云。十二部經修多羅
中微細之義為菩薩說。淺近之義為聲聞說。即中
云。無常無我即是淺近。無常中有常無我法中有
真我豈非微細。今云深奧意亦如是。迦陵頻伽翻
妙聲鳥。出雪山。在[殼-一]中能鳴即勝諸鳥。其聲和雅
聽者無厭。佛音如之。遍十方界。是佛圓音。如俗典
載吳孫休時有人能為響言。言于此而聞于彼。自
其所聽之不覺其聲之大也。自遠聽之如人對言
不覺聲之自遠來也。聲之所往隨其所向。遠者所
過十數里。凡夫報法尚有如此。况如來僊音寧不
遍到。所謂圓音落落該十剎而頓周又豈目連所
能窮究者哉。恒沙菩薩非即前十方之眾。因聞僊
音故來聚集。感應道交法門是起。文殊師利此翻
妙德。以證法身般若解脫三德于楞嚴會上為擇
法眼故居上首也。
○二別序二一王臣營齋二阿難被攝初又二一
佛應王宮。
時波斯匿王為其父王諱日營齋。請佛宮掖自迎如
來。廣設珍羞無上妙味。兼復親延諸大菩薩。
波斯匿此云和悅。亦翻勝軍。仁王經波斯匿名月
光。德行十地也。諱日者。曲禮云卒哭而諱。謂諸侯
既葬七月有祭於庭廟謂之卒哭。乃命于中宮捨
故而諱新無敢稱名。故匿王以其日設齋恭延聖
眾所以資先王之靈也。又諱日亦云忌日。祭義曰。
忌日必哀稱諱如見親。宮掖者。按唐志及宋元宮
殿錄。掖皆謂掖垣掖門而非內庭。葢云宮城也。若
班固西都賦云。後宮則有掖庭椒房。呂向註掖庭
宮名。在天子左右如肘掖也。此文請佛下有五重
見敬之至。其迎則親。其設則廣。其羞則珍。味則無
上。伴則諸大士也。若請佛宮掖是處中之道耳。齋
者齊也。不過中食。方言云羞熟也。謂熟食也。或云
羞進也。○二僧應臣舍。
城中復有長者居士同時飯僧佇佛來應。佛勅文殊
分領菩薩及阿羅漢應諸齋主。
天竺以積財巨億為長者。守道居正為居士。韓子
曰厚重自居謂之長者。玉藻云居士錦帶。注曰居
士道藝處士也。○二阿難被攝二一獨行無供二
<pb n="692"/>
乞食遭攝初又二一簡阿難他行。
惟有阿難先受別請。遠遊未還不遑僧次。
先受別請或因他事而非齋也。長水曰。涅槃言阿
難不受別請葢不隨佛受別請耳。四分律明請僧
有二種。謂僧次請。別請也。雖律開別請。而諸文中
多斥別請偏讚僧次。十誦律云。別請佛及五百羅
漢不如僧次請一似像極惡比丘。成論云。僧次請
僧如飲海水即飲眾流。梵網經中亦作此說。○二
明獨還無供。
既無上座及阿闍黎。途中獨歸其日無供。
上更無人名上座。阿闍黎此云軌範師。律制僧遠
出侶須三人。一上座。一軌範師。所以嚴行止防悞
失也。今無上座阿闍黎故獨歸。不遑僧次故無供。
是為乞食遭攝之緣也。○二乞食遭攝二一乞食
運懷三一俯運等慈。
即時阿難執持應器。於所遊城次第循乞。心中初求
最後檀越以為齋主。無問淨穢剎利尊姓及旃陀羅。
方行等慈不擇微賤。發意圓成一切眾生無量功德。
當日初分乞食易得故云即時。鉢云應器以其體
色量三皆應法故。熏聞云。律明鉢體大要有二。泥
及鐵也。色者。熏作黑色。赤色。或孔⿱少隹咽色。鴿色等。
量者。大鉢受三斗。小者受斗半。中者可知。南山云
此姬周之斗也。凖唐斗上鉢一斗。下者五升。城即
室羅筏城。檀越此云施主。望前僧次是為最後。即
中云。最後檀越謂從末飯僧者。求得此人即名初
求非阿難初發是心也。摩登非其人耶。所求齋主
中淨穢為一雙。貴賤為一雙。剎帝利王族即貴姓
也。旃陀羅云殺者即賤姓也。方法也。軌則如來行
平等慈也。微賤之言兼穢與旃陀羅。既云不擇豈
擇摩登伽乎。欲令淨穢皆趣菩提故云圓成無量
功德。夫大士行門全憑本願。後來性比丘尼速取
無學必歸佛果。亦可謂成無量功德矣。○二仰遵
訶誡。
阿難已知如來世尊訶須菩提及大迦葉為阿羅漢
心不均平。欽仰如來開闡無遮度諸疑謗。
言已知者。阿難未證羅漢已知羅漢有偏。所以獨
仰如來。又此時已過方等故云已知也。須菩提捨
貧從富。大迦葉捨富從貧。一為富者易施。一為貧
者植因。如來訶之是闡明平等無遮之慈而超越
不均之疑謗。言欽仰者。阿難欽仰如來之至訓耳。
○三肅儀如法。
經彼城隍徐步郭門。嚴整威儀肅恭齋法。
城之濠塹曰隍。齋法者齊整嚴重次第行乞之謂
也。分衛經明一切賢聖欲濟貧苦故入聚落。當乞
食時乃至入無城想。見無人想。阿難嚴整威儀肅
恭齋法是已。此等運心行事皆遭攝之由也。○二
經歷遭攝二一攝入淫席。
爾時阿難因乞食次經歷淫室。遭大幻術摩登伽女
以娑毗迦羅先梵天呪攝入淫席。淫躬撫摩將毀戒體。
長水曰。摩登伽義翻本性。下文云性比丘尼是也。
孤山曰。摩登伽經云阿難昔五百世曾與此女而
為夫婦愛習未忘故有斯事。資中曰。娑毗迦羅即
金頭僊。食米臍外道。師事梵天而得此呪。幽溪曰。
戒體即無作戒體也。謂授戒之時三白四結身口
承受心不異緣。因作得戒發得無作之戒。無作者。
戒體常存任運成就非關身口造作故云無作戒。
疏所謂不起則已起則性無作假色是也。須知毀
戒正毀此體。後云心清淨故尚未淪溺則將毀而
已。當機初果已斷邪淫。不入欲流故不淪溺。○二
如來慈救三一在宮密知。
如來知彼淫術所加。
大經云。佛求侍者心在阿難如東日照西壁。當此
被攝豈得不知。彼指阿難。以呪導淫名為淫術。幽
<pb n="693"/>
溪曰。如來知彼淫術所加。正明佛界機興感應道
交也。知之一字即如來鑑機之智寂而常照。無緣
慈悲之體也。○二歸園演法。
齋畢旋歸。王及大臣長者居士俱來隨佛願聞法要。
於時世尊頂放百寶無畏光明。光中出生千葉寶蓮。
有佛化身結跏趺坐宣說神呪。
如來常儀受請齋畢俱為說法。今既速歸必別有
意。故王臣大眾相隨而來也。於時者是將毀戒體
之時。頂即無見頂相。華嚴云。初生疾捧持諦觀不
見頂。故知此頂即法身也。然不但從頂現而且放
光。不但放光而且涌千葉寶蓮。故知無為心佛無
上神呪尊之至矣。無善不具故曰百寶。無惡不摧
故曰無畏。因果滿足故現千葉寶蓮。化佛從頂現
且坐千葉寶蓮即報身也。故此文中三身咸具。釋
迦應身也。頂法身也。華臺現佛報身說呪全是智
光。特勅文殊有由來矣。問。如來既知逼切何不于
王宮施救而必待返精舍耶。答。佛知初果不犯邪
淫不妨稍緩。且提獎歸來登伽亦至王宮豈所宜
乎。問登伽小術佛何不自說呪。而假之化佛且特
遣大智文殊。區區惡呪安用牛刀。答。今值希有之
事故施難思之法。希有事者。文云遭大幻術摩登
伽女何但小術。故以微賤而欲得阿難王子為夫
一奇也。以邪攝正二奇也。以凡匹聖三奇也。初果
聖人戒體將毀豈無纏綿之意。良由五百世中常
為夫婦恩愛已深豈小緣哉。非法報應三身之力
莫破著相之惑。非文殊大智不堪受勅。況淫愛之
障為生死本。今借阿難發起以救末代眾生。此所
謂難思法也。若據摩登伽經但是如來自說一呪
解彼淫術。問。他人犯淫如來未必即救。今救阿難
一何騷擾。答。初果之法不墮邪淫。今佛設救即其
騐也。末代有證初果者感應亦然。其未證須陀洹
者本是凡夫。安得責如來之不應乎。苟放逸不謹
但於生死海中頭出頭沒而已。○三文殊護歸。
勅文殊師利將呪往護惡呪消滅。提獎阿難及摩登
伽歸來佛所。
頂光化佛體勢尊嚴。所說神呪在小智尚不能解
況往救乎。非文殊固不能受勅也。而文殊密說妙
解惡呪阿難亦不顯聞。故後文（云云）。提謂提拔。獎
者助也。亦借力也。與登伽同歸者。如下經題五名
中云。救護親因度脫阿難及性比丘尼是也。登伽
不但出家兼證聖果。如下文云淫火頓歇得阿那
含此中特未敘耳。至文殊簡圓通竟成阿羅漢。若
據登伽經說聞呪時未言得益。尋求阿難自到佛
所且非文殊提獎而歸。至聞說法亦證四果。然則
兩經並由聞經證阿羅漢。但大小機見不同。古註
云若約實行則機熟得道之時。由阿難牽以欲鈎
後令入佛道也。若是大權乃同阿難發起是教以
益群機耳。別序竟。
○正宗大分二章。從阿難啟請妙奢摩他去至問
結經名。乃正觀總無明心以明修證。從阿難問七
趣何生至不戀三界。約別能招報心以明修證。大
凡行人修行貴乎先得其本。一切眾生自一念不
覺即成根本無明以障本覺。而即本覺心亦不變
隨緣為一念陰識。所謂法性之與無明遍造眾惡
名之為染。乃成現行發得業報枝末。而不知一念
識陰體雖虗妄亦即真常。如經云。一切浮塵諸幻
化相當處發生隨處滅盡。其性真為本如來藏妙
真如性。又云。使汝流轉生死結根即汝六根更非
他物。使汝究竟安樂妙常亦汝六根更非他物。知
見立知即無明本。知見無見斯即涅槃。迷妄有無
明發明即解脫。故只須觀此總無明心則自然妄
去真顯。垢盡明生。如灸病得穴伐本枝枯之要道。
今如來開口即徵問此心。正令觀破此一念陰心
<pb n="694"/>
真心自顯之妙法。今家揀境修觀觀現前一念顯
難思妙境皆先根本之意也。至下七趣五陰是五
識五意識受想行三心之現行能招報。及禪定中
發起則觀不發不觀之發得能招報皆枝末相應
惑也。故略一揀斤令行人不著即顯本如來藏矣。
如大綱中說。今初為兩章。一正明修證。二結顯經
名。初中作三大章。一約破顯以開圓解。二示正助
以修圓行。三明迷悟以證圓位。初開解中一對阿
難雙約次不次明三止觀。次對滿慈更審除細惑
明如來藏。初又三。一阿難悔請。
阿難見佛頂禮悲泣。恨無始來一向多聞未全道力。
殷勤啟請十方如來得成菩提妙奢摩他三摩禪那。
最初方便。
阿難持法藏人示迹恒為魔嬈。此獨悲泣者悲從
自恨而發也。法華經云。昔於空王佛所同如來發
心。佛常勤精進故成菩提。阿難常樂多聞未得無
漏。據此。則無始來一向多聞信矣。此時在法華前
尚未發迹。然聖位中人詎不自知多生習性乎。道
言體也。力言用也。有道而後有力。有體而後有用。
既以多聞小慧自咎故自敘殷勤啟請等。十方如
來者言諸佛道同。小乘中不言有十方佛。阿難發
心本在圓大故言十方。所謂一切無礙人一道出
生死也。如來是極果人菩提是極果法。果必有因
妙奢摩他三摩禪那是也。妙者言一心中具此三
法。考諸翻譯。奢摩他翻止乃寂靜之義宜屬於空。
三摩翻俗宜屬於假。禪那翻靜慮雙收止觀宜屬
于中。空假中在一心中故名為妙。古今解此文者
具有三說。會解云。奢摩他等乃楞嚴大定之別名
也。孤山甞用三止配之。一曰體真止止於真諦即
奢摩他也。二曰方便隨緣止止於俗諦即三摩也。
三曰息二邊分別止止於中道第一義諦即禪那
也。依此。則三名皆屬于止。或云一奢摩他是空觀。
二三摩是不空觀。三禪那是中道觀。則三名皆屬
於觀。然攷圓覺經中三皆名定。又名三淨觀。如釋
題中已引。故知偏止偏觀皆非圓乘。三名咸具止
觀方為正義。奢摩他者真諦之止觀也。三摩者俗
諦之止觀也。禪那者中諦之止觀也。如是解之庶
無遺漏。人情自屬安可依耶。或云奢摩他是止。三
摩是觀。禪那雙收止觀。作此釋者于義無礙消文
即偏。言于義無礙者。如止觀云。次第三觀中二乘
及通菩薩有初觀分。此屬定多慧少不見佛性。別
教菩薩有第二觀分。此屬慧多定少亦不見性。二
觀為方便得入第三觀則見佛性。則以空觀屬定
而今以奢摩屬止。止即是定。以假觀屬慧而今以
三摩屬觀。觀即是慧。義正相符故無礙也。言消文
即偏者。諸師分文以徵心辨見屬奢摩他而其中
豈可無觀。以五陰三科為諸三摩提而其中豈可
無止。豈非欲圓而反偏耶。故以三名圓具止觀為
正釋也。三止觀咸在一心始稱為妙。應知若約圓
乘空假中三既在一心。定慧二輪必無偏取。古人
云。義立三名體惟一法。舉一即三言三即一。三一
互融故謂之妙。如是妙修方曰楞嚴大定。準此。亦
應云。義立止觀體惟一法。舉定即慧言慧即定方
謂之妙。方可稱楞嚴大定。又圓覺經中奢摩他三
悟後方修。今從初即論者亦約圓乘釋義境智行
三在一心中方名妙也。如玄籤三下行妙初文盛
明此義。若昧此義何以消今文耶。束上所說共有
三義。一三法在一心。二三觀三止咸在一心。三解
行證亦在一心。始稱為妙。此乃一經之要旨趣理
之玄門。菩薩所修宗極于此。如來所證亦不出此。
的是今經能觀之觀。且是如來成道之本。一佛既
爾諸佛咸然。文中但言十方而三世可準知矣。最
初方便者。三觀之先更有一三摩提即最初方便
<pb n="695"/>
是名為假也。阿難此問徹上徹下該果該因。如來
下文所說總酬斯問之意而已。○二大眾願聞。
於時復有恒沙菩薩及諸十方大阿羅漢辟支佛等
俱願樂聞。退坐默然承受聖旨。
三觀法門兼於圓別孰不當聞。大眾欲聞假于請
主故默然承受。至下如來一喝中當有無量三乘
四眾在座悟入。如良馬見鞭影即歸正路者。皆此
處願聞之眾也。○三如來演說二。初酬請開示。二
聞法領悟。初文分三。初寄從假入空酬奢摩以助
圓理。即徵心辨見之文是也。二寄從空出假酬三
摩以歸圓理。即五陰三科之文是也。三明中道了
義酬禪那以顯圓理。即性具七大之文是也。瓔珞
云。從假入空觀亦名二諦觀。從空出假觀亦名平
等觀。二觀為方便得入中道第一義諦觀。雙照二
諦心心寂滅自然流入薩婆若海。與今楞嚴宛然
符契。但今經一以圓融為主。約次第以顯不次。節
節明別節節入圓。攷之止觀意亦如是。故輔行云。
先明次第意者令不思議易顯故也。若棄思議別
求不思議者遠矣。從來解者雖立三觀。而不善用
瓔珞經文故于解釋多有不順。今以七番逐破為
空前之假。假即三摩提的是最初方便為從假入
空觀。庶合經旨。大論云。因緣所生法我說即是空。
亦名為假名。亦名中道義。因緣生法即假也。觀假
為入空之詮非方便乎。就初從假入空中分二。初
審問心見。二破妄顯真。破妄顯真即從假入空觀
也。如來欲示能觀妙觀且先徵出現前陰心為所
觀境。境既定已觀方可施。如射必定的。灸先定穴。
須知一切名色五識五意識受想行心竝是今境
俱得為觀。但寬漫難入。若觀心者近而復要。故須
徵出此總無明心為今破顯張本。言總者真妄皆
在其中也。葢心有真心妄心。見有真見妄見。下文
云。使汝流轉使汝安樂皆此六根更非他物是也。
今如阿難所執若知若見無非是妄。所謂知見立
知。法在必破。下文所顯若知若見無非是真。所謂
知見無見又所當護矣。葢此心為眾生出生死之
大本。諸佛度眾生之要訣。若心境不定即妙奢摩
他等能觀妙觀從何處用耶。初文中分為二一審
問發心二詳審心見初又二一問。
佛告阿難。汝我同氣情均天倫。當初發心。於我法中
見何勝相頓捨世間深重恩愛。
阿難此云慶喜。斛飯王子。如來成道夜生。淨飯既
聞太子成道斛飯又奏宮中生男舉國欣慶因名
慶喜。孤山曰。斛飯王子者。初師子頰王有四子。一
曰淨飯。二子。一悉達。二難陀。二曰斛飯。二子。一調
達。二阿難。三曰白飯。二子。一摩訶男。二阿那律。四
曰甘露飯。二子。一䟦提。二提沙。弟兄為同氣。情均
天倫者。阿難是佛堂弟與嫡無殊故曰情均。言天
倫者。天然倫序是天性之親也。此出家之由也。當
初下更審出家之意。夫遇境生心每事皆然。而徵
問阿難之發心見相以嚴初離俗一念為出生死
成佛之因。因地若真必獲聖果。苟帶凡情即混生
死。故特徵之。益知真妄皆在一心中也。發心即該
下文所徵之心。見何勝相即下文所辨之見。○次答。
阿難白佛。我見如來三十二相勝妙殊絕。形體映徹
猶如琉璃。常自思惟。此相非是欲愛所生。何以故。欲
氣麤濁腥臊交遘膿血雜亂。不能發生勝淨妙明紫
金光聚。是以渴仰從佛剃落。
我見下是答見相。常自思惟下是答發心。三十二
相者下自奩輪上至肉髻。超勝轉輪故云勝。端嚴
美麗故言妙。殊絕者謂世間所必無也。映徹者當
是世間色象皆于身中現故譬琉璃。答發心中先
標。次徵。釋言麤濁者。人當欲時氣息極麤以知昏
濁之至。男女遘精故是腥臊謂臭穢也。所成之形
<pb n="696"/>
則膿血雜亂。勝淨與腥臊相反。淨謂無穢。妙明與
麤濁相反。玅則非麤。明非昏濁。紫金光聚者。閻浮
檀金比迦葉身金猶如聚墨。若比佛身迦葉復如
聚墨。如此妙身豈從欲生。若據渴仰之心亦欲成
佛故捨深重恩愛而出家。所謂見相發菩提心也。
天如曰。阿難見相乃緣塵分別之見。其所發心乃
妄想攀緣之心。後文七徵八辨重重逐破者此也。
交光曰。下文正破思惟之心不破見相之見。以見
是所顯非所破故。然見有真妄。真見是所顯。妄見
是所破。何云全不破耶。後云如是見性是心非眼。
是所顯也。又云見聞如幻翳。是所破也。故交光顯
見之言不如辨見為妥。又所發之心亦通真妄。若
知愛樂之心從緣而起本無心相即通於真。若認
愛樂為心即屬於妄。故於善哉阿難下雙示真妄
也。○二詳審心見又三。一直示常心。二勸進直心。
三正審心見。先示常心者。如來之意謂發心貴乎
真正。阿難緣相好發心不可不謂之正。而攀緣未
息著相未忘。未必全真故特示常心。即首標不思
議境也。契悟真常則發心真正矣。
佛言善哉阿難。汝等當知一切眾生從無始來生死
相續。皆由不知常住真心性淨明體。用諸妄想此想
不真故有輪轉。
善哉阿難者美惡不嫌同辭也。如來將示第一義
諦先以大慈哀憫之辭與而進之。如止觀明發心
有多種。有見種種相好而發心者。有聞種種法而
發心者。乃至第十（云云）。今阿難見相發菩提心誠
可嘉歎。汝等指現前大眾一切眾生徧及有情從
無始來豎窮過去。由所示者大。故所告者多。所追
遡者遠也。生死相續謂積苦至今。從來未悟故云
不知。即無始無明也。常住真心者。言語道斷。心行
亦訖。不生不滅。離根離塵。一切皆妄唯此獨真。常
途以隨緣為心不變為性。此文心即是性。然亦以
遇緣常了為心。從來不改為性。離染常照故曰淨
明。是人心體亦是經體。須知小乘詮真理。大乘詮
中理。葢心非心智非智之別也。輔行云。藏通三乘
皆為滅心以為極果。據此文則真理非心。今云常
住真心故中理是心。小乘身滅智故真理非智。
今云性淨明體故中理是智。然以心智為中理亦
通圓別二教。如下文云。諸法所生唯心所現。一切
因果世界微塵因心成體。夫心既常住則一切莫
非常住。二卷云五陰六入從十二處至十八界本
如來藏常住妙明不動周圓妙真如性。性真常中
求於去來迷悟生死了不可得。據此文則總指諸
法皆常為常住真心。亦即現前一念心王。若證此
心即如意珠王身也。妙玄云小乘斷無如意珠
身正是此意。言如意珠者。譬如來現形十界隨所
宜身說所應法不須作意。身土互融如如意珠王
隨意雨寶。妙玄之意以十界身土性本具足隨機
變現方名圓教常住。豈但以性不生滅為常住乎。
今經七徵之後有圓別進否之義。進則明圓。否則
明別。在圓教中以圓融三諦為常而帶最初方便。
或但指見性為常根塵非常。雖撥根塵與小乘空
理有異實別教耳。今經正意的顯圓常旁兼別教。
苟不甄別鮮不以別而為圓矣。向下更明茲不繁
述。用諸妄想。謂用攀緣心為自性也。妄想非一。如
五陰即有五重妄想故名曰諸妄想。生已即滅元
非實有如鏡上塵垢而已。今若以此為因則所感
生死之報起滅不停猶如輪轉。如來將欲破妄故
雙示真妄。真心是其所顯。妄心是其所破。兩重能
所不待下文而已宛然於此矣。○二勸進直心。
汝今欲研無上菩提真發明性應當直心詶我所問。
十方如來同一道故出離生死皆以直心。心言直故
如是乃至終始地位中間永無諸委曲相。
<pb n="697"/>
真發明性是了因也。謂真欲發明性體也。或云真
發明性者從真發現之謂也。如後文云我以妙明
不滅不生合如來藏（至）故發真如妙覺明性是真
發明性也。勸進直心者。經云。一者直見不邪。二者
直聞不聽。三者直治不曲。四者直說不煩。五者直
行不迷。六者直念不思。七者直意不動。八者直受
不尋。今言直心即是常心。此心下不落乎攀緣。上
可合于常住。後徵問時欲阿難有疑即陳勿自遮
掩。故如來答之便成應病與藥之益。所以欲傚十
方如來出離生死先當傚其直心。古人云。後文言
識精元明能生諸緣緣所遺者即直心也。攀緣心
者即虗假也。古人所言良可思矣。言者心之聲。由
心直故所言皆直。酬問即言直也。此文正明十方
如來心言皆直故所歷地位咸無委曲以有頓超
十地之用。先言終而後言始意勸當機之倣傚焉。
○三正審心見分二一審心見二審心目之處初
中先問。
阿難我今問汝。當汝發心緣於如來三十二相。將何
所見。誰為愛樂。
前阿難言見三十二相發心愛樂真妄端倪已露。
如來就此端倪更為研究。前雖云見未曾言目故
今問將何所見。前云渴仰即是愛樂故復問誰為
愛樂。○次答。
阿難白佛言世尊。如是愛樂用我心目。由目觀見如
來勝相。心生愛樂。故我發心願捨生死。
如是下總答。由目下別答也。由目觀見是答將何
所見。下文云如是見性是心非眼。而今以目為見
謬矣。心生愛樂是答誰為愛樂。真心本無攀緣。而
今以愛樂為心是取緣塵分別之心謬矣。兩謬之
外。更有一謬。尊者是謂心不能見豈非謬耶。雖發
心願捨生死生死由之起矣。然如是病根今七徵
初尚不即破。至辨見初方破此病。幽溪云。止觀明
見相發心有四種。有見父母生身而發心者。有見
勝應而發心者。有見報身而發心者。有見法身而
發心者。今阿難所見即父母生身。然四教雖即不
同莫不一以生為身境。解圓則圓解偏則偏。故如
來先標常住真心為本然後誨勅阿難當以直心
詶我。使阿難果能依常住而發心一以直心訓佛
所問。如栢庭所謂我以心見見佛惟心。我心遍于
佛身佛身現我身內。心不自知心。佛不自見佛。心
有想則癡。無想則泥洹。是真見佛。般舟云。又能了
知如來之身。前際不來。後際不去。今亦不住。不觀
色。不觀色如。不觀色性等。淨名云。是則依於佛慧
不以二相見於如來。唯依心現不離真如。能如是
答。則七處徵心無從生起安有是經。惟阿難發起
是教特閟其妙。惟以緣心酬佛所問曰。如是愛樂
用我心目。安能契常住真心哉。○次審心目之處
先問。
佛告阿難。如汝所說真所愛樂因於心目。若不識知
心目所在則不能得降伏塵勞。譬如國王為賊所侵
發兵討除。是兵要當知賊所在。使汝流轉心目為咎。
吾今問汝唯心與目今何所在。
阿難言目見心樂。佛即當破見者非目。愛樂非心。
但尊者病根已露。必使病根盡露。方堪應病與藥。
葢病有根標藥有緩急。先破心在內者所謂急則
治其標也。真所愛樂謂真誠愛樂。所字助語詞耳。
文有法譬合。因于心目即下心目為咎之意。下文
七徵以破妄心之處是降伏塵勞。假使阿難不執
在內何由破其內乎。餘六亦爾。以心例目其意亦
然。執目在面然後可破在面之目。如云眼能顯色
如是見性是心非眼。非破在面之目耶。或謂此文
但破心而不破目豈不謬耶。塵謂塵緣。由塵緣而
勞累心神也。譬中國王譬真心。賊譬妄心。如來七
<pb n="698"/>
徵喻發兵討除。賊所在喻七處。合中使汝流轉同
國王為賊所侵。心目為咎是妄心妄目。若真心真
見有何咎與。又此文雙標心目為咎而今特破心
者。是所對所觀之陰心根本。若破心已如伐本枝
枯擒賊擒王法也。目是枝末至下略破即足矣。問
心與目何在者合是兵要當知賊所在。○次答。
阿難白佛言世尊。一切世間十種異生同將識心居
在身內。縱觀如來青蓮華眼亦在佛面。我今觀此浮
根四塵祗在我面。如是識心實居身內。
先舉凡心在內次舉佛眼在面例己亦然。是尊者
答詞之巧也。十種異生者。或云十二類中除空散
消沉及精神化為土木金石但有十類。熏聞云。青
蓮華眼者。天竺有青蓮華其葉修而復廣青白分
明。有大人目相故以為喻。[橘-矛+隹]李云。浮根四塵即外
五根名浮塵根。浮謂麤浮。塵以染汙為名。染汙真
性故。根以能生為義能生五識故。然內五根皆清
淨四大所造屬不可見有對色也。又內外五根皆
具八法所成。能造四大地水火風。所造四塵色香
味觸。今在浮根中能造四大性不可見故指所造
而已。夫前指目為能見是一重謬。今云眼根在面
是第二重謬也。前指愛樂為心是一重謬。今云心
在身內是第二重謬也。後文云十方虗空生汝心
內猶如片雲點太清裏。又云汝身汝心皆是妙明
真心中物。今言識心實居身內乃當機之大謬。須
先擒破。此屬心王也。至於眼根二謬枝末稍緩俟
辨見中破。若不破眼根則恐又墮根塵之中。成常
見外道矣。○二破妄顯真。破妄即是從假。顯真即
是入空。從假即假觀也。顯真即空觀也。嗟夫世人
不善觀心不知圓別門戶。聞次第三觀先空次假
後中便欲直從空觀而入。不知欲入空者先須觀
假。所以瓔珞云。從假入空觀亦名二諦觀。摩訶止
觀云。觀假為入空之詮空由詮會。聖說如此豈可
違乎。若不觀假而能入空此古今必無之事。須知
從假入空乃空前之假非空後之假也。今觀妄心
不在七處。意顯妄心元非實有豈非假乎。所言假
者非謂永無但非實有。苟直以妄心為一無所有
即如水消鹽之邪空矣。又從來習台教者皆謂楞
嚴尚耳根。天台觀六識。然今所破妄心豈非第六
意識。此與止觀去丈就尺去尺就寸簡去四陰唯
觀識陰的觀現前一念總無明心。文意正同。昧者
猶欲岐而二之不可解也。文中先約三摩提觀假。
次約奢摩他顯真。二科之中皆明圓理。初文分七。
先破心在內。又三。一以現事比例。二示最初方便。
三正破斥在內。初中三。一定內外。心若在內應先
見內。內必先見外必後見。故先問內外也。
佛告阿難。汝今現坐如來講堂。觀祇陀林今何所在。
世尊。此大重閣清淨講堂在給孤園。今祇陀林實在
堂外。
現坐者謂現在可據之事當以為例也。講堂在內
祇陀林在外其事顯然。而反問阿難者欲其親自
答出則無可迴避耳。若比例者。阿難例心。講堂例
身。現坐講堂例心在身中祇陀林以喻身外。世尊
下阿難答也。堂在園中隱然指身為內境。林在堂
外隱然指物為外境。據其自說則內外定矣。○二
定先後。
阿難。汝今堂中先何所見。世尊。我在堂中先見如來。
次觀大眾。如是外望方矚林園。
此定見之次第也。內外既定先後斯分故問先後。
文意本以阿難例心。而今問汝在堂中先何所見
則儼然以心為能見矣。但急攻心在內之執。未顯
破目在面及見者是目之病者。先根本而後枝末。
自然之道也。阿難所答。必先見內而後見外。以此
例心。亦當先見焦腑後見外物明矣。葢以講堂例
<pb n="699"/>
身如來大眾當例五臟故也。○三定因由。
阿難。汝矚林園因何有見。世尊。此大講堂戶牖開豁。
故我在堂得遠瞻見。
內外先後已定綽然可以破心在內。茲復問因由
者欲阿難答出戶牖開豁。葢既以阿難例心便當
以戶牖例五根也。隱然指五根開通然後心得緣
於外境。是則據當機所答外以眼為戶牖明矣。執
心在內此計既破。眼為戶牖即此可破眼為能見
之執。故知破有傍正。此中正破妄心。傍駁妄見。正
根露枝枯也。○二示最初方便。
爾時世尊在大眾中舒金色臂摩阿難頂。告示阿難
及諸大眾。有三摩提名大佛頂首楞嚴王。具足萬行。
十方如來一門超出妙莊嚴路。汝今諦聽。阿難頂禮
伏受慈旨。
前比例已竟即應破執。佛不即破。而云有三摩提
等者示最初方便也。破法先須觀假。假是三摩提。
特舉其名以冠徵心辨見之首焉。此名古師講之
太略。但云圓融三諦舉一即三。今人講之太訛。云
三摩提是總相法門。夫首楞嚴已是總相。今又以
三摩提為大總相何所總耶。考圓覺經以靜幻寂
釋奢摩他等三名。而云三摩提起幻。今經亦云如
幻三摩提。則三摩提為三觀中之假觀。三定中之
假定明矣。又翻譯中翻三摩提為等持。釋云離沉
掉為等。令心專住一境為持。既云專住一境非假
而何。然特舉假者何也。當機首請一心三觀理最
圓融要因門入。世尊于三法中。特舉三摩提為入
門方便使措心有地亦通途修定之法耳。葢三觀
有二種。一次第三觀。二不次第三觀。次第三觀必
先假後空。瓔珞經云。從假入空觀亦名二諦觀。從
空入假觀亦名平等觀。人但知空假中為三觀而
不知有空前之假有空後之假。空前之假名從假
入空。止觀云觀假為入空之詮空由詮會正是此
義。空後之假名從空出假。止觀明複疎倒入即是
其義。二假義異其名則同。今經有三摩提乃是空
前之假。後文開示奢摩他路非從假入空乎。圓融
三觀必約假以立空中。三大部中其例甚多。聊舉
四文不能盡引。妙樂釋經萬二千人俱觀心中云。
境據假邊且存其數。空中尚無其數安在。然必約
假以立空中。觀亦如是。止觀云。若一法一切法即
是因緣所生法。是為假名假觀也。若一切法即一
法我說即是空空觀也。若非一非一切者即是中
道觀。彼文觀不思議境中歷陰入界等。文文如是。
是亦約假以立空中也。輔行云。三諦無形俱不可
見。然即假法可寄事辨。即此假法即空即中。妙玄
云。見思幻破真諦幻成。無知幻破俗諦幻成。無明
幻破中道幻成。如上四文總明圓教行人必從妙
假入門。假即空中一心具三止觀。今經圓旨義趣
全同。故首標有三摩提下即云大佛頂等其意可
見。如是則七徵之文即是圓門。但世尊以圓融立
宗。阿難每從方便啟請。至七徵後重請示奢摩他
路。顯今七徵但是從假。至後辨見方是入空。此別
教義。分圓即別融別即圓。圓別豈相礙耶。後有三
番進否之文。進則明圓。否則明別。進否之義實昉
于此。名大佛頂下此世尊以圓融立經名也。上雖
但立三摩提而假能破法即是空中。圓融三諦是
法身之理法身徧到妙明無相名大佛頂。證入此
諦由三止觀。首楞嚴王該三止觀即具萬行。總定
具別故稱為王。準題中名諸菩薩萬行。今雖不言
菩薩義已該之。又在菩薩但名萬行首楞嚴。在佛
名首楞嚴王。今文多就如來說也。次云十方如來
一門超出妙莊嚴路。即如來密因修證了義也。一
門超出豈非密因。因即是門。後文云識陰若盡如
是乃超十信等五十五位是已。妙莊嚴是修證。謂
<pb n="700"/>
一心具萬行之因莊嚴果德也。然一門對十方說。
十方佛雖多孰不由此一門超出。路對果說。門之
與路皆却指因中之修耳。經題存三隱二義得于
此。須知十方如來皆從觀假得入。由觀假故證大
佛頂乃至具妙莊嚴。行人捨此何從證入耶。而以
此為最初方便者。空假中之前又有一假豈非最
初方便乎。定林云。摩頂者撫以示愛。禮足者伏以
示敬。上愛下故摩頂。下敬上故禮足。
○三正破斥在內二一立例按定。
佛告阿難。如汝所言身在講堂戶牖開豁遠矚林園。
亦有眾生在此堂中不見如來見堂外者。阿難答言
世尊在堂不見如來能見林泉無有是處。
如汝所言牒阿難語也。身在講堂而見堂外牒前
初二兩答。戶牖開豁牒前第三答。此兩義皆是能
例。次云亦有眾生就所例說與能例違。此眾生隱
然指阿難也。不見如來而見堂外正如阿難心在
身中不見身內而但見身外也。如阿難答斷無不
見內而見外之事是自破心在內義。長水云。只知
據理直申不覺計宗危矣。
○二循例正破破中先例次縱後結。
阿難汝亦如是。汝之心靈一切明了。若汝現前所明
了心實在身內爾時先合了知內身。頗有眾生先見
身中後觀外物。縱不能見心肝脾胃。爪生髮長筋轉
脉搖誠合明了。如何不知。必不內知云何知外。是故
應知。汝言覺了能知之心住在身內無是處。
例破中初句正斥。汝亦如是者謂汝即是不見如
來能見林泉之人也。汝之下破計。先立義云心靈
一切明了。有二義。一者內外皆見故曰明了。二者
眼見耳聞皆是心靈故云一切明了。如是即旁破
眼為能見應上文戶牖之喻也。若汝至身內此句
牒執。爾時句定也。頗有下正破在內之計。古解云。
頗者可也。或云少也。意言不問其多。還少有人見
身中否。既無此人不合言心在內。此句即是破辭。
縱破者謂太近不見。或不能見心肝脾胃如眼不
見睫理亦有之。而爪髮生長筋脉轉搖誠應明了。
如何不知此句責破。必不內知等者并責不應見
外。言汝心在內而不內知況外物疎遠而能知耶。
此句生起下文心不住內也。阿難計心在外由聞
此語。謂除非心在外則知外耳。結破者。一切凡夫
皆謂心在身內。阿難初果宜無此執。示與眾同亦
言在內。如上所破心不在內其義了然。然佛雖破
妄心之處乃破妄心非實有也。不實即假。是之謂
三摩提已。即中云。問。交光正脈中。大非天如會解。
謂如來所答前四卷皆明奢摩他性定道理。只言
性而不言修。會解硬配三止甚違經旨。今以七徵
為三摩提觀假之法。及前約空假中分科。得非以
修釋性耶。答。若約圓乘解行證三一念具足。修性
可岐為二乎。若約方便。解行或分修性難擘。止觀
非理何依。理非止觀不顯。縱在別教亦須約奢摩
他等三名以明三諦。況圓乘乎。然會解中。實未甞
以修釋性。如云阿難請楞嚴大定。如來下文所示
別無其方。始則決擇真妄。次則真妄和融。乃至會
通藏性深窮萬法。皆是發明究竟之圓理而已。葢
此圓理乃大定之本也。會解此文以前三卷半文
為發明究竟圓理。何甞硬配三止。理非性乎。須知
空假中名是諦非觀。如觀經玄義云。假是虗妄俗
諦也。空是審實真諦也。釋籤云。觀中之觀名為中
觀。據此。知觀空之觀名為空觀。而空則未甞非諦。
觀假之觀名為假觀。而假則未甞非諦。觀中亦然。
諦是性。觀是修。豈得纔見空假中名便以為三觀
耶。不惟交光不知空假中是諦。今人弘台教者亦
謂真俗中是諦。空假中是觀。株守此說所以來交
光之難也。若尋古轍。諦觀竝舉方名三觀。故今經
<pb n="701"/>
前三卷半以空假中三諦之理使阿難開悟。然必
托止觀以彰深理。茲七徵文托三摩提俗諦止觀
會歸圓理皆修性相依。交光分擘修性豈通方之
說乎。又如彼所釋謂今文是奢摩他性定。其如七
徵之首如來即云有三摩提乃強解云。三摩提名
隨便寄居干此。夫三摩既是寄居奢摩之名何能
無寄居。無奢摩而強加。有三摩而不用。如此僻解
安可判修性耶。彼云性定似不必用修。又云略帶
緣修。益不可解。皆回經就情全成臆說而已。問。幽
溪科經亦以七徵為奢摩他何也。答。幽溪以五陰
三科為從空出假。以徵心辨見為從假入空。既許
從假今必是假特引而不發耳。又復計心在內名
為性執天下人同耳。但聞破心在內之人三根不
同。上根人聞破在內性計既空契入無生。解行證
三當下圓成。一部楞嚴至此畢矣。其名首楞嚴王
具足萬行宜乎。亦即中論觀因緣生法顯即空假
中也。中根性執方破圓解全開。即當說妙湛總持
之偈而領謝之也。如前恒沙菩薩十方三乘同時
願聞中必有此二根性。惟阿難示同人法機在下
根。故更有轉計在外潛根之問。所謂眾生處處著。
正聞破有即計空亡。聞不在內即計在外也。下文
節節皆有三根同聞。上中先悟之機例之可知。○
二破心在外二一立計三一因破轉計。
阿難稽首而白佛言。我聞如來如是法音。悟知我心
實居身外。
如上所破以不見內故心不在內。轉計能見身外
心在身外也。如是法音。指必不內知云何知外。○
二立喻例顯。
所以者何。譬如燈光然於室中。是燈必能先照室內
從其室門後及庭際。一切眾生不見身中獨見身外。
亦如燈光居在室外不能照室。
所以者何徵也。譬如下釋。先立例中燈光喻心。若
心在身中必先知內然後及於外物。言室門者領
上戶牖開豁之喻。由耳目開通心方能識外境也。
一切下合法。不見身中獨見身外是立計之本。與
室中燈其義相反。此中廢一喻。立一喻。謂廢室內
燈喻。立室外燈喻。以心在身外則不知身內。猶燈
在室外則不能照室。又燈然於室中從其室門後
及庭際。以門開之故。室外燈光不能照室。以門閉
之故。例心在身外不知身中亦為皮膜所隔耳。○
三結意請正。
是義必明將無所惑。同佛了義得無妄耶。
如上所計心有離身之過。尊者謂室外燈與室外
心法喻宛齊。同佛了義猶懷疑而請正焉。夫心不
在內勢必居外亦所謂直心酬佛也。○二正破二
一立例按定。
佛告阿難。是諸比丘適來從我室羅筏城循乞摶食
歸祇陀林。我已宿齋。汝觀比丘一人食時諸人飽否。
阿難答言不也世尊。何以故。是諸比丘雖阿羅漢軀
命不同。云何一人能令眾飽。
心若離身即同他人。故引諸比丘一人受食眾皆
腹飽。立此例者明相外則不相涉也。孤山曰。前云
受請。今云從我乞食者。提獎阿難。在赴請日。為彼
演法事應隔宵。故指即日循乞為例。我已宿齋者
即我一人已飽也。齋乃經宿方食故云宿齋。谷響
云。謂待明相故加宿之一字。足顯齋義。謂今日明
相現時方可得食。熏聞云。循與巡同。摶食即第八
云段食是也。今存古翻。○二循例破執。
佛告阿難。若汝覺了知見之心實在身外。身心相外
自不相干。則心所知身不能覺。覺在身際心不能知。
我今示汝兜羅綿手。汝眼見時心分別不。阿難答言。
如是世尊。佛告阿難。若相知者云何在。外是故應知。
汝言覺了能知之心住在身外無有是處。
<pb n="702"/>
初若汝至身外牒計。心總餘根故言覺了知見。次
例破。文分三節。初身心至不能知。以理定其相外。
初句標。心在身外身在心外故云相外。若爾則如
一食難令眾飽。則心下釋。上句明心知。未必眼見。
以心在身外也。下句明眼見。未必心知。以眼在身
根也。如是則為心在外矣。此定心在外之式也。次
我今下約見騐其相知。兜羅此云細香。其綿色如
霜。佛手柔軟似之。文云汝眼見時心分別否。此句
為後潛根計本。如是世尊者謂眼見時心即分別
如世尊所言也。三佛言若相知者云何在外。此句
方是正破。上文止是示其相外定其相知耳。若立
相外之義必如彼食不能此飽。今既相知一體不
分可言心在外耶。是故下結破。前破在內今破在
外。只一念妄心破之不已所謂專心一境非耶。須
知如來之意不但破妄兼明觀道。利根聞之解行
竝進。科就鈍根但名為開解耳。問。既具行解亦具
證否。答。七徵之文約證釋之其義始便。何者。若約
開解只須銷落諸念直契本心。苟用推簡反覺迂
遠。古人云。中論觀法被末代鈍根。此從開解說也。
若欲斷惑證真入賢聖位。淺者從因緣入。故阿難
云我從因緣心得開悟。深者必從破因緣入。須用
四性推簡。如孤山云。七番中。在內潛根似自性。在
外似他性。中間似共性。隨合無著似無因性。四句
求生皆不可得即是無生。夫如此推簡直就惑體
觀察故得斷惑證真。所謂觀陰心以顯不思議是
也。是則如來七番所說元明證位之道。觀文云名
大佛頂首楞嚴王具足萬行。豈無證而能若是乎。
聞者未能破惑但能進行則兼於行。鈍根聞之但
能開解則惟於解。經意元為初心進道之人故科
云開解。而佛旨淵深實明證入之道也。此義人多
不曉并中論觀法亦似受屈。今并為申之。○三破
潛根三一立計二一因破計生。
阿難白佛言世尊。如佛所言。不見內故不居身內。身
心相知不相離故不在身外。我今思惟知在一處。
阿難計內計外所計俱窮。復因世尊之言而生轉
計。實自無主宰。性計不能守定矣。○二因徵敘計。
佛言處今何在。阿難言。此了知心既不知內而能見
外。如我思忖潛伏根裏。猶如有人取琉璃椀合其兩
眼。雖有物合而不留礙。彼根隨見隨即分別。然我覺
了能知之心不見內者為在根故。分明矚外無障礙
者潛根內故。
以兩義故成潛根之計。一不知內。二能見外。潛者
藏也。謂潛伏于五根之中也。次譬琉璃椀者喻潛
根之狀。彼根隨見等八字就法上說。琉璃喻眼根。
琉璃合眼之見喻分別之心。以潛根裏故分別極
速。然潛伏根裏之根指五根也。彼根隨見之根指
眼根也。此寬狹之分耳。然我下謂成上兩義。一成
不見內義。以在根則不在內故不見內也。二成見
外之義。以清淨四大猶如琉璃心在根內分明矚
外也。○二逐破二一立例按定。
佛告阿難。如汝所言潛根內者猶如琉璃。彼人當以
琉璃籠眼當見山河見琉璃不。如是世尊。是人當以
琉璃籠眼實見琉璃。
初句牒計。古人云此責阿難有法喻不齊之過。其
說是也。彼人下明在喻則俱見山河與琉璃有兩
重所見。觀實見之言阿難之計危矣。○二循例破
執。
佛告阿難。汝心若同琉璃合者當見山河何不見眼。
若見眼者眼即同境不得成隨。若不能見云何說言
此了知心潛在根內如琉璃合。
汝心至何不見眼。正責其法喻不齊也。在喻則有
兩重所見。在法止有一重所見。但見山河不見己
眼潛根之計破矣。若見下雙責。縱彼所計能見眼
<pb n="703"/>
者則眼為心家所緣之境。何得言隨。汝所言彼根
隨見隨即分別其義不成。所言隨者一體之義。使
眼為外境尚能與心為一體乎。若不見眼又墮法
喻不齊之過。眼根不可見豈同琉璃之可見耶。進
退失據其計窮矣。○三結破。
是故應知。汝言覺了能知之心潛伏根裏如琉璃合。
無有是處。
○四破內外三一立計。
阿難白佛言世尊。我今又作如是思惟。是眾生身腑
臟在中。竅穴居外。有藏則暗。有竅則明。今我對佛開
眼見明名為見外。閉眼見暗名為見內。是義云何。
此問吳興釋之至矣。阿難此計雖不同潛根。元與
潛根相類。前云既不知內而能見外故計潛根。又
蒙破斥。今復立此計明不知內而能見外之故。可
免第一第二之難也。初云腑臟在中竅穴居外是
眾生身相。次云有藏則暗定暗為內境也。有竅則
明定見外之由也。今我下正立計。良由有竅則明
故開眼而眼光向外親見明相。如主人開門而見
門外。何必心定在外而招外不相干之難耶。有藏
則暗故見暗時即是見內。如主人閉戶而見暗室。
何必定見心肝爪髮等耶。是不知內而能見外各
有其由。此計若成還成計心在內之義。據下佛破
云何成在內計內明矣。然計中心體活潑有向內
向外之義。故下文以對眼不對眼破之。○二佛破。
溫陵作三節破。或云此文只有二義。如經云為與
眼對為不對眼。溫陵作三節非也。但對中有二義。
一約眼前。一約內對。今科分二。一雙約對不對破。
二單約內對破。初中二一雙定。
佛告阿難。汝當閉眼見暗之時。此暗境界為與眼對
為不對眼。
計中雙計見明見暗。然閉眼見暗成心在內之計。
故特破之。雙定對不對者。對則成見故可計對。不
對眼則成內故可計不對。○二雙破。
若與眼對暗在眼前云何成內。若成內者居暗室中
無日月燈。此室暗中皆汝焦腑。若不對者云何成見。
文中初破對。先正破。本取在內之暗。今暗相實在
眼前則非內矣。次縱破。若成內者立縱計也。據阿
難意以暗為內則眼前之暗必成身內。居暗室下
破也。暗室開眼之見不同合眼之見。然既以暗為
內則開眼所見室中之暗必是焦腑。以皆是暗則
皆是內。作此破者甚言暗之非內也。上皆是破對
也。古註云。焦元也。天地有三元之氣生成萬物。人
法天地。亦以三元之氣而養身形。白虎通曰。五藏
謂肝心肺腎脾。六府者五藏之宮府也。胃為脾之
府。膀胱為腎之府。三焦為命之府。膽為肝之府。大
小腸為心府肺府也。次破不對。對在眼前既非身
內則不對者當是身內。若取不對之暗。內義雖成
又非所見。眼根明前不明後以其不對故耳。今既
不對何成見耶。○二單破內對二一立內對。
若離外見內對所成。
此中元欲取對。但與前對不同。前對在眼前。今離
外見之暗取內對之暗以成身中之義。意謂合眼
則眼光向內名內對也。補遺云此文是牒前計。如
前計云開眼見明閉眼見暗乃外見內對之義不
同。意明離於外見內對自成。今重牒之（謂離外見之明即是
內對之暗。故今文是牒前計也）欲使內外兩相例難。（以開眼見明難閉眼見暗
是兩相例難）義不得成。故下破中應今所牒。（指合眼見暗名為身
中句）雖雙牒內外意在破內。（合眼見暗是牒內。開眼見明是牒外。所破但在
內對）即中謂補遺之意。謂離外見之明即是內對之
暗。然外見之言亦得離外見之暗。離此外暗而取
返觀所對之暗。故云內對所成。補遺另一途爾。○
二破內對二一正破。
合眼見暗名為身中。開眼見明何不見面。若不見面
<pb n="704"/>
內對不成。
合眼至身中。亦牒計也。開眼下。準外破內也。合眼
既能返觀身中。逃前不見焦府之責。今準此義開
眼亦應返觀己面故云何不見面。若開眼不能返
觀己面則內對之義不成。而合眼又何能返觀身
中乎。○二縱破。
見面若成。此了知心及與眼根乃在虗空何成在內。
若在虗空。自非汝體。即應如來今見汝面亦是汝身。
汝眼已知。身合非覺。必汝執言身眼兩覺應有二知。
即汝一身應成兩佛。
文有三重縱計。初重約在空破云見面若成者且
縱彼成於見面之義。阿難所執見性既開眼即在
外境是眼光元可在外又能返觀。是必成見面之
勢。破云。如是則心與眼皆在虗空。葢眼非知。意非
見。兩者相合方能成見。今兩者皆在虗空。容有是
耶。不特無此事。而阿難多分計心在內義亦墮矣。
次若在虗空下約自他破。阿難見性在外又可返
觀。又有心眼在空之勢。故今轉破在空。此計有三
重破。一者在空則非汝體。二者汝既無身。則如來
今見汝面反是汝身。三者汝眼及了知之心俱在
身外。身寧更有覺耶。此三重俱破第二心眼在空
之轉計也。三必汝下約兩覺破。若必欲成返觀外
見之義又何妨執身眼兩覺故并破之。謂汝若執
眼覺明暗而心知附眼光而起。身覺痛癢而心知
亦附身觸而起。故云兩覺又云二知。則一身應成
兩佛審矣。至此則破盡計窮。後即結破。○三結破。
從來解者皆謂閉眼見內成心在內之計故獨破
之。此文中之意。若據顯文只是破暗為內境而已。
是故應知。汝言見暗名見內者無有是處。
開眼見外不能返觀則閉眼見暗亦非見內。但破
見內者。文中帶破見外。如心眼在空是也。○五破
隨合三一立計。
阿難言。我常聞佛開示四眾。由心生故種種法生。由
法生故種種心生。我今思惟即思惟體實我心性。隨
所合處心則隨有。亦非內外中間三處。
孤山曰。心生法生境從心起也。法生心生心逐境
遷也。即中云。何難前之四計既被窮逐。今轉推心
生之由。所以引開示之言者。謂諸法本無由心故
有。心亦本無因法故有。此引文之意也。雖引二句
意重下句法生心生及種種二字。我今等者此定
思惟是心。葢阿難本計如此。前文多以見為心。今
獨表心惟是心。言隨合隨有者。如繫心身中則合
于內。馳心千里則合於外。不定在一處故云非內
外中間。其實徧該三處。中間指潛根也。○二佛破
二一牒執。
佛告阿難。汝今說言由法生故種種心生。隨所合處
心隨有者。
阿難欲計法生心生故通舉二句。葢佛常有此說
故也。其實只就下句為計。所以佛破祗牒其下句。
○二正破二一直明無體。
是心無體則無所合。若無有體而能合者則十九界
因七塵合。是義不然。
心既隨合而有似先無心體因合而有。故今破云。
心若無體則并無此合。若無下縱破。若無體之心
與物能合。比例言之。應十九界與七塵合。界止十
八。今言十九者更加一無體之塵為第七塵合成
十九界也。既無無體之塵豈有無體之心乎。補遺
云。如世之火自有體性。然後假于陽燧為緣而能
發焰。若云心自無體假緣能合者。狀似火自無體
乃合陽燧爾。○二委破有體二一約內外出入破
二一破。
若有體者。如汝以手自挃其體。汝所知心為復內出
為從外入。若復內出還見身中。若從外來先合見面。
<pb n="705"/>
既破無體必計有體故約內出外入破之。明心無
所從來。挃音質。古註云挃猶觸也。○二救又二一
救。
阿難言。見是其眼心知非眼。為見非義。
自初徵以來佛即以見為心。阿難亦權順佛語。然
阿難前云由自觀見如來勝相心生愛樂。據此。則
阿難本意豈以見為心乎。故今反難如來。謂見自
屬見心但能知。心既非眼而以為見于義成非。前
來未有此問。至此方出阿難本意。此受病之根也。
○二破。
佛言。若眼能見汝在室中門能見不。則諸已死尚有
眼存應皆見物。若見物者云何名死。
初句牒計。汝在下釋難。佛謂汝言眼能見心不能
見。例如汝在室中必見室外亦由門開而後能見。
眼但如門心則如人。心因眼開而後能見。如人因
門開而見室外也。倘謂眼見而心不見。亦可云門
見而人不見耶。故能例中門雖通見。必室中有人
而後見。則見者是人而非門矣。所例中眼雖通見。
必眼中有心而後見。則見者是心而非眼矣。更舉
已死為例者。溫陵云。舉門喻能見在心。舉死明徒
眼不見。其說是也。由生時心見非眼故死後徒眼
不見。若見下更縱破也。如此明文。皆言心識為主。
破顯唯心。根但如門。從門出入乃是方便。而執者
何言用根不用識耶。○二約一多遍局破二一定。
阿難。又汝覺了能知之心若必有體。為復一體。為有
多體。今在汝身。為復遍體。為不遍體。
此中遍與不遍似從一體中分出。而一體多體指
心為體。徧與不徧指身為體。遇事時為知覺遍到
一身之中。為但在一處而知覺不能遍耶。○二破。
若一體者。則汝以手挃一支時四支應覺。若咸覺者
挃應無在若挃有所則汝一體自不能成。若多體者
則成多人何體為汝。若徧體者同前所挃。若不遍者
當汝觸頭亦觸其足。頭有所覺足應無知。今汝不然。
文分四。初破一體。初句牒。則汝下難。汝若一體而
有二覺則非一體。有覺有不覺即二相也。故難以
四支應覺。是出一體之相。若成下破。若言俱覺痛
癢者。是則欲擊汝頭但擊汝足。欲擊汝左但擊汝
右。有是理乎。挃應無在謂不定在一支也。若挃下
結破。挃有定在便成離合兩覺。即是二相非一體
義。二破多體。一體既破或轉計覺有多體。然一人
止有一覺多覺即成多人。其中必分自他以何覺
體而為汝耶。三破徧體。徧者知覺徧于一身。挃一
支時應遍于有覺之處。則與前四支應覺義正相
同。難辭雖同意則有別。一體者謂無二相。徧體者
覺處咸徧。四破不徧。不徧者謂知覺不徧于一身。
若執心不徧。頭足俱觸一既有覺一合無知。今汝
不然者。謂俱觸俱覺則非不徧也。○三結破。
是故應知。隨所合處心則隨有無有是處。
如上所說有體既非無體亦謬。心尚難立何云隨
合隨有耶。○六破中間三一立計。
阿難白佛言世尊。我亦聞佛與文殊等諸法王子談
實相時。世尊亦言。心不在內。亦不在外。如我思惟。內
無所見外不相知。內無知故在內不成。身心相知在
外非義。今相知故復內無見。當在中間。
此計從第五發來。因前佛破有體中云。若復內出
還見身中。若從外來先合見面。內外既破故復計
中間也。于中初舉佛與文殊談實相者。實相即是
心。心不在內非內六根。亦不在外非外六塵。此實
相離根離塵之義。阿難不解復起謬執。文有三重。
初舉前破辭。內無所見謂在內則不當無所見也。
外不相知謂在外當不相知也。次明不成內外。三
方計中間。不遽定者見踟蹰之意耳。問。上阿難言
亦非內外中間。今何復計中間耶。答。上言中間乃
<pb n="706"/>
以潛根為中。與今有異。今被重重難破。又不得已
引彼不在內不在外之語為例。既不在內外而必
居中間矣。此之中間實有根塵為二邊影顯中相。
與前中間不同。○二佛破二一約身處破二一按
定。
佛言。汝言中間中必不迷非無所在。今汝推中中何
為在。為復在處。為當在身。
中必不迷者。迷則不知所在。不迷則非無所在。迷
謂惑也。處謂依報之處。身謂正報。○二推破二一
破在身。
若在身者。在邊非中在中同內。
身之可見者皆邊非中。在中同內謂同前計心在
內也。○二破在處。
若在處者。為有所表。為無所表。無表同無。表則無定。
何以故。如人以表表為中時。東看則西。南觀成北。表
體既混心應雜亂。
表者如立杖以表其處。大地廣博以何為中。故無
表則同于無中矣。表則下破有表。先標。次釋。人在
表東則以表為西。人在表南則以表為北。表之四
方既混。以心為在中。亦得云在邊。故雜亂也。○二
約根塵破二一救。
阿難言。我所說中非此二種。如世尊言。眼色為緣生
于眼識。眼有分別色塵無知識生其中則為心在。
眼即清淨四大。色即眼家之塵。有眼而無色則不
生識。有色而無眼亦不生識。二法相合以為生識
之緣。即生眼識。云眼有分別者眼根能引生眼識。
眼識生時有隨念分別故云眼有分別。是指能生
分別為有分別也。而色畢竟無知。眼識生起在有
知無知之中。故招下雜亂之難。又前四計皆先有
心識。五六皆論生心。約生論處故曰識生其中。則
為心在。○二破。
佛言。汝心若在根塵之中。此之心體為復兼二。為不
兼二。若兼二者物體雜亂。物非體知成敵兩立云何
為中。兼二不成。非知不知即無體性中何為相。
文中先定。次破。破中先破兼二。然前定中云此之
心體乃指心知為體。破中云物體雜亂乃指眼根
為體。物即塵也。以阿難計云眼有分別故且就所
執而破之。適時之語不須定執。當知物體雜亂此
句之難。謂一識而兼根塵之二。塵為物。根為體。當
雜亂于一識之中矣。物非體知下破其不成中也。
外物之無知不同根體之有知。即成敵對之法相
形而立。更無調停為一法之義。何以為中。破兼二
也。非知下是破不兼。不兼根則非知。不兼塵則非
不知。凡言中者必有雙非之體。今之心知若離根
塵更無體性。中何在耶。○三結破。
是故應知。當在中間無有是處。
兼二不兼。二義俱無成。則當在中間之計其不可
立也明矣。○七破無著三一立計。
阿難白佛言世尊。我昔見佛與大目連須菩提富樓
那舍利弗四大弟子共轉法輪。常言覺知分別心性
既不在內亦不在外不在中間。俱無所在一切無著
名之為心。則我無著名為心不。
前之六計以有處所皆被窮逐。阿難不得已而計
無著。所引佛與四大弟子共轉法輪是通教義。而
有通別之義故言心性。謂覺知分別中有此心性
也。不在內外如前文解。中間應指識心。既非內外
中間則一切無著此佛語也。而阿難還以不著內
外中間為心又成計著故須破之。泐潭云。既非內
外中間即知心無所著。而不知佛意破妄無體令
識本真。如云三際求心心不有。心不有故妄元無。
妄心無處即菩提。生死涅槃本平等。不了此意謬
引佛言妄立無著。○二佛破。
佛告阿難。汝言覺知分別心性俱無在者。世間虗空
<pb n="707"/>
水陸飛行諸所物象名為一切。汝不著者為在為無。
無則同于龜毛兔角云何不著。有不著者不可名無。
無相則無。非無則相。相有則在云何無著。
阿難妄計因一切無著而起。故佛拈此一句破之。
于中先研覈無著之體。次相有下結斥非無著也。
虗空水陸一切有法。此阿難計為實有者也。汝以
不著此法者。為心為實有一不著之心。而但不滯
于物象耶。為并無此不著心耶。此句是雙問。下正
研云。若并無不著之心則心同龜毛有名無體并
不必言無著。阿難言不著者必有一不著之心是
即有心非無心也。無相下重以相無相申釋上句。
以上未言相無相故再定之。既定有相次即結破。
當知阿難胸中實計有心而強謂無著。故被佛破。
則所破乃偽無著非真無著。下文云無有是處。亦
但阿難所計無是處耳。若并破轉法輪之言是因
咽廢食矣。問。古解云。為在為無。問汝心不著而彼
物象為存在耶為虗無耶。今何違古註。答。古解云。
若彼物象空無則同龜毛。試思水陸虗空則該依
報。飛行之類則該正報。乃謂我心不著便同龜毛
兔角義恐不妥故今作此釋也。○三結破。
是故應知。一切無著名覺知心無有是處。
上來七番窮逐妄心使無住著。乃三摩提起觀之
門謂之最初方便可也。止觀十乘觀法中最初揀
示所觀之境云。去丈就尺。去尺就寸。置色等四陰
唯觀識陰。識陰者心是也。此意與今文同。彼止觀
文先揀去界入故譬去丈就尺。於五陰中。又揀去
四陰唯取識陰故譬去尺就寸。輔行云直爾觀心。
義當觀王。四明云即能觀為所觀易絕念故。皆是
此意。須知止觀中明兩重所觀之境。一指第六識
心為境。即揀境之文是也。二觀不思議境。即一念
三千是也。觀六識心意在顯不思議境。故孤山云。
觀一念之妄心顯三諦之真理。妄心為第一重。真
心為第二重。雖立二重。觀之不已則陰境轉成不
思議境矣。今經亦然。初七番窮逐是以妄心為境。
後文云諸法所生唯心所現。一切因果世界微塵
因心成體。又云汝身汝心皆是妙明真心中物。又
云若能轉物即同如來。于一毛端遍能含受十方
國土。豈非一念三千為觀境耶。至三卷云。如來藏
中性識明知覺明真識。則觀六識以成不思議境
葢無疑矣。是則今經前三卷多明十乘中第一不
思議境。三卷末阿難大眾說偈讚佛云如一眾生
未成佛終不于此取泥洹。是第二真正發菩提心。
請入華屋是第三巧修止觀。十乘觀中前三最要
故略配之。第四破法徧是證果時事。二十五圓通
即破徧也。若第五識通塞是破遍之餘意耳。在今
經耳根則通餘根則塞。第六對治助開可配建壇
持呪。第七道品調適但從不思議境分出。識次位。
能安忍。離法愛正屬圓位。葢能忍能離方得證入
圓位也。此于總無明心用十乘妙觀始終修證法
也。至于七趣陰魔即五識五意識等能招報心。亦
當用十乘能觀之法而修證之。使一一皆成一念
三千之不思議境方顯兩重所觀。觀識即真也。夫
兩重所觀十乘觀法佛祖意合。而或謂天台專觀
六識。楞嚴獨用耳根。未必然也。苕溪曰。總此七番
似破四性。若四性未破此覺了心世而非諦。破四
性已乃名世諦。世諦虗假猶存于相。若破此相方
名真諦。亦曰第一義諦。故智者大師云。世諦破性
真諦破假。假破即相空。性破即性空。今文七徵是
破性。一喝即真諦破相也。即中云。初心觀假名空
前之假。經稱三摩提。斯時三諦未彰但觀諸法不
實故云假也。如今文七番逐破豈得謂妄心為實
有乎。但屬性空。下文如來一喝使當機言思道斷
妄心全空方入真諦。此真諦顯名奢摩他乃從假
<pb n="708"/>
入空也。在利根人觀空前之假即悟三諦。所以云
有三摩提名大佛頂首楞嚴王具足萬行。在鈍根
者真諦未彰但屬觀假。故此後文更請示奢摩他
路。圓教進否其源在茲。問。四句推檢止耶觀耶。答。
一往言之宜屬乎止。輔行釋止觀體真止云。案文
解釋。其文尚略。具足應以四句推檢破性相已具
二空故方得名空。據此文應屬止。然輔行釋弘誓
中。即以四句推檢性相二空為能觀智。須知就停
心諦理稱止。就能照了稱觀。○二約奢摩他顯真。
前雖破妄似但以世諦破性尚未以真諦破相。此
後咄破妄心豈非破相即是空也。然圓別竝明。圓
則三諦在一心中。別則次第三諦而已。故有三番
進否之義不可不知。科分二一請奢摩他。
爾時阿難在大眾中即從座起。偏袒右肩右膝著地。
合掌恭敬。而白佛言。我是如來最小之弟。蒙佛慈愛
雖今出家猶恃憍憐。所以多聞未得無漏。不能折伏
娑毗羅呪為彼所轉溺于淫舍。當由不知真際所詣。
唯願世尊大慈哀愍開示我等奢摩他路。令諸闡提
隳彌戾車。作是語已五體投地。及諸大眾傾渴翹佇
欽聞示誨。
即從座起者。聽法在座請益故起。于中具三業恭
敬。偏袒至合掌是身業也。恭敬是意業。而白佛言
是口業。文先悔過。次請法。悔過中皆以上句生下
句。幽溪云。當機悔過而有六重。溺淫舍過由不能
伏邪。不能伏邪過由有漏。有漏過由多聞。多聞過
由恃佛憍愛。恃佛憍愛過由為佛最小堂弟。六重
中最自恨者未得無漏。故結重于不知真際所詣。
若得無漏即知真際所詣矣。即中云憍憐者。不以
難事苦之曰憍。憐謂世尊憐惜。為彼所轉者。彼指
娑毗羅呪。所以自敘者。向蒙佛慈。未甞如今日七
番窮逐故作是說。惟願下次請法。或云真際之家
以奢摩他為能詣故稱為路。然前標三摩提是從
假法起觀。今言奢摩他即是從假入空。前七徵但
破四性名世諦破性。後咄破妄心乃真諦破相。因
相空故得見真心豈非路乎。見真即獲聖果。能除
闡提邪惡之見。闡提翻信不具。彌戾車翻惡見。據
經所言。知有道果則能息眾生邪見不見真諦。安
有道果。佛既七番窮逐。阿難知欲蕩相顯空故作
此請也。然有二義。一三摩提與奢摩他合空有不
二即是禪那。是名三觀在一心中。不必更出禪那
之名。二者從假入空意重于空。止名奢摩他正是
阿難之所求耳。傾渴者傾心渴仰。翹謂翹首而望。
佇是立待之意。○二演奢摩他二一現瑞。
爾時世尊從其面門放種種光。其光晃耀如百千日。
普佛世界六種震動。如是十方微塵國土一時開現。
佛之威神令諸世界合成一界。其世界中所有一切
諸大菩薩皆住本國合掌承聽。
今經放光現瑞至多。此當其首。是為總瑞。總冠一
經。將欲開示圓妙三觀先以形示也。形示也頓。上
根利智目擊而道存。聲示也漸。中下之機耳提而
方悟。今經形聲雙示。漸頓兼施。無法不融無機不
攝。面門口也。或以面門為眼耳鼻舌則無據矣。吳
興云。此中現瑞。凡有四意。謂教行人理也。口放種
種光。表從一理演出眾教。即此方真教體清淨在
音聞也。六種震動。表依教修行破六根惑。即一根
既返源六根成解脫也。十方合成一界。表十界染
淨同一真心。即漚滅空本無況復諸三有也。諸大
菩薩皆住本國。表行門雖殊各證一理。即歸元性
無二方便有多門也。（文）吳興之說。謂放光表楞嚴
之教。地動表楞嚴之行。十方合成一界表不二之
理。大菩薩是住定之人。教行人理備矣。以住定故。
菩薩不必遠來。亦由合成一界。則遠聽無隔。且密
表耳根圓通也。文句記曰。六動者。動起涌。震吼擊。
<pb n="709"/>
搖颺不安曰動。自下升高名起。璘瓏凹凸名踊。六
方出沒亦名踊。隱隱有聲名震。砰磕發響名吼。令
物覺悟名擊。動起踊。形三也。震吼擊。聲三也。震動
者形聲各舉其一耳。然此放光合土。是真諦破相
之形。下文一喝。即真諦破相之聲。真諦不思議本
不屬形聲。然即此形聲亦即不思議也。○二聲益
二一示二種根本又二一標示。
佛告阿難。一切眾生從無始來。種種顛倒業種自然
如惡叉聚。諸修行人不能得成無上菩提乃至別成
聲聞緣覺及成外道諸天魔王及魔眷屬。皆由不知
二種根本錯亂修習。猶如煑沙欲成嘉饌。縱經塵劫
終不能得。
阿難請示奢摩他路。而世尊示以二種根本為後
破妄顯真之本也。種種顛倒者。眾生有三種顛倒
心顛倒想顛倒見顛倒。古師解云。識有心倒想受
有想倒行有見倒。有云初心妄計名心倒。次心想
成名想倒。想成外執名見倒。由此三倒起種種倒。
顛倒是妄惑。即業種也。種必有果。業惑苦三生則
同條。如惡叉果一枝三子常聚不離。故令眾生流
轉三有。如來先示此者以見眾生執妄心為自性。
是顛倒也。次示修行岐路。藏通佛果權教所說皆
非無上菩提。聲聞緣覺保證涅槃未免沉空滯寂。
外道即六師之類。諸天以十善為宗。魔羅此云殺
者。葢自謂成無上道躭荒五欲斷人慧命者也。彼
皆不知二種根本妄意欲成菩提。猶煑沙成饌豈
可得乎。饌熟食也。○二正明。
云何二種。阿難一者無始生死根本。則汝今者與諸
眾生用攀緣心為自性者。二者無始菩提涅槃元清
淨體。則汝今者識精元明能生諸緣緣所遺者。由諸
眾生遺此本明。雖終日行而不自覺枉入諸趣。
初根本中言攀緣心者。思量分別之心至下文咄
破者是也。如見色之後自謂見色聞聲之後自謂
聞聲。乃以第二念追緣第一念中所歷之事。故號
攀緣心。眾生輪迴生死由此心不絕之故。以此心
是著相之心。著相則生癡愛。由癡愛故便入生死。
其事了然。下阿難云。發大勇猛行諸一切難行法
事皆用此心。縱令謗法亦由此心。若此非心我乃
無心同于土木。豈非執此為自性耶。二示菩提涅
槃根本。菩提智德。涅槃斷德。眾生本具二德不假
修成無始已然是根本也。而指阿難現前識精元
明者。所謂無明即法性。而觀現前一念識心。即顯
不思議境是也。或云識精是八識元明是九識。恐
未必然。何者。第二卷云。且汝見我見精明元。此見
雖非妙精明心如第二月非是月影。下文明元是
第二月則今元明其義亦然。葢攀緣心是月影。今
精明是第二月皆非第一月也。識體深細名精。未
雜思量分別故曰元明。若于此而起攀緣。全成生
死根本。若於此不起攀緣。則塵勞即是智慧。生死
即是涅槃。故指為二轉依號焉。言能生諸緣者。從
見色聞聲後。人必自謂見色聞聲。非攀緣從此起
耶。言緣所遺者有二義。一顯攀緣若起即失真體。
二顯真體元非攀緣。故為諸緣所遺。由眾生下結
過。無明全是智慧故曰本明。涅槃經云。無明明者
即畢竟空是此義也。既遺此體遂為根塵埋沒言
思纏擾。本無生死而為生死所縛名枉入諸趣。良
可悲夫。問。前已云不知常住真心用諸妄想。今何
復出二種根本耶。答。前欲示三摩提之宗。先示常
住真心之體。令成空前之假。葢必得體而後可以
成宗也。今欲示奢摩他之宗。復示菩提涅槃元清
淨體。令成從假入空之觀。前云用諸妄想。此中云
用攀緣心為自性。前云常住真心。今示識精元明
為智斷體。廣前所說所指更切。○二明奢摩他路
又二一雙徵心目。
<pb n="710"/>
阿難。汝今欲知奢摩他路願出生死。今復問汝。即時
如來舉金色臂屈五輪指語阿難言汝今見不。阿難
言見。佛言汝何所見。阿難言我見如來舉臂屈指為
光明拳曜我心目。佛言汝將誰見。阿難言我與大眾
同將眼見。佛告阿難。汝今答我如來屈指為光明拳
曜汝心目。汝目可見。以何為心當我拳曜。阿難言。如
來現今徵心所在而我以心推窮尋逐。即能推者我
將為心。
前示常住真心後即云有三摩提。今示二種根本
後即云奢摩他路。皆是約體以明宗也。此下經文
權實竝談。實則圓三觀。權則先明空理。云欲知奢
摩他路指空明矣。當機請妙三觀故以圓酬。帶初
方便故以權酬。非權無以入實非實無以究竟。進
退明之經文甚顯。出生死者空觀之力也。今復問
下有四問答。初屈五輪指者。或云如來五指有地
水火風空五相在其指端此五皆稱輪也。舉臂屈
指而問見者示奢摩他觀之所依也。即呈拳。示掌。
舉青蓮。豎一指。要當人直薦本明之法耳。藏教空
理見聞冥寂。今指見體為常住真心即超小教。阿
難言見未出常情。次問汝何所見者。即問汝見箇
甚麼之意。答曜心目者。眼非知。意非見。合而言之
雙曜心目也。三四問答。分目與心為二番。世尊問
誰見正問能見者是誰。亦即念佛者是誰。而答眼
見則阿難謬矣。見即是心可云眼乎。其病在不離
根塵也。此等問辭及下一喝并上現瑞皆不落言
思之真諦也。豈惟下之一喝方是真諦乎。佛不即
斥。而復問以何為心。欲彰重迷以斥之耳。至以能
推為心則迷甚矣。其病在不離思量也。前文曰由
目觀見如來勝相心生愛樂。佛指其為賊所侵。今
經七番窮逐。妄想之賊現矣。故佛即施致太平之
劒。直與一喝斬斷思量命根也。○二斥妄辨真二。
一斥妄心。次辨真心。所斥即第一生死根本也。所
辨即第二菩提涅槃根本也。初中三一咄破。
佛言咄阿難。此非汝心。
性相二空為入真之要道。前破妄心之處雖不在
內外中間但是破自他共無因之性耳。而一念推
測之心尚未能除。猶存其相。故佛以師子奮迅之
威震聲一喝曰咄。此非汝心。此所謂命根下殺一
刀也。故知思量推度必宜急斷。起信云若離于念
名為得入。又云所言覺義者謂心體離念。離念相
者等虗空界無所不遍。法界一相即是如來平等
法身。又云若離心念即無一切境界之相。據起信
文。知意根斷絕方合真諦。是謂真諦破相之道也。
夫定此一喝為真諦。禪教兩宗皆有疑議。禪人謂
一咄上多立名相。教師謂言語法何指為真。殊不
知此一喝非語言。而真諦非名相也。正如說藥人
真藥現前反不能識。葢當機既蒙多番窮逐。至此
則羽翼已去巢穴亦空。惟現前一念思量命根未
斷。若再施有意味之法語則更引起當人思量妄
念而不能斷。所謂重增迷悶矣。故佛直與無意味
難思量之一喝。竟斬斷當人念想攀緣之妄而使
無可凑泊商量。凑泊攀緣之妄絕功由一咄。名真
諦破相。則此一喝即不思議境也。即第一義諦也。
雖似語言音聲。不落音聲語言之相。若從一咄之
下勦絕妄情即金剛王寶劒。若一切攀緣心不能
及即踞地師子。在凡情認為一喝在如來則全體
大用即一喝不作一喝用。當機于此一喝下有領
有不領。領有淺深之殊。如阿難云我乃無心同於
土木。即探竿影艸。一咄之下和盤托出家珍。即是
體。因機叩而遽施。即是用。須知如前所列。有無量
菩薩聲聞天人大眾聞此一咄頓斷相心直證無
生者不可算數。及東土吐舌耳聾者。皆上根利智。
因此喝而深契不思議境故曰真諦。又豈語言名
<pb n="711"/>
相法哉。惟阿難塵相未忘秪作得箇探竿影艸耳。
又佛言此非汝心正指體上之妄非心。非指六識
心王為非心也。妄去真現即識即智何曾有二哉。
如大綱中說。然當機既示為迷惑。未斷攀緣。故佛
于今文示離思量。至後辨見示離根塵。應機之序。
又如是耳。若近日交光謂一念未生正是根相。此
別據眼根而起妄計。不知見根聞根亦須脫去。況
一念未生又安有根相耶。○二驚問。
阿難矍然避座。合掌起立白佛。此非我心當名何等。
矍然遽視貌。阿難見佛前來推窮竝無怒意。忽聞
咄破如冷水澆背陡然一驚。遽視如來避坐而問。
妙玄云。癡犬逐塊徒自疲勞。塊終不絕。如黠師子
放塊逐人。塊本既除塊則絕矣。阿難被咄當忽悟
自心不從人得。則如師子放塊齩人。吐舌耳聾深
入不暇。今戀戀于妄心而復問當名何等。與逐塊
何異乎。○三顯示。
佛告阿難。此是前塵虗妄相想惑汝真性。由汝無始
至於今生認賊為子失汝元常。故受輪轉。
初句明妄心所從來。前塵者。目前所對之五塵也。
第二卷云。且吾與汝觀四天王所住宮殿。中間徧
覽水陸空行。雖有昏明種種形像。無非前塵分別
留礙。此文但指目前所對為前塵。然前塵實通五
塵也。前塵已是虗妄之相。又於相上起想成今妄
心。次句明妄心功能。惑者謂使人不知也。妄心是
生滅法。力能惑亂真性不生不滅而使人不知。由
汝下明妄認受輪。此正前文所謂用攀緣心為自
性名無始生死根本也。夫六識是賊。性如父。心如
子。今以攀緣為己心即認賊為子。損法財失慧命
莫不由茲皆是賊義。以不知不生滅法而失元來
常住慧命。妄心所惑豈非賊乎。輪轉之根實在于
此。據此文知前生死根本當指見思第六識心審
矣。○次辨真心二一疑問。
阿難白佛言世尊。我佛寵弟。心愛佛故令我出家。我
心何獨供養如來。乃至徧歷恒沙國土承事諸佛及
善知識發大勇猛行諸一切難行法事皆用此心。縱
令謗法永退善根亦因此心。若此發明不是心者我
乃無心同諸土木。離此覺知更無所有。云何如來說
此非心我實驚怖。兼此大眾無不疑惑。惟垂大悲開
示未悟。
此問最有關係。大凡人情必得真心方舍妄心。阿
難尚未得真遽欲捨妄勢必不能故發此問。初明
善行由心。言令我出家者。謂因愛佛而佛命我出
家也。以愛一佛遂欲遍事諸佛及善知識因發勇
猛而行善行。此心之功也。次明惡行由心。謗法與
愛佛供養相反。斷善與行善相反。是心之罪也。若
此下。明無心即同土木。阿難謂除推度心則更無
心便與土木相類。離此覺知更無所有是釋上同
于土木。謂何故同于土木。以離覺知更無心故。我
實驚怖明矍然避席之意也。阿難此問亦似因咽
廢食。如來雖示推測非心。然發心行善未必皆屬
推測。須知紛然思議中元有不思之體。即是真心。
今時講者但知佛破六識非心。後顯見性是心。不
知佛說色心諸緣及心所使惟心所現。已明六識
元是真心。此是圓義。後明見性是心。自屬別義。經
意難知。可妄判耶。○二開示有三番進否。三番中
初番先略示圓心。次別顯見性。初文為二一略示
惟心又二一顯惟心。
爾時世尊開示阿難及諸大眾。欲令心入無生法忍。
於師子座摩阿難頂而告之言。如來常說諸法所生
惟心所現。一切因果世界微塵因心成體。
此第一番開示唯心進明圓理也。夫世尊豈欲指
見為心。正欲顯諸法唯心耳。因何難不解故退指
見性是心。今之所示。正是圓宗。此後共有三番進
<pb n="712"/>
否。進則明圓。否則明別。然後廣明如來藏理。文初
云開示等者。謂下文所說是以圓教開示阿難大
眾也。無生法忍者。悟惟心之旨不見有一法生不
見有一法滅稱無生法忍。師子座者。座無師子之
形。但有所表。大論云佛是人中師子。故佛所坐名
師子座。佛之所說名師子吼。如來常說者正標宗
旨。前既以推窮者為非心則今所云心必是真心。
據後文云。咸是妙明真心中物故必是真心也。諸
法生起更無別體惟是心現則無非常住。既皆常
住即自心本具諸法。故所造法全能造心。葢此文
正明圓融三諦。諸法所生假也。惟心中也。所現者
現如鏡像不實空也。三諦在一心中。莫非常住皆
是真心。即酬妙奢摩他三摩禪那之請。而古人謂
真心為妄所熏變起根身器界一切俗法。真心是
空。俗法是不空。此二不二遂成中道。若爾。真心是
妙。俗法不妙。俗既不妙。惟應存真。三觀之中獨存
一觀而已。今謂古人所說于二造中但得事造之
義。而事造全由理具。具故能造。名為理造。如此方
合華嚴心造之旨。觀今文豈不宛然具二義耶。如
云諸法所生事造也。惟心所現理造也。事造即理
造。全妄即真。故曰諸法皆真心所現。理造即事造。
則事造一念中亦具十界因果。故荊溪云惟心之
言豈惟真心也。問。釋今經文云惟真心。其義已足。
何故復云惟妄心耶。答。觀二卷云色身外暨山河
虗空大地咸是妙明真心中物。是惟真心。後八卷
云。心憶珍羞口中水出。心發愛涎舉體光潤。據此。
豈無惟妄心之義乎。同在一經。義不可缺。如人多
饒財寶遇不肖子便成浪用。豈得非長者之物。故
不立妄具則真具義亦不全。工夫之要在達妄即
真。所以先云惟真心耳。孤山曰。一切因果即十界
正報。世界微塵即十界依報。此釋上諸法所生也。
因心成體此釋上惟心所現也。即中云。正報惟心
故成百界千如。依報惟心故名無情有性。正報為
能依。依報為所依。依正既居一心。一心豈分能所。
此文因阿難疑心無體。遂特揭之以樹宗旨。其語
甚略。至第二番明圓理云。色心諸緣及心所使諸
所緣法惟心所現等文。方是暢明今義。○二舉物
況。
阿難。若諸世界一切所有。其中乃至草葉縷結。詰其
根元咸有體性。縱令虗空亦有名貌。何況清淨妙淨
明心性一切心而自無體。
一切所有遍該萬物。乃至草葉有根種。縷結因絲
麻。故咸有體性。又涅槃說空有四名謂虗空無所
有。不動。無礙。貌者。如雜集論說空一顯色。論云顯
色豈非貌耶。子書云。蒼蒼者其正色亦貌也。空無
體而有名貌。亦體之類也。以此況顯真心。畢竟有
體。三諦無形。故曰清淨。妙謂非三非一。淨即是空。
明即是假。心性即中。性一切心者。謂為十界心之
本性。如輔行云十界諸法皆以三諦為不改之性。
正此義也。如此清淨之心豈無體耶。上約圓法開
示。所以解阿難之疑也。○二明妄無體又二一斥
妄次結過初又二一正斥二即時阿難下默領初
又二一明無體。
若汝執恡分別覺觀所了知性必為心者。此心即應
離諸一切色香味觸諸塵事業別有全性。如汝今者
承聽我法。此則因聲而有分別。縱滅一切見聞覺知
內守幽閒。猶為法塵分別影事。
初句牒計。堅執不捨故云執恡。初心在緣名覺細
心分別名觀即指前推窮之心也。此心至全性反
顯離塵無體。色香味觸。先舉四塵。聲塵則在下文
明之。五根各緣一塵。意則總緣諸塵故曰諸塵事
業。業者謂外塵牽心而有業用也。據法相說。意根
不能自緣外塵。或與五識同時而緣。或相續而起
<pb n="713"/>
分別。總皆因塵而有。若依他有。大半諸塵所成。豈
離塵而有全性乎。故佛反說若離塵有性即是心
也。如汝下。正明離塵無性。聲是耳家之塵。聞聲時
有同時意識起。與耳識同緣聲塵。是隨念分別。若
以後念緣前聲塵名獨影境。是計度分別。聞聲尚
非實有。影事那得是真。縱滅等者謂不但有意所
緣皆是虗妄。縱六識皆滅猶緣法塵。大論曰眼曰
見。耳曰聞。鼻舌身曰覺。意曰知。今云滅者似是深
定境界。而古人以為散位獨頭。以定中亦緣性境。
何但影事。其說亦是。然據後文云現前雖成九次
第定。不得漏盡成阿羅漢。今恐指次第定中六識
漸滅。至滅盡定受想不行。佛名此定為內守幽閒。
以無六塵粗相故曰幽閒。雖滅受想心王尚在。所
對正是法塵。有滅有守。豈非分別。能緣為分別所
緣為影事。葢是五塵俱滅之影。是事而非理也。以
定中亦有比量。故名分別影事。況未階此定而推
窮尋逐非影事而何。○二勅揣摩。
我非勅汝執為非心。但汝於心微細揣摩。若離前塵
有分別性即真汝心。若分別性離塵無體。斯則前塵
分別影事。塵非常住。若變滅時。此心則同龜毛兔角
則汝法身同于斷滅。其誰修證無生法忍。
勅者誡勅。荊公云此亦是心。然達本心則此心是
妄。然前文云諸法所生唯心所現。豈分別反在惟
心之外。然果悟性識明知覺明真識則此心即性
識。阿難未悟不可認妄為真。須自揣摩前文先反
顯妄心無體。次正釋離塵無性。今復同前者勸其
依佛語而揣摩也。若離下反顯。既云分別即依前
塵便非真心。故此句是反顯也。佛作此語者。意顯
離塵獨立方是真心耳。若分下正釋。五根所對名
為前塵。而意識緣落謝影子名分別影事。前因聲
分別猶屬隨念分別。今此正判推窮之心全屬計
度分別。古人以為散位獨頭是已。塵非下明執妄
成失。心雖賴塵而塵非常住。除生住已即是異滅。
變即異也。此時如形亡影滅安有心乎。真心即法
身。若以無常為真心者。義合法身同于斷滅。法身
既滅智照亦不能起。其誰修惟心之道而證無生
法忍耶。佛意在進明圓理。故結語及之。○二默領。
即時阿難與諸大眾。默然自失。
上聞開示圓心茫然不解。及斥妄心無體自亦知
非。泐潭云所執既消。故云自失。○二結過。
佛告阿難。世間一切諸修學人現前雖成九次第定。
不得漏盡成阿羅漢皆由執此生死妄想誤為真實。
是故汝今雖得多聞不成聖果。
學人指前三果。前云滅一切見聞覺知。故以九次
第定當之。九次第定三果已成。位當身證。修此定
者。必先修九想。八背捨。八勝處。十一切處。如初背
捨位在初禪。第二背捨位在二禪。三淨背捨位在
三禪四禪。次歷四空。第八是滅盡定總名八背捨。
此觀禪也。上來雖得八禪。入則有間。今欲純熟重
從初禪至滅盡定。次第而入。中間更無散心。令不
次第者次第。故名次第。此練禪也。釋要云滅盡定
者。滅六全分盡七染分也。四果漏盡義當空觀已
成。故不執生死妄想。三果後心。妄想未盡。未成羅
漢。阿難亦在學人數中。故結斥之。今謂九次第定。
內外俱修。內弟子在初果位中已斷現前生滅妄
見。從修道已去不同性解脫人緣空直入燒滅骨
人。故重修觀禪。九次第定斷八十一品思惑。方得
漏盡成俱解脫羅漢。若外人但知修六行觀厭下
忻上。全用見妄而滅思惑。此則九次第定雖成未
斷思惑。故雖成上定。漏不盡果不成。如本斷超人
見思齊斷。其位退下是也。兩箇雖字極是＆CB17504;緊處。
正顯成羅漢得聖果有餘。而反為不足不成者。見
妄不除故也。予釋恰與長水疏云凡夫所修隨禪
<pb n="714"/>
感果不出三界義合。上第一番據圓破妄。略示圓
心竟。○二別顯見性。前文破妄心以顯真心。如經
云諸法所生惟心所現。世界因果因心成體。其辭
雖少。其旨極圓。昧者不悟圓旨似但破妄而未顯
真。故阿難至此重復悔過哀請。佛不得已而辨見
性于義為別。此圓教之否也。古今解者謂前破妄
心已竟。從此處起文明見性。誰曰不然。然進圓退
別其義不明。夫以別為圓勢必至并圓成別。今使
圓別分途其理不濫。如華嚴頓教尚兼別明圓。況
阿難請示最初方便暫用別教非屈經旨。然進否
中忽別而又忽圓者。即大部所立圓接別通之義
也。文分二一重哀請。
阿難聞已。重復悲淚五體投地長跪合掌而白佛言。
自我從佛發心出家。恃佛威神常自思惟無勞我修。
將謂如來惠我三昧。不知身心本不相代。失我本心。
雖身出家心不入道。譬如窮子捨父逃逝。今日乃知
雖有多聞若不修行與不聞等。如人說食終不能飽。
世尊。我等今者二障所纏良由不知寂常心性。惟願
如來哀愍窮露。發妙明心開我道眼。
此請與前請義同意異。前是三摩提假觀之後請
開奢摩他入真之路。今所請示寂常心性即奢摩
他所契之理。是義同也。但前雖請奢摩他而佛示
諸法唯心之旨屬圓三觀。阿難聞已仍不知真心
體性故今求開見道之眼。則意異也。自我等者。出
家稟戒雖可從佛。定慧必由自修。豈可望如來惠
我耶。失我下有兩重法喻。初失心喻。失本心如捨
父。徒出家如窮子。不入道如逃逝也。今日下次多
聞喻。多聞如說食。若不修行喻終不能飽。二障者。
謂煩惱障。所知障。古今諸師依地持論云。二乘無
漏人無我智為煩惱障淨智。佛菩薩法無我智為
智障淨智。又云斷愛故得心解脫煩惱障淨。斷無
明故得智解脫所知障淨。若以二障配二惑。煩惱
是見思惑。所知是塵沙無明惑。玄籤云二障者。煩
惱障。及智障。具如止觀引達磨[鬱-山+止]多羅釋。今師依
大品大論開為三惑。是故智障兼于事理。障事智
者是塵沙惑。障理智者是無明惑。若通俗解者。見
思粗惑。能令心煩使心作惱為二乘人無我智之
障。故云煩惱障也。所知者。指佛菩薩法無我智為
所知。無明未斷能障此智故云所知障也。寂常心
性者。寂謂寂靜。常是常住。心謂隨緣之能。性是不
變之體。即奢摩他止觀所契也。夫心性之言本在
于中。而今屬空者。奢摩是空所依。與中不隔。豈與
小乘空觀同耶。窮露者。如窮子背父則奔走長途
風飡露宿。約法則以不識本心無慧行食行行衣
曰窮。常在生死曰露。發妙心開道眼元非二事。下
文云如是見性是心非眼。則顯見即顯心也。元明
之體不可思議名妙明心。道眼者見道之眼。○二
正開示二一現瑞許說二一現瑞。
即時如來從胸卍字涌出寶光。其光晃昱有百千色。
十方微塵普佛世界一時周徧。徧灌十方所有寶剎
諸如來頂。旋至阿難及諸大眾。
前光從口冠戴一經。今光從胸必表從心顯見。百
千色者。表說三科七大即萬行也。普徧十方灌如
來頂者。表此法門是大佛頂也。普佛世界顯真性
無所不徧即大義也。時會當獲此益故旋至阿難
等耳。卍字。梵云阿悉底迦。此云有樂。亦云吉祥海
雲。是吉祥萬德之相。有此相者必受安樂。以是吉
祥萬德所集故也。華嚴如來相海品云。如來胸臆
有大人相。形如卍字。名吉祥海雲。摩尼寶華以為
莊嚴。放一切寶光。○二許說。
佛告阿難言。吾今為汝建大法幢。亦令十方一切眾
生獲妙微密性淨明心得清淨眼。
如來之意在明圓頓故名大法幢。幢表摧邪立正。
<pb n="715"/>
建者豎也。次明見性是心。指此心為妙微密性淨
明心。指此見為清淨眼耳。云亦令者即兼明教也。
妙者忘相之義。下文云奢摩他微密觀照。例今妙
微密等。亦屬奢摩慧眼所見云微密也。奢摩所照
乃本性淨明之心不假修成。而云清淨眼者。謂見
離根塵即清淨矣。上文請發妙明心。故今云獲妙
微密惟淨明心。上文云道眼。今云清淨眼。上來現
瑞許說雖在別明見性科內義通圓別。文意豈有
隔耶。○二正辨見性。古人云先破妄心。次破妄見
者。以前破妄心且離緣塵分別想相而未能知心
性常住。今破妄見則引盲人矚暗等以彰見性不
滅。乃至舉手飛光皆顯性無搖動。當知如來自淺
而深示阿難奢摩他路也。即中云阿難執目在面
而心在內。故對機而說宜先破妄心次辨見性似
有兩意。若就如來說意不過前破妄心次顯真心
豈有二耶。然文意總歸圓融。而以此為別者。前顯
心則云諸法唯心。今辨見則云頭自動搖見無所
動。手自開合見無舒卷。其以動搖對不動搖舒卷
對不舒卷明矣。又云汝面雖皺而此見精性未曾
皺。皺者受滅。彼不變者元無生滅。其以變易對不
變易。生滅對不生滅又明矣。故此是第一番退明
別教。葢非別無以辨見。見性之後諸法皆常。豈非
別教為圓教之門乎。交光不知教分權實于此後
作十重顯見之科。是為平頭十王。略無統攝。所不
取焉。又古人云破妄見顯真見。交光獨云。此是顯
見不是破見。又云破識心而不用。取根性為因心。
夫顯見但是立義之偏。取根足見悟門之謬。如今
文中取盲人矚暗驗見性無虧。彼盲人眼根已壞
而見性宛然則已脫于根塵之外。交光反云是取
根中之性可乎。況眾生見聞之性雖曰在六根中
而未始少帶根塵。佛因鈍根不解不得已而取盲
人為例。所以建首辨見即離根塵。如云前塵自暗
見何虧損離塵也。見性是心非眼離根也。若戀戀
于六根。正如淨名訶云。若求見聞覺知。是則見聞
覺知非求法也。若脫根塵。方是以不生滅心為本
修因然後圓成果地修證。此是要義不得不辨。又
先破後立法門常規。古人云破妄顯真言實不謬。
如經中明眼不能見見者是心。豈非破妄見顯真
見耶。交光不知此義反欲取根。又云帶妄顯真。夫
妄何物而可帶乎。豈非外道邪常舊醫乳藥乎。但
若破若顯義似相違。今云辨見即兼之矣。科分三
一示見性是心次明見性不變三明見性常住初
中三一徵定拳見于中先問。
阿難。汝先答我見光明拳。此拳光明因何所有。云何
成拳。汝將誰見。
首句總。下三句別。總中見之一字是文正意。前阿
難言我見世尊舉臂屈指為光明拳耀我心目。故
今文云汝先答我見光明拳。下三別問。初問光明
何因相帶來耳非文正意。次問拳者欲以拳理例
眼根也。三問誰見。此見即是離根之見而阿難必
以為根。故重問之。○二答。
阿難言。由佛全體閻浮檀金赩如寶山清淨所生故
有光明。我實眼觀。五輪指端屈握示人故有拳相。
梵語閻浮提此云上勝。赩盛也。佛全體金色光明
照耀猶如寶山。此光明拳之近由也。清淨所生不
從愛欲。此光明之遠因也。次答我實眼觀。卷初即
云由目觀見如來勝相。認眼為見是阿難病根。前
文又云我與大眾同將眼見。今云眼觀總是內根
未脫耳。○二復例拳見三一問。
佛告阿難。如來今日實言告汝。諸有智者要以譬喻
而得開悟。阿難。譬如我拳。若無我手不成我拳。若無
汝眼不成汝見。以汝眼根例我拳理其義均不。
實言告汝者。此後佛言見性是心其言最實遂先
<pb n="716"/>
示之。要以譬喻得開悟者。指後客塵主空及今以
拳例見皆譬喻也。譬如下立譬。若無下是法。無手
不能成拳。無眼不能成見。此法喻不齊者也。佛見
阿難依舊認眼能見故問如此。于前三問中但舉
兩事為例。拳理者。理謂物理。○二答。
阿難言唯然世尊。既無我眼不成我見。以我眼根例
如來拳事義相類。
阿難果以無見例于無拳。此大悞也。見為眼之本。
見不與眼俱喪。拳為手之末。拳必與手俱喪。本末
可相齊乎。然阿難言最遜順。無拳之語不以唐突
世尊。故自居于無眼而例同于無拳。足顯相類。○
三破。
佛告阿難。汝言相類是義不然。何以故。如無手人拳
畢竟滅。彼無眼者非見全無。所以者何。汝試于途詢
問盲人汝何所見。彼諸盲人必來答汝我今眼前惟
見黑暗更無他矚。以是義觀前塵自暗見何虧損。
以盲人立義者。當知識精元明真妄和合自成眼
根以來。常情惟知眼為能見不知離眼有見。若欲
指見性離根。庶惟盲人可顯此體。以盲人眼根既
壞而見性不昏。則無眼有見其義昭然。故特藉盲
人以開道眼。則眼為能見之執破矣。又當機不知
心為能見。如來意在指見歸心。惟彼群盲見不依
眼。則心為能見其義亦成。故特藉盲人以顯妙心。
則目在面之執亦破矣。阿難前有二執今始破之。
于中先標不類。何以故下釋不類之故。手為拳本
本喪則末亡。見是根元末亡而元在。所以者何下
釋盲非無見。盲人而言諸者示此理之同也。諸盲
見暗。若論所見非是全無。若論能見即是全有。而
于此彰見性之離塵矣。○三會見歸心四一計諸
盲立難。
阿難言。諸盲眼前唯覩黑暗云何成見。
難者。見暗非見此常情也。阿難之意全以眼為能
見耳。○二以二黑相校。
佛告阿難。諸盲無眼唯覩黑暗。與有眼人處于暗室。
二黑有別為無有別。
諸盲承上文來。無眼對下有眼。佛不急明盲人有
見而但以二黑相校者。前佛云前塵自暗見何虧
損。則盲人有見其義了然不必更明。阿難固執眼
為能見。此是妄想攀緣之心仍妄根所縛。佛此下
竟明眼非能見。則妄根自破真見自顯。欲斥妄根
非見須明燈眼同功。欲明燈眼同功先明二黑無
別。至妄見破真見立。盲人有見其義自成。不心結
顯者此非要義故也。○三復順問而答。
如是世尊。此暗中人與彼群盲二黑校量曾無有異。
阿難生希有心不意有眼無眼二黑無異。佛止欲
明二黑是同故應云如是。○四正破根顯見。
阿難。若無眼人全見前黑。忽得眼光還于前塵見種
種色名眼見者。彼暗中人全見前黑。忽獲燈光亦於
前塵見種種色應名燈見。若燈見者。燈能有見自不
名燈。又則燈觀何關汝事。是故當知。燈能顯色。如是
見者是眼非燈。眼能顯色。如是見性是心非眼。
文又分三。一明二黑無異則燈眼同功。若者假如
也。無眼者山河大地一無所矚故云全見前黑。有
能治目還得眼光。前無眼而見前黑今有眼而見
前塵似惟眼為能見。此阿難胸中所執也。例推暗
中之人無燈而見前黑有燈而見前塵。燈亦應名
能見。以有眼而不見黑與有燈而不見黑。其功均
也。前阿難執眼能見。今示眼僅同燈以破當機之
執耳。二破燈非能見。此中藏破眼見之義。欲破眼
見故破燈見。二黑既同。二不見黑亦同。燈見若破
眼見亦破。古人云。此是縱破。說汝許燈能見者燈
即是人豈名燈耶。又燈既另是一人彼自能觀與
汝何涉。三正破根顯見。此中之文。或以燈能顯色
<pb n="717"/>
對有眼在暗室時。眼能顯色對盲者得眼光時。亦
可。然一人之見實亦賴兩重顯色也。是故兩字承
上破燈見來。燈能顯色者。燈體無知而無燈不見
有燈即見。是顯色義。眼根同燈體亦無知。但如鏡
中無別分析。以眼根是清淨四大所成。刻論則與
燈無異。其靈知之性是心而非眼也。以此論見見
性了然。前既斥妄想非心。今所云心必是常心。心
心自見豈賴根乎。文云是眼非燈則見離塵。又云
是心非眼則見離根。離根離塵厥旨顯矣。問六根
皆是有知。今何云眼體無知。答。佛意實爾非關臆
說。如二黑校量以來眼根事事同燈。二黑既同二
見前塵亦同。燈見既破眼見亦破其義亦同。乃至
二名顯色無知亦同。眼若有知豈得同于燈乎。故
後文云。見覺無知因色空有。維摩經云。是身無知
如土木瓦石皆是明證。以眼體無知故現前之見
即是真見元離根塵。此所謂破妄見顯真見也。自
卷首徵問心目以來至此方結其義。○二明見性
不變二一默請。
阿難雖復得聞是言。與諸大眾口已默然心未開悟。
猶冀如來慈音宣示。合掌清心佇佛悲誨。
口已默然者。前阿難以為心而佛斥云非心。阿難
以為見而佛復云是心。知醉辯無益故默然也。未
悟者。已聞見性是心而未能頓破諸惑狀同未悟。
又見性雖離根塵而此性隨根塵之緣見有外物。
則客塵未除義當空觀未成故未開悟。佇佛悲誨
者。依然是請世尊開我道眼之意。○二正示。夫教
相有四。一藏。二通。三別。四圓。如是四教共詮二理。
藏通詮真。別圓詮中。析空體空則詮真之教殊。但
中圓中則詮中之教殊。此四教所繇分也。所以不
言俗者。俗乃事法由觀俗而會真中。真中名理。二
理一事共成三諦。今楞嚴帶權說實定兼別教。別
教詮次第法必先空次假後中。而空觀實用藏通
方便。今文佛因阿難未悟還叩鹿苑初悟以發明
之。豈非藏乎。此文既兼藏教。前後文必有通教。又
引藏入別即是通也。此文來意因前見性隨緣見
有外法。見性雖顯根塵尚在即是客塵。根塵是客
見性是主須去客而存主。根塵未空總喻為塵須
去塵以存空。方合奢摩他空觀之義。是則陳如所
悟可以助釋見性。此佛叩問之意也。文分三一徵
名騐悟三一問。
爾時世尊舒兜羅綿網相光手開五輪指誨勅阿難
及諸大眾。我初成道于鹿園中為阿若多五比丘等
及汝四眾言。一切眾生不成菩提及阿羅漢。皆由客
塵煩惱所悞。汝等當時因何開悟今成聖果。
兜羅綿此云細香。義翻氷。或云兜沙。此云霜。以色
得名。或云名妒羅綿。妒羅樹名。綿從樹生因而得
稱。熏聞云。佛手柔軟加以合縵似此綿也。三十二
相中云五手足指合縵網勝餘人。正是此相。似自
前屈指握拳以來至此方舒手耳。鹿園者。群鹿所
居故云鹿苑。昔釋迦行菩薩道時為鹿王居此園
慈救群鹿。緣在輔行。佛初成道時居鹿苑說法。從
樹為名亦名柰。二僊所居亦名僊苑。五比丘者。太
子入山學道。父王思念遣五人追侍。一憍陳那。二
額[鞥-合+(白-日+田)]即馬勝比丘也。三䟦提。亦名摩訶男。四十力
迦葉。五拘利太子。不成菩提及阿羅漢者。藏教中
以三十四心斷結成道正習俱盡為菩提。然在鹿
苑時亦得密示大乘菩提。即三智一心中得。如今
經所云得成菩提是矣。由客塵煩惱不成聖果故
云為所悞也。然經云。昔于波羅柰轉四諦法輪。分
別說諸法五眾之生滅。是知最初所說必該四諦。
據後文以根境二種通喻客塵。則客塵之言但是
見思之集而已。政以集能招苦故為所誤是該苦
諦。若知是悞不起于集即道諦。無集則無苦即滅
<pb n="718"/>
諦。今經一語四諦義足而正意在煩惱之集也。如
來所以引此者。前攀緣妄想及根塵妄法皆是客
塵煩惱。眾生為其所誤令常住真心不得明了。故
引彼釋此令當機悟入見性之不動主人焉。因何
開悟指初果見道。即下因主客而斷見。以開悟真
諦也。聖果指四果。即下因空塵而斷思以成羅漢
果也。○二答。
時憍陳那起立白佛。我今長老。於大眾中獨得解名。
因悟客塵二字成果。世尊。譬如行客投寄旅亭。或宿
或食。食宿事畢。俶裝前途不遑安住。若實主人。自無
攸往。如是思惟不住名客住名主人。以不住者名為
客義。又如新霽清晹升天光入隙中。發明空中諸有
塵相。塵質搖動虗空寂然。如是思惟澄寂名空搖動
名塵。以搖動者名為塵義。
答中初總述。有長人之德故曰長老。獨得解名者。
夫巨夜長寢無人能覺。日若未出明星前現。憍陳
如比丘初得無生智。譬若明星在眾明之始。一切
人智明無前陳那。獨得解名不亦宜乎。悟客塵二
字者以譬喻得開悟也。不悟主空而悟客塵者。妙
玄云。如來初教正詮思議之俗諦。旁詮思議之真
諦。籤云。初但說無常苦等故云思議之俗。雖通涅
槃涅槃是小乘法性。若初詮法性恐增邪倒不能
破常我等僻故俗正真旁（文）據此文則鹿苑初教
客塵為正而主空為旁。機教相符。故悟客塵二字
成果。愚謂客塵之喻。乃陳如追述鹿苑場中斷見
思二惑而證真諦涅槃之解也。客喻見惑。塵喻思
惑。主空即是見性真理。八十八使如狂瀾無定名
為利使。觸處便生。法華喻如魑魅魍魎處處皆有。
忽而起貪。忽而起瞋。著有著無。如客之不定一處
也。著見之心暫久不同名為或宿或食。而見心無
定名為不遑安住。因觀見惑之狂瀾無住即會出
恒住之主人公。主人公則初無去來也。只一旅字
即該盡喻中生客同時法上真妄交際矣。易中旅
卦。艮山為內為主止於此而不動。離火為外為客
去其所而不留。喻中主客一段宛然明白。即法上
陳如斷見時修忍位三十一周減緣減行真妄竝
馳。推四真諦理排利鈍使惑。如子夏交戰于胸中
之時。正主客同時真妄交際義也。此約卦體而言。
若審爻詞九四得其資斧則客有得利之象。如陳
那舍利先皆著見忙忙然以求理息而不可得故
不安住。一聞如來因緣之說。初聞再悟先得泥洹
一日之價。即投得好主人有獲利之義也。此述斷
見見真之解明矣。又如新霽清陽升天一段即追
述疇昔斷思惑也。八十一品煩惱塵勞之多。如昏
鶩塵埃。若未見真前混混而去不覺其煩。因已斷
去見惑如雨天新霽。用四諦智慧重慮緣真以斷
思惑時。如清陽升天。而思惑煩惱彌覺其煩多矣。
清陽甚嫩。顯非菩薩般若如日光。諸佛智慧如日
輪停午也。光入隙中。乃化他之權。不能當門正照。
即牖中窺子門側見父之意。今于隙中而見空相。
即初果初斷見後所顯偏真小空。而重緣此空以
斷思惑。初但見思惑塵勞紛紛不已。久視而塵靜
光澄。三空涅槃當下證矣。斷思證寂。法喻分明。佛
既印之。而猶恐阿難不領此旨故舉拳以顯斷見
之後有常住之主人。飛光以顯斷思之後有不動
之真空也。常住真心無乃不動之見性乎。○印可。
佛言如是。
○二現相證成又二一以客塵義令見性脫塵。
即時如來于大眾中屈五輪指。屈已復開開已又屈
謂阿難言汝今何見。阿難言。我見如來百寶輪掌眾
中開合。佛告阿難。汝見我手眾中開合。為是我手有
開有合。為復汝見有開有合。阿難言。世尊寶手眾中
開合。我見如來手自開合。非我見性有開有合。佛言
<pb n="719"/>
誰動誰靜。阿難言。佛手不住而我見性尚無有靜。誰
為無住。佛言如是。
此阿難因客塵之喻而悟見性離根塵也。夫如來
之言一聞之而得道果。再研之而識指歸。客塵之
喻在阿含初教陳那悟此而盡見思。大集經云。甚
深之理不可說第一實義無聲字。陳如比丘於諸
法獲得真實之知見此初教之益。所謂一聞而得
聖果非歟。然初教以俗諦為正真諦為旁。所云真
諦亦不明指見聞嘗臭之性。今經不然。以界外真
諦為正界外俗諦為旁。則主空是正客塵是旁。主
空以喻真見。客塵以喻妄心妄見。昔教滅心。今見
性是常住真心則與昔殊。昔教滅智。今見性是無
分別智光復與前異。所謂再研而識指歸非歟。由
前阿難聞見性是心非眼茫然未解。佛使陳如旁
通一綫。當機始悟外境內根皆是客塵。見性是主
空。以昔之喻移喻今法。主空得顯。功由客塵。不惟
阿難領旨而陳如之悟亦進。如峰迴谷轉別一溪
山。無量義經云。性欲無量。故說法無量。無量義者。
從一法生不其然乎。文中佛手凡兩屈一開。此如
來以自手當阿難之外境而與見性對辨也。阿難
言我見如來百寶輪掌眾中開合者。不惟見性對
境而為內外而其中且有主客譬義。見是主。手是
客。方其見時主客會合明矣。前旅亭為主客交會
之處。今見時即旅亭也。開合是往來之類也。忽開
忽合。彌顯不住。葢佛手倐開而倐合如客之乍去
而乍來。正喻邪見之或常而或斷也。如來掌中有
千輻輪相具百寶光故云百寶輪掌。佛告下。重問
阿難發明主客之義。汝見我手眾中開合者。如言
見客往來也。為是我手有開有合者。如言但客有
往來也。為復汝見有開有合者。如言內心亦可作
客而有往來也。阿難言下答出正義。言世尊寶手
眾中開合謂手為外境如客有往來。我見如來手
自開合謂內心對外而見外境如客。非我見性有
開有合謂內心為主定無往來。如上所說見中主
客之義明矣。又問誰動誰靜。更欲合塵空之義。而
阿難答中言不住者。不住是客。動是塵。客塵元是
一義故兼言之。而我見性尚無有靜者。見性是真
常之體。擬議皆絕可云靜耶。靜尚難言何況動乎。
無住即動也。前來客塵主空有喻無法。今佛手對
見正可合喻。又前約見思煩惱以喻客塵。是主空
之喻具而未彰。今約見性以顯真心。則主空之義
辨而方的。佛印如是者。阿難至此已知見是常住
真心脫於色塵之外可不印歟。○二以客塵義令
見性脫根。
如來于是從輪掌中飛一寶光在阿難右。即時阿難
迴首右盻。又放一光在阿難左。阿難又則迴首左盻。
佛告阿難。汝頭今日為何搖動。阿難言。我見如來出
妙寶光來我左右故左右觀頭自搖動。阿難。汝盻佛
光左右動頭。為汝頭動。為復見動。世尊。我頭自動。而
我見性尚無有止誰為搖動。佛言如是。
次約內身與見對辨也。左右頭動元是阿難之身。
較之外境境疎身親復須載示。盻應作盼。流視也。
迴首右盼謂迴之于右也。左盼亦然。汝頭今日因
何搖動者。頭是身根。根因塵動。故作此問。阿難答
因見光頭動。而頭動中實兼眼動之義。我頭自動。
總合客塵。而我見性無止與動。所謂動靜二相了
然不生。并主空尚不立誰為搖動乎。須知見性脫
于根塵之外。前佛手開合而見無開合明示脫塵
之義。頭自搖動而見無搖動次示脫根之義。既脫
內根。可不印如是乎。○三結會責失。
於時如來普告大眾。若復眾生以搖動者名之為塵。
以不住者名之為客。汝觀阿難頭自動搖見無所動。
又汝觀我手自開合見無舒卷。云何汝今以動為身。
<pb n="720"/>
以動為境。從始洎終念念生滅遺失真性顛倒行事。
性心失真認物為己。輪迴是中自取流轉。
前雙印陳那阿難之後因普告大眾而總責之。若
復下述陳那所答。汝觀下述阿難所答。云何下責
失也。如來之意。本欲明諸法惟心根境非動。不得
已而明見性是心非眼。阿難因陳那所答雖悟動
不動義。然謂根境有動見性不動。終非諸法唯心
之旨。故責其緣塵分別岐心境為二途也。身本無
動而阿難以為動。如云頭自動搖是己。境本無動
而阿難以為動。如明手自開合是己。如是則始終
惟一生滅。據現生。則始從胎中五位終至身壞命
盡。據後經文。始則晦昧為空終則執心存內。念念
莫非生滅也。乃遺圓融真性而認六識攀緣為心
是顛倒行事。此責阿難大眾不但迷圓且以能推
為心也。如來之意謂阿難既知見聞唯一真心。何
不知根身器界亦唯真心而岐之為二耶。性心等
者。幽溪科云。前云何下初責逐末忘本。今責棄本
循末。其說是也。不變之性隨緣之心本皆依正不
二。不解圓理則失其真。言認物為己者。始既迷己
為物終必認物為己。如最初不覺心動變成根身
器世間等是迷己為物。今妄認四大為自身相六
塵緣影為自心相是認物為己。見有生死生死得
而苦之。故云輪迴是中自取流轉。若不見有生死
豈復招分段變易二苦報耶。如來用權引物總為
入實。上來明見性不動。義雖屬權秪令眾生入實
而已。經中進圓退別脉絡相通。此章之文是起第
二番進明圓教也。天如以為普告大眾語意淺深
隨機各解。亦是一說。若爾。即八教中不定教相矣。

<other>首楞嚴經觀心定解卷第一</other>

<sarticle>大佛頂如來密因修證了義諸菩薩萬行首楞嚴經
觀心定解卷第二</sarticle>

○三明見性常住二一請二一慶喜密請。
爾時阿難及諸大眾聞佛示誨身心泰然。念無始來
失却本心妄認緣塵分別影事。今日開悟。如失乳兒
忽遇慈母。合掌禮佛。願聞如來顯出身心真妄虗實。
現前生滅與不生滅二發明性。
前當機請示寂常心性。佛明見性不動已言其寂。
今大眾願聞二發明性復深探常住之旨。生滅即
無常。不生滅即常住也。聞示誨者聞見性離根塵
之示誨。而身心泰然。則異前矍然避座重復悲泣
心懷憂懼之時。失却本心不知見性是心非眼也。
妄認緣塵分別影事。認攀緣心為自性也。今日開
悟知妄想非心而見性是心。一向遺失本心如失
乳兒。今受真法之乳。如遇慈母。領前已竟。次合掌
禮佛下請後。顯出身心者。心指見性便屬不生滅。
而身中有生滅不生滅二義。又身心各具真妄等
三雙。真妄約體。心有真心妄心。身有肉身法身。虗
實約相。真為實相。妄則為虗。虗妄為生滅法。真實
為不生滅法。二發明性者。不生滅法顯露開發為
真發明性。生滅之法發明顯露為妄發明性。因前
佛示二種根本判然分途。故今請二發明性也。古
來解者謂前示阿難見無搖動。後示匿王性無生
滅。一往似同義必有異。今如來於生滅中示無生
滅。即變論不變。豈與見無搖動身自搖動為同年
耶。竊謂此文。生滅與不生滅逈然二途。大旨與前
不殊。但此中細明無常以顯見常。前文所無須重
說之。故云顯出真妄等耳。○二匿王顯問。
時波斯匿王起立白佛。我昔未承諸佛誨勅。見迦旃
延毗羅胝子咸言此身死後斷滅名為涅槃。我雖值
佛今猶狐疑。云何發揮證知此心不生滅地。今此大
<pb n="721"/>
眾諸有漏者咸皆願聞。
仁王般若經稱月光王滿足十地。今示為狐疑以
破斷見。迦旃延姓也。名迦羅鳩陀翻牛領剪髮。此
人說諸法亦有亦無。毗羅胝母名。自名刪闍夜翻
正勝。說眾生任運時熟得道。如縷丸所投極則停
住。又言八萬劫滿自然得道。二外道皆執斷見者
也。涅槃此云不生亦云不滅。彼謂死後斷滅并無
見聞之性即安樂涅槃。匿王亦以為非。但須親證
常住之心則狐疑永斷矣。發越。揮散也。不生滅地
指常住心也。阿難大眾雙請生滅與不生滅。據下
匿王顯示生滅。似已知無常故但請不生滅。○二
答二一開示二一明身有遷變。欲明常住而先明
遷變者。必先破妄而後顯真也。妄法不盡真如不
顯。彼諸外道孰不自謂已證真常。由未破妄而即
顯真遂成邪倒之見。匿王位階十地深知法門。故
先使其發明無常也。
佛告大王汝身現在。今復問汝。汝此肉身為同金剛
常住不朽。為復變壞。世尊。我今此身終從變滅。
佛言大王。汝未曾滅云何知滅。世尊。我此無常變壞
之身雖未曾滅。我觀現前念念遷謝新新不住如火
成漸漸銷殞。殞亡不息决知此身當從滅盡。
佛言如是。大王。汝今生齡已從衰老。顏貌何如童子
之時。世尊。我昔孩孺膚⿰月⿱天潤澤。年至長成血氣充滿。
而今頹齡迫於衰耄。形色枯悴。精神昏昧。髮白面皺
逮將不久。如何見比充盛之時。
佛言大王。汝之形容應不頓朽。王言世尊。變化密移
我誠不覺。寒暑遷流漸至於此。何以故。我年二十。雖
號年少顏貌已老初十歲時。三十之年又衰二十。於
今六十又過於二。觀五十時宛然強壯。世尊。我見密
移。雖此殂落。其間流易且限十年。若復令我微細思
維。其變寧惟一紀二紀實為年變。豈唯年變亦兼月
化。何直月化兼又日遷。沉思諦觀剎那剎那念念之
間不得停住。故知我身終從變滅。
文有四番問答。是時匿王年老故無常之義佛不
親宣但使王自述。漸衰則生滅之旨宛然矣。四番
中初二略明。三四廣述。初問中現在對死後說。且
無論死後斷滅只據現在言之。王已言死後今復
問無常故云復耳。問為兩端。一常。二無常。無常中
又有二義。變是一義。壞是一義。而匿王斷定此身
終滅亦自然之理非染斷見。佛知匿王能觀無常
故載審變滅之由。答中斷定無常。首句即云無常
變壞。謂但觀現前即知究竟。現前不滅則未來亦
不滅。現在變滅則未來變滅可知。而現前念念遷
謝是無常之細相也。不相應行故云念念。文中先
言其故後言其新。新而又新是相續假。文有法譬
合。譬火燒木。言漸漸銷殞有二義。一者漸銷。二者
終滅。殞亡下合譬亦有二意。殞亡滅沒也。第三問
盛衰相比。從遷謝不住發來。而發揮初問答義。夫
身心皆有無常。身相無常人所易見故復問顏貌。
十五曰童未巾冠也。然佛止問二時。王加長成即
成三時。所謂少壯老也。孩纔成體也。孺需人以養
也。耄謂昏忘。禮云。八十九十曰耄。匿王年六十二
通言昏忘耳。形色枯悴釋衰。精神昏昧釋耄。逮及
也。將及死亡豈反比充盛耶。逮恐應作殆。殆幾也。
第四問。從王答三時發來。而發前第二問答義。佛
欲匿王詳述無常故問應不頓朽。答中我誠不覺
者。化理不住元屬不相應行故已不覺。後經云。甲
長髮生氣消客皺日夜相代曾無覺悟是也。漸至
之言答不頓朽。次徵釋中先敘無常粗相則十年
而增。文中有三進三退。初進至二十退至十歲。次
進至三十退至二十。三進至六十退至五十。非進
無以見其年老。非退無以見其漸衰。次述無常細
相則一紀而減。從六十二追遡五十之年。已當一
<pb n="722"/>
紀故約紀而減之。剎那者時之至促。從年月日時
以至剎那念念不停可謂善悟無常矣。夫無常者。
入道之根本。觀法之初門。今於見性之前論無常
者。正如維摩經中文殊云。所可見者更不可見也。
如是則不以第二念緣第一念而見性得其真矣。
○二示性無生滅二一審問真性。
佛告大王。汝見變化遷改不停悟知汝滅。亦於滅時
汝知身中有不滅耶。波斯匿王合掌白佛。我實不知。
變化等變也。悟知汝滅滅也。身中有不滅者。涅槃
云。如持戒比丘觀無蟲水而作是念。此中動者蟲
耶塵耶。久視不已方知是塵不大明了。十住菩薩
於己身中觀如來性亦復如是。不大明了。彼經有
十喻。今經云身中有不滅正與涅槃意同。彼經以
蠱動喻無明。塵不動喻佛性。今以生滅為不明。不
生滅為佛性。義亦無殊。以十住菩薩不大明了。故
王答不知也。○二如來開示。
佛言。我今示汝不生滅性。大王。汝年幾時見恒河水。
王言。我生三歲慈母𢹂我謁耆婆天經過此流。爾時
即知是恒河水。佛言大王。如汝所說二十之時衰於
十歲。乃至六十。日月歲時念念遷變。則汝三歲見此
河時至年十三其水云何。王言如三歲時宛然無異。
乃至於今年六十二亦無有異。佛言汝今自傷髮白
面皺。其面必定皺於童年。則汝今時觀此恒河。與昔
童時觀河之見有童耄不。王言不也世尊。佛言大王。
汝面雖皺。而此見精性未曾皺。皺者為變不皺非變。
變者受滅。彼不變者元無生滅。云何於中受汝生死。
而猶引彼末伽黎等都言此身死後全滅。
文中如來先許。次示。問幾年見恒河者的指見為
真性也。或疑此見是根中之見。不知根中之見實
離根塵。良由妄心未除所以見性隨緣流轉生死。
若見性離妄亦離諸緣。若以識心攀緣則根塵永
不可絕。不起識心根塵安在。欲返真源捨此見性
更無路矣。交光不達此意。獨倡用根不用識之說。
謂見性在根中但取照色之時一如鏡中無別分
析即是見性。起念分析即屬於識。愚謂不起念時
根亦不可得。而交光謂此中有根。亦識心未忘之
故耳。前來盲人矚暗及舉拳騐見皆即指現前之
見。所謂無明即法性不其然乎。當知二種根本中
指識精元明為菩提涅槃義見於此。恒河亦云殑
伽河翻天堂來。如藥師直解中說。世變滄桑而恒
河不改。以此為所見之境足顯能見無遷。王答中
云即知是恒河水者。王性警悟。因此一知記有昔
日之見。以知答見合見性是心之義也。幽溪云此
中文有三重。始則寄以恒河之水。次則進以觀河
見精。三則彰以見精之性。如云而此見精性未曾
皺。雖有三重而正意在性。佛初問三歲見此河時
至年十三其水云何。此明水之無異。以是所見故
云見耳。文意非正顯見性也。初卷以眼根與見性
對辨。今復就見精以顯見性。見精之名實昉于此。
前辨眼根則云如是見性是心非眼。以眼根無知
與見性碩異。今見精切近于真故云而此見精性
未甞皺。若辨明見精則見性可識。見精似是能見
而內托眼根外託塵象。故見恒河者實見精也。然
外託塵象不過無情之儔。內托眼根亦是顯色之
類。故見精非真能見。其洞然能見者唯見性耳。見
精但吸取塵象以向內根。故屬眼根者不屬于耳
根。根塵既立反為真見之礙。能見豈其功哉。據今
文似見境見精見性三皆不遷。然不皺者獨指見
性。苟謂見精不皺失文旨矣。但此文明別教。而顯
性又有三重。初云面皺而性不皺。非皺不皺為兩
途乎。次皺者變不皺非變。非變不變為兩途乎。三
變者滅而不變者無滅。非滅不滅為兩途乎。別意
昭然讀者諱言之耳。葢非別則悟性不確。悟性之
<pb n="723"/>
後指性具法即入圓教。別圓之分具法不具法之
異也。故別教為圓教之門所謂最初方便也。梵語
末伽黎此云不見道。等者等於匿王所舉二人。則
外道六師中共有三人執斷明矣。○二領悟。
王聞是言。信知身後捨生趣生。與諸大眾踊躍歡喜
得未曾有。
信知等者破斷見也。前明生滅以破常見。今示見
性以破斷見。故大眾皆喜。不然豈以捨生趣生而
生喜耶。第一番退明別教竟。○第二番圓別進否
文分為二。一圓二別初又二一暢明圓理二一躡
前致問。
阿難即從座起禮佛合掌長跪白佛。世尊。若此見聞
必不生滅。云何世尊名我等輩遺失真性顛倒行事。
願興慈悲洗我塵垢。
此阿難因佛告匿王而疑前普告大眾之語。前佛
辨見今并言聞餘根可例知矣。夫雖知不生滅而
不知根境即是自心本無動相便成顛倒。豈知不
生滅即非顛倒耶。故阿難之問非也。○二正為開
演。他師科立十重顯見。此為第四科。竊觀阿難問
中有一見字祗是牒前。然亦兼問聞性。如來答中
無一見字而以為顯見何哉。葢此文乃佛第二番
進明圓理。前第一番中進明圓理則論唯心。退明
別教則辨見性。而佛意必在于圓。故第二番復揭
唯心以破顛倒。不過鬯前所說。文中色心依正既
唯一心豈但辨見而已。為三一喻顯倒正。
即時如來垂金色臂輪手下指示阿難言。汝今見我
母陀羅手為正為倒。阿難言。世間眾生以此為倒。而
我不知誰正誰倒。佛告阿難。若世間人以此為倒。即
世間人將何為正。阿難言。如來豎臂兜羅綿手上指
於空則名為正。佛即豎臂告阿難言。若此顛倒首尾
相換。諸世間人一倍瞻視。則知汝身與諸如來清淨
法身比類發明。如來之身名正徧知。汝等之身號性
顛倒。
先倒臂以問阿難者明止是一臂而有倒豎之分。
猶止是一境而有生佛之別。母陀羅此云印手乃
三十二相之一。或倒或正只順世情其義已足不
必更作他說。初輪手下指世既以為倒矣。次佛即
豎臂順世間為正也。言若此顛倒者。指垂臂為顛
倒也。豎臂則以尾為首。若即此臂顛倒下垂則以
首為尾。故云首尾相換。一倍是兩番。倒為一番。正
為一番。汝身佛身從臂上說來故舉身為言。如來
之意欲明妙性周圓。而周圓即是法身。所謂毗盧
遮那徧一切處也。離諸倒亂故云清淨。比類發明
者。謂以兩身比垂臂之類則可發明。如臂不異而
有正有倒。今身不異而有正有倒其義亦然。葢如
來之臂本無正倒。而眾生分為正倒。猶生佛之身
元無正倒而眾生迷為正倒。如來下正是比類。在
如來名正徧知。身不異而名為正則同于豎臂之
正。在眾生名性顛倒。身不異而言倒則同于倒臂
之倒。其實身臂無正倒之分。而強為正倒之名號
也。正徧知者。知中道曰正。達法界曰徧。知應屬心。
今屬身者是身心不二之義。○二被問茫然。
隨汝諦觀。汝身佛身稱顛倒者。名字何處號為顛倒。
於時阿難與諸大眾矚瞢瞻佛目睛不瞬。不知身心
顛倒所在。
既云汝身佛身比類發明。則顛倒之義似乎可知。
故還問大眾。謂汝身與佛二身相比而名汝為顛
倒者將指何處為顛倒耶。當知身無顛倒。而顛倒
由迷也。大眾先聞常住未悟周圓。故不知顛倒所
在。如下真妄依正。皆是妙心體本周圓有何正倒。
而生則不知。瞪直正切。直視貌。瞢莫紅切。又眉庚
切。目不明也。○三正示圓融又二一正示色心不
二以斥遺失真性。
<pb n="724"/>
佛興慈悲哀愍阿難及諸大眾。發海潮音徧告同會
諸善男子。我常說言色心諸緣及心所使諸所緣法
唯心所現。汝身汝心皆是妙明真精妙心中所現物。
云何汝等遺失本妙圓妙明心寶明妙性認悟中迷。
此如來暢示唯心以明楞嚴大定圓融三觀也。海
潮音者。全海而涌無人不聞可喻徧告大眾。今明
圓教不同別教故音亦異乎前矣。文為三。初引昔
圓教。上言清淨法身此云心者。如來達此周遍之
心遂使法身豎窮橫徧。眾生未得法身唯有妙心
可論而已。前第一番明圓教云。諸法所生唯心所
現。今是廣前所說。色是五根五塵及法界少分。心
是意根六識。諸緣即指上色心。心所使是心數法。
諸所緣法廣舉一切真妄邪正性相因果也。唯心
現者。心如工畵師能畵諸色像。若云心造似有物
可得。今云心現。當體全虗。諸法是假。唯心是中。現
是空。三諦在一心中明矣。二汝身下示心含色心。
文意正揀異別教。妙明真精妙心。正指心也。妙名
不可思議。明者如鏡現像。即寂而照。故曰妙明。雖
現諸法實無外物相雜。故曰真精。具上諸義復曰
妙心。身心皆妙心所現。莫非常住。若如他師云。空
理是真。俗法是妄。則真妙而俗不妙。豈經旨乎。須
知身心雖為無明所成。實從妙心中現。在眾生則
全體無明。無法不妄故有倒正之分。故後文云精
研七趣。皆是昏沉諸有為相。自如來觀之則妙心
所現。無法不真故無倒正之目。而後文有性具七
大一為無量無量為一之言。觀今文豈不宛然具
二義耶。前揀妄心則曰緣塵分別。揀根境則曰頭
自搖動。今知是妙心。豈復指為心外耶。故知前文
所說皆是權教。始為圓而施別。既廢別而立圓。圓
教以唯心為門。又先觀色心不二。如不二門云。心
之色心。即心名變不其然乎三云何下斥遺失真
性。本妙者。本來是妙。如四卷云因明立所。則明亦
有過。明與妙合。始無過咎。今云本妙。言本來無過
也。溫陵云。心之與性體用互稱。心則從妙起明。如
鏡之光。性則即明而妙。如鏡之體。其說亦是。即中
云本妙正指中諦。圓妙者以圓融而稱妙。復從寂
而有照。所謂不變隨緣曰心。是俗諦也。寶明者。寶
是具德之明。復攝照而歸寂。所謂隨緣不變曰性。
是真諦也。此真與俗。觀文勢各具三諦。中亦具三。
合三離九。是眾生本具心性。而不知色心不二全
是妙心。遺失多矣。前來阿難明見性不動。是其悟
處。不知色心不二。即是迷處。故云認悟中迷。此文
先說身心正報。下文方指山河依報。○二兼示依
正不二以斥顛倒行事。
晦昧為空。空晦暗中。結暗為色。色雜妄想。想相為身。
聚緣內搖。趣外奔逸。昏擾擾相以為心性。一迷為心。
決定惑為色身之內。不知色身外洎山河虗空大地
咸是妙明真心中物。譬如澄清百千大海棄之。唯認
一浮漚體目為全潮窮盡瀛渤。汝等即是迷中倍人。
如我垂手等無差別。如來說為可憐愍者。
文分二節。初約事造明顛倒之相。晦昧迷之始。即
無始無明。無明本有故言無始。因此而成空界根
身故又云迷始也。空為無明所生。全體是無明惑。
如世間虗空。無日月燈則無光明。故即空為晦昧
明矣。有空之後次生山河大地。法性為因無明為
緣結暗為四大之色。是依報也。有依報已方有正
報。以四大色雜妄想心。妄想所成之相是為眾生
之身。上色字指四大之色。下相字乃眾生之相。眾
生有旁正研醜之相。元是結暗所成故隔皮膜不
見五臟也。有身之後次論心識。五塵影子積聚于
內。搖動不停。六識之用各緣外境。奔逸無已。以無
止動之功能一以昏動而為心性。幽溪云始則無
始無明元以昏動而為依界。如後文云覺明空昧。
<pb n="725"/>
相待成搖。則昏動具說。今文但影略耳。後則眾生
妄想。又以昏動而為病根。昏則昧昧失本性之明。
動則擾擾失本性之寂。妙明既失常輪生死。既以
為心。決認在幻質之內。詎非迷之至乎。不知下次
約理造明顛倒之由。又為三。初法。次譬。三斥。初法
中色身。正也。山河虗空大地。依也。咸是妙明真心
中物。依正不二也。前云一切因果世界微塵因心
成體。今亦是廣前所說。如十不二門論不思議境。
而有總別二意。總在一念。別分色心。今文亦然。妙
明真心總也。色心依正別也。若不論別。則不知自
心元具諸法。將謂諸法皆妄念所成。若不論總。則
不知現前諸法唯是一心。而色心依正各各差殊。
何以契一相一味之旨乎。知總知別。意在攝別入
總。方得心性之全。經文似明真具亦兼妄具。以色
心依正皆是妙心。豈不具耶。荊溪云他人咸知一
切唯識。不知身土居乎一心。四明云現前一心本
具千法。此圓觀也。次譬。心量廣大如百千大海。圓
離三惑如海澄清。觀譬意則知依正本妙。若非依
正色心本是妙心。何以喻澄清大海乎。棄此心量
而秪認身內之心。是唯認浮漚體也。言浮漚則非
澄清之本矣。謂此外畢竟無心。如阿難云。離此覺
知更無所有。即目浮漚為全海之潮。窮盡瀛渤之
量。是豈可哉。三斥。倍是兩重。以迷望悟名為一倍。
若在悟中安有倍乎。前以垂手喻倒。而此人顛倒
與垂手全同。其實手無正倒。性無迷悟。眾生迷之
為二。故為如來之憐愍也。○二當機不悟。此文至
云何為主。應作一科。下即更問更答。不必合下科
為顯見無還也。今科之意止斥緣心。其文即竟。一
呈疑。
阿難承佛悲救深誨。垂泣叉手。而白佛言。我雖承佛
如是妙音。悟妙明心元所圓滿常住心地。而我悟佛
現說法音。（未能忘言則現有說法之音。而我從有言說處悟。故云悟佛現說法音也）現以
緣心允所瞻仰。（現以攀緣心信所尊重人之言）徒獲此心。未敢認為
本元心地。願佛哀愍。宣示圓音。拔我疑根歸無上道。
文中初領佛旨。次陳疑根。悲救者救其顛倒。深誨
者誨以圓理。當機知所示非常。而緣心未脫。故至
垂泣。前第一番佛顯圓理。當機未解。直似不聞。故
知華嚴乳味。二乘在席如聾如瘂固無疑矣。今第
二番暢示唯心。始似領悟。而又非真悟。圓聞豈易
易哉。雖者未盡之辭。妙音者。單承上發海潮音以
下之文。上標心性。其名雖多。妙明二字略已攝盡。
色心依正皆在心中。故云圓滿。圓常竝說指圓教
也。而我下正述攀緣未忘。現謂現在。佛說法音現
前可據。正是所緣。而我胸中確有一能緣之心。亦
現前可據。能所歷然。乃分別未忘之象。因如來是
所瞻仰尊重之言何敢不信。允者信也。徒獲此心
者。此心指緣心。如此信根起念則有。不起念則無。
言思未離。根塵不脫。豈本元心地乎。重望示圓音
以拔疑根。似以能拔疑根者稱為圓音。佛不得不
以別接之矣。○二佛斥二一遣所緣之教分三法
譬合。
佛告阿難。汝等尚以緣心聽法。此法亦緣。非得法性。
如人以手指月示人。彼人因指應當看月。若復觀指
以為月體。此人豈唯亡失月輪。亦亡其指。何以故。以
所標指為明月故。豈唯亡指。亦復不識明之與暗。何
以故。即以指體為月明性明暗二性無所了故。汝亦
如是。
前文云而我悟佛現說法音。現以緣心允所瞻仰。
故知阿難寶重法音。謂至理在是。不知封文迷理
則失教意。佛故立喻曉之。初法中謂阿難未得真
悟以能緣之心聽法則法亦成所緣。非真得圓常
法性。次指月喻中。迷有三重。一迷月體。二迷指體。
文中先標。次釋。三迷明暗。亦先標。次徵釋。若就喻
<pb n="726"/>
論。乃極愚之人。故具出其過也。三合者。喻佛以教
指心示人。當機聞教應自觀心。若執言教以為自
心。此人豈唯迷昧自心亦迷于教。何以故。以能詮
教為自心故。豈唯迷教。亦復不識緣與無緣。何以
故。即以緣體謂為自心緣與無緣無所了故。故示
汝亦如是。○二破能緣之心亦法譬合。
若以分別我說法音為汝心者。此心自應離分別音
有分別性。譬如有客。寄宿旅亭。暫止便去。終不常住。
而掌亭人都無所去。名為亭主。此亦如是。若真汝心
則無所去。云何離身無分別性。斯則豈唯聲分別心。
分別我容離諸色相無分別性。如是乃至分別都無。
非色非空。拘舍離等昧為冥諦。離諸法緣無分別性。
則汝心性各有所還。云何為主。
文中意含縱奪。須知前文阿難呈疑之語。所揀極
嚴。今此文初句是牒前文。分別。正是六識。謂以佛
所說圓妙法音為己圓妙之心。葢承佛妙音。胸中
有一圓妙影子。似是妙心。故特斥云。若分別是汝
心者。應離所分別之音而有能分別之性。此即縱
也。此聞聲時有同時意識起。名隨念分別。後念相
續名計度分別。是皆緣塵而有豈自性歟。喻中意
兼縱奪。客喻六塵六識。旅亭可喻苦東。掌亭人喻
真心。去者。謂有時而去也。常住之謂無去。合法中
此字指分別心。若真汝心則無所去。合上亭主之
喻。謂無去則與真心同矣。此即縱也。云何離聲至
云何為主。俱合上客喻。縱少奪多。以文意在奪故
耳。于中分四。初先約聲奪。離聲則無分別之性。是
則心有時而去。聲既是客。此獨非客乎。次以聲例
色。前云允所瞻仰。是分別我容。既依色而起分別
則離色亦無性。三約外計奪。言冥諦者。依百論云。
一墮冥初生覺從覺生我心過。我心則生五塵。五
塵則生五大。五大生十一根。第二十五神我主諦。
古人云二十五諦。離冥諦外不出色心空。今分別
都無。非心也。非色則非五塵五大等。非空則非空
大。非二十四正是冥諦。拘舍離。外道名。即末伽黎
異稱。詳述如桐洲註。葢性覺妙明。常自現前。外道
別緣最初以為冥諦。豈非邪見。從來解者。俱謂分
別六識不行。第七緣第八識以為神我。正此外道
所執也。四責成可還。如上分別都無尚成外道。況
從聲色而起分別。離諸法塵之緣則胸中便無聲
色之影。此時分別聲影者還之于聲。分別色影者
還之于色。其是客而非亭主明矣。前第一番進明
圓理後。亦責緣塵分別。與今大同。○二退明別教。
前第一番進明圓理則曰唯心。退明別教則指見
性。今第二番亦然。又第一番退明見性時。初舉盲
人矚暗。直示見性離根離塵。阿難不解。次因客塵
之喻比知見性離塵離根。當機彷髴有解。而非真
解焉。豈有緣心不離而反離根塵者乎。故世尊前
章重破緣心。今第二番退明見性。重舉離塵。後方
重示離根。如云見見非見。是離根也。塵是見精所
託。故先明之。此中八還。葢辨見性離塵耳。為二一
明見性無還二先承責咨請。
阿難言。若我心性各有所還。則如來說妙明元心云
何無還。惟垂哀愍為我宣說。
問中言有還無還者。從聲色生。即還聲色。不與心
性相涉。是無還也。下文云。汝見八種見精明性當
欲誰還。阿難不解。故問無還之體。○二示以無還
三一簡示許說。
佛告阿難。且汝見我見精明元。此見雖非妙精明心
如第二月非是月影。汝應諦聽。今當示汝無所還地。
阿難雖問妙心。佛不進明圓理而且約見性以示
別義。又佛欲示無還而且于可還中示其無還故
云且也。前匿王章中始言見精。今復言見。精明元。
葢識精元明在眼曰見精明元。精亦明義。如十卷
<pb n="727"/>
云顧瞻東方已有精色。乃明相未散之象。思量分
別未起稱曰明元。此體真妄和合。以含真故遇物
能見。以含妄故見相未忘。較之真心。只少一妙字
而已。以妙是亡相之義也。只就目前指出故云且
汝見我。有汝有我猶帶妄見。自他俱冥方全奢摩
之照名曰妙心。喻有三重。孤山曰第一月喻妙精
明心。第二月喻見精明元。水中月影喻緣塵分別。
孤山此釋為正。下文云。汝今徧觀此會聖眾。但如
鏡中無別分析。此見精也。即第二月也。又云汝識
於中次第標指此是文殊等。此緣慮之心。即月影
也。見精中。相是可還。性是無還。六識心皆是可還。
此兩種可還之異。古人云。第二月由揑目而成。見
精由迷真而起。但不揑目二月自無。若亡能所則
真心可了。故於見精中指出無所還地。其義如此。
○二正辨境見二一明境可還二一示八境二一
顯境。既相是可還性不可還。第先簡其可還則不
可還者自露。
阿難。此大講堂洞開東方。日輪升天則有明曜。中夜
黑月雲霧晦暝則復昏暗。戶牖之隙則復見通。墻宇
之間則復觀壅。分別之處則復見緣。頑虗之中徧是
空性。[鬱-山+止]𡋯之象則紆昏塵。澄霽斂氛又觀清淨。
先示可還之相共有四雙。先明暗。次通塞。次空有。
次染淨。其中有體有相。日輪是體明曜是相。黑月
是體昏暗是相。然六句皆先體後相。唯空與塵先
相後體。故後文云頑虗還空[鬱-山+止]𡋯還塵。葢綺文互
現耳。分別者謂物象差別。如高下曲直青黃長短
遠近等。緣即是有。對下空境而說。𡋯塵起貌。氛亦
是氣。○二明還。
阿難。汝咸看此諸變化相。吾今各還本所因處。云何
本因。阿難。此諸變化明還日輪。何以故。無日不明。明
因屬日。是故還日。暗還黑月。通還戶牖。壅還墻宇。緣
還分別。頑虗還空。[鬱-山+止]𡋯還塵。清明還霽。
諸變化相者四雙八雙一一相違。如明化為暗。暗
化為明。塵氛化為清淨。決無竝存。是變化也。本所
因即日輪黑月等。還者。明還日輪。與見性無關。乃
至澄霽亦爾。然此中可還。與前可還不同。前以分
別聲色之心還於聲色。此第六識中之可還者也。
今以明暗之相還於外境。此見精之可還者也。應
知見精附於八境。八相既還則見精亦不可得矣。
經意謂欲窮不還之體須盡除可還之相。如明暗
等現有之境尚是可還。況分別心乎。故簡之若此。
○二明該攝。
則諸世間一切所有不出斯類。
簡現境則該眼根所對。故云不出斯類。○二明見
無還。
汝見八種見精明性當欲誰還。何以故。若還於明。則
不明時無復見暗。雖明暗等種種差別見無差別。諸
可還者自然非汝。不汝還者非汝而誰。
經云汝見八種等者。是指見性。所謂性不可還者
也。纔言見性即已離根。豈不離塵耶。問。前托見精
指性。今何直指見性耶。答。今亦就見精指性。故云
見精明性耳。然見者畢竟是見性而非見精。何者。
見精附性而起。復托根塵。附性而起似自能見。既
托根塵。根塵體是無知。則見精必非能見。故今直
以能見而歸於性。當欲誰還明無還也。何以故下
徵釋。若明還日輪。并見性而歸於明便不見暗安
見八種。文中欲辨還無還。先以差無差對辨。八種
皆見即是無差。應知見精雖見八種然非無差。以
由八種而起。故體是差別非無差也。見性體非八
種。是常住法故無差別。差即是妄無差即真。諸可
還下結顯還無還義。不汝還者謂不須汝還也。若
是阿難自體則真而非妄明矣。○三指心責迷。
則知汝心本妙明淨。汝自迷悶喪本受輪。於生死中
<pb n="728"/>
常被淪溺。是故如來名可憐愍。
據今結文云。則知汝心本妙明淨。知前無還之見
是妙明心。淨覺不作結前之解。惟言此句是真。而
云見性不還。猶第二月此見屬妄。將亦須還。惟有
真月所喻真性誠不還耳。然觀經文此句元是結
前。又前文盛譚不還。而岳師言還。恐違經旨。然亦
有義。以前文云見精明性。似帶見精。今云本妙明
淨。與前有異。葢前就見精中指性。性是妙心。今結
前妙心以責阿難。文意非更進也。汝自下結責。不
知見性常住。逐諸妄想。是喪本受輪。一入生死輪
轉無已。如來憐愍眾生。借阿難以發此歎。憐故退
明別教。作還無還之論總是權說。安有隔日輪於
心外而可為圓宗乎。○二明見性非物二一問。
阿難言。我雖識此見性無還。云何得知是我真性。
見性無還承上文也。言云何得知是我真性者。如
下佛答。則外物有相見性無相豈不了然。由未聞
真性無相。故言云何得我真性。真性即見性也。○
二答二一正明真見非物二一示見量。
佛告阿難。吾今問汝。今汝未得無漏清淨。承佛神力
見於初禪得無障礙。而阿那律見閻浮提如觀掌中
菴摩羅果。諸菩薩等見百千界。十方如來窮盡微塵
清淨國土無所不矚。眾生洞視不過分寸。
言問汝者。下云誰是我體。誰為物象。豈非問辭。阿
難得初果。但斷見惑。未斷三界思惑。假他而觀。以
佛力見於初禪而已。據淨名經那律答嚴淨梵王
云。我見三千大千世界如觀掌果。此云闍浮。從近
示耳。阿那律此翻無貧。閻浮樹名。此翻穢樹。菴摩
羅翻難分別。其果似桃非桃。似李非李故。此文泛
敘見用。而有五重。一學人。二無學。三菩薩。四如來。
五眾生。言窮盡微塵清淨國土者。如來不唯見穢
土。且見淨土。淨名經云。有佛世尊得真天眼。常在
三昧悉見諸佛國不以二相。據此文則如來國土
無不清淨。故云微塵清淨國土也。長水云。不過分
寸者。隔紙膜不見外物。隔皮膚不見五藏。或云以
眾生較諸聖。所見不過分寸而已。須知見量有差
見性無差。○二示非物二一勸檢自他。
阿難且吾與汝觀四天王所住宮殿。中間徧覽水陸
空行。雖有昏明種種形像無非前塵分別留礙。汝應
於此分別自他。今吾將汝擇於見中。誰是我體。誰為
物象。
文中先定所觀。言且吾與汝者。雖至初禪且觀四
天王宮也。佛與阿難居日月宮則先觀四王宮殿
然後徧觀世間。故云中間徧覽水陸空行。目根所
對不出昏明二種。昏是外象昏暗。明亦非眼根之
明。總是前塵而已。前塵者目前之塵。分別者物象
差別。留礙者眼光至此而留礙也。是則雖明猶昏。
於見性有何涉乎。汝應下勸簡自他。因前問云何
得知是我真性故勸分別自他。他即妄也。自即真
也。今吾下正問自他。後文云。我與如來觀四天王
勝藏寶殿居日月宮。據此則佛將阿難明矣。誰自
誰他即問辭也。○二正簡自他二一明他。
阿難極汝見源從日月宮是物非汝。至七金山周徧
諦觀雖種種光亦物非汝。漸漸更觀雲騰鳥飛風動
塵起樹木山川草芥人畜咸物非汝。
簡外物中文有三重。從日月宮起見是見之源。因
佛力加被使阿難至日月宮便可徧觀外物故見
從日月宮起也。或以見源為真見其說謬矣。此文
因上云誰是我體誰為物象。故今承上簡三重所
見皆是物象。七金山者。此界有九山八水須彌居
中鐵圍在外。中七金山。繞山有七香水海。第七山
外鐵圍之內即第八鹹海。今四洲皆在鹹海中耳。
七金山有種種寶林皆有光明。言漸漸更觀者。既
居日月宮則日月宮為近。由近而遠故云漸漸。風
<pb n="729"/>
動塵起等即所見四洲之事。芥小草也。如此三重
昏明不同。皆所見外物非阿難能見之真性。此屬
他而不屬己審矣。○二明自。
阿難。是諸近遠諸有物性雖復差殊。同汝見精清淨
所矚。則諸物類自有差別。見性無殊。此精妙明誠汝
見性。
指上三重名諸近遠。近指日月宮。遠指雲騰鳥飛
等。上文三重所見咸物非汝皆是外象。至此中方
出自體。先指見精。次指見性。言見精清淨者即根
中清淨四大是見精所託。然見精亦未離物象。統
諸差別雖屬於汝猶是妄見。若見性無差離物獨
立則真汝之性矣。大涅槃經云。眾生佛性非內非
外猶如虗空。一切諸法因緣故生。因緣故滅。眾生
佛性不破不壞。不牽不捉。不繫不縛。如眾生中所
有虗空。彼經明眾生身中無有佛性。故曰非內。是
見性離根。今經明見性離塵即是非外。其意大同。
皆明真性如虗空耳。此真性的是中道。亦名佛性。
在今文明見性無殊即不破不壞。不牽不捉。不繫
不縛之體也。由隨染緣喪本受淪。若見此者。即信
眾生皆有佛性。佛因眾生不知此性。故離塵示之。
離塵之處名奢摩他。然前章明見性無還。今明見
性非物。義猶未全。若曉日輪本無。艸芥非有。如同
別妄見中說方名奢摩他微密觀照耳。○二展轉
破見是物三一示見非物。
若見是物則汝亦可見吾之見。若同見者名為見吾。
吾不見時何不見吾不見之處。若見不見自然非彼
不見之相。若不見吾不見之地。自然非物云何非汝。
若汝不知真性認見即是差別之物。則吾見亦即
彼物汝應見之。若同下縱也。謂若吾與汝同見名
為見吾之見。破云吾不與汝同見之時於外境上
應少一物而汝何不見耶。如來天眼無所不矚。然
不與阿難同見亦可云不見。此順肉眼而為言也。
若見不見者。縱妄意推測謂見吾不在即是見吾
不見。既云不見豈可見乎。彼不見者以見望不見
稱不見為彼也。於外境上既不能辨吾之不見。則
亦不能見吾之見。見之非物明矣。云何非汝。○二
約物我結過。
又則汝今見物之時。汝既見物物亦見汝。體性紛雜。
則汝與我并諸世間不成安立。
汝執見性是物亦應物即是見。則汝見物時物亦
見汝而體性紛雜矣。又汝見是物我見亦是物外
物復即是見。自他不分情無情無辨一切俱不安
立。葢若論世諦必汝是汝。我是我。情與無情逈然
各別方安立也。若失本位豈安立之道耶。○三結
責當機。
阿難。若汝見時是汝非我。見性周徧非汝而誰。云何
自疑汝之真性性汝不真取我求實。
承上言汝自汝我自我。汝見之時是阿難而非佛
方名安立。則汝見性周徧照物非汝而誰乎。葢汝
是無相佛是有相。雖云承佛威力見於初禪。而見
時實是阿難而非佛也。因問云何得知是我真性。
故今結云是汝非我。言周徧者。從日月宮至七金
山等一一皆見故曰周徧。周徧之言密顯阿難有
平等法身與佛無殊。孤山曰。性汝不真者。謂真性
在汝而不自知。反取我言以求其實迷之甚也。責
之深也。上兩科雖退明別教然是入圓教之方
便。以明見性非物則根塵自破。根塵破已方可會
根塵而為自心。不然。未破妄而顯真豈不全同外
道耶。○第三番圓別進否文分為二。先明圓證次
明別理。前二番進明圓理則論唯心。退明別教則
論見性。今第三番即就見性以辨圓理。文分為三。
初明圓證超觀大觀小。次明圓證出是見非見。三
明圓證離因緣自然。初文先問。前言見性非物無
<pb n="730"/>
相之旨已自昭然。今復以大小縮斷為問者。大小
縮斷即是有相。更除此疑方徹無相之旨。此阿難
愈疑而愈深如來愈談而愈妙也。
阿難白佛言世尊。若此見性必我非餘。我與如來觀
四天王勝藏寶殿居日月宮。此見周圓徧娑婆國。退
歸精舍祗見伽藍。清心戶堂（戶邊堂內）但矚簷廡。世尊。此
見如是。其體本來周徧一界。今在室中唯滿一室。為
復此見縮大為小。為當墻宇夾令斷絕。我今不知斯
義所在。願垂弘慈為我敷演。
問中先敘見遠近。因前文云見性周徧非汝而誰。
細推遠近不無致惑故作此問。文有三重。牒前佛
云觀四天王所住宮殿故云觀四天王等勝藏殿。
若欲觀四王寶殿必須居日月宮。以佛神力欲居
則居此阿難隨佛事也。承上居日月宮故云退歸
精舍。伽藍梵語。此云眾園。先徧一國。次見伽藍。後
瞻簷廡。廡大屋四邊重簷也。世尊下次疑大小。重
牒前問唯作兩重。若欲對辨兩重即足。一界初禪
也。一室講堂也。借力見寬自力見狹。已陳大小。次
作縮斷兩疑。言不知斯義所在者。縮則非斷斷則
非縮。縮耶斷耶斯義何在。下文答意。亦非斷亦非
縮。故曰義性如是云何為在。○二答二一正破疑
二一正破。
佛告阿難。一切世間大小內外諸所事業各屬前塵。
不應說言見有舒縮。譬如方器中見方空。吾復問汝。
此方器中所見方空。為復定方。為不定方。若定方者
別安圓器空應不圓。若不定者在方器中應無方空。
汝言不知斯義所在。義性如是云何為在。阿難。若復
欲令入無方圓但除器方。空體無方。不應說言更除
虗空方相所在。
一切下先總明離相。既明見性非物即無諸相故
總決之。一切世間即根身器界之類。大如一界。小
如一室。內外如墻宇夾斷也。諸所事業如方圓高
下通塞明暗等。前塵即天宮精舍等。阿難雖就見
性為問。然所疑大小內外實屬前塵。塵則非見豈
可混耶。言見無舒縮者。以非大則無舒。非小則無
縮也。譬下以虗空為譬。器喻前塵。空喻見性。見性
無相唯空可以譬之。方圓喻大小。見性無大小不
妨示為大小。虗空無方圓不妨示為方圓。故見方
空。吾復下雙問。為復定方為不定方此問辭也。若
定下雙破。別安下破定方。空若是方於此處別置
圓器空應無圓相矣。在方器下破不定方。汝言下
結顯。汝言見性或縮或斷要將一義決定。但虗空
中無定方不定方二義。豈可又於二中決定一義
乎。見性可例知已。若復欲令入無方圓等。者明復
本也。但除器方不須說虗空之中更有方相可除。
只一方相何必兩番除之。見性亦然。但離前塵則
無大小。不須言離塵之外更離見性中之大小。○
二反難。
若如汝問。入室之時縮見令小。仰觀日時汝豈挽見
齊於日面。若築墻宇能夾見斷。穿為小竇寧無續迹。
是義不然。
前文是總破舒縮。今是別破夾縮。先破縮中云挽
見者。挽如挽弓之挽。既非可挽則非可縮明矣。次
破夾中云續迹者內外皆見夾使不通。穿竇續之
續必有痕。此如來之巧辯也。結云是義不然者謂
縮與夾二義不然。○二明圓證。
一切眾生從無始來迷己為物。失於本心為物所轉。
故於是中觀大觀小。若能轉物則同如來。身心圓明
不動道場於一毛端徧能含受十方國土。
文中先明迷本。觀大觀小執情之本故先斥之。何
但阿難一切皆然。何但今日無始如是。迷己為物
無明惑也。謂無始來不覺心動而有其念。從此變
生根身器界迷真性之己。成色心之物。色心既成
<pb n="731"/>
真性即隱。故云失於本心。始既迷己為物。終必為
物所轉。觀大作大會。觀小作小會。非為物所轉而
何。須知為物所轉之言已徧該三惑矣。若能下明
圓證。云若能者難言之也。名字觀行位中初修轉
物之觀。至相似位猶未能真轉。唯別初地圓初住
方能轉物便同如來。到此身即是心名為圓明。此
與上失本心相反。道場者證道之處。今論自證邊
事故曰道場。道場在同居土中不須移動而一毛
端能含十方國土。毛端且不動何況道場乎。前既
以觀大觀小為物所轉。則小能容大名為轉物。其
義明矣。又身心屬己。而毛含國土即是會物為己。
此離迷己為物之惑也。古人如長水釋此文同四
卷之圓照法界。吳興評之。謂今文是攝事歸理非
從體起用其義極精。交光徒非古人安知古人之
意哉。問。毛端亦事國土亦事安云攝事成理。答。一
毛端正是理體即寂光土。寂光諸土無二無別。寂
光是理諸土是事。寂光理通諸土別異。以理通故
云一毛端。以別異故所以稱為十方國土。問。一毛
端是身分極微之處何以稱寂光乎。答曰。若論今
文有多種義。而攝事歸理為義中之要。言多種義
者。若轉大小即大小相容也。若會物為己即自他
不隔也。若身心圓明即色心不二也。若以身對土
即依正互融也。若一毛含十方土即一多無礙也。
更有多義不暇具明。而義中有要。以前兩番進明
圓理只論唯心。今番進明圓證獨揭唯色比前更
深。是發明身心圓明之騐。葢心具易知。色具難解。
經第四云。如意默容十方三世一切世間出世間
法。唯聖與凡無不包容盡其涯際。據經所言。心具
諸法人所易曉。世雖至愚之人亦能記憶少壯及
老及他人之事有何限量。由其所知推及其所不
知靡不包容殆信然矣。所以前兩番初明圓旨且
論唯心人猶易信。唯色唯心義實不異。在凡位中
色具難解。唯聖人達依正之色無非自心。色具宛
如心具。毛端國土皆是色法。以類相從自能容受。
所以經言身心圓明正顯色即是心成唯色法門
也。此中雖論毛含剎海而亦兼明一念具法。以上
文云身心圓明。豈非明色具即是一念具耶。一念
是時之極促。一毛端是色之極微。時雖極促處雖
極微。然分量已全可論具法。身土既融時處豈不
即耶。前兩番云諸法所生唯心所現。其中自含一
念具法之義。今揭色具意亦兼之。古人明一念具
法是寂光土體。如義例云。他人咸知一切唯識。不
知身土居乎一心。故知心體即常寂光。寂光諸土
無二無別。遮那之身與土相稱。法與報應一體無
差。今例此義色具即心豈非寂光。寂光攝下三土
故含受十方國也。色心依正鎔融總攝全成寂光。
則古人攝事成理之說更無惑矣。前兩番明圓教
之因。今論圓教之果。如來本意在圓。故對觀大觀
小而即明小大相容耳。○二明圓證出是見非見。
前章雖從見性明圓是圓即別義。而云身心圓明
其語尚寬。今云此見及緣元是菩提妙淨明體。是
的就見以明圓證。於中先問。
阿難白佛言世尊。若此見精必我妙性。今此妙性現
在我前。見必我真。我今身心復是何物。而今身心分
別有實。彼見無別分辨我身。若實我心令我今見。見
性實我而身非我。何殊如來先所難言物能見我。惟
垂大慈開發未悟。
若此見精必我妙性者。前文於見精中點出見性。
如云同汝見精清淨所矚。則諸物象雖有差別見
性無殊。此於見精中點出見性也。而妙性之言指
毛含國土等義。故此問從見性無還見性非物及
若能轉物三章發來。見性現在我前此句是生疑
之本。由前文有見性周徧非汝而誰等語。據此而
<pb n="732"/>
疑現在前也。後文云。汝見虗空徧十方界。有空無
體。有見無覺。故知見精中元有一分。不附身根名
無覺之見。阿難先已見及此矣。見必下執見以疑
身心。見性洞然必是我真。此性既在眼前已離我
體。現今身心須不是我復是何物。次而今下執身
心以疑見。謂如我思惟則身心有知。彼見無辨則
見未必是我真也。彼者外之之辭。三若實下明墮
物能見我之過。如世尊言必以見者為心。以令我
今見故。見性是我則身非我。以身不能見故。前文
云汝既見物物亦見汝。今見在身外何殊物能見
我耶。汝即我也。言何殊者亦非全同。以見在身外
似有反見我身之義。阿難之意似猶未信見性是
心。然皆據見現在前發此疑端。惟垂下結請。○二
答二一破執二會通初文三一如來破執又二一
總破見在我前。
佛告阿難。今汝所言見在汝前。是義非實。
見在我前是生疑之本故先斥之。以其墮劫濁也。
○二別破是見非見又二。若實至別有自性等總
明物非是見。須知文意元不立物即是見以為所
破。但破見在前耳。因阿難執見在前。故佛難云明
暗色空無一是見可云見在前乎。然縱物無是見。
而於萬象前剖出精明同物無惑。亦得謂之見在
眼前。故佛難破中具有二義。即破是見也。答中亦
分為二。先答物無是見。次如佛所說下明不能於
萬物象前剖出精見。則必不可云見在眼前。阿難
所說合佛難意故印云如是。
若實汝前汝實見者。則此見精既有方所非無指示。
且今與汝坐祇陀林徧觀林渠及與殿堂。上至日月。
前對恒河。汝今於我師子座前舉手指陳是種種相。
陰者是林。明者是日。礙者是壁。通者是空。如是乃至
草樹纖毫大小雖殊。但可有形無不指著。若必其見
現在汝前。汝應以手確實指陳何者是見。阿難當知。
若空是見。既已成見何者是空。若物是見。既已成見
何者為物。汝可微細披剝萬象析出精明淨妙見元
指陳示我。同彼諸物分明無惑。阿難言。我今於此重
閣講堂遠洎恒河。上觀日月。舉手所指縱目所觀。指
皆是物無是見者。世尊。如佛所說。況我有漏初學聲
聞。乃至菩薩亦不能於萬物象前剖出精見。離一切
物別有自性。佛言如是如是。
文云汝實見者。謂實有眼前之見則必有實法可
示。且今與汝者。且以物為例。祇陀林下皆是所見。
日月恒河極見所至之處亦所見耳。下文方明種
種相皆有形可指。若必句重牒計也。以物例見。物
在眼前而見亦在前。則物有可指而見亦必可指。
故云汝應以手確實指陳也。阿難當下明物無是
見。又二。先明即物無見。謂若以空即見。則既謂之
見即不得謂之空。次物亦然。汝可下。謂即物既不
可得。會須於萬象前剖出一見。方可云見在汝前。
譬如壁畵。畵雖依壁然不妨壁是壁畵是畵。是即
可剖。今見亦然。合此二義皆名物無是見。謂萬物
中無一是見之處耳。佛已明示物無是見而猶未
決其辭。以使阿難自決所以斷其疑也。文言精明
淨妙見元則見精見性皆在其中矣。阿難答中方
正明物無是見。重閣講堂領上祇陀林等。恒河日
月領上上至日月前對恒河。舉手等領上物無是
見。言縱目者義當舉手。故下即云指皆是物無是
見者。如佛所說下正明不能剖物出見。阿難雖云
見在眼前。而佛令其析出見性則不可得故竟決
之。○二明物無非見。
佛復告阿難。如汝所言無有精見。離一切物別有自
性。則汝所指是物之中無是見者。今復告汝。汝與如
來坐祇陀林更觀林苑。乃至日月。種種象殊。必無見
精受汝所指。汝又發明此諸物中何者非見。阿難言。
<pb n="733"/>
我實徧見此祇陀林。不知是中何者非見。何以故。若
樹非見云何見樹。若樹即見復云何樹。如是乃至若
空非見云何見空。若空即見復云何空。我又思惟。是
萬象中微細發明無非見者。佛言如是如是。
如汝下述其所言。精見二字亦該見精見性。前世
尊先明即物無見。次明析物無見。析即離也。阿難
答中亦分為二。今但言離者是必前文意重於離
耳。前謂見現在前必有可指。豈明暗色空即是見
乎。此既不可。須於萬象中剖出一見亦得謂之見
在眼前。則前問答中意重於離明矣。雖言為離元
是是見中義。以若於萬象中析出一見。即是物中
有此見也。故結云則汝所指等。結語雖單承離物
無見亦該即物無見。故云是物之中無是見也。今
復下別徵非見。更觀之意在徵非見也。然佛亦不
結而使阿難自決。既云徧見便不得云非見。此中
祗應破非見。而即非俱破者謂進退皆不可而決
其無非見耳。言我又思維者。前思無是見。今又思
無非見也。微細者。欲尋非見之義故云微細。兩關
皆破佛意可明故復印之。溫陵云。二義無定佛皆
印者。以色空等象如虗空華本無所有。不可定指
也。○二大眾茫然。
於是大眾非無學者。聞佛此言茫然不知是義終始。
一時惶悚失其所守。
大眾茫然者。如前問答。以為是見則無所指故是
見之義難立。大眾已懷迷悶。以為非見應無所矚
故非見之義難立。大眾復懷迷悶。而佛反兩印之
迷悶轉深故茫然不知終始。幽溪云。經家特言非
無學者。無學之人已證偏真則色空已盡。豈更執
乎。所不及者此見及緣元是菩提妙淨明體耳。大
乘小乘漸頓偏圓於是乎分。終始者。如虗空華是
義之始。元是菩提妙淨明體是義之終。又如虗空
華是義之終是見非見至此而斷也。追遡其本元
是菩提妙淨明體即其始也。有無不決故失其所
守。○三如來安慰。
如來知其魂慮變慴心生憐愍。安慰阿難及諸大眾。
諸善男子。無上法王是真實語如所如說。不誑不妄。
非末伽黎四種不死矯亂論義。汝諦思惟無忝哀慕。
變慴者。失其所守則變。一時惶悚是慴。慴專入聲。
怯也。或云懼也。特言無上法王真實語者。是見非
見皆非真實今俱非之。意欲明圓教中道是真實
語也。如所如說者。如於真如之理是稱理而說。不
誑則不欺於人。不妄是斷除妄語。或以如來五語
釋之亦是。具如會解。不死矯亂者。言其立義甚有
無不決如十卷中云。或言其有。或言其無。亦有即
是亦無。亦無之中不是亦有。即矯亂而不決也。○
二會通二一文殊騰疑請問。
是時文殊師利法王子愍諸四眾。在大眾中即從座
起。頂禮佛足合掌恭敬而白佛言世尊。此諸大眾不
悟如來發明二種精見色空是非是義。世尊。若此前
緣色空等象若是見者應有所指。若非見者應無所
矚。而今不知是義所歸故有驚怖。非是疇昔善根輕
尠。惟願如來大慈發明此諸物象與此見精元是何
物。於其中間無是非是。
大眾雖蒙安慰未啟幽關。故假文殊槌砧相叩。文
分三節。初總述四眾不悟。發明二種者。謂是見非
見二義也。精見與色空相對有色空是見色空非
見二義。若其悟明即知離是非是亦成佛果。二明
不悟所以。若是見者應有所指者。謂物既是見必
可指其何者為物中之見也。是義指物無是見物
無非見。二義所歸是旨歸之地。如下明菩提妙淨
明體離是非是豈非義所歸乎。因如來所示其意
甚深。尚非無學偏空境界。況阿難有學。及諸四眾
能無驚怖故非善根微薄。三惟願下請如來發明。
<pb n="734"/>
此正叩所歸。舉二以叩不二也。元是何物者。下佛
云。元是菩提淨明體正答此語。○二如來正為會
通二一正明絕待。
佛告文殊及諸大眾。十方如來及大菩薩於其自住
三摩地中見與見緣并所想相如虗空華本無所有。
此見及緣元是菩提妙淨明體。云何於中有是非是。
此中文意。近代諸師皆以萬物一體釋之未必然
也。考天地同根萬物一體語見外書。自肇公引用
遂為見性之極談。亦須究其所以。夫根身器界皆
是虗妄。欲以目前萬法而即會成一體。此乃帶妄
釋真徒成妄法。今此文中有破有立。欲證菩提淨
體必須破盡根塵。破後論立方明萬物與己為一。
苟或未破即立豈通方之大道乎。文云。如來大菩
薩者。如來極果菩薩分證。皆有自行權實二智。三
摩地或云即是三摩提。然三摩提是所修妙因。三
摩地是所證習果。當有因果之分。果上所證或即
三昧之別名也。見是根。見緣是塵。所想相者。六識
各有所想之相。如虗空華者。自緣而言之不可謂
之見。不可謂之非見。緣無定性即不可信則緣若
空華。自見而言之不可謂之緣不可謂之非緣。見
無定性則不可信故□若空華。前文大意是破前
塵。此中破法根塵咸破。又自首卷來。言見性脫離
根塵。未言根塵本無所有。至此方喻如空華。故非
極果聖人登地菩薩安能破盡根塵二相乎。根塵
既破六識例知。此乃自行之權智也。破法之後須
明立法。根塵同源本無二法唯一菩提妙淨明體。
妙即中也。淨即空也。明即假也。竊觀此處文意方
指物與見元是一體。萬象叵得見亦安在唯妙淨
明體而已。文重此見及緣四字。涅槃云。明與無明
智者了達其性無二。行之與識智者了達其性無
二。無二之性即是佛性。今見與緣其義亦然。本無
二法即是妙明。如立是見。是指妙明即是妙明此
語誠贅。如立非見。乃指妙明非是妙明此語更乖。
妙明離是非此自行之實智也。問。前文殊問元是
何物於其中間無是非是。今答元是菩提妙淨明
體云何於中有是非是。其義已足。奈何於破法中
先云不可謂是見不可謂非見耶。答。前云若樹非
見云何見樹。若樹即見復云何樹。常作是觀知如
空華。即推檢入空之道。應知權簡之法必以自他
相對破是非是。若妙淨明心只是一體中無是非
是也。○二引例釋成二一指人引例二一指人問。
以見與見緣元止一真心故直以文殊喻之。問。前
云若樹非見云何見樹。若樹即見復云何樹。是將
根塵對辨無是非是耳。今何直就真體言無是非
耶。答。前云此見及緣元是菩提妙淨明體已是卷
妄歸真。故此問答中直就真體言無是非也。
文殊。吾今問汝。如汝文殊。更有文殊是文殊者。為無
文殊。
妙明似遠。今舉菩薩當身而問則執情易破玄指
易彰。如汝文殊例立菩提妙淨明體。更有文殊是
文殊者例立妙明是妙明也。譬如今人居平無事
必不言我是某甲。若作此念全成疣贅。文殊亦然。
故今佛問為更指文殊是文殊乎。為無文殊例立
妙明非妙明也。為不許說是文殊遂無文殊耶。此
喻義旨最深語言最淺。講者勿支離其詞也。○二
領意答。
如是世尊。我真文殊。無是文殊。何以故。若有是者則
二文殊。然我今日非無文殊。於中實無是非二相。
文殊答佛。我真文殊本無乖舛。何須印定我是文
殊。真之為言最妙出於是非之外。若有是者須言
文殊是文殊豈非一句中而疊兩文殊耶。然我今
日雖不言是文殊。非定無文殊可得也。故只就一
人之身本無是非二相此事易明。而非文殊不能
<pb n="735"/>
答。妙明真性可例知矣。○二說法釋成二一離是
非。
佛言此見妙明與諸空塵亦復如是。本是妙明無上
菩提淨圓真心。妄為色空及與聞見。如第二月誰為
是月。又誰非月。文殊。但一月真。中間自無是月非月。
世尊合喻雙明真妄。此見至如是總標真妄。本是
妙明等者。言止是一實諦法。大經云。如醉未吐見
有轉日及不轉日。醒人但見不轉不見於轉。今亦
如是。止是一實相無根塵之異。妙明即寂照也。無
上菩提寂照不二之道也。於中無法不具無相不
融故曰淨圓真心。妄為等者。謂真心中本無二法。
妄心起時遂為色空之塵。聞見之根。以不二而成
二法葢無明之力耳。如第下更立喻也。上文既雙
立真妄。以根塵為妄。妙明為真。此喻從上根塵發
來。第二月總喻根塵。如第二月對第一月不可言
是月非月。色空對見不可言是見非見。以見中有
妙明即可以真月喻之。但一月下舉一月喻淨圓
真心。此喻從上妙明發來。正同文殊喻意。二月既
妄一月乃真。何必言是月非月。是直明真體中無
是非耳。○二明得失上文雙明真妄故今以妄為
失真為得。
是以汝今觀見與塵種種發明名為妄想。不能於中
出是非是。由是真精妙覺明性故能令汝出指非指。
見與塵是根塵之妄。若言色空是見非見即種種
發明乃從根塵而起攀緣。故妄想一動終不出是
非之外。雖不可定亦不能出。葢善觀則出是非之
外。不善觀但見其不可定耳。若契妙性遂脫根塵
豈論妄想。指非指即是非是也。前云若是見者應
有所指詎非以指為是乎。則非指之為非是可知
矣。輔行云。妙境義成妙觀斯立。正此意也。由是言
之。圓融之理必脫根塵。而言根塵是道亦須善會。
圓教之門必除妄想。而言妄想即道不可浪宣。故
前咄破妄心為入真之要路矣。○三明圓證離因
緣自然。前兩科皆明圓證。此亦是進明圓證之文。
菩提妙淨明體必離因緣自然故有此番問答。後
文處處言離因緣自然從此文始。為四一明見性
離自然二一疑自然。
阿難白佛言世尊。誠如法王所說。覺緣遍十方界湛
然常住性非生滅。與先梵志娑毗迦羅所談冥諦。及
投等諸外道種說有真我徧滿十方。有何差別。世
尊亦曾於楞伽山為大慧等敷演斯義。彼外道等常
說自然。我說因緣非彼境界。我今觀此覺性自然非
生非滅。遠離一切虗妄顛倒。似非因緣與彼自然。云
何開示不入羣邪。獲真實心妙覺明性。
問中言覺緣者。歷觀前後諸文多指見性而為覺
體。緣指萬象森羅。緣即是覺。乃以緣廣顯覺體之
徧。上文以第二月喻諸根塵以是非是等為妄想
分別。今皆遠離即常住非生滅也。次與外道對辨
者。小乘中明無常無我與外道逈別。大乘所說每
似外道。故涅槃中有舊醫乳藥新醫乳藥之喻。又
云非聖凡夫皆說有我悉是此意。梵志即婆羅門。
謂是梵天所生。秦言淨裔。而云先者乃已死之人
也。娑毗迦羅秦言金頭。所立二十五諦中首云冥
諦。謂冥然莫覺不生不滅。有似乎湛然常住性非
生滅。投苦行外道。說真我徧十方有似覺緣徧
十方界。內外恐混誠須辨明。世尊下引昔教對辨。
楞伽山名。此云不可往。唯得通者能到。斯義即內
教外教差別之義也。一切外道多宗自然。彼云如
龜陸生自能入水。毒蛇生已自然食土。如刺頭尖
誰之所作。飛鳥毛羽自然色別。世間眾生亦復如
是。有利有鈍有富有貧。有得解脫有不得者。是故
當知一切法中皆有自性。果如外說則斷惑證真
義皆不立。佛說因緣者。由煩惱因緣則有生死。由
<pb n="736"/>
修道因緣則有涅槃。眾生能淨三業便革凡成聖。
正說勝邪豈外道所能及乎。往日所說以因緣而
破自然義猶易識。何意今經所說全類自然。葢非
生非滅即是自體本然也。言遠離虗妄顛倒者。虗
妄謂根塵。顛倒為妄想。離此則凝然不變必非因
緣。今觀下文言常不言徧者常可以該徧也。是則
邪教亦有自然。正教亦有自然。何以辨耶。獲真等
者。謂不同冥初神我也。○二破自然二一斥疑總
責。
佛告阿難。我今如是開示方便真實告汝。汝猶未悟
惑為自然。
從首卷來種種開示已非一端故云如是開示。開
示二字冠下方便真實。謂開示權實二義。前兩番
退明別教是方便。三番進明圓教是真實。權實竝
用汝猶未悟。反起計度惑為自然。○二歷境別破。
阿難。若必自然。自須甄明有自然體。汝且觀此妙明
見中以何為自。此見為復以明為自。以暗為自。以空
為自。以塞為自。阿難。若明為自應不見暗。若復以空
為自體者應不見塞。如是乃至諸暗等相以為自者
則於明時見性斷滅云何見明。
此中先定。次破。甄者別也。阿難以常住之法不從
因緣故疑自然。而今以見明暗等為自然。明暗空
塞仍屬因緣生滅。與問似不相蒙。因外道以鵠白
烏玄及刺頭尖等為自然。是未破五陰而計自體
本然。今欲例之仍當于根塵中立自然計然後委
破。故須以見明暗等為自然則與彼相肖。又此中
文意非以明暗空塞為自體也。乃以見明見暗之
見為自體耳。故定中云此見為復以明為自。暗等
例之。若明為自下破。謂若以見明為自應不見暗。
見暗則隨緣轉變非自然也。元可見暗故見非明。
下三句亦然。次云明時見性斷滅者明時便無自
體是斷滅也。○二明見性離因緣二一疑因緣。
阿難言。必此玅見性非自然。我今發明是因緣生。心
猶未明。諮詢如來是義云何合因緣性。
長水云。既非自然必是因緣。因緣之法無常生滅
此有彼無。豈同覺性湛然常住圓滿十方。故問云
何合也。○二破因緣。
佛言汝言因緣。吾復問汝。汝今因見見性現前。此見
為復因明有見。因暗有見。因空有見。因塞有見。阿難。
若因明有應不見暗。如因暗有應不見明。如是乃至
因空因塞同於明暗。復次阿難。此見又復緣明有見。
緣暗有見。緣空有見。緣塞有見。阿難。若緣空有應不
見塞。若緣塞有應不見空。如是乃至緣明緣暗同於
空塞。
若中先破因。次破緣。皆先問次破。言汝今因見見
性現前者。交光云。汝今因見下應補明等二字。未
必然也。彼謂見性仗外緣始現。不知此中具見根
見性二義。因見根顯色而見性現前。前文云。眼能
顯色如是見性是心非眼。正是此義。所見不離明
暗空色故曰因明有見等。問。若無見根見性遂不
現前耶。答。凡夫固賴見精映色。聖人亦寄根明發。
又盲人矚暗見性何甞不現前。今就阿難故云汝
今因見也。破意者。若因明有見見從明生。明去則
見亦去豈見暗乎。餘亦例之。次破緣者。因是親生
種子。緣是助緣。如苗以穀種為因。水土等為緣。缾
以泥團為因。輪繩陶師等為緣。因明有見此義難
立。緣明有見乃是正義何故破之。葢小乘雖立因
緣。大乘起時須破因緣。所謂深觀緣起即證無生
也。言緣空有者。謂見性藉空助發而有。苟為空所
助發塞必不能助發之矣。此文因中以明暗例空
塞。緣中以空塞例明暗。真際云。因親緣疎故分二
門。○三明正體。
當知如是精覺妙明。非因非緣。亦非自然。非不自然。
<pb n="737"/>
無非不非。無是非是。離一切相即一切法（若離思議當體即是）。
破執已竟次明正體。無妄緣雜稱為精覺。即見性
也。雲間補遺云。此中先破性執。從無非不非下破
相執。非因緣破因緣性計也。亦非自然性計也。非
不自然乃覺性之自然也。以由上文將覺性自然
與彼外道自然相類。今分別之破彼立此。然補遺
云。據理合有非不因緣句。然既無文何必強加。後
云必妙覺性非因非緣。據此文便不必加美。補遺
又謂無非不非句破自然之相執。無是非是句破
因緣之相執。愚謂性相分文甚有眉目。然無非之
非總承上四个非字而破非與不非之相。非與是
對故復言無是非是。亦破相也。以下文云即一切
相。故預遣其是而言是無非是。古德云。情可破法
不可破。情可破故離一切相。法不可破故即一切
法。所謂存然亡然不可得而名焉。○四結責。
汝今云何於中措心。以諸世間戲論名相而得分別。
如以手掌撮摩虗空。秪益自勞。虗空云何隨汝執捉。
阿難起諸計度總由思慮不忘之故。故責云於中
措心。因緣自然皆世間戲論名相。外道計自然小
乘見因緣悉名世間。正覺中不容有此分別也。孤
山云。手掌喻妄情。撮摩喻推度。虗空喻真心。秪益
自勞喻生死輪轉。真覺不可措心。如虗空不可措
手。○二第三番退明別教為圓教之否。何故有此
番退別。前示菩提妙淨明體不屬因緣自然。離一
切相即一切法。阿難終疑見從因緣生。佛明見性
畢竟不屬因緣。言離而不言即遂成別教。又此科
中先明見非明暗通塞。次明見非是見。真妄分途
豈非別乎。以至後文同別二妄等皆是別義。二妄
之後終開解文不復論別。科分三一辨真俗二諦
二一問。
阿難白佛言世尊。必妙覺性非因非緣。世尊云何常
與比丘宣說見性具四種緣。所謂因空。因明。因心。因
眼。是義云何。
問中必妙覺性亦指見性。溫陵云。緣生之見因空
而有。因明而顯。因心而知。因眼而見。幽溪云。唯識
明眼識具九緣。一空。二明。三根。四境。五作意。六分
別。七染淨。八根本。九種子。若加等無間緣即成十
也。今於外合境為空明。因眼即根緣。因心即作意
等五緣。然涅槃中亦但四緣耳。○二答二一判二
諦。
佛言阿難。我說世間諸因緣相非第一義。
諸佛常依二諦說法。世諦有因緣。第一義諦不屬
因緣。葢外道不知因緣生法但言見者是我。佛說
見具四緣破彼我為能見之執。雖破外道但是世
諦非第一義。○二明二諦三。先破世諦。此文與初
卷盲人矚暗見性是同義亦無別。葢重舉之以破
世諦耳。前明見性是心非眼正離內根。不賴明緣。
亦離前塵。今明見性不賴明緣。是離前塵。暗中有
見何藉內根。辨見將終雙脫根塵以結歸前之見
性。向下談見見非見與是心非眼何以異乎。
阿難。吾復問汝。諸世間人說我能見。云何名見云何
不見。阿難言。世人因於日月燈光見種種相名之為
見。若復無此三種光明則不能見。阿難。若無明時名
不見者應不見暗。若必見暗此但無明云何無見。阿
難。若在暗時不見明故名為不見。今在明時不見暗
相還名不見。如是二相俱名不見。若復二相自相陵
奪。非汝見性於中暫無。如是則知二俱名見云何不
見。
初世尊問世間人說我能見。以世間人心所解名
為世諦故問世間人也。見後起執說我能見。正見
之時元無此執。故知世間之稱總該二乘。說我能
見指凡夫迷執耳。云何下雙問見不見。謂何因緣
名見。何因緣名不見也。答中世人之言總該凡小。
<pb n="738"/>
因於下答上云何是見。凡夫不知因緣。亦不憶見
因日月。若知因日月即不言我為能見。今云世人
因日月燈似隱譏凡夫之失。凡夫因三光有見而
歸功於目此是我執。二乘知從因緣生見而法執
未忘亦名為見。皆以見明為能見也。若復下答上
云何非見。故知凡小秪貪多見。若得三光所見即
多故云種種。黑止一種故不云見。阿難下佛破不
見之執。文分三。初反破。既云不見。則一無所見豈
見暗乎。次若必下正破。暗中有見則不賴根并不
賴塵何仗空與能分別心。故佛此言四緣俱破。若
在下立竝顯不見之謬也。以明例暗明亦無見。遂
至二相俱名不見是豈可哉。三若復下結破。明來
暗滅暗來明滅是相陵奪。見性常住不籍根塵無
時不有。可云無三種光明不見耶。世間人所見既
謬。則因世立諦亦無究竟。此以第一義破因緣也。
○二明第一義。
是故阿難。汝今當知見明之時見非是明。見暗之時
見非是暗。見空之時見非是空。見塞之時見非是塞。
四義成就。汝復應知見見之時見非是見。見猶離見
見不能及。云何復說因緣自然及和合相。
先示見性離前塵。明暗色空四種是塵。古人謂見
精離前塵。然見性可不離前塵耶。後經云見精映
色結色成根。又云此見離彼明暗二種畢竟無體。
據此文則謂見精離塵恐未必然。當是見性離前
塵耳。次明見性離內根。四義成就。四字。溫陵以為
結上起下其說是也。見見等者。上見字是見性。下
見字是見根。見性非是見根故云見非是見。從古
解者。謂有真見見於妄見之義。如吳興云。見明之
時見非是明等。皆以能見見於所見。能非是所也。
例今見見之時義亦如是。即以上見字為能見。下
見為所見。吳興此解最當。葢明暗空塞元由妄見
而立。體即妄見。若見明暗空塞即見妄見。妄見既
為所見則能見者必是真見而非妄見矣。故云見
非是見。真見尚離妄見。妄見何可及乎。須知見明
暗時即是見見之時不可作兩時釋之。又凡位已
然但不自覺不可定入聖位方能見見。此義稍似
難明所以下文重問重釋。言因緣自然及和合者。
下文將破和合故竝舉和合也。○三結斥勸進。
汝等聲聞狹劣無識。不能通達清淨實相。吾今誨汝
當善思惟。無得疲怠妙菩提路。
部屬方等故須彈斥。但知因緣不知見性故云狹
劣等。吾今下勸勉。離根離塵即妙菩提路也。辨見
至此其文將終。有師云。前文秪辨得箇見精。到見
見之時見非是見二句方破見精。恐未必是。幽溪
云經文始於是心非眼至於見見非見一就見性
而辨。無動無遷無還。非物皆是見性。唯無還中云。
且汝見我見精明元此見雖非妙精明心如第二
月非是月影。然雖托見精實辨見性。故結云則知
汝心本妙明淨。非即妙精明心乎。所以前後皆顯
見性。問。若爾諸文何異。答。經文進圓退別其三番
圓教自是一途。別教辨見諸文亦有次第。如最初
舉盲人矚暗示見性是心非眼正示離根。又云前
塵自暗見何虧損亦示離塵。阿難不解。所借客塵
之喻明頭自動搖手自開合見無所動雙離根塵。
阿難稍解。而緣心猶未伏也。欲伏緣心再辨八還
正示離塵兼示離根。離塵易解故先明之。嗣後多
以離塵為正意。直至今文雙離根塵。明見見非見
始復如是見性是心非眼之宗。而辨見之文竟矣。
向下同別妄見深明見見非見之義也。○二破同
別妄見二一牒前說疑請。
阿難白佛言世尊。如佛世尊為我等輩宣說因緣及
與自然。諸和合相與不和合心猶未開。而今更聞見
見非見重增迷悶。伏願弘慈施大慧目。開示我等覺
<pb n="739"/>
心明淨。作是語已。悲泪頂禮承受聖旨。
因聞見見非見重請發明。但此中遠請和合不和
合相。近請見見非見。桐洲云。和合即因緣相。不和
合即自然相。雖聞因緣。未曉和合。雖聞自然未知
不和合相。所以上文云。云何復說因緣自然及和
合相。下文云。汝雖先悟本覺妙明性非因緣非自
然性。而猶未明如是覺元非和合生及不和合也。
見性朗然名大慧目。破除妄見則覺心明淨。○二
約二見開示二一訶誡許宣。
爾時世尊憐愍阿難及諸大眾。將欲敷演大陀羅尼
諸三摩提妙修行路。告阿難言。汝雖強記但益多聞。
於奢摩他微密觀照心猶未了。汝今諦聽。吾當為汝
分別開示。亦令將來諸有漏者獲菩提果。
如來欲示後文深談空觀。將欲敷演者。將說五陰
三科之文。陀羅尼此云總持。下文陰入處界。一一
皆是如來藏理總攝諸理豈非大總持乎。諸三摩
提者。上文從徵心起為一三摩提。自行從一門入
也。下文五陰三科為諸三摩提。欲化眾生須徧習
諸法門破塵沙惑也。又上是從假入空。故七徵之
後請示奢摩他。今從空出假。故佛先闡奢摩他微
密觀照然後明諸三摩提。雖順別教次第正意在
圓即云妙修行路。諸三摩提一一達之無非圓妙
三觀是入菩提之路也。上是經家敘意如此。次如
來云奢摩他微密觀照者。是從空定而起空觀。慧
眼所見非肉眼見非微密乎。上來停心諦理多屬
於止。今徧破諸法應屬於觀。止觀皆名奢摩他。但
觀今文先奢摩而後三摩。從空出假其義明矣。幽
溪云。此文以方便隨緣止徧歷萬法為總持。故曰
大陀羅尼諸三摩提妙修行路。而云於奢摩他微
密觀照心猶未了者。葢欲示以即定之慧猶瓔珞
所謂從空出假也。所以前文奢摩他唯約一根而
辨。非以捨博從約者為奢摩乎。次漸推廣歷三科
而辨。非以約該博為三摩乎。次明七大各各清淨
本然周徧法界隨眾生心應所知量非以博約雙
融為禪那乎。幽溪以從空出假判釋今文甚得經
旨。假從空出故於今文無惑。可入後科。獲菩提果
者。亦酬前得成菩提圓三止觀之請耳。化他之法
無不咸備。令諸有漏亦得菩提。○二推因正說二
一示輪迴由妄。
阿難。一切眾生輪迴世間。由二顛倒分別見妄。當處
發生當業輪轉。云何二見。一者眾生別業妄見。二者
眾生同分妄見。
阿難本問見見而佛明二妄者。以妄見有相。真見
無相。妄既有相可以真見而見之即見見也。於中
先標。次云何下列。標中輪迴世間多指分段生死。
見有輪迴則受生死。故云由二顛倒分別等。逐妄
迷真名為顛倒。分別是顛倒之因也。竊研見妄之
言是指妄惑。然此惑以苦為體。由見有苦報是名
見妄。豈非以苦為體乎。見妄本無所從來故云當
處發生。二妄皆由業之所成即招輪轉故云當業
輪轉。是則惑業苦三聚在一處不得相離。天如曰
別業者一人妄見也。同分者多人妄見也。故後文
先引別業且喻阿難一人眼根之妄。次連同分廣
喻十方眾生根身器界同一妄耳。交光云同分有
惑無業。別業方能造業。然後文云。同見業中瘴惡
所起。瘴惡豈非苦乎。見業豈非業乎。知故同別二
妄皆具業惑苦三明矣。○二約二見廣釋二一正
明二例合初文二一別業妄見三一指人。
云何名為別業妄見。阿難。如世間人目有赤眚。夜見
燈光別有圓影五色重疊。
云如世間人者下文自有例釋。能例如所例故云
如也。病目見影亦可稱別業。但文意不過以為能
例而已。葢以別業之易知例別業之難知也。目本
<pb n="740"/>
無病燈亦無影。赤眚為妄見之因圓影為妄見之
境。眚翳之類。如人病目多紅色也。○二正破二一
破即。
於意云何。此夜燈明所現圓光為是燈色。為當見色。
阿難。此若燈色。則非眚人何不同見。而此圓影唯眚
之觀。若是見色。見已成色則彼眚人見圓影者名為
何等。
先定。次破。五色圓影元是目病。恐人疑病目所見
病既是實圓影非虗。故須委破。破即燈中謂果是
燈色。非眚人亦應見之。故責非眚何不同見而唯
有眚之人見耶。破即見中見已成色不應別更有
見。則見影者應不名見是何物耶。見色之言太混
所以受難。若云見病為色。而見圓影者元是無病
之體有何過乎。會解云色即影也。○二破離。
復次阿難。若此圓影離燈別有。則合傍觀屏帳几筵
有圓影出。離見別有應非眼矚。云何眚人目見圓影。
屏帳几筵既無圓影則非離燈。應非眼矚者。謂應
是耳鼻所識。此展轉破離以生下結顯之文也。○
三結顯。
是故當知。色實在燈見病為影。影見俱眚見眚非病。
終不應言是燈是見。於是中有非燈非見。如第二
月非體非影。何以故。第二之觀揑所成故。諸有智者
不應說言此揑根元是形非形。離見非見。此亦如
是。目眚所成。今欲名誰是燈是見。何況分別非燈非
見。
文分三節。初結示色實在燈。言彼五色重疊實賴
燈現。如屏帳等不出圓影則在燈明矣。此結非離
燈別有也。然雖不離燈而實不從燈有乃見病所
成。此結非離見別有也。影見俱眚見眚非病者。謂
圓影與見影之見俱是目眚。見指見病。影即是見
而影見即眚。葢三名而一體耳。影是眚結非燈色。
見是眚結非見色。眚乃見病可即言是見乎。見眚
非病。釋成見圓影者名何等也。然應云見影而云
見眚者影即是眚故云見眚。又眚為有病之見。見
眚即見見也。有病之見既為所見。則能見此眚者
豈非無病之目耶。由上文云。則彼眚人見圓影者
名為何等。今出其義謂是無病之目也。即影之見
是一箇見可例妄見。離影之見又是一箇見可例
真見。如是則見見可曉矣。終不下總結上義。影是
眚云何是燈。見病是眚云何是見。於是中者。於見
圓影之中也。色實在燈云何非燈。見病為影云何
非見。謂安得於見圓影中而有非燈非見之義耶。
二如第下喻顯。以第二月喻見圓影。同是眼家之
妄故也。此第二月非真月體非水中影。何以故。以
揑目所成故。既揑所成則見第二月時得不以為
見見乎。由以揑為根元。即名第二月為揑根元。吳
興云。雙是形與非形。雙離見與非見。其說甚是。形
謂月形。離見是非見。離非見即是見。不應說是形
結非體也。不應說非形結非影也。不應說離見結
第二之觀。不應說非見結揑所成故。三此亦下合
法。目眚所成與揑所成其言相對。今欲名誰下合
喻可知。吳興云。是燈是見謂圓影由燈見而有因
緣義也。非燈非見謂圓影離燈見而有自然義也。
謂仗因託緣猶且不可。況非燈非見自有實體。是
豈可哉。別業破最委悉以為下文眾破之本耳。○
二同分妄見。
云何名為同分妄見。阿難。此閻浮提除大海水中間
平陸有三千洲。正中大洲。東西括量大國凡有二千
三百。其餘小洲在諸海中。其間或有三兩百國。或一
或二。至於三十四十五十。阿難。若復此中有一小洲
秪有兩國。唯一國人同感惡緣。則彼小洲當土眾生
覩諸一切不祥境界。或見二日。或見兩月。其中乃至
暈適珮玦。彗孛飛流。負耳虹蜺。種種惡相。但此國見。
<pb n="741"/>
彼國眾生本所不見亦復不聞。
一國眾生共所感者名為同分。然此文亦是能例。
下文以一國例多國是所例也。今文先數諸國。次
明妄見。數諸國中先舉鹹海閻浮一面。中間平陸
有三千洲。次明大洲。三明小洲。其間數國初從多
至少。謂從二千三百至三兩百國。又從少至多。謂
從或一或二至四十五十。次明妄見中但舉小洲
兩國之一以明同感惡業。溫陵曰。暈適珮玦日月
之災象也。彗孛飛流星辰之災象也。負耳虹蜺陰
陽之災象也。惡氣環日曰暈。日蝕曰適。妖氣近日
月如珮玦之狀。星芒如帚曰彗。芒氣四出曰孛。孛
孛然也。絕迹而去曰飛。光迹相連曰流。陰陽之氣
或背日如負。旁日如耳。或明而為虹。暗而為蜺。寂
音引春秋傳云。魯哀公六年。楚有雲如赤鳥夾日
以飛。二日楚子使問諸周太史。太史曰其當王身
乎。杜預註曰。日為人君妖氣守之故以為王身。雲
在楚上唯楚見之故禍不及他國。又魯昭公二十
六年冬十一月。齊有彗星齊候使穰之。晏子曰無
益也。只自誣焉。天道不陷不二其命若之何禳。且
天道之有彗也以除穢也。君無穢也又何禳焉。若
德之穢禳之何損。杜預註曰。出齊之分野也。不出
魯故魯不見。以此觀之經言騐矣。葢自一國言之
則謂之同。兩國言之則謂之異。非同不稱同分。非
異何以名妄見乎。交光云。同分有惑無業其說非
也。據經所言乃并業苦而為妄見之惑耳。字書云。
水中可居曰洲。洲者聚也。人及鳥物所聚之處。○
二例合二一總標。
阿難。吾今為汝以此二事進退合明。
二事者指同別二妄。進退者。謂進別例同退同例
別故曰合明。一往觀之下文似有三重進退。初以
燈影例目觀。二以一人例多人。三以一國例多國。
皆可謂之進退。但燈影是別中之喻目觀是別中
之法。法喻既齊有何進退。一國多國是同分中法
喻其義亦爾。唯如彼眾生下一節是以同別相例
可云進退。吳興之說是也。以法喻既立方可引同
例別。故先以燈影例目觀乃為進退之地耳。○二
別示三一別中法喻三先喻。
阿難。如彼眾生別業妄見矚燈光中所現圓影。雖現
似境終彼見者目眚所成。眚即見勞。非色所造。然見
眚者終無見咎。
先舉能例。其文有四。初直指燈光圓影為別業妄
見。二雖現似境者。謂燈影雖現在前似乎外境。三
終彼至非色所造。謂實非外境乃是能見之人目
有赤眚故成圓影。此指圓影是也。眚因見勞而發。
此指眚是見也。則圓影即見無疑。影即眚而眚即
見勞。葢三名而一體耳。非色所造斷定是見。四然
見眚者終無見咎。見影即是見眚。又眚即是有病
之見但云見眚即該之矣。若爾則見病已為所見。
故能見者非病。咎即病也。上即眚之見是一箇見。
此離眚之見又是一箇見。實有見見之義。故舉為
能例焉。前文云。影見俱眚見眚非病意與今同。○
二法。
例汝今日。以目觀見山河國土及諸眾生皆是無始
見病所成。見與見緣似現前境。元我覺明見所
緣眚。覺見即眚。本覺明心覺緣非眚。覺所覺眚覺
非眚中。此實見見。云何復明覺聞知見。
所例亦四。一從例汝今日至見病所成。合上如彼
眾生別業妄見矚燈先中所現圓影也。此語共顯
三義。一顯燈影是夜見。山河大地是日間所見。二
顯睹圓影者病在一時。睹依正者病在無始。三顯
睹赤眚時好眼非病。睹依正時好眼即病。例顯之
意甚多。略舉三義而已。二見與見緣似現前境。合
上雖現似境句。見是根。見緣是塵。然見緣是境而
<pb n="742"/>
見亦稱境者。根塵不相離。皆對覺而名境。是見附
見緣。而為現前之境無境而名境。故云似也。三元
我覺明見所緣眚。覺見即眚。合上終彼見者目眚
所成。眚即見勞非色所造。所言我者即真我也。覺
明覺見明性離根塵之體也。特立覺明者。前文云
見非是見。既非是見。當是覺明之體。覺明起病。為
能見之根及所見之緣。當體是眚故云見所緣眚。
見即所緣。而所緣即眚。亦三名一體耳。次云覺見
即眚謂從覺而起眼根之見即是眚也。此句但指
見為眚。正顯睹依正時好眼即病。佛意欲破除眼
根。故作此語。前指圓影是眚。今指所緣是眚。前指
眚即見勞。今亦指見即眚。法喻齊矣。又覺見即眚
之語與上非色所造其意極合。四本覺明心覺緣
非眚。覺所覺眚。覺非眚中。合上然見眚者終無見
咎。本覺明心者。不涉眼根之心。覺緣者。覺有依正
外緣也。緣即是眚。眚為所覺則能覺非眚明矣。又
緣字但指依正。所覺該乎根塵。故再簡云覺非眚
中。或云覺緣非眚。對上覺見即眚。謂見緣則見即
是眚。覺緣而覺非是眚。見緣之時即覺緣之時。以
真妄和合之故。此實下結歸見見非見。如上覺明
能照諸法亦可稱見。既稱覺明即是非見。阿難謂
聞見見非見重增迷悶。然能覺之明非真見乎。所
覺之目非妄見乎。則真見果有見于妄見之義。而
真見離眼根即不名見。復離耳鼻等根亦非聞與
覺知。故前文云。見非是見也。前云覺所覺。今復云
見見。祗是一義而已。此一番以別例別。葢目睹依
正難知其妄。而圓影則易知其妄。真見見妄見其
義難彰。而赤眚之見見易彰。故以易知之別業例
難知之別業也。既云合法。有何進退。然此中合法
最詳。以為眾合之本故耳。○三結。
是故汝今見我及汝并諸世間十類眾生。皆即見眚。
非見眚者。彼見真精。性非眚者。故不名見。
前明目睹依正是眚。今明目觀生佛自他皆是眚。
眾生有十二類謂胎卵濕化。有色無色。有想無想。
非有色非無色。非有想非無想。內除無色。是空散
銷沉。無想。化為土木金石。但有十類。前十種異生
亦然。皆即見眚。謂是妄見之眚。而非見眚之覺體。
此中生佛自他同于上文圓影。而云皆即見眚。同
上文影見俱眚。葢影與見眚三名一體終不相離。
而真見獨脫于三種之外。故云非見眚者。即同上
文見眚非病。又見眚即見見也。彼見下明真見非
見。性非眚者指眼眼為眚。既脫眼根可云見乎。故
前文稱之為覺明也。別業法喻竟。○二進退合明。
阿難。如彼眾生同分妄見例彼妄見別業一人。一病
目人同彼一國。彼見圓影。眚妄所生。此眾同分所現
不祥。同見業中瘴惡所起。俱是無始見妄所生。
進退中先退同例別。同分妄見指彗孛飛流等。退
同一人所見圓影葢燈影。是一人所見。其妄易知。
而日月災祥。象見於天人皆謂為實有。若是實有。
彼國亦見。今唯在此國則知眾人同分妄見與燈
影無異矣。一病目人下進別例同。彼見下正是合
明。彼見至不祥。先牒二喻。同見句就喻說。謂不但
同分稱為瘴惡。而眚妄。亦可稱瘴惡。瘴不和之氣
也。瘴惡之言元從同分而得。眾人同感瘴惡。象見
於天無而妄謂為有。然眚妄。豈非見業中不和之
氣耶。前同分文迷者以為有惑無業。今云見業。豈
非業乎。當知瘴惡即苦也。此句是合別于同也。俱
是句就法說。是合同於別謂燈光圓影喻一人無
始見妄。彗孛飛流等喻眾人無始見妄。妄該無始
無明之惑。故同別二妄中咸該惑業苦三道明矣。
作此進退者。佛意明同分之妄悉同別業之妄。故
合明之。上文別中法喻已足。今方作此進退耳。○
三同分合法又二一以起妄正合。
<pb n="743"/>
例閻浮提三千洲中。兼四大海。娑婆世界。并洎十方
諸有漏國及諸眾生。同是覺明無漏妙心。見聞覺知。
虗妄病緣。和合妄生。和合妄死。
上合明中已牒同分之喻。今以一國例多國是合
法也。閻浮提就一面言。四大海就四面言。娑婆世
界則該大千。十方有漏則該塵剎。此從狹至廣耳。
多國是依報。眾生是正報。同是從真所起之妄。覺
明無漏妙心。即非見之體。如無病之目。見聞覺知
如目上之眚。故曰虗妄病緣。不但見此依正者是
見聞覺知虗妄病緣。而彼依正當體皆具妙心。亦
彼各各妙心中所起見聞虗妄病緣也。故下即云
和合等。和合者。覺明與無明合。無漏與有漏合。妙
心與有相心合。前目病則見圓影。災象則感兵荒。
今真妄和合則感生死其義均也。此番雖以少例
多。然既是合法不必言進退。如上諸文名奢摩他
微密觀照。盡破根塵。皆是虗妄不但明見性離根
塵而已。○二以歸真顯示。
若能遠離諸和合緣。及不和合。則復滅除諸生死因。
圓滿菩提不生滅性。清淨本心本覺常住。
前明同別二妄竟。次明返妄歸真。前文云。由是真
精妙覺明性。故能令汝出指非指。今文亦然。須遠
知合及不和合。二邊分別不起則攀緣既脫而根
塵必從此離矣。則復下謂果除二邊。不但離和合
等情計并除惑業。無惑業則無苦。三道皆離所謂
菩提不生滅性也。除同別二妄則獲清淨本心。既
免輪迴本覺常住。此破二妄文連下破和合及非
和合。齊此是第三番退明別教竟。和合非和合。圓
教亦須破除。然圓別二門咸離二計。今因文便。附
于別教之後。葢圓須融妄即真而別必破妄顯真。
文明同別二妄以釋見見非見。分真分妄其為別
也審矣。明別之意元為顯圓。其中脉絡相通故破
和合文不妨兩屬於別圓也。○三破和合及不和
合二一責迷。
阿難。汝雖先悟本覺妙明性非因緣非自然性。而猶
未明如是覺元非和合生及不和合。
前文阿難聞菩提妙淨明體疑為自然。佛因廣破
自然。又疑因緣。世尊復破因緣。當機聞此必有悟
入故云先悟。又前阿難自云諸和合相與不和合
心猶未開。然和合即因緣。非和合即自然。今未明
者。以計因緣則麤計和合為細。計自然則麤計非
和合為細也。問。何名麤細。答。計因緣者。計覺性或
因明暗空塞。或緣明暗空塞。但成二義。今計覺性
或與因和。或與因合。或與緣和。或與緣合。即成四
義。計自然者。計覺性非因非緣但成二義。今不與
因和。不與因合。不與緣和。不與緣合。復成四義。此
麤細之分也。○二徵破二一破和合疑二一標責。
阿難。吾今復以前塵問汝。汝今猶以一切世間妄想
和合諸因緣性而自疑惑證菩提心和合起者。
吾今句標。汝今下責。世間凡夫多計和合。是妄想
執著故云妄想和合。何者。如因不能生緣不能生
凡夫亦信此語。若因緣和合而生世人謂現見諸
法無不如是。故和合最難破也。吳興曰。菩提心者
覺性也。上文云。而猶未明如是覺元非和合生等。
古人以佛果菩提解者謬矣。阿難疑覺元與諸塵
和合而生故云證菩提心和合起也。○二正破二
一破和二一定。
則汝今者妙淨見精。為與明和。為與暗和。為與通和。
為與塞和。
見精而云妙淨即見性也。溫陵曰。則汝下意謂設
有所和即涉妄塵而不名妙淨矣。○次破二一正
破明和。
若明和者。且汝觀明當明現前何處雜見。見相可辨
雜何形像。若非見者云何見明。若即見者云何見見。
<pb n="744"/>
必見圓滿何處和明。若明圓滿不合見和。見必異明。
雜則失彼性明名字。雜失明性和明非義。
文分四節。初明相雜何形。見明現前何處雜見者。
顯明中無見也。雜是和義。故以可辨破雜。見屬內。
相屬外。見有知。相無知。宛然可辨有何雜耶。次若
非下明即離俱過。此承上雜何形像。謂所云雜者。
為非見而雜乎。為即見而雜乎。皆辨形像也。若非
見而和。明既非見即不合見明矣。如此合是即見。
若即見而和。見不自見。今云何見見耶。上文有見
見之義。而今破見見者。上文以真見見于妄見故
云見見。今不分真妄則見見不可立也。三必見下
明圓滿非和。圓滿猶周徧也。由見相俱滿故須論
和。若一切處徧是於見則無明相可和。若一切處
總是於明則無有見可雜。和則間雜不圓滿矣。四
見必下明和失自性。見必屬內心明屬外相。兩不
容混故云必異。言雜則失彼性明名字者。如微塵
與水相和但名泥團不名泥水。性明亦然。性即見
也。今明見二名不失則以為和明者非矣。佛展轉
破明和之義以眾生胸中有此情計也。○二例破
餘境。
彼暗與通及諸羣塞亦復如是。
○二破合二一定。
復次阿難。又汝今者妙淨見精。為與明合。為與暗合。
為與通合。為與塞合。
貲中曰上和義如水和土。今合義如葢合函。○二
破二一正破明合又二一正破。
若明合者。至於暗時明相已滅。此見即不與諸暗合。
云何見暗。
溫陵云。和則雜而不辨。合則附而不離。合既不離
故明相滅時見亦隨滅不復見暗。須知明滅則見
亦滅方是合義。不爾即非合矣。○二轉破。
若見暗時不與暗合與明合者應非見明。既不見明
云何明合了明非暗。
恐轉計云。見暗之時一無所見何必言合。破云。不
合而見則合反應不見便不應見明矣。既不下牒
破。明合兩字是牒上文。上又云。與明合者應非見
明。今明合時了明非暗則與應非見明違矣。如是
則明合見明又豈可云見暗時不與暗合耶。既與
暗合則破前明合之義。○二例破餘境。
彼暗與通及諸群塞亦復如是。
塞非一種故云群塞。群塞亦非一種云諸群塞。上
諸暗亦然。如上所破合義不成故菩提心非和合
起也。○二破非和合二一轉計。
阿難白佛言世尊。如我思惟。此妙覺元與諸緣塵及
心念慮非和合耶。
凡夫計執如屈步虫得一捨一。阿難大權示同凡
執。纔破和合即著非和合。謂覺元與前塵不和合。
亦與妄想不和合也。前文云。一切世間妄想和合
諸因緣性。今心念慮即妄想。諸緣塵即諸因緣性。
○二佛破二一責疑。
佛言汝今又言覺非和合。
和合尚不可立況非和合。故佛責之。○二正破二
一破非和二一定。
吾復問汝。此妙見精非和合者。為非明和。為非暗和。
為非通和。為非塞和。
○二破二一正破非明又二一約邊畔指問。
若非明和。則見與明必有邊畔。汝且諦觀何處是明
何處是見。在見在明自何為畔。
邊畔即是疆界。何處下問其邊也。在見下問其畔
也。○次顯不和非畔。
阿難。若明際中必無見者。則不相及。自不知其明相
所在。畔云何成。
此文即以邊畔而破邊畔之義。謂縱許有畔。即明
<pb n="745"/>
際外有見。際中無見。見與明遂不相及。如是。則見
不知明之所在而不相接。有畔即是。無畔并非。和
之義自難立矣。再往觀文似乎以邊破畔。畔不成
則邊亦不成。○二例破餘境。
彼暗與通及諸群塞亦復如是。
○二破非合二一定。
又妙見精非和合者。為非明合。為非暗合。為非通合。
為非塞合。
○二破二一正破非合。
若非明合。則見與明性相乖角。如耳與明了不相觸。
見且不知明相所在云何甄明合非合理。
見之與明其性不合故云乖角。如耳非明家之根
明非耳家之塵。了不相涉。前非和中言自不知其
明相所在。明其不相接也。不接則際畔不成。今云
見且不知明相所在者。謂以根塵相對而見非明
之根明非見之塵。便同耳之與明兩不相觸。縱在
一處亦不能知。則不合尚不可說何況合乎。此文
即以非合而破非合之義也。理謂物理。○二例破
餘境。
彼暗與通及諸群塞亦復如是。
吳興云。非和約體不相入故以際畔推之。非合約
性自差別故以乖角破之。問現前眾生本無和合
不和合計何須苦破。答。眾生雖不計和合。然計有
生滅即計和合。將來必有故須破之。又防轉計復
破不和合也。如此情計圓教亦須破除。今因文便
附別教之後耳。上來三次明圓。三番用權。當機惑
重帶權說實。齊此是寄從假入空以助圓觀竟。後
文不煩進否竟明圓旨。所以前不出如來藏之名
而後名如來藏也。雖正談圓旁亦兼別。於圓融中
旁兼復疎倒入而已。言覆疎倒入者。輔行云。自行
雖破未忘分別故名為疎。次為利他更廣分別故
名為覆。破已復來故名倒入。亦名却入。○二寄從
空出假酬三摩以歸圓理。前二種見妄之初言佛
將欲敷演大陀羅尼諸三摩提妙修行路。標題在
先。而猶有奢摩他之餘義未酬故復示二種見妄。
并破和合非和合等以終前義。至此汝猶未明下
方起諸三摩提。於中初總示本真。次別會諸觀。初
中又二一略示。
阿難。汝猶未明一切浮塵諸幻化相當處出生隨處
滅盡。幻妄稱相其性真為妙覺明體。
前文雖就眼根顯真見體。略會此見及緣元是菩
提妙淨明體。而未明五陰三科皆如幻化性即真
常故此指之。浮塵者。古解云。虗浮無體塵亦真性。
或云浮塵即陽焰。莊生所謂野馬塵埃是也。陽焰
幻化此舉十種深喻之三以喻諸法悉非實有。諸
法本無所從來故云當處出生。去亦無所至故云
隨處滅盡。葢諸法暫現如石火電光是無常義。而
先云諸幻化相故是無常即空。不同小乘析空以
無常為實有矣。幻妄等者。古解喻如空起華華處
全空。如鏡現像全像是鏡。其說甚是。然幻即牒上
幻化。妄即牒上生滅。其性真為妙覺明體者。起念
分別即是著相。不起分別莫非真性。不但見有真
見。若臭聽甞觸色聲香味等一一皆有真性。皆離
妄想根塵。故無非妙覺明體。覺是中道。妙明者即
寂而照。皆三諦之體耳。○二廣示。
如是。乃至五陰六入從十二處至十八界因緣和合
虗妄有生。因緣別離虗妄名滅。殊不能知生滅去來
本如來藏常住妙明不動周圓妙真如性。性真常中
求於去來迷悟生死了無所得。
陰入處界。廣上浮塵諸幻化相。孤山曰。諸經皆列
三科。謂陰處界三對愚根樂各有三故。而今有四
更加六入。秪是破十二處中內六處耳。隨機增減
何必定三。此竝色心開合之殊也。因緣下廣上當
<pb n="746"/>
處出生隨處滅盡。夫因緣者。行人立觀之要境。而
有二種。若推其始。則法性為因。賴耶為緣。此大乘
圓教所觀。若論其末。則惑為因。業為緣。和合而生
陰入處界。緣不久聚別離則滅。應知因不能生緣
不能生而見和合有生此虗妄耳。妄滅亦然。殊不
能知下廣上幻妄稱相其性真為妙覺明體。見生
滅者多不知常住真性故言殊不能知。約體相言
生滅。約蹤迹言去來。本如來藏者。九界即佛界故
曰如來。多所含藏而無積聚曰藏。常住妙明對生
滅說。大經云。生亦是常。住無常故生亦無常。住亦
是常。以生生故住亦無常。異亦是常。法無常故異
亦無常。滅亦是常。以本有今無故滅亦無常。善男
子。以性故生住異滅一切皆常。據經所言。生住異
滅皆本性所具其為常住明矣。本具之法即是自
心故妙明也。不動周圓對去來說。淨名經文殊師
利云。若來已更不來。若去已更不去。所以者何。來
者無所從來。去者無所至。所謂見者更不可見。經
作此說者。以來去祗一剎那。但一念住來無所從
去無所至。既無去來即無遷動。是人本具心性。總
該一切無不徧到故曰周圓。據其亡相之德又稱
妙真如性。如上所說常與無常在一心中。涅槃鳥
喻品明二鳥雙遊答迦葉云何共聖行娑羅迦鄰
提之問正此義也。次云性真常等者。恐疑去來生
滅既皆自性便不須亡泯。當知諸法即性一切寂
滅。如法華云終歸于空也。又云迷悟者。上來殊不
能知即迷。知之即悟。故兼舉之。觀相元妄尚無可
陳。況觀性元真求於去來迷悟生死豈可得乎。下
文明陰入處界令阿難以因緣等四性一一推之。
是皆於性真常中求不可得也。○二別明諸觀四
一會五陰又二一總徵。
阿難。云何五陰本如來藏妙真如性。
因滅是色獲得常色。受想行識亦復如是。即法性
五陰名體不轉。皆本如來妙真如性也。會解云。梵
語塞犍陀。此云蘊。古翻為陰。蘊謂積聚。陰謂葢覆。
積聚有為葢覆真性。幽溪云。法性五陰體本真常。
不真常者。生滅去來為之蔽。因緣自然為之悞也。
如來欲為開迷而即悟先且破有以歸空。空華之
相既無瞪目之勞自息。悟尚無得何因立迷。是所
謂性真常中求於去來迷悟生死了無所得。故曰
本如來藏妙真如性。唐溪曰。諸三摩提一科世人
謂屬假觀。今總徵中云如來藏妙真如性。自屬圓
融三諦而以為假觀可乎。應知若據次第實是從
空出假。而文旨則歸於圓。所謂圓融行布不相礙
也。又妙玄三上云。十住正修空傍修假中。十行正
修假傍修中。前徵問心目至同別二妄其中退明
別教。是正修空傍修假中之義。今亦正明圓教兼
帶別教。正修假傍修中之義耳。○二別示五一色
陰二一立喻顯法。
阿難。譬如有人以清淨目觀睛明空。唯一晴空逈無
所有。其人無故不動目睛瞪以發勞。則於虗空別見
狂華。復有一切狂亂非相。色陰當知亦復如是。
孤山曰。淨目喻本具真智。睛空喻本具真理。唯一
睛空即理智一如。逈無所有絕九界妄色。其人無
故者。即下文山河大地無狀忽生。演若迷頭無狀
狂走也。不動目睛喻妄心取著。瞪喻起惑。勞喻造
業。於妙性中現九界色故曰於空見狂華等。言別
見者。華因勞目而見。清明眼則無之矣。以喻眾生
則有。諸佛則無。即中云經意明妄念未起理智一
如。喻以淨目觀晴空纖塵不雜。眾生不能識取起
惑造業。喻目空相對反為生華之因緣。如止觀云
無明法性生一切法即其義也。則以瞪目喻無明。
虗空喻法性可也。狂以不實為義。復有等者。謂或
見毛輪第二月等可喻餘陰生起。因緣生法皆是
<pb n="747"/>
虗幻故須破之。既以狂華喻色。若破狂華即破色
陰也。○二寄喻破執二一喻陰相無生二一正示。
阿難。是諸狂華。非從空來。非從目出。
○二反破二一破空來。
如是阿難。若空來者。既從空來還從空入。若有出入
即非虗空。空若非空自不容其華相起滅。如阿難體
不容阿難。
見華既從空來。不見應從空入。若有下縱破。縱許
有出入即有內外故非虗空。空若下破空非空。空
若非空即是實法。須并華亦實故不容華相起滅。
喻以阿難體中不容阿難。上阿難喻虗空。下阿難喻
空華也。既無此事故謂從空來者非矣。○二破目出。
若目出者。既從目出還從目入。即此華性從目出故
當合有見。若有見者去既華空旋合見眼。若無見者
出既翳空旋當翳眼。又見華時目應無翳。云何晴空
號清明眼。
還從目入者。謂不見華時應從目入也。既從至目
入是定其有出入耳。即此下破。先約華性出入有
見破。華空者為華於空也。華得目之氣分。必當有
見則旋應見眼矣。次約華性出入無見破。華既無
見故旋當翳眼。又見下復破。出既翳空。華從目出
目即無翳。無翳即是清明何待晴空始號清明眼
耶。釋要云。若見華是好眼應見晴空却是病眼。何
以世人觀晴空時號清淨明眼。○二結虗妄離計。
是故當知。色陰虗妄本非因緣非自然性。
前以空來目出推破狂華乃破因緣以明空也。今
雙非因緣自然是明中道。總而言之俗即空中故
名如來藏耳。○二受陰二一立喻顯法。
阿難。譬如有人。手足宴安百骸調適。忽如忘生性無
違順。其人無故以二手掌於空相摩。於二手中妄生
澀滑冷熱諸相。受陰當知亦復如是。
宴靜也。調和也。適悅也。手足至無違順以譬正受。
幽溪曰如來藏性本無諸受。今有之者乃無故發
生。如觸之為法必托境生。徒有一身自不成觸。今
以二手于空相摩。于一體中而妄生澀滑豈有故
哉。眾生于藏性中幻受損益亦復如是。即中謂二
手譬生受之因緣。澀滑冷熱譬違順諸受。冷暖諸
觸從空而生。今受亦從空生故知是妄。○二寄喻
破執二一喻陰相無生二一正示。
阿難。是諸幻觸。不從空來。不從掌出。
冷暖本無。二手相摩。於空妄出故云幻觸。○二反破。
如是阿難。若空來者。既能觸掌何不觸身。不應虗空
選擇來觸。若從掌出應非待合。又掌出故合則掌知。
離則觸入。臂腕骨髓應亦覺知。入時蹤跡。必有覺心
知出知入。自有一物身中往來。何待合知要名為觸。
初破空生。觸從空來必不應相摩而有。故破云何
不觸身。言選擇者。謂虗空選相摩之處而來觸也。
次破掌出。凡從內出如鬚髮等未必待合。今觸從
掌出豈待合耶。又掌下約出入破。帶一轉計。計云
掌雖生觸必待合時此觸方出。若爾。合既觸出離
應觸入。必有等者。恐謂入時人未必知。故破云身
中出入必有覺心知之此能覺也。而所覺者自有
一物往來。此皆離時有覺豈待合耶。以入之蹤跡
乃離時所覺也。掌入既非則掌出破矣。○二結虗
妄離計。
是故當知。受陰虗妄本非因緣非自然性。
前以幻觸喻受。幻觸既破受亦隨破。約四性推之。
非因緣。非性中本有即非自然。三摩觀照全是中
道。既約虗妄離計應屬但中。然圓中亦豈遠乎。○
三想陰二一立喻顯法。
阿難。譬如有人。談說酢梅口中水出。思踏懸崖足心
酸澀。想陰當知亦復如是。
想以取相為義。如乍遇一人。以為親則歡愛之念
<pb n="748"/>
生。以為怨則忿恨之心起。妄謂冤親自生想著。如
他人說梅而吾口水出。自思懸崖而足心酸澀。豈
有實耶。此以想譬想也。○二寄喻破執二一喻陰
相無生二一正示。
阿難。如是酢說。不從梅生。非從口入。
酢梅即酸梅也。酢說能引水出。似從梅生而實不
從梅生。水從口出。似說從口入而實不從口入。義
海云以水喻想。今推酢說說既不有水從何生。○
二反破。
如是阿難。若梅生者。梅合自談何待人說。若從口入。
自合口聞何須待耳。若獨耳聞。此水何不耳中而出。
想踏懸崖與說相類。
若酢說從梅而生。梅合自談方是從梅何假于人。
此求說之來處不可得也。若從口入。與下若獨耳
聞對看。良由他人說梅吾口水出。此說當從口入
而口不能聞。計口入者非矣。此求說之入處不可
得也。若獨耳聞。水非耳出此計亦非。此求水之來
處不可得也。想之虗妄可勝言哉。想踏懸崖者。真
際曰。如是思踏非懸崖來非足心入。若從崖來崖
合自想何待人思。若足心入足合自思何待心想。
若獨心思何故足心覺有酸澀。○二結虗妄離計。
是故當知。想陰虗妄本非因緣非自然性。
○四行陰二一立喻顯法。
阿難。譬如瀑流波浪相續。前際後際不相踰越。行陰
當知亦復如是。
行陰所該最廣如通大地心數有十。謂想欲觸慧
念思脫憶定受。此十中但除想受餘皆屬行。以其
念念不住取喻瀑流。飛泉懸水曰瀑。葢取急流之
意。前際後際喻生住異滅也。○二寄喻破執二一
喻陰相無生二一正示。
阿難。如是流性。不因空生。不因水有。亦非水性。非離
空水。
○二反破。
如是阿難。若因空生。則諸十方無盡虗空成無盡流。
世界自然俱受淪溺。若因水有。則此瀑流性應非水。
有所有相今應現在。若即水性。則澄清時應非水體。
若離空水。空非有外水外無流。
○二結妄離計。
是故當知行陰虗妄。本非因緣非自然性。
問。前之三陰皆以根境對明。下識陰文云譬如有
人亦約人說。今行陰中。直約空水其意何居。答。後
十卷中。行陰名同生基。葢自他依正同此行陰。如
爪生髮長筋轉胍搖。密密推移。曾無覺悟。果成華
落樹老藤枯。運運遷謝。無可見知。即如瀑流。亦無
非行陰遷流之相故竟約外境而辨。今此文四性
具足。水及水性為自為因。以空為他為緣。二法合
為共。離空外為無因。然推流性而云因空者。流非
即水或從空生故須破之。言因水有者。義海云。能
有是水。所有是流。二相若殊今應俱在。如樹生果。
果不是樹。二俱現在。今且不然。破即水。及離空水
可解。有指自然為無因生。未必同也。葢性中本具
稱為自然。此與無因亦復小異。然賴緣則必非自
然矣。○五識陰二一立喻顯法。
阿難。譬如有人取頻伽缾塞其兩孔。滿中擎空千里
遠行用餉他國。識陰當知亦復如是。
頻伽妙聲鳥也。缾形似之故有兩孔。塞其孔則內
空與外空別。若合喻者。古人云。識陰無形。在有情
身。如缾擎空是也。然識陰喻空者。前行陰已通無
情。水流華謝皆是行陰。今識陰離此生滅故如虗
空。而投胎之識其去後來先必在身中所以有擎
空之喻。十方虗空以喻真心。一迷為識如缾中之
空。內外一空喻真妄同體。喻意最微不可不曉。言
塞兩孔者。古註謂臨命終時諸根不通是塞兩孔。
<pb n="749"/>
今謂身諸根不能取境是塞一孔。受想行心數不
行又塞一孔。唯有識在身內為滿中擎空。千里遠
行喻六道受生。當知識之來往良由根身器界。故
經云。缾盛虗空千里遠行也。用餉者。餉饋也。非餉
而言餉耳。既是饋送故下文有開孔倒缾之言也。
他國者喻捨身受身。現陰為此國。中陰生陰悉如
他國。吳興云。以人喻業。以缾喻身。以空喻識。人擎
缾空而行猶業持身識而去。他國者六道依報也。
夫捨身受身時實無往來而似有往來乃識陰之
相。非餉言餉亦是此意。○二寄喻破執二一喻陰
相無生二一正示。
阿難。如是虗空。非彼方來。非此方入。
前云塞其兩孔有彼方來之意。故明虗空不從彼
方來入此方。當知虗空有三義。一周徧義。二無相
義。三無來往義。識陰亦然。體具十界是周徧義。離
行陰生滅是無相義。三無來往義者。如大經云。若
有善男子善女人善能修治身口意業。捨命之時
雖無親族取其屍骸。或以火燒。或投大水。或棄塚
間。狐狼禽獸競共食啖。然心意識即生善道。而是
心法實無去來亦無所至。直是前後相似相續相
貌不異。即此意也。○二反破。
如是阿難。若彼方來。則本缾中既貯空去。於本缾地
應少虗空。若此方入。開孔倒缾應見空出。
今日指前日之缾稱為本缾。彼方之地為本缾地。
又開孔倒缾不見空出。則謂來入此方者謬矣。合
喻者。如從天宮來生人間是從彼方來。天身中識
已離彼方。似本缾中貯空去也。如是則天宮應少
一識。然識體元徧豈遺天宮。則謂從天宮來者妄
也。又若天宮之識變為人識同此方入。諸識重復
取境是開孔。心王同前四陰緣境是倒缾。然天宮
識何甞攜至人間。人間之識本來具足。則謂天識
來至人間亦妄見耳。總之彼處有空此處亦有空。
不借彼方之空而為此方之空故空無出入。人天
之識元皆具足。不借天宮之識而為人間之識。故
識無去來。空尚不相借而況識乎。○二結虗妄離計。
是故當知識陰虗妄。本非因緣非自然性。
識之來往良由根塵即因緣。謂性中自有此識是
自然。離此二邊即是中道。上來五陰在二十五圓
通中一一須破故先言之。
首楞嚴經觀心定解卷二

<sarticle>大佛頂如來密因修證了義諸菩薩萬行首楞嚴經
觀心定解卷第三</sarticle>

○二會六入。四科通名會者。即會陰入諸法以歸
本如來藏妙真如性。此經既歷三時至法華後。則
今文正同般若會八十一科皆摩訶衍性也。彼部
稱摩訶衍則無法不藏。何異今之本如來藏。而今
經四科足該八十一也。然據今經章章皆用四句
推破似但入空。而諸法咸會又即從空出假。一一
皆本如來藏詎非圓中妙旨乎。是章章皆顯圓融
三諦也。若據次第酬請此文正是覆疎倒入從空
出假。葢自行一門亦足。欲度眾生須於二十五門
一一諳練方能知病識藥。應病與藥。如自於耳根
入道。而眾生有眼根之機不可使其定入耳根。故
須徧習諸法則可應無窮之機也。然此中正意在
圓。旁兼出假。假亦圓融所攝。大經云。譬如金剛若
在日中色則不定。金剛三昧亦復如是。若在大眾
色亦不定。是故名為金剛三昧。今經亦然。據佛性
五名首楞嚴三昧亦名金剛三昧。以此文圓融行
布兩不相礙正是金剛三昧不定之相。前奢摩他
中帶權說實其意亦爾。前文帶藏通別尚入圓旨。
況今文惟常別乎。文中二十五門即是預說二十
<pb n="750"/>
五圓通之相。下文諸聖皆是依此文修證而已。然
界入可該七大。七大亦可該界入。故於界入後約
七大明中文旨互通。而如來藏則無別也。六入中
一總徵。
復次阿難。云何六入本如來藏妙真如性。
央掘經云。所謂彼眼根於諸如來常。了了分明見
具足無減修。所謂彼耳根於諸如來常。了了分明
聞具足無減修。乃至意入亦如是。大品云。六自在
王性清淨故。是故六入皆如來藏妙真如性。此句
乃文旨所歸。若據下文所說祗用四句推檢破因
緣自然。四句推檢似但入空。破因緣自然是中道
雙非之旨。而意顯如來藏妙真如性遮照咸該。故
今首句是文旨所歸也。梵語鉢羅吠奢此云入。亦
云處。大塵所入之處也。亦是識生處故。然根塵二
法俱識生處。今分六根別破故惟以根為入也。問。
所云妙真如性。為亡泯諸相故名妙真如性乎。為
是性具六入故名妙真如性乎。答。亡泯是真空。性
具是妙有。此二不二方是中道。然至下文七大始
明性具。今文引而不發而意則無不該矣。○二別
示六一眼入。是阿那律陀悟處。依溫陵釋分文為
三。蓋理長即用。無彼此之分也。一依真起妄。
阿難。即彼目睛瞪發勞者。兼目與勞同是菩提瞪發
勞相。
此重指前色陰之喻也。目睛即前清淨目。因瞪發
勞別見狂華。目以譬真。勞以譬妄。狂華以譬色陰。
在前文中。但是能喻。至今兼目與勞復為所喻。而
目喻以瞪發勞相。不但勞自勞而目亦勞故云兼
也。因對菩提則目與勞兩重皆妄。然今文是帶法
立喻。菩提是法。瞪發勞是喻。若言菩提如清淨眼。
目之與勞皆如瞪發勞相。則法喻全矣。由菩提二
字取喻淨目。則現今淨眼亦退居空華之位。恐人
執前淨目為真故并斥之。然此文乃會妄歸真之
意。似云目之與勞皆是菩提。其所以成目勞者以
由瞪發勞耳。若全妄即真則目勞即菩提矣。○二
辨妄無實又二一約世諦假立。前阿難舉四緣生
見。佛言我說世間諸因緣相非第一義。今明因塵
有見此世諦也。下文約四處推窮即第一義也。
因於明暗二種妄塵發見居中。吸此塵象名為見性。
此見離彼明暗二塵畢竟無體。
性本無塵亦無對塵之見。由迷真性初發明暗二
塵。因粘湛體。而發眼見。所發之見乃真妄和合之
見也。性本真。為妄塵所粘是妄故云真妄和合。能
統明暗故曰居中。幽溪云。因於明暗二種妄塵者
由塵發知也。吸此塵象者因根有相也。吸字與磁
石吸鐵義同。磁石本為鐵母故稱磁母石。直以氣
分相同天性不異。所以磁獨吸針。不吸餘物。今文
六根亦復如是。直是氣分相同故眼獨吸色成根
而不吸乎聲等。若根能互用。則根塵一體而照用
寂然又何言吸。前明盲人矚暗則見暗不賴眼根。
今何兼吸二種。答。見暗雖不賴根。而根亦可見暗
故兼攝之。以真妄和合故名見性。言離明暗無見
者。如鏡照像像去則照不可得。性覺雖明元無對
塵之見。其義亦然。○二明真諦無生。
如是阿難。當知是見非明暗來。非於根出。不於空生。
何以故。若從明來。暗即隨滅應非見暗。若從暗來。明
即隨滅應無見明。若從根生。必無明暗如是見精本
無自性。若於空出。前矚塵象歸當見根。又空自觀何
關汝入。
文中先列四處不生。何以故下釋四處不生。非明
暗來即非他生。非於根出即非自生。若根塵合生
不可即非共生。不於空生即非無因生。破根生中
言必無明暗者因避他生故。云根生故必無明暗
也。若無明暗見精尚無。由見精映色結色成根。既
<pb n="751"/>
無見精根不可得明矣。空生中言歸當見根者。歸
者向內之義。非歸本之義。又空若自觀則無藉根
故云何關汝入。作此推撿者。是明妄根無見四句
求之不可得耳。○三了妄即真。
是故當知。眼入虗妄本非因緣非自然性。
虗者實之對。妄者真之偶。蓋言真則實而妄則虗。
亦可云實則真而虗則妄。前之四處悉明因緣。不
從因緣者謂不因四處而有見也。性中雖無妄見
而又必隨根塵之緣故非自然性。如是。則性離二
邊無知無見不可思惟。是為中道妙真如性矣。若
據後敘圓通陳那為首。若據根塵識次第以阿那
律陀為首。那律是無眼人。徧居首者表根塵識之
宜破也。近代交光有決定用根之說。根若宜用則
阿那律陀不應得圓通矣。豈不與經旨相違耶。後
以陳那居首者。以是佛初度弟子。且順此方教體
爾。○二耳入。是觀音入圓通處。為三一依真起妄。
阿難。譬如有人以兩手指急塞其耳。耳根勞故頭中
作聲。兼耳與勞同是菩提瞪發勞相。
古師解此文謂耳喻真性。手喻無明。真妄和合名
塞等。霅川云。譬如者。此乃假設其事。曉訓令悟。非
取比況之義也。下鼻舌等亦爾。即中云。耳本無聲。
因急塞故頭中作聲。此聲是妄。佛意以塞耳作聲
之妄例同耳根之妄。莫不皆然。正是譬喻。所以下
句即云兼耳與勞等。菩提如清淨眼。耳之與勞皆
如瞪發勞相。復取此譬者。今明耳根若不取喻於
目根之妄何以知其如空華乎。幽溪云。不特頭中
發聲為勞。即因外聲有聞亦勞相也。前因勞見華
云喻色陰。耳根是色。故得引之。○二辨妄無實二
一約世諦假立。
因於動靜二種妄塵發聞居中吸此塵象名聽聞性。
此聞離彼動靜二塵畢竟無體。
動靜二塵相待而有故名為妄。因於二塵發起妄
聞是由塵發知也故聞居動靜之中。能吸二邊是
因根有相也。具此二義名聽聞性。言聽聞者與下
齅聞辨異。後文約四處辨不生即相見無性同於
空華也。應知凡外不知因緣生法但總計見聞為
我。因迷世諦難入真諦。今明聞性從妄塵有。而塵
又非一種。是顯聽聞無實明此世諦入真有地。言
離彼二塵畢竟無體者是明聞性無我耳。孤山曰。
耳聞動靜猶目覩明暗也。諸經所說對聲有聞。緣
明有見。今文了義靜亦名聞。暗亦名見。鼻聞通塞
意知生滅亦復如是。○二明真諦無生。
如是阿難。當知是聞。非動靜來。非於根出。不於空生。
何以故。若從靜來。動即隨滅應非聞動。若從動來。靜
即隨滅應無覺靜。若從根生。必無動靜。如是聞體本
無自性。若於空出。有聞成性即非虗空。又空自聞何
關汝入。
先標四處不生。何以故下釋四處有生。境不動靜
一聞則一不聞。以能生動靜有生滅故。則所生之
聞應有生滅也。此破他生。若從根生下破自生。凡
言根者以發識為義。耳識生時能辨音聲高下是
鐘是鼓。然初對音聲時未辨鐘鼓指此為根可以
發識。故後文云。但如鏡中無別分析。今明離塵并
無根體何可言生。若於空出下破無因生。文中具
性相二空之義前後皆爾。不從四性是性空。空亦
不可得是相空也。○三了妄即真。
是故當知。耳入虗妄本非因緣非自然性。
如上根境及空皆不能聞應是聞性能聞。而聞性
中本無根塵之妄安有此聞。是不從四句因緣而
有聞也。聞性又必隨緣故非自然。如是雙遮即兼
雙照菩提從此顯矣。○三鼻入。是周利槃特迦悟
處。分為三一從真起妄。
阿難。譬如有人急畜其鼻。畜久成勞則於鼻中聞有
<pb n="752"/>
冷觸。因觸分別通塞虗實。如是乃至諸香臭氣。兼鼻
與勞同是菩提瞪發勞相。
譬如下先明勞相。因觸下次明鼻相。兼鼻下雙結
虗妄。畜者縮也。吸也。呼則熱而吸則冷。冷熱皆觸。
今畜久但聞冷觸者。葢鼻之為用全賴乎息。故出
則取香而入則嗅香。任其出入則不名勞。今禁其
出入。禁之且久自成勞矣。冷熱乃呼吸之分。今因
畜久無別香臭但有冷觸。姑借之以顯鼻根勝義
之所依不得謂是身根所對之塵也。即中云冷觸
本無因久畜有足知其妄。可通譬鼻根皆妄故先
舉之。次通明鼻相。通塞虗實槩論鼻根所對不但
就畜鼻言也。於呼吸中通則虗而聞塞則實而不
聞。通中能辨諸香臭氣正是鼻根之用。上文急畜
等明鼻依於息。因觸下明息依於鼻也。兼鼻下雙
結者。上急畜等但舉勞相。通塞虗實槩舉鼻相。人
但知畜久為勞不知鼻亦是勞。以菩提之體本無
名相。而勝義名清淨四大肉鼻為浮根四塵如雙
垂爪豈無相之理乎。其為勞相無疑矣。大經云。因
滅是色獲得常色。今文亦然。滅此勞相菩提自顯。
下文推破鼻入正意在顯菩提也。○二辨妄無實
二一世諦假立。
因於通塞二種妄塵發聞居中。吸此塵象名齅聞性。
此聞離彼通塞二塵畢竟無體。
文具三假。因者因成假也。通塞是相待假。吸此塵
象是相續假。鼻聞香臭。而云因於通塞乃鼻根之
大端也。言離塵無體者。是空前之假也。空後徧習
故云倒入。○二真諦無生。
當知是聞非通塞來。非於根出。不於空生。何以故。若
從通來。塞則聞滅云何知塞。如因塞有。通則無聞云
何發明香臭等觸。若從根生。必無通塞如是聞機本
無自性。若從空出。是聞自當迴齅汝鼻。空自有聞何
關汝入。
因通而知香臭。則聞似從通來便不應知塞。因塞
而知不香不臭亦謂之聞此聞從塵來。又不應知
通。吳興曰機者弩牙也。根有發聞之義故取譬之。
次破空生。前則聞境歸則鼻根。又空自有聞此鼻
何用。此中不但破四性亦破四相。即於問香臭時
鼻根叵得故名即空。在通教中亦用此方便。而今
意為顯如來藏性即不止於通。別教。複疎倒入正
是今義。而今意為顯圓又不止於別。意雖在圓不
妨兼別。○三了妄即真。
是故當知。鼻入虗妄本非因緣非自然性。
鼻入虗妄已不可得。何可論其因緣。有因尚不可。
況自然乎。二卷文云。精覺妙明非因非緣亦非自
然。今云鼻入虗妄非因緣自然其義一也。○四舌
入。是憍梵鉢提悟處。文分三一從真起妄。
阿難。譬如有人以舌䑛吻熟䑛令勞。其人若病則有
苦味。無病之人微有甜觸。由甜與苦顯此舌根。不動
之時淡性常在。兼舌與勞同是菩提瞪發勞相。
䑛上紙切。時上聲。以舌取食物也。熟䑛是舌家勞。
甜苦是舌家勞相。甜苦本無因熟䑛有故知是妄。
以譬舌入之妄無不皆然。言兼舌者。遇淡苦物知
是淡苦是舌入體人謂非勞。然亦與勞同妄也。○
二辨妄無實又二一約世諦假立。
因甜苦淡二種妄塵發知居中。吸此塵象名知味性。
此知味性離彼甜苦及淡二塵畢竟無體。
甜苦合為一種。淡為一種。故云二種。淡是不動何
稱為妄因甜苦顯皆名妄也。大凡二法能生一法。
塵既有二是生舌知。二生一明矣。能統二邊名為
居中。言離塵無體者。以屬二故兼賴二塵。畜一尚
不能立況離二乎。○二約真諦無生。
如是阿難。當知如是甞苦淡知。非甜苦來。非因淡有。
又非根出。不於空生。何以故。若甜苦來淡則知滅云
<pb n="753"/>
何知淡。若從淡出。甜則知亡復云何知甜苦二相。若
從舌生。必無甜淡及與苦塵斯知味根本無自性。若
於空出。虗空自味非汝口知。又空自知何關汝入。
或云舌知元雙從苦淡而來。今列中言非甜苦來
者謂不但從甜苦來耳。非與甜苦為交涉也。釋云。
若專從甜苦來則不應知淡。既知淡味豈與淡無
涉乎。既亦從淡來則不從甜苦來審矣。如人自力
能舉石何賴他人。若賴他人共舉俱自無舉石之
力。故石雖被舉非實有能舉者也。如是而云未嘗
舉石豈直不舉石耶。此釋亦有義。然細研文意是
明甞性能知。而甞性中元無妄法亦無此甞味之
知故云不從因緣生耳。據彼所釋乃是共生故不
可也。若從舌生等者。以避他生故計自生故必無
甜苦等也。補遺曰。虗空自味至何關汝入四句似
乎相濫。應知上二句明味塵。下二句明舌入。以其
味而言之。虗空自味非汝之味故云非汝口知。以
其根而言之。虗空自知非汝之知故云何關汝入。
上句對味以辨根故云知耳。此文中以知為根其
意甚明。○三了妄即真。
是故當知。舌入虗妄本非因緣非自然性。
因緣總不能生故非因緣。雙離因緣自然即是中
道。○五身入。是畢陵伽婆蹉圓通。文分三一從真
起妄。
阿難。譬如有人以一冷手觸於熱手。若冷勢多熱者
從冷。若熱功勝冷者成熱。如是以此合覺之觸顯於
離知。涉勢若成因於勞觸。兼身與勞同是菩提瞪發
勞相。
初譬如至離知約離合觸以顯身覺。次涉勢下結
成勞觸以例身入。冷熱是觸覺是身根。如是者承
上之詞。合者兩手合也。觸謂冷熱二觸。謂兩手合
時所覺冷熱之觸也。合覺對離知說。人身離則不
知。今因合中有覺對顯離時。應知若不相涉即是
離也。謂對顯不相涉時知其無冷熱相觸耳。離合
俱觸。猶動靜俱聞明暗俱見之意。次文云涉勢若
成因於勞觸者。上未云勞此結成勞觸。亦獨舉勞
觸以例身觸。勞觸者觸之久也。冷熱相涉兩無定
勢足其知妄。身根之妄亦然。菩提如清淨眼。身之
與勞兩重俱是瞪發勞相。身根之勞若不取喻於
眼根之勞。何以知其如空華乎。○二辨無實二一
約世諦假立。
因於離合二種妄塵發覺居中。吸此塵象名知覺性。
此知覺體離彼離合違順二塵畢竟無體。
身根因何而有由於離合二塵。覺是身根。違順即
離合中之違順。故惟二塵而已。覺苦即是違。覺樂
即是順。或云因離合有二故下文云非離合來。因
違順有二故下文云非違順有。因離塵無體故下
文云不於根出。竊謂不然。文意總明根塵無知。下
文特借離合破。非謂離合共能生覺。根塵亦爾。若
墮共生非佛意矣。○二約真諦無生。
如是阿難。當知是覺。非離合來。非違順有。不於根出。
又非空生。何以故。若合時來。離當已滅云何覺離。違
順二相亦復如是。若從根出。必無離合違順四相則
汝身知元無自性。必於空出。空自知覺何關汝入。
文中先標不生。次釋不生。言云何覺離者。特借離
當已滅顯合不能生覺。非謂共能生覺也。破根生
中云。四相者。塵則惟二相即有四。離合是二。相合
中有違順又是二相。據離一合雙之語離中無違
順明矣。問。五陰三科雖標如來藏性。然文明觀法。
但頻出性相二空何以見如來藏乎。答。世諦是立。
真諦是破。若作意破立屬前二觀。若任運破立屬
中道觀。如纓絡經云。二觀為方便得入中道第一
義諦觀。止觀解此文云。初觀破假。次觀破空。此之
二空為雙遮之方便。初觀用空。次觀用假。此之二
<pb n="754"/>
用為雙照之方便。輔行釋止觀文云。由前異時雙
亡方便。今入中道任運雙亡。由前異時雙照方便。
今入中道任運雙照。據止觀記此言。故知任運遮
照即是中道。空假破立其理不異。今所以結歸於
如來藏者。以作意之遮照當入任意之遮照耳。○
三了妄即真。
是故當知。身入虗妄本非因緣非自然性。
身入尚不可得。何言因緣況自然乎。即中云自然
之言未必即指空生。如二卷云。我今觀此覺性自
然。非生非滅遠離一切虗妄顛倒似非因緣。據此
文安得謂從空生為自然乎。今文指身根之覺不
從四性來為自然耳。○六意入。是須菩提悟寶明
空海處。分文為三一從真起妄。
阿難。譬如有人勞倦則眠睡熟便寤。覽塵斯憶失憶
為忘。是其顛倒生住異滅吸習中歸不相踰越稱意
知根。兼意與勞同是菩提瞪皆勞相。
初句勞倦則眠是意根勞相。餘是意根所有之相。
故下結云兼意與勞同是菩提瞪發勞相。若據常
解。六情昏昏曰眠。委放四支曰睡。今文眠屬意根
勞相。蓋肉團心形如蓮華上有七葉。合即為寐開
即為寤。此勝義所依之浮塵根也。幽溪云。六入所
破雖正在勝義。而勝義所依又在浮塵。如不動目
睛瞪以發勞。耳根勞故頭中作聲。急畜其鼻畜久
成勞。以舌䑛物熟䑛令勞。涉勢若成因於勞觸。勞
倦則眠睡熟便寤。皆其事也。故六浮塵根皆屬身
根。如下云。寤寐二相隨身開合是也。故知勞倦則
眠睡熟便寤者意根所依浮塵之體也。攬塵斯憶
失憶為忘者意根之用也。受寤受寐覽之失之意
根之正體也。憶之則生。失之則滅。又寤為生。寐為
滅。兩間名住。前後名異。是為顛倒生住異滅。即中
云。初句是勞相。寤寐二種是肉團根相。憶忘生住
異滅是意家之塵。而覽之失之及吸習中歸則意
根之相。言顛倒者。若論真如安有四相。今有四相
咸顛倒耳。吳興曰寤則覽塵斯憶。寐則失意為忘。
又睡中有夢。寤中有忘。皆是覽塵失憶之相。憶之
則生。忘之則滅。故下文云因於生滅二種妄塵也。
此二妄塵復為生住異滅四種細相。吸習等者。上
來憶妄生滅已是意家所對之塵。而復云中歸者。
乃是吸習塵象中歸意根。以塵對根說耳。釋要云。
意根是第七識。梵語訖利瑟吒耶末那。此云染汙
意。恒審思量名之為意。相宗所說但能緣內。計第
八見分為內我。若小乘但說一切諸法皆從六識
建立不說七八二識。然心亦多種。相宗說七識為
心根是不可見法。非同色法可見勝義也。然今經
不論色與不色盡是菩提性中無明勞相。皆同空
華無體可得。以是藏性故也。補遺云。孤山以記忘
為習。吳興意謂意根覽吸此記忘之相若學習然。
疑者謂生可吸習。滅何可吸習。即中云既稱為塵
亦可吸習。如善滅惡滅之類。四相剎那不相踰越。
言兼意與勞者。如人本不眠因勞故眠。足知其妄。
意根之妄亦然。○二辨妄無實二一約世諦假立。
因於生滅二種妄塵集知居中。吸撮內塵見聞逆流
流不及地名覺知性。此覺知性離彼寤寐生滅二塵
畢竟無體。
孤山曰。前舉四相此唯二者。以生攝住。以滅攝異
而且以憶者為生。忘者為滅。據孤山之釋則生滅
之言該前生住異滅寤寐憶忘八種法也。皆是前
塵悉屬所知。生滅非一名集知居中。五塵落謝影
子皆意根所對故云生滅非一。集是集起與前發
見發聞等其意皆同。吸撮皆取也。內塵者非同前
五照外境界故云內塵。資中曰。眼耳取外境界剎
那流入意地。從外入內名為逆流。至第二念流之
不及故云流不及地。資中謂見聞是第一念意根
<pb n="755"/>
吸取是第二念。反是第一念所不及耳。然古來解
者。多以憶之則生為見聞逆流。失憶為忘為流不
及地。如會解釋良是。地之一字通乎生滅之間。憶
忘二種皆覺知之性。則此性該昏明之相也。寤寐
兼身根生滅。惟是意根所對故雙舉之。○二約真
諦無生。
如是阿難。當知如是覺知之根。非寤寐來。非生滅有。
不於根出。亦非空生。何以故。若從寤來。寐即隨滅將
何為寐。必生時有滅即同無令誰受滅。若從滅有。生
即滅無誰知生者。若從根出。寤寐二相隨身開合。離
斯二體此覺知者同於空華畢竟無性。若從空生。自
是空知何關汝入。
熏聞曰。非寤寐來破共生。非生滅有破他生。不於
根出破自生。空生破無因生。熏聞意謂寤寐是意
家所對之塵又帶浮塵根說則根塵共生也。幽溪
曰。天如補註謂將何為寐令誰受滅為受二字當
作知字。予謂若改字其義反晦。況既無寐不復有
知。不若為字其義為順。蓋曰。既隨寤滅將何人為
寐者乎。既隨生滅令誰人受滅者乎。幽祖之言是
也。生即滅無者。謂當生時滅相已無則知亦無誰
知生耶。破根生中云。隨身開合者。指肉團心元屬
身根。肉團開則寤而合則寐。即勝義根亦托浮塵。
所以肉團勝義咸屬身根。如是則竟無知覺故同
空華離二體者謂離開合之二體也。作此推檢者。
意明知覺必是覺性非關意根。人謂意根能知是
妄計耳。根塵皆不能知而覺性隨緣方有意知。然
覺性實不從因緣生。故經云根塵皆無知也。不然
豈人竟無知覺如木石乎。前後諸文義皆如是。如
初卷云如是見性是心非眼。據此則知見聞覺知
皆是常住真心之用。所以前明明暗根空皆不能
見。今文明根塵皆不能知。總顯真性能見能知其
義是同。是知佛意原在言外令人自悟。中論推檢
其義亦然。若竟謂無知即成斷滅見矣。又覺性雖
隨妄根妄塵能為見聞。而覺性中本無妄緣安有
見聞。故見聞如幻畢竟叵得。如此明空不落斷見。
○三了妄即真。
是故當知。意入虗妄本非因緣非自然性。
攬塵立根既皆無用故意入虗妄。覺性亦不從因
緣有故非因緣。而覺性又必隨緣故非自然。前云
精覺妙明非因非緣亦非自然此不空之理也。六
入虗妄非因緣自然明入理之門也。由門入理故
二種非因緣自然其義元一。○三會十二處二一
總徵。
復次阿難。云何十二處本如來藏妙真如性。
雲臺寶網。寂光四德。普賢觀法身遍處。琉璃光青
光智性。故皆如來藏也。長水云處以生門為義。六
根六境是識生處。根已破會今正會境。然亦以根
相對而破故雙問色生眼生等也。孤山曰。前六入
破六根。雖以塵對辨而五意在根。今十二處雖根
塵互破止破在塵。後十八界雖根塵識三相對而
破而正意惟在識耳。即中云。前五陰中全約喻比
用破執情。次六入中猶帶譬喻顯其妄相。今十二
處乃至七大即於現前見聞之境及近所目擊者
示其藏性。譬意是同故不更述。○二別示六一眼
色處。是優波尼沙陀圓通。文分三一舉事徵起。
阿難。汝且觀此祇陀樹林及諸泉池。於意云何。此等
為是色生眼見。眼生色相。
前六入中先立次破。今汝且觀下亦先立也。祇樹
泉池舉目前所見色也。問。但舉所見云何稱立。答。
前卷云。以目觀見山河大地皆是無始見妄所成。
則所見不可得其義明矣。今祇林是高泉池是下。
盡取一剎那中所見是立之為觀境耳。色生眼見
是由塵發知。眼生色相是因根有相。亦為所破者。
<pb n="756"/>
既有相見即須破除方顯如來藏也。○二牒執推
破。
阿難。若復眼根生色相者。見空非色色性應銷。銷則
顯發一切都無。色相既無誰明空質。空亦如是。若復
色塵生眼見者。觀空非色見即銷亡。亡則都無誰明
空色。
初破眼生色相中以根為能生色為所生。見空非
色者。謂目更觀空空則非色。此時能生之根既轉
所生之色應消。不但空自空而色亦空。故云一切
都無也。但一切法相待而有。色相既無何以顯空。
故曰誰明空質。今空元從色顯。眼根不能生色明
矣。空亦如是者。應云若復眼根生空相者。見色非
空空性應滅。滅色可見滅空何狀。此義可了故佛
言存略或譯者省之。二破色生眼見中以色為能
生見為所生。此中亦以觀空破色。謂所觀之空非
色。見離其母見當銷亡。都無者。指觀空觀色之見
都無。則正當觀空時誰明空之與色。今既明空色
則色不生眼見明矣。○三了妄即真。
是故當知。見與色空俱無處所。即色與見二處虗妄
本非因緣非自然性。
色不能生見則見無處所。見不能生色空則色無
處所。故云二處虗妄。因色有見因見有色是因緣
也。不因色而有見不因見而有色此自然也。二計
俱離故眼色界即空如來藏性於茲顯矣。○二耳
聲處。是憍陳如圓通。文分三一舉事徵起。
阿難。汝更聽此祇陀園中食辦擊鼓眾集撞鐘。鐘鼓
音聲前後相續。於意云何。此等為是聲來耳邊。耳往
聲處。
桐洲云。擊鼓以作眾。撞鐘以靜之。又擊鼓以報食
辦。撞鐘則眾來集。前後相讀非齊出也。○二牒執
推破。
阿難。若復此聲來於耳邊。如我乞食室羅筏城在祇
陀林則無有我。此聲必來阿難耳處目連迦葉應不
俱聞。何況其中一千二百五十沙門一聞鐘聲同來
食處。若復汝耳往彼聲邊。如我歸住祇陀林中在室
羅城則無有我。汝聞鼓聲其耳已往擊鼓之處。鐘聲
齊出應不俱聞。何況其中象馬牛羊種種音響。若無
來往亦復無聞。
初句牒計。如我下破。先立喻。以佛喻聲。城喻阿難
耳。林喻餘人耳。佛入城中則林中無佛。示同凡夫
惟一色身也。此聲下合。若有來往聲即有限。聲來
阿難耳處則阿難耳中有聲如佛到城也。目連迦
葉耳中便無音聲如林中無佛。今既俱聞則謂聲
來耳邊非矣。次破耳往聲處。即將世尊歸林破之。
耳有來往耳聞亦復有限。此中以佛喻耳。以林喻
鼓聲。城喻鍾聲。耳往鼓邊則鼓邊有耳如佛歸住
林中也。若鍾鼓相續不妨更聞鍾聲。倘一時齊出
耳必不能更到鍾邊。是時鍾邊無耳如佛不在城。
況餘聲乎。若無下破無來往。謂聲不來耳耳不往
聲聞義不立。是則有來往固非。無來往亦謬。義不
可定不可謂實有也。○三了妄即真。
是故當知。聽與音聲俱無處所。即聽與聲二處虗妄
本非因緣非自然性。
耳往不可不往不可則聽處不立。聲來不可不來
不可則聲處不立。非來往則非因緣。非無來往即
非自然。因緣自然俱非何但即空義成藏性亦顯。
○三鼻香處。是香嚴童子圓通。文分三一舉事徵
起。
阿難。汝又齅此爐中旃檀。此香若復然於一銖室羅
筏城四十里內同時聞氣。於意云何。此香為復生旃
檀木。生於汝鼻。為生於空。
長水云。此中但問境生之處不同前文根塵對破。
竊觀結文云香鼻與聞俱無處所是破根塵兩處。
<pb n="757"/>
而前文但從香破者正如古註云今十二處雖根
塵互破正破在塵也。四十里者謂四面各十里。○
二牒執推破。
阿難。若復此香生於汝鼻。稱鼻所生當從鼻出。鼻非
旃檀云何鼻中有旃檀氣。稱汝聞香當於鼻入。鼻中
出香說聞非義。若生於空。空性常恒香應常在何藉
爐中爇此枯木。若生於木。則此香質因爇成烟。若鼻
得聞合蒙烟氣。其烟騰空未及遙遠四十里內云何
已聞。
文分三節。初破鼻生。雖帶鼻說實破香生處也。初
句牒。稱鼻下正破。稱汝下縱破。設許汝鼻能生於
香。生義雖成聞義不立。以但能出香不從外入。而
與鼻合則非聞也。凡云聞者以入為義出非聞義。
次空生中云。爇木有香共顯二義。一非常住。二非
生空。此以木生破空生也。三破木生。木既成煙。若
蒙煙齅香便得云從木生香。今既不爾何云生旃
檀木。或云若生於木四十里內云何已聞是也。擕
李云。此中義理稍難成立。且鼻舌身三者是合中
知也。設四十里內聞香亦是香有殊勝之力。其氣
遠騰彼合知處久久方聞。而言不待鼻蒙烟氣等
甚與教相及現量相違。今此釋者恐取聖人根力
強利能速疾遠聞。不取凡常鈍劣者說。理實必須
氣通於鼻方得成聞。經中一往據麤顯邊似不到
鼻故作斯破。吳興云。敏師一往之說其實然也。若
爾。但是香有殊勝之力不須更取聖人根力強利
也。然合三離二是惟識法相。後文亦云香以合中
知。俱舍不爾。如玅樂二十八引俱舍云。且六根中
眼耳鼻三不假至者。還依不至可見對眼。可聞對
耳。有氣對鼻。舌身二根須到了者依至變現。今楞
嚴所說香然一銖四十里內同時聞氣不須煙到
鼻邊然後得聞。與俱舍最合。不必專據惟識以責
經也。張華博物志云。漢武帝時。西國遣使獻香四
枚大如鷄卵。漢制香不滿斤不得受。後長安染疫
使者奏請焚香。燒一枚四十里間民疫病皆愈。香
有殊勝之力明矣。律曆志云。二十四銖為一兩。今
云一銖得四分一釐六毫六絲六忽。○三了妄即
真。
是故當知。香鼻與聞俱無處所。即齅與香二處虗妄
本非因緣非自然性。
香鼻與聞者。鼻字牒上鼻生。香字意牒空生木生。
皆破香處。聞字破根。故知前但破香處今雙破根
塵二處也。非因緣自然者。香處不立破緣。聞處不
立破因。若不緣鼻而有香不緣香而有鼻即自然
也。二邊既破中道即顯。豈非如來藏性乎。○四味
舌處。是藥王圓通。文分三一舉事徵起。
阿難。汝常二時眾中持鉢。其間或遇酥酪醍醐名為
上味。於意云何。此味為復生於空中。生於舌中。為生
食中。
二時大食小食時也。眾中持鉢者謂同眾乞食。酥
酪醍醐名為上味。遇必經心故獨舉之。先舉空者。
求其生處而不可得疑從空生。今文先標而後破
也。○二牒執推破。
阿難。若復此味生於汝舌。在汝口中只有一舌。其舌
爾時已成酥味。遇黑石蜜應不推移。若不變移不名
知味。若變移者。舌非多體云何多味一舌之知。若生
於食。食非有識云何自知。又食自知即同他食何預
於汝名味之知。若生於空。汝噉虗空當作何味。必其
虗空若作鹹味。既鹹汝舌亦鹹汝面。則此界人同於
海魚。既常受鹹了不知淡。若不識淡亦不覺鹹。必無
所知云何名味。
文分三節。初破舌生。若復句先牒。在汝下破。先一
舌不知多味是約不變破。先正破。味既從舌生而
口中只有一舌便只有一味。古註云。以味從舌味
<pb n="758"/>
應無別是也。若酥酪醍醐只成一味石蜜亦然混
濫極矣。黑石蜜者。善見律云甘蔗糖也。其堅如石。
若不下縱破。設許味不變者。味既不分何名知味。
次約變移破。若變移者。謂變移而又生於舌也。舌
非多體謂口中無多舌。古註云。以舌從味舌便應
多是也。既無多舌即止一舌。而變移則有多味。云
何多味一舌之知。意言一舌不能生多味耳。次破
食生。亦先正破。若謂味生於食。而味由知有離知
無味。後文云必無所知云何多味則全以知為味
其義明矣。然食無情識而以為味生於食可乎。云
何自知。言云何自知味之美也。又食下縱破。設許
食能自知即非汝知。雖非他食而義已同於他食
矣。此與汝何涉而名從味所生之知乎。三破空生。
先勸噉空審味。因計食中之味皆從空生。則目今
太空亦必有味須噉而審之。必其下次約一味推
破。初句按定鹹味。既鹹下明展轉成謬。先通身是
鹹繆。舌面既鹹何但鹹面通身皆鹹故同海魚。次
惟鹹無淡謬。遍界皆鹹則無有淡。受此鹹者何由
知淡。三并不識鹹繆。鹹淡相待無淡則不知鹹矣。
結云必無等者。味由知顯不知則無味也。○三了
妄即真。
是故當知。味舌與甞俱無處所。即甞與味二俱虗妄
本非因緣非自然性。
味字破空生食生。舌破舌生。破外塵也。甞字破內
根。觀下即甞與味之言則知舌味二字是專破塵
明矣。非因緣者。非根則非因。非塵則非緣。若不因
舌食空三處而有味塵亦不藉因緣而有內根是
自然也。因緣自然俱非藏性顯矣。○五身觸處。是
䟦陀婆羅圓通。文分三一舉事徵起。
阿難。汝常晨朝以手摩頭。於意云何。此摩所知誰為
能觸。能為在手。為復在頭。
世尊尋常誡勅弟子。一日三摩其頭。口誦云。守口
攝意身莫犯如是行持得度世。言此摩所知者。如
色香等雖不見不聞體是外塵。今觸必待知而成
塵故云此摩所知。所知指觸塵也。能觸指身根也。
又所知指冷煖澀滑等。能觸即知冷知煖之身根。
故可以所為無知觸為有知。云在手在頭者。手是
吾手。頭是吾頭。在手則手為能觸而頭為外塵。在
頭則頭為能觸而手為外塵。義實難定故雙舉之。
又頭癢而以手搔之則能觸在頭。手冷而就煖於
身則能觸在手。今晨朝摩頭非此例也。問。下破中
有五段今何但舉二義答。下文五段次第相生故
但標初二義也。○二牒執推破。
若在於手。頭則無知云何成觸。若在於頭。手則無用
云何名觸。若各各有。則汝阿難應有二身。若頭與手
一觸所生。則手與頭當為一體。若一體者觸則無成。
若二體者觸誰為在。在能非所。在所非能。不應虗空
與汝成觸。
初二破在手在頭是破互有互無。初若在句牒執。
頭則無知定也。云何成觸破也。若能觸在手。頭則
同於木石何以成頭之觸乎。次番若能觸在頭手
亦同於木石。必不能舉手摩頭安得名觸。是皆以
能為有知所為無知耳。三破各有。初句立計。謂頭
亦有知手亦有知名各各有。汝則句破也。能知是
身根故破應有二身也。四破一觸。初若頭至所生
立計。二身既破須計一觸。一觸者謂頭與手。止在
一身安有二觸生起故云一觸所生。則手下定。若
一下破。既名一觸是手與頭當粘著而為一體。一
體則觸不成矣。一體既窮還計二體故更破二體。
此中體則有二觸惟是一。體雖有二而又不得同
上之二身。以帶有一觸之義故。觸雖是一而又不
同上文一觸所生。以頭手畢竟成二之故。則知觸
者必屬一邊故問觸誰為在。謂在手耶。在頭耶。次
<pb n="759"/>
破中云能所者即頭手也。在能者。頭亦可為能。手
亦可為能。而在頭之能則不在手之所。在手之能
則不在頭之所。在所者。頭亦可為所。手亦可為所。
而在頭之所則不在手之能。在手之所則不在頭
之能。須知觸誰為在與初二破不同。前對所論能。
能為有知所為無知。今知通能所而在能則非所
在所則非能。以一觸必有所屬故也。問。前既以所
為無知何前後相違耶。答。初二破中對能論所。所
為無知無用。元是破辭不可定執。今以頭手相對
則知又通能所。觀第三破中云各各有故不定以
所為無知矣。又能所之名亦通頭手不定以頭為
能觸也。次破空者。既在頭不可在手不可。應是頭
手中間有空成觸。故須破之。初二破頭手可當自
生他生。三各各有去是破共生。今破空是破無因
也。○三了妄即真。
是故當知。覺觸與身俱無處所。即身與觸二俱虗妄
本非因緣非自然性。
結中言覺觸者。因覺名觸故曰覺觸。頭手相對不
知何者是外塵是無觸處。不知何者是內身是無
身處。二處及空俱不能定能所。是非因緣。若天然
有身不藉觸顯。天然有觸不賴身顯。是自然性。情
計俱離如來藏顯。○六意法處。是摩訶迦葉圓通。
文分三一舉事徵起。
阿難。汝常意中所緣善惡無記三性生成法則。此法
為復即心所生。為當離心別有方所。
幽溪曰。意根為能緣。善惡無記三性為所緣。意中
所緣等者。雖標所以彰能實棄能以顯所也。生成
法則者。法法塵也。則矩度也。如伏羲以八卦而矩
度萬物。乃天然矩度不加勉強。意之所緣何翅河
沙。善惡無記三性攝盡乃生成之法則非塵外之
強名也。溫陵以善惡為緣慮心無記為昏住心。夫
不屬善惡即名無記何定屬昏住乎。○二牒執推
破。
阿難。若即心者。法則非塵非心所緣云何成處。若離
於心別有方所。則法自性為知非知。知則名心。異汝
非塵同他心量。即汝即心。云何汝心更二於汝。若非
知者。此塵既非色聲香味離合冷熱及虗空相當於
何在。今於色空都無表示。不應人間更有空外。心非
所緣處從誰立。
初破即心。言云何成處者謂云何對心而成二處
也。二破離心。先牒計雙徵。知則下破有知。知則名
心此句是定。離心有法法既有知亦名為心。異汝
下破也。離心則異汝有知則非塵。異汝是他故同
他心。即汝即心者防轉計也。雖離於心而元即汝
不是異汝。雖離於心而元即汝心不同他人之心。
此句對上文說。即汝對上異汝。即心是非他心。如
是則汝有二心。云何汝心更異於汝元來之心耶。
前已破即心今又破者。前但破即心。今破離中之
即耳。若非下破非知。非知則與意根不同是意家
所不攝宜屬外塵。而又非五塵及空則法塵在何
處耶。今於下明無表示。色空之內既無表示應在
空外。而人間豈有空外乎。結中約離心說故曰心
非所緣。非色非心故曰處從何立。又解。上色空諸
境無此法塵除非心是法塵。而心非所緣何以成
塵。心境俱非法塵處從何立。○三了妄即真。
是故當知。法則與心俱無處所。則意與法二俱虗妄
本非因緣非自然性。
上明法處即心離心義俱難定。則法處虗妄意根
之妄亦然。若因心有法因法有心謂之因緣。離心
有法離法有心謂之自然。二計俱非。如來藏顯。上
來十二處俱破。意顯有相對待之法莫非虗妄。惟
絕對待色心不二之法乃為真實。因緣自然俱非
即中道也。○四會十八界二一總徵。
<pb n="760"/>
復次阿難。云何十八界。本如來藏妙真如性。
以法界對法界起法界。故皆本如來藏妙真如性
也。溫陵曰。根境識三各六。分內外中為界。長水云。
梵語䭾都此云界。界是因義。根境識三互為因故。
又種族義。根境識三各一種族。又眼等六種族別
故。幽溪曰。因界者因之為界也。如經云。此識為復
因眼所生以眼為界。因色所生以色為界。然則雖
曰十八義惟成六。以曰此識故也。前孤山云。十八
界雖根境識三相對推破而正意惟在六識。厥旨
顯然。若以族釋界則根境識三各有種族。十八之
義仍顯。孤山又曰。本如來藏者。妄執既破藏性即
立。故此一經原始要終皆即破即立。雖或偏破而
未甞不立。雖或偏立而未甞不破。文有出沒旨常
圓備。破即空也。立即假也。破立相即即中也。以此
中文意雖修從空出假之觀。而意在圓融不過兼
別而已。故首標如來藏性。五陰三科其義咸爾。○
二別示六一眼識界。是舍利弗圓通。文分三一指
解徵起。
阿難。如汝所明眼色為緣生於眼識。此識為復因眼
所生以眼為界。因色所生以色為界。
霅川曰。如汝所明者。小乘所解因緣生法皆是實
有不了即空。今據彼詰之用破其執也。他皆倣此。
即中云。阿難是初果人見因緣而悟道故云如汝
所明也。外典言一生二。夫一則不生豈能生二。今
明眼色二法生識之一法。此世間現見內教所以
異於邪宗者在此。○二牒執推破三一破以眼為
界。
阿難。若因眼生。既無色空無可分別。縱有汝識欲將
何用。汝見又非青黃赤白無所表示從何立界。
獨因眼生則定不用色空。既無外塵識為可癈。言
識無用者欲顯其不能立界也。如國家任人必其
有用然後立之。無用不立。今識亦然。汝見下明單
根無色。真際曰。汝見指根也。是不可見有對色。非
青等色故不可見。能照境發識故有對。此是勝義
根非浮塵根。既不可見即無表示。即中謂汝見非
青黃赤白者。謂汝見雖現在前如前云此見周圓
是也。但見非青黃赤白有何表示。則不能生識矣。
○二破以色為界。
若因色生。空無色時汝識因滅云何識知是虗空性。
若色變時汝亦識其色相遷變。汝識不遷界從何立。
從變則變界相自無。不變則恒既從色生應不識知
虗空所在。
交光云。文意明變與不變皆應不識空。皆應不立
界。而交錯成文。前以從變為不識空。而後以不變
為不識空。前以不變為不立界。而後以從變為不
立界。其說是也。於中初約識滅破。既從色生。空現
色亡識應隨滅云何識知虗空所在。二約識不遷
破。若當色變而汝元識其變則汝識不遷明矣。但
此識本從色生。既無色相從何立界。三從變不成
界破。識從色變則識亦遷變。若對虗空更無有識。
是不但不遷無以立界而從變亦無界相也。四不
變不知空破。從色而生祗應見色名之為恒。是不
但識滅不能知空即識不滅亦不能知空也。上四
節皆破色不能生。從無而有豈得認識為實有乎。
○三破眼色共生。
若兼二種眼色共生。合則中離。離則兩合。體性雜亂
云何成界。
合則中離離則兩合者。交光所解不如舊釋。仁菴
云。約離合論無中位也。合則中離者。言此識半合
於眼半合於色而中位離矣。離則兩合者。承上句
而言。謂中體既離兩屬眼色祗成兩合有何中位。
其說與舊解大同。孤山曰。體性雜亂者謂根境兩
屬乖種族也。○三了妄即真。
<pb n="761"/>
是故當知。眼色為緣生眼識界。三處都無。則眼與色
及色界三本非因緣非自然性。
眼識界如文所破。既無中界內外不成。前文云眼
色為緣生於眼識是界緣也。不因眼色即屬自然。
根境例之。問。眼識名識界何也。答。單根不能生識。
對色生識故名識為色界。後文例之。○二耳聲識
界。是普賢圓通。分文為三一指解徵起。
阿難。又汝所明耳聲為緣生於耳識。此識為復因耳
所生以耳為界。因聲所生以聲為界。
又汝下指解。此識下徵起。○二牒執推破三一破
以耳為界。
阿難。若因耳生。動靜二相既不現前根不成知。必無
所知知尚無成識何形貌。若取耳聞。無動靜故聞無
所成。云何耳形雜色觸塵名為識界。則耳識界復從
誰立。
古人以此文配勝義浮塵二根其說最是。但若取
耳聞等不必即破浮塵。當取耳形為浮塵耳。初明
耳勝義根因動靜而有無塵則根不立。必無所知
者。判定離塵則根必無知也。根尚無知何能生識。
若取下破轉計。計云。動靜二相不現前時不能生
識。今取耳正聞時應能生識。此是共生正意是從
根生。破云。耳正聞時聞根元賴動靜而有。無塵根
亦不立安謂根能生識乎。云何下正破浮塵根故
云耳形。然耳形雖屬耳根尚雜色法。所對即是觸
塵宜屬身根何能生耳識耶。則耳下雙質二根也。
○二破以聲為界。
若生於聲。識因聲有則不關聞。無聞則亡聲相所在。
識從聲生。許聲因聞而有聲相聞應聞識。不聞非界
聞則同聲。識已被聞誰知聞識。若無知者終如草木。
聲能生識何假於聞此亡根也。若無有根聲亦不
有此亡境也。根境俱亡識從誰生。識從下防轉計
也。謂識必從外聲而生而內聞亦不可缺此似共
生正意在從聲生。以上文云無聞則亡聲相所在
故今須有聞方有聲相。破云。聞應聞識者謂耳根
應聞此識也。識得聲之氣分識亦有響故是可聞。
不聞非界者。謂若不聞識識界安在。若果聞識識
即有響便同外境。識已被聞者。被字上聲。識已成
無情之法對根而為所聞。夫識心了然方知己之
聞聲。今識化為無情誰知根之聞此識耶。若無知
者。聽而不覺雖有聞根如草木耳。○三破耳聲共
生。
不應聲聞雜成中界。界無中位則內外相復從何成。
單根單境既不生識或計根境共生。但有情無情
種類各殊豈得雜成中界。中位是根塵和合之處。
若無和合。則根境不相到何內外之有。○三了妄
即真。
是故當知。耳聲為緣生耳識界三處都無。則耳與聲
及聲界三本非因緣非自然性。
如上所破中及內外義俱不立故三處都無。豈得
約都無而論因緣。又約都無而論自然。是計夢境
為實有也。二邊俱非如來藏妙真如性由茲顯矣。
○三鼻香識界。是孫難陀圓通。文分三一指解徵
起。
阿難。又汝所明鼻香為緣生於鼻識。此識為復因鼻
所生以鼻為界。因香所生以香為界。
鼻香是二法。生識是一法。所生惟一故叩其因鼻
因香也。○二牒執推破二一破以鼻為界二一立
徵。
阿難。若因鼻生。則汝心中以何為鼻。為取肉形雙爪
之相。為取齅知動搖之性。
肉形即浮塵根。齅知即勝義根。下文因肉鼻無在
是勝義難安。○二推破二一約浮塵根破。
若取肉形肉質乃身。身知即觸名身非鼻。名觸即塵。
<pb n="762"/>
鼻尚無名云何立界。
初句牒計。據世間人皆謂肉形為鼻耳。肉質下破
其所取之謬。鼻之肉形元附於身故肉質乃身。若
取其塵。便是寒煖痛痒之類豈非觸乎。即觸等者。
上二句明其所取。今二句明其所非。以身奪鼻。以
觸奪香。名無兩屬故俱非也。觸即身塵故曰即塵。
據其所取尚失鼻名況其實耶。○二約勝義根破。
若取齅知。又汝心中以何為知。以肉為知則肉之知
元觸非鼻。以空為知空則自知肉應非覺。如是則應
虗空是汝。汝身非知今日阿難應無所在。以香為知
知自屬香何預於汝。若香臭氣必生汝鼻。則彼香臭
二種流氣不生伊蘭及旃檀木。二物不來汝自齅鼻
為香為臭。臭則非香。香應非臭。若香臭二俱能聞者。
則汝一人應有兩鼻。對我問道有二阿難誰為汝體。
若鼻是一香臭無二。臭既為香香復成臭。二性不有
界從誰立。
初句總牒。取齅知即取勝義根也。次句徵起。以肉
下破中文分四節。初破以肉為知。言以肉為知者。
前文若取肉形是但取肉。今取肉形而具齅知之
性也。據世人意孰不以肉鼻為能聞而豈識其謬
耶。既從肉取知則仍取肉上之知故云元觸非鼻。
次破以空為知。空者鼻中倒垂之空也。此中墮根
不能覺之過。如是下推廣其說。鼻空有知則一切
虗空皆應有知故云虗空是汝。鼻肉無知則徧身
皆無知故云汝身非知。孤山云。言空是汝則不見
形。言身是汝則不能知。兩求不得則無所在。其說
是也。三破以香為知。上因世人皆以肉鼻為知故
破肉知。除肉惟空故破空知。今或計香能發勝義
則全賴此香故破以香為知。與下香能生識不同。
意謂以香為知則離香無知故知自屬香也。四破
香臭生鼻。此因上第三破而生轉計。計云。非不相
關香臭到鼻鼻知香臭。餘處不覺故香臭生鼻。此
計似以香臭共鼻能生。而生處在鼻。所云必者謂
是肉是空。鼻雖難定然必賴鼻也。既云香臭生鼻
則仍取勝義之知亦復宗歸鼻根耳。則彼下破中
文為五重。一約流氣生鼻破。流謂流動。流動之氣
不生於木而生於根何名流氣耶。二二物不來破。
二物若來可云香臭生鼻。苟俱不來鼻於香臭當
何所屬。若不來無有香臭則香臭不生於鼻明矣。
三香臭偏屬破。香臭決不兩立。縱許其香香則非
臭臭必與香為二。縱許其臭其義亦然。此似約不
來時說也。四以根從境破。謂鼻若不偏二俱能聞。
俱聞即是俱生故一人應有兩鼻。復以人從根應
有二人。當以香者為阿難臭者為阿難耶。五以境
從根破。因上破二鼻。今計一人只有一鼻。香臭皆
從一鼻生復用一鼻聞是無二也。臭既下破。生香
即是生臭。聞香即是聞臭故。長水云。若無香臭說
何為知名生識界。問。此文名破勝義何以為勝義
耶。答。齅知是勝義之用。人謂勝義附於肉形便知
香臭是以肉為知。破云。若取身浮塵根即取身勝
義不過肉之知耳。其所知即是觸而非鼻。勝義根
所附既非能附豈是。或謂勝義賴空取香是以空
為知。故復破空皆破勝義根也。○二破以香為界。
若因香生識因香有。如眼有見不能觀眼。因香有故
應不知香。知即非生。不知非識。香非知有香界不成。
識不知香因界則非從香建立。既無中間不成內外。
彼諸聞性畢竟虗妄。
初句牒。次破中先以眼見立例。文有法譬合。識因
句是法。如眼下是喻。因香下是合。知即下次以知
不知對辨。若曰能知則非香生。若曰不知即不名
識。香非下明不知墮二種邊。一香界不成過。不以
識而知香則香界何在。二識界不成過。識不知香
是無有識。而以為從香生識何耶。既無下總結破
<pb n="763"/>
也。○三了妄即真。
是故當知。鼻香為緣生鼻識界三處都無。則鼻與香
及香界三本非因緣非自然性。
中間內外俱破則三處都無。又前約浮塵勝義是
破鼻根香塵。不能生識是破香界。即三處都無也。
三處相因是聲聞因緣之義。若不相因是外道自
然之計。二義俱破如來藏顯。○四舌味識界。是富
樓那得圓通處。文分三一指解徵起。
阿難。又汝所明舌味為緣生於舌識。此識為復因舌
所生以舌為界。因味所生以味為界。
○二牒執推破四一破從舌生。
阿難。若因舌生。則諸世間甘蔗烏梅黃連石鹽細辛
薑桂都無有味。汝自甞舌為甜為苦。若舌性苦誰來
甞舌。舌不自甞孰為知覺。舌性非苦味自不生云何
立界。
破中先約五味破。問。此文辨從舌生識何先破從
舌生味耶。答。識從舌生則不從味生。無味何由生
識。故先從舌生味而後可云從舌生識。言都無有
味者。謂味不從物生惟從舌生也。因舉無五味以
問舌根。謂諸味不來之時舌作何味。次舌性苦者
但舉一味為例。誰來甞舌者。謂能甞之根已為所
甞之境更無他物來甞舌也。舌不自甞者謂舌根
又不能自甞也。兩句自他相對皆不能甞孰知覺
其苦乎。次破非苦者。謂味必從舌生而舌又無味。
味自不生矣。既不生味則不生識。○二破因味生。
若因味生識自為味。同於舌根應不自甞云何識知
是味非味。又一切味非一物生。味既多生識應多體。
識體若一體必味生。鹹淡甘辛和合俱生諸變異相
同為一味應無分別。分別既無則不名識云何復名
舌味識界。
初句牒。次破中分三。初引例無知破。識從味生識
即有味。如父姓張子亦姓張也。同上若舌性苦舌
不自甞豈知是苦非甜乎。二又一切下以心從境
破。如前五味各從一物而生。識既從味生亦應多
體。是識從於味識即成多也。三識體若一下以境
從心破。多體既破應計一識。而此一體必由味生。
是則多味而入一體便成一味。識生之時必無分
別。謂縱在異時（先鹹後苦名為異時）亦無分別豈成識乎。又
云何名舌味所生之識界耶。吳興云。鹹淡甘辛略
舉四味。詳則有六更加苦酢。言和合者眾味共成
也。俱生者本性不易也。變異者燒煑異本也。○三
破虗空生。
不應虗空生汝心識。
上明舌不能生味不能生應是虗空所生。而虗空
自不能生識也。○四破和合生。
舌味和合。即於是中元無自性云何界生。
破和合者。若和合生則所生識全是舌之與味安
有自性。既無自性便無識界。交光曰。無性者無兩
開各自之性也。又云。云何界生者。言根塵既已合
一尚無自性。豈有中間空隙以容識界之生乎。然
無性之言教家常用。如斯之解實所未見。良由交
光平日不用四性推簡以觀其心故茫昧如此。孤
山曰。初因舌是破自生。二因味是破他生。三不應
虗空是破無因生。四舌味和合是破共生。前後諸
文皆爾此中最顯。○三了妄即真。
是故當知。舌味為緣生舌識界三處都無。則舌與味
及舌界三本非因緣非自然性。
○五身觸識界。是優波離圓通。文分三一指解徵
起。
阿難。又汝所明身觸為緣生於身識。此識為復因身
所生以身為界。因觸所生以觸為界。
○二牒執推破三一破以身為界。
阿難。若因身生。必無合離二覺觀緣身何所識。
<pb n="764"/>
必無合離者謂必不取合離二觸也。初心在緣名
覺。細心分別名觀。合離二觸是生覺觀之緣。○二
破以觸為界。
若因觸生。必無汝身誰有非身知合離者。
必無汝身謂必不取身根也。徒觸不知故云誰有
非身知合離者。○三破身處合離。
阿難。物不觸知身知有觸。知身即觸。知觸即身。即觸
非身。即身非觸。身觸二相元無處所。合身即為身自
體性。離身即是虗空等相。內外不成中云何立。中不
復立內外性空。則汝識生從誰立界。
初二句正明和合。蓋觸塵與餘塵不同。如色香等
雖不見不聞亦得稱塵。今觸必待知而後成故徒
物不名為觸。亦無有知。待身知而後名觸是全以
知為觸也。知身下正破共生。先定。次破。定中言知
身即觸者。如知冷煖在身即是知身。而此冷煖即
觸也。言知觸即身者。知受冷煖之觸即是知觸。而
此冷煖實在身也。即觸下破。既謂之觸則內相不
成故非身。既謂之身則外相不成故非觸。所以下
云內外不成。須知界相既分內外恒別。若相混則
俱非矣。言身觸無處者。非身則身處不立。非觸則
觸處不立。合身下雙破離合。如上身知有觸皆就
合說。夫觸法有八。痛痒輕重冷煖澀滑。痛痒是風
相。輕重是地相。冷煖是火相。澀滑是水相。凡合於
身皆成自身體性。所以身觸二處兩皆不立。若就
離說亦無二處。何者。色聲等雖離諸根元是外塵。
惟有觸塵離身不立。即同虗空何名身觸。故二處
亦不立其義明矣。上雙破離合竟。下總結破。如上
若離若合內外兩皆不成。內外不成則中無所顯。
故云中云何立。中位即識也。中既不立。則根塵不
相到而內外亦空矣。則汝等者。長水云。三處俱空
識從何立。○三了妄即真。
是故當知。身觸為緣生身識界三處都無。則身與觸
及身界三本非因緣非自然性。
須知十八界中雖正破識亦兼破根塵。如上初破
徒身。次破徒觸。三破合離。皆先破根塵以及於識。
所以結云三處都無也。又佛明陰入處界諸文悉
是止觀。行人須依教以觀其心今生必不空過。若
但消文。正如止觀云。黑蚖懷珠何益於長蛇者乎。
○六意法識界。是目連尊者圓通。文分三一指解
徵起。
阿難。又汝所明意法為緣生於意識。此識為復因意
所生以意為界。因法所生以法為界。
若云從因緣生皆是無常則就聲聞所明已是析
空之道。析空即無常也。但未明無常即空況即假
中。故今徵起為顯三諦在一心中令當機入如來
藏耳。○二牒執推破二一破以意為界二一約法
有無破。
阿難。若因意生。於汝意中必有所思發明汝意。若無
前法意無所生。離緣無形識將何用。
必有所思者。謂汝意中必有所思之法塵然後顯
發其意根之用。若無現前所緣之法塵則意亦無
從生起。如前耳識界中文云。動靜二相既不現前
根不成知。今亦例之離緣等者。長水云。尚無根之
形貌況所生識將何起用。○二約識同異破。
又汝識心與諸思量兼了別性為同為異。同意即意
云何所生。異意不同應無所識。若無所識云何意生。
若有所識云何識意。惟同與異二性無成界云何立。
此文亦破意生。俱舍云。集起名心。籌量名意。了別
名識。今文識心同彼第一。思量同彼第二即意根
也。兼了別性同彼第三即意根所生之識也。長水
云。識心第八也。思量第七也。了別第六也。七八二
識俱第六根亦同名意故此雙問。此解與今大同。
同意下破同異也。若識同意。意既明了識亦明了。
<pb n="765"/>
則識亦可稱意方將成一體之義。豈得謂根為能
生。識為所生。故同則不成能所也。若識異意。種類
不同則所生應無所識故異亦不成意識。若無下
更明同異皆不可說。不但異不成意識。意既明了。
所生何得頑愚故異乃必無之事。不但同不成能
所。識既與意同其明了云何有識與意之異故同
乃必無之事。所以下即云惟同與異二性無成。如
是則識界云何可立耶。海印師云。據上必有所思
而推之者是將三義而合辨之也。識心者即意根
也。諸思量者即塵境也。了別性者即識體也。由有
所思之相方成意根之知。所以將是三事而合辨
之。其說亦是。○二破以法為界。
若因法生。世間諸法不離五塵。汝觀色法。及諸聲法。
香法。味法。及與觸法。相狀分明以對五根非意所攝。
汝識決定依於法生。今汝諦觀法法何狀。若離色空
動靜通塞合離生滅。越此諸相終無所得。生則色空
諸法等生。滅則色空諸法等滅。所因既無。因生有識
作何形相。相狀不有界云何生。
先約外五塵破。初法字指法塵。諸法下皆指五塵
為法。非意所攝者如上諸塵非意根所能緣也。若
是則法塵果何在乎。汝識下次正約法塵破。言決
定依法者。計謂不緣五塵所以決定依於法塵。故
使諦觀法塵之法有何相狀。若離下此文正指五
塵生滅以為法塵。蓋念前五塵即謂之生。不念則
滅。如前云覽塵斯憶失憶為忘。註云。憶之則生忘
之則滅是也。如此生滅不過五塵影子而已。越者
超於外也。此諸相者五塵影子之相也。此二句義
似重疊。然若離句雖總舉六塵而意重於生滅。次
句云諸相單指意根中五塵影子。以生滅中有前
五塵落謝之相其相最多故再言之。生則下明法
塵無實。念前五塵則謂之生豈更有別法生乎。不
念則滅豈更有別法滅乎。夫諸法如影所以諸法
皆空。今法塵元是影事有何實體。所因下明生。
識亦無。所因之法塵既無因之生識復作何狀。則
識界不能立矣。○三了妄即真。
是故當知。意法為緣生意識界三處都無。則意與法
及意界三本非因緣非自然性。
文自五陰來皆云本非因緣非自然性。夫非因緣
生法則非有。若法離因緣即自然性。而法性必隨
諸緣則非自然。是非無。非有非無是中道義。又有
義者。離有則入空。離空亦可入假。入假是覆疎倒
入正是別教之義。所以自五陰來皆具圓別二教。
雖具圓別二教正意在圓。故此文名諸三摩提又
首標如來藏妙真如性也。○三約中道了義酬禪
那以明圓理。此文明七大廣顯性具。觀性具者不
同但空。亦異但中。觀但空者。觀法不從自他共離
生性相俱空妄法非有真亦叵得。今性具之理遠
取諸物近取諸身。法法圓融塵塵周徧故與空不
同也。觀但中者。觀常住真心離因緣自然。不可以
智知不可以言議。然不具法故名但中。今性具之
理遮照咸備。雖具而空雖空而具故與但中不同
也。溫陵云。大性先非水火亦非空識。全一如來藏
體循業發現而已。七大既爾萬法皆然。凡我依正
先非根身亦非器界皆即循業之相。性真圓融初
無生滅。幽溪曰。溫陵此語雖本諸經文。後之閱者
要知先非之義不則幾同偏教矣。蓋言七大之性
非如世間水火有互相陵滅之相不無性具之理。
如云性色真空性空真色等皆性具中明文了義。
故知天台一宗深談性具。與佛誠言同示一律。即
中云。輔行二十卷云。一家教門永異諸說。該攝一
切十方三世若凡若聖一切因果者。良由觀具。具
即是假假即空中。理性雖具若不觀之但言觀心
則不稱理。又釋籤解能觀心性名為上定云。若以
<pb n="766"/>
心性觀彼界如。界如皆空。常具諸法。非空非具而
空而具。雙遮雙照非遮非照。亦秪是一念心性而
已。如斯之定詎不上耶。由荊溪二文觀之具之與
空二義一體。故幽溪深明性具誠得佛旨。而溫陵
亦無失也。以此答禪那者。梵語禪那秦言靜慮。靜
即空也。慮即假也。空假不二正是中道。故今明中
道了義是答禪那有何惑哉。問。具既是假何約此
以論中乎。答。具是中道中之假法。以中道中元具
三諦。性具之假即第一義空方是中道。今文亦非
但明性具。如經云性色真空。又云清淨本然。夫清
淨則無一法可得豈非第一義空。故今中道了義
是圓融三觀之道也。文分二一疑請。
阿難白佛言世尊。如來常說和合因緣。一切世間種
種變化皆因四大和合發明。云何如來因緣自然二
俱排擯。我今不知斯義所屬。惟垂哀愍開示眾生中
道了義無戲論法。
幽溪云。如來常說和合因緣者即前引楞伽經中
所演。彼外道等常說自然我說因緣非彼境界也。
因緣而言和合者。因親緣疎二法和合而有生也。
種種變化者。有情則生死死生。無情則變生作熟
化有為無等。不出地水火風四大。世相無他惟此
而已。此昔日以因緣破自然之正談。夫以正破邪
則邪去而正留。今日二俱排擯未知斯義所屬。即
中云。二俱排斥自屬中道雙遮之義。聞者未達圓
旨不知不變隨緣故云不知斯義所屬。如下七大
文中深明不變隨緣得此則義有所屬矣。又不變
隨緣是雙照也。非因緣自然是雙遮也。遮照不二
體用始備名中道了義無戲論法。戲論即指因緣
自然也。言了義者。前文已有中道但未明了義。今
對前文名為了義。若對前五陰三科則以遮照俱
備方名了義。若對前初卷已來諸文則以不帶空
假純明中道。而中道中自具三諦名了義。蓋此經
圓別竝明約次第以論不次。自初卷來共有五番
圓別進否之義。初從假入空中以觀假為入空之
詮。故首標三摩提而於文首即建圓宗云有三摩
提名大佛頂首楞嚴王具足萬行。故知空前之假
達之即是一心三觀。在別教人不達圓宗七處徵
心僅或空前之假。所謂圓融不礙隔別也。此第一
番圓別進否之義。次正入空開示奢摩他路文有
三番進否。進則明圓否則明別。如前已說。次明諸
三摩提是從空出假。文首即標如來藏妙真如性
亦是明一心三觀。而五陰三科文末皆云本非因
緣非自然性。遮照未備亦是帶別。所以總結上文
共有五番進否。今七大文。在別教次第。已入中道
第一義諦。次第三觀會入圓宗。若在圓教雖初後
無殊。而達惟心了體具前文之義至後更鬯。獨稱
了義其意在此。講者若貴簡要。則但以遮照俱備
為了義亦無失焉。幽溪曰。此經當機每以因緣自
然為問者有兩說焉。一以此經為圓頓博地凡夫
可即生成辦大事。故所問至淺而所示至深。一以
因緣自然等語義本該深。況有真因緣自然者在。
以近鈎玄椎砧相應。然當機問意以四大發起七
大。七大與陰入處界同耶異耶。或謂七大即十八
界。地水火風空之五大六塵攝也。見大六根攝也。
下見大文云如一見根見周法界。聽齅甞觸覺觸
覺知妙德瑩然徧周法界。豈非六根攝耶。識大六
識攝也。故知七大即十八界。陰入處界及七大祗
開合之異耳。又復二十五圓通既各有屬。則七大
與界雖同而異不可不知。如四大中所具四微有
多少之別。風但有觸。火具色觸。水具色觸味。地具
色香味觸。能具所具未可全同故圓通亦異。空雖
屬色。而今經恒以色空相對則空非即色。見大識
大是總。六根六識是別。總別不同圓通亦異。故成
<pb n="767"/>
二十五門也。○二開示二一訶誡。
爾時世尊告阿難言。汝先厭離聲聞緣覺諸小乘法
發心勤求無上菩提。故我今時為汝開示第一義諦。
如何復將世間戲論妄想因緣而自纏繞。汝雖多聞。
如說藥人真藥現前不能分別。如來說為真可憐愍。
汝今諦聽吾當為汝分別開示。亦令當來修大乘者
通達實相。阿難默然承佛聖旨。
問。阿難何處厭小求大。答。即經初云。殷勤啟請十
方如來得成菩提妙奢摩他等是厭小求大也。諸
法不生惟如來藏是第一義諦。若因緣生法秪是
世諦。後文云。我說佛法從因緣生非取世間和合
麤相。今阿難執四大和合豈非世間和合麤相。乃
世諦中之最淺者於論成戲於想成妄。纏繞即疑
惑之相。此責阿難執世間因緣而昧第一義諦也。
諸佛祕藏靡不悉知故云說藥。今聞佛法皆如來
藏名真藥現前。舉昔方便疑今真實是不能分別。
此責阿難雖有多聞而昧實相也。汝今下誡聽。實
相是三諦之理。下文明七大正是實相為大乘之
體。通達即成體家之宗矣。次當機佇聽。如文。○二
正說二一牒疑總示二一牒疑。
阿難。如汝所言四大和合發明世間種種變化。
○二總示。
阿難。若彼大性體非和合則不能與諸大雜和。猶如
虗空不和諸色。若和合者同於變化。始終相成生滅
相續。生死死生生生死死。如旋火輪未有休息。
總示中先言大性者。阿難自引四大和合之言。今
佛答中辨大性與相非和不和者。欲明性具隨緣
不變之旨故以性相為言端也。大性之顯即下文
性水性火之性也。幽溪云。此經始終一理皆明即
空即假即中之旨。如下性色真空性空真色此為
妙俗。清淨本然此為妙空。周徧法界此為妙中。圓
融三諦總屬圓中。全理具而為事造故有世間七
大之相。如來將欲開示先以非和不和示之。謂若
大性非和合者則不能與大相雜和。因設喻云。猶
如虗空不和諸色。斯則佛性不能變造諸法。性居
相外而相不即性。非但無情無即性之理即有情
亦無歸真之期矣。今下文明有情無情皆有佛性
豈非性相和合而成耶。若性之與相實和合者。則
相有生滅而性亦隨之故云同於變化。言始終相
成生滅相續者。始終亦生滅也。生為始。滅為終。上
句明相成。下句明相續。續者謂生而即滅滅而即
生。生死死生者順次而言。生生死死者間隔而論。
因設喻云。如旋火輪無有休息。旋火之輪無有實
體喻虗妄相成相續。斯則真如有隨緣之污眾生
無息妄之年矣。今現見有出生死人豈果無休息
耶。非和合既不可。和合又不可。非雙遮雙照中道
了義而何。是為總示七大之旨趣也。○二歷大別
顯七一地大為四一示地性無堅。
阿難。如水成氷氷還成水。
欲明地大皆雙非雙照性色真空性空真色清淨
本然周遍法界。先示其性本皆圓融初無堅執。循
業發現時不妨結成無明大地堅礙非常。復性還
源時還歸清淨流澌圓融法性。蓋當時法性之與
無明遍造眾惡名之為染如水成氷也。今日無明
之與法性遍融諸法名之為淨氷還成水也。此豈
非地性融通。而初無堅執之性。故可以循業發現
亦可以清淨本然耶。如下推破乃氷還成水之功
夫。今則直示性本圓融耳。天溪師曰。氷即地也。大
論云。水以寒因緣故成地。觀無量壽佛經有氷地
觀是也。若據請觀音經應云地性無主。今云氷還
成水則科為地性無堅為妙。凡六大前。必皆先示
大性。而吳興等師擘地性二句為總示非也。○二
舉色空相成。
<pb n="768"/>
汝觀地性。麤為大地細為微塵。至鄰虗塵析彼極微
色邊際相七分所成。更析鄰虗即實空性。阿難。若此
鄰虗析成虗空。當知虗空出生色相。
文有二義。先明析色成空。霅川曰。汝觀地性。蓋指
析法差別之性非真性也。隨文釋義不可混同。如
地持中有二法性。一事法性性差別故。二實法性
性真實故。麤謂麤大之麤。細謂微細之細。經中塵
有三名。一微塵。二極微是色邊際相。三鄰處塵。析
極微為七分便成隣虗。是一極微為七鄰虗塵也。
更析鄰虗即入空矣。孤山曰。鄰虗塵者。以此塵至
細鄰於虗空故。七隣虗為一透金塵。七透金塵為
一透水塵。七透水塵為一兔毛頭塵。七兔毛頭塵
為一羊毛頭塵。七羊毛頭塵為一牛毛頭塵。七牛
毛頭塵為一隙中遊塵。準孤山此言。則經云極微
色邊際相乃透金塵也。更析隣虗即實空性者。小
乘中以析空為拙度。若據止觀以無常為正析。析
塵為邪析。止觀引釋論云。若有極微色則有十方
分。若無極微色則無十方分。若析極微色不盡則
成常見有見。若析極微盡則成斷見無見。此外道
析色也。（云云）論文仍明三藏析色之觀云。色若麤
若細總而觀之無常無我。何以故。麤細色等從無
明生。無明不實故麤細皆假。假故無常無性即得
入空。上皆止觀文也。然法界次第中亦有析塵之
言。故知佛法中仍以此為助道。今經持地菩薩云。
觀身微塵與造世界。所以微塵等無差別。金剛云。
若有善男子善女人以三千大千世界碎為微塵。
如經所言皆空觀成就之相。但經中析身析界至
成微塵即是空觀已成之相。今文更析鄰虗入空
并塵不可得也。次明從空生色。幽溪云。若此鄰虗
析成虗空者牒小解析色成空也。當知虗空出生
色相者準例合空成色也。如上析色明空既析大
以為小自有而之無。以空例色亦應積小以成大
合空以成色。若循環之無端理必然者。夫萬象皆
從空中發現然不以空為生因。據今文所說即以
空為生因。乃佛先順小宗權立此義以為下文所
破之法。與下文日鏡艾生火方諸承月中水其例
是同。故下即破析色成空合空為色也。○三破和
合之妄。
汝今問言由和合故出生世間諸變化相。汝且觀此
一鄰虗塵用幾虗空和合而有。不應鄰虗合成鄰虗。
又鄰虗塵析入空者。用幾色相合成虗空。若色合時
合色非空。若空合時合空非色。色猶可析空云何合。
文中先研破。次若色下出正義。初文汝今下牒阿
難問辭。汝且下研破。共破三義。一破和合。二破合
色為空。三破合空為色。然破和合即附合空為色
合色為空共顯之耳。初汝且觀下破合空為色。如
前析塵至鄰虗塵而止。塵既有大小虗空亦有分
量。特不知用幾許虗空合成一鄰虗塵。此句即研
破也。蓋鄰虗為色之始。此若非合一切皆非和合。
而隣虗之前更無有塵。勢必合空以成隣虗。然空
豈可合哉。不應下防轉計。計云。空不可合乃合塵
以成塵。然鄰虗前更無有塵勢必合隣虗以成隣
虗。但隣虗止可合為極微豈可復合為隣虗乎。故
云不應等。塵既難合定應合空。其如空之不可合
哉。此即約自他性以破塵之來原。隣塵即自性。空
即他性也。又隣虗下破合色為空。十方虗空甚大
析幾色相合成大空。此句亦是研破。或謂析之與
合義似相違佛意正破相違。然文意本明先析後
合何必以相違難之。如先析一隣虗以成小空。次
析多塵以成大空。後析無量塵成十方界。如是則
太費力。此正破和合兼破析色也。若色合下結出
正義。文有縱結。有正結。若色合時合色非空結用
幾色相合成虗空。蓋若合鄰虗祗成極微色邊際
<pb n="769"/>
相此正明空非合成也。若空合時合空非色結用
幾虗空合成隣虗此正明色非合成也。上皆縱結。
次明色尚有相可析令空。空無有相云何合之使
有方是正義。○四示非和不和之真。
汝元不知如來藏中性色真空性空真色。清淨本然
周徧法界。隨眾生心應所知量。循業發現。世間無知。
惑為因緣及自然性。皆是識心分別計度。但有言說
都無實義。
此中云性即是真性。文辨地大而云色者以地得
色之全性也。幽溪曰。阿難向執常說因緣為是疑
今二俱排擯為非。如來雙示非和不和然後歷大
廣顯。此中示不變隨緣正非和不和之義也。蓋世
出世之道有影響。有形聲。世人迷頭認影覔響尋
聲。於因緣自然妄生卜度。如來深愍其愚示以形
聲。文中凡示二義。初指悟性圓融。次斥迷情失指。
初又二。初明性具之理。次明性具體用。初中如來
藏指能具也。性色真空性空真色指所具也。凡界
即佛界故曰如來。眾生本覺妙明性中法爾具足
恒沙性功德義之為藏。中者指其間。所具之大數
有七此以一二（謂色空也）言之。然大數須如下文具明
十界依正俱非俱即三如來藏。今雖言七攝得下
十。以地木火風空祗是十界依報。根識祗是十界
正報故也。色空二字。溫陵師以空為體。七大循業
發現為用。又云。故七大皆言真空。不知此中色空
體則俱體用則俱用。前四大則對空以辨。後三大
又自對辨不同。豈智者千慮之一失乎。孤山師云。
如來藏即心性中道也。即俗而真曰性色真空。即
真而俗曰性空真色。以真俗即中故竝云性。不知
此中色空真則俱真俗則俱俗亦失之詳矣。須知
此承上文析色為空之空合空為色之色影響上
發來以示乎形聲。蓋言如來藏中所具之色乃性
色。所具之空乃性空。性色無妄故曰真色。性空無
妄故曰真空。如是色空在如來藏中同一本性體
自相即。故互言之曰性色真空性空真色。次明性
具體用。又為二。初明性具之體不變似自然非自
然。次明性具之用隨緣似因緣非因緣。初中言清
淨本然周徧法界者兼前言性之三德也。（謂兼前文及與
此文即具三德）蓋上色空言性具即妙有也。清淨本然言
性體即真空也。周徧法界言性量即圓中也。謂上
性具法體無三惑二死污染繫縛故曰清淨。非相
生而然。非相含而然。性德天然故曰本然。此清淨
本然之色空於十法界無不充滿。一真法界亦無
不充滿。故曰周徧法界。此即前文陰入處界本如
來藏常住妙明不動周圓妙真如性。但彼即妄明
真故先云殊不能知生滅去來。乃隨眾生心應所
知量邊事。此文指真即真（指性具即性體性量）故曰清淨本
然。乃性色真空性空真色邊事。又前明會妄歸真。
此明從體起用。然非後義無足以顯前義。會而歸
之不同而同也。次明性具之用隨緣似因緣非因
緣。上不變言真如之體。此隨心應量乃真如之用。
眾生義含十界佛名無上眾生故。體言性而用言
心者。古德所謂隨緣不變名性。不變隨緣名心也。
隨十界心應十界量者。下文云。汝以色空相傾相
奪於如來藏而如來藏隨為色空周徧法界。我以
妙明不滅不生合如來藏而如來藏惟妙覺明圓
照法界。又如一見根。阿難承佛神力見於初禪。那
律見大千。菩薩見百千界。如來窮盡國土。眾生洞
視不過分寸。皆其事也。循業發現者。業由心造心
由業牽。單心不感獨業不發。文雖互言合明方足。
謂惡心善心。染心淨心。黑業白業。染業淨業。三惑
心。三觀心。九界業。佛界業。俱名為業以皆有身口
運為故。如三祇六度行。百劫相好因。法華云。久修
業所得庸非業乎。而獨云眾生業佛不業不可也。
<pb n="770"/>
應知眾生心業皆感之之道。應所知而發現皆應
之之道。量則言其能感所應之分劑耳。然特科為
不變似自然非自然。隨緣似因緣非因緣者。非自
然因緣彰離過也。似自然因緣彰功能也。離過功
能初無二體。今但合明其義自見。過有四種。一外
計。二小乘。三大乘初門即通教。四大乘終極即別
教。前之邪計。或計自然。或計因緣。以為小乘所破
姑不重辨。若後之三種雖稟正因緣亦宗自然。如
小乘析色通教體色別教次第體色皆因緣也。小
乘與通教所計法性自天而然苦不能惱。集不能
染。別教但中佛性之自然本自其然皆自然也。離
過功能者。離即破也。非破無以顯離故也。或以不
變破因緣。隨緣破自然。或即以不變破自然。隨緣
破因緣。知炬破暗無施不可。然有正傍。若映前文
則以破析顯體為正。若原佛意則以破別顯圓為
正。故此中破析非直破藏前三教皆名為折。顯體
亦非直通教體色明空。三諦皆即方名為體。今先
約圓正破前二兼破別教然後正破別教。初約不
變破因緣者。如上所辨析色歸空合空成色小乘
和合因緣也。今曰性色即真空固不待析色而後
空。性空即真色固不待合空而成色矣。體幻色即
偏空通教之因緣也。今性色俱真空豈但偏空。性
空即真色豈但幻色耶。但中佛性不即色空。破去
色空佛性方顯。此別教之因緣也。今性色真空性
空真色。則無中不邊無邊不中。不須破二中道常
然。不變破自然者。偏真法性苦集不干此藏通之
自然也。雖無界內色空之染尚有界外色空之礙。
與而言之。見思已破真諦清淨。二惑未破俗諦中
諦未清淨。一諦復本二未本然。周徧二乘法界八
法界不得周徧。今如來藏性色真空性空真色。三
諦無不清淨本然。十法界無不周徧也。如雲外月
逈出二邊。此別教之自然也。中不具二邊。與而言
之。二邊清淨本然一未清淨本然。周徧九界佛界
未得周徧。今如來藏性色真空性空真色三諦無
不復本清淨。四聖六凡無不周徧法界也。次以隨
緣破和合者。既如來藏所具色空能隨眾生心應
所知量。汝以色空相傾相奪於如來藏而如來藏
隨為色空周徧法界。固不待折色而後空。合空而
後色也。既曰性色真空性空真色全體發現。固不
但體幻色入徧空已也。既曰性色真空性空真色。
則三諦色空法法具足。固不須次第而體次第而
破方見中道也。隨緣破自然者。如來藏不變隨緣
具造諸法。徧色徧空徧苦徧集。豈寒空法性如
嚴枯木不能生諸法者乎。如來藏性色真空能隨
染淨緣具造十法界。豈同但中佛性如淳善人被
惡人逐強來作惡為惡所染者乎。應知此章是如
來秘藏具無畏力。如上所說小力而已。其大功能
正與別教對壘。前雖兼明於離過彰能猶有未盡
故重申之。蓋清淨本然周徧法界者。彰性色真空
性空真色真如之體不變也。隨眾生心應所知量
者。明真如之體能隨染淨緣具造十法界也。若但
能不變不能隨緣。此如淳善人不能為惡。可喻別
理但中不具九界。若但能隨緣不能不變。此如淳
善人被惡人逼強作眾惡。可喻別教但中迷佛性
而強覺忽生。以非性具。故所有迷中染惡定須翻
破故皆即義不成。今性色真空清淨本然周徧法
界而隨眾生心應所知量乃不變隨緣。如君子不
器善惡皆能。即隨眾生心應所知量。而當處清淨
本然周徧法界謂之隨緣不變。如君子作事但彰
己能何過之有。此今經之圓旨也。故迷中一切染
惡。若七大。若陰入處界。皆如來藏妙真如性。眾生
雖在生死煩惱而此體不減絲毫。如來雖證菩提
涅槃而此體亦無增益。雖勤修證而實無修無證。
<pb n="771"/>
所以云汝但不隨分別三種相續。乃至狂性自歇。
歇即菩提。何藉劬勞肯綮修證。此修證無修證之
明文也。世間無知下斥迷情失旨。眾生妄心一以
無知為之相。惑著為之用。所惑因緣自然已如上
辨。其惑之所以皆於影響以事卜度故。因緣者隨
緣之影也。自然者不變之影也。皆是識心分別計
度者。指上無知惑著乃以分別識心為體。不但凡
夫分別謂之識心。三乘七方便於如來藏未證真
理皆名識心。未悟實相皆是計度。但有言說都無
實義者。言說即計度因緣自然之表詮也。謂但於
不變隨緣中模寫影響以為因緣自然戲論名相
而自纏繞。寔無真寔義味也。故大經云。世諦但有
名無實義。第一義諦有名有實義。何謂實義不變
隨緣是也。何謂有名自然因緣是也。前云非不自
然。後云我說佛法從因緣生非取世間和合麤相。
荊溪云。三諦者天然之性德也。法華云。佛種從緣
起是故說一乘。是以圓修行者悟得清淨本然之
不變則一味天真不勞修證。悟得隨眾生心應所
知量之隨緣則不妨修證。即不變而隨緣全性以
起修。即隨緣而不變全修而在性。修性雙泯境觀
兩忘。能了乎此始可言道。然有有情之色焉。無情
之色焉。有有情之性焉。無情之性焉。在色似有情
與無情之殊。在性豈有情無情之異。是以能悟性
色即真空性空即真色者。則不疑古人無情成佛
之說矣。此持地菩薩所入法門。而幽溪大師所釋
義意也。○二火大分四一略示無我。
阿難。火性無我寄於諸緣。
火具二微謂色與觸。無我者。火不能自立必假竹
木然後有火故云寄於諸緣。無我是無自性。若寄
他緣似有他性。如下明日鏡艾不生火即無他性
也。共無因亦如下說。又於四性中隨計一性是有
見。若謂是事實餘妄語即是有我。若檢四性不得
此謂見火是無是事實餘妄語即是我也。若見火
亦有亦無謂是事實餘妄語亦是我也。若見火非
有非無是事實餘妄語亦是我也。若於此四句有
所計執即皆是我。以有我故尚不見空何況性具。
今觀火性無我能破諸見因之得顯性具。涅槃云。
無我法中有真我其義是同。然真我不可執。○二
舉事。
汝觀城中未食之家欲炊爨時手執陽燧日前求火。
一切法皆無我。而火之賴緣其義更著。執燧求火
此其事矣。火具照燒二德。今欲炊爨即是燒也。[橘-矛+隹]
李曰。陽燧者。崔豹古今註曰。以銅為之形如鏡。照
物則影倒。向日則火生。以艾為炷。又淮南子云。陽
燧火方諸也。論衡曰。於五月丙午日午時銷鍊五
方石圓如鏡。中央窪。炊㸑者。字書云。取其氣上謂
之炊。取其進火謂之㸑。幽溪云。火性五行皆具。下
文風金相摩故有火光為變化性。又如火鏡以金
為之此金具火性也。古人鑽榆取火今人鋸竹取
火此木具火性也。又云。彼大海中火光常起此水
具火性也。又云山石擊之則𦦨名為土骨此土具
火性也。故知火性無我處處可求。今獨云執燧日
前求火顯所寄之緣勝所依之處大。蓋火太陽之
子日為太陽之母。而日又無我以光明所在為之
體。然日又依空而不住空則火之周徧將何限極。
用彰性火真空性空真火。豈非所寄之緣勝所依
之處大乎。對空而辨意實在茲。○三破和合二一
例同。
阿難。名和合者。如我與汝一千二百五十比丘今為
一眾。眾雖為一詰其根本各各有身。皆有所生氏族
名字。如舍利弗婆羅門種。優樓頻螺迦葉波種。乃至
阿難瞿曇種姓。
古云。所舉舍利弗三人不同例同日鏡艾三也。文
<pb n="772"/>
云身氏名字者。如舍利弗是身及名字。婆羅門種
是氏族。身據現在。氏族是來原。因有身而成眾故
身亦是和合之本。及身與名字是名實之分。餘皆
例之。優樓頻螺此云木瓜林。迦葉波此云龜氏。瞿
曇云地最勝。亦云日種。孤山曰。瞿曇星名。至於後
代改姓釋迦。補遺云。舍利弗等三人例同日鏡艾
和合之義。水中珠空月三。風中衣空面三。其義亦
然。○二正破。佛欲明性具必先破和合者。涅槃云。
因滅是色獲得常色。涅槃所云。謂必先破妄色而
後顯真色也。又於妄法中求其來由既不可得。知
是性中本有方是不變隨緣之義。於中先徵。
阿難。若此火性因和合有。彼手執鏡於日求火。此火
為從鏡中而出。為從艾出。為於日來。
和合是所破之義故先拈之。若果因和合有。當於
日鏡艾三處得火。今三處俱無。不得稱和合也。○
二破。
阿難。若日來者。自能燒汝手中之艾來處林木皆應
受焚。若鏡中出。自能於鏡出然於艾鏡何不鎔。紆汝
手執尚無熱相云何融泮。若生於艾。何藉日鏡光明
相接然後火生。汝又諦觀。鏡因手執。日從天來。艾本
地生。火從何方遊歷於此。日鏡相遠非和非合。不應
火光無從自有。
此中法喻一往觀之文勢不齊。再往觀之法喻元
合。言一往觀之文勢不齊者。前喻中三人各有來
由成一眾和合之義。是未和合前已先有來由。略
舉三人例顯千二百人皆有來由。其來由多也。法
中日鏡艾各無火之來由故不成日鏡艾和合之
義。其無來由者一也。則一多不同。又因火無來由
顯日鏡艾不成和合。是不和合即在無來由時也
則一時異時不同。況千二百人外無別和合。日鏡
艾之外別有一火。欲其文勢之相齊得乎。言載往
觀之法喻元合者。三人各有來由成一眾和合之
義。日鏡艾各無火之來由遂不成和合之義。法喻
中意何嘗不齊。今但就齊處論之可耳。文中先破
三處。破日生中云自能燒汝手中之艾者。不藉鏡
生故名為自。次破鏡生言自亦然。紆者屈也。於日
鏡艾三處中求火來處一不可得。似明火不與三
人同實即明火不成和合。是此中早已破和合矣。
須知火若有來處亦不成和合。何也。若從日來便
不藉鏡艾何名和合。今顯火無來處亦不成和合
也。然破三處中有破自生他生之義。火是自。三處
是他。因建首云火性無我早已破自故今但破他
也。如古人釋即以鏡為自日為他。如後識大破和
合中說。汝又諦觀下深明火無來由。謂日鏡艾各
有來由。而惟火無所從來故云何方遊歷於此。當
知日鏡諸法元離四性皆無所從生。今欲對顯火
無來因權言彼有來因耳。日鏡相遠下別破共生。
此二句似結顯上不成和合。然作結顯義似不便。
此中文意皆破和合則皆破共生。因上破他生中
破日鏡艾和合之義以無來因顯不和合。今據文
次第宜別破共生。但言日鏡非和非合以相遠顯
不和合似有二義故別言之。從日至手四萬由旬
故云遠也。不云艾者。艾與日遠不與鏡遠故略不
言艾。是他生中和合反寬而此中和合反狹也。不
應句破無因生。此句似亦破自性。然最初言無我。
我是自性。今云無從自有顯屬無因故是破無因
也。○四明非和不和之真二一指悟性圓融二斥
迷情失旨。
汝猶不知如來藏中性火真空性空真火。清淨本然
周徧法界。隨眾生心應所知量。阿難。當知世人一處
執鏡一處火生。徧法界執滿世間起。起徧世間寧有
方所。循業發現。世間無知惑為因緣及自然性。皆是
識心分別計度。但有言說都無實義。
<pb n="773"/>
初明不變之體有性具性體性量三義。言性火者。
上明火大不從日鏡艾來不從自他共離生。然則
火從何有。因結顯云如來藏中原有此火名為性
火。相火不破性火不顯。涅槃云。因滅是色獲得常
色。今經亦然。上文約四性以破有相之火是破無
明。無明既破火即是佛性也。問。四句推檢性相二
空在通教止破見思今亦破無明耶。答。妙玄五下
云。龍樹作論以不可得空洗蕩封著。習應一切法
空是名與般若相應此空豈不空於無明。釋籤云。
當知前空亦空無明。玄籤此語正與今義相合。上
文雖但破性亦兼破相。故得頓破無明而顯如來
藏中之性火也。性火圓融即第五空大。相火是非
頑空。性火即是真空。乃會四大而通第五大耳。復
言性空者。文中先未辨空例今火大亦有性空。空
既云性火復云真。觀相元妄惟性火為真。火與空
既皆性具即本有俗諦也。次云。清淨本然是性體
即本有真諦也。清淨謂不立諸相。本然謂不假造
作。前文日前求火即是造作。性中豈有此造作耶。
據文當以清淨為真。本然為中。今依幽祖以性具
為俗性體為真於義無失。若依古人即直以性體
為中也。三云周徧法界是性量即中諦也。火空二
大於十法界無不徧滿。既徧於俗復徧於真故得
是本有中諦。如上性具性體性量咸是不變之體。
輔行云三諦無形俱不可見。然即假法可寄事辨。
即此假法即空即中。空中二理二無二也。輔行此
言與今極合。本有三諦中不但真中無形性具火
大亦無形相。今人不達此理。但約事論俗故俗成
妄法而非真法。其欲拂去性中七大豈無故哉。今
知火大無形不須除俗明矣。就佛而辨須約假以
立空中。辨性亦然。須約性具以明性體性量也。如
是圓義可破前藏通別三教。一破藏教者。此教析
色明空元以無常為正。析世間無常莫過火大。𦦨
𦦨不停纔生即滅故順入空。今性火即真空豈析
火而後空。性空即火豈空中便無火耶。二教通。觀
一切法如大火聚四邊不可觸。自他四性。有無四
句。皆是四邊悉不可取。是為體色入空之觀。今性
火即真空豈體幻色而入偏空。性空即真火豈住
空耶。三別教中道。如云外月逈出二邊則中在火
外。故涅槃云非佛性者謂墻壁瓦礫。如經所云墻
壁既非火大豈是。此別教佛性之義。今性火真空
性空真火無邊非中無中非邊豈捨邊求中耶。性
具一義既破前三教。性體性量例前可知。具如圓
通疏說。次約隨緣之用。四明指要鈔中。有但理隨
緣性具隨緣之辨。但理謂但中之理不具九界。亦
隨染緣造九界法。如淳善人不能為惡。被惡人逼
強作眾惡。以非性具故所有迷中染惡定須翻破。
故皆即義不成。古人稱為緣理斷九是也。若性具
十界。如君子不噐善惡皆能。隨十界緣變造十界。
如君子作事但彰己能何過之有。所以九界之法
不須翻破即是佛界。此今經之圓旨與別教但理
隨緣其義霄壤。今云隨眾生心者。能隨為不變之
性。所隨為眾生之心。心有迷悟。凡為惑心。聖為淨
心。所謂能隨染淨緣具造十法界也。凡聖心中皆
有所知之量。如凡夫取火之法各有不同。聖人火
光三昧亦有大小。性不作意而能應其所知之量。
阿難當知下舉事以騐。執鏡求火火似有限。到處
執到處起火實無限。寧有方所者謂莫測所從來
也。幽祖云。此下五大多舉事騐。隨緣一段例地大
則欠非欠也。將以空大出土一尺則有一尺虗空
例之耳。言循業發現者。循順也。上隨心之言止能
該惑。惑為緣業為因方感火大。故於業中方言發
現也。惑業皆能惑性為能應。既全性以起修。則所
現之火全修即性。縱是凡夫業火與火光三昧有
<pb n="774"/>
何別乎。所以烏芻瑟摩化多婬心成智慧火有自
來矣。世間下斥迷情失旨。三惑所覆故言無知。以
不知不變惑為因緣。不知隨緣惑為自然。又不知
不變起自然之執。不知隨緣成因緣之悟。世間凡
外及前三教行人皆由識心未忘起此計度故皆
有言無旨。縱得聖果尚屬權乘而已。識心若忘。自
有明悟不賴分別。火頭金剛得之矣。○三水大分
四一略示不定。
阿難。水性不定流息無恒。
水具三微謂色觸味。不定者水性元無定住。以其
住者池沼方圓礙之即住非水有定性也。又不定
者。若於自他四性中隨計一性即是有見。是定非
不定。若檢四性不可得此為見水是無。亦是定非
不定。若見水亦有亦無乃至非有非無。亦是定非
不定。今不住有四句中。亦不住無四句中。亦不住
不可說中。故言水性不定。性不定故或流或息。古
人云求則流否則息。今若以流水為流止水為息
亦無不可。不恒即不定也。恒常也。○二舉事。
如室羅城迦毗羅仙斫迦羅仙及鉢頭摩訶薩多等
諸大幻師。求太陰精用和幻藥。是諸師等於白月晝
手執方諸承月中水。
室羅伐此云豐德或云聞物。迦毗羅此翻黃赤色。
斫迦羅此翻輪山。鉢頭摩此翻赤蓮華。訶薩多從
古未詳譯語。皆外道名善幻術者。太陰精月中之
水也。望前曰白月。亭午曰晝。方諸取水之珠也。即
陰燧也。孤山曰。淮南子云。方諸見月則津而為水。
高誘註曰。方諸陰燧大蛤也。熟拭令熱以向月則
水生。許慎註曰。方名也。諸珠也。譯人今取許註故
文云從珠中出等。○三徵破二一徵。
此水為復從珠中出。空中自有。為從月來。
水即自性。珠空月即他性也。或以珠為自。空月為
他。亦無不可。元破和合故舉三處以應上三人之
喻。○二破。
阿難。若從月來。尚能遠方令珠出水。所經林木皆應
吐流。流則何待方諸所出。不流明水非從月降。若從
珠出。則此珠中常應流水。何待中宵承白月晝。若從
空生。空性無邊水當無際。從人洎天皆同滔溺。云何
復有水陸空行。汝更諦觀。月從天陟。珠因手持。承珠
水盤本人敷設。水從何方流注於此。月珠相遠非和
非合。不應水精無從自有。
文中先破三處。又二。先正牒破。次勸審觀。破月來
中初句牒。尚能下定。言令珠出水者明珠無出水
之功功皆在月。如是則月光到處遇物即流。珠與
林木不殊皆能出水。從月至手亦四萬由旬故云
遠也。流則下破。若林木果能吐流何待珠出。此句
破林木出水。言必無此事耳。若林木不流則珠元
有功而水不降月月來之義破矣。次破珠出。則此
下定也。不賴月光故云常應流水。何待句破也。三
破空生。空性下定。滔水沒也。云何下破。可知。次汝
更下勸諦觀。月珠水盤三物各有根因。水無根因
故云何方流注於此。陟音職之石切。升也。問。三處
既無水不可得。何更窮流注耶。答。所言空者。空其
情見非謂永無。當知性具之法其猶形聲。有相之
法其猶影響。影響不實非并影響亦無。今蓋窮影
響之來原以示形聲耳。上文破自他生亦有三處
無來由顯不和合。次月珠下別以兩物相遠顯非
和合。是破共生。三不應句破無因生。但破四性不
破四相者。輔行云。有秪是自。無祇是他。乃至雙非
秪是無因。經文存略。如荊溪此說則破性可兼四
相也。然此中破相非但顯空。故云。水從何方流注
於此。雖破來因仍立假法。窮假法之來原即中道
性體。故下接云性水真空等。○四明非和不和之
真。
<pb n="775"/>
汝尚不知如來藏中性水真空性空真水。清淨本然
周徧法界。隨眾生心應所知量。一處執珠一處水出。
徧法界執滿法界生。生滿世間寧有方所。循業發現。
世間無知惑為因緣及自然性。皆是識心分別計度。
但有言說都無實義。
性水真空。謂有水之處即空。性空真水。謂無水之
處皆水。據前滔溺之言空不生水。今論性水法法
融即。尚即性火何況空耶。心謂迷悟之心。業謂染
淨之業。○幽溪曰。論水大亦五行皆具。如金能生
水固理氣之常談。經云。是故林藪遇絞成水此木
具水性也。又曰。寶明生潤火光上蒸故有水輪含
十方界此火具水性也。又云。彼洲潭中江河常注
此土具水性也。今特取白月晝手執方諸承月中
水者亦顯所寄之緣勝。所依之處大也。蓋水為太
陰之子而月為太陰之母。而月又無我以光明所
在為之體。依空而不住空。則水之周徧將何限極。
用以彰性水真空性空真水。豈非所寄之緣勝所
依之處大乎。對空而辨意實在茲。舊以循業發現
句通屬上文。交光則連下世間無知而解。不知隨
心但彰真如有隨緣之應。若無十界染淨之業則
無感之之力。要知九界眾生。起無邊染用。與夫佛
起無邊妙用皆得此感應之道也。或疑自己性用
何必作感應釋。然十卷云。補特伽羅酬業深脉感
應懸絕亦其例矣。交光又云。此四字雙具兩種不
自在意。一者世出世間諸淨玅色若不循彼種種
淨業雖欲發現不可得也。二者三途四惡一切苦
穢之色若不戒彼種種染業雖欲不發現不可得
也。（云云）不知如此論議只可解釋第二門頭事。於
此圓頓直捷諦理不但了無交涉抑且使圓頓旨
趣反增晦昧。蓋首楞嚴王一切事法莫不究竟堅
固。尚理而不尚情。曷為情。世間惑為因緣自然是
也。曷為理。不變隨緣隨緣不變是也。惟其不變而
隨緣故得終日隨緣而不變。在隨緣固有自在不
自在之殊。在不變雖終日隨情不自在而未甞不
自在。故觀經疏云。此理灼然世間常住。雖五無間
皆解脫相。雖昏盲倒惑其理存焉。蓋深得乎此。故
此段經文深明常住真心圓頓至理。要使人人體
會一切所隨染淨之緣直下便是不變之性。莫不
清淨本然周徧法界。以成楞嚴大定。即修證而無
修證。舉心即錯擬議即乖乃觀心之要道也。○四
風大分四一略示無體。
阿難。風性無體動靜不常。
風於四微止具一觸。無體者。未動之時不知所在。
既拂之後了不可得。又若於自他四句中隨計一
性謂是事實餘妄語即是有體。若檢四性不得見
風是無謂是事實亦是有體。乃至見風非有非無
亦是有體。若四句觀風風不可得即是無體。無體
故無礙即得入如實之際。溫陵曰。拂衣則動垂衣
則靜所謂動靜不常也。○二舉事。
汝常整衣入於大眾。僧伽梨角動及傍人。則有微風
拂彼人面。
僧伽梨此翻雜碎衣。剪碎製成條相多故。亦翻壞
色衣名含多義。或名離塵服斷六塵故。或名消瘦
服割煩惱故。或名蓮華服離染著故。或名間色服
如法色故。出真諦雜記。亦三衣通稱。幽溪曰。佛意
廣明七大。儒典只說五行。空大彼將以為天矣。若
四大與五行敵對言之。水火二大名實俱同。土金
二行儒則開一為二。佛則合為地大。蓋土能生金
金未成則金為土之堅性。金既就則金為土之體
骨。故一有地足當二行。木行即為天也。風以動為
性。木屬東方震卦為羣動之首。若論風性亦五行
皆具。如金風怒號。水波洶湧。火𦦨之搖光吐舌。大
塊之噫氣為風。皆其事也。所以風稱為大。今特云
<pb n="776"/>
汝常整衣等者。以騐風性無體動靜不常耳。此中
文勢與前不同。前陰燧求水。陽燧求火。明其自無
之有足顯性具而其事稍難。今微風生衣亦自無
之有足顯性具而其事更易。以風於四微中但有
一觸水火假緣稍多。此難易之分也。易則尤足顯
性具矣。○三徵破二一徵。
此風為復出袈裟角。發於虗空。生彼人面。
○二破。
阿難。此風若復出袈裟角。汝乃披風。其衣飛搖應離
汝體。我今說法會中垂衣。汝看我衣風何所在。不應
衣中有藏風地。若生虗空。汝衣不動何因無拂。空性
常住風應常生。若無風時虗空當滅。滅風可見滅空
何狀。若有生滅不名虗空。名為虗空云何風出。若風
自生被拂之面。從彼面生當應拂汝。自汝整衣云何
倒拂。汝審諦觀。整衣在汝。面屬彼人。虗空寂然不參
流動。風自誰方鼓動來此。風空性隔非和不合。不應
風性無從自有。
文分三。先破三處中二。先正牒破。初破衣生中初
句牒。汝乃句難。其衣下破。言我會中垂衣者。汝衣
既風我衣亦風。汝因整衣則有佛因埀衣則無則
衣之非風明矣。不應句破轉計。可知。次破空生中
云汝衣等者。先以衣對辨。空若生風何須假汝動
衣方有。次明空無風。若必謂空能生風。則空體常
在風應無歇。既空自能生風而有無風之時豈非
并空亦滅耶。滅風下縱破。縱汝計謂虗空已滅。然
物不動時滅風可見。虗空若滅有何相狀。若有生
滅下猶是縱破。或以風生為虗空之生風滅為虗
空之滅。破云。既有生滅何成虗空。以虗空乃三無
為之一也。名為虗空下結破。因世人常計空能生
風故結顯之。長水曰。風性搖動虗空寂然。豈有寂
然而生搖動是也。三破面生中自汝等者。承上文
來風還拂汝即是倒拂。豈自汝整衣而反拂汝耶。
具足應云。自汝整衣云何從彼面生而反拂汝耶。
次勸審觀中云。整衣在汝面屬彼人明風不生於
面也。此句亦可足前破面生義。虗空寂然不參流
動明風不生於空也。故即云風從何方鼓動來此。
總承上二義明風之來處必不可得耳。二破和合
即破共生。相風頑空其性必隔前文已破。空能生
風是破獨空能生未破風空和合故重破之。於三
處中但以空為言者以常情每謂空中有風也。又
性隔之言。亦是承上虗空寂然不參流動。所言性
者是相中之性耳。不應下破無因也。○四顯真。
汝宛不知如來藏中性風真空性空真風。清淨本然
周徧法界。隨眾生心應所知量。阿難。如汝一人微動
服衣有微風出。徧法界拂滿國土生。周徧世間寧有
方所。循業發現。世間無知惑為因緣及自然性。皆是
識心分別計度。但有言說都無實義。
初悟性圓融中初明不變之體。經中地水火風皆
與空對辨。如今文云名為虗空云何風出。前三大
亦然。雖明有相之四大與空恒隔。而意欲顯性中
四大與空相即。故先云風空性隔。後即云性風真
空性空真風此性具也。言清淨本然者。真風不動。
真火不焦。真水不溺。真地不塞。如此之風豈待整
衣方出此性體也。風即是空何處不徧。非但風空
相即亦可云性風真地性地真風水火亦然故云
周徧法界。此性量也。次明隨緣之用。先隨心應量。
次舉事騐。問。前明衣不生風今何云微動服衣有
微風出。答。前破因緣生法。今明因緣顯法。性具之
風畢竟不由因緣而生故前言三處皆不能生。然
風雖本具賴緣方顯。如暗室瓶盆井中七寶假炬
方彰非炬能生七寶。風性亦然。因微動之緣有微
風出。有劫盡之緣則毗嵐猛風由心而現。皆藉緣
而顯豈藉緣而生耶。教中常明缾衣等法從因緣
<pb n="777"/>
生故皆無常。惟佛性之理從因緣顯故是常住。今
經明四大五陰皆如來藏妙真如體即本有佛性。
故皆緣顯非緣生也。又眾生妄心不停故風之吹
拂無已。蓬蓬然起於北海。蓬蓬然入於南海。皆即
眾生之心。而眾生見動聖人見其不動。所知之量
別也。心異則所循業亦異。風是所感之報耳。○五
空大四一略示無形。
阿難。空性無形因色顯發。
空有四名。一虗空。二無所有。三不動。四無礙。今略
言無形可兼四義。幽溪云。因者待也。世間萬物相
待成形。因色顯空此為有待之根元。溫陵曰。鑿土
得空所謂因色顯發也。○二舉事。
如室羅城去河遙處。諸剎利種及婆羅門毗舍首陀
兼頗羅墮旃陀羅等。新立安居鑿井求水。出土一尺
於中則有一尺虗空。如是乃至出土一丈中間還得
一丈虗空。虗空淺深隨出多少。
溫陵曰。西天貴賤族分四性。如此方四民。剎帝利
王族也。婆羅門淨志也。亦云淨行。以守道居正潔
白其操也。毗舍商賈也。首陀農夫也。是謂四姓。頗
羅墮利根也。旃陀羅魁膾也。此又智愚之族也。孤
山曰。頗羅墮此翻捷疾。亦利根。慈恩云。婆羅門凡
十八姓此居其一。旃陀羅此云嚴幟。惡業自嚴行
特標幟。謂搖鈴持竹也。幽溪曰。出土一尺則有一
尺虗空顯發二義。前地大則對空而明。今空大則
對色而辨。準餘三大各互缺一待。可知。○三徵破
二一徵。
此空為當因土所出。因鑿所有。無因自生。
○二破。
阿難。若復此空無因自生。未鑿土前何不無礙惟見
大地逈無通達。若因土出。則土出時應見空入。若土
先出無空入者云何虗空因土而出。若無出入。則應
空土元無異因。無異則同。則土出時空何不出。若因
鑿出。則鑿出空應非出土。不因鑿出。鑿自出土云何
見空。汝更審諦諦審諦觀。鑿從人手隨方運轉。土因
地移。如是虗空因何所出。鑿空虗實不相為用非和
非合。不應虗空無從自出。
文分三。先破三處。又二。先正牒破。次勸審觀。三處
中先破無因者。虗空最是無因故先破之。如所鑿
是土所求是水而虗空忽現得不疑其無因乎。破
中逈遠也。謂大地曠遠曾無通達。次破土生。長水
云。若因至空入先牒破。土若生空。土出井時應見
虗空出土入井。若土下結非。若土先出不見虗空
從土躍出還入於井。何言空從土而有耶。若無下
轉破無出入。若不見空出土入井。則應空土無相
異之因由。言無異因者。如土因鑿出空亦因鑿而
出是所因同也。所以破云。則土出時空何不出也。
此正破無異。然土出而空不出反似因土而出空
矣。故以此破無出入也。此文天如所解大同。其云
虗空若從土出。應見虗空出於土而入於井。此妙
解也。交光不用而立開池引水之喻甚覺寬緩。但
得空入之義不得土出之義。至轉破中若無出入
句必須解云若不見空出土入井。交光解云。仍承
上難。必言土自出入空無出入故即約空無出入
以難也。與經意亦不相肖。三破鑿生。若謂虗空因
鑿而出。則鑿意反為出空而非出土矣。不因下反
破。若不因鑿而出者則鑿自出土而已。空既非土
何因見有空耶。勸審觀中。吳興云。當以三諦配前
因土因鑿無因。其說是也。土因地移者土從地中
運鑿移出也。鑿從人手則鑿有因。土因地移則土
有因。惟空無所因。言無因者欲明空是自性中具
耳。次破和合。意言鑿是鑿土以實為用者也。空是
虗通以虗為用者也。本是異法安得用實以成其
空用虗以成其實。桐洲云。二者體性相乖故不相
<pb n="778"/>
為用。猶云不相為因是也。不應下破無從。前已破
無因今復破者。前之無因亦可言因。今并不因無
因故曰無從。○四顯真三一均前四大。
若此虗空性圓周徧本不動搖。當知現前地水火風
均名五大性真圓融。皆如來藏本無生滅。
此文古人有異釋。泐潭直以大為如來藏義。霅川
曰。四大後所以點空均名五大者。蓋諸經常談唯
四而已。此既異彼故特言之。下根識中其例亦爾。
通名大者且從事立。智論云。佛說四大無處不有
故名為大。若言大性周徧。必須指事即理攝末歸
本不可名而名之是謂如來藏也。或有直以藏性
釋於大名者一何悞哉。即中云虗空性圓周徧者。
若言空處有空實處無空即非周徧。虗空不爾故
言周徧。具如涅槃一十復次所說。下文云無邊不
動虗空并其動搖地水火風。據此文。則空大獨名
不動也。言性真圓融者。性空即真四大。性中四大
即是真空故曰圓融。此是以空均四會歸藏性。言
本無生滅者。雖四大滅而經云性空真色。則空在
即地水火風在也。故四大無滅。雖四大生而經云
性色真空。則四大在即空在也故四大無生。空無
生滅例此可知。空在即四大在故空無生。四大在
即空在故空無滅。然今云無生滅謂在圓融性中
無生滅耳。○二斥迷令悟。
阿難。汝心昏迷不悟四大元如來藏。當觀虗空為出
為入為非出入。
汝心昏迷者。晦昧為空汝心昏迷亦然。虗空為出
為入如前破出土入井是也。前又破無出入及不
因鑿出等即非出入也。虗空圓離諸計本是真性。
四大亦然。幽溪曰。自五大之相而言之。一虗四實
不相為倫。自性而言均一如來藏性也。○三不變
隨緣。
汝全不知如來藏中性覺真空性空真覺。清淨本然
周徧法界。隨眾在心應所知量。阿難如一井空空生
一井。十方虗空亦復如是。圓滿十方寧有方所。循業
發現。世間無知惑為因緣及自然性。皆是識心分別
計度。但有言說都無實義。
幽溪云。相末也。性本也。相之圓融元由性具故曰
汝全不知（云云）。此中對辨與前不同者。前欲以空
均四故歷對空辨。此欲以根識均空故對覺而辨。
會歸藏性其進有序。溫陵不詳乎此。故以體用而
釋。交光不詳乎此。乃云比前變其文。而復顛倒其
意。環師之失在於約。鑑公之失在於鑿也。即中謂
此中對辨較前稍詳。初均前四大中重將空與四
大對辨而云性真圓融。不如此不與前文映合。今
示性具中復以空對覺者。空是晦昧之法故與覺
對明其圓融。空既即覺不可消殞。雖不可銷只一
覺體而已。隨緣中晦昧為空隨眾生之心也。寶覺
真空隨聖人之心也。又汝以色空相傾相奪於如
來藏故於是中風動空澄。我以妙明不生不滅合
如來藏故身含十方無盡虗空。由所知量不同耳。
舉事中空生一井是應其取空之道。十方空如空
無邊處。依此悟道則虗空藏菩薩云。虗空無二佛
國本同。於同發明得無生忍是矣。○六見大四一
略示無知。
阿難。見覺無知因色空有。
見覺者。見聞覺知略稱見覺。此根中之知由離塵
無體。故首云見覺無知。義海云。根無自性因境而
有。見覺是根因色空顯。下文云由塵發知也。今謂
有無四句皆是有知。今觀無知則破四見。云根但
如鏡無別分析故云無知。此說亦可。○二引事。
如汝今者在祇陀林朝明夕昏。設居中宵白月則光。
黑月便暗。則明暗等因見分析。
云因見分析者。前明由塵發知今示因根有相。○
<pb n="779"/>
三徵破二一徵。
此見為復與明暗相并太虗空。為同一體。為非一體。
或同非同。或異非異。
擕李曰。此問四句。一同二異。三亦同亦異。四非同
非異。但經文分兩同兩異各成一句。然此中先立
三相以應上三人之喻。次立同異四句以為所破。
此下之文不即破見所從來而先破一體等者。以
前明由塵發知因根有相則根塵似為一體。苟非
一體則計異體。乃至或計雙亦雙非。故先破之。至
勸審觀中方破見所從來及破和合。以結歸性具
也。○二破分三。先破四句。二破和合。三破無因。初
中二。初正牒破。次勸審觀。初中四。一破一體。
阿難。此見若復與明與暗及與虗空元一體者。則明
與暗二體相亡。暗時無明明時無暗。若與暗一明則
見亡。必一於明暗時當滅。滅則云何見明見暗。若明
暗殊見無生滅一云何成。
初句牒。則明下破。破中先明二塵相奪。見雖與明
暗虗空一體。其如明暗二體相亡。但言明暗者以
空不在相違中也。若與下正推破。當明之時暗體
既亡則見暗之見亦亡。故明時不但無暗而且無
見暗之見。下句准說若一即亡滅之義。滅則云何
滅字總承上暗時當滅明則見亡。明則見亡云何
見明。暗時當滅云何見暗。若明下結破。○二破異
體。
若此見精與暗與明非一體者。汝離明暗及與虗空
分析見元作何形相。離明離暗及離虗空是見元同
龜毛兔角。明暗虗空三事俱異從何立見。
初句但牒明暗。汝離下約三事破。又為三意。初明
見相難分。如正見明暗虗空之時離此三事別求
見體則不可得。見元者見精明元也。二明離塵無
體。前明正見三相之時不可分析。今明設離三相
此見必無。蓋見與明暗虗空終日和合人不覺其
和合也。故佛明若離三相則見元無體也。三明俱
異無見。無明則依暗。無明暗則依空。三事俱無斯
見不立。○三破雙亦。
明暗相背云何或同。離三元無云何或異。
前但計一邊秪拈一難。今雙計同異則拈兩難。或
同中不言空者是以色攝空也。○四破雙非。
分空分見本無邊畔云何非同。見暗見明性非遷改
云何非異。
非同則舉空。非異則舉明暗。蓋綺文互現耳。無邊
畔則似同故不可云非同。性無改則似與明暗異
故不可云非異。問。同異四句一不可立。為是妄相
無有決定。為是中道不可思議。答。同異四句皆是
妄見。妄見不立妄相元空。而中道之不可思議亦
於是可知。何者。妄尚無定中道豈有住著。無住即
不思議也。○二勸審觀。
汝更細審微細審詳審諦審觀。明從太陽。暗隨黑月。
通屬虗空。壅歸大地。如是見精因何所出。
霅川以四審配前四句。補遺云。根大中有四審字。
初一句總標。下三審字審其明暗空三不能生根
大。前空大中審諦亦是總標。次云鑿從人手乃諦
審也。土因地移乃諦觀也。至下識大中只有二詳
字乃對見相二義。霅川是對前。補遺或對前或對
後數亦不合。然觀文勢初句實是總標。下二句謂
細不但細而且微細。審不但審而且審詳。又就境
而言則為審諦。就觀而言則為審觀。作此釋已復
以四審字對前同異四句。或更對明暗通壅四句。
則無漏矣。上破同異等四句示破見之來處。今云
明從太陽等者。謂明暗通壅皆有所因見則無因。
言見精者。指六之根為見精也。○二破和合。
見覺空頑非和非合。
但言空者以空攝色。前破異體中似明見相和合。
<pb n="780"/>
又破雙非中云分空分見本無邊畔云何非同。究
論見覺空頑體性碩異不可云和合也。前破非一
體似破和合。然但破一體未破和合故今再破。○
三破無因。
不應見精無從自出。
夫見精者與真同體。無始恒有何必求所自來。然
既是無始無明異竟從迷真而有。故不得謂無從
因出也。上明見精因何所出即似無因。故再破無
因。○四顯真三一均成六大。
若見聞知性圓周徧本不動搖。當知無邊不動虗空
并其動搖地水火風均名六大性真圓融。皆如來藏
本無生滅。
孤山曰。前於六根廣破眼見餘根竝略。今乃類通
顯示其性皆徧。聞即耳根。覺即鼻舌身根。知即意
根。不言覺者略也。性圓周徧故不偏見色空。本不
動搖遂乃遠離生滅。然猶就事而論未必全真。如
前破一體中云。若明暗殊見無生滅。經雖云無生
滅無遷改豈即謂之真乎。故與不動虗空動搖地
水火風均名六大也。至會如來藏性本無生滅方
得謂之真耳。幽溪曰。此中先以根大均空大。次以
根大均餘五大。意顯二大展轉超勝於前。空則以
不動無相勝。根則以有覺無滅勝。然此勝劣亦不
過隨相分別。如藏言之略無差別。故今均之而曰
性真圓融皆如來藏本無生滅。幽祖以根大均空
大者。如經云。性圓周徧本不動搖。是以根大均空
也。○二斥迷令悟。
阿難。汝性沉淪不悟汝之見聞覺知本如來藏。汝當
觀此見聞覺知為生為滅。為同為異。為非生滅。為非
同異。
沉淪者沉滯於無為寂滅之理。謂真理中無見聞
覺知故當觀現前見聞等也。能見物外者為生為
滅。與外物相對為同為異。溫陵曰。生滅同異皆因
妄塵。非生非異不離妄計。離此諸妄即如來藏也。
○三不變隨緣。
汝曾不知如來藏中性見覺明覺精明見。清淨本然
周徧法界。隨眾生心應所知量。如一見根見周法界。
聽齅甞觸覺觸覺知妙德瑩然徧周法界。圓滿十虗
寧有方所。循業發現。世間無知惑為因緣及自然性。
皆是識心分別計度。但有言說都無實義。
初明悟性圓融。初不變中先明性具之理。本性之
見即是覺體之明。覺體不雜妄法故曰精。覺體之
精即是明了之見。此中以用對體而辨。性見明見
用也。覺明覺精體也。後識大亦然。此性具中道之
理異於藏通。藏通真理既無見聞亦非覺體。今是
圓中異於偏真也。別教中正點見聞即是佛性。然
見性聞性逈脫根塵之外。今指見聞諸根即是覺
體故破別教。此性具也。清淨者。性中六根元無根
相故清淨。本然則非因緣所感此性體也。周徧法
界者。別教性體中雖具見聞。然有情有佛性無情
無佛性則不周徧。圓教色香之體即是見聞。故惟
色惟心能徧法界。此性量也。上明不變之體已竟。
次明隨緣。隨眾生淨心則為佛界之六根。隨眾生
染心則為九界之六根。經云。世孰有真天眼者。有
佛世尊不以二相見諸佛土故所知量最廣。九界
展轉漸狹。此文具該六根。前就易明先約見辨。以
見準五莫不咸然。云見周法界者。指現前眾生見
根對境咸矚是周法界。溫陵云。甞觸指舌根。以味
合方覺故亦名觸。覺觸身根。覺知意根。六根應用
皆是妙德。云瑩然者是明徹義。皆同見根悉周法
界。循業者。謂十界之業不同故十界見聞各別。世
間下斥迷情無旨。須知大性總絕名言。纔屬思議
即非實義。此大勢至所入法門。以彼云都攝六根
故。○七識大。此大是彌勒悟處。科分四一略示無
<pb n="781"/>
源。
阿難。識性無源因於六種根塵妄出。
根塵之體切近於真故曰根塵同源。識性虗妄即
是無源。若以根塵為源而根塵已是妄故無源也。
從根塵而有識。如大經云。眼色二語生識一語。問。
前火性無我等皆作離四句釋。今無源之語亦能
作此釋乎。答。有無四句皆識心所計。今知識性虗
妄從識起見悉不可信。即離四句之根元矣。○二
引事。
汝今徧觀此會聖眾用目循歷其目周視但如鏡中
無別分析。汝識於中次第標指。此是文殊。此富樓那。
此目犍連。此須菩提。此舍利弗。
初舉根對簡。言徧觀者與下次第標指異也。真際
曰。根但照境故如鏡中。識有分別故能標指。交光
曰。萬象對照一念不生正是根相。幽祖曰。聖眾塵
也。徧觀根也。二卷所顯見精。初卷所指識精。正是
此體。交光意指此為真常故有決定用根之語。不
知用目循歷雖如鏡中無別分析尚屬無記。欲證
菩提要須見見。即用目循歷未是一念不生境界。
何者。有根有塵必有妄念。如八識中有作意心數
六根豈能離作意耶。但此是根本無明於此不起
攀緣即是法性。或直指為無明。或直指為法性。其
謬均耳。若即此悟性方為得旨。汝識下正顯識體。
前根如鏡故能發識。如前五識并五意識及第六
識皆名為識。眼色親得色相有自性分別。不帶名
言無計度分別亦屬根本無明。於此不起攀緣根
塵自空即是法性。由彼同時意識起第三念計執
名字如某某等名隨念計度分別也。然五識五意
識皆緣性境。至第六識離前五識自緣獨影境。亦
為今識大所攝。○三徵破二一徵。
此識了知為生於見。為生於相。為生虗空。為無所因
突然而出。
義海云。四處不生顯無生也。言無因者。三處既不
能生或計無因而有。○二破分三一破四處二一
正牒破。
阿難。若汝識性生於見中。如無明暗及與色等。四種
必無元無汝見。見性尚無從何發識。若汝識性生於
相中不從見生。既不見明亦不見暗。明暗不矚即無
色空。彼相若無識從何發。
作此推檢者明藏性之無源也。前釋中謂根塵是
妄故識無源。今推根塵不能生識故曰無源。初番
破從見生。識若生於見則必不生於相。其如無相
之時見亦不可得。當斯時也。根性尚無識何由生。
是欲以見為源而不可得也。次番破從相生。識若
決定從相而生則不從見生。而無見則無相。方斯
時也。相尚不立何由有識。是欲以相為源而不可
得也。
若生於空。非相非見。非見無辨自不能知明暗色空。
非相滅緣見聞覺知無處安立。處此二非。空則同無。
有非同物。縱發汝識欲何分別。
第三破從空生。先破能生之空。言雙非者謂以非
相非見為空也。不從塵生故曰非相。不從根生故
曰非見。以空性無形因色顯發。既無明暗之色并
空相不可得。此空又深一層。非見則不能分辨外
境故不知四種外塵。是絕無生識之機。外塵是所
緣。非相則滅所緣。而無相則亦無見。定無生識之
道。上來所辨皆明見相相因而有也。處此下正破
識從空生。義海云。非相非見故曰二非。正指空也。
空則同無者。謂生識是空即同龜毛。或識是有亦
不同根塵之物。縱發汝識等者。以同根塵之故方
能分別外塵。既不同根塵。縱發汝識豈能分別外
塵乎。
若無所因突然而出。何不日中別識明月。
<pb n="782"/>
日中識月是無所因。既無此識安得謂無因耶。○
二勸詳審。
汝更細詳微細詳審。見托汝睛相推前境。可狀成有
不相成無。如是識緣因何所出。
補遺云。汝更細詳總標也。微細詳審別舉也。夫總
別之釋極是而詳相詳見亦在乎其中矣。見托根。
相託境。有出可狀。無出非有。是則根境空有皆有
來因。惟識無所從來也。○二破和合。
識動見澄非和非合。聞聽覺知亦復如是。
動或識能了別。澄謂根但照境。阿難前以和合立
難。故復宗破和合。若識從根生即有和合之義。既
不從根生豈復成和合耶。熏聞云。識動見澄非和
非合者。此約根識動靜相違名非和合。若望他境
還破自生耳。若風大中云。風空性隔非和非合既
對境論乃破他生也。若火大中云。日境相遠非和
非合此乃自他相望正是破和合性。隨意而說故
非一塗。聞聽下例破餘識。聞聽者。以耳與鼻辨異。
鼻名齅聞故。○三破無從。
不應識緣無從自出。
識緣者謂識起緣由。前已破無因。而無因亦是所
從故再破無從。○四顯真三一會成七大。
若此識心本無所從。當知了別見聞覺知圓滿湛然
性非從所。兼彼虗空地水火風均名七大。性真圓融。
皆如來藏本無生滅。
言本無所從者。正以無所從來故是性中本具。了
別見聞覺知非六識也指前根大耳。性非從所亦
示根性本具。均識均根竟然後以有情均無情。皆
性本具故無生滅。溫陵云。地等既然世界眾生物
物皆爾。不惟地等名大草芥塵毛皆可名大。問。五
識是第八識見分元屬現量可會歸如來藏。五意
識及第六識是攀緣心。今經斥為生死根本何亦
是如來藏耶。答。九界攀緣之心無非理具。輔行云。
竝由理具方有事用正此義也。此攀緣心會入理
體皆是佛法名如來藏。問。如來藏中何用此攀緣
心耶。答。生滅之法性中本有。以無生智現前生滅
即除非性中永無生滅。故攀緣之心亦性中本有。
以無得心現攀緣自息。非性具永無攀緣。復以性
真圓融緣即無緣。此義如涅槃中廣說。又從略言
之且會心王。既會心王。亦會心所。故第二卷云。我
常說言色心諸緣及心所使諸所緣法惟心所現。
○二斥迷令悟。
阿難。汝心麤浮不悟見聞發明了知本如來藏。汝應
觀此六處識心為同為異。為空為有。為非同異。為非
空有。
荊公云。於空云汝心昏迷空性覺故。於見云汝性
沉淪見性外現故。於識云汝心麤浮識心內潛故。
浮則但認浮根。麤則不達識精。即中云。阿難始執
心在內并計七處。既執心從因緣生是麤浮也。見
聞二字意該六根。發明了知當指六識。為同等者。
為與根塵同。為與根塵異。同異對根塵說。空有就
自體說。或謂六識體同用異。本一精明是同也。分
成六識是異也。亦不違理。○三不變隨緣。
汝元不知如來藏中性識明知覺明真識。妙覺湛然
徧周法界。含吐十虗寧有方所。循業發現。世間無知
惑為因緣及自然性。皆是識心分別計度。但有言說
都無實義。
文分二。初悟性圓融。二迷情失旨。初中二。一明不
變。次明隨緣。初文中亦具性體性具性量三義。本
性之識即妙明之知。覺體之明即性真之識。幽溪
云。性識真識存本位而言即第九白淨識也。明知
覺明廢本位而言即本覺妙明也。前五大相會。或
會有相以歸無相。會無情以歸有情。至見大識大
理無不極。但會其異名別說而已。此言存本位廢
<pb n="783"/>
本位即體兼用冥之義是性具也。特言妙覺湛然
不云清淨本然者。上六大有相。故言清淨以彰離
相。今識心元自無相。融入覺體是名妙覺。以無分
別而善分別故覺名妙。下文云。此湛非真。流急不
見。蓋八識之湛非真而性識白淨為真湛耳。此性
體也。周徧法界是性量也。次隨緣中無隨心應量
者。前五大是無情法。根是清淨四大。皆可云隨心。
今正是心何必言隨心。既不云心亦不必云所知
量矣。含吐者。後文云。如意默容十方三世世出世
法。惟聖與凡無不包容。據經所說豈非含十虗乎。
又能分別諸法豈非吐乎。寧有方所故不可於七
處求之。七處如首卷徵心中說。循業發現者現為
聖凡諸識。或隨佛界之業。或隨九界之業。凡具心
識咸是妙覺。如匠作舍運斤若風。如人作書心手
相稱。是其靈明廓徹不思議之力。雖在夢幻空華
中而具足成就不差毫髮孰非佛性之用。此心識
不賴根塵非關卜度。眾生以妄想侵之故落生死。
若知其本絕言思則九界無非佛界。古人云。分別
亦非意正此義也。世間下斥迷。迷何在。在識心分
別計度耳。故知分別之心元非思量分別所及。其
義明矣。須知止觀明兩重所觀。今經亦爾。彼文第
一重立六識為所觀境即去丈就尺等文是也。第
二重觀不思議境即一念三千之文是也。雖立陰
觀妄而融妄即真觀之令成不思議境。則兩重止
是一重。今經自初卷來亦以妄心為所觀境。然破
妄顯真且指攀緣心為生死本。直至今文方云性
識明知覺明真識均成七大。皆不生滅。然後知現
前六識即是不思議境。豈不與止觀文若合符節。
皆觀妄心以成真心大顯兩重止是一重。不惟正
觀總無明心。別約能招報心是同而已。故今經徵
心之說至此方竟。所以自初卷來節節呈疑以問
起答。至明識大圓義始畢。下文大眾領解亦經文
一大結局也。問。七大之文。前四乃對空而辨云性
色真空性空真色等。第五空大乃對覺而辨云性
覺真空性空真覺。第六見大乃對覺明而辨云性
見覺明覺精明見。第七識大又乃對明知而辨曰
性識明知覺明真識。如此對辨不同何也。答。此由
眾生無始迷真覺以為根識。局內身以遠外境。對
空色以分大小。如經所謂晦昧為空空晦暗中。乃
至惟認一浮漚體目為全潮窮盡瀛渤。如來憐愍
斯輩將為指迷而即悟故必自淺以之深。先以無
邊之虗空對辨有邊之四大。故往復言之而曰性
色真空性空真色。乃至性風真空性空真風。所以
然者。地大之色堅質而有方所者也。虗空融通故
無方所矣。水火風大搖動而有生滅者也。虗空恒
然故無動搖矣。凡有生滅去來則有虗妄。無生滅
去來故性真圓融矣。今日性色真空性空真色。猶
言空性色亦性。空真色亦真。色之與空本無差別。
故於第五大文中而和會云。若此虗空性圓周徧
本不動搖。當知現前地水火風均名五大性真圓
融皆如來藏本無生滅。阿難。汝心昏迷不悟四大
元如來藏。當觀虗空為出為入為非出入。是則四
大與空均一常住。相雖示異性乃元同。莫不清淨
本然周徧法界。稱之為大不亦宜乎。復次色空之
常徧雖融身境之無差未會。故又於空大文中而
云性覺真空性空真覺。所言覺者通而言之即根
與識也。所以空覺相對而辨者。夫根識有覺知者
也。虗空無覺知者也。事固如是理實不然。故往復
言之而曰性覺真空性空真覺。猶言覺性空亦性。
覺真空亦真。空之與覺元無殊異。故於見大文中
而和會云若見聞知性圓周徧本不動搖。當知無
邊虗空并其動搖地水火風均名六大性真圓融
皆如來藏本無生滅。斯則以根識均虗空。豈惟虗
<pb n="784"/>
空非無情而地水火風亦非無情。以虗空均根識。
豈惟虗空常徧而根識亦常徧也。稱之為大不亦
宜乎。復次內外既會身境圓融。然於真妄兩途情
執猶如冠履。故又於見識兩大文中而云性見覺
明覺精明見。性識明知覺明真識。此皆全體起用
全用在體。故往復言之若此。所以古德云。約諸識
門雖一多不定。皆是體用緣起本末相收。從本向
末寂而常用。從末向本用而常寂。寂而常用故靜
而不結。用而常寂故動而不亂。靜而不結故真如
是緣起。動而不亂故緣起是真如。真如是緣起故
無涅槃不生死即八九為六七。緣起是真如故無
生死不涅槃即六七為八九。無涅槃不生死故法
界皆生死。無生死不涅槃故法界皆涅槃。識既如
是根亦復然。豈惟六根。即向之五大莫不體用相
即。以三界惟心一切惟識故。故於識大文中而和
會云若此識心本無所從。當知了別見聞覺知圓
滿湛然性非從所。兼彼虗空地水火風均名七大
性真圓融皆如來藏本無生滅。夫諸法真常圓會
若此。稱之為大不亦宜乎。是以聖言至此詮理既
極。當機氷執情亦泮然。上皆取幽祖玄義重示。○
二聞法領解。此科從初卷如來演說分來。初酬請
開示已竟。今是第二領解。又分為二。初長行。二偈
頌。長行是經家敘益。為二。一敘當機獲益二。一略
敘益。為大眾所同得之益也。
爾時阿難及諸大眾。蒙佛如來微妙開示。身心蕩然
得無罣礙。
言微妙開示者總指三科。初從假入空徵心辨見。
二從空出假諸三摩提。三中道了義無戲論法。現
前一念即空即假即中。諸相皆融是微妙開示也。
幽溪云。了身無身相即是法身。心無心相即是常
心。故身心蕩然。疑惑銷除是無罣礙。○二廣上文
二一悟心徧。
是諸大眾各各自知心徧十方。見十方空如觀手中
所持葉物。一切世間諸所有物皆即菩提妙明元心。
心精徧圓含裹十方。反觀父母所生之身猶彼十方
虗空之中吹一微塵若存若亡。如湛巨海流一浮漚
起滅無從。
此即廣上身心蕩然而有三重。初心含虗空。孤山
曰。各各自知即能覺之智也。心徧十方即所覺之
理也。前文云。色心諸緣及心所使諸所緣法惟心
所現。又云。色身外洎山河虗空大地咸是妙明真
心中物。今正得此益。蓋前文有圓別二示。圓示諸
法惟心。別則撥去根塵獨顯見性。而示別正為顯
圓。今是領圓故曰心徧。心者常住真心也。於性具
七大之後方領心徧者。良由性具故惟一心。若領
惟心。即領性具。約不變則稱性具。約隨約即曰心
徧。其旨大同。於此見圓教初心徹三諦之底。而性
具七大秪是諸法所生惟心所現之義耳。長水曰。
向執心在身中謂言是我真性。今知空在心內如
片物持於掌間。孤山曰十方空者謂循業發現之
空也。迷妄有空比真為小故以掌葉為喻。○次心
含世界。吳興云。一切世間等謂依空立世界也。即
十界循業發現依正之法耳。皆即菩提等謂十方
虗空十界依正一法叵得皆我真心。觀此文者。豈
疑無情有性無情作佛之說耶。長水云。向執心外
有法。今悟法法惟心。菩提云覺覺即是佛。乃至立
量示等具如義海及桐洲註。心精徧圓含裹十方。
結上空界皆心耳。○三反觀自身。此文從廣至狹。
先十方空。次及世界。三及自身。謂阿難大眾自觀
己界正報之身也。文有二喻。初空中一塵以喻肉
質至小。理即事故若存。事即理故若亡。次湛海浮
漚以喻陰本無生。來時不從自他共離來。去時不
向東西南北去。故云起滅無從。桐洲註云。若以文
<pb n="785"/>
往觀。則有空塵一喻可無海漚一喻。有海漚一喻
可無空塵一喻。若以義往求。則非空塵一喻無以
顯心徧而身局。非海漚一喻無以顯身局即心徧。
二義相須故有二喻。亦猶河圖洛書相為經緯。八
卦九疇相為表裏。前後文雖為顯心徧身局。且欲
顯身心一體故竝用塵漚一喻。（二卷六卷）至辨魔文欲
談此心至大虗空世界至小。故復以雲點太清為
喻。觀者詳之。○二獲常心。
了然自知獲本妙心常住不滅。
霅川曰。得分真智知本覺理。幽溪云。前佛告阿難。
一切眾生從無始來。生死相續皆由不知常住真
心性淨明體。用諸妄想此想不真故有輪轉。故自
首卷來無非明常住真心。當機圓悟故此經云。獲
本妙心常住不滅。前云不知。今則云知。迷悟二相
了然可別。又前明心量對依正以明圓具。今明心
體故云常住不滅。體用咸備是當機妙契圓常之
旨。即所謂不歷僧祇獲法身也。○二敘外敬內悅。
禮佛合掌得未曾有。於如來前說偈讚佛。
○二偈頌五一讚歎述益。
玅湛總持不動尊首楞嚴王世希有。
孤山曰。妙湛讚真諦。般若德也。總持讚俗諦。解脫
德也。不動讚中諦。法身德也。又即三而一故曰妙
湛。即一而三故曰總持。非三非一故曰不動。尊者
十號之一也。由證此三號世中尊。首楞嚴大定之
總名。此云事究竟也。冥三德之理故曰究竟。別而
往目即奢摩他等三焉。阿難以別名而請。今舉總
名而歎。以顯圓定三一無礙也。出偏小上喻之以
王。是則行從理而得名。教從行而立稱。教行理三
悉號楞嚴。今正舉能詮以歎也。如來在世所說經
中最為殊勝。曰世希有。幽溪曰。上句讚能說之人。
下句讚所說之法。或謂妙湛二字領上初卷至二
卷辨見之益。總持領上諸三摩提益。不動領上聞
七大益。其說固是。然徵心之初佛言有三摩提名
大佛頂首楞嚴王具足萬行。已指徵心法門即是
性識明知覺明真識三諦法門。一語全該方盡今
偈之意。亡相為妙。清徹為湛。
銷我億劫顛倒想不歷僧祇獲法身。
桐洲云。初偈即顯三寶。初句是能說教主即佛寶。
次句是所說經教即法寶。銷我二句是受益之人
即僧寶。孤山曰。億劫顛倒想即無始無明也。不歷
僧祇者。若婆沙論明三阿僧祇劫修六度行百劫
種相好因然後獲五分法身。乃至如唯識云。地前
歷一僧祇。初地至七地滿二僧祇。八地至等覺是
三僧祇。然後獲究竟法身。此皆方便之談時長行
遠。今云不歷。即同法華八歲龍女南方作佛。華嚴
初發心時便成正覺。胎經凡夫賢聖人平等無高
下。惟在心垢滅取證如反掌。貲中曰。由前廣破人
法二執故此分見如來藏心也。又解。或是諸佛神
力示現暫令得見。如華嚴中金剛藏菩薩說十地
境界。恐有不信以神通力攝諸大眾皆入身中。菩
薩既爾佛亦如是。不爾何故阿難向後方得二果
耶。長水曰。據此經文且敘解悟。如云各各自知心
徧十方。知即解也。敘雖論解不無證悟。以隨人入
位淺深不同故。吳興曰。此文疑論者久矣而多所
未決。今試辨之。且經家敘云。爾時阿難及諸大眾
蒙佛開示身心蕩然等是則說偈領悟非述一人。
而釋者爭以阿難一人為妨可乎。當知若約解證
言之必屬於證。以知為解無的可憑。如云正徧知
者豈屬解歟。須據偈中不歷僧祇獲法身義驗前
知字。實頓證之智也。若釋銷我之言應有二義。一
者且指諸菩薩及利根等人為我。阿難雖在眾中
未同其證。蓋從多分得證者言之。二者設是阿難
自稱為我已同其證斯亦無妨。下文所得二乘不
<pb n="786"/>
可以小乘實證為比及乎。喻以旅人請入華屋乃
為鈍根者發起行門耳。大權引物惟變是宜。或曰
不然。予不知其然也。上文皆錄會解。○二誓願報
恩。
願今得果成寶王還度如是恒沙眾。將此深心奉塵
剎是則名為報佛恩。
孤山曰。前獲初住分果今願成正覺極果也。乃至
配攝四弘誓（云云）。即中云。前獲法身今願得報身。
即於今世願成報果。故曰願今。下奉塵剎語該應
身。如入五濁豈非應乎。奉塵剎者。以我深心歸奉
塵剎如來眾生。是酬佛微妙開示之恩也。幽溪曰。
前阿難尊者緣佛相好發心出家。所依之境狹而
不周。事而非理。正而不真。惟自利而未利人。今聞
前法悟不思議境。故所發心非惟自利兼人。亦乃
真正廣大。乃權乘菩薩所不能及。可謂真正發菩
提心也。但發心位次不同。如肇公云。發僧那於始
心。終大悲以赴難。此名字發心也。仁王云。十善菩
薩發大心長別三界苦輪海。此相似發心也。華嚴
云。初發心時便成正覺。此分真發心也。據迹則阿
難位居相似。論本則位當初住。次陳報恩者。蓋圓
聞深法已獲深悟。大感深恩非淺心所能報。故欲
報深恩莫若深心。欲創深心莫如深願。先陳願而
後述心其意在此。是則前文是觀不思議境。今為
真正發心也。前作三身今配兩乘者。隨位淺深意
不相妨。○三請證大願。
伏請世尊為證明五濁惡世誓先入。如一眾生未成
佛終不於此取泥洹。
吳興云。前願度人如釋迦故云願度是眾。今願取
土如釋迦故云五濁誓入。此正深心奉塵剎之事。
既入五濁非釋迦不能證明。泥洹即涅槃此云安
樂。有一生未度則不歸於安樂之處。補遺云。此中
誓入五濁乃行因與物結緣之相。吳興指果。則成
佛之後大悲赴難不但受大涅槃之安樂。補遺指
因。而泥洹之名亦不專在小乘。謂縱成佛果亦不
入涅槃耳。法華中二乘畏入五濁元非阿難所說。
○四希更說法。
大雄大力大慈悲希更審除微細惑。令我早登無上
覺於十方界坐道場。
孤山曰。請更開導除細惑者。以今始入初住尚有
微細無明故。又後文富那所問即微細惑也。無上
覺即妙覺。除細惑是煩惱誓斷。成妙覺是佛道誓
成。前還度句是眾生誓度。而願今得果及希更之
言即攝法門誓學。前後偈文四弘攝盡。桐洲云。前
明三德之體故曰妙湛等。今明三德之用故曰大
雄等。涅槃云。佛性雄猛。故知大雄是法身之用。又
云是諸聲聞無有慧力。故知大力是般若之用。又
云慈即解脫。故知大慈是解脫之用。既理顯智極
斷圓廼能無謀而化。故今更請開導除我細惑。桐
洲之釋至矣。於十方界坐道場者。初住百界作佛。
二住千界作佛。乃至妙覺無有窮盡。總名十方界
也。治無明糠顯法性米是名道場。當機欲速取菩
提而不入涅槃乃慈悲度生之義。○五總結前偈。
舜若多性可銷亡爍迦羅心無動轉。
舜若多此云空。爍迦羅云堅固。空性無體尚可銷
殞。弘誓堅確終無動移。即前四弘誓願不可動轉
也。

首楞嚴經觀心定解卷三

<sarticle>大佛頂如來密因修證了義諸菩薩萬行首楞嚴經
觀心定解卷第四</sarticle>

○二對滿慈更審除細惑明如來藏。即中云。三卷
<pb n="787"/>
末聞法領解中偈云。大雄大力大慈悲希更審除
微細惑。即今富那所問如來所破之微細惑也。科
為二一答富那問次更釋餘疑初中四一疑請二
一述未達。
爾時富樓那彌多羅尼子在大眾中即從座起偏袒
右肩右膝著地合掌恭敬而白佛言。大威德世尊。善
為眾生敷演如來第一義諦。世尊常推說法人中我
為第一。今聞如來微妙法音猶如聾人逾百步外聆
於蚊蚋。本所不見何況得聞。佛雖宣明令我除惑今
猶未詳斯義究竟無疑惑地。世尊。如阿難輩雖則開
悟習漏未除。我等會中登無漏者雖盡諸漏今聞如
來所說法音尚紆疑悔。
言第一義諦者。對偏小因緣生法祗是世諦今名
第一義諦。世尊所演是一心三諦之道總名第一
義諦。能善敷演是真善說法也。富那但於真諦說
法第一。今聞中道了義故不能知。喻中含三比況
之義。聾人之耳覿面不聞況逾百步。大聲不聞況
於蚊蚋。形之大者遠或可見。今尚不見何況得聞。
然聾人之譬本譬聲聞根性遠於佛智。故云逾於
百步。亦兼以蚊蚋喻微玅法音也。問。前後皆云今
聞喻中何言何況得聞。答。言不聞者乃是聾人不
見不聞。不必以喻難法而言富那不聞。此中文意
但明聞猶不聞而已。本所不見喻本不知中道之
理。何況得聞喻不悟中道。百步外喻二乘真理去
中道遠。不生聞慧如聾人也。秪因二乘不悟令佛
微妙法音喻同蚊蚋。若悟則同塗毒鼓音聞即殺
人豈蚊蚋乎。本所之言對下何況。不必以本為昔
而作今昔相對之解。交光云。敘昔未聞。又云回思
昔日方顯敘昔。一何謬哉。未究竟無疑者如下問
二疑是也。阿難雖悟而未除漏。則於所悟幽微之
處必未了了。我等除漏尚紆疑悔。較之阿難似各
有得失。長水云。羅漢煩惱障輕故得無漏。所知障
重故紆疑悔。阿難所知障輕故先開悟。煩惱障在
未除習漏。○二呈二疑二一疑世界生起。
世尊。若復世間一切根塵陰處界等皆如來藏清淨
本然。云何忽生山河大地諸有為相次第遷流終而
復始。
此問總躡前三科七大而生。其中山河忽生發起
下文妄為明覺之義。次第遷流發起下文三種相
續之義。幽溪曰。溫陵云。清淨則宜無諸相。本然則
宜無遷流。與下答文似不相應。富那問意謂七大
既清淨本然而隨緣不變。方其隨緣之始且云何
忽然而生。既生已後云何無有已時次第遷流終
而復始。如來下文答以妄為明覺正答生起之由。
覺明空昧相待成搖。明妄非他覺明為咎。想愛同
結愛不能止。正答次第遷流終而復始。蓋富那問
意謂隨緣即是不變何故有染法生起。如云世間
一切根塵陰處界等是隨緣也。皆如來藏清淨本
然是不變也。豈非隨緣即不變乎。若爾。則不應有
山河大地諸有為相矣。況相續乎。○二疑大性周
遍。
又如來說地水火風本性圓融周徧法界湛然常住。
世尊。若地性徧云何容水。水性周徧火則不生。復云
何明水火二性俱徧虗空不相陵滅。世尊。地性障礙。
空性虗通。云何二俱周徧法界。而我不知是義攸往。
惟願如來宣流大慈開我迷雲及諸大眾。作是語已
五體投地欽渴如來無上慈誨。
前問總躡三科七大而起。今聞專從七大而有。前
如來明七大周徧融成一性。滿慈聞此執相上互
相陵滅疑性中不合相容。此正疑性具之理也。譬
如慈母而生七子兄弟相爭。惑者謂未生子前慈
母胸中已先具䦧墻之變。豈有是哉。良由滿慈未
曉即空而具即具而空故懷此惑。是未明三如來
<pb n="788"/>
藏耳。幽溪曰。此雖問理而實問行。問行而實問惑。
乃不隨三種分別之一揆。如曰汝以生滅之心相
傾相奪於如來藏。而如來藏隨為色空。非惑乎。吾
以妙明不滅不生合如來藏。而如來藏惟妙覺明
圓照法界。非行乎。祗此二語而如來藏能隨染淨
緣具造十法界之理俱明。可謂善問善答者矣。攸
所也。如後所說則此義往至三如來藏中也。惟願
下結請。○二許宣。
爾時世尊告富樓那及諸會中漏盡無學諸阿羅漢。
如來今日普為此會宣勝義中真勝義性。令汝會中
定性聲聞及諸一切未得二空回向上乘阿羅漢等。
皆獲一乘寂滅場地。真阿練若正修行處。汝今諦聽
當為汝說。
欲答其問先示聞法之益。諸會中指諸聽眾。漏盡
下別指羅漢。大乘為勝義圓教為真勝義。又勝義
根中揀顯真如勝義之性故云也。定性下有二種
聲聞。保證涅槃名定性聲聞。不及回心羅漢已向
上乘。然皆獲一乘者。此經前三卷未開權教。四卷
已去時有開顯之言恐已入法華時矣。蓋法華八
年所說其中未必無餘經。如方等陀羅尼經亦其
類也。今云定性聲聞皆獲一乘詎非開顯之明文
乎。未得二空者。未得大乘人法二空亦未得大乘
性相二空。吳興曰。寂場指得果之地。練若指修因
之處。因果所依皆是實相故曰寂曰真也。阿練若
翻無喧雜。正是寂因故以為正修行處。○三佇聽。
富樓那等欽佛法音默然承聽。
○四正說二。一答世界生起。二答大性周徧。初世
界生起中二。初明眾生迷真故起妄。二明如來證
真故無妄。初又二。先答清淨本然云何忽生山河
大地諸有為相。二答次第遷流終而復始。初中又
二一直拈正義有問答。
佛告富樓那。如汝所言清淨本然云何忽生山河大
地。汝常不聞如來宣說性覺妙明本覺明妙。富樓那
言唯然世尊。我常聞佛宣說斯義。
性覺妙明本覺明妙。即前開示七大中性色真空
性空真色性識明知覺明真識。只一圓融總相天
然三諦之理具足諸法。覺是圓中。妙是真空。明是
妙假。而妙假中天然能生諸法。而諸法一一性具
皆即空中。正全性起修即理具而為事造。一一無
非本如來藏清淨本然周遍法界。如即中云。妙而
明不失俗諦之照山河大地何甞不現其中。明而
妙不乖真諦之空何曾有山河之相。如下文云。汝
稱覺明。是知覺明離妙便為生界之由。故覺妙明
三缺一不可。乃天然三諦初無能生所生之相。其
如富那雖聞已上開示未能師子咬人。猶認名言
將山河與真性分作兩橛而問云何忽生。此一問
即見當機未解前七大中所明空不空如來藏皆
具三諦無非清淨周遍之妙矣。故佛換轉話頭直
示之曰。既曰清淨本然何有能生所生之相。汝豈
不聞如來比說性色真空性空真色。性覺妙明本
覺明妙。能所既絕對待俱亡之天然諦德乎。此是
如來高提向上一事。意令當機直薦周遍圓融隨
緣不變清淨本然者也。正如古人疑問清淨本然
云何忽生山河大地。而答者只高聲躡其所問而
答之。疑者一聞即悟無生之玅訣也。其如機情未
解但曰聞說而已。佛則不得已且置向上用中下
法以勘出迷源也。此中解釋吳興天如言之皆當。
可無煩辭。但恐交光異說詒誤後賢再為辨之。夫
性覺本覺只一中道。不過轉易其文耳。而交光曰。
性本異稱各有詮表。性表一真理體未有事用。而
舊以三諦釋之不知其無俗諦也。本表天然本具
不論修為。而舊以三觀釋者不達其非工夫也。據
交光之說斥孤山謬論三諦。吳興云。空假中復是
<pb n="789"/>
三觀。不知孤山所言俗諦是性覺中本具妙有何
得定云此中無俗諦耶。不知諦之與觀皆名空假
中乃謬斥云此非工夫。又不知性中本具體用乃
呵云此中未涉事用。交光法相不明妄斥古人皆
是此類。如觀經玄云。假是虗妄俗諦也。空是審實
真諦也。據此文豈非空假亦名諦乎。今經性具七
大豈非本有妙俗。體兼用冥寧不該事。予豈好辯
哉聊存古規而已。交光又云。此是空劫以前真理。
愚謂遇飯即飯遇茶即茶。所謂性覺妙明本覺明
妙何定屬空劫前耶。○二勘出忽生二一明世界
生起迷源二示世界生起相狀今初有問答定。
佛言汝稱覺明。為復性明稱名為覺。為覺不明稱為
明覺。富樓那言。若此不明名為覺者則無所明。佛言。
若無所明則無明覺。有所非覺。無所非明。無明又非
覺湛明性。
已過關者在佛提性覺妙明處如俊鷹快[(采-木+(工/山))*鳥]翱翔
而去。不必更說。機既未悟則易騐迷情。故佛只將
兩個話頭以探試之。為復性明稱名為覺此是自
然性明一途。富那元以此說為是。為覺不明稱為
明覺此是晦昧無明一途。覺體不明而稱之為覺
元無此事。是如來以此覺不明三字權詞以探試
當機者。而當機即曰若覺體不明而名之為覺則
全然是一段無明境界矣。烏得稱之為覺。又烏得
稱之為明哉。蓋以無明為覺人人知其不可也。何
者以其覺體昏昏。既無能明之明亦無所明之覺
非無明而何哉。故曰則無所明。富那此答雖清不
覺墮在能所因緣生起內矣。蓋所明二字大是病
根。有所明之覺有能明之明能所歷然對待齊立。
下云明妄非他。又云所立照亡。所明豈非迷本乎。
蓋富那語勢已落在必是有一能明之明去明所
明之覺方得名為覺明耳。故佛即提富那病根而
足成其語以結出忽生之源云。據汝說若無所明
則無明覺。則必要有一能明所明矣。詎知性覺妙
明境智一如。如來藏體即大光明藏。譬大圓鏡法
爾自有光明。明非外有亦無能所。今汝謂若無所
明則無明覺。是欲於明鏡上更加一個能明之物
方稱明覺。豈知此所加之明即是鏡上障礙。正能
所立而照性亡。大有所有而本覺妙明白雲萬里
矣。故曰有所非覺。此句乃斷定能所因緣。而忽然
生起之迷源也。下即繼之以無所非明等者。此如
來截定眾生因緣自然及與雙非之計皆是妄也。
蓋恐愚人不知。見認為有所則落於能所句內為
生起根本。即生轉計計無所為究竟。斯則又墮於
自然窟內。故佛復遮之曰無所非明。又恐愚人見
佛有無皆斥即計為不有不無不局因緣自然而
但是任運隨他去。此則又落於非自然之無明窟
內矣。豈是靈明洞徹之性覺明妙乎。故又曰無明
又非覺湛明性也。○夫性色真空性空真色。性覺
妙明本覺明妙清淨本然周遍法界。即所謂圓滿
太虗無欠無餘也。世人之所以迷妄忽生者良由
取捨所以不如耳。富樓那之見必要有一能明之
法以明覺體。此是體上加明成乎增謗之取。若曰
無所。此又於體上去明成乎減謗之捨也。寧知這
個上取不得捨不得耶。或者以為任運昏昏不取
不捨。此又落在非有非無無明窟內。均非本覺妙
明圓滿太虗正體。所以佛以三關通斥迷情也。又
復若斥富那忽生迷源只有所非覺一句至矣盡
矣。其如世間執計之人知見甚活。如佛世外道破
有計空。破空計雙亦。破雙亦計雙非。所謂惡見稠
林處處貪著。佛欲法門詳盡破執周悉。故約三句
斥之而雙亦該在其中矣。又復應知已能了悟清
淨本然周遍法界者。有亦是。如來藏元具諸法也。
無亦是。第一義空不存一相也。雙亦雙非亦是。圓
<pb n="790"/>
中寔相離即離非是即非即也。今不了悟者有亦
不是。有所非覺矣。無亦不是。無所非明矣。不有不
無亦不是。無明又非覺湛明性矣。然如來先以兩
關誠問。雖是勘騐迷人之權法亦是如來不得已
而施之者也。蓋無狀忽生難以形言。秪是真如不
守自性一念不覺而有動動即有苦遂成世界河
山。論到忽生之源地住菩薩方見其終等。覺後心
能見其始。惟佛與佛破盡明了。所謂冷煖自知難
以拈出示人。以其全體虗妄如迷頭狂走初無因
由。所以如來亦只就富那現前不了處點示之耳。
昔魚朝恩問欽禪師如何是無明無明從何起。欽
曰。世衰道微奴也解問佛法。魚朝恩大怒。欽曰。此
即是無明無明從此起。亦□只就現前點示意也。
則知今日富那謂有所明未甞非真。蓋如來藏明
元自生法索照以其未了執有即忽生迷源矣。富
那方便土中能所是現前法。朝恩同居土中大怒
是現前法一同。此段諸說甚夥但一涉法相便覺
支離。故愚竟以淺直之語解之。○二示世界生起
相狀二。初能所細相。二依正麤相。先細後麤次第
應爾。初中二一立妄能所。
性覺必明妄為明覺。覺非所明因明立所。所既妄立
生汝妄能。
此如來重釋明上忽生之妄以成能所細相。上雖
有有無雙非三妄。富那只執所明。故今亦只在所
明上點迷。言性覺必明者。性覺既明便不須更明
此覺。其如明必索照。遂起妄心還來明此覺體是
妄為明覺也。覺非所明二句又是釋清妄為明覺。
意問何故此明却是妄耶。即釋曰覺體是中道亡
能絕所元非所明。而明既索照因別立一所照。如
人作夢從無而有。因明立所其義亦然。今經示從
真起妄多先成外境後成內根。今由明索所照妄
立外境本無忽有是為所明。所明既立復妄立能
明以照前境。到此全是妄法真明隱矣。言生汝妄
能者。汝指富那。富那漏盡已脫分段生死。在變易
界中業識未空。妄所妄能富那咸具故云生汝妄
能也。所以此文是能所細相。後勞久發塵下方是
依正麤相。又復因明立所。空如來藏中具有三諦。
性覺本覺中道之體也。妙明明妙空假之用也。空
是寂。寂故妙。假是照照故明。三諦之中有一諦能
生山河。俗諦是也。經云。覺非所明因明立所。豈非
於俗諦開出諸法乎。此義在妙玄。妙玄五下三法
妙中。以第一義諦為中。如來藏為假。第一義空為
空。而云佛從何法開出權乘。於如來藏開出聲聞
緣覺及通別菩薩等乘。據彼文於俗諦開出權乘。
今亦例彼於俗諦出生山河。義最相合。何者。經云
所既妄立生汝妄能。汝是富那。例推藏通果位別
教因人妄所妄能全在皆可出生山河。故於俗諦
開出權乘。即於俗諦出生山河也。遡因明立所以
前。明是俗諦元非妄法。至立所時明即妄因。故後
偈云。元明照生所所立照性亡。是則因明而生不
明之法其義明矣。須知俗諦能生諸法而以真諦
達其本空。即是以不滅不生合如來藏。故在如來
稱妙空明覺。若為事法所惑不達空理便成三種
相續矣。此明能生法惟即中四十年台宗隨緣三
十載教觀方能說能證也。○二出能所相。
無同異中熾然成異。異彼所異因異立同。同異發明
因此復立無同無異。
從性覺妙明之無同異上因明立所成森羅山河
大地之異相。異彼晦昧森羅之異者即成虗空之
同相。此依報所相先立也。於空色邊投一分妄想
即知覺乃眾生之正報能相立。故曰因此復立無
同無異。此無同異即下所謂真有為法。非虗空故
非同。即四大故非異。是妄能所成有情正報之本。
<pb n="791"/>
又同與異乃上妄所之所成也。非同非異乃上妄
能之所成也。先分能所後成依正理數然耳。能所
皆惑心所具故不同依正二報也。今言無同異者。
如性具七大本無同異。今於妄所中忽彰四大等
相及十二諸有為相等故云熾然成異。問。塵勞未
發安有四大。答。性中已有四大。今因明立所豈不
即彰其相。須知四大相非一種。如背捨禪中見無
煙清淨之火。無塵逈淨之風。黃白淨潔之地。深淵
清澄之水。如此四大豈有塵耶。咸是一心所現。今
亦例之。於根本惑中彰此四大。是為下文世界之
本也。今名麤細實不配同起信三細六麤。而引背
捨禪為證者。昔天台智者謂八色流光是界外法。
正與今文所既妄立生汝妄能其相相似。何者。汝
指富那。富那是阿羅漢已成背捨等定。見思既破
無明尚在。其所見地水等相非即分段生死中事
也。若爾。應是方便土相。然妄所妄能又在方便土
先。此是無明細惑。先有此惑後成方便土。又成同
居分段生死。方便同居皆屬塵勞。故後文斥富那
云汝暫舉心塵勞先起。又云。背覺合塵故發塵勞
有世間相。是則塵勞之言尚該方便。皆在妄能所
後其義明矣。○二依正麤相二。初煩惱因。二依正
果。問。此中既有因果。前能所細相中何無因果。答。
妄為明覺妄即最初之因。又云因明立所及因異
立同乃至因此復立無同無異即後文所云自諸
妄想展轉相因也。若以前念為因後念為果則前
文已有因果。但不及此中因果彰顯耳。但如是下
古人俱作指上之辭。今謂如是之言雖是指前。塵
勞煩惱此中別立。
如是擾亂相待生勞。勞久發塵自相渾濁。由是引起
塵勞煩惱。
如是者牒上之辭。因細生麤須承上文。上文同異
及無同無異三種顯發故云擾亂。又云相待。費力
曰勞。勞久發塵者。欲成山河大地先現微塵。塵具
四微謂色香味觸。并聲成五。據後文云相待成搖
故有風輪。則此中相待豈無聲乎。以此五塵混入
見聞覺知名自相渾濁。由塵勞故心則昏煩惱亂。
是五住煩惱為生死因也。觀勞久之言則知後時
方起塵相不得作指前之釋。又六塵勞擾心則煩
惱。前相待生勞是覺體之勞。後塵勞煩惱是人心
之勞。○二依正果。
起為世界靜成虗空。虗空為同世界為異。彼無同異
真有為法。
上塵勞煩惱元該五住。此中依正該同居方便二
種三界。起為世界者欲界色界也。靜成虗空者現
前頑空及無色界也。言虗空為同等者。指今三界
為前同異所成。前是根本。今是枝末。指枝末即根
本之相耳。無同異是正報。眾生造善造惡靡不由
此真是有為之法。對前真無同異故云彼無同異
也。當知未成依正先有妄所妄能此是細惑。後依
正成而正報為能依。依報為所依。元是能所之相。
又先成外境後成內根其相皆然。故知依正只一
能所。其根源皆在妄為明覺耳。○二答次第遷流
終而復始。前答忽生已竟。今約三種相續答遷流。
分二一別示三相三一世界相續二一釋相又二
一成四大。
覺明空昧相待成搖故有風輪執持世界。因空生搖
堅明立礙彼金寶者明覺立堅故有金輪保持國土。
堅覺寶成搖明風出風金相摩故有火光為變化性。
寶明生潤火光上蒸故有水輪含十方界。
初成風大中言覺明者即覺體之明也。覺明為生
界之由故首言之。覺明是元明。然因明立所所即
空昧。一有昧空則真妄相待。明欲搖暗。暗亦欲搖
明。是相待成搖。世界最下依風輪住故云執持世
<pb n="792"/>
界。大槩二法能生一法。明昧二法生風輪一法。下
文例之。溫陵以五行助釋。而云土水生木者此時
未有土水。明得水性。昧得土性。風屬東方木。是為
土水生木也。次生金輪。雖相待成搖而易搖實由
虗空。如空處必生風是其騐也。覺明之體因搖發
堅故號堅明。上覺明猶是真明。今加一堅相是為
妄心所染。言立礙者。昧欲搖動其明而明既發堅
不為昧所搖。亦不為風所動。彼金下出金寶體。此
中以明為主。明不為昧所搖。而覺是其體。故先言
明而後言覺也。所立堅相便是金寶。金得覺體最
多故為世間上寶。經云如來之身金色微妙其明
照耀。據經所言故知但除情堅即證金光明法門
矣。輪有圓轉之義。世間最下風輪之上次有水輪
後有金輪。然生起之序實先金後水於義無礙。言
木土生金者。如云因空生搖。空昧屬土。風搖屬木。
由此二法生金寶一法。國土之名當屬地大。而下
為金輪所持故皆屬地也。次生火大。堅覺寶成牒
上文也。金得覺體而染妄情之堅故云堅覺。寶之
一字義該於明。然上句堅覺以覺該明。下句搖明
以明該覺。同一風也。前因搖覺明而成金。今又因
搖明光而成火。火必由相摩而有。如金木生火是
已。言變化性者。火能變生作熟化有為無也。後生
水大。谷響云。若以五行論之金生水。金是水之母
水是金之子。故生潤即金之含育也。火是金之賊
火尅金。既母被尅故子下流成水輪也。如釜中含
水下以火蒸則其水騰氣流汗而下也。即中云。金
火生水。水雖在風輪之上金輪之下而實為金之
所生。不專在下亦徧於上。故云含十方界。如上四
輪雖不離眾生現前一念。然以法性為因無明為
緣生此大種。不必專約有情心釋。恐濫同於眾生
業果耳。○二成諸相。上文雖明四大。而明覺立堅
故有金輪實未闡國土之相。今明水火生土方成
大地。并示艸木燒絞以盡其相。
火騰水降交發立堅。濕為巨海。乾為洲潬。以是義故。
彼大海中火光常起。彼洲潬中江河常注。水勢劣火
結為高山。是故山石擊則成𦦨。融則成水。土勢劣水
抽為草木。是故林藪遇燒成土。因絞成水。交妄發生
遞相為種。
上明世界之體。今明器界之相。交發立堅者是水
火成土。此與明覺立堅堅相雖同而金土別矣。濕
為巨海水降之所立也。乾為洲潬水火之所成也。
濕為巨海而在立堅中者。海有底岸詎非土乎。洲
者水中可居處人及鳥物所聚息也。潬音壇。水中
沙渚。觀海中火起則知火交於水。觀洲中河注則
知水交於火。水勢劣火者。是水勢少火勢多。擊則
成焰復火之本也。融則成水復水之本也。水底蛟
龍以石為食亦融則成水之證也。草木為地之毛。
草木多處為林藪。或謂五行生尅非楞嚴經旨。難
云。遇燒成土是火生土。因絞生水豈木生水乎。今
謂水生木是相生之次。木成水是復本之義。水既
生木故木還成水。文中擊成焰融成水乃至燒成
土皆復本釋耳。交妄下總結上文。文中皆以二法
和合而生一法故云交妄。然最初覺明空昧是真
交妄。餘俱二妄相交。遞相為種者。如木土生金。金
木生火。火金生水。水火生土。土水生木是也。○二
結示。
以是因緣世界相續。
真妄和合名為因緣。又兩妄交合亦名因緣。前後
相望為世。方位為界。終而復始是相續。即以兩法
生一法之因緣而世界相續也。○二眾生相續。前
答忽生之故。必先立所明後立能明。所即是境能
即是根。今三種相續中國土即妄所也。眾生業果
即妄能也。故妄所妄能攝盡前後之義。文云所妄
<pb n="793"/>
既立明理不踰。明既稱理不可即是妄能。而所必
先立其義了然。至云六妄成就由是分開見覺聞
知則先所後能明矣。為二一釋相二一明根塵和
合流轉四生。
復次富樓那。明妄非他覺明為咎。所妄既立明理不
踰。以是因緣聽不出聲見不超色。色香味觸六妄成
就由是分開見覺聞知。同業相纏合離成化。
前文因明立所所既妄立生汝妄能乃至相待成
勞以後之事皆明妄也。非他者言更不從他處起。
乃因中道之覺具有照法之明遂生諸法故曰為
咎。所妄既立即上文所既妄立。明理為本明之體
是理非事即性覺必明也。由所妄乃明覺所成故
明理即附合於所妄而不能踰越。乃真妄和合之
義耳。眾生相續中先揭此者。以國土是無明昏昧
所成。眾生是明所成。而眾生之明又必依附於無
情之法故先示之。以是因緣者以真妄和合之因
緣也。此中當以明理為因。所妄為緣。聽見是人本
性。聽附於聲故不能過聲而及色。見附於色亦不
能超色而及香。所以成根。此二句承上真妄和合
而明根隔之故也。色香下專顯根隔。言六妄成就
者。在前細能所中塵未彰露。今麤塵既彰名六妄
成就。又世界相續中風但有聲及觸。火具色觸。水
具色觸味。地則咸具。名為成就。塵成則根愈隔。眾
生為根塵所局其相孰不然耶。同業下明四生相。
溫陵曰。同業即胎卵類。因父母己三者業同故相
纏著而有生。合離即濕化類。不因父母但由己業。
或合濕而成形即蠢蝡也。或離異而託化如天獄
鬼等類也。○二明受生形相升沉不定二一別示
胎生。
見明色發。明見想成。異見成憎。同想成愛。流愛為種。
納想為胎。交遘發生吸引同業。故有因緣生羯羅藍
遏蒲曇等。
人投胎時見大地皆黑惟一處明了。祗見父母交
會之色故云見明色發。於明了處既見此相即成
託胎之想。如下所云異見同想是也。故曰明見想
成。若識神是男。則以父為異為憎以母為同為愛。
女人反此。此中陰身中所見。母納受此想而成胎
耳。流愛者。當是父母所流赤白二滴即是愛水。此
為受身之種。納想者。納想於赤白二滴之中也。因
父母交遘發生後陰。而實由父母與己其業相同
故為所吸引。如磁石吸鐵。故有因緣下明胎中五
位。俱舍云。一七名羯羅藍此云凝滑。二七名遏蒲
團此云皰。三七名閉尸此翻軟肉。四七名徤南此
云硬肉。五七名鉢羅奢佉此翻形位。今略舉前二
等取後三。有因緣者。凝酥薄酪各有因緣。在母胎
中每須一相即用一風染之。（在句記十二卷二紙具明）則胎中
五位各有因緣可知。孤山曰。納想者。有福者想其
母胎如華林殿堂。薄福人惟棘樹圊廁（云云）。○二
總明四類。
胎卵濕化隨其所應。卵惟想生。胎因情有。濕以合感。
化以離應。情想合離更有變易。所有受業逐其飛沉。
隨其所應者。隨其所造惑業而受此果也。想者取
相執著有似乎卵。情則鍾愛躭戀結而為胎。合者
附著不離以此業而感濕。離者不與物合故得化
生之應。四句中感應交雜因果互陳。情想下更論
改易。先因次果。因心中或情變為想。合易為離。所
有下示其果也。受業者。所有受報隨業善惡三世
受生不定一道。在六道中或飛而昇或墜而沉。然
前云情想合離有似乎惑。既云受業應是業苦。受
即苦果也。蓋總論多生則有變易飛沉之不定故
下即云眾生相續。或云⿱少隹變為蛤。魚化為龍。別一
途耳。止在畜趣不太局耶。又卵生居首者。想念初
動情愛後起。又兼胎濕化故耳。此文論想。乃內分
<pb n="794"/>
染想非外分淨想。論化乃轉蛻業化非意生妙化
也。○二結示。
以是因緣眾生相續。
以根塵不脫之因緣故眾生相續。欲出生死必須
脫根。欲脫內根必先脫塵。以根由塵所成耳。烏有
不脫根塵而出生死者哉。○三業果相續。業為招
果之因。因果竝陳故云業果。業即淫殺盜三。世間
眾生惟見現在不見未來。於此三事謂名教所不
禁恣意放行。不知生死之由實在乎此。為二一釋
相又二一別示三一欲貪果。
富樓那。想愛同結愛不能離。則諸世間父母子孫相
生不斷。是等則以欲貪為本。
想愛下舉業。則諸下舉果。想愛之言似專指惑。然
觀文意想指淫想。愛即兼業。如男女相愛豈非業
乎。以惑助業故云同結。父母子孫恐不專在人倫。
亦不獨在胎生。即想愛之果也。是等下舉果彰業。
謂眷屬繁多蒸甞相繼皆以欲貪之業而為其本。
觀子孫相繼則己身生死相續可知。○二殺貪果。
貪愛同滋貪不能止。則諸世間卵化濕胎隨力強弱
遞相吞食。是等則以殺貪為本。
貪是貪彼之味。愛則自愛其身。貪愛兩念互相滋
長。雖欲自止其貪而不可得。以強食弱是遞相吞
食。畜生中魚鱗相咀亦其類也。殺是嗔業。實可助
貪。以助貪故殺不可止。又酬命時亦兼貪嗔。酬命
是嗔也。貪味是貪也。文中遞相吞食一句。殺業及
果皆在其中。以強弱可互為耳。是等下舉果彰業。
相吞相報其事甚多。皆以殺貪之業而為其本。○
三盜貪果。
以人食羊。羊死為人人死為羊。如是乃至十生之類
死死生生互來相噉。惡業俱生窮未來際。是等則以
盜貪為本。
盜貪中復論相食者。殺生罪重故重舉之。又前殺
貪必資始於欲故建首云貪愛同滋。今盜貪又資
始於殺故云以人食羊等。淫殺盜三相由而致可
不慎哉。特言羊者舉一例諸。又旁生中羊最無罪。
人喜食之是弱肉強食耳。羊死為人人死為羊是
強弱可互為也。羊既無罪為人甚易。人死為羊償
報宜然。世人但貪滋味。豈知人羊酬報之相似乎。
十生如二卷中已釋。死死生生者。前死後死。前生
後生。前生則我噉彼。今生則彼噉我。前死後死例
之。言歷無量世恒相吞噬也。惡業俱生者。冤對相
聚故曰俱生。不與而取曰盜。如羊不與人食而人
食之盜也。盜貪為本者謂還償以盜貪為本。盜亦
名貪。人能止貪則三惡業皆除矣。○二總顯。前別
示中是舉果以彰業。今總顯中是舉業以明果。
汝負我命我還汝債。以是因緣經百千劫常在生死。
汝愛我心我愛汝色。以是因緣經百千劫常在纏縛。
此省文影互故合殺盜為一股以成對偶。若汝負
我命汝還我命。我負汝命我還汝命。我負汝債我
還汝債。汝負我債汝還我債。則二句即成八句。言
百千劫在生死者。或謂眾生以淫欲受生殺盜非
續生之本。不知負財負命還償無已何由出生死
乎。愛憐相對只有二句。如一人有色可憐一人有
心可愛便可相當。而有色者未必有心。有心未必
兼色。故只二句而已。縱再演之惟有四句。或汝愛
我心。或我愛汝心。色亦例之。無八句也。言百千劫
在纏縛者。前父母子孫相生不斷此種類相續非
己業報。今所明者即己之業果而自他業果皆在
其中矣。又殺盜淫三種皆貪則三種皆續生死。又
三種業果皆通自他思之可見。○二結示。
惟殺盜淫三為根本。以是因緣業果相續。
以身三惡業之因緣而業果相續。前二相續皆是
已成之局。惟今業果最宜痛戒。為報在未來故也。
<pb n="795"/>
○二總結緣由。
富樓那。如是三種顛倒相續皆是覺明明了知性。因
了發相從妄見生山河大地諸有為相次第遷流。因
此虗妄終而復始。
初句總牒前文三種顛倒不出依正。皆是覺明者
推其原也。如初告滿慈即云汝稱覺明非其原乎。
而此覺明性元非妄。因明而起明了知性妄之始
也。如前云妄為明覺。謂妄心起而還自照其覺此
明是妄之始。即今云明了知性。雖屬妄始未離真
明。真妄和合亦名為性。因了發相即因明立所也。
妄見即生汝妄能也。諸有為相意該有情。因此虗
妄者。指妄為明覺及妄所妄能皆名虗妄。前文有
三妄字可據。若竟指覺明為妄。豈中道之覺俗諦
之明皆稱妄耶。但俗諦為生法之原故必依此而
起妄念耳。○二明如來證真故無妄二一疑問。
富樓那言。若此玅覺本妙覺明。與如來心不增不減。
無狀忽生山河大地諸有為相。如來今得妙空明覺
山河大地有為習漏何當復生。
問此妙覺乃眾生同有之妙覺也。妙覺體中本具
三諦故云本妙覺明。此心在諸佛不增在眾生不
減平等無差。滿慈先立此句以為設難之本。意謂
在眾生不減既無狀而忽生。無狀猶無故也。在如
來之不增山河大地何當復生乎。有為即眾生。習
漏即業果。○二喻釋二。一明妄因妄果其體本虗。
二明真智真斷不重起妄。竊觀此文四喻而有三
結。觀下結文喻意可識。初迷方喻妄因本空兼破
有為習漏復生之疑。次空華喻妄果非有破前山
河復生兼斥富那之問。第三第四喻菩提涅槃。法
喻相合文甚了然。初中二。一迷方喻妄因本空。又
二。一別喻二。一喻迷因無本。有問答。
佛告富樓那。譬如迷人於一聚落惑南為北。此迷為
復因迷而有。因悟所出。富樓那言。如是迷人亦不因
迷。又不因悟。何以故。迷本無根云何因迷。悟非生迷
云何因悟。
迷人喻眾生。聚落喻如來藏。民之聚居故名聚落。
夫山河忽生有因有果。果是山河。因是妄心。人之
忽然起妄其猶迷方之人惑南為北。南北正方以
喻本覺。惑南為北總喻妄心。不必如古註以南喻
性明北喻所明。則傷於鑿矣。此迷下意顯妄心無
體。故佛設兩關以待富那之自答也。驟然起迷故
曰無根。是不因迷也。若謂悟能生迷悟豈為迷之
因耶。法有來原方能自立。既無來由則妄心非有
明矣。○二喻覺不生迷。
佛言。彼之迷人正在迷時。倐有悟人指示令悟。富樓
那於意云何。此人縱迷。於此聚落更生迷不。不也世
尊。
前富那疑悟後生迷故以覺不生迷曉之。悟人即
是先佛。此顯諸佛莫不由師之指示而破無明。無
明既破永不復迷。文中以迷為彼人。悟為此人。指
昔曾迷故曰縱迷。然悟後實不迷也。答不也世尊
者。若在喻則以迷虗方實故不復迷。若就法論。眾
生性德必迷須以修德合之。真如出纏便成佛果。
又迷虗理實故不迷耳。○二總合。
富樓那。十方如來亦復如是。此迷無本性畢竟空。昔
本無迷似有迷覺。覺迷迷滅覺不生迷。
十方如來皆先迷後覺可總合上兩喻。故云亦復
如是。此迷下合前喻妄體本空。迷是最初妄念爾
前無迷故不因迷。性中無迷故不因悟。既無來原
迷即非有。昔本下合後喻覺不生迷。昔本無迷承
上文說。因指示而知無迷則似有昔迷今覺。若名
為似即非實有。覺迷之後迷則永滅。修性一合豈
更迷哉。○二空華喻妄果非有二一妄果元空。
亦如翳人見空中華。翳病若除華於空滅。忽有愚人
<pb n="796"/>
於彼空華所滅空地待華更生。汝觀是人為愚為慧。
富樓那言。空元無華妄見生滅。見華滅空已是顛倒。
勅令更出斯實狂癡。云何更名如是愚人為愚為慧。
佛問中翳喻妄見。華喻山河。意明空本無華良由
目翳見空中華。華滅亦然妄見若亡山河即滅。山
河既滅生滅咸亡。忽有愚人的譬富那。前翳人未
必皆愚。今此愚人翳而愚者也。於彼空華所滅空
地者。華因翳生與空何涉。今不歸之於目而求之
於空故稱空為彼也。空無華處名為空地。目既無
翳待華更生惑之甚矣。滿慈答中言空本無華者
指空決不生華。言妄見生滅者。上云亦如翳人見
空中華是妄見生。次云翳病若除華於空滅是妄
見滅。生滅未亡容有此見。此但妄見非是顛倒。次
見華滅空而云顛倒者。華隨翳滅而云華滅於空
故顛倒也。顛倒之見為待華更生之因。勅者命也。
命其重出也。又必欲其生華故云勅也。言狂癡者。
既有妄見又加顛倒。況華是目病。反立待空華之
生謂可悅目。如是狂癡之人不必商酌其愚慧矣。
問。諸佛無始曾迷可譬翳人。今妄見滅即是諸佛。
若以富那喻愚人豈富那空華已滅耶。答。譬有要
意。此中只有空地譬佛所證妙覺明空。復以待華
更生為狂愚以斥富那之問。此要意也。豈可以妄
見生滅譬佛所證妙覺果耶。故見生見滅只可譬
聲聞小果。佛元無生滅。妄見既是小果不妨富那
已證。猶昧妙覺明空似不知空地無華故有待華
更生之惑耳。須知富那小果見思已破。山河雖未
全除亦有分滅之處故云妄見生滅也。○二印合
結責。
佛言。如汝所解云何問言諸佛如來妙覺明空何當
更出山河大地。
如汝所解者。印上富那指待華更生為狂是其所
解已知空不生華矣。云何下結責。佛證妙覺明空
正喻空地何問其復生山河耶。觀此一結。即知空
華當喻山河而兼斥富那之問明矣。○二明真智
真斷不重起妄。
又如金鑛雜於精金。其金一純更不成雜。如木成
不重為木。諸佛如來菩提涅槃亦復如是。
初以金立喻。鑛喻無明。金喻菩提。木喻生死。
喻涅槃。燒木鍛金俱假於火。火即中間智行之功
也。次以智斷合喻。菩提是智果。涅槃是斷果。智果
不變如金。斷果不生如。何疑山河習漏有復生
之患乎。溫陵（云云）。○次答大性周徧二一牒問。
富樓那又汝問言。地水火風本性圓融周徧法界。疑
水火性不相陵滅。又徵虗空及諸大地俱徧法界不
合相容。
富那雖總疑大性而所疑在前五大。以相上有相
陵相奪之迹故執相以疑性也。○二正答二一立
譬喻顯法二明三如來藏初中二一喻虗空二喻
俱現初中三先立虗空譬二一先明不拒諸相二
一總明不拒。
富樓那。譬如虗空體非羣相。而不拒彼諸相發揮。
譬如來藏體非七大而不拒彼七大發揮。不拒喻
隨緣。正喻藏性能不變隨緣也。問。前卷明性具七
大今又云體非群相。何前後相違乎。答。如來藏性
不可思議。適言其有一相不立。適言其無七大宛
然。雖云染具體離染汙。若歷然有七大之相便非
清淨本然矣。故得以虗空譬之。然但云無相不言
無性中七大乃具無具相耳。○二別喻七大。
所以者何。富樓那彼太虗空。日照則明。雲屯則暗。風
搖則動。霽澄則清。氣凝則濁。土積成霾。水澄成暎。
隨義對法。當以日照則明譬火大。雲屯則暗譬空
大。晦昧為空故。日雲是體明暗是相。三風搖則動
者。風是體動是相。虗空無體安有動哉。吹萬不同
<pb n="797"/>
而若有所撼耳。四霽澄則清譬見大。見能照境而
相清淨故。五氣凝則濁譬識大。識徧緣五塵影子
有凝聚義。想念分雜故云濁也。土對地大。水對水
大。爾雅云。風而雨土成霾。水澄則空故能映物。映
即相也。所謂不拒諸相發揮也。○次明諸相虗妄。
於意云何。如是殊方諸有為相為因彼生。為復空有。
若彼所生。富樓那。且日照時既是日明。十方世界同
為日色。云何空中更見圓日。若是空明空應自照。云
何中宵雲霧之時不生光耀。當知是明。非日。非空。不
異空日。
文中先徵。次難。三結。徵中言殊方者。七事不在一
方故曰殊方。殊方則一顯空體不殊。有為則反顯
空體無為。為因彼生徵他生。為復空有徵自生。次
若彼下難破。初句牒計。前文云日照則明。今先破。
明相以例餘六。文中有標。有定。有破。且日照下標
也。承上若彼所生故即云既是日明。十方句定也。
言因日明故十方同日色也。云何下破也。既是日
明不當有藉虗空。何空中更見圓日而日外皆空
耶。日少空多。當知空自有明與日何涉。若謂空明
又不然矣。中宵是夜。益以雲霧明相全無。當知下
結明虗妄。即離俱非求其定相了不可得安得以
明為實有乎。幽溪云。若彼所生去破他生。若是空
明去破自生。非日非空破共生。不異空日破無因
生。故此結中兼破共離二性。○二即譬顯法。以法
中七大喻中七事。皆以四句推撿知其虗妄。推檢
既同歸真則一故法譬合明也。
觀相元妄無可指陳。猶邀空華結為空果。云何詰其
相陵滅義。觀性元真惟妙覺明。妙覺明心先非水火。
云何復問不相容者。
觀相之相指上文殊方諸有為相。及前卷七大之
相。以七大羣相皆如來藏隨緣之用不妨竝舉也。
如上以四性推之是觀相元妄。即離俱非是無可
指陳。邀者留也。空華無質何可邀留。然空華猶可
見空果更不可得。如水火尚無復詰相陵。何殊空
華邀令結果。則不但性無陵滅而有相之水火亦
無陵奪也。相既全空觀相即性。所云性者即性具
之性也。性具之法已離相著全體是真。體兼用冥
惟一三諦之理。妙屬真諦茲欲蕩相故居其首。覺
明是中假二諦。三諦在一心中。但空偏假至此全
袪。惟一圓中具三諦理。言性而復言心者。謂性具
七大更無形相惟一圓三諦心而已。亦顯一念之
心必具三千三諦之法。輔行云。三諦無形俱不可
見。不其然乎。先非水火者此句結譬歸法。妙心非
雲非日亦非水火。先者已也。謂妙心已非水火何
更問其不相容耶。此文解者不同。有云妙心本無
水火。而前卷有性水性火之稱者。因隨緣時有水
火之相。相由性起故名水火為性水性火。的論性
體元無水火。作此解者。乃指未隨緣時為先。而云
性中空無一物。於今文似順。於前卷則違。或云妙
覺明心但無相水相火。非無性水性火。若謂性中
一總無水火即非此經性具之旨也。作此說者與
前文最合。釋今文稍偏。今謂三四兩卷皆是佛說
何容頓乖。須知今文觀性之性正指性具。而云先
非水火者。指前性水性火其體寂滅惟一真心。乃
具無具相如來藏不思議之德也。後文三如來藏
義出於此。世人不明性具又不知全具即空。故釋
今文每多掣肘。今點具無具相。於前卷既合與今
文復符。豈不妙得兩卷之意歟。又先非水火者。先
非同居水火。亦先非有餘水火。釋論云。出三界外
有清淨土聲聞辟支佛出生其中。釋論所云即方
便有餘土也。此土中亦有水火。何以知之。如後文
云汝以色空相傾相奪於如來藏。至云風動空澄。
日明雲暗。汝指富那。富那已出同居三界。猶見色
<pb n="798"/>
空則所生有餘土中必有水火明矣。以今妙覺明
心是光光土體。寂光實報相為表裏。而同居方便
二土乃為所非故非水火。又寂光土中體具七大
即具而空則并非寂光水火。前卷明具德則七大
無非本然。今文因釋難則妙心元非水火。二義不
具何以成三諦乎。又世人聞惟心之言但知三界
之法惟一心造。不知性具之法亦惟一心。事用惟
心能泯諸相。性具惟心豈不泯諸相耶。此文就喻
顯法。而先非水火已合譬中體非羣相。至汝以空
明下合不拒諸相其文了然。交光欲移此文置於
無可憑據之後。豈可先合不拒諸相而後合體非
羣相乎。○三正合空喻。前科云就喻顯法者。因前
文以空喻藏性雲日等七以喻七大。空非雲日而
不礙雲日。喻性非七大而不拒七大。後以空日對
簡并喻亦顯真性。據其文勢就喻歸法非是正合。
今方是正合之文也。
真妙覺明亦復如是。汝以空明則有空現。地水火風
各各發明則各各現。若俱發明則有俱現。
真妙覺明亦復如是。承上觀性元真惟妙覺明來。
上文已合體非羣相故今但合不拒諸相。言汝以
空明者。滿慈已出分段生死未超變易三界。如前
引出三界外有清淨土聲聞辟支佛出生其中正
其文也。既有淨土。土中必有四大虗空明矣。於覺
心中發起空相。如後偈云空生大覺中如海一漚
發。是即有空現。又前云出土一尺則有一尺虗空
亦其事也。四大亦然。如方諸取水。陽燧取火。皆是
發明之道。方便土中有無煙清淨之火。無塵逈淨
之風等。亦如前引。若俱發明者。土色空各明今色
空齊顯故曰俱現。同居方便二土皆有色空。若非
俱發土何由成。言俱現者是一念中俱現其相耳。
七大尚於一念俱現況色空乎。齊此合不拒喻已
竟。後文重喻俱現。○二俱現喻。此喻從上不拒喻
中分出。上合不拒喻中有俱現之言。佛恐滿慈不
解俱現之妄。重以水中日影喻之。又二一喻。
云何俱現。富樓那。如一水中現於日影。兩人同觀水
中之日。東西各行則各有日隨二人去。一東一西先
無準的。不應難言此日是一云何各行。各日既雙云
何現一。宛轉虗妄無可憑據。
一水。古人以水喻妄心。近人云。水喻真覺妙明。蓋
妄心無體元是真心。苟無妄心何以現色空之境
乎。如各行見日元在水中。水亦通妄其義可知。今
但以水喻心則真妄皆在其中矣。日影喻色空之
相體非實有。一水中現止是一日喻色空元非異
法。如前文云空晦暗中結暗為色。據經此文色空
豈異法乎。故以一日喻之。又天日喻性具色空。日
影喻色空妄境。有天日而後有日影豈不由性具
而後有妄相乎。如來藏中性色真空性空真色今
成妄境色空。亦合令知妄具全是真具也。兩人喻
能感色空之業。此二種業初時同感一境故云同
觀水中之日。以二業元在一人一念之中故亦同
感一境。不爾。則不名俱現矣。東西各行者喻分別
色空之念兩念背馳。此時兩人各見一日便有兩
日。如以心分別於色則惟見色。以心分別於空是
惟見空。喻各有日隨兩人也。兩日喻色空二種。古
人以七大釋之其說太。煩若據本文俱現正喻色
空而已。一東一西喻色空頓分。先無準的者謂先
非定一定二。準者則也。的謂射的。丹面白的是也。
不應難下結成虗妄。同觀是一似當以一難二。各
行是二似應以二難。一然日影虗妄何必作此難
耶。俱現亦然。雖同招一境分別則成二法。不應難
言同感一境云何成二。分別有二何名一境。以若
一若二皆是虗妄有何定乎。霅川云。宛轉虗妄者。
同觀是一知二是虗。各行既雙騐一是妄是也。須
<pb n="799"/>
知各行見雙亦止喻一人一念中事。如分別色時
對空顯色。分別空時對色顯空。故云俱現。○二合
二一正合隨染緣。
富樓那。汝以色空相傾相奪於如來藏而如來藏隨
為色空周徧法界。是故於中風動空澄日明雲暗。眾
生迷悶背覺合塵故發塵勞有世間相。
前滿慈問地水火風本性圓融。疑水火性不相陵
滅即相傾也。虗空大地不合相容即相奪也。今以
色空兩心發明藏性正合俱現。前喻云兩人同觀
水中之日其義在此。而如來藏隨為色空者此該
同居方便二土。二乘證人無我未證法無我。在同
居土中猶見色空之相生方便土亦有色空故云
周徧法界。須知法界中事咸於一念中現故可合
上俱現之喻。於中者於法界中也。前已詳喻日照
則明等七句。今以約該廣但云風動空澄日明雲
暗。動靜為一雙。明暗為一雙。該上七句亦該七大。
又雲日等前是喻文今作合法故知法喻元非碩
異。所以前文得就喻顯法也。前二卷云為物所轉
是故於中觀大觀小與今正仝。對後如來文中今
則一為一。無量為無量。小為小。大為大。其病在分
別未亡而背覺合塵耳。眾生迷悶者。眾生該九界
以未開悟稱為迷悶。前文云覺非所明。今背無能
無所之覺而合妄所之塵。又背寂光之覺體合兩
土之塵相。兩土者謂同居方便也。塵勞之名兼於
五住。塵勞是集。世間相是苦。即日明雲暗等是已。
幽溪曰。生佛迷悟前後二文其相天懸。然須了知
相雖有異性本不殊。蓋全性以為相則全相而在
性。性猶濕也。相猶水也。水相雖有動靜之不同。濕
性豈有波澄之差別。不變之旨此喻最親。故知我
以妙明不滅不生合如來藏非棄波而觀濕乃即
相以達性。境風若息性水自澄。百千澄清大海海
印發光全體大用現前元不異乎眾生界也。○次
兼明隨淨緣。
我以妙明不滅不生合如來藏。而如來藏惟妙覺明
圓照法界。是故於中一為無量。無量為一。小中現大。
大中現小。不動道場徧十方界。身含十方無盡虗空。
於一毛端現寶王剎。坐微塵裡轉大法輪。滅塵合覺
故發真如玅覺明性。
上合隨染緣。今明隨淨緣。以上明俱現乃於一念
中頓現。諸相元全性以起修但不能全修即性遂
成同居方便兩土之相。今如來達修即性。故俱現
之法一多無礙大小相容成寂光實報兩土融即
之相。但菩薩自初住至等覺證一分寂光感一分
實報故實報乃菩薩所居之土。今文所明是究竟
寂光無上報土。涅槃云。我今所獻食願得無上報。
此無上報土乃妙覺如來之所居也。苟非眾生俱
現之本無以成如來融通之用。全性起修全修在
性不其然乎。於中先明能合所合。次明所起淨用。
言妙明者能合之智。以妙融明故成寂照之德。自
因明立所以來皆生滅法。以妙融明則無生滅。又
無相陵滅之相則法不滅。觀相元妄則法不生。對
上互相陵滅。故先不滅而後不生也。如來藏是所
合之理即眾生一念心體而已。如來藏下明起淨
用。先明淨用之體。惟妙覺明謂無塵相惟一三諦
之理。覺即如來藏體是一性。妙明是二修。修性一
合無復分張故能圓照法界。言圓照者示與東西
各行不同也。眾生以識心分別故空非色色非空。
喻以東西各行。今如來分別既忘色空不二。百界
千如靡不彰顯。是轉眾生迷中之俱現而為果上
之勝用耳。又惟妙覺明祗是一念忘情之智。而忘
情之處諸法圓彰。圓照下文及三如來藏皆委明
其義也。次是故下正示淨用之相。分三。初列。二釋。
三結。初列中言於中者於法界中也。列有四句。一
<pb n="800"/>
屬理。無量屬事。前二卷中霅川解於一毛端徧能
含受十方國土云。此明無量為一。蓋攝事成理。非
從體起用也。對顯今文體用備陳事理雙照。故云
一為無量則全理而成事。無量為一則全事而成
理。玄籤十上釋二鳥雙遊亦以一為理無量為事。
今豈有異釋乎。然下文以道場釋一是以所證一
理為一。又云身含十方是以法身正報為一。云徧
十方界是以多為無量。云無盡虗空是以無窮極
為無量而非多也。大之與小一往且約事論。二卷
經云為物所轉是故於中觀大觀小。對顯今文佛
能轉物故小中現大大中現小。小大雖約物論然
毛端微塵即是妙心又豈轉屬於事耶。又正當一
為無量之時反顯多不礙一即無量為一。正當小
中現大時反顯大不礙小即是大中現小。束此四
句不出二句。毛端微塵既是妙心即當一理。故知
小中現大即是一為無量。束此四句全歸一句而
已。不動下別釋其相。初釋一為無量。據下如來藏
文有十界諸法當以十界為無量立義方確。故今
十方之言義含十界。是則百界千如不出一念正
是初句中義。且就現文釋之。道場指成道之地。字
書曰治穀曰場。今治無明糠顯法性米名曰道場
即寂光土也。正當成道之時不動寂光。而十方機
感則應身即徧於十方。是垂為下之三土。妙玄云。
寂光理通如鏡如器。三土別異如像如飰。正是其
義。前云無上報土乃從勝為言。文句云同居有餘
自體皆是妙色妙心果報之處。據疏此言豈非三
土皆無上報耶。起應之時示為實報他受用身。及
方便同居勝劣二應。就佛言之皆是寂光。故云不
動寂場。苟寂光有動即非寂場矣。若以十界對三
土者。同居有十。方便有四。謂無六凡。實報有二。寂
光惟一。茲以應徧三土故云徧十方界。須知道場
不離同居。即同居為寂光。還即寂光而徧三土耳。
次釋無量為一。法身正報與寂光依報無二無別
故云含受無盡虗空。此以無邊際為無量也。而云
全事成理者。融三土色歸寂光空故有攝事成理
之義。然此句正意在顯遮那依正不二之相故不
言器界也。虗空之義具如涅槃一十復次。不得以
邪空釋之。既是遮那依正即佛自受用境界。與初
句示他受用不同。然皆正中現依也。三釋小中現
大。毛端現剎是正中現依正也。毛端是身分極微
處。身心圓明毛端即是一念既。是一念則毛竭。即
常寂光土。於寂光中現寶王剎。如後文云清淨寶
嚴妙覺王剎是也。寶王是正。剎即是依。乃從寂光
而現實報。雖小中現大亦該大中現小。如現寶剎
而不壞毛端之相非大中現小乎。塵裡轉輪是依
中現正。上句惟色。此句惟依。一微塵亦是一心則
五時八教不出一塵之外。以時教全是一心。故大
聖安坐微塵而轉法輪。說法破惑必有所被之機
是自他皆現塵中。而此句正意同剖塵出經也。問。
坐微塵裡即坐道場與初句何別。則末句亦該四
土耶。答。若論四土何句不該。如毛端現剎豈離同
居。此文四句。初句明他受用。次句明自受用。三句
惟色。四句惟依。當依此分文耳。毛端微塵處極狹
者。顯一念具法不假他念。故妙樂云。此中一心無
復餘心也。霅川曰不釋大中現小。近人非之。然由
上文以第三句該第四句。無別釋第四句。故霅川
作此說也。滅塵下總結前義。前因背覺合塵則有
同居方便土相。今因背塵合覺則有寂光及無上
報土之相。分別情忘是曰背塵。以妙融明便合覺
體。霅川曰。不思議用非修所成故曰發。今不言用
而言性者竝由理具方有事用。近來釋此文者多
引十玄門及四法界。須知四土是此中要義故特
引之。○二明三如來藏。上云我以妙明不滅不生
<pb n="801"/>
合如來藏。妙明之言似中道智。然中道中具有三
諦故須廣明。又上云一為無量。無量之名當指十
界。諸法方有歸著。故廣約之以明三諦。為二。一正
明。二斥迷。初為三。一明空如來藏。二不空如來藏。
三明中道正義。雖曰空與不空實是中道。所以十
界俱空。十界俱假。乃至空假即中。與次第三諦其
相不同。常途所明以瓔珞經中三諦為次第義。如
初卷已引。以中論四句為不次第義。中論云。因緣
所生法。我說即是空。亦為是假名。亦是中道義。幽
溪云。十界皆因緣生法以佛種從緣起故。我說即
是空十界緣起皆真也。亦名為假名十界緣起皆
俗也。亦名中道義十界緣起皆中也。即中云。中論
與今經大同亦復稍異。以中論明緣生十界即空
假中。此通染淨二緣。今明妙明心中所具十界即
空假中。專屬佛界隨淨緣法。一空如來藏。
而如來藏本妙圓心。非心非空非地非水非風非火。
非眼非耳鼻舌身意。非色非聲香味觸法。非眼識界
如是乃至非意識界。非明無明明無明盡。如是乃至
非老非死非老死盡。非苦非集非滅非道非智非得。
非檀那非尸羅非毗梨耶非羼提非禪那非般剌若
非波羅蜜多。如是乃至非怛闥阿竭。非阿羅訶三耶
三菩。非大涅槃。非常非樂非我非淨。
前云妙明不滅不生合如來藏而今云本妙圓心
者。空如來藏以妙為主本來自妙也。明能生法故
不言明。十界皆空惟是一心非圓心乎。非心至非
意識界總非六凡法界。非明無明等非緣覺界也。
先緣覺而後聲聞者。十二因緣聲聞恒有。四諦法
輪非佛不宣。故先緣覺。緣覺以無明為初支而先
舉明者。不知因緣名為無明。自悟因緣名之為明。
譬如人坐暗中一見電光便能覩物。正見電光是
第一剎那。是人方知眼藉電光始能見物是第二
剎那。第一剎那是集法忍。第二剎那是集法智。此
兩剎那所得忍智名之為明。若無此明誰曉因緣。
故先舉明而後言無明。又十二支有流轉還滅二
門今兼舉焉。次非聲聞界。緣覺以集為初門。聲聞
以苦為初門。先知苦而後斷集。先慕滅而後修道。
聲聞法中畏果斷因見果行因次第然也。言智得
者。大論三十六卷第十九紙云。智者謂無漏八智。
得者謂得聖道。據論所言智之與得惟在初果。今
謂初果徧觀四諦後三果唯觀一諦。故舉四諦則
可以該四果矣。非檀那等非菩薩界。菩薩以道諦
為初門。非六度即非道。此先非能趣之行。非波羅
蜜多者總非所趣之理。六度有事理之殊。次第不
次第之別。無非性具今皆非之。非怛闥下非佛界。
怛闥阿竭云如來。阿羅訶云應供。三耶三菩云正
徧知。此先非能證之人。次非所證之法。涅槃四德
是也。涅槃二十八卷云。若言我者則是如來。何以
故。身無邊故。無疑網故。不作不受故名為常。不生
不滅故名為樂。無煩惱垢故名為淨。涅槃二十一
卷末明大我大樂大淨須者往檢。前非二乘是非
空。非菩薩界是非假。非佛界是非中。空如來藏俱
空十界。故止觀云。一空一切空無假無中而不空。
總空觀也。○二不空如來藏。此經止有空如來藏
名。今依大寶積經稱俱即為不空如來藏。文二一
結前文。
以是俱非世出世故。
如如意珠俱非眾寶。能具眾寶。藏性亦然。故結上
云俱非等也。世結六凡。出世結四聖。○二明俱即。
即如來藏元明心妙。即心即空即地即水即風即火。
即眼即耳鼻舌身意。即色即聲香味觸法。即眼識界
如是乃至即意識界。即明無明明無明盡。如是乃至
即老即死即老死盡。即苦即集即滅即道即智即得。
即檀那即尸羅即毗梨耶即羼提即禪那即般剌若
<pb n="802"/>
即波羅蜜多。如是乃至即怛闥阿竭。即阿羅訶三耶
三菩。即大涅槃。即常即樂即我即淨。
言元明心妙者。以明為主。本具俗諦之照故曰元
明。前不言明而今言明。明豈不屬假乎。十界惟是
一心故云心。前真諦中以即有而空故云本妙。今
俗諦之心即空而有故復云妙。元明心妙是能即
之體。即心下明所即之法。具歷十界一一即之。問。
所云即者。為性中本具十界故名為即。為即俗諦
之相故名為即。答。此中文意因前云故發真如妙
覺明性後遂有三諦之文。則今俗諦不空之法亦
是真如妙覺明性其義明矣。既是妙性非關造作
豈非性具之法乎。以一性而具十界。則十界互融
界界具十豈非百界。一性無性百界宛然。但前文
妙覺明性元是所發。此乃如來從法界體起法界
用非眾生境界。亦與次第十界不同。復以一心而
具十界。此中有一有多而一多相即。有大有小而
大小互融。無非不生滅法。涅槃云雖非常住不念
念滅正此義也。當知眾生境界念念生滅。今非生
滅故與眾生不同。次第三諦中前六凡界秪是因
緣生滅。後之四聖對次第三諦。二乘為空。菩薩為
假。佛界為中。大約以無性之空隨緣之假二者相
即方名曰中。未修中時空假皆非性德。皆非佛界。
空假即中中為性德方是佛界。佛界是實。九界是
權。今是圓教俗諦。十界皆是佛界。一一皆實。無非
性德。故與次第不同。故荊溪云。次第即已方成今
即。今若即已三俱圓極。據荊溪意次第不可不即。
次第即已便歸純圓。惟圓三諦為究竟耳。此圓俗
諦雖是如來所發。而眾生性德本具非碩異也。又
常途所說。空是破法假是立法。今文既立十界則
三諦咸立。止觀云。一假一切假。無空無中而不假。
總假觀也。若以十界歷四教者。金錍云。藏通造六。
別圓造十。此猶一往論於所造。據輔行意。藏通明
八法界。謂六道法界及聲聞緣覺也。藏通菩薩弘
誓未全止八界半。別教或九或十。分教證故。圓教
始終不二而二。文在三十八卷。既云始終不二則
從初即觀性具十界與別不同也。按寶積經云。空
如來藏離不解脫一切煩惱。不空如來藏具河沙
佛不思議法。霅川以山河忽生及三種相續為不
空藏但彰染汙生滅之相。應如今文十界咸具方
合寶積云具恒沙佛不思議法耳。又據文次第雖
在空後。此中十界實為空如來藏之本。苟非不空
藏中元具十界。安得約十界以論空耶。空得具本
方是真空耳。○三明中道正義。
以是俱即世出世故。即如來藏妙明心元。離即離非。
是即非即。
十界有萬不同。即如來藏妙明心元者假即中也。
承上妙空明俗咸歸一心。心元之名正指中道。本
來如是故名為元。離乃非之異名。是為即之殊稱。
上離俗諦十界俱即。下離真諦十界俱非。此顯中
道雙遮二邊也。上是俗諦十界俱即。下是真諦十
界俱非。此顯中道雙照二邊也。但次第三觀中道
亦名雙亡雙照。對前異時亡照而立此名。以初觀
破假。次觀破空。此之二破為雙亡之方便。初觀用
空。次觀用假。此之二用為後雙照之方便。由前異
時作意遮照得入中道任運遮照。此以作意為任
運之方便。入中道時無心亡照任運寂知。與前異
時亡照不同故名中道觀也。今圓三觀中前之二
藏已是圓理。茲明中者。如釋籤云。應以畢竟空不
思議假相對以成圓融三諦。正與今合。初十界俱
空名畢竟空。次十界俱假名不思議假。今云雙亡
是雙亡畢竟空不思議假。雙照亦然。此名圓中之
圓。不可思議中不可思議。應知二邊分別若亡即
是中道。於中道中更點三諦皆是圓融。止觀云。一
<pb n="803"/>
中一切中。無空無假而不中。總中觀也。與今意大
同。三文之中皆云心者。通指佛界隨淨緣之心耳。
○四斥凡小不了三一法。
如何世間三有眾生。及出世聞聲聞緣覺。以所知心
測度如來無上菩提。用世語言入佛知見。
上明三諦竟。今指三諦是如來所證。非凡小能知。
如何兩字正責之之辭。前云眾生迷悶背覺合塵。
又云汝以色空相傾相奪於如來藏。則凡夫二乘
皆不能測佛明矣。其病在所知心不忘。世語言不
絕。墜落空有二邊。不知所滯之有即真空。所著之
空即妙有。以迷背中道故動成戲論也。圓融三諦
名無上菩提。○二喻。
譬如琹瑟箜篌琵琶。雖有妙音若無妙指終不能發。
琹等喻十界眾生。妙音喻如來藏理。妙指喻實智。
發謂發明。白虎通云。琹者樂也。所謂禁止諸邪以
正人心也。廣雅云。長三尺六寸。以象三百六十日。
五絃象五行。大絃為君寬和而溫。小絃為臣清廉
不亂。文王武王加二絃以合君臣之恩也。瑟者縝
密也。五十絃。箜篌者。白虎通云。漢武帝命樂工候
調作。或云候暉作。其聲坎坎然以應奏節故謂之
坎候。復訛轉為箜篌耳。候者因彼樂工而得名也。
楊升菴云。琹瑟秦箏之屬。絲木相去皆未寸許。惟
空侯絲與木相去遠。聲自空出。空侯之名或因此
立。又謂二字不必加竹恐未必然。瑟琶者。漢遣烏
孫公主嫁昆彌。念其遠行故思慕無已。使工巧裁
箏筑為馬上之樂。以手推却前後而奏聲故名琶
琶。推手為琶。却手為琶。有打撥鈎桃之音。今四絃
者是已。云妙音者。琴瑟等音通實報土。如大樹緊
那羅王絃歌一動聲震大千。須彌山王低昂踊沒。
一切聲聞猶如舞戲。天冠菩薩問迦葉言。少欲知
足頭陀第一。云何今日猶如小兒。迦葉言非本心
也。妙樂判云。彼經屬方等部以大斥小。緊羅奏於
別圓之樂故使迦葉不能自安。所謂菩薩勝妙五
欲能令迦葉起舞也。或以琴喻寶覺真心。妙音喻
無方大用。妙指喻楞嚴大定。然考大經中亦以箜
篌喻眾生。音喻佛性。故知琴等喻眾生其說最是。
○三合。
汝與眾生亦復如是。寶覺真心各各圓滿。如我按指
海印發光。汝暫舉心塵勞先起。由不勤求無上覺道。
愛念小乘得少為足。
汝與眾生略該九界。合前琴等。寶覺真心合前妙
音。具德為按即妙俗也。覺即圓中。真即妙空。一心
具此三諦何人不然。言按指發光者。佛意元是引
證必有所指今不可曉。聊舉維摩經及貲中解以
發明之。維摩經云。佛以足指按地即時三千大千
世界若干百千珍寶嚴飾。譬如寶莊嚴佛無量千
德寶莊嚴土。一切大眾嘆未曾有。而皆自見坐寶
蓮華。豈非海印發光之明證乎。謂於海印三昧中
發光明也。資中云海印者大集云。閻浮所有色像
大海皆有印文。此喻如來法身性海普現一切世
間之相。正性具依正無不具足。喻同海印。如來證
此法門復從體起用即是海印發光。是時山河大
地即無上知覺無礙融通成無上報。而從按指發
之者喻同有妙指而發妙音也。次云汝暫舉心塵
勞先起。合若無妙指終不能發。聲聞舉心已是塵
勞。不待動形故云先起。若以四住為塵勞富那已
斷四住。今不指見思麤惑當以習氣為塵勞耳。習
氣即塵沙無明惑也。據此文知二乘生方便土猶
有勞久發塵之相。與同居土隙中微塵其相不遠。
義推實報土中雖有塵相不同下之二土也後。偈
云餘塵尚諸學故實報當有塵相。然既依正無礙
豈比二下土乎。由不勤求下釋塵勞先起之由也。
若求無上菩提知竝由理具方有事用即相似海
<pb n="804"/>
印發光。今保證小果得涅槃一日之價自以為足。
故雖在塵中而不知是塵耳。此方等部應有禪斥。
雖已入法華時順方等部儀故宜斥小。○二更釋
餘疑二一滿慈重徵妄因二阿難再執緣起初中
二一疑問。
富樓那言。我與如來寶覺圓明。真妙淨心無二圓滿。
而我昔遭無始妄想久在輪迴。今得聖乘猶未究竟。
世尊諸妄一切圓滅獨妙真常。敢問如來。一切眾生
何因有妄自蔽妙明受此淪溺。
問中分三。初明己佛無殊。具德之覺名曰寶覺。是
不但中也。十界俱照名為圓明。是不思議假也。第
一義空名真妙淨。一心具此三諦。此句領上三如
來藏之義。亦躡上寶覺真心各各圓融而發此問
也。次而我下明己迷佛悟。無始妄想指無明惑即
妄為明覺等是。久在輪迴該三種相續之相。今得
四果但除四住未破無明故云猶未究竟。次推佛
悟中明佛圓斷五住是諸妄皆滅。對彼諸妄則三
諦俱名妙真常矣。三敢問下正窮妄因。前問云何
忽生山河大地。佛答妄為明覺故生山河。明覺之
義辨之已詳。今問此妄從何而有是到底一問也。
○二佛答分三。一以演若失頭為喻。二以妄本無
因合喻。三示頓乘不藉修證。初中二一牒惑。
佛告富樓那。汝雖除疑餘惑未盡。
聞妄為明覺則除山河忽生之疑。聞三如來藏則
除大性周徧之疑。而疑妄必有因是餘惑也。○二
引喻。
吾以世間現前諸事今復問汝。汝豈不聞室羅城中
演若達多忽於晨朝以鏡照面。愛鏡中頭眉目可見。
瞋責己頭不見面目。以為魑魅無狀狂走。於意云何。
此人何因無故狂走。富樓那言。是人心狂更無他故。
文有問答。世事易明故佛引以為問。演若覔頭是
諸事之一耳。夫喻本喻法。喻若未明何由知法。前
釋因明立所。而云因明立所所既妄立生汝妄能。
今以鏡照面喻明覺也。愛鏡中頭瞋責己頭喻立
所也。以為魑魅無狀狂走者喻妄能也。妄所在前
文為同異。妄能在前為無同無異。無同異是有為
眾生。故喻狂走。文相甚齊無勞異議。蓋妄有三重。
一妄為明覺。二所既妄立。三生汝妄能。今喻亦有
三重。一以鏡炤面。二愛鏡責己。三無狀狂走。豈非
文相相齊之甚乎。孤山曰。晨朝者喻起妄之始。然
晨朝炤面男子所不必然。是炤面已有狂意。故演
若炤鏡責頭之意在其中矣。上舉事竟。於意下正
問。何因之言問其因也。富那答中心狂二字正明
其因。據後經文有狂性因緣之言。此中當以心狂
為因。炤鏡為緣。是則世尊說其緣。滿慈出其因。蓋
心狂在炤鏡狂走之前。狂走以心狂為因。而心狂
則更無因。故曰更無他故。若合後文。心狂喻最初
之妄也。炤鏡至狂走所謂自諸妄想展轉相因也。
演若達多此云祠授。從神乞得故也。山神虎頭曰
魑。宅神猪頭人形曰魅。○二以妄本無因合喻二
一合二結初中三一決明妄本無因。
佛言妙覺明圓本圓明妙。既稱為妄云何有因。若有
所因云何名妄。自諸妄想展轉相因。從迷積迷以歷
塵劫。雖佛發明猶不能返。如是迷因。因迷自有。識迷
無因妄無所依。尚無有生欲何為滅。
初云妙覺明圓者。妙即是空。覺即是中。明即是假。
三諦在一心中故云圓。此句立圓融三諦以為性
本。本圓明妙非修之始妙。此句亦明妄想之無本
也。既稱下反覆明妄無因。因即是本。既妄為明覺
矣又何有因。又有因即不名妄。乃約名以申其義
耳。然無因之妄是無始無明。由此而生四住煩惱
則展轉相因故云從迷積迷。若對前文。自妄為明
覺後因明立所所既妄立生汝妄能。乃至三種相
<pb n="805"/>
續是展轉相因也。若對喻文。因照鏡而責頭因責
頭而狂走亦展轉相因也。雖佛發明但斷四住成
聲聞果。無明尚在名不能返。乃責滿慈以責眾生
耳。如是迷因仍指最初無明。此更無因故曰因迷
自有。是則妄有二種。一者最初之妄必無有因。二
者妄所妄能展轉相因。前文云。是人心狂更無他
故。今云既稱為妄云何有因。法喻齊矣。次示滅妄
之方。云識迷無因妄無所依者。迷即是妄。因即所
依。迷無因即妄無依也。以最初妄前更無有妄。而
真又不生妄。所依竟安在乎。無因則不能生。無生
則亦無滅。如來所以永斷無明識此而已。○二約
得菩提況釋。
得菩提者如寤時人說夢中事。心縱精明。欲何因緣
取夢中物。況復無因本無所有。
疑者云。妄既本無。何以得菩提人言妄有生滅因
緣乎。故以寤寐釋之。菩提如寤。妄想生滅如夢。夢
不知夢至寤而始知夢。迷不知迷至寤方能辨迷。
如說夢中事以其心之精明故也。能辨五住枝末
故曰精明。然夢竟叵得。況字從因緣上發來。心精
明故夢物因緣如在目前。然不能據夢中因緣以
取夢中之物。況一念夢心不從因生。并夢亦無而
夢物豈可取哉。夢物有因緣者。喻妄所妄能依於
明覺也。夢心無因。喻妄為明覺之妄不從因生也。
前但示無因則無生滅。今兼示有因緣者亦無生
滅。言夢心無因者。夢前無夢是不因夢。醒時非夢
是不因醒。○三復宗明無得失。
如彼城中演若達多。豈有因緣自怖頭走。忽然狂歇
頭非外得。縱未歇狂亦何遺失。
前更約寤夢為喻。今復宗重舉演若。演若狂走雖
以心狂為因照鏡為緣。然因緣畢竟叵得。如他人
炤鏡不狂而彼獨狂是無當狂走之緣也。狂性無
本是無當狂走之因也。次明頭無得失正顯妄心
無因。頭喻真心。頭無得喻真之無得。演若謂己失
頭所以狂走而頭實不失。喻在妄時真不曾失。○
二結。
富樓那。妄性如是因何為在。
前雖雙明有因無因二種妄法皆不可得。然滿慈
所問是最初之妄。此妄無因故結顯之。真不為妄
因。如不狂不為狂因。○三示頓乘不藉修證又二
一法。
汝但不隨分別世間業果眾生三種相續。三緣斷故
三因不生。則汝心中演若達多狂性自歇。歇即菩提。
勝淨明心本周法界不從人得。何藉劬勞肯綮修證。
直示頓乘要在不隨分別四字。分別之心即是三
種相續。由分別故成世界相。乃至眾生業果亦然。
此中云世間該二種三界之相。所以不隨分別即
得成菩提也。吳興云。三緣即業果中殺盜淫也。三
因即三種貪。親生為因。疎助為緣。以殺盜淫是身
根所造之業。三種貪是意根能造之惑。惑親緣疎
因緣之義彰矣。天如非之。謂三緣三因是三種相
續之因緣。而配釋亦未明了。即中謂佛語多含。三
種相續意已窮深。下三緣三因獨在業果。淺深俱
斷三惑圓除。正是歇狂之方。何必純在於深方不
藉修證耶。故當以吳興解為正。心中演若達多即
妄為明覺之心。此心起時還欲照明覺體。是向外
馳求反生器界。此三種相續所由來也。今明真本
無得但須歇狂。歇即菩提頓成佛道。經自初卷來
漸說居多。獨此中文最為圓頓。偏漸教中須無量
劫修菩薩行。乃至後文云菩提涅槃尚在遙遠。俱
屬漸教。漸說是權。良由阿難未除四住當與言漸。
滿慈已除四住宜其言頓。頓說是實乃究竟旨歸
之地耳。勝淨明者。謂不隨分別自然清淨明鑑。名
之為勝。勝於明覺曰勝淨明。周法界者。如圓覺云
<pb n="806"/>
覺徧十方界。即得成佛道也。此心雖賴師示實不
從人得。上文云忽然狂歇頭非外得。今以此文合
之。是則頭喻真覺。照鏡喻明覺。其義明矣。肯綮出
莊子養生篇云。技經肯綮之未嘗而況大觚乎。骨
間肉曰肯。筋肉經處曰綮。刀經此處便覺艱難。今
以勤劬修證名肯綮也。圓頓根人悟修證在一心
中何必肯綮修證哉。○二喻。
譬如有人於自衣中繫如意珠不自覺知。窮露他方
乞食馳走。雖實貧窮珠不曾失。忽有智者指示其珠。
所願從心致大饒富。方悟神珠非從外得。
前迷頭喻眾生之狂性。次夢事喻迷妄之不實。惟
今神珠堪比妙心。復顯迷時無失。悟時無得。苕溪
以衣譬五陰。珠喻勝淨明心。由無明故不覺。所遭
皆是窮途曰窮。在三界中如風飡露宿曰露。流轉
六道如馳走他方。因流轉故求小乘偏教或取人
天之樂為乞食馳走。此與怖頭狂走何異。無功德
法財曰貧。雖貧珠在喻迷時無失也。佛如智者。教
為示珠。證理起用名大饒富。雖藉師教不從師授。
以顯悟亦無得。幽溪曰。法華繫珠與今不同。彼明
十六王子覆講法華結大乘緣種喻以親友繫了
因珠。今經於自衣中繫正因珠。喻本有佛性雖窮
不失。一解一性自不同年。上文佛答富樓那竟。或
疑。解門將畢。修證方興。佛告滿慈即云何藉劬勞
肯綮修證何也。答。如來說教破立同時。據圓頓教
悟修證在一心中。初發心時便成正覺。故云何藉
劬勞肯綮修證。非廢修證也。若在漸教必先悟後
修。先修後證。此如來方便析重派深應彼漸機。以
施權教。既是權說須先掃後立。要之為頓施漸漸
必歸頓圓實部主。永無異途。○二阿難再執緣起。
幽溪云。經自二卷來破因緣自然者屢矣。今阿難
復以因緣為難何惑情之難袪乎。答。因緣自然其
言雖一義涉多門。有在纏之因緣自然。有出纏之
因緣自然。前三卷所破是在纏之因緣而已。若今
重以為問乃出纏之因緣自然。雖單問因緣實兼
自然。是以世尊答中雙破二義。原其問意而備在
答中。將謂解門已竟當辨修途。圓因搆造有似乎
因緣。分果冥契有似乎自然。苟不雙遣必墮雙非。
故冀如來有以明之庶不墮於偏修偏證之失。如
曰若悟本頭識知狂走。因緣自然皆為戲論。乃至
云。合然俱離離合俱非。此句方名無戲論法。其事
理修證之殊了然可知矣。為二一疑請三一引所
說之理。
即時阿難在大眾中頂禮佛足起立白佛。世尊。現說
殺盜淫業三緣斷故。三因不生。心中達多狂性自歇。
歇即菩提不從人得。斯則因緣皎然明白。云何如來
頓棄因緣。
阿難不引三種相續而引殺盜婬三緣三因者。立
因緣之名也。緣狂性歇即成菩提此因緣之義也。
既出其名又立其義。斯則因緣皎然明白。雖有不
從人得之言似屬自然。然豈以此而礙因緣乎。言
頓棄因緣者。如前文云。既稱為妄云何有因。若有
所因云何名妄。是頓棄因緣也。○二引己他得悟。
我從因緣心得開悟。世尊。此義何獨我等年少有學
聲聞。今此會中大目犍連及舍利弗須菩提等。從老
梵志聞佛因緣發心開悟得成無漏。
舍利弗目連同師沙然梵志。梵志道術身子皆得。
師有二百五十弟子悉付身子而成就之。沙然臨
死欣然而笑。身子問故。答。世俗無眼為恩愛所纏。
我見金地國王死。夫人投火聚願同生一處。言已
命終。後見金地商人問之果然。身子追悔我未盡
師術。而不授此法為我非其人師祕乎。自知未達
更求勝法而無師可事。於路見頞䫌威儀庠序。因
問師法。頞䫌答云。諸法從緣生。是故說因緣。是法
<pb n="807"/>
緣及盡。我師如是說。一聞即得須陀洹果。來至佛
所。十五日後得阿羅漢。目連聞偈亦證初果。後見
佛亦得羅漢。須菩提聞因緣事未攷。梵志或翻淨
裔。頞䫌偈中略說三諦。初句苦諦。次句集諦。第三
句滅諦。法即苦。緣即集。苦集俱盡是究竟滅。○三
結所說同邪。
今說菩提不從因緣。則王舍城拘舍梨等所說自然
成第一義。惟垂大悲開發迷悶。
前佛云識迷無因妄無所依。尚無有生欲何為滅。
即是菩提不從因緣也。拘舍梨外道名。維摩經云。
末伽梨拘舍梨子。什公云。末伽梨字也。拘舍梨是
其母名。其人起見云眾生罪垢無因無緣。據此似
末伽梨為拘舍梨之子。或云。末伽梨俱舍梨字形
楚越前後譯不同耳。翻譯名義云。末伽梨此云不
見道。其計自然亦是斷滅自然。然是也。自如是也。
婆沙云。法應爾不可改易不可徵詰是法爾義。自
然與法爾同。即中云。自然有二種。一斷滅自然。二
常見自然。交光云。外道自然此八萬劫自然成道。
猶如縷丸極則停住。此常見刪闍夜毗羅胝子所
計與拘舍黎何涉。刪闍夜計常。拘舍梨計斷。因名
自然。若以等字攝之則無不可。阿難就對待說不
執因緣必入自然。似外道反為得之故作此難。○
二佛示二一委辨因緣自然二發起行門方便初
中二一辨因緣自然二明無戲論法初中二一總
述。
佛告阿難。即如城中演若達多狂性因緣若得滅除。
則不狂性自然而出。因緣自然理窮於是。
狂性因緣者。心狂為因。照鏡為緣也。不雜因緣稱
為自然。狂賴因緣。不狂則不賴因緣。故曰不狂性
自然而出。溫陵曰。不狂之前二皆本無。由是觀之。
凡所謂因緣自然本皆不有悉由狂妄而立故曰
理窮於是。○二別破三一以因緣破自然。
阿難。演若達多頭本自然。本自其然無然非自。何因
緣故怖頭狂走。
此文以頭為自然故云頭本自然。又前文云不狂
性自然而出。似不狂在後。今明頭元自然乃立自
然之義也。本自下二句定自然計。本自其然者謂
先來元是自然。無然非自謂後日無非自然。何因
下破。不藉因緣方名自然。今何以心狂炤鏡之因
緣而怖頭狂走乎。則自然之計窮矣。○二以自然
破因緣。
若自然頭因緣故狂。何不自然因緣故失。本頭不失
狂怖妄出。曾無變易何藉因緣。
初二句定。何不下破。本頭下結。此文以狂為因緣。
立自然者不賴因緣。立因緣者必先有自然。自然
頭即不狂不雜因緣之頭也。彼計云。自然之頭元
來不狂。後以照鏡因緣故狂。破云。若立此計亦應
自然頭不失以照鏡因緣而失何不爾耶。結云。今
既本頭不失狂自妄出。則狂與頭了不相涉。何曾
變換而假因緣。則因緣之計窮矣。言失頭者演若
自謂失頭故也。此文及前因緣不須合法。但就喻
觀。妙義自顯。○三破轉計自然。
本狂自然本有狂怖。未狂之際狂何所潛。不狂自然
頭本無妄何為狂走。
由前以頭為自然。狂為因緣。既因緣被破。轉計狂
亦自然。不狂亦自然。故此破之。初破狂自然。初句
立計。次句釋本狂二字。未狂下二句破。如文。次破
不狂自然。初句立計。頭本下破。既頭本無妄而有
今日之狂走。安得定云本來無妄。則不狂自然之
計破矣。○二明無戲論法又二一明悟本俱非以
顯前義。
若悟本頭識知狂走。因緣自然俱為戲論。是故我言
三緣斷故即菩提心。
<pb n="808"/>
欲明無戲論法先斥戲論。在今釋此文者多指因
緣自然皆是狂走。前屢明頭是自然狂是因緣恐
此釋未妥。詳文意似謂悟本頭而知其非自然。識
狂走而知其非因緣。則兩俱戲論其義明矣。次結
顯前義。三緣斷則不關自然。即菩提心則不涉因
緣。所以前文之言本離戲論也。○二簡二種生滅
名無戲論。
菩提心生生滅心滅。此但生滅。滅生俱盡無功用道。
若有自然如是則名自然心生生滅心滅。此亦生滅。
無生滅者名為自然。猶如世間諸相雜和成一體者
名和合性。非和合者稱本然性。本然非然和合非合。
合然俱離離合俱非。此句方名無戲論法。
菩提心中最宜甄別。故復重重研覈。大要以因緣
自然對簡有兩重生滅。既離對待方除戲論。初約
菩提簡生滅云菩提心生者。向來不悟菩提今悟
菩提故曰生。分別情忘是生滅心滅。智生惑滅既
成對待豈非生滅法乎。遣此生滅方成無功用道。
云滅生者由斷惑而證真也。此以住前緣修名為
滅生。登住證真不見有斷惑證真之功稱無功用
道。方離第一重生滅耳。若有下更約自然簡生滅。
言若有者非相似之若。謂情計不忘復立自然。如
是則名自然心生生滅心滅。此仍指智生惑滅為
生滅也。上云滅生俱盡即俱滅也。又須遣之故云
此亦生滅。此生滅與上智生惑滅不同。乃指自然
為生。智生惑滅俱滅為滅。前簡緣修為因緣生滅。
今貶自然亦歸生滅。以亦是對待法耳。次云非生
滅者名為自然釋成自然是生滅義。疑云。何故自
然亦是生滅。釋云。對彼智生惑滅稱無生滅者為
自然豈非是對待法乎。對待即生滅也。猶如下立
喻。如地水火風和合成一譬第二重中智生惑滅
之義也。虗空非合號曰本然譬上無智生惑滅之
自然也。就喻既成對待。法中可知。所以本然之計
決不可立故云非然。和合之計亦不可立故非合。
合然俱離承上文和合本然二俱遠離而說。是離
第二重中無智生惑滅之自然。與智生惑滅之和
合耳。離合俱非者。離即離然離合。合謂并離亦非。
即不離也。夫離合離然既非對待已是正義。今又
非之。不但非離并亦非合。到此一句方名無戲論
法。當是妙覺之所證耳。前云歇即菩提理最直捷。
今遣之又遣似與前違。非違也。滿慈得意祗貴承
當。阿難多聞須除計執。故前後互出耳。○二發起
行門方便分四一佛果尚遙。
菩提涅槃尚在遙遠。
菩提智德。涅槃斷德。阿難志在佛果欲成菩提涅
槃。就其情計尚執因緣。去離合俱非甚遠。故云尚
在遙遠。○二須勤修證。
非汝歷劫辛勤修證。雖復憶持十方如來十二部經
清淨妙理如恒河沙秪益戲論。
文意謂苟非歷劫修證雖有多聞只益戲論。以為
下謂行門之開端也。○三戲論無益。
汝雖談說因緣自然決定明了。人間稱汝多聞第一。
以此積劫多聞熏習不能免離摩登伽難。何須待我
佛頂神呪摩登伽心淫火頓歇得阿那含。於我法中
成精進林。愛河乾枯令汝解脫。
阿難是初果人從十六剎那證入。因緣二字具十
六剎那之義。如云法從因緣生。亦從因緣滅。我佛
大沙門常作如是說。夫緣生之緣是集諦。生是苦
諦。緣滅之緣是道諦。滅是滅諦。一往觀之具四剎
那明矣。然見苦者有一忍一智。見集亦然。見滅者
有一忍一智。見道亦然。再往觀之具八剎那明矣。
又欲界四諦名法忍法智。上色無色界四諦名比
忍比智。因觀欲界緣生緣滅比知上二界緣生緣
滅。欲界既有四忍四智。上界亦然。反覆詳觀具十
<pb n="809"/>
六剎那明矣。此談因緣決定明了也。又云法性自
天而然。苦不能惱。集不能染。道不能通。滅不能盡。
因滅會真滅非真諦。滅尚非真三諦焉是。此談自
然決定明了也。阿難所聞又不止此。就證十六心
辟支佛聲聞分為三品。於聲聞中身子上。目連中。
餘皆下。一一知之故多聞第一。況自空王佛來多
聞熏習而不能免摩登伽難。孰謂多聞有益乎。何
須下謂汝若多聞有功何須待我呪力。言精進林
者精進法多名林。梵語阿那含此云不來。不來欲
界受生故。已斷欲界九品俱生於一生中超過七
生七返故名精進林也。令汝解脫得離淫室也。○
四結勸進修。
是故阿難。汝雖歷劫憶持如來祕密妙嚴不如一日
修無漏業。遠離世間憎愛二苦。如摩登伽宿為淫女。
由神呪力銷其愛欲。法中今名性比丘尼。與羅睺母
耶輸陀羅同悟宿因。知歷世因貪愛為苦。一念熏修
無漏善故。或得出纏。或蒙授記。如何自欺尚留觀聽。
前謂不修無漏只益戲論故今勸修。言祕密妙嚴
者即三德祕藏微妙莊嚴也。幽溪云。無漏業者不
隨分別是也。世間輪迴由憎愛生。憎愛由分別起。
分別則漏落於世界眾生業果相續。故以不隨分
別為無漏業。此因中說果舉果標因耳。文中始云
歷劫。次云一日。又次云一念者。前云菩提在遠尚
須歷劫修行。今斥多聞無功不如一日修習。須知
歷劫修持祗圖一念相應而已。又恐疑歷劫多聞
即是辛勤修證。故云不如一日修無漏業。復舉摩
登者。前云婬火頓歇顯呪力耳。今意謂彼是女人
尚證無漏。汝是男子云何自欺。不明自心即自欺
也。無漏之言亦通深淺故。或出欲纏如性比丘尼。
或蒙授記如華色比丘尼也。今經第四卷必在法
華後說此文是其證也。方等收經攝後歸前其例
實多。然法華亦授阿難記莂。今引二尼是策其斷
結耳。尚留觀聽者。謂為根塵所礙。霅川云。略舉見
聞以攝覺知即六妄也。大章第一約破顯以開圓
解竟。
○大章第二示正助以修圓行。自古諸師如溫陵
孤山長水吳興天如。莫不大判先解後行。獨交光
懸示通駁諸家而自判從初至此。答阿難奢摩他
已竟。向下開行門乃答三摩之請。作如此說割截
三諦不會佛心。須知前開解門是談奢摩他等所
照三諦。後開行門乃示三法中因果名目相應。及
決定煩惱根本。與夫選擇一門深入。故知開解三
法必俱。行門三法亦必俱。第有修性之分。境智之
殊爾。前三卷末當機聞法領解已是結文。安有不
具三法而遽結益。至此後方明三摩者乎。又上根
利智悟證必俱修在其中。例如小乘舍利弗聞說
因緣悟心無際悟也。即證初果證也。前十五心名
見道。第十六心名修道。是修在其中也。大乘圓教
初發心時便成正覺。發心悟也。正覺證也。前十五
心為信行。第十六心名信解。如法華信解品正是
其文。是修在其中也。如此根性末代必無。阿難為
後人法式。故先請解而後請行耳。為二。一示觀理
直入正行。二示帶事兼修助行。初又二。一慶喜歎
領述請二。一經家敘相。
阿難及諸大眾聞佛示誨。疑惑銷除心悟實相。身意
輕安得未曾有。重復悲泪頂禮佛足長跪合掌而白
佛言。
自佛答滿慈來未有結益。今即總結上文之意也。
三卷末云希更審除微細惑。今云疑惑銷除與前
相應。言心悟實相者。二卷云汝等聲聞狹劣無識
不能通達清淨實相。三卷七大文初云亦令當來
修大乘者通達實相。當知實相秪是三諦之理耳。
無量義經云無相不相不相無相名為實相。釋云
<pb n="810"/>
無相者無生死相也。不相者不涅槃相也。夫無生
死相豈非空乎。不涅槃相豈非假乎。經又云不相
無相豈非中乎。或解經文云究竟除因緣自然為
實相。竊謂前文云離合俱非此句方名無戲論法
何但離因緣自然耶。應知合然俱離離合俱非無
句可指故名實相。今所悟者即此理也。桐洲曰捨
生死重擔息肩於藏性輕安之義。○二慶喜陳辭
二一歎領。
無上大悲清淨寶王善開我心。能以如是種種因緣
方便提獎引諸沉冥出於苦海。
幽溪云讚佛無上大悲清淨寶王者。知佛悟妄如
迷方。空華本無所有。證真如精金。濕更不重生。
位無有上萬累多捐。無心無緣而能拔苦與樂。故
又敘益云善開我心等也。前破妄會真歸三如來
藏。故云種種因緣。皆有別有圓故云方便提獎。五
住為沈冥。二死為苦海。○二述請三一述前但解。
世尊。我今雖承如是法音。知如來藏妙覺明心徧十
方界。含育如來十方國土。清淨寶嚴妙覺王剎。如來
復責多聞無功不逮修習。
慶喜已開圓解深得文旨故今云知如來藏等。妙
覺明即三諦也。藏心既徧。三諦咸徧。但觀今文。豈
非諸法所生惟心所現一切因果世界微塵因心
成體。及二卷云汝身汝心皆是妙明真心中物等。
為前文之要義乎。補遺云。心具為含。心生為育。清
淨言無染。寶嚴謂具莊嚴。世界因明生。今以妙合
覺故王此淨土。心含淨剎是因心徹果也。上十方
猶兼淨穢此專在淨。解心至是可謂極圓。然未兼
修證則不逮修習。故佛責之。問。解行相去幾何。答。
解則廣兼諸法修即惟在一門。例初果見道通觀
四諦。後三果重慮緣真止觀一諦耳。今經亦然。據
阿難自呈所解心含十方。而後文揀選圓通止在
一根。詎非解廣而行專耶。○二通喻解行。
我今猶如旅泊之人。忽蒙天王賜與華屋。雖獲大宅
要因門入。
陸宿曰旅。水宿曰泊。喻心行理外也。天王賜與華
屋者。有喻必有法。遠指即前三卷半經。近指即雖
承如是法音知如來藏妙覺明心等也。要因門入。
遠指即後修道分經。近指即下本發心路也。總之
法在前後喻在中間。觀要因門入之言解廣行專
其義明矣。○三正請行門。
惟願如來不捨大悲示我在會諸蒙暗者捐捨小乘
畢獲如來無餘涅槃本發心路。令有學者從何攝伏
疇昔攀緣得陀羅尼入佛知見。作是語已五體投地。
在會一心佇無慈旨。
在會多先習小乘之人是諸蒙暗。今已開權故求
畢獲無餘涅槃。補遺云。小乘煩惱子縛斷名有餘
涅槃。生死果縛斷名無餘涅槃。今此大乘五住二
死究竟盡。名無餘涅槃。是圓果。義通分滿。對此涅
槃而指最初能入之路為本發心路。此文與初卷
云殷勤啟請十方如來得成菩提妙奢摩他三摩
禪那最初方便其義是同。但前云菩提是究竟果。
此云涅槃是究竟果。果前舉三觀及最初方便。今
云本發心路則兼之矣。下文攝伏攀緣是奢摩他。
得陀羅尼是三摩提。入佛知見是中道義。總該解
門三義。而請其最初方便故建首云從何耳。問。此
中當機所問與初卷同。何分解行。答。初卷問意欲
明從假是最初方便。故佛答云。有三摩提是最初
方便也。此中欲明耳根是所從之假乃行門之要
故重問之。問。前七處徵心。以妄心為所從之假。今
以耳根為所從之假云何得同。答。七處窮逐使言
思道斷。今耳根云覺觀出思惟身心不能及。相雖
不同其旨一也。又三科七大名諸三摩提那得不
同。云有學者。或云等覺已還皆名有學。今謂尊者
<pb n="811"/>
之意恐指前三果人名有學。以上文云捐捨小乘
則兼四果。今別指前三者。由第四果人空觀已成
亦得云攝攀緣也。○二如來宣示行門二一經家
敘。
爾時世尊哀愍會中緣覺聲聞於菩提心未自在者。
及為當來佛滅度後末法眾生發菩提心。開無上乘
妙修行路。宣示阿難及諸大眾。
此時已說法華會三歸一故聲聞緣覺咸向菩提。
初心之人未明中道名不得自在。此為現在之機
也。及為下是為未來眾生。若知心徧十方自趨佛
果名菩提心。開無下總承上現未二機。無上乘者
謂超過三乘。妙修行路者謂一心三觀。○二正宣
示二一發覺初心二顯示修證初中二一正明二
義二從七常住名去決通疑滯初又二一總述。
汝等決定發菩提心。於佛如來妙三摩提不生疲倦。
應當先明發覺初心二決定義。
妙三摩提者。梵語三摩提此云等持。離沉掉曰等。
專心一境曰持。於三觀中獨當假觀。假即空中故
云妙也。解行之要皆在乎此。問。前釋有三摩提約
次不次兩門。次第則從假入空。不次則假即空中。
今亦具二義否。答。前次第中雖明從假入空元非
正意。此經之意正為顯圓。在約假以立空中。今文
亦然。前約開解。解是行家之解。今約起行。行是解
後之行。故特舉三摩提為入門使措心有地。立修
定之軌則其旨正同。又前開解。正明圓旨。兼用別
教。而經旨在會別入圓。今妙三摩提盡攝後文。如
觀音圓通正是約假以立空中。而憍陳如等小乘
聖位豈無從假入空之義。會權歸實無非圓矣。幽
溪云。決定有二義。一者如來聖人決而方定。二者
已受決於如來定不可易。同是一義。但有機應授
受之殊耳。或謂二決定義與前二種根本為同為
異。答。同而不同。前先云生死根本次云菩提涅槃
元清淨體則先妄而後真。今先審觀因地發心次
審詳煩惱根本則先真而後妄。立名雖爾今一義
中實兼前二種根本。何者。第一義審觀因地發心
與果地覺為同為異先擇生死根本依不生滅圓
湛性成。夫因果名目相應則與智斷根本中涅槃
義同。前為開解但示生死根本。今為立行須擇去
生死根本。則第一義中具二種根本明矣。第二審
詳煩惱根本意兼選擇圓通顯六湛圓明本所功
德。夫覺體不離六根是稱六湛圓明。此與前第二
根本中識精元明能生諸緣緣所遺者何以異乎。
而煩惱根本與生死根本義亦相通。則第二義中
亦具二種根本明矣。同而不同其義如此。今所以
有二義者。第一以因心徹果。第二就自身觀察。而
意皆所以選耳根也。發覺初心者。指初心所發之
悟。如五卷云。最初發心悟十八界誰為圓通是已。
○二別明二一徵起。
云何初心二義決定。
○二正釋二。初審觀因地發心。文三。初略示因果
同異。二以是下明生滅不生滅。三則汝下正示起
濁除濁。初中先勸審觀。次明須審所以。初審觀因
地者所謂以因心徹果。輔行四教因心不同今是
圓初心也。何者。前阿難問中云。捐捨小乘畢獲如
來無餘涅槃。佛答中云求佛乘不生不滅。後結云
皆合涅槃清淨妙德。是以界外滅為初門。屬圓明
矣。問。第二義初云汝修菩提。菩提是道。是仍以道
為初門何也。答。滅為初門非不修道。第二義中云
汝修菩提乃以道諦助成滅諦也。由其契理至深
故合滅諦。而道為修行之法豈可廢乎。此之果理
必從六根證入故勸審詳煩惱根本耳。應知第一
義中以滅治苦。生死根本苦也。不生不滅滅也。第
二義中以道治集。煩惱根本集也。得循圓通道也。
<pb n="812"/>
是為四諦同觀而以滅為首非圓教而何。
阿難。第一義者。汝等若欲捐捨聲聞。修菩薩乘入佛
知見。應當審觀因地發心與果地覺為同為異。阿難。
若於因地以生滅心為本修因而求佛乘不生不滅
無有是處。
既捨聲聞因果。便求菩薩因果。入佛知見豈非果
乎。因地該信前乾慧。後文云。初伏客塵煩惱。客塵
指見思。見思尚伏。故通信前。吳興云。因該十信果
通分滿。發心指所發之悟。亦指初心所修止觀法
門。如後文云以湛旋其虗妄滅生伏還元覺。以湛
之言正指起行。蓋初修止觀時圓伏五住。發心求
佛。亦是發心畢竟二不別也。若於下明須審所以。
交光直指識心為生滅則與下文相違。蓋四大五
濁是生滅法。若除四大即是涅槃不生不滅之果。
下文了然無勞異議。因心稍帶五濁則與佛果不
相符矣。問。前開解中指攀緣心為生死根本。今以
四大為生死本豈不異耶。答。根本名同而義異。
攀緣是集。集為苦本故名生死根本。是相生之根
本也。今云根本者四大為生死之體。若無四大安
成生死。是當體之根本也。前舉其因。今言其果。由
因致果元非碩異。前為開解。解門以識心為障故
斷攀緣。今為成行。行門以根塵為障須除四大。用
與不同。當識文旨。○二辨生滅不生滅。
以是義故。汝當照明諸器世間可作之法皆從變滅。
阿難。汝觀世間可作之法誰為不壞。然終不聞爛壞
虗空。何以故。空非可作由是始終無壞滅故。
此文之意。明有生必有滅。可作是生後則有滅。若
前無生後亦無滅。幽溪云。地水火風可作者也。湛
圓妙覺明心不可作者也。然此是法說之義。今文
是喻。喻中先可作。次不可作。可作中先正說。次反
顯。正說中以外四大喻內四大故舉器世間明其
生滅。山河國土器世間也。而云諸器世間可作之
法則瓶衣等皆在其中矣。虗空喻真心其義可知。
○三正示五濁及除五濁分二一示濁妄二除五
濁初又二一明濁相二示五濁初又二一法。
則汝身中堅相為地。潤濕為水。煖觸為火。動搖為風。
由此四纏分汝湛圓妙覺明心。為視。為聽。為覺。為察。
從始入終五疊渾濁。
身中是根。四大是塵。攬塵為根成一期生死之相。
則四大為生死根本更無疑矣。涅槃亦云。為非佛
性說為佛性。非佛性者謂墻壁瓦礫。據涅槃所云。
知外四大定非佛性。今攬四大以成內身豈成佛
性。四纏即四蛇也。人固有湛圓妙覺明心元在生
死之外。本無四大曰湛。六根互用為圓。妙覺明即
三諦之理。一心具五種功德。而此妙心為四纏所
分即真妄和合全成妄中之用也。為視為聽等者。
四大有色因結色而成眼。四大有聲因卷聲而成
耳。鼻舌身曰覺。意曰察。六根應用皆以真妄和合
而為濁耳。如此似成十二入。而前有空大後有煩
惱等。從劫至命共有五番渾濁也。○二喻為二一
立喻二略合。
云何為濁。阿難。譬如清水清潔本然。即彼塵土沙
之倫本質留礙。二體法爾性不相循。有世間人取彼
土塵投於淨水。土失留礙水亡清潔。容貌汩然名之
為濁。汝濁五重亦復如是。
幽溪曰。水喻湛圓真心。沙喻四大纏縛。言土失
留礙者喻四大無知而反成有知。水亡清潔者喻
真心無生死而反成生死。須知水亡其潔咎歸
沙。真心成生死咎則歸於四大明矣。然則水雖濁
而清體不亡。濁徧之處即是清徧。故圓修者非撥
濁以求清。乃即湛以復湛也。汩亂也。熏聞曰。准悲
華經人壽八萬至三萬歲未有濁名。至二萬時為
五濁之始。今文蓋約五陰妄想為五濁。故辨魔中
<pb n="813"/>
色陰有堅固妄想。受陰有虗明妄想。想陰有融通
妄想。行陰有幽隱妄想。識陰有罔象虗無顛倒妄
想。是故色陰盡則超劫濁。受陰盡則超見濁。想陰
盡則超煩惱濁。行陰盡則超眾生濁。識陰盡則超
命濁。以後騐前知是五陰。○二示五濁五一劫濁。
前文明四大妄法能濁真心此就身中說耳。四大
之前實先有空能濁見也。
阿難。汝見虗空徧十方界。空見不分。有空無體。有見
無覺。相織妄成是第一重名為劫濁。
尋常所論五濁之義。但云劫濁是總。四濁是別。然
劫雖總四豈無劫濁之體乎。今正出劫濁之體即
空見不分是也。空徧十方界能容地水火風。見亦
徧十方界能包見聞覺知。眾生所共。故可總乎四
濁。劫者時也。四濁既聚此時則濁。何但以空劫當
其義哉。若云此經論劫濁與他經有殊便失經旨。
亦無會通之趣。有空無體者空無形質故。有見無
覺者不附身根故。見既無覺故與見濁中見聞覺
知義不相同。見徧十方聞豈不徧。今但以見為言
端。總之徧十方者盡名劫濁。如下見聞覺知總名
見濁意可知矣。相織妄成者。以無體之空織無覺
之見。以無覺之見織無體之空。故妄成第一重濁。
見至於無覺而猶名濁者以為空所雜也。二卷云
見在眼前是義非實。當知今之徧十方者亦妄見
耳。吳興曰。應知五濁皆就阿難現前而示。是故五
節文初竝云汝見汝身等。孤山用配五陰。初劫濁
配色陰者。空名一顯色是色之根本也。○二見濁。
汝身現摶四大為體。見聞覺知壅令留礙。水火風土
旋令覺知。相織妄成是第二重名為見濁。
前濁云見但取徧空無覺之見。今則附著於身故
云汝身現摶等。摶揑聚也。見聞覺知本非留礙。而
以四大織之。四大有色結色成根。四大有聲卷聲
成耳。是壅滯也。因之見不踰色。聽不超聲。是留礙
也。水火風土本非覺知。而以見聞織之轉無知成
知。如四大淨色能見能覺。此取六根有發識之用
故曰覺知。是局在身根明矣。此句雖似局根而上
句見聞覺知實通指見精聞精等也。名見濁者。見
聞覺知總名為見。而為四大所濁。妄成者妄成第
二重濁也。以次序言之。先有劫濁今當第二。此濁
配受陰者。六根有知則能領納前境故屬受。○三
煩惱濁。
又汝心中憶識誦習性發知見。容現六塵。離塵無相。
離覺無性。相織妄成是第三重名煩惱濁。
上見濁通舉六根及現量識。今從見濁生攀緣心
名煩惱濁。如首卷云。此是前塵虗妄相想惑汝心
性正是此濁。故孤山以配想陰。觀文意似多指第
六識王數故建首云又汝心中也。長水云。憶過去
境。識現在塵。誦習未來境界。長水以誦習屬未來
者言誦習之力能至未來耳。性發知見者。六根生
識。初剎那未起分別次一剎那轉入意地。故妄想
之性發於前之知見。性者體也。然第六識離六塵
無別有相。故妄想之容現於六塵。次云離塵無相
明相是妄。離覺無性明性是妄。相織者。知見六塵
相織妄成第三。所謂昏煩之法惱亂心神也。觀今
文則第一決定義中雙具二種根本明矣。○四眾
生濁。
又汝朝夕生滅不停。知見每欲留於世間。業運每常
遷於國土。相織妄成是第四重名眾生濁。
前見濁及煩惱濁皆是妄法。念念生起刻刻遷謝
即眾生濁。生滅屬行。行有二種。一不相應行徧於
根塵。二思即是行能造業招果。孤山曰。造作之心
能趨於果名行。行有六種。大品經中說為六思。思
即是業。謂六想之後各起不善業。善業不動業也。
即中云前煩惱是惑。從惑生業。從業生苦。而雙取
<pb n="814"/>
業苦為眾生濁。文云業運每常遷於國土豈非竝
取業苦為今濁乎。知見欲留者欲留六根於世間
也。為業所運不能久住。初朝夕不停細生滅也。從
細至麤流轉國土乃成一期生死之相。一去一來
名為相織。法華疏云。眾生濁亦無別體。攬見慢果
報上立此假名。今文雙該上之二濁。又以業苦為
今濁相。與彼文何異耶。又上四濁皆有從前生後
之義。○五命濁。
汝等見聞元無異性。眾塵隔越無狀異生。性中相知。
用中相背。同異失準。相織妄成是第五重名為命濁。
五濁中以命濁為主。見性即聞性是無異也。眾塵
指六塵。卷聲結色成根有異生識亦異。問。前文云
見聞覺知壅令留礙。與今何殊。答。前但明異不言
其同。今意欲明同異相織故與前異。又前壅礙之
言雖該根識似未及第六分別。今則第六分別亦
在其中。雖第六通緣前五對彼五識其相不同亦
得云無狀異生耳。性中句釋上元無異性。如後文
云彼人以手循體外繞。彼雖不見頭足一辨知覺
是同。是其義也。用中句釋上無狀異生。同是識體。
異是識用。適言其同則用相背。適言其異則性相
知。是無定準。同異相織成命濁者。識體本同與異
相織。是阿賴耶識為人命根故曰命濁。據無異之
性真妄已是相合。而同異又復相織豈不濁耶。此
五濁文。長水用三細六麤以釋其相。孤山改用五
陰與後辨魔文合。千古承用。然當文自有五相。如
劫濁以無體無覺為相則該乎四濁也。文云汝見
虗空徧十方界非總四濁乎。若見濁則以識精之
附身者為相。煩惱濁則以歷緣對境所起分別心
為相。在三道中前之三濁皆屬惑道。劫見二濁屬
無明惑。煩惱是第六識王所屬見思惑。眾生濁以
從惑起業苦為相。文云業運每常遷於國土。其義
了然。至於命濁。乃指報因必有命根。真妄和合同
異混雜而為五濁中主。雖在受報之後實可統前
四濁。相雖有五舉業惑苦三即該之矣。○二除五
濁分二一擇真妄。
阿難。汝今欲令見聞覺知遠契如來常樂我淨。應當
先擇生死根本。依不生滅圓湛性成。
見聞覺知其性本真。因四大渾濁而成生死。言遠
契等者。前云菩提涅槃尚在遙遠。又阿難初請行
門云捐捨小乘畢獲如來無餘涅槃。是欲遠契如
來之四德也。溫陵云生死根本五濁業用也其言
甚是。交光非之。自立六處識心初卷七番所破者
為生死根本。不知生死以根塵為體。今欲立行須
破根塵。云先擇者。蓋欲擇去根中之塵則見聞覺
知自復真體。況經自堅相為地以來頻言四大能
混真性。既濁真性故今結顯須除四大。前後相映
文旨可識。乃反遠引初卷之文。則成解行不分之
過矣。幽溪云。擇去也。依取也。前文已示由此四纏
分汝圓湛。則一真一妄徧乎五濁。今當先擇生死
之濁者而不用。竟取圓湛性之清者而成之也。或
問。根中四大何法能除。答。不循外塵則內塵自滅。
外塵皆妄心所成。識心愈動則四大逾生。五濁逾
盛。夫執持世界者風輪也。今空中之風蓬蓬然起
於北海。蓬蓬然入於南海。孰非眾生心力所致乎。
意念彌增則風輪彌廣。人自不覺。乃至貪愛為水。
覺觀為火。堅執為地。皆是攀緣所成。但除攀緣塵
相自滅六根亦淨。是依不生滅圓湛性成也。成謂
成因成果。○二明伏斷二一正明伏斷。
以湛旋其虗妄滅生伏還元覺。得元明覺無生滅性
為因地心。然後圓成果地修證。
以湛下先明因。然後下次明果。因即是伏。果即是
斷。以湛之言以清治濁正是起行。虗妄滅生指五
濁耳。前地水火風空為生死根本有此五大則成
<pb n="815"/>
虗妄滅生。滅生既妄故可轉旋。但除攀緣即以湛
旋滅生也。伏是伏惑不動之義滅生既旋覺心不
擾為伏還元覺。元覺者。無五大之覺性本來如是
故名曰還。乃以工夫合本體耳。得元明等者明由
湛得。據下文云明相精純而接以變現之言則明
含假義。覺即中道。無生滅即空。契合此性為因地
心。古人云修三止觀照三諦境。不其然乎。此心如
指南車所向皆正故可圓果地修證。三觀功成證
三德秘藏則修證圓矣。○二喻顯修證。
如澄濁水貯於靜器。靜深不動沙土自沉清水現前
名為初伏客塵煩惱。去泥純水名為永斷根本無明。
明相精純一切變現不為煩惱。皆合涅槃清淨妙德。
五濁喻濁水。湛喻靜器。澄濁水喻旋其虗妄滅生。
靜深不動喻伏還元覺。靜是器靜。不動是水不動。
止觀明靜能窮覺體故復喻以深也。沙土自沉喻
無生滅性。清水現前喻得元明覺。名為初伏下本
文自合喻耳。客塵煩惱即界內見思。初伏應指十
信前五品位中圓伏五住。不但無明初伏即見思
亦是初伏。涅槃云。具足煩惱能知如來秘密之藏
即其例也。縱斷見思塵沙未斷無明此十信位人
亦為初伏所攝也。去泥下喻果位。既澄之後。泥自
泥。水自水。故可去泥而為純水。喻上圓成果地修
證。名為下本文自合。永斷無明合去泥。明相下合
純水。古註云言永斷者。且約從因至果通相而說
理寔妙覺方名永斷。蓋因窮五品之初心。果窮妙
覺之極證。但舉初後自攝諸位。一切變現。孤山以
為隨機所感十界現形。幽溪引前文惟妙覺明圓
照法界是故於中一為無量無量為一等是也。妙
假觀成。從法界體起法界用。豈與凡位煩惱同耶。
涅槃清淨妙德即四德也。為對五濁。故以清淨觀
之。○二審詳煩惱根本。所謂就自身觀察也。前第
一決定義云。汝今欲令見聞覺知遠契如來常樂
我淨。只此一語已該盡兩門之意。以二決定義說
雖次第用必同時故。前見聞覺知之言已該今文
所辨六根矣。今云煩惱根本者對前生死根本。煩
惱從六根出故云煩惱根本。煩惱是因。生死是果。
煩惱既淨。生死根本亦盡。詳究文意豈非知苦而
斷集乎。又前文云涅槃清淨妙德。今云汝修菩提。
菩提是智德屬道諦。涅槃是斷德屬滅諦。詳究文
意豈非慕滅而修道乎。四諦法門於起行時缺一
不可。生死若盡便證涅槃。故第一義中明斷妄果
而證真果。煩惱若淨名修菩提。故第二義中明除
妄因而修真因。此與初卷二種根本其文相映。菩
提涅槃皆在第二根本中。而第一生死根本亦該
苦集。生死是苦諦。根本指攀緣心即集也。或以二
決定義分配二種根本。而以第一根本同第二決
定義。以第二根本同第一決定義。未必然也。今之
二義分配四諦宛轉相成。惟滅為首故成無作四
諦之相。滅既居首。以滅治苦。為滅修道。以道治集。
義勢然也。文分二一總勸審詳二正示審詳初文
二一勸審詳。
第二義者。汝等必欲發菩提心。於菩薩乘生大勇猛。
決定棄捐諸有為相。應當審詳煩惱根本。此無始來
發業潤生誰作誰受。
梵語菩提此翻道。發菩提心謂發願修道也。前云
涅槃此以滅諦而超生死。今云菩提廼以道諦而
治煩惱。四諦宛然。諸有為相指上文四大五濁等
也。慕果修因須詳煩惱根本。註者云。尋聲逐色所
起貪嗔名煩惱。眼耳等六根為煩惱根本。今謂如
下文云若不審觀煩惱根本則不能知虗妄根塵。
據此當以六根取境為煩惱。對彼六塵則以六根
為煩惱根本。蓋六塵元無分別起貪嗔由於六根
故獨受根本之名。又煩惱雖由六根而返窮流根
<pb n="816"/>
至不生滅則圓通亦不出六根。故須審之。言發業
潤生者。六根當體是惑。又能生識起見思枝末之
惑。故發善不善業遂潤將來生死。當觀發業誰作。
潤生誰受。蓋六根自作。斯六根自受也。○二示須
審文有法譬一法。
阿難。汝修菩提。若不審觀煩惱根本則不能知虗妄
根塵何處顛倒。處尚不知云何降伏取如來位。
虗妄根塵何處顛倒者。謂六根六塵雖皆虗妄。而
顛倒必歸六根非六塵也。六根不取六塵是降伏
義。問。第一義中先擇生死根本。今言降伏六根何
法為要。答。擇生死根本是去根中之塵正是降伏
義耳。○次譬。
阿難。汝觀世間解結之人。不見所結云何知解。不聞
虗空被汝隳裂。何以故。空無形相無結解故。
喻意謂世間解結之人不一時解結貴先見結。知
先時如何而結則知今時如何而解。法中謂行人
觀十八界孰不欲解煩惱結。故解結之名意猶通
泛。結所從生名為所結。所結的指六根以是煩惱
根本故耳。下文六結之名從此處起。若不知根為
結要。則或於塵而解根。或於識而解根。解之則難。
故云云何知解。所結喻顛倒之處也。解喻降伏取
如來位也。次虗空喻真性。以內根有四大四微著
相所致故須解之。真性無形本無有結又焉用解。
此與第一義中虗空不壞取喻大同。總名有相非
真。惟無相為真耳。○二正示詳審分二一委示顛
倒處所二正勸詳擇降伏初又二一明六為賊媒。
則汝現前眼耳鼻舌及與身心六為賊媒自劫家寶。
由此無始眾生世界生纏縛故於器世間不能超越。
夫見聞覺知元是真性。由攬四大成根而生煩惱。
六塵為四大所成。緣外四大則內四大增長是六
塵為賊明矣。六根取此六塵為賊之媒更無疑也。
交光云。塵雖在外而體本無情說賊非義。且於本
經無據。今謂涅槃經中明以六塵喻六大賊。經云
菩薩觀此六塵如六大賊。何以故。能劫一切諸善
法故。如六大賊能劫一切人民財寶。是六塵賊亦
復如是。能劫一切眾生善財。乃至云如六大賊欲
劫人時要因而入。若無內人則便中還。是六塵賊
亦復如是。欲劫善法要因內有眾生知見常樂我
淨不空等相。若內無有如是等相。六塵惡賊則不
能劫一切善法。經文了然何謂無據。今經虗處使
人離塵獨非據乎。交光自立決定用根之義。而根
為四大四微所成。若指塵為賊則根亦賊伴非決
定可用之法。故迴經就情作此顛倒之說。盲人是
之良可悲夫。溫陵云。則汝下示虗妄根塵顛倒也。
眼等六根妄根也。媒引六賊妄塵也。自劫真性顛
倒也。世界有三種。謂眾生。五陰。國土。今舉眾生亦
該五陰。五陰是實法。眾生是假名。攬五陰成眾生
故言纏縛。吳興云。由六根所起煩惱故發業潤生
乃有無始眾生世界等。然眾生見聞所及亦名眾
生世界。以是千二八百功德所涉也。若起貪著是
生纏結。六結由此而成。故於器界自難越矣。須知
從根生識稱煩惱根本。以根對塵名曰賊媒。後卷
十方如來告阿難言。汝欲識知俱生無明使汝輪
轉生死結根惟汝六根更非他物。汝復欲知無上
菩提令汝速證安樂解脫寂靜妙常亦汝六根更
非他物。今文初指六為賊媒所謂淪生死惟六根
也。後云六湛圓明本所功德所謂證妙常惟六根
也。心有真妄。根亦真妄。何獨用根不用心耶。○二
釋眾生世界。是明千二八百功德所繇成也。功德
數量由世界相涉。數量既明則選擇圓通有自來
矣。前六為賊媒明根是妄。此下意兼真妄。如云織
妄相成妄也。返窮流根至不生滅真也。若世界相
涉之言則通真妄。六千功德凡夫尚具豈聖反無
<pb n="817"/>
故通於真。以前煩惱根本之義亦通真妄故爾。分
二一約眾生以明世界二約世界以歷六根初中
二一釋名辨體二簡定變疊初中二一釋名。
阿難。云何名為眾生世界。世為遷流。界為方位。
孤山云。上示兩種世界。一眾生世界是正報。二器
世界是依報。以由正報纏縛故於依報不能超越。
故今但約正報而明。○二辨體二一指相示數。
汝今當知。東西南北。東南西南東北西北上下為界。
過去未來現在為世。方位有十流數有三。
汝今下指相。方位下示數。尋常世謂差別。界謂五
陰。今以三世四方為正報之世界也。此中元明眾
生六根正報。而今文約三世十方者為示六根有
此功德本與依報世界相涉而成故也。○二結歸
眾生。
一切眾生織妄相成。身中貿遷世界相涉。
三世十方在眾生莫非是妄故云織妄相成。有時
則必有方是相成也。下身中貿遷等正示織妄之
義。言身中者。眾生見聞所及總名身中。何必以六
尺軀中為身中乎。身者聚也。謂陰入界聚在一處
也。既屬陰入豈非身中。長水云。貿遷世也。世界交
織故云相涉。即中云。身中是界。貿遷是世。貿是貿
易。遷是遷流。以過去易現在。以現在易未來。故名
貿遷。於界貿遷名世界相涉。夫世界相涉乃千二
八百功德數量之本。在凡夫則為織妄相成。在聖
人則為真性妙用。古人謂迷本元明是生虗妄。一
念不覺故有三世十方。但法華六根清淨亦具六
千功德。若在聖位數量元同寧無世界相涉之義。
惟織妄之名獨在凡夫。○二簡定變疊二初簡四
涉三。
而此界性設雖十方定位可明。世間秪目東西南北。
上下無位。中無定方。四數必明與世相涉。
十是數方故云十方。其實定位止有四方。言定位
者。且如東南一隅止是兩借元無定位。故定位只
有東西南北。上下無位即上下無界也。相待而言
不知自何為上自何為下。故天如曰指著上下皆
是四方之上下耳。中亦為四方所攝故無定方。文
中先簡四維。次簡上下。次簡中方。故最明顯者惟
有四方。言與世相涉者。或為過去之四方。或為現
未之四方。是與三世相涉也。○二流變增疊。
三四四三宛轉十二。流變三疊一十百千。總括始終
六根之中各各功德有千二百。
三世各有四方。四方各有三世。皆成十二故云宛
轉。流變似就世言正是世界相涉。一十百千通舉
增數之法耳。謂增一為十。增十為百等。此流變三
疊古今解之不一。惟吳興為最當。今依其所釋稍
為敷演。初以方涉世明三疊者。第一約四方各論
三世共成十二世。第二疊於東方三世變一為十。
謂一世變為三世。三世各立過現未便成九世。并
最先根本一世。故成十世。則東方有三十世。四方
各三十有一百二十也。其中十二世為能變一百
八世皆是所變。第三疊復將一百二十世一世變
為十世共成一千二百世也。其中除根本十二世
餘一百八世咸是所變。復為能變皆成根本。若畏
支離能變所變不論亦可。次以世涉方明三疊者。
第一疊三世各有四方成十二方。第二疊一世變
為九世并根本成十世。每世有四方則成四十方。
合三世共有一百二十方。第三疊復將一世變為
十世。則十世變為百世。三十世變為三百世。每世
四方成一千二百方也。能變所變不復更論。吳興
又云。斯蓋如來只指凡夫六根。根塵相織世界相
涉從麤至細且至三疊以彰厥德。大意令知現在
見聞覺知剎那剎那皆涉方世麤細之相也。此據
六根了別之性是同故云各各功德有千二百。下
<pb n="818"/>
對六塵了別之用有異所以功德全缺不等。言功
德者。功言力。德言用。謂六根各有竪窮橫徧之力
用耳。云始終者。一變為十為始。至千二百即其終
矣。○二約世界以歷六根二一總標。
阿難汝復於中克定優劣。
十方如來元無優劣。阿難六根不無優劣。故須定
之。○二別簡六一眼根。
如眼觀見後暗前明。前方全明。後方全暗。左右旁觀
三分之二。統論所作功德不全。三分言功。一分無德。
當知眼惟八百功德。
天如云四方各二百。四隅各一百。今眼所見前及
左右三方已成六百。併前二隅二百共成八百。惟
後方二百及後二隅二百不見故云三分之二也。
仁菴云三分之二者。文云前方全明。後方全暗。左
右旁觀則後方無德。而前後左右為二分。故成八
百功德也。二說皆是。不必以指空唱數非之。或云
此中功德約方而不約時。然前文以方涉世以世
涉方故有千二八百功德。苟但約方八百竟安在
哉。補遺云。此中以方涉世是也。○次耳根。
如耳周聽十方無遺。動若邇遙靜無邊際。當知耳根
圓滿一千二百功德。
言十方無遺者。既顯周聽十方。又兼障不能隔。此
約方論。動若下以世涉方論也。因聲有遠近而聞
亦似遠近。其實聞性何遐邇乎。若靜無邊際則與
法界合體矣。○三鼻根。
如鼻齅聞通出入息。有出有入而闕中交。驗於鼻根
三分闕一。當知鼻惟八百功德。
鼻有出入息。而出能取香入能齅香所以異於無
情之風氣也。非出即入非入即出終不停止是闕
中交。苕溪云。鼻中通出入息前後兩不相交是也。
此中以世涉方。如出息屬過去。入息屬未來。則中
交屬現在。故後偈云鼻息出入通現前無交氣。但
或出或入不可定其前後耳。長水云。出入中交共
成三分。一分四百闕於中交故惟八百。○四舌根。
如舌宣揚盡諸世間出世間智。言有方分理無窮盡。
當知舌根圓滿一千二百功德。
孤山曰舌取能言不論甞味。若取甞味其德則劣。
以合中知故。華嚴云佛法無人說雖慧莫能了。譬
如大暗中非灯無所見。故舌功最大。有小言有大
言而即小可以喻大。有深言有淺言而即淺可以
明深。是言有分而理無窮也。況因言悟理理豈可
窮盡哉。○五身根。
如身覺觸識於違順。合時能覺離中不知。離一合雙。
驗於身根三分闕一。當知身惟八百功德。
補遺云離則根境單一故闕其知。合則根境雙觸
故知違順。○六意根。
如意默容十方三世一切世間出世間法。惟聖與凡
無不包容盡其涯際。當知意根圓滿一千二百功德。
默容者對口能宣演而言。十方是橫。三世是竪。世
出世約法。聖凡約人。聖凡無不容則具十界。盡其
涯際則具十如。幽溪曰。默容者。謂此根性具功德
法爾如斯不假思量擬議。如來掩室淨名杜口皆
從此默字上得來。天台明一念性具百界千如諸
法實相亦得乎此。即中云佛是一切智人十界十
如靡不洞達。故法華云惟佛與佛乃能究盡。而凡
夫一念心中亦性具百界此性德之容也。苟能洞
達意根徧照此修德之容也。既有修性二重凡夫
畢竟咸具故經直云默容不別凡聖。苟不明修性
何以釋默容乎。古人云意根獨生徧緣諸法。此修
德之少分耳。孤山曰。此經明六根功德與法華不
同。今示發覺初心令知顛倒處所故辨六根優劣。
俾阿難擇於耳根以為修證之本。彼經依經修行
已發似解。六根清淨互用無方。雖眼八百亦具餘
<pb n="819"/>
五根功德。乃至意根亦復如是。即同今經一根既
返源六根成解脫。○二正勸詳擇降伏二一簡勸
略明二因疑廣說初文二一勸簡根修行二示須
揀所以初又三一簡圓通。
阿難。汝今欲逆生死欲流返窮流根至不生滅。當驗
此等六受用根。誰合誰離。誰深誰淺。誰為圓通誰不
圓滿。
汝今下先牒阿難所願。六根流逸取外六塵因之
而致生死名生死欲流。順之而出故招生死。逆之
而入名為入流。生死苦也。欲流集也。返窮流根道
也。至不生滅滅諦也。即中云。煩惱流從六根出。今
不逐外境自達見聞即返窮流根。所謂將聞持佛
佛何不自聞聞也。返窮即逆生死流。流根即妙湛
不動者也。前第一決定義中明生死根本及果地
不生不滅。今此中具明四諦。豈非兩門合一耶。又
返窮者。若欲脫根必先脫塵。先亡前塵次盡內根
名返窮。契涅槃四德名不生滅。與前云汝今欲令
見聞覺知遠契如來常樂我淨其義一耳。故此二
句是兩門之文心也。當驗下次勸簡根。前拈煩惱
根本及具顯六根功德。意取一根修行故須揀之。
受者謂受六塵。用謂眾生所用。六受用根亦可別
配離合等六。合者身也。身由合知故。離者意也。不
親緣外境故。深者舌也。言有方分理無窮盡故。淺
者鼻也。鼻缺中交浮於外故。圓通者耳也。耳聞十
方故。不圓滿者眼也。明前不明後故。如是簡騐意
顯耳根為當修矣。前來多言六根是妄。今云至不
生滅知根中有真。復令選根修行選其最合真者
而已。○二較優劣。
若能於此悟圓通根。逆彼無始織妄業流。得循圓通
與不圓通日劫相倍。
若能於此悟圓通根結上當騐此等文也。不待文
殊選擇自知耳門為勝豈非悟乎。逆彼無始織妄
業流結上汝今欲逆生死欲流至不生滅也。上云
欲流兼於惑業。今織妄是惑。業流是業根逐外境
造善惡業故云業流。得循下正較優劣。圓根密指
耳根。於圓根修習則根塵易脫妙用宜成。能以一
日同彼一劫。前文備顯六根功德其意在此。又前
審觀因地發心是修行綱要。尚未的指華屋之門。
第二義方密指其門。乃兩決定義結穴之處。○三
許發明。
我今備顯六湛圓明本所功德數量如是。隨汝詳擇
其可入者。吾當發明令汝增進。
云備顯者。前云六根之中各各功德有千二百。又
云汝復於中克定優劣。即備顯也。覺性不離六根
名六湛圓明。言木所功德者。行人雖從六根悟明
自性元須因其本然。故從眼根入者不及耳根。豈
返窮流根至不生滅便轉劣根而成勝乎。故云本
所功德數量如是。苟悟後便能轉根則不須揀選
圓通。觀音得真圓通名無作妙用由善知本數量
耳。○二示須揀所以。
十方如來於十八界一一修行皆得圓滿無上菩提。
於其中間亦無優劣。但汝下劣未能於中圓自在慧。
故我宣揚令汝但於一門深入。入一無妄彼六知根
一時清淨。
十方如來稱機設化。世界非一。眾機不同。或以天
衣而作佛事。或以寂默無言而作佛事。香飰金光
其類非一。故佛修時於十八中隨研一法皆成無
上菩提。言圓滿者。一成一切成。但證一法於十八
界皆成解脫。以佛證圓理故根塵識皆無優劣。則
六根之中各各功德有千二百不待言矣。阿難下
劣不但遜佛。并非圓機。豈能隨舉一法便該十八。
選根之法急宜宣說。於十八中揀去塵識惟取六
根。如去丈就尺。又於六根中揀去餘五根惟取耳
<pb n="820"/>
根。如去尺就寸。所謂汝復於中克定優劣也。佛應
劣機帶別說圓故施此法豈得已哉。一簡勸略明
竟。○二因發廣說二一疑請。
阿難白佛言世尊。云何逆流深入一門能令六根一
時清淨。
前云但於一門深入。阿難已知華屋之門必在茲
矣。故再問以暢其義。○二廣示三一舉果比斥。
佛告阿難。汝今已得須陀洹果。已滅三界眾生世間
見所斷惑。然猶未知根中積生無始虗習。彼習要因
修所斷得。何況此中生住異滅分劑頭數。
阿難但斷見惑尚未斷思及塵沙無明故未知一
入六淨也。須陀洹此云預流。小乘初果已預聖流
故。是見道位。已除見惑八十捌使。見惑歷三界。於
二世間中屬眾生世間。云見所斷者謂見道所斷
之惑也。見惑歷四諦下增減不同。俱舍頌云。苦下
具一切。（身見邊見邪見戒取見取為五利使貪嗔癡慢疑為五鈍使共十使）集滅各
除三。（除身見邊見戒取）道除於二見。（身見邊見）上界不行嗔。共
八十八使。准輔行二十三卷去有料簡缺具之義。
集註亦引。茲不煩錄。根中無始虗習指思惑。謂思
道所斷之惑。以修道時重慮緣真故云見思。亦云
見修。即後三果所斷也。歷三界九地每地有九品
貪嗔癡慢共有八十一品。此迷事思亦云俱生我
執。與生俱生故在根中。不惟積生且無始恒有。惟
聖者重修止觀方能斷之。生住異滅即同體塵沙
無明也。初住已上四十二品為分劑頭數。下明理
無一六及六根互用。則分劑不隔。頭數亦融。佛意
明八十八使初果斷之八十一思後三果除之。生
住異滅分劑頭數惟破無明者能融能消耳。○二
理無一六二一法二喻一法中二一根非一六二
一六義生初又三一徵。
今汝且觀現前六根為一為六。
前云深入一門者。或從眼入。或從耳入也。為一為
六者。現前六根為止一體為有六體也。此一字與
前一字不同。○二破二一破一。
阿難。若言一者。耳何不見。目何不聞。頭奚不履。足奚
無語。
六根之用不同。一身之中猶若異域。故以為一者
非矣。○二破六有問答。
若此六根決定成六。如我今會與汝宣揚微妙法門。
汝之六根誰來領受。阿難言我用耳聞。佛言汝耳自
聞何關身口。口來問義身起欽承。
初句牒計。次問答中問六根誰領。而阿難答耳聞
者所謂此方真教體清淨在音聞也。佛言下結破。
雖六根各不相知而用復相隨。安可云定六乎。○
三結。此中明理非一六者。幽溪云。前當機問行實
兼問理。蓋由不達理無一六故於六根生一異執。
意謂六根成結要須次第一一而解。云何深入一
門能令六根一時清淨耶。世尊全約理答。蓋理明
而行疑自銷。故答理全是答行。所以前破一六。次
明非一六也。
是故應知非一終六。非六終一。終不汝根元一元六。
阿難當知。是根非一非六。
非一者破執一之惑。以諸根之用終然有六故非
一也。次破執六之計。以六根之用終自相隨故非
六也終不下正雙遣一六以顯雙非。元者本也。以
非六之故名為終一而非本來是一。又以不一之
故名為終六而非元來是六。一六之計既不可立
則是根非一非六明矣。當知六根雖由妄立實與
真理相符。非一非六豈非理乎。若生雙非之見即
是違理。今以離見故云雙非。是佛所證豈小聖所
能及歟。○二一六義生。前明理體雖非一六。然若
無一六云何可說非一非六。故一六義生此義又
不可少。所以下文立喻。亦先喻一六義生次喻理
<pb n="821"/>
非一六。
由無始來顛倒淪替。故於圓湛一六義生。汝須陀洹
雖得六銷猶未亡一。
顛倒約惑。淪替約業果。三道所纏故迷圓湛之體
而為一六。上文元明根非一六。今圓湛亦不離根
即根是理曰圓。理無根相為湛。又非一為圓。非六
為湛。而初果法執未忘不得不為之一。眾生六根
現具不得不謂之六。安知一六即非一六哉。次約
人斥中雖得六銷六指六根。交光謂止銷六塵未
銷六根。未必然也。此中元辨根之一六故文首云
現前六根為一為六。而反以六為六塵可乎。夫根
由塵有。既不入六塵則六根自銷。第法執尚存故
未妄一耳。然孤山以一為涅槃吳。興云下。文見精
乃至知精元是一體。或疑小乘滅智涅槃豈非一
精明體。但阿難既悟大乘豈猶執斷之說。所證
涅槃正是一精明體無足疑也。六根既除伏歸元
真。未能起用故云猶未亡一也。○二喻二一喻二
合喻中二一喻一六義生。
如太虗空參合羣器。由器形異名之異空。除器觀空
說空為一。
太虗喻圓湛之性。羣器以喻六根。人皆知之。然前
明六根非一非六。雙非之理不離六根。今云如空
正指六根當體如太虗空耳。故後合云則汝了知
六受用根亦復如是。此根凡夫見六。二乘見一不
知根性圓離二邊如太虗空體非羣相也。參合羣
器喻非六而六。如方器中見有方空之類名之異
空。喻凡夫不見一體必立六根之名豈定六乎。除
器觀空喻非一而一。初果已證有餘涅槃故云除
器。法華亦云是名轉法輪便有涅槃音。即說空為
一之意。○二喻理無一六。
彼太虗空云何為汝成同不同。何況更名是一非一。
虗空之體元非同異豈可更加之以名耶。太虗參
合羣器則似有異。除器觀空則似有同。故今遣云。
云何為汝成同不同。名之異空說空為一是更加
之以名。故今遣云何況更名是一非一。異空即是
非一。交光以防轉計釋之謬矣。○二合。
則汝了知六受用根亦復如是。
觀此合文知六受用根其義甚深。凡夫小乘不能
測也。○三一入六淨二。一明六根生起。二明一入
六淨。欲示一入六淨而先明六根生起者。知根所
從生。則一入六淨亦可明也。初又二一正明生起
二明離塵無體初又二一列六根六一眼根。
由明暗等二種相形。於妙圓中黏湛發見。見精映色
結色成根。根元目為清淨四大。因名眼體如蒲萄朵。
浮根四塵流逸奔色。
今經中明依正生起必先立妄所次立妄能。成根
亦然。前三卷云因於明暗二種妄塵發見居中。今
云由明暗等二種相形於妙圓中黏湛發見。前示
二種皆妄。今示二種由相形而有。皆所既妄立之
義耳。前云發見居中乃以中統二邊。今云黏湛表
見所從來。皆生汝妄能之義耳。夫明暗既由相形
而有。苟分別不起則明暗皆忘。此雖起妄之由而
歸真之路因此可知。言妙圓者。即有而無為妙。六
根互用為圓。妙圓中有明湛之德正是見性。而不
別屬於見。為色所黏專發眼根之見即是見精。豈
非真妄和合之義耶。即吳興由明暗等塵染起淨
性之說也。見精映色句是牒上文。上云黏湛發見
即見精也。由明暗而有見即映色也。應知無見方
是真見。有見即屬見精。方其映時見與明暗幾附
合而為一體故得結色成根。所結指明暗之色而
四大亦在其中。根元目為清淨四大明勝義根也。
有能造四大。所造四塵。今但云四大即攝得所造。
云清淨者。乃八法中至精之物故云清淨。所謂染
<pb n="822"/>
中說淨也。因名眼體如蒲葡朵則通上勝義。亦通
下浮塵。蓋勝義如形。浮塵如影。無有影而不類形
者。經文省約故以此句通上而冠下也。擕李釋為
浮塵根豈勝義果無其狀耶。故雲間師準顯宗論
為之辨云。眼根極微居眼星上。體清淨故如秋泉
池。耳根極微居耳穴內。旋還而住如卷樺皮。又舊
婆沙論云。舌根鄰虗居舌中央。如半月形。鼻根極
微居鼻頞內。背上面下如雙垂爪。據此等文豈屬
浮塵耶。又準婆沙說。人身根如腰鼓顙。顙鼓筐也。
上下濶中間小。漢宮女謂之細腰正與相類。若男
人身根應取熏聞記引他經說身如立戟槊。此則
居然有丈夫之狀。今眼根既謂之如蒲萄朵。又謂
之如秋泉池者。正以眼根四微圓轉光潔如水晶
萄。映徹照物如秋泉池也。上皆圓通疏文。言浮根
四塵者。前勝義是不可見有對色能照境發識。乃
天眼聖目所見。其義深遠。今浮塵根麤浮淺露。虗
假可壞曰浮。體無知覺不能照境曰塵。亦用能所
八法為體。今言四塵但舉所造。二根相假流逸奔
色。以眼根元是色之所成而又成相對之勢故色
可以牽之況眼所知在色而不在他故專念而成
奔逸。○二耳根。
由動靜等二種相擊。於妙圓中黏湛發聽。聽精映聲
卷聲成根。根元目為清淨四大。因名耳體如新卷葉。
浮根四塵流逸奔聲。
由動句是所既妄立。發聽句是生汝妄能。聲由叩
擊而發有動靜之勢故云相擊。無相為妙即真諦
也。六用互具為圓即中道也。明湛是俗諦有照境
之用。故動靜得而粘之。三諦中有一諦能生諸法
不其然乎。但云映聲舉動該靜也。卷聲為聽精之
用。此乃帶用而成根體。長水曰聲性虗散須卷攝
以成聽義。既卷成根還如卷葉。新卷之葉完好如
耳。此則似乎浮塵之根。而勝義為根之元或亦似
之。二根相助流逸奔聲。前雖帶用成體。今則專指
根用。以耳根元是動靜所成故惟知動靜。○三鼻
根。
由通塞等二種相發。於妙圓中黏湛發齅。齅精映香
納香成根。根元目為清淨四大。因名鼻體如雙垂爪。
浮根四塵流逸奔香。
通塞關乎鼻息而其中可以取香。由通知塞。由塞
知通。故云相發。納吸取也。所納雖香而香合四大
故可成根。長水曰。香氣上騰根垂下取。如雙垂爪。
○四舌根。
由恬變等二種相參。於妙圓中粘湛發甞。甞精映味。
絞味成根。根元目為清淨四大。因名舌體如初偃月。
浮根四塵流逸奔味。
淡味為恬。餘味為變。參者雜和也。精必有光故能
映聲。乃至映味。餘根亦然。方其映時幾附合而為
一體。及根塵成兩始流逸而奔塵。言絞味者。或卷
或舒舌狀如絞。初偃月即半月也。○五身根。
由離合等二種相摩。於妙圓中粘湛發覺。覺精映觸
摶觸成根。根元目為清淨四大。因名身體如腰鼓顙。
浮根四塵流逸奔觸。
離合相遇而往來不停有相摩之狀。摶取也。或謂
文中有四時。初由離句是二塵相形之時。第二句
明發覺是從真起妄之時。第三句覺精映觸是未
成根時。第四句摶觸成根是成根形時。六根皆然。
今謂二種相摩已是從真起妄何待第二句耶。若
覺精映觸句是牒上文覺精所發之覺。映觸即映
難合之觸。不得謂是第三時也。惟未成形及成根
形似有前後。然是兩義不得謂是二時。何者。覺精
體虗但以精光映物。至成根則有實色故成兩義。
但成根後豈便無覺精映觸乎。亦不能言有二時
也。故四時之說不足憑也。腰鼓顙如桐洲註。即中
<pb n="823"/>
云兩根相假流逸奔觸者。由成根後仍有覺精映
觸故具流逸之勢。流逸從根而說。奔望外塵而言。
前後皆爾。○六意根。
由生滅等二種相續。於妙圓中粘湛發知。知精映法
攬法成根。根元目為清淨四大。因名意思如幽室見。
浮根四塵流逸奔法。
初二句明由塵發知。妙圓中豈無有知而真知無
知。由生滅所黏專發為意根之知。知精映法句仍
牒上文。攬者取也。前五根勝義名清淨四大。意根
亦然。言意思者。補遺云意既無體不可說形量。今
經就慮知所託肉團則如幽室之相也。孤山吳興
竝以意託肉團為幽室見非也。此文上下竝明清
淨四大勝義根相。意之勝義者。清淨四大託於肉
團之內引發意思而外緣法塵。如處幽室而見於
外。六根之中眼之勝義發在於外。惟此意之勝義
在肉團內故有室之喻耳。又前五根皆有竅穴通
外。惟意所託包在肉團亦能引思故譬幽室。又幽
室如意之浮塵根也。以勝義根附託於內故云見
耳。為顯意之浮塵猶如幽室。非意所託何名幽室。
正法念經云。如蓮華開合者是也。補遺謂意必無
形而慮知所託亦有其相名勝義根。經云意思。思
指慮知而已。言幽室見者。肉團在人身中已如幽
室。而清淨四大復託之以知法如幽室中有人能
見也。人在幽室我見人而人不見我。意根亦然。正
法念經云。形如蓮華。上有七葉。朝開暮合。色法所
攝。正今文所喻為幽室者也。前云寤寐二相隨身
開合亦是此意。七徵初執心在內不見臟腑正在
乎此。○二結。
阿難。如是六根由彼覺明有明明覺。失彼精了黏妄
發光。
覺即中道之體。明即俗諦之照。覺明失妙則生世
界。六根豈不從此生乎。以六根屬妄能也。覺明是
真明元不可少。因有明故明必索照。妄心起時還
以明照此覺。故曰有明明覺。且覺體何所不徧。故
明所照處正是覺體。稱為明覺不亦宜乎。失彼精
了者。如前云。所既妄立。後文殊偈云。所立照性亡
也。前明六根因六塵有。未明六塵從何而有。今示
前六塵十二相皆從明覺而生。所中無明故照性
亡而失精了耳。妄所既立生汝妄能。因粘六塵而
發六根照用之光。前示六塵粘湛。今則湛粘六塵。
既名為黏必有相黏之義也。言發光者。則映色映
聲等皆精光所映正是妄明而已。○二明離塵無體。
是以汝今離暗離明無有見體。離動離靜元無聽質。
無通無塞齅性不生。非變非恬甞無所出。不離不合
覺觸本無。無滅無生了知安寄。
此文正示拔根之道。根若從一法生則永劫難離。
賴因兩法對待。如明待於暗。動待於靜。故塵可離
而根可拔。幽溪云惟其生起因塵而有所以現用
離塵無體。故眼見因色而有離色無體。耳聽因聲
離聲無體。乃至意根亦然。諺所謂躃者命在杖。失
杖則顛是也。○二明一入六淨。前由明暗下文意
本明一入六淨。而先示六根生起者。意顯只一妙
圓黏湛而成六根。所以入一無妄則六根咸淨。今
則正明一入六淨也。為二一明脫根塵二明消根
塵初又二一明一入六淨二一一入六淨。
汝但不循動靜合離恬變通塞生滅明暗如是十二
諸有為相。隨拔一根脫粘內伏伏歸元真發本明耀。
耀性發明諸餘五黏應拔圓脫。
初總明不順六塵。言不循者不起分別也。人情不
著於動則著於靜。若分別不生二俱不著。下觀音
動靜二相了然不生是也。前文皆先論眼根今忽
以動靜居首其選用耳根之意乎。如是十二皆離
則六塵咸脫。六塵本由明覺而有。明覺者。謂照了
<pb n="824"/>
覺體因之反起外塵。今不循聲色則治明覺之病
所以六塵皆亡。楞伽云。不了心及緣則生二妄想。
了心及境界妄想則不生。今經圓通正因此入。前
審詳煩惱根本惟在六根似應從根用力。今明脫
根之要先在脫塵。以根從塵起故耳。次隨拔一根
下正示其要。言一根者。初心但離一根之塵則一
根即拔。因脫根塵便歸真理名曰內伏。根塵為外。
真如為內。伏者不動義。即性寂也。伏歸元真句乃
牒上文。此時當有六用不行之義是先入空。發本
明耀是由真入中。當內伏時見聞之用不彰。若并
不住空則妙用頓顯發本明耀。耀性本是圓湛之
體。今得此體復其本然。本無六根故六根圓拔。五
黏指五根及十種外塵之相。此廼由假而入空中。
吳興云阿難所疑一入六淨正釋在茲。○二六根
互用。
不由前塵所起知見。明不循根。寄根明發。由是六根
互相為用。
此明本明既發則不藉根塵而六根互用也。文有
四句。不由前塵句明不藉塵。凡夫六根由塵發知
今是本明故不由前塵也。明不句明不依根。凡夫
結色成根有根則有知見。今是本明何賴六根。循
者順也。第三句言寄根明發者。吳興云。寄二種根
覺明開發。如智論云報生天眼在肉眼中。此廼寄
於肉眼而發天眼。今亦如是。吳興言二種根乃浮
塵勝義根也。謂雖不依根而權借浮塵勝義以彰
其用。此亦示同凡夫而已。若法身之體光明徧滿
又何賴六根哉。第四句言由是者。由本明寄根所
以六根互用。謂眼能聞聲。耳能見色。然必根隔既
消方是真互用義。若帶根隔而能合開根未全消
非本明也。今因發本明耀一根之中即能見色。聞
聲。齅香。別味。人以為根根互用而豈知本明之所
寄乎。手鑑云此顯證真起用。約位明之即相似分
滿也。前云從何析伏疇昔攀緣得陀羅尼入佛知
見。斯由隨拔一根脫粘內伏故得不由前塵所起
五眼三智開明而互用自在也。不漏意識引五識
生。一一通緣一切境故。然六根既自在六識六境
亦自在。由是根塵識三皆自在故方曰互用。若細
分別有十二重。謂各有四句。一根自在四句。一根
發六識。六根發一識。一根照六境。六根照一境。二
識自在四句。一識依六根。六識依一根。一識緣六
境。六識緣一境。三境自在四句。一境依六根。六境
應一根。一境牽六識。六境牽一識。（云云）然此示本
明不藉根塵因此而及互用故云由是。且就根言
未詳及塵識。而義必具焉。又十二重亦有未盡。應
云一根作六根。六根作一根。一根作一根。六根作
六根。初二句可曉。言一作一者。如眼反司聞。耳反
司見。變換言之共有三十六句。其中只三十句是
互用耳。若眼司見但是寄根非互用也。六作六者。
六六有三十六也。○二證明不循根。
阿難。汝豈不知。今此會中阿那律陀無目而見。䟦難
陀龍無耳而聽。殑伽神女非鼻聞香。憍梵鉢提異舌
知味。舜若多神無身覺觸。如來光中映令暫現。既為
風質其體元無。諸滅盡定得寂聲聞如此會中摩訶
迦葉久滅意根圓明了知不因心念。
引阿那律陀等者證明不循根之有據也。阿那律
此云無貧。或云無滅。以多睡故如來呵之。從此精
進七日不眠而失雙目。佛令修樂見照明金剛三
昧。大論云得天眼人中最為第一者阿尼盧頭。色
界四大造色半頭清淨。佛眼四大造色全頭清淨。
䟦難陀云賢善。龍王名。大槩魚龍皆無耳而聽也。
殑伽河名。此云天堂來。以其自雪山頂無熱惱池
流出故得此名。河神是女故曰神女。憍梵鉢提云
牛呞。下云於過去劫輕弄沙門。世世生生有牛呞
<pb n="825"/>
病。今取其舌似牛故云異舌。以能辨人所食味故
云異舌知味。舜若多云虗空。主空神名。雖無有身
而能覺觸。此神多劫以無身為苦。如來放拔苦光
映令暫現。身觸則樂不可言。所現身質其相如風。
則元無體明矣。滅盡定亦云滅心定。亦云滅受想
定。今云滅盡者。長水云滅六全分盡七染分。釋要
云留淨分不斷要持種。吳興云。諸滅盡定即九次
第定中滅受想定也。摩訶迦葉入鷄足山待彌勒
佛。正是此定。意根既滅圓明了知即是本明。故對
境時不假興心動念耳。然上所說是證明不循根
非證六根互用。其中或小乘或凡夫且因根缺之
故迫於不得已而發。非六根互用之比。而真明不
假根塵亦因此可知。本明人人皆具。所謂在聖不
增在凡不減者是也。○二明銷根塵三一正明銷
根塵。
阿難。今汝諸根若圓拔已內瑩發光。如是浮塵及器
世聞諸變化相如湯銷氷應念化成無上知覺。
前明離塵拔根。或疑根既拔已內根外塵便為無
用。今明根塵盡銷即所歸也。幽溪曰。應念化成無
上知覺者。化乃變化當體改轉之義。蓋根身器界
元是妙圓真心。由無始從清淨本然中隨心應量
成九界染礙色心。如水成氷非礙而礙。今諸根圓
拔內瑩發光如湯銷氷氷還成水當體改轉不遺
餘力。故曰應念化成無上知覺。即中云。浮塵指正
報浮塵根也。器世間指依報山河國土也。諸變化
相總指四大所成法。是則根塵依正全成正覺故
曰無上。下文云一人發真歸元十方虗空悉皆消
殞。況諸世界在虗空耶。此由內瑩發光故根塵銷
落。本明發露名內瑩發光。吳興云真智如湯妄境
如氷。了妄即真化成智覺。○二證暗不能昏。
阿難。如彼世人聚見於眼。若令急合暗相現前。六根
黯然頭足相類。彼人以手循體外繞。彼雖不見頭足
一辨。知覺是同。
前明根塵銷落。或疑見聞是因緣生法不假根塵
從何有見。故引世人亦不假根塵為證。言聚見於
眼者。見性本周法界今局在眼故云聚見。良由明
暗二塵黏湛發見。故聚於眼而不及他處也。若令
急合則離見根。暗相現前則離明緣。六根指他人
六根。方合眼時頭足秪一暗相故云相類。彼人指
合眼人也。以手循繞他人之體故云外擾知。覺是
同者。謂暗中知覺與明中所見不殊。須知能知之
心即是能見之心。故以合眼而當開目耳。此則雖
無根塵元自有見。凡夫豈必假根塵乎。○三顯覺
心圓妙。
緣見因明暗成無見。不明自發則諸暗相永不能昏。
根塵既銷。云何覺明不成圓妙。
緣見下仍是牒前文也。緣塵之見凡夫必假於明。
言暗成無見者。指上暗相現前至頭足相類也。不
明自發指上循體外繞至知覺是同。由是觀之。見
不藉於根塵其義顯然。故結云則諸暗相永不能
昏。離根離塵皆是暗相故云諸耳。次根塵下方明
聖境。凡夫之見尚不假根塵況聖人根塵已銷豈
無妙用。上不假根塵猶是性德。今銷根塵即是修
德。根是隔義。塵是暗義。隔暗已銷圓妙斯顯。六根
互用曰圓。即有而空曰妙。一入六淨道極於斯。第
二義竟。○二決通疑滯分二一明因果竝常通初
義二明解結無二通次義初中二一慶喜疑二一
疑因心不能克果。
阿難白佛言世尊。如佛說言因地覺心欲求常住要
與果位名目相應。世尊。如果位中菩提。涅槃。真如。佛
性。菴摩羅識。空如來藏。大圓鏡智。是七種名稱謂雖
別。清淨圓滿體性堅凝如金剛王常住不壞。若此見
聽離於明暗動靜通塞畢竟無體。猶如念心離於前
<pb n="826"/>
塵本無所有。云何將此畢竟斷滅以為修因。欲獲如
來七常住果。
此疑雖從初決定義發來。實執第二義中離塵無
體之語難第一義中因果相應之文也。為四節。初
如佛說言下舉第一義審覺因地之文。因地覺心
即覺悟也。欲求常住即求常住果也。果位名目即
下所列七種名是。二明果地常住。菩提是智。涅槃
是斷。真如是正因之體。合此三因名曰佛性。因果
無殊故云性耳。菴摩羅此翻白淨。第九識名。由來
地攝二論立識互諍。地人止立第八阿賴耶識。攝
大乘人立第九識。今經乃有二名。今文菴摩羅是
第九識。下卷云陀那微細識是第八識。然大圓鏡
智乃轉第八識所成。溫陵曰分別一切而無染著
曰菴摩羅識。洞照萬法而無分別曰大圓鏡智。此
釋顯了。但既云分別又云無分別者似即破即立
之義。故以空如來藏而居其中即該三諦。以多所
含藏而無積聚名空如來藏也。稱謂下言名異體
一。滅盡無明曰清淨。具足眾德曰圓滿。更無改變
日堅凝。金剛王即金剛寶。或云帝釋所執者是。此
約喻明常住耳。三若此下明因無常。即舉第二義
中離塵無體之語也。阿難之意似謂前聞見性常
住將謂見聽必離塵有體便當依比以求佛果。今
聞離暗離明無有見體。離動離靜元無聽質。無通
無塞齅性不生等。則與第六念性何以異乎。初卷
文云若分別性離塵無體斯則前塵分別影事。塵
非常住。若變滅時此心則同龜毛兔角。則汝法身
同於斷滅。故今云離於前塵本無所有也。四云何
將此下疑因不克果。若離前塵見聞則同龜毛兔
角是畢竟斷滅之因。豈依此而獲七常住果乎。蓋
修門之要在離根塵。根塵既離見聽安在。此人情
必有之疑故此問決不可少。又前明內瑩發光根
塵銷落。正指見聞之性為本明耀。但前云脫黏內
伏後發本明。本明似非根中見聞。故此叩之。○二
以念與見性再推。
世尊。若離明暗見畢竟空。如離前塵念自性滅。進退
循環微細推求本無我心及我心所。將誰立因求無
上覺。如來先說湛精圓常。違越誠言終成戲論。云何
如來真實語者。惟垂大慈開我蒙恡。
前文眼耳例同意識。今復以眼見同意者。因初卷
中以心眼對辨。言攀緣非心眼見是心。今疑念因
前塵而有。見亦因塵何必與見而奪念乎。前第一
番以離塵無體難因果相應。雖引初卷之文而所
難者在二決定義。今第二番并難初卷文也。進退
者。進以眼根而推之若離明暗見畢竟空。退以意
根而推之如無前塵念性自滅。循環者。前以眼耳
與意對推。今以見性與意對推。兩番推求名循環
也。於根塵中微細推求本無有心。何云見性是心。
亦無見中心數是無心所。此翻難前如是見性是
心非眼耳。若見性常必依此立因而求佛果。今既
不爾將誰立因。初卷云其誰修證無生法忍。今云
將誰立因求無上覺。其意是同。如來下譏佛頓乖
先說。前文云六湛圓明本所功德。又自初卷來屈
指飛光等頻言見性常住。及云見精明性等。今又
言見無自性。兩端不定非戲論歟。惟垂下請佛開
決。恡者執恡也。○二世尊答三一斥迷許說。
佛告阿難。汝學多聞未盡諸漏。心中徒知顛倒所因
真倒現前實未能識。恐汝誠心猶未信伏。吾今試將
塵俗諸事當除汝疑。
幽溪曰。緣塵而有分別是為顛倒所因。離塵而有
知見即是真常。反謂之無常是為真倒現前。阿難
雖有多聞未盡思惑故知此而不知彼也。恐汝下
者謂直說諦理恐汝不信。須示塵俗諸事方可除
疑。下文擊鐘夢寤皆塵俗諸事耳。○二示聞性常
<pb n="827"/>
二。一就聞鍾顯迷倒。二就聞性示因常。初又二。一
詰聞聲。二斥矯亂。初又二。一詰聞。二詰聲。此中文
勢與諸文不同。前文處處以根塵對說。今皆以聞
性與聲塵對辨。當知聞性其猶清水。若在根中為
根所濁。如溪流入河變成濁水。雖成濁水濕性不
失。雖入根中聞性不入。故皆以性與聲辨。明一常
一無常。前文云離動離靜元無聽質。此以根塵對
說。且明根塵若袪聞性圓妙。阿難疑畢竟斷滅。似
謂水既不清并失濕性豈其然哉。故今直以性與
塵辨庶不迷於性也。初詰聞中二一詰有無二云
何下詰所以。
即時如來勅羅睺羅擊鍾一聲。問阿難言汝今聞不。
阿難大眾俱言我聞。鍾歇無聲。佛又問言汝今聞不。
阿難大眾俱言不聞。時羅睺羅又擊一聲。佛又問言
汝今聞不。阿難大眾又言俱聞。佛問阿難。汝云何聞。
云何不聞。阿難大眾俱白佛言。鍾聲若擊則我得聞。
擊久聲銷音響雙絕則名無聞。
即時與爾時少異。爾時者謂前事之末後事之始。
其時尚寬。名為爾時。即時亦是前事之末急續前
事。故稱即時。勅羅睺擊鍾者佛意將選耳根圓通
也。初詰有無中。初番言聞而兼大眾。表所見之同
也。第二番俱言不聞此答為謬。據佛後文所簡。不
聞之言含三種過。一含以聲為聞之惑。二含不知
聞性常惑。三含不知聞靜之惑。故知凡小所言無
非是惑豈不痛哉。次羅睺再擊者。溫陵曰此但無
聲非謂無聞。必再擊疊問者欲令審辨而而悟也。
次詰所以中總問聞與不聞。答亦總示其意。言音
響者。響是餘響。音是正擊。故云雙絕。答中無聞之
言謬之甚矣。下文云聲銷無響汝說無聞牒此語
也。前云不聞已含三惑。至此則顯言之。然阿難以
聞為根。如來指聞為性。根有生滅。性無改更。故阿
難言聞。佛亦言聞。阿難言不聞。佛亦云聞。則聞性
是常明矣。前後文欲除根塵故對明其妄。今阿難
墮斷滅見。苟不直顯性真何以除疑。故將聞性對
塵俗諸事言之。其意在此。○二詰聲亦二一詰有
無二詰所以。
如來又勅羅睺擊鍾。問阿難言爾今聲不。阿難大眾
俱言有聲。少選聲銷。佛又問言爾今聲不。阿難大眾
答言無聲。有頃羅睺更來撞鍾。佛又問言爾今聲不。
阿難大眾俱言有聲。佛問阿難。汝云何聲。云何無聲。
阿難大眾俱白佛言。鍾聲若擊則名有聲。擊久聲銷
音響雙絕則名無聲。
又勅之意欲明是聲生滅非聞生滅。溫陵曰。上答
為倒。此答為正。蓋聲有生滅聞性常在。迷情不了
以聞同聲。是以常為斷也。○二斥矯亂。
佛語阿難及諸大眾。汝今云何自語矯亂。大眾阿難
俱時問佛。我今云何名為矯亂。佛言我問汝聞汝則
言聞。又問汝聲汝則言聲。惟聞與聲報答無定。如是
云何不名矯亂。
矯者矯強。亂者雜亂。據阿難疑聞者是根。根由塵
有無聲便合無聞。然答聞答聲語全相似。難免雜
亂之失。語意必有矯強故以矯強責之。如來謂聞
者是性。聲屬外塵不應報答無定。無定者相似也。
若言聲有生滅聞非有無。語不相類即無矯亂之
咎矣。○二就聞性示因常二。一就聞正示。二引夢
明常。阿難前疑見性斷滅。本無我心及我心所。今
明聞鐘正是聞性。此性常住。乃至重睡之時覺觀
宛然。豈非心及心所。所以破斷滅之疑也。初中三
一正破無聞。
阿難。聲銷無響汝說無聞。若實無聞聞性已滅同於
枯木。鍾聲更擊汝云何知。
先斥矯亂竟。次正出其過。先出汝言不聞則墮斷
見之過。聲銷下牒計。前詰聞中第二番。阿難大眾
<pb n="828"/>
俱言不聞。次詰所以中云音響雙絕則名無聞。指
上不聞為無聞耳。今總牒云汝說無聞。據無聞之
語是不知聞性常住故今破云聞性已滅。但觀此
言知阿難疑聞根而如來正辨聞性。聞性若滅至
鍾聲再叩應無第三更答之文矣。知即聞也。阿難
因昧聞者是性遂成斷見。所謂目對真而莫覺。故
先斥之。○二辨析聞塵二一斥謬。
知有知無。自是聲塵或無或有。豈彼聞性為汝有無。
聞實云無誰知無者。
知有下示答聲為是。答聞總差之過。若論有無聲
塵為正。對此聲塵說彼聞性為汝有無猶言被汝
有無也。夫聲無既無滅。聲有亦非生。則不惟答無
為悞而答有亦成謬矣。阿難不知辨析。故惑聲以
為聞也。次聞實下示不知聞靜亦是聞塵之過。兼
斥以常為斷。前破無聞正破以常為斷。今文中亦
具斥三過。○二顯正。
是故阿難。聲於聞中自有生滅。非為汝聞聲生聲滅
令汝聞性為有為無。
前但云聲塵或無或有。今云聲於聞中自有生滅。
以聲與聞交互說也。於聞中者謂於常住聞性中
耳。故後偈云音聲性動靜聞中為有無。引今文也。
前但云豈彼聞性為汝有無。今以聞與聲交互而
說。故後偈云無聲號無聞非實無聞性。聲無既無
滅。聲有亦非生。生滅二緣離是則常真實。亦引今
文。當知前為出過。今為結顯正義。既云聞無生滅
則常住義成。既云非為汝聞聲生聲滅令汝聞性
為有為無。聞聲滅則聞靜義成。辨析聞塵不得認
聲為聞其義亦成。前有三過。今結三義對之了然。
長水云。聲於聞中者。聞性不動其猶鏡明。聲生聲
滅正如影像。豈由影像有去有來令其鏡明為生
為滅。但聞性中本無根塵。而有根時其聞聲者亦
是聞性。二卷經云。見見之時見非是見。例此亦應
云。聞聞之時聞非是聞。雖有聞即涉聞精。而聞即
無聞不得捨聞以求無聞也。○三斥顯聞性。
汝尚顛倒惑聲為聞。何怪昏迷以常為斷。終不應言
離諸動靜閉塞開通說聞無性。
初句斥其以塵為性。非斥其以塵為根。夫以聲之
生滅為聞之有無非惑聲為聞乎。聲可滅亡聞性
常住。既認聲為聞則必以常為斷矣。言何怪者勢
必然也。終不下正顯聞性。前雖就聞聲顯性而聞
性必離根塵。動靜塵也。開閉通塞根也。性既常住。
離根塵則性愈明。前云離動離靜元無聽質是離
根塵而疑畢竟斷滅是說聞無性。佛先明性必有
聞故擊鍾以驗之。今明聞必有性不與根塵同失。
其明常住均耳。阿難墮斷見中謂性無聞。非擊鍾
則疑不破。而聞聲之性即離根塵之性。故結歸於
離根塵也。○二引夢明常二一引睡夢驗常。
如重睡人眠熟牀枕。其家有人於彼睡時擣練舂米。
其人夢中聞舂擣聲別作他物。或為擊鼓。或為撞鐘。
即於夢時自怪其鍾為木石響。於時忽寤遄知杵音。
自告家中。我正夢時惑此舂音將為鼓響。阿難。是人
夢中豈憶靜搖開閉通塞。其形雖寐聞性不昏。
引夢聞舂擣與前擊鐘不同。前明聞性常。今兼明
聞性離根塵識也。眠輕易醒故舉重睡。以重睡則
根塵不接耳。長水云睡人六識歸種思覺不行。但
任運聞即真聞性。其說最是。擣練是杵音。（杵椎也亦名鍾
馗）舂米是碓聲。其人睡時即以聞舂擣聲為夢更
無別夢。此聞既非根識決是聞性更無疑也。別作
下驗非醒時根塵。別作他物句是總標。或為下別
出二聲釋成上句耳。即於下驗非醒時意識。怪為
木石正是夢時意識。前阿難疑離根塵時本無我
心及我心所。今夢時能聞豈非心乎。疑為擊鼓撞
鍾乃至自怪非心所乎。後偈云縱令在夢想不為
<pb n="829"/>
不思無。覺觀出思惟。身心不能及。正引今文。別作
下是覺。即於下是觀。夢中有覺觀其義了然。於時
忽寤者因夢聞而寤也。遄知杵音是醒時根塵。自
告下是醒時意釋。以鼓釋鍾文意互現。舉醒對夢
顯夢中無醒時根塵識耳。阿難下結顯聞性。言豈
憶者憶即是識。根塵由憶而有不憶即無。故以憶
居首。不憶靜搖。明不憶塵則無塵相可知。不憶開
閉等。明不憶根則無根相可知。無根塵識全是真
性故云聞性不昏。言不昏者。文意但取夢聞舂擣
是聞性不昏。不取惑為木石聲也。以是夢中意識
故不取之。若爾。何故如來曲為模擬云別作他物
等耶。佛意明夢中有心及心所。而正意在取聞性
不滅也。問。既夢聞是性何故與外塵相對性豈有
外塵乎。答。一切眾生皆用此疑。須知不憶外塵即
無塵相此忘塵之要道也。○二結形銷不滅。
縱汝形銷命光遷謝。此性云何為汝銷滅。
既曉夢中不昏。便知身死不滅。以真性本離根塵
豈隨幻影而滅亡耶。言命光者。前文云黏妄發光
即是命光。為者被也。真性常然不被捨報所滅。前
阿難通疑六根離塵無體。如來所以別顯聞性為
常。誠欲發耳根圓通之機也。二示聞性常竟。○三
結會通示分二一明迷常故無常。
以諸眾生從無始來循諸色聲逐念流轉。曾不開悟
性淨妙常。不循所常逐諸生滅。由是生生雜染流轉。
意明眾生流轉生死皆由不識常住。言無始者指
無明住地惑也。循者順也。根塵相對循聲逐色。因
之起識是逐念流轉。不曾知見聞之性本來常住
清淨無相。是為無常所惑而乏見道之智耳。不悟
性常故不依常住而起修。逐念流轉是逐諸生滅。
由是永沉生死非淨妙則雜染矣。非常住則流轉
矣。前云流轉是流轉於意念。今云流轉即流轉於
生死。此由集而起苦也。○二明棄無常即常。
若棄生滅守於真常。常光現前。根塵識心應時銷落。
想相為塵。識情為垢。二俱遠離。則汝法眼應時清明。
云何不成無上知覺。
前是起集招苦。今是修道證滅。棄生滅守真常者。
長水云。於妙常寂絕念而遊。於真覺明亡緣而照
是也。若觀文意棄根塵識為棄生滅。守見聞性為
守真常。常光者。內瑩發光如前所說。根既圓拔塵
識亦除。上是修道今證滅也。想相下釋根塵識銷
落之義。夫塵者憶之則有。不憶則亡。是想所成之
相也。識情若起愛憎隨之故名垢穢二可遠離。而
根則惟在乎轉。眼根轉為見法之眼。一入六淨餘
根可知。塵垢離則清明矣。遠離之言釋棄生滅守
真常。法眼清明是釋常光現前。云何句正釋銷落。
如前文云如湯銷氷應念化成無上知覺。前文舉
要但明拔脫根塵。今并明應去識耳。無上知覺應
指分滿佛果。前第一義明苦滅。第二義明集道。今
正兩門竝用也。
首楞嚴經觀心定解卷第四

<sarticle>大佛頂如來密因修證了義諸菩薩萬行首楞嚴經
觀心定解卷第五</sarticle>

○二明解結無二通次義。前第二義云阿難。汝修
菩提若不審觀煩惱根本則不能知虗妄根塵何
處顛倒。處尚不知。云何降伏取如來位。汝觀世間
解結之人不見所結云何知解。似必斷去煩惱方
證佛位。解去其結方名解脫。豈非緣理斷九歷別
行門乎。今明根塵同源縛脫無二。知見立見即無
明本知見無見斯即涅槃。則此六根即迷中實相
無住本也。經云。使汝流轉生死結根惟汝六根更
非他物。此迷則三道流轉也。令汝速證安樂妙常
<pb n="830"/>
亦汝六根更非他物。此悟則果中勝用也。喻如秪
一華巾。綰之成六此因緣和合虗妄名生。解之無
一此因緣別離虗妄名滅。殊不能知生滅去來本
如來藏妙真如性。只一華巾結解無二。豈非決通
歷別而入圓融。為起行之大要乎。又前云菩提道
也。涅槃滅也。煩惱集也。生死苦也。以道治集。滅超
生死。此前三教四諦耳。今云縛脫無二結解惟一。
即顯示無作四諦只一圓中實相矣。玅玄四上云。
無作四諦慧者解惑因緣而成四也。大經云。寶珠
在體。謂呼失去。憂愁啼哭。但見其體及瘡。不見寶
珠及鏡。惟有憂愁無復歡喜。此迷道滅而起苦集。
是知見立知而成流轉生死也。若解瘡體即是寶
珠則喜不哭。因滅無明即得熾然三菩提燈。此解
悟因緣即是道滅。是知見無見而歸安樂妙常也。
豈非四諦只一中實耶。大經云。無苦無諦有實。無
集無諦有實。無滅無諦有實。無道無諦有實。實即
中道虗空佛性。亦即六根更非他物也。今經中雙
非空有。及若欲解結當於結心。皆顯中實為解結
不二之本。如此方名從性起修。成無作妙行。故科
云融通次義。為二一正明解結無二二兼顯六解
一亡初中二一疑請。
阿難白佛言世尊。如來雖說第二義門。今觀世間解
結之人若不知其所結之元我信是人終不能解。世
尊。我及會中有學聲聞亦復如是。從無始際與諸無
明俱滅俱生。雖得如是多聞善根名為出家。猶隔日
瘧。惟願大慈哀愍淪溺。今日身心云何是結。從何名
解。亦令未來苦難眾生。得免輪迴不落三有。作是語
已。普及大眾五體投地。雨淚翹誠佇佛如來無上開
示。
前第二決定義中文云。阿難。汝觀世間解結之人
不見所結云何知解。佛意指根即結。而阿難乃於
根外更求所結之元故有此問。如云元來云何成
此結也。下合文云云何是結。後文云知見立知即
無明本是所結之元也。幽溪云。元本也。謂最初結
起根元。若曉結起之元由知見立知。則知見無見
斯即涅槃誠為解結之方矣。合喻中初云有學聲
聞亦復如是者。未得四果名為有學。言無始無明
者。長水曰始自迷真隨逐有情生滅不離。故前文
云和合妄生和合妄死。此文云俱滅俱生。其意咸
同。熏聞云此有二義。一約阿難權證初果俱生尚
在。則與界內無明俱滅俱生。二約阿難別惑未除。
則與界外無明俱滅俱生也。喻如隔日瘧者。見惑
已斷如安日。俱生未破如發日。又通惑先落如安
日。別惑猶在如發日。多聞善根可出三界故云出
家。而無明全在是但有結而不知解也。惟願大慈
下請示。阿難意謂無始無明必是結元。但今日身
心已斷八十八使不知何者是無明之結。云何之
言即問結元。又不知解結之法從何用力。一問結。
二問解。未知結解惟一六根。故下諸佛雙示結解
只在六根也。○二開示二一現瑞。
爾時世尊憐愍阿難。及諸會中諸有學者。亦為未來
一切眾生為出世因作將來眼。以閻浮檀紫金光手
摩阿難頂。即時十方普佛世界六種震動。微塵如來
住世界者各有寶光從其頂出。其光同時於彼世界
來祗陀林灌如來頂。是諸大眾得未曾有。
佛愍現未二機而獨摩阿難頂者。寄當機以表眾
生當證佛果耳。據下偈云彈指超無學則無學亦
在所益中。但有學未離分段故特愍之。上諸字指
諸人也。下諸字指前三果及四向也。將來眾生若
聞解結法門不但能出分段。兼出變易。故云作出
世因。所以諸佛示語便為將來眼目。即時下正現
瑞。諸佛頂光灌釋迦頂者。示宣無上頂法。無相不
相。不相無相之理也。經中放光至此共有四番。前
<pb n="831"/>
三番俱在初卷。一頂光說呪。二七徵後從面門放
光即示二種根本。三從胸卍字涌出寶光後即示
見性。前三番皆釋迦放光。今諸佛放光灌釋迦頂
表微塵諸佛同證頂法。又顯諸佛當說圓中無作
四諦之法。故先顯神通。六種動者。表破六根惑也。
○二正說二。一諸佛同宣。二釋迦申釋。初諸佛同
音告阿難者。以阿難初卷中元請十方如來得成
菩提妙奢摩他三摩禪那最初方便故也。今雖示
六根義該三觀。而重在圓中也。
於是阿難及諸大眾。俱聞十方微塵如來異口同音
告阿難言。善哉阿難。汝欲識知俱生無明使汝輪轉
生死結根。惟汝六根更非他物。汝復欲知無上菩提
令汝速證安樂解脫寂靜妙常。亦汝六根更非他物。
阿難問今日身心云何是結。從何得解。而諸佛皆
指歸六根。下文所云結解同所因。聖凡無二路也。
今先約圓實諦釋。次隨文分別。無明是集諦生。死
是苦諦。菩提是道諦。涅槃是滅諦。四諦同在六根
即一實諦。乃圓教無作四諦之旨。妙玄云。以迷理
故。菩提是煩惱名集諦。涅槃是生死名苦諦。以能
解故。煩惱即菩提是道諦。生死即涅槃名滅諦。當
知理惟一實。隨順眾生說有世諦因果是名苦集
而體即道滅。故云出世人知即第一義諦。是則此
文具一諦二諦四諦之義。此義純圓永超偏教。諸
佛證此法門而成正覺故同說之。次隨文分別。言
俱生無明者。不知三諦名曰無明。大品云。諸法無
所有。如是有。如是無所有。是事不知。名為無明。正
其義也。此是根本無明。眾生因此無明輪轉二種
生死。云結根者正答所結之元。由眾生對境起念
尋聲逐色故入輪迴是惟汝六根也。結既因根解
亦因根。菩提是習果。與上無明相對。涅槃是果果。
與上生死相對。涅槃有四德。安樂樂德。妙常常德。
寂靜淨德。解脫我德。言速證者與下彈指超無學
其文相應。解者引下文知見立知故輪生死。知見
無見即證妙常。使生死涅槃二途可別眉目朗然。
然諸佛之意。正明道滅即苦集。苦集即道滅。當體
即是不須翻破是無作義。由迷悟有殊故成四諦。
四實非四。所謂一切眾生即菩提相不可復得。即
大涅槃不可復滅也。然交光云。決定用根決定不
用識實引今文為證。但圓教法門元無揀擇。若以
別意甄分。淪生死者乃凡夫之六根。證妙常者乃
互用之六根。又不可不辨也。○二釋迦申釋二一
疑問。
阿難雖聞如是法音心猶未明。稽首白佛。云何令我
生死輪迴安樂妙常。同是六根更非他物。
上來所說是圓中實法。所謂生死即涅槃。煩惱即
菩提也。阿難于此不能無惑。向疑結非根元。今聞
結即結元。又眾生皆具六根何云即是妙常。語既
深妙請更明之。○二答釋二一長行二偈頌長行
中三一約十八界示。
佛告阿難。根塵同源。縛脫無二。識性虗妄猶如空華。
根塵識三攝十八界。真則俱真。妄則俱妄。言同源
者。根塵同以陀那為源此妄源也。又同以法性為
源此真源也。故維摩經云從無住本立一切法。無
住之言該乎真妄。縛脫無二者。如圓覺云。不與法
縛不求法脫。註云性平等故。其義正同。夫根塵識
既同源真妄。故縛與脫無二也。真則俱真俱名無
二。妄即俱妄同如空華。豈分根塵為真而決定當
用。識性空華決不可用之異見乎。況有用唯識五
位硬配今文。而言識決空妄。真深經淺解謚[鴳-女+隹]以
烏也。○二約十二入示。
阿難。由塵發知因根有相。相見無性同於交蘆。
此處明示根塵二皆無性同於空妄。妄既破去即
同真源矣。何曾獨指根塵是真決當用。識性是妄
<pb n="832"/>
決不用耶。斷章節句豈能解佛經之大全乎。交蘆
相藉失一則俱仆。或云交蘆別是一種麤大過於
常蘆。生必兩莖交抱而立。二根盤結相連單則撲
地不能自立。○三約六根示。
是故汝今知見立知即無明本。知見無見斯即涅槃
無漏真淨。云何是中更容他物。
根界入三本一圓中實諦。所謂同源無二也。淨名
指為無住本。祖師指為迷中實相。今經竟指根塵
識。以皆本如來藏妙真如性故也。此乃就事點理
極為圓頓。而所以有無明涅槃之分者。即妙玄解
惑因緣而有四諦二諦之異而體只是一。又前約
界入示真空以遮俗有。二觀之義明矣。今特就六
根以顯圓中。故迷亦惟此。悟亦惟此。真亦惟此。妄
亦惟此。三道流轉。果中勝用。如因地倒。還因地起。
豈此外別有。實諦中觀灼然矣。云何是中更容他
物。喚作物即不中。乃惟色惟聲惟根惟境之最親
切語也。次釋文者。見色聞聲時自謂見色聞聲即
知見立知也。六根宛然根本無明只此念是。知見
無見者。見色時不作見色之解。聞聲亦然。如人飲
食時不自言我今飲食。行路時不自言我今行路。
此即解脫之道。以行不言行則與坐臥同。見不言
見則與甞聽同。是滅見安隱之法。真空必由此證。
而行不言行即是真行。見不言見即是真見。真見
即聞。亦即甞齅。六根互用非大涅槃之旨歟。然真
聞真見正於不立知見時湛然明露。不可不知。問。
聞不言聞見不言見知見豈遂忘耶。答。見聞無性。
上文元譬交蘆亦類空華。眾生以妄念執之故成
實有。苟妄念不執知見體虗惟一真心而已。此即
涅槃更無他法可得涅槃。然眾生飲食時孰有自
言我今飲食者哉。故云一切眾生即大涅槃不可
復滅也。○二偈頌分二。一頌正說。二是名妙蓮下
讚美。初中二。一重頌。二孤起。據後文云祇夜伽陀
雜糅精瑩。則此頌之有重頌有孤起明矣。重頌中
具明三觀之相而重在唯圓。憨山師云。此偈以三
觀觀八識是也。夫三觀為佛法之綱宗。今人或得
空而失假。或得假而失中。或影響乎中而失空假。
或慕次第三觀而忘圓融之道。今偈意指三觀在
一心中即唯圓也。自初卷來阿難首請三觀。前為
開解文長意廣。今示修門之要妙義萃于一文。故
後章讚其妙理清徹心目開明。是一經之要也。分
三一頌十八界。
爾時世尊欲重宣此義而說偈言。真性有為空緣生
故如幻。無為無起滅不實如空華。
憨山師以初句為空。如幻句為假。無為下為中。極
有眉眼。恐初學未得其門更作一釋。真性二字標
起中道。欲入中道須先會空。故又標有為法空。空
從觀假而入。緣生如幻即是假也。夫緣生者謂眾
緣生法。既賴眾緣即無自性。喻為如幻不亦宜乎。
從假入空故云無為無起滅。而此空法亦是不實
有類空華。此偈前三句遮有後一句遮空即中道
雙遮之義也。須知三觀中前之二觀俱為中道雙
遮所攝。問。此中俱明從假入空何無從空出假之
觀。答。妙玄云。若空非空點空出假。今云無為不實
即并空亦非而假觀在其中矣。但文正意在中道
雙遮耳。若以此文頌上長行。真性即根塵之源也。
根塵識三皆是有為。今云無為尚似空華。則識等
之同空華可例知矣。問。今文本明一心三觀何同
次第耶。答。此文以真性立宗直顯中道。中以雙遮
為體故明空假以遮二邊。正是三觀在一心中耳。
○二頌十二入。
言妄顯諸真妄真同二妄。猶非真非真云何見所見。
中間無實性是故若交蘆。
言妄二句釋明上意。幻即妄也。言妄無自性所以
<pb n="833"/>
顯諸法皆真。所謂真者即無為無起滅也。觀經玄
云。假是虗妄俗諦也。空是審實真諦也。與今意同。
妄真同二妄者。中論云。若法因待成是法還成待。
既有對待非皆妄乎。猶非下意含況顯。真即無為。
非真即有為。前云緣生如幻指空前之假。今非真
既在真後即該空後之假。文中正明中道雙非。不
但非空前之假。并非空後之假。問。空前之假與空
後之假亦有別乎。答。位有聖凡法無高下。以空前
是凡。空後是聖。故人必有殊。然空後觀假止觀名
為覆疎倒入。輔行釋云。自行雖破未委分別故名
為疎。次為利他更廣分別故名為複。破已更來故
名倒入。亦名却入。未前進故。據記此文知觀假人
殊而假亦不異。今經文葢前後互現耳。又須知中
道雙遮亦兼雙照。以初觀破假次觀破空名曰雙
非。而初觀用空次觀用假復名雙照。今舉任運雙
非以該任運雙照。雙非是中道之體故獨舉之。言
況顯者。謂真與非真一破一立咸是聖證。尚為中
道所非。況根塵未除成見所見與真性有何涉乎。
交光決定用根讀此可以悟矣。中間者根塵相交
之中也。根塵相交斯有相見。是相與見皆無實體。
失一俱倒譬若交蘆。○三頌六根。
結解同所因。聖凡無二路。汝觀交中性空有二俱非。
迷晦即無明。發明便解脫。
初二句明結解無二。結即是凡。解即是聖。同依六
根更無二路。此明結即結元故解亦無他路也。汝
觀下示解結之方。交中性者根塵相交之中也。以
為空則幻用非無。以為有則實體叵得。交中之言
似該根塵而意則在乎根。以根亦從相交有耳。此
中復先空後有。與上猶非真非真其言相映。正以
中道法門非空假二觀。乃指別教十住所證為空。
十行去所證為有。中雖別地圓住所證實不離現
前六根故云汝觀交中性耳。淨名經云。說法不有
亦不無以因緣故諸法生。無我無造無受者。善惡
之業不敗亡。從來解者以此文為圓頓教相豈不
與今文同乎。涅槃云見有二種。一者常見。二者斷
見。如是二見不名中道。無常無斷乃名中道。今文
亦然。迷晦下出結解相因。迷晦故尋聲逐色見空
見有皆是無明。頌上知見立知即無明本也。發明
則思議情忘立證解脫頌上知見無見斯即涅槃
也。若論圓融三諦須如富那章中十界俱離。十界
俱即。以明如來藏理。方為暢論。而入觀之法必以
今文為司南。文中有空前之假空後之假遮照咸
備初後無殊。三諦一心正在唯圓。故以為一經之
要義焉。○二孤起偈分三一起後文意。
解結因次第。六解一亦亡。根選擇圓通。入流成正覺。
偈中凡示四義皆起後文。一示解結有序。如後文
云是結本以次第綰生今日當須次第而解是也。
二示六解一亡。如後云如來今日若總解除。結若
不生則無彼此。尚不名一六云何成是也。三示圓
通須揀為後選擇圓通根本。四示入流為要。若據
小乘須陀洹名入流。今云成正覺者。小乘止斷八
十八使前無諸見不生猶滯偏空。今空有二邊之
見俱皆不生故成正覺。以由入流成正覺故。○二
示陀那識。
陀那微細識。習氣成暴流。真非真恐迷我常不開演。
前云知見立知即無明本。知見之體陀那識是也。
陀那此翻執持即第八識。具如桐洲註辨。言微細
者。起信云。非凡夫所知。亦非二乘智慧所覺。謂依
菩薩從初正信發心觀察若證法身得少分知。乃
至菩薩究竟地不能盡知。惟佛明了。習氣者。熏習
氣分乃種子異名也。以第八識中無始習氣微細
生滅流注不息故如暴流。又能引生五六七識復
如暴流生諸波浪。此識生滅與不生滅和合具真
<pb n="834"/>
非真。前文云猶非真非真者。謂真性之體雙非真
與非真。本離對待。今識體中既成二法相對而說
便有真與非真二義。佛于大小教中不說此識者。
恐凡小聞真謂識體空無生滅則執妄為真兼昧
真性雙非之旨。若聞此識非真又似撥波求水離
此別求自心豈可得乎。佛不開演其意在此。此偈
雖名孤起實推廣長行知見立知之意。○三誡取
自心即雙明解結之故也。
自心取自心非幻成幻法。不取無非幻。非幻尚不生
幻法云何立。
此亦一心頓證之道。文意明陀那元即自心。但由
取著之故成根本無明。則識體非幻而成幻妄之
法。苟不取著陀那即是真性。真性非幻豈有妄乎。
又自心取自心者指上知見立知是取自心也。知
見中有一分不生滅義是真非幻。因取著故遂成
有為之幻。次明知見無見即不取也。此時對待俱
忘。非幻之真不立況幻俗乎。此偈總意在離對待。
幽溪云上明中道雙遣即不取之理。此明不取即
中道雙非之觀。○二讚美。
是名妙蓮華。金剛王寶覺。如幻三摩提。彈指超無學。
此阿毗達磨十方薄伽梵一路涅槃門。
先約觀力嘆。中道現前不為二邊所染。譬蓮華在
淤泥中不為淤泥所染。如法華開示悟入佛之知
見。眾生若離思量分別佛知見即開也。今文云自
心取自心者。取即思量分別。若離取著自心即顯。
與離分別思量佛知見即顯其義大同。故名妙蓮
華。又今偈意收次第三觀歸一心三觀。即同法華
開權顯實乃十界皆中之道也。次嘆真空蕩相。如
金剛王寶所擬皆碎。梵語䟦折羅此云金剛。至堅
至利能摧萬物。譬以自心佛知見體遍入諸法。則
虗空銷殞器界化成無上知覺。是十界皆空之道
也。三云如幻三摩提者。上佛知見喻金剛寶能碎
萬物實無摧碎之迹。但修幻假法自歸真。不但結
惑是幻能解亦幻。此義最要乃十界俱假之道。觀
今文則三摩提自屬幻假更無疑矣。上三句的是
圓三觀相故即結云彈指超無學。只須不取自心
便超小乘極位是頓教也。已嘆觀力竟。次約法門
歎。阿毗達磨此云無比法。薄伽梵名含六義。謂自
在熾盛與端嚴。名稱吉祥及尊貴也。十方諸佛同
此一路而為涅槃之門。一路對十方說。門對涅槃
而言。門名能通。惟此三觀通入涅槃果位耳。前請
十方如來得成菩提之妙三觀。於今起行文中開
示已盡故結示之。○二兼顯六解一亡二一疑請
二一經家敘事。
於是阿難及諸大眾。聞佛如來無上慈誨。祇夜伽陀
雜糅精瑩。妙理清徹心目開明。歎未曾有。阿難合掌
頂禮白佛。
幽溪曰經家敘事則能詮在前所詮在後。次阿難
請則所詮在前能詮在後。初文云無上慈誨兼指
長行偈頌。祇夜云應頌。又云重頌。即頌上長行也。
伽陀云諷頌。亦略云偈。不因長行但諷美而頌之。
二頌合明故云雜糅精瑩。此指能詮也。孤山云前
四偈是重頌。後五偈是孤起。今謂前四偈中言妄
顯諸真等亦是孤起。後五偈中自心取自心等五
句亦是重頌。若然。則雜糅精瑩於義為明。二頌雖
雜而詮理之言精而不雜。瑩者照明之義。次云妙
理清徹。指所詮之理。如上所明以三觀觀八識。理
絕思議曰妙。無染曰清。盡底曰徹。理既皎然可見。
故使人心開而目明耳。○二阿難陳辭。
我今聞佛無遮大悲性淨妙常真實法句。心猶未達
六解一亡舒結倫次。唯垂大慈再愍斯會及與將來。
施以法音洗滌沉垢。
當機請中無遮大悲言其博濟也。真性中道離諸
<pb n="835"/>
對待有無俱遣為性淨妙常。言法句者復指能詮
長行偈頌之文。既聞法句三觀之旨幸已洞然。所
未悟者六解一亡舒結倫次爾。幽溪曰。文雖兩句
義則有六。六解一也。一亡二也。舒開三也。結成四
也。倫類五也。次第六也。倫類則取義于結成。次第
則義該乎解結。惟垂下請答。○二開示二一明結
成次第二明六解一亡初中三一以六結總譬六
根。
即時如來於師子座整涅槃僧。斂僧伽黎。攬七寶几
引手於几。取劫波羅天所奉華巾。於大眾前綰成一
結示阿難言此名何等。阿難大眾俱白佛言此名為
結。於是如來綰疊華巾又成一結重問阿難此名何
等。阿難大眾又白佛言此亦名結。如是倫次綰疊華
巾總成六結。一一結成皆取手中所成之結持問阿
難此名何等。阿難大眾亦復如是次第酬佛此名為
結。
涅槃僧裏衣也。此方裙號。僧伽黎大衣也。劫波羅
云時分。或云即夜摩天。或云髑髏天。是四天王太
子。以華巾奉如來也。谷響云疊即布名。字或作氎。
即中云。此巾六結必喻六根。古人視之太易但注
如文。以致交光忽生異說公言六結不喻六根。不
知從四卷來以根喻結法喻了然。乃至前文云。結
解因次第。六解一亦亡。根選擇圓通。若不指根結
何所喻。此非難見如何固迷。文中佛綰華巾成結
問此名何等。意重名字。唯名可以定六結前後。以
結是總名。結成之後又可名第一結第二結耳。名
必有實。而此文中有六實六名名為最要。然實為
名本。實者綰也。言倫次者。倫謂倫類。六結相似。次
謂次第。先後不紊。夫根既有六結亦成六。則以六
結喻六根當矣。○次喻六根總名為結。
佛告阿難。我初綰巾汝名為結。此疊華巾先實一條。
第二第三云何汝曹復名為結。阿難白佛言世尊。此
寶疊華緝績成巾雖本一體。如我思惟。如來一綰得
一結名。若百綰成終名百結。何況此巾秪有六結。終
不至七。亦不停五。云何如來秪許初時。第二第三不
名為結。
次番問答明巾雖是一結不妨六。喻雖是一精明
不妨成六根。此次番之意也。初如來反問。我初下
牒前。此疊下反問。一條喻立一精明。佛意似欲以
巾比結。巾既唯一結亦不應有二。云何二三皆名
結耶。汝曹指阿難大眾。但問二三此後可知。佛故
問者以法上容有此疑。如疑秪一精明何故分成
六根。以巾比之則可知矣。次阿難答中先領一精
明之義故云一體。緝績是織成義。明巾之來由耳。
如我思惟下明結不妨多。先泛言百結。次何況下
指歸六結。言終不至七亦不停五則喻六根明矣。
此阿難以正義答如來也。○三喻六根體一用異。
佛告阿難。此寶華巾汝知此巾元止一條。我六綰時
名有六結。汝審觀察。巾體是同因結有異。於意云何。
初綰結成名為第一。如是乃至第六結生。吾今欲將
第六結名成第一不。不也世尊。六結若存斯第六名
終非第一。縱我歷生盡其明辯如何令是六結亂名。
佛言如是。六結不同循顧本因一巾所造。令其雜亂
終不得成。則汝六根亦復如是。畢竟同中生畢竟異。
第三番問巾體是一名或可亂。阿難答謂巾雖是
一結名難換。此第三番之意也。問中汝知下牒前。
是牒第二番。非牒初番。謂汝知以一精明分成六
根也。汝審下反問六名。故問言巾體是同因結有
異者。不得仍以一精明分成六根解之。乃佛以巾
例結而欲換前後之名耳。謂六結之義雖被汝成
前後。互換之義我還欲立。於意下正明欲換名也。
前但總名為結。此中兼定六名前後。夫因初綰名
一乃至六結名六。似有來由名不可換。然巾體畢
<pb n="836"/>
竟同則第六亦可名第一否。譬六根元一精明。則
見根可忽易為聞。甞根可忽易為齅否。次阿難復
以正答。六結次第名不可亂。可顯六根成畢竟異。
六結正喻凡夫六根。六結若存是實異。六名非一
是名異。言實異者。結時異故是實異也。喻凡夫根
體隔異終無目聽耳視舌齅鼻甞六根互換之事
也。縱我下謂不循其實但逞強詞奪理而欲以明
辨亂名豈可得乎。此中交光有異釋。言六結是豎。
六根是橫。以豎喻橫法喻不齊。自立義云。結時倫
次非橫喻眼耳等六。以彼根結元決非先眼後耳
故也。按後圓通所解六重結相。一動二靜。三聞四
覺。五空六滅。以此為次與六結同。即中云。交光所
解顯然背經。佛意本以六結之異名喻六根之異
用。根則見聞用殊結則先後名異。以異名喻異用
法譬宛齊。何論其橫豎耶。況六結以次第成現文
可據。六根必無次第有何誠證。如後經云。因動有
聲。因聲有色。因色有香。因香有觸。因觸有味。因味
知法。六亂妄想成業惟故十二區分由此輪轉。如
經所言乃世界生起之次第。六塵既有次第六根
豈無次第耶。又據眾生入胎成根次第。如止觀云。
業行力故自然能起一念思心感召其母。母便思
青色。呼聲。臊氣。酢味。因此念力生一毫氣。氣變為
水。水變為血。血變為肉。母氣出入以相資潤便得
成肝藏。向上成眼。向下成手足大指。若思白色。哭
聲。腥氣。辛味。便成肺藏。上向為鼻。下向為手足第
二指。若思赤色。語聲。焦氣。苦味。便成心藏。上向為
口。下向為手足第三指。若思黃色。歌聲。香氣。甜味。
便成脾藏。上向為舌。下向為手足第四指。若思黑
色。吟聲。臭氣。鹹味。便成腎藏。上向為耳。下向成手
足第五指。如止觀所說胎中成根亦有次第。安得
謂六根是橫定無先後耶。然在今經先聲後色。即
先成耳。次成眼。經部不同不須和會。而今文正意
祗是以異名喻異用耳。佛言如是下提譬合法結
顯正義。先提譬中六結喻六根不同。一巾喻一精
明。言循顧者。循是循環之義。謂還顧本因也。令其
下明雖是一巾名不可亂。則汝下合譬。畢竟同是
一精明。合上一巾。畢竟異是六根。合上六結。上來
問答俱辯六結異名。文云令其雜亂終不得成者
顯名之不可亂也。又云畢竟同中生畢竟異者顯
根之事用殊也。名異者謂第一非第二乃至第五
非第六。用殊者謂見非聞。嘗非嗅。法喻宛齊有何
惑耶。○二明六解一亡為三一喻一六俱亡二一
立喻。
佛告阿難。汝必嫌此六結不成。願樂一成復云何得。
阿難言。此結若存是非鋒起。于中自生此結非彼彼
結非此。如來今日若總解除。結若不生則無彼此。尚
不名一六云何成。
先明六結次第已竟。次明六解一亡。佛復故問以
使阿難自答。六結不成者謂六結不成一也。佛意
云汝意必嫌六根妄隔樂成一體。有何方便使成
一耶。阿難答中言此結若存是非鋒起者就凡夫
立喻也。若總解除者就聖人立喻也。葢對六名一。
六解則一自亡豈更有六相哉。幽祖云上明從本
向末。在末觀之則六根不得不異。故曰則汝六根
亦復如是畢竟同中生畢竟異。乃結成倫類義也。
此明循末歸本。則六若解時其一亦亡。故曰尚不
名一六云何成。故合法云六解一亡亦復如是。乃
結成六解一亡也。○二合法。
佛言六解一亡亦復如是。由汝無始心性狂亂知見
妄發。發妄不息勞見發塵。如勞目睛則有狂華。於湛
精明無因亂起。一切世間山河大地生死涅槃皆即
狂勞顛倒華相。
佛答中先合法。六根若解則一精明亦亡。不得如
<pb n="837"/>
交光以動靜聞覺空滅為六結也。前卷云入一無
妄彼六知根一時清淨。前偈云結解因次第六解
一亦亡。皆以六為六根安得作餘解耶。由汝下欲
明根解則塵亦淨。故先示顛倒相。心性即本覺之
理。狂亂指無始無明。知見妄發指六根為知見也。
前文云所既妄立生汝妄能。今此知見屬妄能。發
妄不息勞見發塵者。如前文云如是擾亂相待成
勞勞久發塵也。文中有法譬合。譬中目睛喻心性。
勞喻狂亂。狂華喻知見妄發至勞見發塵。合中山
河大地是依報。生死涅槃是正報。由根塵合而成
生死。脫生死已復見涅槃。生死為六即知見也。涅
槃為一亦為知見所攝。皆喻狂華。則依正凡小皆
狂華矣。合文從粗至細。狂勞顛倒四字合勞目睛
也。此經前後所明皆先成依報後成正報今獨依
根發塵者。如前云由塵發知因根有相。今順因根
有相之義耳。結解之要攝歸六根。故明根解則塵
亦淨。後文云根結若除塵相自滅與今文相應。○
次喻解結由心二一正顯由心。
阿難言。此勞同結云何解除。如來以手持所結巾偏
掣其左問阿難言如是解不。不也世尊。旋復以手偏
牽右邊又問阿難如是解不。不也世尊。佛告阿難吾
今以手左右各牽竟不能解。汝設方便云何解成。阿
難白佛言世尊。當於結心解即分散。佛告阿難如是
如是。若欲除結當於結心。
上文雖合六解一亡。至由汝下仍是明結未論其
解。故今明解結由心。六根勞相因于六結。而言云
何解除就法問也。如來復就喻顯。左右牽掣古人
以喻二邊。當於結心古人以喻中道。語甚諦當。然
株守此言懼失古人之意。須知一切二邊盡名左
右。無分別智總名結心。如圓通章動靜二邊即是
左右。菩薩證無分別智則動靜二相了然不生即
結心。次之根塵相對即左右。離根離塵即結心。乃
至世出世間名左右。忽然超出即結心。結心喻無
結之處。如綰疊成結其心本空。空處解之結則分
散。若就根塵辨別如左右牽掣。當知根塵之中有
離根塵之處。如首卷云如是見性是心非眼。豈非
根塵中之見性即非根塵乎。此脫根塵之要道。動
靜世出世等例推可知。故云若欲除結當于結心。
結心有四義。一非結。二不離結。三結從此結。四解
從此解。在法亦有四義。一非根塵。二不離根塵。三
根塵從此結。四根塵從此除。阿難言當于結心解
即分散喻也。佛言若欲除結當于結心法也。當知
心即中實圓觀雙遮二邊者是也。○二釋明因緣
二一釋疑。
阿難。我說佛法從因緣生非取世間和合麤相。
此文釋疑。疑云從結心解結即是因緣。何故前文
排斥因緣。故釋云我說佛法等。佛說因緣窮盡細
微即通非因緣自然之理。豈同世間和合麤相。若
就本經前云。四大和合發明世間種種變化即和
合麤相。盡理而言小乘教中明。集因緣有苦。道因
緣有滅。莫非和合麤相。小乘四諦雖該真俗。若對
大乘秪名世諦而已。小乘於世諦因緣未窮其細
況出世因緣。況因緣即非因緣自然乎。○二正明。
如來發明世出世法。知其本因隨所緣出。如是乃至
恒沙界外一滴之雨亦知頭數。現前種種松直棘曲
鵠白烏玄皆了元由。是故阿難。隨汝心中選擇六根。
根結若除塵相自滅。諸妄銷亡不真何待。
此明佛說因緣窮盡微細即通入于真也。佛說世
諦因緣已超麤相。更有出世因緣靡不悉知。故勝
鬘云。無量四聖諦者無作四聖諦也。恒沙界外言
其最遠。一滴之雨言其最少。亦知頭數則無遺照。
現前松何以直。棘何以曲。鵠何以白。烏何以玄。惟
佛能知。是知世間法。根結若除塵相自滅。亦因緣
<pb n="838"/>
也。是知出世間法。前卷云汝但不循十二諸有為
相隨拔一根脫黏內伏等。此因由塵發知故先離
塵。今順因根有相故先除根。據下觀音圓通亦先
亡塵而後淨根。此文之意恐人疑工夫唯在六根
何不言塵。故言根除則塵相永亡矣。根塵俱銷不
真何待。豈真屬于因緣自然乎。○三喻解當次第
二一立喻。
阿難。吾今問汝。此劫波羅巾六結現前。同時解縈得
同除不。不也世尊。是結本以次第綰生。今日當須次
第而解。六結同體結不同時。則結解時云何同除。
佛問中似欲以巾例結而令同除。而不知六結只
因同體所以解結不能同時。此意反含未露。阿難
正論體結。謂解從結來不從巾來。結既次第綰生
故六結異名第一乃至第六。今日解結云何得同
時而除。默與佛意相符。正以六結之異時喻六根
之異用。不必其皆有次第也。但六結次第既非一
時而解。則六根異用豈可一時解也。○二合法。
佛言。六根解除亦復如是。此根初解先得人空。空性
圓明成法解脫。解脫法已俱空不生。是名菩薩從三
摩地得無生忍。
文中先明解根有六番。此根下更明三空次第。五
根雖未解已知根皆無我故云先得人空。前卷云
伏歸元真發本明耀。耀性發明諸餘五黏應拔圓
脫。是空性圓明也。根塵俱解名法解脫。俱空不生
者人法二空皆不生也。前是六解此是一亡。故至
此文方圓六解一亡之義焉。索隱云六根解結不
可以華巾為例。解巾則從一至六而為次第。六根
則以三空為次第。即中云。應拔圓脫雖無前後。然
如一心中而有生住異滅。雖具四相止是一念。今
五根解除當亦如是。雖在一念或有先後豈非圓
脫耶。三摩地者。三摩提觀成之名也。大論云。一切
禪定心皆名三摩地。泰言正心行處。是心無始常
曲不端。入正行處心則端直。如蛇行常曲入筒則
直。亦名三昧。無生忍者。不見一法生。不見一法滅。
以此理忍可于心。此別地圓住所證。或問。前云空
有二俱非今何言俱空耶。答。就人法言則謂之空。
就所顯真如則謂之中。況俱空不生則其為中道
明矣。前偈明中道豈不從空有而入耶。從五卷首
至今明解結無二以通第二義一科竟。○二顯示
修證。此科從四卷阿難問入天王華屋如來正為
宣說發來。正行有二。一發覺初心。二顯示修證。今
為五一阿難請問圓根二一述解陳疑。
阿難及諸大眾蒙佛開示慧覺圓通得無疑惑。一時
合掌頂禮雙足而白佛言。我等今日身心皎然快得
無礙。雖復悟知一六亡義。然猶未達圓通本根。
前所示一心三觀名為慧覺。六解一亡即屬圓通。
然猶未達圓通本根。此問語中正意。○二敘意陳
請。
世尊。我輩飄零積劫孤露。何心何慮。預佛天倫。如失
乳兒忽遇慈母。若復因此際會道成。所得密言還同
本悟。則與未聞無有差別。惟垂大悲惠我秘嚴。成就
如來最後開示。作是語已。五體投地。退藏密機冀佛
冥授。
際會道成承上文來。謂從前孤露今生預佛天倫
而際會如來道成之時也。不即說圓通本根是為
密言。未曉本根何在。即同先來所悟無用力之處。
既無處用力則與未聞一六亡義無以異矣。非器
不授曰秘嚴。雖說而嚴終當惠我。說經在法華涅
槃之間名最後開示。顯請已畢。而惟以內心默念
為機故曰密機。佛不自說因眾敷陳是冥授也。○
二如來詢諸聖眾。
爾時世尊普告眾中諸大菩薩及諸無漏大阿羅漢。
汝等菩薩及阿羅漢生我法中得成無學。吾今問汝
<pb n="839"/>
最初發心悟十八界誰為圓通。從何方便入三摩地。
長水云。從佛口生。從法化生。名生我法中。最初所
發之悟即是發心。所從之界即方便也。孤山曰。此
下二十五聖觀十八界及以七大乃開合之殊耳。
識大則合于六識。根大則合于六根。餘之五大則
總收六塵。以六塵之體不出地水火風空故也。但
言十八已攝七大。故前文云。十方如來于十八界
一一修行皆得圓滿無上菩提。又此十八只是六
根以各開根塵識三故。是則言六其義亦周。故前
云令汝生死輪轉安樂妙常同是六根更非他物。
○三諸聖各說圓通五。一觀六塵成道六。一陳那
觀聲。六塵宜先優波尼沙陀。今先聲塵幽祖謂有
三義。一以娑婆世界音聲為佛事。一以如來成道
而陳那先悟。一以耳根圓通為此方最初方便。正
顯普門所修為當也。分二一敘悟緣起。
憍陳那五比丘即從座起頂禮佛足而白佛言。我在
鹿苑及於雞園。觀佛如來最初成道。於佛音聲悟明
四諦。佛問比丘我初稱解。如來印我名阿若多。
五人偈云。頞[鞥-合+(白-日+田)]䟦提并俱利。此三屬在父之親。陳
如十力母之親。三轉法輪先度此。太子初入山求
道。父王思念遣五人追侍。二人喜五欲。三人喜苦
行。太子勤行苦行二人捨去。三人猶侍。太子捨苦
行還受酥油煖水。三人又捨去。太子得道念五人
侍我勞苦在波羅奈。念已便往為說四諦。時三人
乞食初教二人。拘鄰法眼淨。四人未得。次二人乞
食復教三人。三人法眼淨。第三說法時八萬諸天
遠離塵垢。五人得無生。佛三問知法未。即三答已
知。地神唱空神傳。乃至梵世咸稱已知。拘鄰最前
初見佛道相。初聞法鼓。初服道香。初甞甘露。初入
法流。初登真諦。閻浮提得道最在一切人一切天
一切羅漢前。憍陳如是姓此翻火器。阿若者名也。
此翻已知。或言無知。無知者非無所知也。乃知無
耳。若依二諦即是知真。以無生智為名也。今文云
我初稱解者是得阿羅漢而稱解不指得初果時。
中阿含云。佛滅度後諸上德比丘皆住雞園。智論
云昔有野火燒林。林中有雉入水漬羽以救其焚。
纂要云。即雞頭摩寺也。○二牒證結答。
妙音密圓。我於音聲得阿羅漢。佛問圓通。如我所證
音聲為上。
妙音密圓者。若在藏教指法性為妙音。葢小乘法
性元神斷滅即微妙之音聲。下文妙色妙香等例
此可知。離塵為密。圓通為圓。此在小教。若通大教。
則以常住為妙。三德為密。圓具諸法為圓。開小入
大方有此義。吳興曰。夫開權顯實之說。惟諸佛秘
密之事非諸菩薩羅漢所能顯示。其猶禮樂征伐
自天子出非諸侯之事。今佛所問最初發心悟十
八界誰為圓通者。且欲諸聖各述本根權實之道
耳。在昔方便未會真實。諸聲聞人言與菩薩同入
法性。孰不自謂悟入圓通。如陳那等雖曰妙音密
圓但是聞生滅四諦微密圓悟。未可混同如來藏
理。故中阿含云。我至波羅奈擊妙甘露鼓。又云如
來說法初中後妙。豈彼妙名便同法華之妙乎。只
如下文說圓覺聲聞云。勝妙現圓。及勝性現圓等。
又說大梵善見身心妙圓。及妙見圓澄。豈此妙圓
亦同圓覺妙明之性乎。應知如來先令諸聖次第
說竟。後告文殊言。此二十五無學諸大菩薩及阿
羅漢各說最初成道方便皆言修習真實圓通。彼
等修行實無優劣前後差別。斯則開權會實之正
文也。文殊偈云。聖性無不通順逆皆方便葢演如
來之旨也。○二沙陀觀色二一敘悟緣起。
優波尼沙陀即從座起頂禮佛足而白佛言。我亦觀
佛最初成道。觀不淨相生大厭離。悟諸色性以從不
淨白骨微塵歸于虗空。空色二無成無學道。如來印
<pb n="840"/>
我名尼沙陀。
觀不淨者。九想之前先修死想不在九想之列。九
想中第一胖脹乃至第八白骨觀成。分為二種。一
壞法人。入第九燒想燒滅骨人急取無學。二不壞
法人。住骨想觀八色流光進修背捨。勝處。十一切
處禪。歷觀練熏修名俱解脫成大阿羅漢。今是壞
法羅漢九想成時得慧解脫。又云以從不淨該胖
脹青瘀等七想。次云白骨微塵歸于虗空。乃從第
八骨想入第九燒想。燒後止存微塵。微塵復歸空
耳。空色二無更離二邊。又色是欲色二界。空為無
色界。析空觀成故佛印彼為尼沙陀。九想者。一胖
脹。二青瘀。三爛壞。四血塗。五膿爛。六敗壞。七噉。八
骨。九燒。○二牒證結答。
塵色既盡妙色密圓。我從色相得阿羅漢。佛問圓通。
如我所證色因為上。
塵色下結顯圓通。塵色是不淨所成。法性即妙色
也。言色因者。界是因義。根境識三互為因故。○三
香嚴觀香二一敘悟緣起。
香嚴童子即從座起頂禮佛足而白佛言。我聞如來
教我諦觀諸有為相。我時辭佛宴晦清齋。見諸比丘
燒沉水香。香氣寂然來入鼻中。我觀此氣。非木。非空。
非烟非火。去無所著。來無所從。由是意銷發明無漏。
如來印我得香嚴號。
教我諦觀諸有為相令其即事觀理也。非木等者
如三卷彼鼻香處所說。若蒙烟嗅香便得云從木
生香。今香氣寂然未蒙烟氣則不生于木矣。若生
于空。空性常恒香應常在。嗅餘烟火而無香豈得
云生于烟火乎。去不至東西南北。來不從自他共
離。香既無生復何分別故云意銷。分別不有能所
俱亡。因妙香而莊嚴法身故號香嚴童子。○二牒
證結答。
塵氣倐滅香氣密圓。我從香嚴得阿羅漢。佛問圓通。
如我所證香嚴為上。
先云香嚴童子則從菩薩受稱。復云何得阿羅漢
葢敘昔日所證。如月光童子初得小果。後于佛所
得童真名預菩薩會耳。○四藥王觀味二一敘悟
緣起。
藥王藥上二法王子并在會中五百梵天即從座起
頂禮佛足而白佛言。我無始劫為世良瞖。口中甞此
娑婆世界草木金石。名數凡有十萬八千。如是悉知。
苦酢鹹淡甘辛等味。并諸和合俱生變異。是冷是熱
有毒無毒悉能徧知。承事如來了知味性。非空非有。
非即身心。非離身心。分別味因從是開悟。蒙佛如來
印我昆季藥王藥上二菩薩名。今于會中為法王子。
藥王藥上初為世之良醫。因以是道而承事如來。
言非空非有者。眾味宛然故非空。咸離四性故非
有。如前偈云真性有為空緣生故如幻無為無起
滅不實如空華。則先非有而後非空。今先非空而
後非有。皆所以明中道也。如涅槃第十九佛告光
明遍照高貴德王菩薩云。云何復名甚深之義。雖
知眾生實無有我而于未來不失業果。雖知五陰
於此滅盡善惡之業終不敗亡。雖有諸業不見作
者。雖有至處無有去者。雖有繫縛無受縛者。雖有
涅槃亦無滅者。是名甚深秘密之義。據此經文。雖
知眾生下先明非有而後非空。雖有諸業下復先
明非空而後非有。是甚深秘密之義豈不與楞嚴
經旨相符合乎。又涅槃二十五佛告師子吼菩薩
云。十二因緣其義甚深。無知無見不可思惟。乃是
諸佛菩薩境界非諸聲聞緣覺所知。以何義故甚
深甚深。眾生業行不常不斷而得果報。雖念念滅
而無所失。雖無作者而有作業。雖無受者而有果
報。受者雖滅果不敗亡。無有慮知和合而有。此文
明十二因緣非有非空即是中道。今明味性非空
<pb n="841"/>
非有大旨略同。無藥則舌與識不能別味故不即
身心。而別味者定是舌識故不離身心。妙不決定
亦中道也。○二牒證結答。
因味覺明位登菩薩。佛問圓通。如我所證味因為上。
具三諦為圓。遍知十萬為通。○五䟦陀觀觸二一
敘悟緣起。
䟦陀婆羅并其同伴十六開士即從座起頂禮佛足
而白佛言。我等先于威音王佛聞法出家。於浴僧時
隨例入室。忽悟水因既不洗塵亦不洗體。中間安然
得無所有。宿習無忘。乃至今時從佛出家令得無學。
彼佛名我䟦陀婆羅。
䟦陀婆羅。此云賢守。亦云賢護。自守護賢德。亦守
護眾生故。水為所觸是十八界中事。界即名因。塵
垢本非吾體故洗之意不在乎塵。若離外塵體元
無垢故洗之意亦不在體。二俱不必洗豈得云因
體有塵而人浴乎。中間是共性。各既無洗共豈有
洗故安然也。求其所洗者而不可得是得無所有。
○二牒證結答。
妙觸宣明成佛子住。佛問圓通。如我所證觸因為上。
即觸無觸體是法性名為妙觸宣明。○六迦葉觀
法二一敘悟緣起。
摩訶迦葉及紫金光比丘尼等即從座起頂禮佛足
而白佛言。我於往劫於此界中有佛出世名日月燈。
我得親近聞法修學。佛滅度後供養舍利然燈續明。
以紫金光塗佛形像。自爾以來世世生生身常圓滿
紫金光聚。此紫金光比丘尼等即我眷屬同時發心。
我觀世間六塵變壞。唯以空寂修于滅盡。身心乃能
度百千劫猶如彈指。我以空法成阿羅漢。世尊說我
頭陀為最。
摩訶迦葉此云大飲光。是世尊傳衣弟子。有佛名
日月燈者。法華疏云。日是慧。月是定。定慧自行德
也。燈明是化他德。又日月燈是三智。云觀世間六
塵者。法塵是五塵落謝影子。兼于五塵故云六也。
悟空寂法。以修滅盡定而能度百千劫即是妙法
開明也。空法謂空去法塵。頭陀。新云杜多。此云抖
擻。有十二行。增一阿含云。佛法中行十二頭陀難
行苦行大迦葉為第一。○一阿蘭若。二常乞食。三
糞掃衣。四一坐食。五節量食。六中後不飲漿。七塚
間。八樹下。九露坐。十常坐。十一次第乞。十二但三
衣。○次牒證結答。
妙法開明銷滅諸漏。佛問圓通。如我所證法因為上。
雖不依法塵。而圓明了知不由心念是妙法開明。
○二觀五根成道五一那律觀眼二一敘悟緣起。
阿那律陀即從座起頂禮佛足而白佛言。我初出家
常樂睡眠。如來訶我為畜生類。我聞佛訶啼泣自責。
七日不眠失其雙目。世尊示我樂見照明金剛三昧。
我不因眼觀見十方精真洞然如觀掌果。如來印我
成阿羅漢。
樂見或指習三昧之心。然須以法性無時不矚名
樂見也。自性能照為照明。金剛喻見性不壞。精真
者。不雜根塵曰精。是心非眼為真。那律即阿㝹樓
䭾。此云無貧。亦云如意。乃白飯王之子。過去世以
一食施辟支感九十一劫受如意樂。增一阿含云。
佛在給孤園為眾說法。那律於中眼睡。佛說偈訶
曰。咄咄何為睡。螺螄蚌蛤類。一睡一千年。不聞佛
名字。那律於是達曉不眠眼根便失。因是修禪得
四大淨色。半頭而見。觀三千界猶如掌果。今云金
剛三昧觀見十方精真洞然而與昔異者。此經開
顯故約內秘以談。昔引物機乃約現小而說。吳興
謂阿含云修禪葢總略而示。今云金剛三昧則別
顯其名。非謂金剛惟喻大定。如阿難入電光三昧
斷最後思惑亦名金剛三昧。此喻小乘無漏之智
耳。智論云。那律失眼四大造色半頭清淨。佛天眼
<pb n="842"/>
四大造色徧頭清淨。智者云。三藏佛全頭天眼徹
見無礙。故知全半之名。但約分滿相望不以大小
為異也。又若據阿含觀大千此經見十方謂有優
劣固未可也。彼經云那律天眼見十方域。不亦同
乎。掌果之譬既齊。精真之言何別。下文明善現天
尚云精真現前陶鑄無礙。況今羅漢發真無漏豈
不得云精真洞然耶。自初卷來示盲人矚暗是心
非眼已明見性不屬眼根。今那律失明而得遍見
正此義也。下觀音章須入流忘所聞所聞盡。然後
空中現前得耳根圓通。正明聞性是心非耳而聞
不屬于耳根矣。奈何世人猶執圓通在根不在心
也。○二結答圓通。
佛問圓通。如我所證旋見循元斯為第一。
旋見循元。謂旋眼根之見而歸之于本元也。孤山
曰見盡元明圓通著矣。○二周陀觀鼻二一敘悟
緣起。
周利槃特迦即從座起頂禮佛足而白佛言。我闕誦
持無多聞性。最初值佛聞法出家。憶持如來一句伽
陀於一百日得前遺後得後遺前。佛愍我愚教我安
居調出入息。我時觀息微細窮盡生住異滅諸行剎
那。其心豁然得大無礙。乃至漏盡成阿羅漢。住佛座
下即成無學。
周利槃特迦。向來注疏不分作二人。想以圓通之
同而略其兄弟之非一人也。周利一云周陀。此云
大路邊生。佛本行經云。其母是長者之女。隨夫他
國久而有孕。垂產思歸行至中路即誕其子。如是
二度凡生二子。乃以大小而區別之。大即周陀。小
即莎伽陀。或云槃特迦此云小路邊生。以其繼兄
生于道路又翻繼道。據此則其為二人明矣。法華
經五百弟子受記品列周陀莎伽陀等又其一證。
資中云。特迦。過去為大法師善解經論。有五百弟
子。秘吝佛法不肯教人後生暗鈍。以宿善故遇佛
出家。五百比丘同教一偈經九十日不得成就。佛
知其根教以數息。釋要云。百日一句者。兄見其弟
誦之不得。乃謂弟曰若不能誦何不還作白衣。槃
特聞已詣祇洹門泣。佛問。具答上事。佛云。成菩提
由汝兄。佛即以手牽詣靜室。令誦守口攝意身莫
犯如是行者得度世。誦得上口。佛曰汝今年老唯
誦一偈不足為奇。須解其義。所謂身口意十。觀其
所起。察其所滅。由之生天。由之入淵。由之得道。菩
提自然。因此心開得阿羅漢。微細二字貫至剎那。
以息細故心亦微細。能窮盡諸有為相。息有四相
謂生住異滅。此四相即名諸行。或云一念具四相
即具四百剎那。息豈不然。是生中有諸剎那。乃至
異滅亦爾。名諸行剎那。因觀無常破四顛倒。根身
器界悉入空理故云豁然得大無礙。幽溪引六妙
門禪。謂調息出入是一數。二隨。我時下三止。四觀。
其心下五還。六淨。○二結答圓通。
佛問圓通。如我所證反息循空斯為第一。
長水云。反生滅息循無生空。空即大無礙圓也。反
息而入通也。○三憍梵觀舌二一敘悟緣起。
憍梵鉢提即從座起頂禮佛足而白佛言。我有口業。
於過去劫輕弄沙門。世世生生有牛呞病。如來示我
一味清淨心地法門。我得滅心入三摩地。觀味之知
非體非物。應念得超世間諸漏。內脫身心。外遺世界。
遠離諸有如鳥出籠。離垢銷塵法眼清淨成阿羅漢。
如來親印我為無學。
憍梵鉢提此翻牛呞。或云往世見老僧無齒而食
笑其似牛。故世世感生牛舌常如牛呞。溫陵以念
佛為一味清淨心地法門。恐非正解。當如孤山所
云。了味無味名為一味。為是觀味下明觀法。徒舌
不知則非體。徒物不知則非物。非體非物。則知非
實有。知非實有知即是空。是為從假而入空。非體
<pb n="843"/>
所以內脫身心。非物所以外遺世界。應念得超故
所以遠離三有。離垢銷塵者。前卷云想相為塵。識
情為垢。而或以塵為見惑。垢為思惑。塵浮易袪。垢
膩難淨。故喻見思未必然也。當知離垢銷塵皆在
初果。垢是見惑。塵是塵相。初果已得六銷名曰塵
銷。法眼清淨正是須陀洹。由初果進成阿羅漢也。
○二結答圓通。
佛問圓通。如我所證還味旋知斯為第一。
應念得超為通。內外離等為圓。還味即得一味。旋
知斯入無知。舌乃合中知是故兼味而說。○四畢
陵觀身二一敘悟緣起。
畢陵伽婆蹉即從座起頂禮佛足而白佛言。我初發
心從佛入道。數聞如求說諸世間不可樂事。乞食城
中心思法門。不覺路中毒刺傷足舉身疼痛。我念有
知知此深痛。雖覺覺痛。覺清淨心無痛痛覺。我又思
惟。如是一身寧有雙覺。攝念未久身心忽空。三七日
中諸漏虗盡成阿羅漢。得親印記發明無學。
畢陵伽婆蹉此翻餘習。五百世為婆羅門餘習多
慢。如罵河神非彼實心葢習氣也。數聞如來說諸
世間不可樂事。通而言之即八苦也。思不可樂法
觸不可樂事。舉疼痛適當痛苦。我念下次釋所悟。
初立雙覺。我念有知知此深痛念即是觀。雖覺等
者。雖身根之覺覺身根之痛。而覺心本來清淨無
身根之痛與夫知痛之覺。我又下次遣雙覺。雙覺
者。即謂知痛之覺與覺清淨心也。攝念下三明證。
長水云。有所得心一念不起名之為攝。即與前若
葉生滅守于真常其意是同。身心皆空必不覺其
痛矣。諸漏之言不出三道。惑業為諸漏之因。生死
為諸漏之果。○二結答圓通。
佛問圓通。如我所證純覺遺身斯為第一。
純覺秪一真覺也答圓。遺身身心忽空也答通。○
五空生觀意二一敘悟緣起。
須菩提即從座起頂禮佛足而白佛言。我曠劫來心
得無礙。自憶受生如恒河沙。初在母胎即知空寂。如
是乃至十方成空。亦令眾生證得空性。蒙如來發性
覺真空空性圓明得阿羅漢。頓入如來寶明空海。同
佛知見印成無學。解脫性空我為無上。
先敘解行。心得無礙具從意根入也。無礙即空理
也。母胎知空正報空也。十方成空依報空也。出胎
之後亦使他證。次明證入。性覺真空是中道義。空
性圓明不但空見思惑而且六根皆空。或但存通
教徹證空理。以是空故得阿羅漢果。以被圓教接
故入寶明空海。寶明空海者。長水云。以空是如來
藏故滿足周徧具一切法。如摩尼珠隨意出生。光
明徧照法界性故。如大溟渤深廣含攝。因是中道
正空故同一切種智之知佛眼之見也。或疑小乘
之空尚非性體。何得云性覺真空。要在如來所宣
是中道正空。在空生則先證空而復被別圓所接。
權順偏教印為無學耳。人法二空及俱空不生是
解脫性空。謂得解脫而證性空我為第一。○二結
答圓通。
佛問圓通。如我所證諸相入非非所非盡。旋法歸無
斯為第一。
是圓接通故曰圓通。言諸相入非者。諸相法塵也。
入非入空也。非所非盡者。非但所非之相皆盡即
能非之空亦空。所謂如前火木然諸薪已亦復自
然也。尊者後意根入而云旋法者。如前云必有所
思發明汝意。故今旋法塵而歸空無。不但忘法塵
并忘意根也。○三觀六識成道六一身子觀眼識
二一敘悟緣起。
舍利弗即從座起頂禮佛足而白佛言。我曠劫來心
見清淨。如是受生如恒河沙。世出世間種種變化一
見則通獲無障礙。我於路中逢迦葉波兄弟相逐宣
<pb n="844"/>
說因緣悟心無際從佛出家。見覺明圓得大無畏成
阿羅漢為佛長子。從佛口生從法化生。
心見即眼識也。此與後文普賢心聞其義稍異。普
賢不假耳根而于意根便發耳識故曰心聞。今據
下文一見則通是元因眼見而起心見。然普賢心
聞既非初心可入則身子心見决非他人可到。智
慧利根全由此得。言清淨者不從眼識緣塵分別
也。從曠劫來依眼識修已非一生故得清淨。二十
五有因果為世間法。三乘因果為出世間法。緣塵
分別則苦為苦集為集不見道滅。惟其于世間法
一見而知苦集。反是則為修道證滅。故曰一見則
通獲無障礙。雖然。但依此而修未獲真證。故於此
世路逢良友宣說因緣悟心無際。夫因緣為新醫
破邪之妙法。一遇金錍須消翳膜。重聞得悟轉解
為證。見覺即心見。始雖見覺未得明圓。今既悟心
得大無畏。此與那律法門同而異者。眼根三昧以
體無分別為用故云旋見循元。眼識三昧以分別
為功故曰心見發光光極知見。即中云。識從根境
而發今亦兼二。世出世種種變化即是兼塵。一見
則通即是兼根。故文殊揀云識見雜三和也。因緣
之言實指四諦。故云法從因緣生。亦從因緣滅。我
佛大沙門常作如是說。法從因緣生是苦集二諦。
因緣是集諦。生是苦諦。此句中已含苦法忍苦法
智苦比忍苦比智。集諦亦然。亦從因緣滅是道滅
二諦。因緣是道諦。滅是滅諦。此句中已含道法忍
道法智道比忍道比智。滅諦亦然。故兩句內具十
六剎那。身子一聞即證初果。雖同在初果。而身子
根利悟心無際。餘經云身子路逢馬勝。今云迦葉
波者。天如以為聞因緣義非止一人。葢彼此互出
耳。見覺即眼識。亦取見即覺悟故云見覺。覺者悟
也。明圓是徹證之義。不但眼識明而五識皆明。為
佛長子下意兼釋難。難云既是佛子從何處生。釋
云從佛口生。又四生中應屬何生。釋云從法化生。
既從佛法和合生。其為僧寶無疑矣。○二結答圓
通。
佛問圓通。如我所證心見發光光極知見斯為第一。
前五根中皆有循元旋知等語。今識兼二方有故
不可以循元為例。而云光極知見者。光徧十方照
窮萬法。智光既發五根皆通也。○二普賢觀耳識
二一敘悟緣起。
普賢菩薩即從座起頂禮佛足而白佛言。我已曾與
恒沙如來為法王子。十方如來教其弟子菩薩根者
修普賢行從我立名。世尊。我用心聞分別眾生所有
知見。若於他方恒沙界外有一眾生心中發明普賢
行者。我於爾時乘六牙象分身百千皆至其處。縱彼
障深未得見我。我與其人暗中摩頂擁護安慰令其
成就。
行彌法界曰普。居眾伏之頂名賢。手鑑云。謂不假
耳根而于意根便發耳識故曰心聞。此即一根發
六識名互用自在也。然不同餘聖具談初因者則
與觀音無異也。若爾何得不是此界之當機耶。謂
塵非根則不了別。識非根則不發生。根親識疎。是
故文殊約此以揀。又心聞之義即是真因初心絕
分故揀之矣。心中發明普賢行者。言心中發明非
心聞孰能知之。葢心聞不假耳根則所有知見亦
不假音聲而能聞之。雖從意根發耳識而所聞亦
是法塵此見互用之妙。問。為以百千分身至一人
處乎。為至百千處乎。答。應至百千處也。但明於恒
沙界外不遺一眾生耳。故云皆至其處。手鑑云若
於下顯機顯應。縱彼下即冥機冥應。機應相赴凡
有四句。展轉多句如妙玄明。幽溪曰。文殊雖云心
聞徧十方生于大因力非初心方便。謂非娑婆初
心方便可爾。豈有無始之終乎。故首楞嚴百八三
<pb n="845"/>
昧中有分別眾生諸心數法三昧。要知以耳識分
別所有眾生。亦有從微至著工夫。鏡淨明生其體
自現。若與觀音耳聞論同異者。一因異是初心方
便。二境異乃耳根圓通。三聞異則拔苦為先。○二
結答圓通。
佛問圓通。我說本因心聞發明分別自在斯為第一。
本因即真因也。至等覺時分別自在。又不假耳根
名為自在。心聞洞十方是圓。遍至其處是通。○三
難陀觀鼻識二一敘悟緣起。
孫陀羅難陀即從座起頂禮佛足而白佛言。我初出
家從佛入道。雖具戒律。於三摩地心常散動未獲無
漏。世尊教我及拘絺羅觀鼻端白。我初諦觀經三七
日見鼻中氣出入如烟身心內明圓洞世界徧成虗
淨猶如琉璃。烟相漸銷鼻息成白心開漏盡。諸出入
息化為光明照十方界得阿羅漢。世尊記我當得菩
提。
三摩地者三昧之別名。觀鼻端白。所以駐心與鼻
識何涉。然觀息出入時豈不用鼻識。故吳興云似
發十六特勝禪也。此禪中第一知息入。第二知息
出。第三知息長短等。豈不用鼻識為能知耶。身心
內明下明觀成相。至鼻息成白則不但鼻端白矣。
身心下因觀生滅息相空慧將發遂洞世界。猶在
方便未能忘緣。故見其烟變成白相。無生空慧現
前諸息不生純是智慧。慧光明照一切皆如。世界
眾生無非圓妙。由斯漏盡當得菩提。孫陀羅云好
愛妻名也。難陀云歡喜己號也。慈恩兩名共翻艶
喜。為簡放牛難陀故標其妻。乃如來親弟也。○二
結答圓通。
佛問圓通。我以銷息息久發明明圓滅漏斯為第一。
煙相漸銷故曰銷息。息久發明即前云諸出入息
化為光明。○四滿慈觀舌識二一敘悟緣起。
富樓那彌多羅尼子即從座起頂禮佛足而白佛言。
我曠劫來辯才無礙。宣說苦空深達實相。如是乃至
恒沙如來秘密法門我於眾中微妙開示得無所畏。
世尊知我有大辯才。以音聲輪教我發揚。我於佛前
助佛轉輪。因師子吼成阿羅漢。世尊印我說法無上。
舌識通于知味說法。今別在說法。宣說苦空屬小
乘。深達實相屬大乘。是則苦空在阿含時。深達在
方等時。以如來之音聲輪而使滿慈助揚。此般若
轉教時也。○二結答圓通。
佛問圓通。我以法音降伏魔怨銷滅諸漏斯為第一。
手鑑云。滿慈舌識故以法音言之。中道法音降無
明魔怨也。說法可以制外故以魔怨言之。○五優
波觀身識二一敘悟緣起。
優波離即從座起頂禮佛足而白佛言。我親隨佛踰
城出家。親觀如來六年勤苦。親見如來降伏諸魔制
諸外道。解脫世間貪欲諸漏。承佛教戒如是乃至三
千威儀八萬微細性業遮業悉皆清淨。身心寂滅成
阿羅漢。我是如來眾中綱紀。親印我心持戒修身眾
推無上。
優波離此云上首以其持律為眾綱紀故。或翻近
執以佛為太子時彼為親近執事之臣故。溫陵曰
言親隨親觀乃至承教皆明身識欽承。又自持戒
修身亦身識也。頌曰。四重十三三不定。三十九十
四提尼。一百眾學七滅諍。總論二百五十戒。行住
坐臥律儀各二百五十。對三聚成三千。復以三千
配身口七支成二萬一千。復配四分煩惱成八萬
四千。性業即殺盜淫等。謂本性是戒。如殺盜淫妄
王法亦禁。遮業即支末愆失因過遮止者。律中得
度波離第一。若以二百五十戒作五篇者。一夷。即
淫殺盜妄四波羅夷。比丘四條。尼八條。二殘。即十
三僧殘。比丘十三條。尼十七條。三提。即三十尼薩
耆九十波逸提。比丘百二十條。尼二百八條。四尼。
<pb n="846"/>
即四提舍尼。比丘四條。尼八條。五吉。即究吉羅。比
丘一百條。尼一百條。作七聚者。一棄。二眾殘。三醜
惡。四墮。五可呵。六惡作。七惡說。身心寂滅。必是定
慧。葢內戒生定發慧也。親印我心者印心清淨得
證四果也。○二結答圓通。
佛問圓通。我以執身身得自在。次第執心心得通達。
然後身心一切通利斯為第一。
自在者無毀犯也。通達者細防意地以至八萬皆
備也。一切通利三學具矣。八萬皆備為圓。通達為
通。○六目連觀意識二一敘悟緣起。
大目犍連即從座起頂禮佛足而白佛言。我初於路
乞食。逢遇優樓頻螺伽耶那提三迦葉波宣說如來
因緣深義。我頓發心得大通達。如來惠我袈裟著身
鬚髮自落。我遊十方得無罣礙。神通發明推為無上
成阿羅漢。寧唯世尊。十方如來歎我神力圓明清淨
自在無畏。
優樓頻螺此云木瓜癃。胸前有癃如木瓜故。伽耶
山名即象頭山也。亦云城城近此山故。那提河名。
一兄二弟名三迦葉。發心謂證初果。神通由心性
而發故曰發明。云圓明清淨者下云心光發宣是
也。神通屬意者。如前卷云以湛旋其虗妄滅生方
能發通故有旋湛之言。乃至明相精純一切變現
不為煩惱。皆合涅槃清淨妙德。又吳興曰。神名天
心。通名慧性。而此心性即意識發明故通屬意也。
大乘發如來藏。小乘發根本禪。六神通中惟漏盡
通是其內證。餘之五通皆屬外用。○二結答圓通。
佛問圓通。我以旋湛心光發宣。如澄濁流久成清瑩
斯為第一。
圓明為圓。神通為通。旋湛者。旋意識而復妙湛乃
轉意識為心光也。我以下法。如澄下喻。須菩提章
云心得無礙。直名為心知是意根。今旋湛而發心
光當是意識。○四觀七大成道七一烏芻觀火大
二一敘悟緣起三一貪欲為因。
烏芻瑟摩於如來前合掌頂禮佛之雙足而白佛言。
我常先憶久遠劫前性多貪欲。
烏芻瑟摩此云火頭。即火頭金剛也。金剛立於佛
前故文中無即從座起句。○二遇佛得道。
有佛出世名曰空王。說多淫人成猛火聚。教我徧觀
百骸四支諸冷煖氣。神光內凝化多淫心成智慧火。
從是諸佛皆呼召我名為火頭。
觀四支百骸諸冷煖氣此觀法也。夫對煖而稱冷
對冷而名煖此對待之法。若分別不起對待俱亡
則神光內凝矣。不由兩法起觀則分別何由忘。神
光何由凝。而交光云句中冷字譯文誤耳。應云諸
煖觸氣。是豈知觀心之道哉。神光即智火。內凝即
三昧。于火大法門為上首故曰火頭。○三結成火
光。
我以火光三昧力故成阿羅漢。心發大願諸佛成道
我為力士親伏魔怨。
初成小果後發大心。乃普現色身以執金剛神輔
佛揚化者也。○二結答圓通。
佛問圓通。我以諦觀身心煖觸無礙流通。諸漏既銷
生大寶焰登無上覺斯為第一。
雖借冷以觀煖而正意在煖。先證四果後登無上
覺即佛道也。問。身心煖觸者。觸應是塵。今是體煖
何以觸言。答。煖因境發全煖即觸。故前又云知身
即觸。知觸即身。經意謂知冷煖在身是名知身。而
此冷煖即觸也。知受冷煖之觸即是知觸。而此冷
煖實在身也。桐洲云煖觸即空故云無礙。性火妙
發故曰流通。內凝外現故生寶焰。化淫心為智火
即成佛道。○二持地觀地大二一敘悟緣起二一
值無量佛具修福業。
持地菩薩即從座起頂禮佛足而白佛言。我念往昔
<pb n="847"/>
普光如來出現於世。我為比丘常於一切要路津口
田地險隘有不如法妨損車馬我皆平填。或作橋梁。
或負沙土。如是勤苦經無量佛出現于世。或有眾生
於闤闠處要人擎物我先為擎。至其所詣放物即行
不取其值。毗舍浮佛現在世時世多飢荒。我為負人
無問遠近惟取一錢。或有車牛被於泥溺。我有神力
為其推輪拔其苦惱。時國大王延佛設齋。我於爾時
平地待佛。
經以平填道路為正。擎物推輪為傍。要路指陸地。
津口指水濱。田地通指一切地。高下凸凹曰險。逼
窄難行曰隘。高則平之。下則填之。橋梁以濟津口。
沙土以填陸路。闤市垣也。闠市門也。毗舍浮名徧
一切自在。以饑荒故惟取一文。車則推輪。牛則拔
苦。○二別從毗舍浮聞教獲悟二一開解。
毗舍如來摩頂謂我當平心地則世界地一切皆平。
我即心開。見身微塵與造世界所有微塵等無差別。
佛言當平心地乃圓頓上乘心造一切之旨。而從
地塵悟入故曰心開。身塵從心有。造世界塵亦從
心有。故云無別。雖見依正無別但證小果。後開佛
知見則塵銷智圓而成大道。○二入證二一證阿
羅漢。
微塵自性不相觸摩。乃至刀兵亦無所觸。我於法性
悟無生忍成阿羅漢。
但就塵觀登第四果。塵之自性本不相合安有觸
摩。正如俱舍論說微塵自性皆有間隙也。乃至刀
兵所加適復其本有何相觸。無觸則無害。可知法
性即塵性也。作此觀時生滅皆空即無生忍。故般
若云阿羅漢若智若斷是菩薩無生法忍也。○二
開佛知見。
迴心今入菩薩會中。聞諸如來宣妙蓮華佛知見地。
我先證明而為上首。
後聞佛性方名迴入。法華云是法非思量分別之
所能解。又云開示悟入佛之知見。是則知見不可
無思議不可有名一實相。地小乘由外法而證。佛
乘由心性而入。據比則經通法華之後宜以方等
被開醍醐為教相矣。○二結答圓通。
佛問圓通。我以諦觀身界二塵等無差別本如來藏
虗妄發塵。塵銷智圓成無上道斯為第一。
二塵無別不偏屬小故。即入如來藏故。前見身微
塵與造世界塵無別此義雙冠大小。塵銷則通。智
圓即圓。○三月火觀水大二一敘悟緣起二一值
佛受教。
月光童子即從座起頂禮佛足而白佛言。我憶往昔
恒河沙劫有佛出世名為水天。教諸菩薩修習水觀
入三摩地。
覺海性澄圓是水之第一義天。○二修觀入證二
一修觀。
觀于身中水性無奪。初從涕唾如是窮盡津液精血
大小便利身中旋復水性一同。見水身中與世界外
浮幢王剎諸香水海等無差別。
一味水性更非餘大之所相傾故名無奪。津液精
血為外物所資乃由外入。大小便等乃由內出。有
旋轉往復之義。津液是身中之潤澤耳。資中曰。準
華嚴經華藏海中有大蓮華。其蓮華中有諸香水。
一一香水海為諸佛剎世界之種。華藏世界在香
水中故云浮幢王剎。華藏二十重累高如幢最為
高大故稱王。此方水脉。江源則發岷山。河源則星
宿海。更窮至崑崙無熱惱池水源極矣。今窮所從
來至浮幢王剎諸香水海。此如來之教。亦菩薩法
眼之所觀也。等無差別者。起觀時元以無分別為
觀法故內外無殊淨穢不二。○二入證二一證小
四一未得忘身。
我於是時初成此觀。但見其水未得無身。
<pb n="848"/>
即中云未得無身者。未無變易之身。非未無分段
之身。教中言變易者。移麤形為細質。易短壽為長
年。今唯見清水徧在一室豈非移麤形為細質乎。
後又云逢無量佛豈非易短壽為長年乎。問。變易
界中安有童子及瓦礫耶。答。止觀十七卷二十一
紙云。八色之光是界外法。當知戒定慧法悉不可
盡。故雖在界內已通界外。今水定正是八色之一。
其云今我已得阿羅漢道及離病緣。正指變易之
身久離病緣也。○二因觀值緣。
當為比丘室中安禪。我有弟子窺牕觀室。唯見清水
徧在室中了無所見。童稚無知取一瓦礫投于水內。
激水作聲顧盻而去。
初修假想雖見其水與香水海等無差別。但自心
見非通他人。今定力轉勝乃通他見。亦定果色也。
不同十徧處想成自見耳。十者青黃赤白地水火
風空識。皆從所觀境徧滿得名也。○三出觀知病。
我出定後頓覺心痛如舍利弗遭違害鬼。我自思唯。
今我已得阿羅漢道久離病緣。云何今日忽生心痛
將無退失。
吳興曰。得阿羅漢久離病緣等。按智論明諸聖人
皆有身苦。如舍利弗風病。畢陵伽眼病等。今言已
得羅漢久離病緣最難消會。此葢過去曾取小果
既無見思惑業之事是離分段病苦之緣。其時迴
心却入三界本無實疾。所以疑之。然此菩薩所修
三昧與前持地觀法大同。但由無明尚在未得無
功用道。是故出定不知病緣。即中云。已得四果。而
又久離病緣。據久離病緣而生心痛是可疑也。或
有緣而不知則無宿命天眼。將無退失果位歟。亦
是一說。然古解為正。釋要云。舍利弗新剃髮竟正
身端坐以衣覆頭。爾時有二夜叉。一名為害。二名
復害。于時復害與為害言。我于今日欲以拳打剃
頭沙門。為害云。此有神德。汝勿因此受長夜苦。時
復害以惡熾盛故以拳打。打已地烈現身陷入地
獄。今云為害舉同時所逢也。○四審緣獲安。
爾時童子捷來我前說如上事。我即告言。汝更見水
可即開門入此水中除去瓦爍。童子奉教。後入定時
還復見水瓦礫宛然。開門除出。我後出定身質如初。
○二證大。
逢無量佛。如是至於山海自在通王如來方得亡身。
與十方界諸香水海性合真空無二無別。今於如來
得童真名預菩薩會。
既證法身分亡變易之身。性水真空其相不二正
是中道非但法空而已也。○二結答圓通。
佛問圓通。我以水性一味流通得無生忍圓滿菩提
斯為第一。
淮前持地。當以水觀成時號無生忍。至性合真空
方為圓滿菩提。然據今義得無生忍即滿菩提不
必分二時也。○四琉璃觀風大二一敘悟緣起二
一值佛受教。
琉璃光法王子即從座起頂禮佛足而白佛言。我憶
往昔經恒沙劫有佛出世名無量聲。開示菩薩本覺
妙明。觀此世界及眾生身皆是妄緣風力所轉。
此菩薩以即動不動為圓通。梵語吠琉璃此云遠
山寶。後經云因動有聲。今即動顯靜故佛名無量
聲也。本覺妙明為本有三諦。而云觀此世界等者
正示動中有不動者在。欲其觀動以顯不動之性。
不墮偏觀清淨真如之失。上本有三諦是不動性。
妄緣風力即是動也。應知妄法未空三諦不顯。○
二修觀入證二一修觀。
我於爾時觀界安立。觀世動時。觀身動止。觀心動念。
諸動無二等無差別。我時覺了此群動性來無所從。
去無所至。十方微塵顛倒眾生同一虗妄。如是乃至
三千大千一世界內所有眾生如一器中貯百蚊蚋
<pb n="849"/>
啾啾亂鳴。於分寸中鼓發狂閙。
此明依教修觀。界之安立為風輪所持。三世遷流
亦風力所使。身動止相待必皆有風。如行有行風
坐有坐風。心動于內風動于外。今空中之風蓬蓬
然起于北海。蓬蓬然入于南海。孰非心力所致乎。
皆是風力故無差別。來無所從去無所至者。一往
觀之則妄。再往觀之則真。既不從自他共離來。不
向東西南北去。則動非實有即是妄也。然來無所
從即是無來。去無所至即是無去。無去無來是不
動性。從虗妄邊立空假二觀。從不動邊立中道觀。
正三觀在一心中也。前持地月光觀有次第證中
甚遲。今觀法巧妙證中甚速。十方微塵下先成空
假二觀。既來無所從去無所至即是顛倒見。同一
妄見故云同也。如一器下喻三昧。一器喻大千。百
蚋喻眾生。而器又極小不過分寸中之狂閙而已。
以菩薩知群動之源只一風力故所見如是。○二
入證。
逢佛未幾得無生忍。爾時心開乃見東方不動佛國。
為法王子事十方佛。身心發光洞徹無礙。
此以見中為無生忍。與前引阿羅漢若智若斷是
菩薩無生法忍不同。東方為群動之首而佛國號
不動。豈非動中有不動者存乎。身心發光等。此正
言得名所自。以洞了三諦在一心中故內外照徹
如淨琉璃也。○二結答圓通。
佛問圓通。我以觀察風力無依悟菩提心入三摩地。
合十方佛傳一妙心斯為第一。
風力無依者。一切依正依風而住。而風則無所依
故非實有。妙心者。專動非妙。專靜亦非妙。即動無
動三觀一心乃名為妙。問。上明三諦。二粗一妙安
顯圓通。答。釋籤云。次第即已方成今即。籤謂點彼
偏空偏假即是中道是為次第即也。後點此三俱
空俱假俱中成妙三諦。是故欲知圓理先須即彼
次第。○五空藏觀空大二一敘悟緣起三一同佛
所得。
虗空藏菩薩即從座起頂禮佛足而白佛言。我與如
來定光佛所得無邊身。
○二備顯神用。
爾時手執四大寶珠照明十方微塵佛剎化成虗空。
又於自心現大圓鏡。內放十種微妙寶光流灌十方。
盡虗空際諸幢王剎來入鏡內涉入我身。身同虗空
不相妨礙。身能善入微塵國土廣行佛事得大隨順。
幽溪云。四大寶珠表能觀四大之智。十方塵剎表
所觀四大之境。第四卷中元將地水火風會入虗
空。今以手喻觀空之慧。空含四大故執四珠。四珠
本空故照佛剎亦成虗空。前卷又云性空真覺。故
于自心現大圓鏡表覺體也。為照十方故現十光。
以光攝諸剎悉入心鏡。而鏡內所照其分量不止
于鏡則涉入我身矣。而身質本空安有礙耶。此時
不必言諸剎皆空但虗空身不礙土耳。身能善入
者。如此大身入諸國土不失本相。土亦不窄。故名
善入。又前以土入身。今以身入土。身如虗空故名
善入。生善滅惡名佛事。小大相容為隨順。○三由
觀獲證。
此大神力。由我諦觀四大無依妄想生滅。虗空無二
佛國本同。於同發明得無生忍。
四大依空而立。既名曰空即無所依。無依則無實
不過妄想生滅而已。諸佛國土亦復皆空故云本
同。既會四大入空復明空即空性。并空亦忘名無
生忍。○二結答圓通。
佛問圓通。我以觀察虗空無邊入三摩地妙力圓明
斯為第一。
虗空無邊即會四大入空也。入三摩地即發明性
覺也。身土互入為圓。光照剎土為明。五大覺體互
<pb n="850"/>
通為通。又圓明即是圓通。如後云。現在諸菩薩今
各入圓明。○六彌勒觀識大二一敘悟緣起三一
遇佛受教。
彌勒菩薩即從座起頂禮佛足而白佛言。我憶往昔
經微塵劫有佛出世名日月燈明。我從彼佛而得出
家。心重世名好遊俗姓。爾時世尊教我修習唯心識
定入三摩地。
貪著世名是向外馳求。破外向內故令修唯識定。
手鑑云。唯心識定有二種。地前加行名影像唯識
觀。初地見道作真實唯識觀。一切法以識為相。真
如為性。據此則唯識之言應唯八識。至成無上妙
圓識心三昧即九識也。○二依教離過。
歷劫以來以此三昧事恒沙佛。求世名心歇滅無有。
修習此觀正是對治。知世名利有無厚薄皆我自
己唯識所變不從他來故馳求頓息也。○三觀成
得道。
至然燈佛出現于世。我乃得成無上妙圓識心三昧。
乃至盡空如來國土淨穢有無皆是我心變化所現。
世尊。我了如是唯心識故識性流出無量如來。今得
授記次補佛處。
無上妙圓識心三昧。即第三卷性覺明知覺明真
識。妙覺湛然周徧法界。今云識性流出無量如來。
依正色心內外自他聖凡生佛一切不隔豈非無
上妙圓之理耶。現土。霅川云現有二義。一者約理。
現即是具。二者約事謂三世變現。良由理具方有
事現。前三卷正明性具所謂現即是具也。今曰唯
心乃至淨穢有無之言所謂三世變現也。然兩處
皆具二現。唯心為性具之門。性具乃唯心之本。不
作此釋。何以會入于三卷之文而唯心亦失其本
矣。次現諸佛者。盡十方三世諸佛皆我心性本具
故復從識性流出。如華嚴云。若人欲了知三世一
切佛。應當如實觀心造諸如來。豈不與今大合。造
有二義准前二現可嘵。○二結答圓通。
佛問圓通。我以諦觀十方唯識。識心圓明入圓成實。
遠離依他及徧計執得無生忍斯為第一。
諦觀之言若兼因中所修即該真妄。至識心圓明
即唯九識。徧該依正為圓。妙覺湛然為明。通至果
佛為通。徧計性者。眾生迷惑。不了諸法本空。妄于
我身及一切法執為實有。依他性者。謂所有識法
皆依眾緣相應而有。都無自性唯是虗妄。圓成性
者。謂真如自性不遷不變圓滿成就。又徧計即我
執。依他即法執。○七勢至觀根大二一敘悟緣起
二一遇佛受教又二一法。
大勢至法王子與其同倫五十二菩薩即從座起頂
禮佛足而白佛言。我憶往昔恒河沙劫有佛出世名
無量光。十二如來相繼一劫。其最後佛名超日月光。
彼佛教我念佛三昧。
所稟之佛光光相傳共有十二。一名無量光。二名
無邊光。三名無礙光。四名無對光。五名大𦦨光。六
名清淨光。七名歡喜光。八名智慧光。九名不斷光。
十名難思光。十一名無稱光。十二名超日月光。故
曰十二如來相繼一劫。彼佛教我等。明秉教之始。
立行之名。念是能觀。佛是所觀。三昧曰正受。因念
佛力不受諸受而得正受。但念佛之名其法最通。
以四種三昧通稱念佛。餘三昧皆念本性之佛。今
此三昧同彼觀經乃托他佛而為所緣。經敘昔秉
雖不云專托彌陀。而意則軌今行人一意西方也。
○二喻。下去兩重譬喻明必須念佛所以。一相憶
譬二染香譬初譬二一立喻二一喻眾生不念之
失。
譬如有人。一專為憶。一人專忘。如是二人若逢不逢。
或見非見。
一人專憶。喻諸佛發僧那于始心終大悲以赴難
<pb n="851"/>
無時不憶眾生。一人專忘。喻眾生背父逃逝竛竮
五道唯貪麤弊色聲香味觸也。若逢等者。諸佛無
時無處不現色身而行度脫。隨法身徧處而應身
亦徧。奈眾生機疎無感佛緣故雖逢而不逢。或見
而不見耳。○二喻念佛之得。
二人相憶二憶念深。如是乃至從生至生同于形影
不相乖異。
二人相憶。喻佛既念眾生眾生亦應念佛。然佛念
眾生無時無處不念其念已深。眾生念佛亦無時
無處不念方名二憶念深。如是則生生常見佛。土
土覲如來。故喻同形影不相乖異。○二合法二一
帖合不念之失。
十方如來憐念眾生如母憶子。若子逃逝雖憶何為。
前二人相憶其喻也泛故復舉母子而帖合之。父
嚴母慈故獨舉母。子逃逝者帖合一人專忘。雖憶
何為帖若逢不逢或見非見。○二帖合念佛之得
又二一帖喻。
子若憶母如母憶時。母子歷生不相違遠。
教子憶母之方要當如母憶時。不得一彈指頃念
世五欲是為正念。○二正合。
若眾生心憶佛念佛。現前當來必定見佛去佛不遠。
不假方便自得心開。
憶佛思憶而欲見也。念佛念諸功德法門也。現前
下合母子歷生不相違遠。去佛不遠者。念佛眾生
雖未成佛。不久定當得之與佛相去不遠。云不假
方便者。二十四門雖大小偏圓不同悉假方便。惟
今念佛只須憶念不勞更作餘觀。葢念佛雖屬意
根不須卜度。前經云但如鏡中無別分析。今云不
假方便是不將心推測其旨大同。古人云執持名
號名事一心。即念無念名理一心。今謂不起卜
度則事一心即理一心也。○二染香喻。
如染香人身有香氣。此則名曰香光莊嚴。
再喻眾生必須念佛者如染香人身有香氣故也。
身本不香因染香而有香氣。生本非佛因念佛而
有佛香。香光莊嚴。謂以如來德香光明而自莊嚴
也。○二自行化他。
我本因地以念佛心入無生忍。今於此界攝念佛人
歸於淨土。
苕溪云。以證騐修。念佛之心不可單約事相而解。
念存三觀。佛具三身。心破三惑。無生忍位方可入
焉。觀經云。是心是佛。是心作佛。為念佛之要。淨土
者。別指極樂。通及寂光。○二結答圓通。
佛問圓通。我無選擇都攝六根淨念相繼得三摩地
斯為第一。
意根若淨諸根咸攝不須檢選也。如念佛時。眼不
觀色眼念佛矣。乃至身不貪觸即身念佛。日用間
惟彌陀是念淨土是求無有間斷名淨念相繼。如
此法門直契心地超勝餘門故為第一。

首楞嚴經觀心定解卷第五

<sarticle>大佛頂如來密因修證了義諸菩薩萬行首楞嚴經
觀心定解卷六</sarticle>

○五觀音觀耳根。若依三科七大次第此應在那
律眼根之次。今以圓通義廣正是此方便宜。備顯
修證之門。廣出化儀之相。故於最後別列一章也。
亦二一敘悟緣起又二一值佛受教。
爾時觀世音菩薩即從座起頂禮佛足而白佛言世
尊。憶念我昔無數恒河沙劫於時有佛出現於世名
觀世音。我於彼佛發菩提心。彼佛教我從聞思修入
三摩地。
觀世音。觀是大士本有大光明藏意密鑒機。世是
<pb n="852"/>
三十二應身密普現。音是四無礙辯口密說法。皆
由大士證得中道應本故能三輪不思議設化無
窮也。此直作一句呼之正指圓中應本。若觀字作
一句。世音作一句讀。則大士普觀十法界機呼之
即應。如云觀其音聲即得解脫也。若觀世作一句。
音字作一句。則大士先觀十界機叩不同而為說
法。如云應以何身得度即以何身而為說法是也。
此二屬慈悲與拔假觀也。若直呼觀音二字。即大
士初聞佛教音聲。而入心成觀。觀即能觀之智。音
即所觀之境。境智雙冥直破十界五住二死之真
空蕩相觀也。如云初于聞中入流忘所乃至生滅
滅已寂滅現前忽然超越世出世間是也。具如普
門膚說。此三觀妙門乃十方三世如來得成菩提
之妙奢摩他三摩禪那。故古佛亦名觀世音。今佛
亦名觀世音。正前聖後聖其揆一也。然入門必假
耳聞乃起修中之最初方便。世有執方便而為真
實。極力排斥三觀者。是斬絕諸佛觀音圓通法門
妙莊嚴路矣。復有法華化他楞嚴自行之辯。須知
楞嚴令彼十方苦惱眾生觀其音聲即得解脫。則
即自行而為化他矣。又觀字有平聲去聲二義。如
云觀去聲。詮其體獨標能想之心。觀平聲。顯其用
兼召所對之境。止觀云以觀觀昏即昏而朗。則二
義皆須用也。亦如普門膚說。從聞思修入三摩地。
此三慧有橫有竪。橫則名字已上位位有之。竪則
名字為聞。觀行為思。相似為修。涅槃二十二卷十
功德中第七功德文云。菩薩修大涅槃微妙經典
作是思惟何法能為大般涅槃而作近因。菩薩即
知有四種法為大涅槃而作近因。一者親近善友。
二者專心聽法。三者繫念思惟。四者如法修行。又
今文三慧與餘門有異。凡秉教者皆從耳根得聞。
不定從耳根悟入。觀音亦從耳根得聞則與餘二
十四門同也。復從耳根悟入則與餘二十四門異
也。○二備顯修證二一述修證二顯圓通初中二
一入空。
初於聞中入流亡所。所入既寂動靜二相了然不生。
如是漸增聞所聞盡。盡聞不住覺所覺空。空覺極圓
空所空滅。
前云十方如來及大菩薩于其自住三摩地中見
與見緣并所想相如虗空華本無所有。此見及緣
元是菩提妙淨明體。據此經文先空次中。見與見
緣下空也。此見及緣下中也。今菩薩入三摩地其
文亦然。當以空中二理判定此文。從初于聞中至
空所空滅空也。從生滅既滅至上合下合中也。言
初于聞中者葢約假以立空中。令從聞根假法而
入即最初方便也。若聞所聞盡則此聞根亦空之
矣。非執在耳根而可得圓通也。吳興分此文為四
節。謂亡前塵。盡內根。空觀智。滅諦理。即中云。菩薩
修時元必從聞動靜入。言入流者。入者返也。前云
汝今欲逆生死欲流返窮流根至不生滅。此文即
入流之正解也。凡夫耳根流逸奔聲即是向外。今
不起分別名為入流。自因明立所以來所之為害
久矣。今雖聞聲不起分別始亡聲塵之所。所入既
寂是工夫得手之時。動靜二相了然不生即是寂
也。此時非不知動靜但不起動靜之相。若不知動
靜即非耳根。若分別二相即屬耳識。識起故能生
惑業。今則雖聞動靜不起前塵之相也。但菩薩本
從根入而先亡動靜之塵者。由塵發知。塵脫則根
必拔故先亡之也。次盡內根者。夫由塵發知因根
有相。二法為偶存一不可。前塵因根有雖已亡之。
根苟不亡終非解脫。良由亡智有親有疎故曰漸
增。如分別不起塵相既亡。此時根雖了然亦安有
相。是聞與所聞而俱盡也。乃正從耳根而入。既入
之後根相全亡。應知凡夫聞聲時元無根塵之相。
<pb n="853"/>
起念執取根塵始生。今菩薩適復其本。故涅槃云。
雖見男女無男女相。雖見五陰無五陰相。縱使耳
識入復即分別而破分別。不然便起惑業況耳根
乎。故于此根不起後念即破根塵入聞性矣。聞性
即心。莫言不用。三空觀智者。盡聞牒前根盡之義。
不住正明宜空覺照也。後知不起分別元無覺照。
譬如凡夫分別未生之時有何覺照。因空根塵權
立能覺。對病以設藥。病去而藥亦亡。若病去執藥
藥反成病。故能覺其所覺之智至此并空。則本元
自復矣。四滅諦理者。空覺即上空覺照之體極是
圓滿。并空亦空如前火木。然諸薪已亦復自然。所
空指上根塵及智。能空即是諦理。良由分別既亡
豈執空理故有極圓之稱。只一無分別心任運有
此四重之義也。何者。對塵而不執塵則亡塵相。在
根而不執根則亡根相。豈在智照而執智照。在諦
理而反執諦理乎。問。理本寂滅復何滅乎。答。若謂
寂滅此滅猶生。但破其情非破其理。如智論云。不
破聖人心中所得涅槃。為未得者執成戲論是故
須破。維摩云。但除其病不除其法是也。觀此。可知
大士初步工夫必先破去根塵方得入空之門。奈
何正脉必執圓通在耳根耶。正智論之執成戲論
淨名之執病不除也。得大士先亡根塵之旨。則圓
通可修而入道有門矣。○二入中。
生滅既滅寂滅現前。忽然超越世出世間。十方圓明
獲二殊勝。一者上合十方如來本妙覺心與諸如來
同一慈力。二者下合十方一切六道眾生與諸眾生
同一悲仰。
生滅者。上來四重展轉生滅。以前生後以後滅前。
最後之滅與生相對亦復須滅。因之寂滅現前。寂
滅者中道之理也。長水判云此之觀門即是圓修
一心三觀。初于聞中假也。亡前塵淨內根空觀智
滅諦理空也。寂滅現前至超越二邊中也。問。若爾。
即有先後何名一心。答。大論釋三智文云。雖一心
中得亦有初中後次第。如一心有三相。生因緣住。
住因緣滅。正虎溪曰境為妙假觀為空。境觀雙忘
即是中。亡照何曾有先後。一心融絕了無蹤也。忽
然下釋明寂滅。先雙遮。次雙照。世聞是俗出世是
真。超越二邊寧非中道。從來解者不知空中相接
遂失中道之義。十方下是雙照。圓明是中體故能
雙照而獲二殊勝。菩薩本深迹大至此示為等覺
能上合本妙覺心。謂本有妙覺之心也。慈能與樂。
下三十二應孰非與樂之事。又以位在菩薩故下
合眾生同一悲仰。悲謂悲苦。仰是慈仰。大聖無我
先憂而憂。然悲有二義。在眾生則苦惱而生悲。在
菩薩則拔苦而興悲。又眾生則仰賴于菩薩。菩薩
則仰叩于法身。其義皆同。下十四無畏無非拔苦
事也。○二顯圓通三一三十二應三一總明。
世尊。由我供養觀音如來。蒙彼如來授我如幻聞熏
聞修金剛三昧。與佛如來同慈力故令我身成三十
二應入諸國土。
同慈上合中先總明三十二應。空中之道必由假
顯故先云如幻。是觀耳根為幻俗也。言聞熏聞修
者。前云聞思修。今易思為熏。思似有心熏則任運。
緣心自在故宜易之。古云聲教熏習故曰聞熏。聞
而復修故曰聞修。然據後十四無畏中有熏聞成
聞等言豈得專以聲教釋聞。葢以聞性而熏餘根
餘塵。亦以聞性而熏耳識聲塵并熏聞根。皆成聞
性故曰熏也。依聞而修復曰聞修。工夫雖由觀假
而入所顯真性猶如金剛。此喻真性不壞能摧破
無明也。三十二應即以法界無礙身雲普現十法
身圓應群機也。幽溪曰二聞字即所觀之境。熏修
二字即能觀之觀。言熏修者。熏謂熏習。修謂修治。
葢此法門乃全性以起修。全修而在性。全性起修
<pb n="854"/>
則以本覺之性而熏習乎始覺。全修在性則以始
覺之修而修習乎本覺。如是而修即為無為亡情
絕解。一切結惑擬之即銷故稱為如幻聞熏聞修
金剛三昧。○二別列三十二一現佛身。
世尊。若諸菩薩入三摩地進修無漏勝解現圓。我現
佛身而為說法令其解脫。
初應菩薩。入三昧已進修中道無漏。有定之慧不
同聲聞故曰勝解。將欲圓滿名為現圓。現佛身者。
須八相成道五時說法。問。既云勝解現圓必將自
證何假現身。答。感應道交如啐啄同時以令其速
證也。孤山云菩薩別圓機也。若入相似三摩地進
修中道無漏則分真勝解現圓。乃至若進修金剛
無漏則究竟勝解現圓。大士皆現佛身為說頓法
令得分真究竟解脫。然大士所以能現佛身者以
上合諸佛同一慈力故也。○二現獨覺身。
若諸有學寂靜妙明勝妙現圓。我於彼前現獨覺身
而為說法令其解脫。
出無佛世觀物變易自證無生名為獨覺。經名麟
喻者如大經云麒麟獨一之行也。妙是亡相之義。
妙明即空觀也。真空之理朗然自明故曰妙明。言
勝妙者。最勝真空之理過諸有學。將欲現前也。○
三現緣覺身。
若諸有學斷十二緣。緣斷勝性勝妙現圓。我於彼前
現緣覺身而為說法令其解脫。
緣覺獨覺皆能侵習。但見佛不見佛稟教不稟教
之殊耳。十二因緣有流轉還滅二門。斷十二緣即
還滅也。緣斷而勝性現。勝性即空性謂最勝真空
之理過諸有學。前獨覺中言勝妙而不言勝性。後
聲聞中言勝性而不言勝妙。似以侵習稱妙稟教
稱性。四諦十二緣皆是佛說不可更改故云性也。
又前之獨覺亦觀因緣。如華飛釧動皆是觀緣悟
道。但不聞十二因緣流轉還滅。以此法相非佛不
能說故。又支佛根利不制分果。而有學無學之殊
者。以歷三生六十劫判也。○四現聲聞身。
若諸有學得四諦空。修道入滅勝性現圓。我於彼前
現聲聞身而為說法令其解脫。
擕李曰三果俱屬有學。見道一十六心斷四諦下
惑證生空理故曰得四諦空。初果後進斷八十一
品俱生。品品皆證一分擇滅無為故曰修道入滅。
最勝真空之性將欲圓滿。大士現身說法令其速
證。○五現梵王身。
若諸眾生欲心明悟。不犯欲塵欲身清淨。我於彼前
現梵王身而為說法令其解脫。
孤山曰梵王即色天主。名為尸棄。此云頂髻。文中
欲心等有盡作婬欲解者。未必然也。欲心欲身希
欲之欲也。欲塵婬欲之欲也。欲心明悟。謂悟明初
禪之法如五支八觸十功德等。又梵王能說出欲
論。又有覺觀語言之法得為千界之主非悟明而
能若是乎。因不犯欲界之塵而身根清淨。解脫者
令離欲塵也。○六現帝釋身。
若諸眾生欲為天主統領諸天。我於彼前現帝釋身
而為說法令其成就。
樂行十善即是欲為天主。彼天橫有三十三天而
帝釋統之。說法謂說十善法也。○七現自在天身。
若諸眾生欲身自在遊行十方。我於彼前現自在天
身而為說法令其成就。
自在天是欲界頂天。具云婆舍䟦提。此云他化自
在。假他所作以成己樂。即魔王也。或云第六天上
別有魔王宮殿亦自在天攝。○八現大自在天身。
若有眾生欲身自在飛行虗空。我於彼前現大自在
天身而為說法令其成就。
孤山曰。大自在華嚴稱為色究竟天。即色頂摩醯
首羅天。大論云。三目。八臂。騎白牛。執白拂者是也。
<pb n="855"/>
慈恩以自在為夜摩兜率。大自在為化樂他化自
在。未必然也。○九現天大將軍身。
若諸眾生愛統鬼神救護國土。我於彼前現天大將
軍身而為說法令其成就。
上舉正統此明臣輔。金光明以散脂為大將。大經
云八臂健提是天中力士。大論稱塢摩羅伽此云
童子。騎孔⿱少隹。擎雞。持鐸。捉赤旛。復有韋紐天此云
徧聞。四臂。捉貝。持輪。騎金翅鳥。皆是諸天大將未
知此中定是何等。何妨菩薩隨機俱現。○十現四
王身。
若諸眾生愛統世界保護眾生。我於彼前現四天王
身而為說法令其成就。
四天王者。東方提頭賴吒天王此云持國。居黃金
埵。領乾闥婆富單那。南方毗留勒叉天王此云增
長。居琉璃埵。領鳩槃茶薜茘多。王有九十一子。西
方毗留博叉天王此云廣目。居白銀埵。領毗舍闍
毒龍等。北方毗沙門天王此云多聞。居水晶埵。領
夜叉羅剎。制此鬼神不令害人故稱護世。妙玄云。
不殺戒生四天處。不殺不盜生三十三天。○十一
現四王太子身。
若諸眾生愛生天宮驅使鬼神。我於彼前現四天王
國太子身而為說法令其成就。
國太子。如世間太子入則監國出則撫軍也。○十
二現人王身。
若諸眾生樂為人王。我於彼前現人王身而為說法
令其成就。
王者往也。人皆歸往也。四輪粟散皆人之主。手鑑
云金銀銅鐵四輪王如次王四三二一天下。若中
下品十善報為粟撒。小王眾多如彼粟故從喻立
名。又言粟散如人把粟散置盤中各得分位。王喻
亦爾。以上化下物無不從。所謂一人有慶兆民賴
之也。抑又佛法興隆增長精氣。大集經云。國王護
法增長三種精氣。一地精氣。謂五穀豐熟。二眾生
精氣。謂形貌嚴正無諸疾苦。三善法精氣。謂修施
戒信等。○十三現長者身。
若諸眾生愛主族姓世間推讓。我於彼前現長者身
而為說法令其成就。
長者儒佛兩出。天竺以積財巨億為長者則惟富
而已。亦有為富不仁者不足以盡此名也。韓子曰
厚重自居謂之長者。以對輕薄待人謂之小人。則
指其德號。史記漢高祖封侄為調羮候。曰為其母
不長者耳。王陵母對使者曰。漢王長者宜善事之。
推此則候王之位可力取。而長者之名難幸邀者
也。葢候王舉世直名與之而貌事之。長者則實與
之而心服之。故云世間推讓。此儒名而儒解也。若
佛經長者則具十德。謂姓貴。位高。大富。威猛。智深。
年耆。行淨。禮備。上歎。下歸。此本維摩經文。然須分
世出世聞長者。世間長者。姓則三王五帝之後左
貂右插之家。位則輔弼丞相鹽梅阿衡。富則銅陵
金谷豐饒侈靡。威則嚴霜隆重不肅而威。智則胸
如武庫權奇超拔。年則蒼蒼稜稜物儀所伏。行則
白圭無玷所行如言。禮則節度庠序世所式瞻。上
則一人所敬。下則四海所歸。出世長者如維摩經
云。已曾供養無量諸佛深植善本。（姓貴）得無生忍。（位高）
辨才無礙逮諸總持。（大富）稱無所畏降伏勞冤。（威猛）善
于智度通達方便。明了眾生心之所趣。又能分別
諸根利鈍。（智深）久于佛道心已純熟。（年耆）決定大乘。諸
有所作能善思量。（行淨）住佛威儀心大如海。（禮備）諸佛
咨嗟。（上嘆）弟子釋梵世主所敬（下歸）。○十四現居士身。
若諸眾生愛談名言清淨自居。我於彼前現居士身
而為說法令其成就。
居士亦儒佛兩出。今先分釋二宇。六書精蘊云。上
之十字。一乃數之始。十乃數之終。舉十則攝盡世
<pb n="856"/>
間千萬之法。如十十為百。十百為千。十千為萬。十
萬為億。舉凡世間千萬森羅之法皆吾分內所當
知者。十下用一者皆當以一貫之也。故士乃美稱。
如云彥士髦士。秀士文士。多士博士。都人士。上中
下士。貢士。進士。三代無生貴故世子皆初就元士
之位。以卿大夫候王天子皆以士為本如繪事後
素然。故居四民之首也。今士上用居字者。尸即屋
也。屋下所蘊者乃千古聖凡同稟一真也。如云居
天下之廣居。此居字非謂大屋乃指古聖貫道德
仁義皆吾分內所當懷蘊也。天竺以守道居正為
居士。而禮記玉藻云居士錦帶。鄭康成注云道藝
處士也。豈非逢掖章甫天縱多能之謂乎。若佛經
所出。梵語迦羅越。即維摩居士大品經中居士是
也。補遺云。博聞強識不求仕宦。居財大富。秉志廉
貞。故云居士。得之矣。今世措大家聞呼居士便慍
為佛家輕菲之稱。殊不知皆儒書極尊極貴之目
也。名言。華嚴云風雅典則語也。○十五現宰官身。
若諸眾生愛治國土剖斷[邱-丘+(看-目)]邑。我於彼前現宰官身
而為說法令其成就。
國城也。大曰[邱-丘+(看-目)]。[邱-丘+(看-目)]封也。有功者封于是也。邑即是
縣。三台輔相州牧縣長悉號宰官。○十六現婆羅
門身。
若諸眾生愛諸數術攝衛自居。我於彼前現婆羅門
身而為說法令其成就。
婆羅門梵語也。此云淨行。西域四姓之一。劫初種
族山野自閑故名淨行。東土即黃冠道士倫也。周
時李伯陽初生髮白名老子。著道德五千言。莊周
著內外雜篇號南華經。漢子房從黃石受書辟穀
山林即全真之＆CB17618;。後漢張道陵之從老子受雲中
科教為天師。書寫符錄為人驅役鬼神。時號三斗
米張。即正乙之＆CB17618;也。後全真分二類。一鍊養。二服
食。正乙分二類。一符錄。二科教。更有南宗修性。北
宗修命。茅山道士。江西天師之別。所修金丹之外
千餘旁門。其法既繁其類亦夥。呪禁算藝調養方
法。皆其旁門數術也。大士為度此類。亦現身其中
為師為主。如摩利支天元是大權應現。而為淨行
尊為斗母無不可也。○十七現比丘身。
若有男子好學出家持諸戒律。我於彼前現比丘身
而為說法令其成就。
好習三乘遠離家獄。尸羅曰戒。毗尼曰律。由依律
法防非止惡。比丘此云乞士。上從諸佛乞法以資
慧命。下從檀越乞食以資身命。戒有二百五十條。
名義如初卷。○十八現比丘尼身。
若有女人好學出家持諸禁戒。我於彼前現比丘尼
身而為說法令其成就。
尼女也。文句云通稱女為尼。即女比丘也。比丘尼
戒五百條。謂觸八覆隨持止身過。又尼戒八棄。殺
盜淫妄與比丘四棄戒同。其觸八覆隨者。觸謂與
男身觸。八具八相。謂與染心男子捉手。捉衣。入屏
處。屏處共立。共語。共行。身相倚。相期。覆覆他罪惡。
隨隨舉大僧供給衣食。○十九現優婆塞身。
若有男子樂持五戒。我於彼前現優婆塞身而為說
法令其成就。
優婆塞此云近事男。謂以五戒自守堪任親近出
家比丘者也。五戒謂不殺。不盜。不邪淫。不妄語。不
飲酒。優婆塞經說。五戒者天下大禁忌。若犯此五。
在天違五星。在地違五嶽。在方違五帝。在身違五
藏。如是等世間違犯無量。若約出世則壞五分法
身一切佛法。以五戒是大小尸羅根本故。好學此
者現清淨男與說此法。○二十現優婆夷身。
若有女子五戒自居。我於彼前現優婆夷身而為說
法令其成就。
優婆夷此云近事女。亦以五戒自守堪近事出家
<pb n="857"/>
比丘尼者也。○二十一現女主等身。
若有女人內政立身以修家國。我於彼前現女主身。
及國夫人。命婦。大家。而為說法令其成就。
女主即天子之后。周禮天子之后立六宮。三夫人。
九嬪。二十七世婦。八十一女御。國夫人如云[邱-丘+(看-目)]君
之妻君稱之曰夫人。命婦謂因夫榮而受封誥者
也。大家如曹世叔妻號大家之類。○二十二現童
男身。
若有男子不壞男根。我於彼前現童男身而為說法
令其成就。
○二十三現童女身。
若有女人愛樂處身。不求侵暴。我於彼前現童女身
而為說法令其成就。
○二十四現天身。
若有諸天樂出天倫。我現天身而為說法令其成就。
諸天方樂。而能厭樂是樂出天倫。雖欲出本倫而
于三乘中實未有定身之處。故菩薩且現同類身
則易于化導。○二十五現龍身。
若有諸龍樂出龍倫。我現龍身而為說法令其成就。
此下七種雖有神通福德均名惡趣。各有苦惱故
皆欲脫去。○二十六現藥叉身。
若有藥叉樂度本倫。我於彼前現藥叉身而為說法
令其成就。
藥义此云輕捷。此有三處。海島。空中。天上。度亦脫
也。○二十七現乾闥婆身。
若乾闥婆樂脫其倫。我於彼前現乾闥婆身而為說
法令其成就。
乾闥婆此云香陰。新翻尋行。熏聞云帝釋樂神也。
在須彌山南金剛窟住。天欲作樂此有異相。○二
十八現阿脩羅身。
若阿脩羅樂脫其倫。我於彼前現阿脩羅身而為說
法令其成就。
阿脩羅此云無端正。以女美而男醜故從男彰名。
新翻非天以諂詐無天行故。淨名疏名此神果報
最勝。隣次諸天而非天也。苕溪云准普門品八部
此闕迦樓羅。即金翅鳥。恐在下文雜類中收。○二
十九現緊那羅身。
若緊那羅樂脫其倫。我於彼前現緊那羅身而為說
法令其成就。
緊那羅形似人而頭有一角因呼為疑人。天帝絲
竹樂神。小劣乾闥婆。新翻曰歌神。○三十現摩訶
羅伽身。
若摩訶羅伽樂脫其倫。我於彼前現摩訶羅伽身而
為說法令其成就。
羅伽。什師云地龍。肇公云大蟒腹行也。淨名疏云
即世間廟神受人酒肉悉入蟒腹。毀戒邪諂多瞋
小施。貪嗜酒肉。戒緩墮鬼神多嗔。蟲入其身而唼
食之。亦名莫呼洛。○三十一現人身。
若諸眾生樂人修人。我現人身而為說法令其成就。
補遺云。天龍等皆言樂出其倫而人謂樂人修人
者樂入其類。或欲出其倫。皆隨而應之。○三十二
現非人等身。
若諸非人有形無形有想無想樂度其倫。我於彼前
皆現其身而為說法令其成就。
長水曰。有形有色蘊如下休咎精明等。無形無色
蘊如下空散銷沉等。有想有四蘊如下鬼神精靈
等。無想無四蘊如下精神化為草木金石等。上皆
非人也。霅川云。除人道外餘五悉號非人。有形色
界。無形無色界。有想空識二天。無想無所有及非
想天。幽溪曰。此經三十二應身與法華普門品同。
其所說法則異。彼為流通法華純說佛法。故其文
曰應以何身得度者即以何身而為說法。此經為
顯從妙體起妙用無剎而不現。無法而不說。以泛
<pb n="858"/>
應言之則楞嚴漚和之用廣。以大體言之則法華
實智之本大。一施權。一顯實。事不雷同。一敘因。一
敘果。道非厓異。○三總結。
是名妙淨三十二應入國土身。皆以三昧聞熏聞修
無作妙力自在成就。
溫陵曰。迹示同類心絕愛見名妙淨。依無作智起
大神用名妙力。無作無為隨緣之應名自在成就。
正一月在天影臨萬水也。但此與普門俱無菩薩
并地獄身者。或曰聖言之略。或曰觀音已是菩薩
何須更現。地獄苦重不可度也。智者依正法華具
現菩薩界身。又準釋論菩薩亦化地獄。則無礙身
雲具現十界也。○二十四無畏三一總明。
世尊。我復以此聞熏聞修金剛三昧無作妙力與諸
十方三世六道一切眾生同悲仰故。令諸眾生於我
身心獲十四種無畏功德。
三十二應。十四無畏。與法華有同有異。三十二應
是人十四無畏是法異。三十二應是慈十四無畏
是悲同。三十二應是福十四無畏是慧同。三十二
應是應身十四無畏是法身同。三十二應是如意
珠身十四無畏是藥樹身同。三十二應是顯益十
四無畏是冥益同。三十二應是權十四無畏是實
同。三十二應是迹十四無畏是本同。三十二應是
緣十四無畏是因同。三十二應是斷十四無畏是
智同。三十二應俱顯。十四無畏顯機冥應也。○次
別列十四一從音得無畏。
一者由我不自觀音以觀觀者。令彼十方苦惱眾生
觀其音聲即得解脫。
菩薩音塵已銷何必自觀。眾生觀聲。菩薩加以觀
智故云不自觀音以觀觀者。又眾生所觀音聲即
是稱觀音之音聲也。眾生觀此音聲菩薩亦觀此
音聲。機應皆觀尋聲赴救也。吳興謂聖人無已惟
物是利。故以觀音之智加彼觀聲之機。於苦得脫
不旋踵矣。菩薩正以觀眾生之音得名也。交光非
吳興而自作如字之釋不亦異哉。○二從眼根得
無畏。
二者知見旋復。令諸眾生設入大火火不能燒。
別行疏釋火難有三種。一果報火下從地獄上至
初禪。二惡業火通三界。三煩惱火通三乘。火難既
然。下皆倣此。○三從耳根得無畏。
三者觀聽旋復。令諸眾生大水所漂水不能溺。
六根互用聽即是觀故曰觀聽。溫陵曰。內外四大
常相交感。見覺屬火。聞聽屬水。故見業交則見猛
火。聞業交則見波濤。今知見旋復則無見業。觀聽
旋復則無聞業。故水火不能燒溺也。○四從滅妄
想得無畏。
四者斷滅妄想心無殺害。令諸眾生入諸鬼國鬼不
能害。
妄想起時計有冤恨。妄想斷滅冤親等視。何殺害
之有哉。眾生自忘殺害則他不能害。今以被加與
自忘殺機同也。前後無畏多從脫根塵得。唯此無
畏從滅妄想而得。○五從六根銷復得無畏。
五者熏聞成聞六根銷復同於聲聽。能令眾生臨當
被害刀段段壞。使其兵戈猶如割水亦如吹光性無
搖動。
熏聞成聞。六根為聞所熏皆同于聞性也。然古人
皆云熏于妄聞成其聞性。恐不可違。同于聲聽者。
外來如聲。內根同聽。刀段段壞似音聲之念念滅
也。割水吹光似聽聞之無隔礙也。義疏云。刀段段
壞者。明人執殺具一折一來隨來隨斷彌顯力大。
○六從聞熏得無畏。
六者聞熏精明明徧法界。則諸幽暗性不能全。能令
眾生藥义羅剎鳩槃茶鬼及毗舍遮富單那等雖近
其傍目不能視。
<pb n="859"/>
聞熏精明等。如四卷云。內瑩發光。如是浮塵及器
世間諸變化相如湯消氷應念化成無上知覺也。
妄法不起純一精明。此明周徧法界爍彼幽暗。藥
义等類咸受幽氣。故雖近傍而不能視。前四自入
鬼國。今是鬼來惱人。藥义如前。羅剎云可畏。鳩槃
茶厭魅鬼。毗舍遮噉精氣鬼。富單那熱病鬼。○七
從銷音得無畏。
七者音性圓銷觀聽返入離諸塵妄。能令眾生禁繫
枷鎻所不能著。
音銷聽返所以離諸塵妄。塵累縛人如枷鎻禁繫。
塵妄既銷枷鎻咸絕。溫陵曰。音性圓銷則內無所
繫。聽返入則內無所累。故枷鎻自脫也。○八從圓
聞得無畏。
八者滅音圓聞徧生慈力。能令眾生經過險路賊不
能劫。
前文云六為賊媒自劫家寶。故長水云音能劫心
害善為賊也。滅音圓聞故得徧生慈力。以音銷之
故賊不能劫。又普門品云。或值冤賊繞各執刀加
害念彼觀音力咸即起慈心。據此偈賊心生慈故
不劫矣。即中云滅音故無六塵之賊。圓成一聞故
生同體大慈。自心無賊外亦無賊。因徧生慈力賊
起慈心。夫音聞兩立則物我成敵。今滅音圓聞則
內外無待。故能徧生慈力無復怨敵也。○九從離
塵得無畏。
九者熏聞離塵色所不劫。能令一切多婬眾生遠離
貪欲。
承第八來故云不劫。聞性所熏聲塵尚離色何能
劫。然只據眾生聞根色質不能為礙塵即成空亦
有離塵之義。故以聞熏眼而色不能劫也。眾生色
根重非聞不能熏眼也。○十從純音得無畏。
十者純音無塵根境圓融無對所對。能令一切忿恨
眾生離諸瞋恚。
純音無塵者。性中本具之音了無塵相。前云滅音
圓聞又音性圓銷。故知今云純音者乃音徧法界
是音之本性耳。根境圓融者。根境皆性圓融無二
也。瞋由違情而起對境而生。音性純淨無違無對
不瞋矣。○十一從旋明得無畏。
十一者銷塵旋明。法界身心猶如琉璃朗徹無礙。能
令一切昏鈍性障諸阿顛迦永離癡暗。
癡由妄塵所蔽。無明所覆。銷塵則無蔽。旋明則無
覆。故外之世界內之身心凝融朗徹離癡暗矣。性
障即癡也。阿顛迦此云無善心。內業有十。而壞滅
法身惟婬怒癡為甚。故舉三以兼餘。○十二從復
聞得無畏。
十二者融形復聞。不動道場涉入世間不壞世界。能
徧十方供養微塵諸佛如來各各佛邊為法王子。能
令法界無子眾生欲求男者誕生福德智慧之男。
聞性朗耀色質盡空故云融形復聞。聞性元不動
而到。故不動道場而涉入世間。形礙既消故雖涉
入而不壞世界。不用開門為不壞。涉入世間不壞
世界是從法起應。又為法王子多能幹事則屬權
智之用。○十三從根圓得無畏。
十三者六根圓通明照無二含十方界。立大圓鏡空
如來藏。承順十方微塵如來秘密法門受領無失。能
令十方無子眾生欲求女者誕生端正福德柔順眾
人愛敬有相之女。
六根解脫無非圓通是六根皆得圓通。以圓通故
明照無二。此是法身之體故含十方界也。明照則
為大圓鏡智。含界則為空如來藏。此屬實智。實智
屬理。理能含育故生于女。當知此是法身境界故
能承順秘密法門。○十四從妙門得無畏。
十四者此三千大千世界百億日月。現住世間諸法
王子有六十二恒河沙數。修法垂範教化眾生隨順
<pb n="860"/>
眾生方便智慧各各不同。由我所得圓通本根發妙
耳門。然後身心微妙含容周徧法界。能令眾生持我
名號與彼共持六十二億恒河沙諸法王子二人福
德正等無異。世尊。我一名號與彼眾多名號無異。由
我修習得真圓通。
百億日月即千个百萬也。修法是自行。垂範是化
他。言隨順眾生方便智慧即屬權智。各各不同是
權智不同。此與觀音實同權異。以諸菩薩權用有
偏。惟觀音體用皆圓勝諸菩薩。此舉所較。由我下
次舉能較。即中云身心微妙含容。如前云六根圓
通含十方界。又身心之言該十八界則盡攝二十
四種圓通。是則周徧法界之言當該七大。能令下
正較量。法華疏云圓人惟一偏人則多。格六十二
億偏菩薩也。又別行疏云。一多性不可得無有二
相。同入實際。實際正等是故無異。法華論云。畢竟
決定知法故。法即法性真如法身。是故六十二億
與觀音無別。葢法華為流通本經故智者二疏約
待絕二妙之義互顯。其文格偏等圓相待義也。實
際正等絕待義也。況復本論以法性釋等。今經為
對諸聖說圓通本根校量勝劣。然則兩經義不全
同。儻或一向將此例彼。豈唯見智者未曉。抑亦觀
天親弗明矣。世尊下結所以無缺欠為真圓通。孤
山曰此方眾生耳根利故受道者多所以觀音化
勝。餘根鈍故受道者少所以諸聖化劣。是知行位
雖齊對境有異。總河沙數但敵觀音一人。故使持
名二福正等。從來觀音耳根利于諸聖之餘根。而
反就眾生說者是舉所化顯能化也。○三總結。
是名十四施無畏力福備眾生。
○三四不思議二一總標。
世尊。我又獲是圓通。修證無上道故。又能善獲四不
思議無作妙德。
前三十二應是菩薩往應眾生。十四無畏是眾生
來叩菩薩。今四不思議雖亦是感應。而正明菩薩。
自所證得。心不能思。口不能議。故云修證無上道。
據後云我得佛心證于究竟。即是已證。然由修方
證。或云三十二應是初住境界至此方是等覺位。
淺深恐不可定。○次別列四一現容說呪。
一者由我初獲妙妙聞心。心精遺聞見聞覺知不能
分隔。成一圓融清淨寶覺。故我能現眾多妙容。能說
無邊秘密神呪。其中或現一首。三首。五首。七首。九首。
十一首。如是乃至一百八首。千首。萬首。八萬四千爍
迦羅首。二臂。四臂。六臂。八臂。十臂。十二臂。十四。十六。
十八。二十。至二十四。如是乃至一百八臂。千臂。萬臂。
八萬四千母陀羅臂。二目。三目。四目。九目。如是乃至
一百八目。千目。萬目。八萬四千清淨寶目。或慈。或威。
或定。或慧。救護眾生得大自在。
妙妙兩字確指空中。妙以亡相為義。空亡根塵之
相。中亡空假之相。若就前文則入流亡所下是初
妙義。寂滅現前下是次妙義。若就本文則心精遺
聞是初妙義。見聞覺知不能分隔成一圓融清淨
寶覺是次妙義。心性真常不雜妄法故曰心精。脫
去耳根故曰遺聞。六根圓融了無一相是清淨。具
諸妙用曰寶覺。夫一根已具千二百功德。況六根
互具妙用豈窮。霅川曰。首表法身超出二邊。臂表
解脫提拔眾苦。目表般若照了萬境。皆云八萬四
千者即障顯德也。障即八萬四千塵勞。偈云十使
互具成一百。歷十法界成一千。身口七支為七千。
三世共成二萬一。四心各具二萬一。共成八萬四
千數。清淨寶目者。能除他垢曰清淨。令他得益曰
寶目。身手目咸有慈威定慧之相見必利益故能
救護。現容說呪其相如此可思議乎。○二形呪無
畏。
二者由我聞思脫出七塵。如聲度垣不能為礙。故我
<pb n="861"/>
妙能現一一形。誦一一呪。其形其呪能以無畏施諸
眾生。是故十方微塵國土皆名我為施無畏者。
聞即初于聞中。思即入流亡所等。於三慧中但言
前二葢省文耳。如聲下譬也。聞思如聲。六塵如垣。
六塵不能繫縛如垣不礙聲。葢妄形已盡真形如
聲之無礙。以真形全是聞性也。形與聲類故以聲
為喻。故我下明不思識。承上文來重言現形誦呪。
既一切不能拘縛何畏之有。微塵國中皆施無畏
可思議乎。此與前十四無畏不同。以前不云微塵
國也。光師云根如聲之無形此妙語也。以無礙故
無剎不現故曰妙能。以無礙故令他無畏。礙則有
畏。不礙何畏。○三令眾求哀。
三者由我修習本妙圓通清淨本根。所遊世界能令
眾生捨身珍寶求我哀愍。
本妙圓通清淨本根者。上謂本來自妙。下謂圓通
清淨。本惟耳根。耳根利則機應捷。本根清淨則一
切無著。故令眾生捨身珍寶。夫一切眾生以財為
命。慳心最難破。捨心最難發。而所遊之處皆捨身
珍寶。可思議乎。○四己他願滿。
四者我得佛心證于究竟。能以珍寶種種供養十方
如來。傍及法界六道眾生。求妻得妻。求子得子。求三
昧得三昧。求長壽得長壽。如是乃至求大涅槃得大
涅槃。
過去已成正法明如來即究竟覺。雖成佛果行菩
薩道願無不滿。能供如來則滿己願。能應諸求則
滿他願。可思議乎。又供佛珍寶安知非即眾生所
施之珍寶乎。己他滿願亦因能克果之義。吳興曰
此四不思議前二屬應。後二對機。應中備顯形聲
二益。初文雖云說呪而正示形益。即應身功德也。
次文雖復現形而正示聲益。即名稱普聞也。機中
具明因果二相。先明修因。則六度之中略舉布施
俾求福故。後明感果。則世出世願靡不成就令得
樂故。○二結答圓通。
佛問圓通。我從耳門圓照三昧。緣心自在。因入流相
得三摩地。成就菩提斯為第一。世尊。彼佛如來歎我
善得圓通法門。于大會中授記我為觀世音號。由我
觀聽十方圓明故觀音名徧十方界。
身根圓照似簡他根。緣心似簡耳識。緣心自在者。
繫緣法界不須作意也。因入下似總結上文所說。
因入下因也。成就下果也。其言入流者。能脫根塵
可謂入流也已。吳興曰。按觀音三昧經。及大悲經。
並云此菩薩過去久已成佛號正法明。又悲華經
云。往昔寶藏如來授不瞬太子記名觀世音。然則
悲華與今經皆覆本隨迹之名。今得圓通即太子
後身也。補遺云。今正釋出觀音之名。於聞聽中用
觀觀其聞性方成圓明。從德立名故不云聞而云
觀也。是則云觀已兼其聽矣。由我以觀為聽故能
圓明。前云觀聽旋復亦此意。觀聽十方圓明觀周
普也。稱名周徧世音普也。此見普門之義。經自初
卷辨見所顯獨在眼根。大士從耳根入而云由我
觀聽者。六根互用雙收二根。則見道修道之文咸
歸一轍也。○四放光現瑞印可。
爾時世尊於師子座從其五體同放寶光遠灌十方
微塵如來及法王子諸菩薩頂。彼諸如來亦於五體
同放寶光從微塵方來灌佛頂。并灌會中諸大菩薩
及阿羅漢。林木池沼皆演法音。交光相羅如寶絲網。
是諸大眾得未曾有。一切普獲金剛三昧。即時天雨
百寶蓮華。青黃赤白間錯粉糅。十方虗空成七寶色。
此娑婆界大地山河俱時不現。唯見十方微塵國土
合成一界。梵唄詠歌自然敷奏。
初放光。即時下現瑞。現瑞中表三德。五體放光。放
全體之光。十方佛總諸圓通。十方菩薩各入圓通。
故遠灌其頂以明道之不二。又十方佛既從二十
<pb n="862"/>
五門入今佛與大眾亦然。故微塵佛亦放光來此
灌頂。以表所入法門無非無上頂法無相真理。菩
薩羅漢不言頂者省文耳。林木池沼皆演法音表
七大皆如來藏。正一切聲是佛聲。一切色是佛色
也。微塵諸光其光交接互相籠⿱卓故曰相羅。喻寶
絲者。以寶絲為重重相映。如光之彼彼互徹。金剛
三昧從性體得。是大經十功德中第六功德。經云。
譬如金剛若在日中色則不定。金剛三昧亦復如
是。若在大眾色亦不定。所以今經下文即云天雨
百寶蓮華乃至虗空成七寶色也。又金剛三昧者。
雖見男女無男女相。雖見五陰無五陰相。故下文
又云大地山河俱時不現等也。雨華至不現表般
若。唯見下表法身。梵唄下表解脫。又青黃赤白四
華表四十位。國土合一表大眾俱入一法界。既不
見諸界自然成一界矣。二十五種圓通不一故華
具眾色。自行化他讚歎隨喜。合成百寶。二十五門
一一皆是金剛三昧咸具因果故以百寶蓮華表
之。青黃赤白等正明色之不定也。證圓通後十方
虗空悉皆銷殞化成寶覺真空。亦以金剛三昧其
色不定或成色也。○五佛勅文殊簡辨三一佛勅
文殊二奉命簡辨三時眾獲益初中二一示圓融。
於是如來告文殊師利法王子。汝今觀此二十五無
學諸大菩薩。及阿羅漢。各說最初成道方便。皆言修
習真實圓通。彼等修行實無優劣前後差別。
最初成道方便者。所從之門即方便也。長水云。修
行之要入實為期。今皆實證故無優劣。據曰劫相
陪便成前後差別。既各證果有何前後。吳興曰。夫
如來藏性元無異乘。以根有利鈍故教分大小。約
三諦言之。則小教所詮者真也。大教所詮者中也。
而此真中徧在一切俗諦之上。即前所悟十八界
及七大也。當知三諦具足名如來藏。俗諦不空。真
中俱空。故二十五聖中凡聲聞所證。或析俗見真
或體俗見真皆分入空藏也。菩薩所證。或離俗顯
中或即俗顯中皆全入空藏也。今以藏性融會全
分無差。即同法華開方便門示真實相决了聲聞
法是諸經之王也。既以此文為開顯。下揀圓通必
是別教無疑。問前釋觀皆圓通云是一心三觀。今
何言別。答。觀音自圓。揀選自別。既云簡選優劣非
別而何。應知此經元教初機之人自當分別。不可
直作純圓而釋。○二明須揀二一為阿難。
我今欲令阿難開悟二十五行誰當其根。
易開悟者即當其根。○二為未來。
兼我滅後此界眾生入菩薩乘求無上道。何方便門
得易成就。
每一世界必有所宜。而此界所宜何在。菩薩乘因
也。無上道果也。何方便門使因果得易成就。所從
之根名為方便。前四卷第二決定義中云。得循圓
通。與不圓根日劫相陪。直至今文尚未揀出圓通
本根。茲欲的示華屋之門故命文殊揀選。又前文
云十方如來于十八界一一修行皆得圓滿無上
菩提亦無優劣。故佛不自揀。降佛已還每為根局。
則選圓通是菩薩因人之事。文殊應命不亦宜乎。
○二奉命揀辨二一述敬儀。
文殊師利法王子奉佛慈旨。即從座起頂禮佛足。承
佛威神說偈對佛。
○二正說偈二一通明所證理又二一從真起妄。
覺海性澄圓圓澄覺元妙。元明照生所所立照性亡。
迷妄有虗空。依空立世界。想澄成國土。知覺乃眾生。
欲選圓通先原始要終以明迷悟之大途。覺海之
覺即四卷中性覺本覺之覺也。海字亦可從喻。亦
可從法。覺體無涯稱為海耳。此是性體。而云澄圓
者。或謂同于性覺妙明本覺明妙。未必然也。明字
自在下文豈可強對圓字。若以澄字當妙。則元妙
<pb n="863"/>
之妙何以釋之。澄是澄寂。圓是圓滿。覺字即下成
眾生之本。澄字即下成國土之本。但下文全妄。此
處全真。在性中澄寂之德義含本有依報。依正不
二故名曰圓。次句圓澄覺三字猶言一體之依正
也。元妙者元來無相故以為妙。次言元明照生所
者。至此方用明字。葢三諦中有一諦能生諸法俗
諦是也。性覺妙明中有一字能生諸法明字是也。
若以前二句為真中二諦。今元明為俗諦亦無不
可。前非無俗合俗而為真中。元明即是真中合真
中而為俗。明必有照照必生所。即是因明立所也。
照性亡者。從覺明而成晦昧也。迷妄有虗空是釋
明照性亡耳。空晦暗中結暗為色而成世界。先成
無情之國土。次成有情之眾生。想澄者。妄想中有
澄靜之體。葢全覺海之澄而為妄想之澄。知覺是
正報亦全覺體而為知覺。文殊皆引第四卷文以
立三諦之體。此七大十八界所由來也。○二返妄
歸真。
空生大覺中如海一漚發。有漏微塵國皆依空所生。
漚滅空本無況復諸三有。
幽溪曰。前依第四卷文明從真起妄。今一行半明
返妄歸真。葢眾生未見道時。非惟迷萬法本。空抑
且謂物大已小。此二迷展轉相因而有。惟不了萬
法本空故有天有地有依有正。一墮于有則謂依
大正小。身大心小。所謂一迷為心決定惑為色身
之內是也。能見道者。則了覺海性澄圓圓澄覺元
妙。從大覺而生虗空。依虗空而立大地。依大地而
妄立眾生。所謂不知色身外洎山河虗空大地咸
是妙明真心中物。譬如澄清百千大海棄之唯認
一浮漚體目為全潮窮盡瀛渤。故曰空生大覺中
如海一漚發。有漏微塵國皆依空所生。此中且破
物大己小。若破萬法皆有又在下二句也。漚滅空
本無況復諸三有者。前文云。今汝諸根若圓拔已
內瑩發光。如是浮塵及器世間諸變化相如湯銷
氷應念化成無上知覺。後文云一人發真歸元十
方虗空悉皆銷殞。何況空中所有國土。滅漚方為
修道。漚滅正言證果。此二句正破于有。有破則萬
法之體空。體空則大小之計亡。惟一寶覺真心本
元之性矣。○二別顯能入門二一總述意。
歸元性無二。方便有多門。聖性無不通順逆皆方便。
初心入三昧遲速不同倫。
前明迷悟大途竟。下正簡圓通。二十五門名曰多
門。佛赴宿根隨其宜樂故聖性無不通。又前云十
方如來于十八界一一修行皆得圓滿無上菩提
亦是聖性無不通。如前三卷初六入十二處等皆
是佛說是聖性無不通。云順逆皆方便者。耳根則
順順此方之機也。諸根則逆逆此方之機也。○二
別簡辨二一簡諸行非二顯觀音是初為四一簡
六塵六一簡色塵。
色想結成塵精了不明徹。如何不明徹於是獲圓通。
優波尼沙陀因觀不淨白骨微塵根色明空。塵色
既盡妙色密圓。今此簡云。色由妄想結成諸塵。塵
質粗凝故精明了別之性不能通徹。云何以此而
取圓通耶。○二簡聲塵。
音聲雜語言但伊名句味。一非含一切云何獲圓通。
陳如悟四諦聲妙音密圓。簡謂音聲是徑直聲。語
言是屈曲聲。故曰雜。名句等者。名詮自性。句詮差
別。文即是字為二所依。如名為眼即詮自性。若言
佛眼天眼乃顯句詮差別。味即文也。一非含一切
云何獲圓通者。謂若非一即一切不名圓通。非定
謂一不能含一切。○三簡香塵。
香以合中知離則元非有。不恒其所覺云何獲圓通。
香嚴童子聞香入鼻。觀其來無所從去無所至。塵
氣倐滅妙香密圓。今此揀云。香之一法合有離無。
<pb n="864"/>
既非其常未為圓觀。○四簡味塵。
味性非本然要以味時有。其覺不恒一云何獲圓通。
藥王藥上因甞眾味了味無生。非即身心非離身
心。由味覺明位登菩薩。今云味性本無待根方覺。
無根無味故非圓通。味時者甞時也。○五簡觸塵。
觸以所觸明無所不明觸。合離性非定云何獲圓通。
䟦陀婆羅忽悟水因。既不洗塵亦不洗體。中間安
然得無所有。妙觸宣明由是證果。今言此觸要因
所觸之塵合于身時而觸相方明。性非常定故不
圓通。○六簡法塵。
法稱為內塵憑塵必有所。能所非徧涉云何獲圓通。
迦葉從法塵入。不依五根所取稱為內塵。荊公曰
法塵為所緣意為能緣。但心無並慮如緣善心數
則不能緣惡故曰非徧涉。○二簡五根為五一簡
眼根。
見性雖洞然明前不明後。四維虧一半云何獲圓通。
律陀旋見循元由斯證得。然前方全明後方全暗。
左右傍觀三分之二。故簡之也。須知文殊所簡皆
在初機。若少得禪定則十方洞達況聖性乎。次此
即應耳根。以觀音呈解在後而文殊所取正此故
留在後。○二簡鼻根。
鼻息出入通現前無交氣。支離匪涉入云何獲圓通。
長水云。周利槃特因教數息微細窮盡生住異滅。
返息循空因是得道。今云鼻息雖通出入。出入各
據而不相交。支分既離豈成圓觀。○三簡舌根。
舌非入無端因味生覺了。味亡了無有云何獲圓通。
舌根為識所依亦名舌入。令文語倒云舌非入耳。
然鉢提觀味之知非體非物是對物推簡。故云味
亡了無有。○四簡身根。
身與所觸同各非圓覺觀。涯量不冥會云何獲圓通。
畢陵伽婆蹉因毒刺傷足有覺覺痛。覺清淨心無
痛痛覺。純覺遺身獲無學果。簡謂身為能觸塵為
所觸。徒物不觸因身知而有觸。惟身不觸因外塵
而有觸。故云同。然合中有覺離中不知。各者離也。
初心在緣為覺。細心分別為觀。既離中則無豈圓
覺觀乎。涯量者邊際也。承上離中不知是不能冥
會。又圓者圓融。知身即觸知觸即身可謂圓覺觀
矣。然合時則圓離則不圓故云各非圓覺觀也。且
身與觸之邊際顯處相通冥則不通故不冥會。○
五簡意根。
知根雜亂思湛了終無見。想念不可脫云何獲圓通。
空生曠劫心得無礙。如是乃至十方成空空性圓
明頓入如來寶明空海。今簡意知之根每雜亂思。
使湛了之性終不能見。圓通本離思量分別而想
念不脫豈可獲哉。○三簡六識為六一簡眼識。
識見雜三和詰本稱非相。自體先無定云何獲圓通。
舍利弗心見清淨。由遇佛故見覺明圓。簡中云識
見即眼識也。論云二和生識今云三和者能所合
說耳。從因緣生即無定相故下句云自體先無定。
如下耳根圓通常皆是真實決定之法豈無定乎。
○二簡耳識。
心聞徧十方生於大因力。初心不能入云何獲圓通。
唯以心聞不由根聽。此是普賢大人境界。由修法
界行大因所生。初心之人縱修耳識決不能以心
聞而洞十方。若洞十方名為圓通。不洞十方非圓
通也。由此觀之。可見所選的指初心入門方便矣。
云何必執為真實耶。○三簡鼻識。
鼻想本權機祗令攝心住。住成心所住云何獲圓通。
權機者謂權用此機宜。因孫陀羅心多散亂教觀
鼻端以攝其心。心既住已。則息成心之所住而真
元無住。有住即非。○四簡舌識。
說法弄音文開悟先成者。名句非無漏云何獲圓通。
音謂音聲。文謂名句文等。滿慈從曠劫來辨才無
<pb n="865"/>
礙豈非先已成就。今重使轉輪即得開悟。然法離
文字故名句非無漏也。亦非初心所宜是故簡之。
○五簡身識。
持犯但束身非身無所束。元非徧一切云何獲圓通。
持犯甄別但束身耳。持戒雖用身識而所束實在
有形之身。苟無形象何以束之。身既是有形之法
不能徧到一切豈圓通乎。○六簡意識。
神通本宿因何關法分別。念緣非離物云何獲圓通。
目連神通由宿習所得。雖云旋湛心光發宣非關
于法分別而現。然小乘神通皆是作意。緣物則有。
離物則無。分別法塵是為意識。○四簡七大為七
一簡地大。
若以地性觀堅礙非通達。有為非聖性云何獲圓通。
地性觀者謂觀地性。下文亦然。持地平填尚涉有
為非實聖性。即中云生住滅為三有為相。恐指地
性是有為耳。烏得非持地之行乎。○二簡水大。
若以水性觀想念非真實。如如非覺觀云何獲圓通。
月光童子入定成水乃是想念所成。禪中有覺觀。
如如之理則非覺觀。○三簡火大。
若以火性觀厭有非真離。非初心方便云何獲圓通。
烏芻厭欲觀火非真解脫。且初心之人豈可使其
盡修火定故須簡也。○四簡風火。
若以風性觀動寂非無對。對非無上覺云何獲圓通。
琉璃光觀風性動見東方不動佛國是動寂相對。
○五簡空大。
若以空性觀昏鈍先非覺。無覺異菩提云何獲圓通。
晦昧為空則昏鈍。迷空是無明。故先非覺。○六簡
識大。
若以識性觀觀識非常住。存心乃虗妄云何獲圓通。
彌勒修惟識。而所觀之識念念遷謝故非常住。又
言有識心即是存心。如云識簡心空豈非存心乎。
○七簡根大。
諸行是無常念性元生滅。因果今殊感云何獲圓通。
前之六大皆有觀法。惟勢至念佛不假方便故不
言觀。先總明有為諸行悉是無常。次明念亦諸行
故不離生滅。生滅即無常也。惟此一門以生滅因
而得不生不滅之果。所感之果與因殊異。以他力
故入無生忍。因不該果非圓。因不通果非通。吳興
曰。已上二十四聖皆由所得圓通本根非此土當
根乃為所簡。須知簡聖全是簡機。豈文殊之有慢
心。諸聖之有慙德。古謂此等龍門點額寧不長吁
者。鄙哉。○二顯觀音是分六一明方便。
我今白世尊佛出娑婆界。此方真教體清淨在音聞。
欲取三摩提實以聞中入。
此土眾生聞根偏利。而佛以音聲為教體最清淨。
偏逗此方機宜。故欲取三摩提必從音聞而入也。
音即所聞之境。聞即能聞之根。舉所顯能而正示
聞性故云欲取等也。自第二決定義來直至此句
分明指出圓通本根。鄭重殷勤無過此語。三摩提
是假觀。假即空中義含三觀。○二歎觀音。
離苦得解脫良哉觀世音。於恒沙劫中入微塵佛國。
得大自在力無畏施眾生。妙音觀世音。梵音海潮音。
救世悉安寧。出世獲常住。
離苦者離分段變易二生死苦。前入流亡所下得
空解脫。忽然超越等得中解脫。良者善也。恒沙劫
者。明成道已來利物時長。入微塵佛國歎三十二
應。得自在是歎四不思議。無畏句是歎十四無畏。
妙音下約三諦以歎名。音字皆是所觀。三智觀故
音成三境。雙遮空有即妙音。觀音赴救是妙假。梵
音清淨以歎于空。海潮總喻三音應不失恃。救世
安寧利他三千赴物也。出世常住自行惟在空中
也。又三諦救世咸獲安寧。三諦出世莫非常住。葢
令眾生先得世樂後獲常樂。○三顯圓通三一圓
<pb n="866"/>
真實。
我今啟如來如觀音所說。譬如人靜居十方俱擊鼓
十處一時聞。此則圓真實。
古云十方者十界也。擊鼓者機動也。一時聞者應
不失也。交光直就凡夫現前聞性釋之。于凡有分。
于聖不親。然此文以凡騐聖故云如觀音所說。又
云譬如。謂不特觀音應徧十方。就凡夫聞聲亦可
徵騐。○二通真實。
目非觀障外。口鼻亦復然。身以合方知。心念紛無緒。
隔垣聽音響遐邇俱可聞。五根所不齊是則通真實。
目非觀障外隔紙不見外物。隔皮不見五藏。口鼻
亦然若有所隔咸不能知。惟耳隔垣能聽不惟聞
邇又能聞遐。如銅山西崩靈鐘東應則所聞何限
乎。問。此是根用何言真實。答。根是四大所成豈能
聞聲。既能聞聲全是聞性必不關于四大。性雖真
實附根而顯故曰真非真恐迷也。吳興曰。此明圓
通且寄耳用以顯聞性異于五根也。即中云圓真
實者謂真實是圓。通真實者謂真實是通也。○三
常真實。
音聲性動靜聞中為有無。無聲號無聞非實聞無性。
聲無既無滅聲有亦非生。生滅二圓離是則常真實。
縱令在夢想不為不思無。覺觀出思惟身心不能及。
明常中先引擊鐘騐常。動則聞中有聲。靜則聞中
無聲。正如前云聲于聞中自有生滅也。無聲號無
聞者如前鐘歇無聲阿難大眾俱言不聞也。前云
若實無聞聞性已滅。鐘聲更擊汝云何知。故今云
非實聞無性。此一行明離斷見。次一行正明常住。
文從無滅顯出無生。謂不但聞聲時聞性無滅。即
有聲時聞亦不生。故阿難前文答聲為是答聞總
差。夫聲無無滅。聲有不生。則不惟答無為誤而答
有亦成謬矣。故佛云自是聲塵或無或有。豈彼聞
性為汝有無。次二句承前半行即結常住。問。明常
未畢何遽結常。答。此有二意。一者前一行離斷見
次一行正明常住故應結常。二者縱令下一行開
人入道之門。圓通常皆從此而入。何者。日間耳聞
與意識雜。惟夢想時聞離意識即是聞性。故悟門
必從此入。言夢想者夢中有想。如自怪其聲為木
石響。方斯時也。有夢時之意識無醒時之意識。故
前文云豈憶靜搖開閉通塞。不憶靜搖是不憶塵。
不憶開閉通塞是不憶根。則根之不動可知。雖不
思憶必聞舂搗聲是不為不思無也。言覺觀者前
文有覺觀義。如云其人夢中聞舂搗聲別作他物
或為擊鼓或為撞鐘葢初心在緣名覺也。即于夢
中自怪其鐘為木石響即細心分別為觀也。此皆
夢中覺觀出于醒時思惟之外。夫五根身心不即
是性。夢聞即性。故前云其形雖寐聞性不昏。若見
性者。一聞此言宜猛自提取矣。此文雖明常真實
而圓通常必皆從此入也。○四別示迷悟二一明
循聲故迷。
今此娑婆界聲論得宣明。眾生迷本聞循聲故流轉。
阿難縱強記不免落邪思豈非隨所淪。旋流獲無妄。
如上奉命揀選已竟。今點出聞中迷悟功過曉喻
當機。使之倒聞反聞以旋迷歸悟。即仰體如來開
示在會之慈旨也。文中先結功成過。聲論宣明是
功循聲流轉是過。如上文云無滅無生是本聞也。
而聲塵有生滅隨遂此聲必招流轉。豈非下結過
成德。以聞隨聲為聞之過是為淪溺。而旋流滅妄。
即獲真常是聞之功。○二明入流則悟二一誡諦
聽。
阿難汝諦聽。我承佛神力宣說金剛王如幻不思議
佛母真三昧。
長水科此文為後明觀行。今定之。金剛空也。如幻
假也。幻即空中不可思議。佛母中也。此則首楞嚴
<pb n="867"/>
定體具法身般若解脫三德秘藏也。又十方三世
諸佛皆從此妙奢摩三摩禪那出。故名佛母。○二
明入流二一標聞聞。
汝聞微塵佛一切秘密門欲漏不先除畜聞成過誤。
將聞持佛佛何不自聞聞。
欲漏句勉其斷思惑。佛佛者。佛說三藏十二部皆
成佛道之法故名佛佛。聞聞者。聞性現前不涉思
量則自聞其聞也。謂從聞而入聞性。即下文反聞
聞自性也。○二釋聞聞二一明修證圓滿二譬一
返六脫初中二一明根脫則塵返。
聞非自然生因聲有名字。旋聞與聲脫能脫欲誰名。
一根既返源六根成解脫。
向下正明聞聞。交光云。聽精映聲卷聲成根遂有
耳根之名。今謂不爾。因音聲而有名句文故云名
字。旋聞者非謂舍動求靜。正當聞聲時不起思量
分別動靜二相了然不生則與聲脫。若作此釋。不
但成脫聲之義。而前圓通常三德之旨皆煥然矣。
音聲之徑直者尚不可得。名字之屈曲者復何有
哉。聲塵既亡耳根隨拔。故五粘皆拔而六根成脫
也。○二明根除則塵消二一由假入空中。
見聞如幻翳三界若空華。聞復翳根除塵銷覺圓淨。
淨極光通達寂照含虗空。
前明由離塵故脫根。今偈復明根除則塵相盡銷。
先明生死之由。眾生見聞其猶翳眼。翳眼見華故
三界如空華矣。次明除塵之由。翳根若除塵相自
殞。情虗理實覺心圓淨。葢前言離塵脫根者。離自
分之六塵。脫自分之六根也。今明脫根之後三界
空華皆殞故妙覺明心圓滿清淨。及其淨之極也
中道智光通達無礙。寂照之覺尚含虗空。矧空中
所有之器界乎。或云聞復塵銷此分證也。後云淨
極乃極證也。○二由空中出假。
却來觀世間猶如夢中事。摩登伽在夢誰能留汝形。
却來者。解脫之後退入三界還來度生。以自他之
幻皆銷摩登不能留矣。登伽是夢。得圓通者是醒。
安見夢中之人能拘攝醒中之人乎。○二譬一返
六脫二一喻又二一喻依真起妄。
如世巧幻師幻作諸男女。雖見諸根動要以一機抽。
譬上一返六脫等文即總譬法說也。喻中有四意。
一幻師。二諸男女。三諸根。四一機。古人云。幻師喻
真如。有隨緣義故名為巧。幻作喻真如隨無明緣。
諸男女當喻諸眾生。諸根動喻下文六和合。一機
者。幻師手中所提線索喻一精明。若線動則幻人
手足皆動。抽者抽牽也。○二喻反妄歸真。
息機歸寂然諸幻成無性。
線索不動則幻人手足皆不動。此譬下一處成休
復六用皆不成也。以六用不成合諸幻無性其旨
最明。幽祖云。此喻喻眾生根塵情虗無實。可以生
而可以滅。如識精元明能生諸緣即諸幻可生也。
見見非見聞聞非聞即諸幻可滅也。前文云狂心
若歇歇即菩提。正同此意。○二合二一合起妄。
六根亦如是。元依一精明分或六和合。
或以一精明合前幻師則不合一機。以六和合合
諸男女則不合諸根。今謂不爾。如前以一機喻一
精明。諸根喻六和合。其義甚明。然一精明是陀那
細識真妄和合為六根所依。則幻師與幻法之一
機。皆在其中矣。六和合是眾生之六根則諸男女
亦在其中矣。○二合歸真三一一返六脫。
一處成休復六用皆不成。
一處成休復合上息機歸寂然。一處即一根也。六
用皆不成合上諸幻成無性。○二辨分滿位。
塵垢應念銷成圓明淨妙。餘塵尚諸學明極即如來。
孤山曰。塵垢等二句登圓初住。餘塵等二自從分
至滿。○三結勸聞聞。
<pb n="868"/>
大眾及阿難旋汝倒聞機。反聞聞自性性成無上道。
圓通實如是。
此結上聞聞之義。夫人情必有所偏。意重于聲則
遺其聞所謂倒聞機也。機以可發為義。根可發聞
亦可發識故名為機。令矯其獘而云反聞聞自性
者。顛倒分別則但聞聲。茲不外聞其聞而反聞其
聞。正當聞時分別不起并亡生滅。根塵盡脫從此
聞而入聞性。若性成無上道。即如前云淨極光通
達寂照含虗空。却來觀世間猶如夢中事。至却來
時無一音而不照即觀世音。故云性成無上道圓
通實如是。○五明同證。
此是微塵佛一路涅槃門。過去諸如來斯門已成就。
現在諸菩薩今各入圓通。未來修學人當依如是法。
我亦從中證非惟觀世音。
一路涅槃門者十方三世如來皆由耳根一門而
超出故為涅槃之門。此二句總標。過去六句別開
三世如來以勸修證。而十方該在其中。末二句約
彼我菩薩以勸修。意云我文殊與觀音既皆修此
而證入。後之欲究竟悲智者可不依此而修乎。○
六結宜修二一結酬以明去取。
誠如佛世尊詢我諸方便。以救諸末劫求出世間人。
成就涅槃心觀世音為最。自餘諸方便皆是佛威神。
即事舍塵勞。非是常修學淺深同說法。
佛以二十五方便使我選擇故以詢也。元教阿難
而但云末劫者。阿難示迹亦為未來豈實鈍乎。耳
根當體即是涅槃妙心是故名為最。又救末劫令
入涅槃亦惟觀音為最。即事者即所遇之事也。言
二十四聖各隨所因事相而成觀行。皆是佛之威
神方便令其得道。非是久長修學淺深二機同入
之法門也。反顯觀音即是淺深二機同說同入久
長修學之法門也。如失明而旋見。觸刺而遺身等
皆為即己事而修證者。○二請加以顯真實。
頂禮如來藏無漏不思議。願加被未來。於此門無惑
方便易成就堪以教阿難及末劫沉淪。但以此根修
圓通超餘者。真實心如是。
前佛云。我今欲令阿難開悟二十五行誰當其根。
兼我滅後此界眾生入菩薩乘求無上道何方便
門得易成就。今此結文對前可曉。應知佛言何方
便門得易成就。今文殊云於此門方便易得成就。
則佛與文殊皆以耳根為初心入門方便。未甞言
根為究竟真實也。奈何人師故違佛說。偏執用根
不用心耶。真實心即文殊自指選圓通之心也。○
三時眾獲益四一阿難明道。
於是阿難及諸大眾。身心了然得大開示。觀佛菩提
及大涅槃。猶如有人因事遠遊未得歸還。明了其家
所歸道路。
此節皆就耳根說。阿難等方悟圓通從耳根入。耳
根屬身與心故身心了然。見道分中已賜華屋。今
得華屋之門是大開示。菩提涅槃是二轉依號。猶
如下立喻。因事未還明其心未常不欲歸也。一時
在會尚未得修耳根為因事未歸。然知菩提涅槃
是家。耳根圓通為路。則于修證皆無惑矣。○二普
會入位。
普會大眾天龍八部有學二乘及諸一切新發意菩
薩其數凡有十恒河沙。皆得本心。遠塵離垢獲法眼
淨。
皆得本心者悟明自心也。塵垢皆是見惑。獲法眼
淨成須陀洹。然法華以為位在六根即七信已上。
今聞圓通得證當亦是六根位也。○三登伽證果。
性比丘尼聞說偈已成阿羅漢。
性尼獨言聞偈者與他人不同。他人之益兼在圓
通。摩登初從文殊獲度功獨歸偈。然所證小果。未
必便齊第四依也。○四眾生發心。
<pb n="869"/>
無量眾生皆發無等等阿耨多羅三藐三菩提心。
法華疏云。畢竟之理是無等。初緣畢竟理而發心
能等于理故云無等等也。彼中有三釋。文句云無
等等者。九法界心不能等理佛法界心能等此理。
故無等而等也。次即疏中所引。又心之與理俱不
可得。將何物等何物而言無等等耶。心之與理俱
不可說不可說。而說此心等此理故言無等等耳。
初一是橫釋。次一是豎釋。又次非橫非豎釋。○二
帶事兼修名助行三一持根本大戒二明誦呪除
習三明結壇立行初二一陳請二一經家敘。
阿難整衣服于大眾中合掌頂禮。心迹圓明悲欣交
集。欲益未來諸眾生故稽首白佛。
長水曰圓通即是心所行路故曰心迹。悲昔不聞
欣今得悟。又念未來眾生未悟故悲。觀現存大眾
得益故欣。○二正陳請二一敘自悟。
大悲世尊。我今已悟成佛法門。是中修行得無疑惑。
○二請利他二一稟佛教。
甞聞如來說如是言。自未得度先度人者菩薩發心。
自覺己圓能覺他者如來應世。
吳興曰。菩薩四誓以度人為先。如來十號以度世
為本。當知五住究盡二死永亡方云得度。○二述
意請二一欲以正行益物。
我雖未度願度末劫一切眾生。
云願度眾生似專仗如來之力。若安立道場遠離
魔事。則未來眾生永得度脫。○二更請助行益物。
世尊。此諸眾生去佛漸遠。邪師說法如恒河沙。欲攝
其心入三摩地。云何令其安立道場遠諸魔事。於菩
提心得無退屈。
長水云。此諸眾生根劣也。去佛漸遠時劣也。邪師
說法難多也。此則時澆解昧。惑障尤多。修定攝心
難為進趣。況遭魔惑邪見彌增。如此修行如何無
退。○二宣說二一讚德誡聽。
爾時世尊於大眾中稱讚阿難善哉善哉。如汝所問
安立道場救護眾生末劫沉淪。汝今諦聽當為汝說。
阿難大眾唯然奉教。
○二正為宣說為二一舉戒為眾基。
佛告阿難。汝常聞我毗奈耶中宣說修行三決定義。
所謂攝心為戒。因戒生定。因定發慧。是則名為三無
漏學。
攝心為戒者。攝是止義。惡念既息積以歲月如水
久澄寂然入定。定生慧者。謂于所觀之境專一不
移須臾證之疑惑盡裂。教有大小之分而此三階
終無躐等。溫陵曰。三藏之中毗奈耶律藏也。此大
小乘戒通稱也。小乘稟法為戒粗治其末。大乘攝
心為戒細絕其本。法戒則無犯而已。心戒則無思
犯也。夫能攝心。則定由是生。慧由是發。三者圓明
則諸漏永盡故名三無漏學。別示四重則十戒之
初婬殺盜妄四波羅夷為根本重罪。其所謂其心
不婬其心不偷等。皆使無思犯也。攝持執則。莫尚
乎此。○二明持犯損益二一徵起。
阿難云何攝心我名為戒。
戒以防非止惡為義。攝心為戒防莫大焉。
○二解釋四。婬殺盜妄。初中二一辨示持犯二結
顯邪正初又二一正明二重示初又二一宣示損
葢二囑誡滅後初又二一持則不隨生死。
若諸世界六道眾生其心不婬則不隨其生死相續。
六道皆因婬有。婬心若絕六道俱息。○二犯則必
落魔道。
汝修三昧本出塵勞。婬心不除塵不可出。縱有多智
禪定現前。如不斷婬必落魔道。上品魔王。中品魔民。
下品魔女。彼等諸魔亦有徒眾。各各自謂成無上道。
因邪智而發欲定。定無戒基全不順三學次第。正
長水云。魔不斷婬而修定。魔定順惑得易成就。因
<pb n="870"/>
其定功淺深而分三品也。若論婬慾當入三塗。以
禪智力故落魔道。若論禪定應生天上。以不斷婬
又落魔道。是福勝見強而且破戒。乃戒見俱破以
婬轉化。故自謂成道且有徒眾也。○二囑誡滅後
又二一魔令毀犯。
我滅度後末法之中多此魔民熾盛世間。廣行貪婬
為善知識。令諸眾生落愛見坑失菩提路。
佛在世時魔但欲壞法不自附于佛法。佛滅度後
附佛法而成魔。徒眾反盛乃遂其壞法之計。長水
曰。末世眾生無正法眼。多被魔民廣行貪婬假稱
善友誘化無識失正遭苦。○二汝教堅持。
汝教世人修三摩地先斷心婬。是名如來先佛世尊
第一決定清淨明誨。
溫陵曰。諸經戒殺居首為設化以慈悲為本。此經
婬戒居首為真修以離欲為本。葢欲氣粗濁染汙
妙明。欲習狂迷易失正受。續生死喪真常莫甚于
此。故須首戒。而為清淨第一明誨也。觀阿難起教
示遭邪染而厥初發心先厭欲濁。至于三漸次中
一一首懲。然後身心妙圓獲大安隱。十信初心由
欲愛乾枯而慧性圓明遂階等妙。諸世間人由心
不流逸澄瑩生明漸乎六天。是故真修內攝必先
離欲也。○二重示二一犯障修證。
是故阿難。若不斷婬修禪定者。如蒸沙石欲其成飯
經百千劫秪名熱沙。何以故。此非飯本沙石成故。汝
以婬身求佛妙果。縱得妙悟皆是婬根。根本成婬輪
轉三塗必不能出。如來涅槃何路修證。
前已云縱有多智禪定現前。今又云不得禪者。前
指邪智所發之定非由戒發即非真定。今明非戒
無從得定。然下合文云求佛妙果今云修禪。豈佛
果但屬禪定耶。應知禪定之稱是牒上修三摩地。
入三摩地妙慧即發佛果現前。故前後之言皆相
應也。定力極淺者如電光三昧亦必從斷婬而得。
今不斷婬正與相反故如蒸砂作飯。合中汝以婬
身求佛妙果合上蒸砂成飯。縱得下至必不能出
合上經百千劫只名熱沙。又縱得妙悟皆是婬根
先合此非飯本。以是婬根則非佛本也。言妙悟者。
彼縱悟貪欲即道愈增其婬故皆婬根。雖以福力
得生魔宮後歷三惡永無出期。如來涅槃何路修
證耶。○二持獲菩提。
必使婬機身心俱斷。斷性亦無。於佛菩提斯可希冀。
機者發動之由。喻如弩牙。易云幾者動之微。身心
皆有婬機須使皆斷。有無二無。無二亦滅。是斷性
亦無。○二結顯邪正。
如我此說名為佛說。不如此說即波旬說。
波旬又名波卑夜。此翻惡者。即是魔王。或言殺者。
○二殺戒二一辨示持犯二一正明二一宣示損
益二一持則不隨生死。
阿難。又諸世界六道眾生其心不殺則不隨其生死
相續。
若論戒相。斷婬較易斷殺較難。如蚤蝨蚊蚋及蛇
蠍毒蟲遇而不殺殊為不易。今經先禁食肉猶是
易持。至禁絲綿絹帛靴履裘毳則亦出家易犯也。
○二犯則必落神道。
汝修三昧本出塵勞。殺心不除塵不可出。縱有多智
禪定現前。如不斷殺必落神道。上品之人為大力鬼。
中品則為飛行夜叉諸鬼帥等。下品當為地行羅剎。
彼諸鬼神亦有徒眾。各各自謂成無上道。
多智是修智。禪定是修福。帶殺修福報為神道。功
深福厚為大力鬼。即五岳四瀆係祠祀者。功淺福
薄列在中下。八部所管及大海邊羅剎國類。因修
定故皆有業通迅疾無礙。不斷殺故受此惡趣。若
但行殺害直入地獄矣。一雨云。各各自謂成無上
道者。認己是而不知其非如鶚虎不知暴也。此四
<pb n="871"/>
戒雖俱根本。以墮落為言不無輕重。如婬墮魔道。
殺墮鬼道。盜墮妖邪。豈非為罪漸鄙而為報轉微
乎。至于妄語則永殞善根無復知見沉三苦海。此
則不惟失如來種而三惡道又某永居也。○二囑
誡滅後三一鬼神誑世。
我滅度後末法之中多此鬼神熾盛世間。自言食肉
得菩提路。
上但云殺。至此方云食肉是殺之所以也。○二如
來簡顯二一釋疑情。
阿難。我令比丘食五淨肉。此肉皆我神力化生本無
命根。汝婆羅門地多蒸濕加以砂石草菜不生。我以
大悲神力所加。因大慈悲假名為肉汝得其味。
疑者云。既戒食肉何令比丘食五淨肉。故此釋之。
是知令食五淨。正是令人不食肉也。五淨肉律中
三淨。不見為我殺。不聞為我殺。不疑為我殺。今言
五者。加自死鳥殘二也。溫陵云我以大悲等者恐
害鳥獸以神力加即是大悲。復加慈字令之得味
即與樂也。○二斥邪計。
奈何如來滅度之後食眾生肉名為釋子。汝等當知
是食肉人縱得心開似三摩地皆大羅剎。報終必沉
生死苦海非佛弟子。如是之人相殺相吞相食未已。
云何是人得出三界。
如來滅後既非神力所化即實是眾生報陰豈可
食哉。似三摩地鬼神定也。亦能知過去未來事與
善定相似。戒定慧三俱有頓漸。故梵網頓制對別
圓機久斷食肉。但鹿苑以來毗尼漸制對藏通機
故開三淨。化道將終則收漸歸頓故楞伽涅槃今
經俱唱斷肉。楞伽正制藏通菩薩。此經則兼制三
乘。故下云清淨比丘及諸菩薩不踏生草等。洎至
涅槃更獨制聲聞。○三囑付阿難。
汝教世人修三摩地次斷殺生。是名如來先佛世尊
第二決定清淨明誨。
○二重示二一犯障修證。
是故阿難。若不斷殺修禪定者。譬如有人自塞其耳
高聲大叫求人不聞。此等名為欲隱彌露。清淨比丘
及諸菩薩於岐路行不踏生草況以手拔。云何大悲
取諸眾生血肉充食。
修禪之意元為入三摩地。然不斷殺而修禪豈得
禪乎。自塞其耳元欲不聞。然大叫而求不聞人豈
不聞。欲隱彌露承上大呌求人不聞。喻欲出生死
而反彰生死之過。溫陵曰。不故踏不故殺。仁慈之
至猶及草木。況食眾生肉耶。○二持戒解脫。
若諸眾生不服東方絲綿絹帛及是此土靴履裘毳
乳酪醍醐。如是比丘於世真脫。酬還宿債不遊三界。
何以故。服其身分皆為彼緣。如人食其地中百穀足
不離地。必使身心於諸眾生若身身分身心二途不
服不食。我說是人真解脫者。
東方不無裘毳西土不無絲綿。各以多分言也。酬
還宿債只此生身。捨此則永別三界矣。物理論云。
梁者黍稷之總名。稻者粳糯之總名。菽者眾荳之
總名。三穀各二十合六十。蔬果之實各二十合為
百穀。足不離地者。劫初之人體有飛光足若御雲。
由乎食地肥啗粳糯故其體堅重而足不離地也。
必使下雙結服食。身血肉骨髓也。身分裘毳乳酪
也。既云身心又云身心二途者。上並標身心。下明
身心分二途也。謂身服食心貪求也。○二結顯邪
正。
如我此說名為佛說。不如此說即波旬說。
○三盜戒二一辨示持犯二一正明二一宣示損
益二一持則不隨生死。
阿難。又復世界六道眾生其心不偷。則不隨其生死
相續。
不與而取謂之盜。起心即犯故云心不偷。○二犯
<pb n="872"/>
則必落邪道。
汝修三昧本出塵勞。偷心不除塵不可出。縱有多智
禪定現前。如不斷偷必落邪道。上品精靈。中品妖魅。
下品邪人諸魅所著。彼等群邪亦有徒眾。各各自謂
成無上道。
誑取人財義同穿窬故號偷心。多智禪定從修福
修慧而得。取利則其心不正故落邪道。精靈者。如
山精水怪神通自在猶若神仙。妖魅者。如狐狸猿
猴或取人精氣或盜人財物。下品為諸魅所著即
依傍假托取人財食也。○二囑誡滅後二一邪徒
亂正二一妖邪惑世。
我滅度後末法之中多此妖邪熾盛世間。潛匿姦欺
稱善知識。各自謂已得上人法。詃惑無識恐令失心。
所過之處其家耗散。
潛匿奸欺。謂潛藏奸盜詐偽取利之心也。稱善知
識盜賊渠率也。奸欺之人苟求不與之利。詃誘無
識之人。猛貪異語令彼愚者頓罄家財仍遭王難
故云耗散。十誦律有六種盜心。謂苦切取。（即乞憐狀）輕
慢取。（有規威狀）以他名字取。（謂我是善知識）觸突取。（謂嫚罵使伏乞）受
寄取。（謂昏昧他寄附）出息取。（謂以錢責人之息者）五分律有四。謂諂
心。曲心。瞋心。恐怖心。四分律有十種。謂黑暗心。（謂不
識正理）曲戾心。（謂諂附）恐怖心。（謂唯恐失之）常有盜他心。（既言
常有。則不論多寡。必欲盜耳）決定取。（以力強求不問可否）寄物取。（可解）恐怖
心。（謂以言恐之因而取財）見便取。（謂伺其可取之便而盜之）倚托取。（謂假指權
勢。經云恐令失心。即恐怖取。失心即令前人失己正念。俱墮邪見此經潛匿奸欺
等其言雖略足以蔽諸。而偏指稱善知識者。將非
如來懸鑑末世其徒實繁耶。子女玉帛者當以自
省矣。○二如來簡顯二一顯正斥邪。
我教比丘循方乞食。令其捨貪成菩提道。諸比丘等
不自熟食。寄於殘生旅泊三界。示一往還去已無返。
云何賊人假我衣服裨販如來造種種業皆言佛法。
却非出家具戒比丘為小乘道。由是疑誤無量眾生
墮無間獄。
循方下標。隨所到處乞食自活名循方。諸比丘下
釋一往還者。縱不即出而一往一來。則非久住之
義。若去已不返則直去不迴矣。又一往來是二果。
去已是三果。裨販者。裨音悲。補也。欲自補益須事
販賣。以佛法為取利之具是裨販如來之賊人也。
造種種業者。如貯糓米置田房言是佛法。葢假借
佛法為名而與俗人治生無異。涅槃邪正品云。我
滅度後。是魔波旬漸當壞亂我之正法。乃至作比
丘比丘尼像。及阿羅漢等形。以此有漏之身稱是
無漏。乃至說言無四波羅夷十三僧殘不定法捨
墮等法。亦無五逆等罪及一闡提。乃至若犯如是
等罪亦無有報。如是說者並是魔說。但今文所指
意在取利不在壞法。然已同于魔說矣。疑誤無量
眾生者。人皆有好利之根。今聞邪說彼等眾生一
一皆以取利為事。不守正法非毀戒律豈不墮無
間獄乎。僧祇律云。乞食謂之分衛。謂分施眾僧衛
護道力。肇師云。乞食略有四意。一為福利眾生。二
為折伏憍慢。三為知身有苦。四為除去滯著。今經
令其捨貪不自熟食即除去滯著也。成菩提道即
衛護道力福利眾生也。知身為倘寄知世為旅泊
無事畜藏無所顧戀皆所謂循方。方法也。○二示
滅罪法。
若我滅後其有比丘發心決定修三摩提。能於如來
形像之前。身然一燈燒一指節及於身上爇一香炷。
我說是人無始宿債一時酬畢。長揖世間永脫諸漏。
雖未即明無上覺路。是人於法已決定心。若不為此
捨身微因縱成無為必還生人酬其宿債。如我馬麥
正等無異。
盜者取他依報資于己身。今損正報以供上聖故
能翻破無始盜業。正一切難捨無過于身。難捨能
<pb n="873"/>
捨則自餘貪愛決能棄捨。故曰是人于法已決定
心。苟捨身而心不捨則徒增業苦無益于道。故下
云必使身心二俱棄捨也。佛為宿詬比丘可食馬
麥。故證果後於毗蘭邑食之示宿債必酬也。○二
囑付阿難。
汝教世人修三摩地後斷偷盜。是名如來先佛世尊
第三決定清淨明誨。
○二重示二一犯障正定。
是故阿難。若不斷偷修禪定者。譬如有人水灌漏巵
欲求其滿。縱經塵劫終無平復。
譬鑿巵令漏灌水求滿。水來雖復無限而巵之漏
去無窮。以無窮之漏待無限之來。縱經塵劫終無
平復。以喻禪定之水無限盜罪之漏無窮。縱修之
曠劫秪益酬償先債何能滿足菩提。○二持獲三
昧。
若諸比丘衣鉢之餘分寸不畜。乞食餘分施餓眾生。
於大集會合掌禮眾。有人捶詈同于稱讚。必使身心
二俱捐捨。身肉骨血與眾生共。不將如來不了義說
迴為己解以誤初學。佛印是人得真三昧。
長水云此文勸離四過謂貪慢瞋癡。配文可見。初
貪中又二。一衣鉢之餘不畜者止貪也。二餘分施
餓鬼眾生止吝也。于大集下離慢使。有人下離瞋
使。必使下離癡使。不了義者。如燒身得蘭燒指得
吉之類。迴為己解者。不了義說合其私心故迴佛
說而為己解。以佛說而成己解故云迴耳。又迴為
己解者。己不能行大乘。却引權乘所說為是。初學
聞之棄大從小執權迷實故曰誤也。其云合掌禮
眾視毀如讚矯稱善知識之弊也。○二結顯邪正。
如我所說名為佛說。不如此說即波旬說。
○四妄語戒二一辨示持犯二一正明二一宣示
罪障三一標示。
阿難。如是世界六道眾生雖則身心無殺盜婬三行
已圓。若大妄語。即三摩地不得清淨。成愛見魔失如
來種。
修行之人纔得影響即自彰言多成妄語內貪利
名欲他重己則成愛魔。內起邪見謂己均聖則成
見魔。○二顯相。
所謂未得謂得。未證言證。或求世間尊勝第一。謂前
人言我今已得須陀洹果。斯陀含果。阿那含果。阿羅
漢道。辟支佛乘。十地。地前諸位菩薩。求彼禮懺貪其
供養。
前標愛見今示其根。先總示其相。未得三果未證
無學及十地此似見魔。或求下正示愛魔。謂前人
言下別示愛見之相。文列三乘。辟支佛亦有方便
即是得也。果位即證也。乃至地前即得。登地即證。
涅槃邪正品云。若有說言我已得成阿耨菩提。何
以故。以有佛性故。有佛性者必定得成阿耨菩提。
當故是人犯波羅夷罪。何以故。雖有佛性以未修
習諸善方便是故未見。以不見故不得成就阿耨
菩提。故知略不修斷自稱即是佛者皆大妄語也。
犯波羅夷非佛弟子。○三結過。
是一顛迦消滅佛種。如人以刀斷多羅木。佛記是人
永殞善根無復知見。沉三苦海不成三昧。
一顛迦即一闡提。一云何顛益迦此云極惡。熏聞
云多羅樹形如棕櫚。高者七八十丈。具云貝多羅
此翻岸形。以刀斷即不復活。喻大妄語人永斷善
根。三苦海者三途也。○二囑誡滅後二一顯正破
邪。
我滅度後勅諸菩薩及阿羅漢應身生彼末法之中。
作種種形度諸輪轉。或作沙門。白衣居士。人王。宰官。
童男。童女。如是乃至婬女。寡婦。姦偷屠販。與其同事。
稱讚佛乘。令其身心入三摩地。終不自言我真菩薩。
真阿羅漢。泄佛密因輕言未學。惟除命終陰有遺付。
<pb n="874"/>
云何是人惑亂眾生成大妄語。
真四果十地從法起應尚不許說自證。況凡夫妄
語乎。作種種形是總標。度諸輪轉是現形之意。沙
門至童男女是同其勝淨。婬女等是同其穢劣。葢
四攝法中同事利行盡為益他非為利己何必說
自證耶。如此應化同凡皆是佛之密因。而於後生
晚學之前輕言已證泄佛密因殊為不可。陰有遺
付。如南岳之言鐵輪。天台之示五品。功德鎧之說
偈。真觀師之屈指是也。然此猶言此生親證。若文
殊普賢之化為寒山拾得。戒師七娘。方是應身生
此末法也。南岳天台如統紀本傳。求陀䟦摩此云
功德鎧。宋文時死反屈二指表證二果。真觀居錢
塘下天竺隋文帝時死反屈三指表證三果。○二
囑付阿難。
汝教世人修三摩地後復斷除諸大妄語。是名如來
先佛世尊第四決定清淨明誨。
○二重示二一立三喻。
是故阿難。若不斷其大妄語者。如刻人糞為栴檀形。
欲求香氣無有是處。我教比丘直心道場於四威儀
一切行中尚無虗假。云何自稱得上人法。譬如窮人
妄號帝王自取誅滅。況復法王如何妄竊。因地不真
果招紆曲。求佛菩提如噬臍人欲誰成就。
此文舉淺況深餘之妄語尚不可為況大妄語耶。
妄號帝王喻如圓通疏。求昇反墜名曰紆曲。以妄
語人而求菩提。如以自口而噬自臍不可及矣。文
有三喻。初刻糞為栴檀形喻妄言證聖是假非真。
妄稱帝王明其僭妄之罪。三噬⿱亠⿱⿰刀⿰了肉喻喻欲求佛果
終不成就。○二正勸誡。
若諸比丘心如直絃。一切真實入三摩地永無魔事。
我印是人成就菩薩無上知覺。
此語與上相反。直心即不誑妄。心言直故如是乃
至始終地位中間永無諸委曲相。故成無上知覺。
○二結顯邪正。
如我此說名為佛說。不如此說即波旬說。

首楞嚴經觀心定解卷第六

<sarticle>大佛頂如來密因修證了義諸菩薩萬行首楞嚴經
觀心定解卷第七</sarticle>

○二明誦呪除習二一結前文。
阿難。汝問攝心。我今先說入三摩地修學妙門求菩
薩道要先持此四種律儀皎如冰霜。自不能生一切
枝葉。心三口四生必無因。阿難。如是四事若不失遺。
心尚不緣色香味觸。一切魔事云何發生。
前阿難問欲攝其心入三摩地。云何令其安立道
場遠諸魔事。阿難攝心之言早已問戒。故佛先說
持戒所以應阿難之請也。入三摩等者。欲入三摩
地必須修學妙門。妙門即是耳門。從門入奧如是
而後可謂求菩薩道。皆持戒後事也。先說之先對
後誦呪立壇。先持之先對下一切枝葉。入壇而後
修學圓通入三摩地然以戒為基址可不先說乎。
四根本戒既除一切枝葉自去可不先持乎。心三
即意貪瞋癡備舉十重也。大乘攝心為戒自兼心
三。若口四但枝葉耳。故四重若持則該心口。不失
遺者謂于戒不漏失。是則未入道場已遠魔事矣。
○二明今意二初略顯誦持利益二略示道場方
軌初文分二一勸誦持。
若有宿習不能滅除。汝教是人一心誦我佛頂光明
摩訶薩怛多般怛囉無上神呪。斯是如來無見頂相
無為心佛從頂發輝坐寶蓮華所說心呪。
如來藏心超出羣有永離諸相。四眼二智所不能
窺故稱無見頂相。無為心佛者此佛正是無生滅
<pb n="875"/>
如來藏心所成也。又不但從頂現且從頂發輝。不
但發輝且坐寶蓮華所說。溫陵曰。現業易制自行
可違。宿習難除心假神力。今夫行人好正而仍邪。
欲潔而偏染。不教而能。不願而為。隱然若有驅䇿
而不能自已者宿習之使也。德隆而福輕。行善而
身凶。多障多冤。數病數惱。綿然若有機緘而不能
自釋者宿習之召也。茲非一生一劫之緣乃無始
來念念受熏者。故非神力莫能脫之。摩訶薩怛多
般怛囉此云大白傘蓋。即藏心也。量廓沙界曰大。
體絕妄染曰白。用覆一切曰傘葢。神呪從此流演
故名心呪。無見頂者。華嚴九地知識自說為佛乳
母初生疾捧持諦觀不見頂。示頂法不可以見見
也。幽溪曰前說律儀以制現業。今說神呪以除宿
習。不獨設教周圓亦見慈心獨至。苟非有此說宿
習現前果將何法以治之乎。準溫陵師有宿習之
使。有宿習之召。苟能持此神呪則罪滅福生。然宿
習藏之於心非心呪而弗改。宿習有之於為非無
為而莫治。今以大白傘葢體相用以臨之。將三惑
以俱忘。四魔而共滅。尚何宿習敢潛藏於其間哉。
○二顯利益。
且汝宿世與摩登伽歷劫因緣恩愛習氣非是一生
及與一劫。我一宣揚愛心永脫成阿羅漢。彼尚婬女
無心修行神力冥資速證無學。云何汝等在會聲聞
求最上乘。決定成佛。譬如以塵揚於順風有何艱險。
較量中先舉登伽愛習深厚尚成羅漢。言宿生則
非一生。言歷劫即非一劫。次舉婬女及無心修行
因呪力故資其宿善尚證無學。又登伽速證無學。
彼方舉行邪呪今以正呪破之。彼是當機故得速
證。阿難但是旁益而已。幽溪曰此中較量呪力之
義有四不同。一汝等在會顯非一人。既為比丘愛
習則薄。二約人品貴賤。登伽婬女為品則賤。聲聞
佛子為品則貴。三者彼無心修行其心則劣。今求
最上乘其心則勝。第四應云大小果位不同。登伽
聞呪速證無學。阿難發願決定成佛。後舉譬者。塵
揚順風其事非難。喻藉呪成佛有何艱險。不必以
塵喻習及以風比呪也。○二略示道場方軌二一
方便。
若有末世欲坐道場先持比丘清淨禁戒。要當選擇
戒清淨者第一沙門以為其師。若其不遇真清淨僧
汝戒律儀必不成就。戒成已後著清淨衣然香閒居
誦此心佛所說神呪一百八徧。
承上決定成佛故云欲坐道場。前科顯誦持利益
謂之略者以對後文廣顯也。此科示道場方軌謂
之略者亦以對次文廣示也。方軌文二。今文正明
方便。準止觀于正修前具二十五種方便。一具五
緣。二呵五欲。三棄五葢。四調五事。五行五法。用對
今文略皆具足。如云先持比丘清淨禁戒即持戒
清淨也。戒成就已著新淨衣即衣食具足也。建立
道場必擇閑林深谷即閒居靜處也。專心入壇一
心行道即息諸緣務也。選第一沙門以為之師即
近善知識也。經云如是四事若不失遺心尚不緣
色香味觸即呵五欲也。始於三七日六時行道如
是不寐後則端坐安居經一百日即棄五葢也。端
坐安居必調心不沉不浮。調身不緩不急。調息不
澀不滑。調眠不節不恣。調食不飢不飽。是為調五
事也。坐禪之時必須具足樂欲精進志念巧慧一
心即行五法也。是則此經不惟正修與止觀㳷合
即方便亦復大同。未結界前先誦神呪一百八遍
然後結界。結界方法此經不說。應準大悲經或以
刀畫為界。或以白芥子散擲四方為界。或以想到
之處為界。幽溪大師山中道場則依後法以想為
界也。長水云今此持戒應通大小。若出家者除戒
體本淨當須懺淨。如更稟菩薩律儀彌益其善。若
<pb n="876"/>
在家者或受近事戒。或但受菩薩戒。以下文有白
衣故。真際曰誦呪百八表滅百八煩惱也。○二正
修二初一修。
然後結界建立道場。求於十方現住國土無上如來
放大悲光來灌其頂。
○二明證。
阿難。如是末世清淨比丘若比丘尼白衣檀越心滅
貪婬持佛淨戒。於道場中發菩薩願。出入澡浴六時
行道。如是不寐經三七日。我自現身至其人前摩頂
安慰令其開悟。
心滅貪婬則專至於第一戒也。持佛淨戒即先所
受比丘戒等也。持戒之後更須發願。天如補註曰。
求佛灌頂。今佛現身名為感應。既得感應心必開
悟。孤山曰佛本是無心淨故有。水清月現感應自
然。若見此相當觀空寂。是佛顯然。是魔則滅。幽溪
曰經中開眾為三。一比丘。二比丘尼。三優婆塞即
白衣檀越。然白衣近事男或可同壇進修。若比丘
尼必欲行道自當別置道場。如古之法華聖尼必
有成法。交光乃許白衣女亦可同壇。此則內違律
制外招譏嫌。本圖利益反致損之。幽溪據經云白
衣檀越不通女人必有深旨。尚須再攷。○三明結
壇立行二初廣示道場方軌二重宣佛頂呪辭初
文二一請問。
阿難白佛言世尊。我蒙如來無上悲誨心已開悟。自
知修證無學道成。末法眾生建立道場云何結界合
佛世尊清淨軌則。
此阿難問結壇軌則之詳也。或云悲誨即四種清
淨明誨此說太局。應知從初卷來無非無上悲誨。
以圓教法門是如來無上之誨。從悲心出。故曰悲
誨。心已開悟者指上多番開悟。自知句溫陵曰知
呪力冥加聖果可期也。幽溪曰自知修證無學道
成者謂佛世不必建壇也。而有四義。面奉慈容故。
親承聖教故。根器淳厚故。已登初果故。末世反是
故須建立。幽溪此釋亦指呪力加被故知無學可
期。此句復含二義。一者自知修證之法。二自信如
此修證必登無學四果之位。次為末法請建立道
場者。前阿難問欲攝其心入三摩地。云何令其安
立道場遠諸魔事。今攝心之法已得聞矣。若立道
場必須結界。其清淨軌則非佛自說何由知之。言
清淨者即如下文牛糞為場十香塗地等。○二答
示二初別示二初明壇法二一立場方法。
佛告阿難。若末世人願立道場。先取雪山大力白牛。
食其山中肥膩香草此牛唯飲雪山清水其糞微細。
可取其糞和合栴檀以泥其地。若非雪山其牛臭穢
不堪塗地。別於平原穿去地皮五尺以下取其黃土。
和上栴檀沈水蘇合熏陸[鬱-山+止]金白膠青木零陵甘松
及雞舌香。以此十種細羅為粉合土成泥以塗場地。
方圓丈六為八角壇。
夫法王法言即事即理。楞嚴壇法古有表示。但所
表尚有未盡今重以觀心釋之。文中先取之取取
其牛也。山中肥膩香草表首楞嚴經。飲雪山清水
表楞嚴大定。其糞微細表萬行。可取之取取其糞
也。雪山或表圓教。然攷大經云。雪山者名為如來。
忍辱草者名大涅槃經。今亦例彼。以雪山為如來。
表行人能入佛境界也。大力白牛者。攷文句以大
白牛譬無漏般若。今謂雪山表佛境異即屬法身。
法身中道之理超出如山。離二邊無明故如雪。行
人依之而起般若之智具大根力故表白牛。非此
純白之法安與大白傘葢相應耶。肥膩香草是圓
頓教典。謂般若大智從教而得也。雪山清水者是
性具之定。智與定合能見佛性。而言其糞微細者
從無分別理無分別智起無分別之用具足萬行
非微細乎。此顯即穢無穢。更和栴檀以表解脫。三
<pb n="877"/>
德既具方是道場。次簡云。若非雪山者未入佛境
界也。則無分別用反成魔事。如大經云。縱使大火
焚燒身首終不求救舍念法心。此以無分別而成
佛事。苟末代眾生謂婬殺盜妄於道無礙。以此為
無分別行反成麼矣。別於下乃佛預指末代修行。
如東震旦等不近雪山亦無白牛故為別立此法。
乃表圓機。有云表別機者非也。平原表眾生心地。
穿地五尺表破五住煩惱。黃色之中土表信心以
顯中信。如上雪山白牛喻上根性。法華龍女方是
其人。此不易得降此尚有圓機。但依心性中理以
起中信。云上栴檀者即指上文和合旃檀之語。既
以黃土而當牛糞可不和栴檀耶。此中十香須表
十信。雖未破無明登住當以圓信歷此十心。細羅
為粉亦萬行也。方圓者理圓而矩方。丈六表十六
剎那。八角表八忍。忍者人也。謂八人地中具十六
剎那耳。下文云不起於座得須陀洹則為十六剎
那明矣。壇者起土為之方與圓合為丈六。問。十六
剎那但在小乘今何入大。答。法華釋信解品。謂信
解之名準小望大即屬圓教修道之位。是則十六
心中前十五心為初住見道至十六心即為第二
治地住之向也。問。既具十六剎那何云八人。答。前
十五心中八忍具足智少一分故名八人。此屬須
陀洹果。至第十六即名斯陀含向。有云在菩薩位
中十六心但名八忍惟如來得智名也。問。前糞和
栴檀用表解脫。今之十香何配十信。答。解脫之法
亦可從十心而得。作此配會於義無違。○二供養
方法二初壇中供物二初晝夜常供三一壇心莊
嚴。
壇心置一金銀銅木所造蓮華。華中安鉢。鉢中先盛
八月露水。水中隨安所有華葉。
壇心置蓮華者。法華三昧為今經之宗也。現前一
念具佛知見離思量分別為法華三昧之體。或云
金銀銅木隨豐儉為之不必具用此四。即中謂木
莖銅葉銀鬚金臺共為一華。金表滅智。銀表道。銅
表苦。木表集。木能生長故表集也。銅附於木故表
苦也。金最貴而銀次之以對道滅其義可知。苦集
即道滅乃無作四諦之義如蓮華之出泥不染也。
以不生不滅為本修因然後圓成果地修證。因果
在一心中即蓮華也。鉢為盛水即無漏性水。八月
是秋之中表得中道理水。水中安華葉者。葉以表
權理水是實。實中有權葢同體權實之義。或云八
月亦表八正。大經云。若修八正即見佛性如八月
露水。○二八方莊嚴。
取八圓鏡各安其方圍繞華鉢。鏡外建立十六蓮華。
十六香爐。間華鋪設莊嚴香爐。純燒沉水無令見火。
此第二層。取八圓鏡者上下八鏡為一壇之主。今
先列八鏡以表行人之八忍也。須知八忍從四諦
立。又四十五位所得法華三昧皆八人地所成故
云圍繞華鉢。法華八王子亦表八人地耳。鏡外下
為第三層。施十六蓮華者八人地中十六剎那一
一皆是法華三昧。如法華十六王子皆於八方成
正覺也。十六香爐表十六心皆是解脫。純燒沉水
表豎窮實相。無令見火者寂滅忍也。葢火是因緣
生法。今實相理是因緣所顯非因緣所生故不令
見火。
八王子配八忍者。經云。一名有意此苦法忍也。四
諦中苦有陰質故有意即苦忍也。經云。二名善意
此集法忍也。集為不善以善破之。三名無量意此
滅法忍也。滅則無量故得此名。四名寶意此道法
忍也。道可尊貴故云寶也。經云五名增意此苦比
忍也。從苦法忍增成苦比忍也。六名除疑意此集
比忍也。疑為惑首故應除之。七名響意此滅比忍
也。滅法忍如聲滅比忍如響。八名法意此道比忍
<pb n="878"/>
也。道是軌則故云法也。圓教八忍乃初發心境界。
故八子皆名意。葢取發心畢竟二不別也。
十六王子配十六剎那者。法華云其二沙彌東方
作佛。一名阿閦在歡喜國。二名須彌頂。即中云此
配苦法忍苦法智也。苦必三相遷移而佛名不動
是子動中證不動也。達苦即樂故云歡喜應配苦
忍明矣。須彌亦不動義。智在忍上故須彌頂是苦
法智也。經云東南方二佛。一名師子音。二名師子
相。此配集法忍集法智也。集是煩惱。聞師子音五
住煩惱皆裂故屬集忍。從忍發智則具師子之相。
經云南方二佛。一名虗空住。二名常滅。此配滅法
忍滅法智也。經云西南方二佛。一名帝相。二名梵
相。此配道法忍道法智也。四諦中惟道諦最尊故
道忍稱帝。惟道清白故道智稱梵相也。經云西方
二佛。一名阿彌陀。二名度一切世間苦惱。此配苦
比忍苦比智也。彌陀在極樂國達苦即樂應屬苦
比忍。第二可知。經云西北方二佛。一名多摩羅䟦
栴檀香神通。二名須彌相。此配集比忍集比智也。
梵語多摩羅䟦此云性無垢賢。煩惱及業皆垢穢
不賢之法得集比忍可以治之。又集則四心流動。
得集比智即不動如須彌也。經云北方二佛。一名
雲自在。二名雲自在王。此配滅比忍滅比智也。滅
則自在得此名也。經云東北方佛名壞一切世間
怖畏。第十六我釋迦牟尼。於娑婆國土成阿耨多
羅三藐三菩提。此配道比忍道比智也。道忍無畏
能壞怖畏。至十六道比智聖果已圓故於忍土而
得菩提。此十六名配十六心絕無矯強覽者知之。
葢圓教十六剎那是初發心境界。大經云不離初
發心而得阿耨多羅三藐三菩提此之謂矣。○三
分置供物。
取白牛乳置十六器。乳為煎餅并諸沙糖油餅乳糜
蘇合蜜薑純酥純蜜。於蓮華外各各十六圍繞華外
以奉諸佛及大菩薩。
此第四層。上來文中取數惟八與十六最多。初云
方圓丈六為八角壇則能供所供皆在其中矣。次
云八月露水及八圓鏡各安八方。鏡外蓮華香爐
數各十六亦兼能供所供。蓮華為所香爐為能。今
文八味十六器則惟能供。良以期心初住故皆屬
意。於八忍十六剎那豈容他釋乎。白牛乳即譬佛
性。大經云。雪山有草名曰肥膩。牛若食者即得醍
醐。此上味也。而置十六器中豈非佛性在十六剎
那中耶。乳為煎餅表經融鍊。然八味皆十六者明
八忍中一一各具十六心。苟非圓初發心豈彼彼
互具若此。或云圍繞華外者是壇心所置之蓮華
非鏡外十六蓮華也恐未必然。此第四層有一百
二十八數在外明矣。佛及大菩薩究竟此八忍十
六心故以為供。○二兩時別供。
每以食時若在中夜。取蜜半升用酥三合。壇前別安
一小火爐。以兜樓婆香煎取香水沐浴其炭然令猛
熾投是酥蜜。於炎爐內燒令煙盡享佛菩薩。
溫陵云。佛以日中受食故日中致享是也。而云中
夜例之豈中夜亦受供歟。應知佛住中道故中日
中夜皆表中道。取蜜半升用酥三合古人以為三
五和合。半升是五。如大經嬰兒行有五句。一不能
起者如來終不起諸法相。不能住者如來不著一
切諸法。不能來者如來身行無所動搖。不能去者
如來已至大般涅槃。不能語者如來雖為一切眾
生演說諸法實無所說。是為五句。又五句者。第一
義空為一句。不思議假為第二句。有即是空為第
三句。空即是有為第四句。不落有無為第五句。酥
三合者。如大經云。一指二指三指皆見。即三諦也。
蜜從華出華是大乘之因。酥從乳出密酥皆可喻
習果。小火爐是鎔鍊之處乃喻現前一念。假緣而
<pb n="879"/>
起故號火爐。三即是五同在一念。以香浴炭及令
烟盡表除習氣也。仁菴云。投酥蜜於炎爐必有釜
也。燒令煙盡鍊純使無餘嗅也。兜樓婆出鬼神國。
此方無故不翻。或翻香草。舊云白茅香也。幽溪曰
白茅香台山處處有之出香琳峰者佳。○二壇外
莊嚴二一列諸位。
令其四外遍懸幡華。於壇室中四壁敷設十方如來
及諸菩薩所有形像。應於當陽張盧舍那。釋迦。彌勒。
阿閦。彌陀。諸大變化觀音形像兼金剛藏安其左右。
帝釋梵王烏芻瑟摩并藍地迦諸軍茶利與毗俱胝
四天王等頻那夜迦張於門側左右安置。
四外者壇之四外。苕溪云。西域當陽皆取東向。所
云左右則右尊而左卑也。此方敷置或可隨宜。應
以尊居右卑居左。如大論以舍利弗為佛右面弟
子。目連為佛左面弟子。不惟西域此方古者亦以
右為尊也。即中云此經在灌頂部中錄出毗盧為
主故須張盧舍那。蓋法身無相即以勝應兼法身
耳。舉五佛以該諸佛。舉二菩薩該諸菩薩。此佛菩
薩中之要也。古註謂金剛藏常領金剛護持呪人
伏魔斷障。故觀音與金剛藏當安左右。藍地迦青
面力士。軍茶利金剛異名。毗盧神變經云。右邊毗
俱胝。手垂數珠鬘。三目持髮髻。尊形猶皓素。圓光
色無比。頻那夜迦即猪頭象鼻二使者。具如桐洲
註。○二懸八鏡。
又取八鏡覆懸虗空。與壇場中所安之鏡方面相對。
使其形影重重相涉。
前八鏡以表行人八忍。今八鏡以表諸佛八智。諸
佛不離初發心而得阿耨多羅三藐三菩提故。恰
與行人八忍相對。此科在列諸像後故表諸佛八
智明矣。然不但初後皆八。真因真果諸位靡不從
心而得豈非重重相涉乎。感應道交在其中矣。初
明壇法竟。○二示誦儀二初修二初行道二初明
成就二一明助行。
於初七中至誠頂禮十方如來諸大菩薩阿羅漢號。
恒於六時誦呪圍壇至心行道。一時常行一百八遍。
第二七中一向專心發菩提願心無間斷。我毗奈耶
先有願教。第三七中於十二時一向專持般怛囉呪。
至第七日十方如來一時出現。鏡交光處承佛摩頂。
前卷云十方如來於十八界一一修行亦無優劣。
又云此二十五無學諸大菩薩及阿羅漢彼等修
行實無差別。故須咸禮。然菩薩羅漢之名亦不拘
於二十五也。初七六時誦呪云一時常行一百八
遍者。長水云此呪四百二十七句。前諸句數但是
皈命諸佛菩薩眾賢聖等及敘呪願加被離惡鬼
病等諸難。至四百十九句云跢姪他此翻即說呪
曰。從四百二十句唵字去方是正呪。如云六時行
道誦呪每一時誦一百八遍正誦此心呪耳。吳興
云此說未當。所言每一時誦一百八徧者誤也。前
文自說常於六時誦呪圍壇至心常行一百八徧
斯是行道遍數耳。又云誦呪但誦唵字以下恐非
經意。據吳興說葢以繞壇為行道也。第二七發菩
薩願心無間斷者。此心既發必須相續。不爾恐成
遺忘故勗之以無間。願教。吳興曰如梵網經十大
願等（云云）。即中云初二七中雖但云持呪禮佛發
願必具五悔。言五悔者。一懺悔破大惡業罪。二勸
請破謗法罪。三隨喜破嫉妬罪。四迴向破為諸有
罪。五發願破邪倒罪。即導前四令至所在。能行五
悔令至菩提況滅罪乎。第三七一向持呪則純依
佛不思議力。鏡交光者表感應道交。圓人至此多
入初住故承佛摩頂。○二明正行。
即於道場修三摩地。能令如是末世修學身心清淨
猶如琉璃。
修三摩地恐即指後端坐安居經一百日。身心清
<pb n="880"/>
淨如琉璃者。泐潭云觀行成就也。吳興云此觀行
淨或六根淨。然經意何必不指六根真清淨位。○
二示不成。
阿難。若此比丘本受戒師及同會中十比丘等其中
有一不清淨者如是道場多不成就。
此反顯道場成就必由於師友也。○二坐禪。
從三七後端坐安居經一百日。
苕溪曰。天台止觀示四種三昧。一曰常坐如一行
三昧。二曰常行如佛立三昧。三曰半行半坐如方
等法華。四曰非行非坐如請觀音等諸大乘經。今
經所屬亦半行半坐也。幽溪云今經道場初三七
日則專於常行。後一百日端坐安居則專於常坐。
是則一經兼乎兩行也。○二證。
有利根者不起於座得須陀洹。縱其身心聖果未成
決定自知成佛不謬。
須陀洹者十六剎那進趣見真是第二依人。故大
經云第八人者不名凡夫。縱聖果未成謂未成須
陀洹。而自知成佛不謬是初依菩薩。大經云。具煩
惱性能知如來秘密之藏。又云是名凡夫非第八
人。前云身心清淨猶如琉璃是過於須陀洹者也。
應是三四依位。○二總結。
汝問道場建立如是。
○二重宣佛頂呪辭三初阿難述請二如來宣說
三述願加護初中二一阿難請。
阿難頂禮佛足而白佛言。自我出家恃佛憍愛。求多
聞故未證無為。遭彼梵天邪術所禁心雖明了力不
自由。賴遇文殊令我解脫。雖蒙如來佛頂神呪冥獲
其力尚未親聞。惟願大慈重為宣說悲救此會諸修
行輩末及當來在輪迴者。承佛密音身意解脫。
不以難事苦之曰憍。未證無為者。在小乘則三界
惑盡名證無為。在大乘則二死已斷名曰無為。天
如補註曰。昔阿難密承呪力得解婬難故曰冥獲
而未聞。今乃重請顯說意在悲救此會及當來也。
○二大眾請。
於時會中一切大眾普皆作禮佇聞如來祕密章句。
○二如來宣說二初現化佛說呪。
爾時世尊從肉髻中涌百寶光。光中涌出千葉寶蓮。
有化如來坐寶華中。頂放十道百寶光明。一一光明
皆徧示現十恒河沙金剛密跡擎山持杵徧虗空界。
大眾仰觀畏愛兼抱求佛哀佑。一心聽佛無見頂相
放光如來宣說神呪。
南無薩怛他蘇伽多耳（云云）
前云無見頂相無為心佛從頂發輝坐寶蓮華所
說心呪今云肉髻即無見頂相也。熏聞引無上依
經云。頂骨涌起自然成髻。涌百寶光即從頂發輝
也。次云千葉寶蓮等即坐寶蓮華也。補遺云。此第
六番放光。百寶光表百法界。千葉華表千如。有化
如來坐華表千法同一覺性。從佛頂現表千法是
佛所證無上之法。化佛頂又現十道百寶光表千
法門佛理齊也。然初從佛頂現化佛又從化佛現
金剛密跡擎山持杵表此神呪即生善滅惡之用。
孤山曰。諸經神呪例皆不翻。自古人師多有異說。
天台會之不出四悉。一云呪者鬼神王名。稱其王
名部落敬主不敢為非。此世界義也。二云呪者如
軍中密號。唱號相應無所呵問。不相應者即執治
之。此為人義也。三云呪者密默遮惡餘無識者。如
微賤人奔逃異國訛稱王子因以公主妻之。多瞋
難事。有一明人從其國來王往訢之。其人語曰。若
當瞋時應說偈云。無親往他國欺誑一切人。麤食
是常食何勞復作瞋。說是偈時默然瞋歇。即對治
義也。四云呪者諸佛密語惟聖乃知。如王索僊陀
婆一名而具四實。謂鹽水器馬也。群下莫曉惟智
臣解之。呪亦如是。秪一法語徧有諸力。病愈。罪除。
<pb n="881"/>
生善。合道即第一義也。具此四義故存本音。五不
翻中即祕密故不翻。於四翻中即翻字不翻音。天
如補註曰。孤山所引四悉者四悉檀也。悉徧也。檀
施也。佛以四法徧施眾生也。初世界悉檀者隨方
異說令生歡喜益也。二為人悉檀者生善益也。三
對治悉檀者破惡益也。四第一義悉檀者八理益
也。○二述功德勸持二初舉果人由此自行化他
二初正示三初備列眾義又二一總明出生果德。
阿難。是佛頂光聚悉怛多般怛囉祕密伽陀微妙章
句出生十方一切諸佛。
佛頂光聚者。前文云從肉髻中涌百寶光又化如
來頂放十道百寶光明故是光聚。伽陀云諷誦。呪
亦名頌。五會曰章。細分曰句。從法生佛故曰出生。
○二別示十種功能十一成正覺。
十方如來因此呪心得成無上正徧知覺。
十方諸佛得此呪故八相成道。因此呪心為因地
入道之門。該乎兜率降神入胎出胎出家逾城等
相也。○二降魔外。
十方如來執此呪心降伏諸魔制諸外道。
幽溪曰金剛降魔必執寶杵。金剛王寶覺義亦如
之故言執也。金剛杵指山山崩指海海竭表當人
觀照般若斷除疑惑覺心不昧。○三應塵土。
十方如來乘此呪心坐寶蓮華應微塵國。
憑據是乘義故云坐寶蓮華。運動是乘義故云應
微塵國。又乘者。法華明諸法空為座。此言諸佛以
呪心為所坐之法。乘以運載為義。坐寶蓮華是載。
應微塵國是運。○四轉法輪。
十方如來含此呪心於微塵國轉大法輪。
含者具德為本也。○五蒙授記。
十方如來持此呪心能於十方摩頂授記。自果未成
亦於十方蒙佛授記。
持此呪心者念力曰持。授記者果與心期曰記。是
以佛之記心而成眾生之記心也。又持以握持為
義。葢依手持以摩頂也。自果未成者。言記佛自凡
入聖。初入分果未成妙覺故蒙佛記。是以憶呪不
忘成佛果之可憶耳。又雖自果未成。而能持此呪
即能持將來之佛果故佛與記。○六拔羣苦。
十方如來依此呪心能於十方拔濟羣苦。所謂地獄
餓鬼畜生盲聾瘖瘂冤憎會苦愛別離苦求不得苦
五陰熾盛大小諸橫同時解脫。賊難兵難王難獄難
風火水難飢渴貧窮應念消散。
依取依賴義。此中八苦與常不同。常途以生老病
死足愛離冤會求不得五盛陰為八。今以三塗及
盲聾瘖瘂足餘四為八。有聲無字為瘖。聲字俱無
為瘂。孤山云灌頂經云。大橫有九。小橫無數。具如
桐洲註。此文八難亦與常途不同。今以賊兵王獄
水風火飢為八。自既依賴神呪以道化他。他亦依
賴之也。○七事知識。
十方如來隨此呪心能於十方事善知識。四威儀中
供養如意。恒沙如來會中推為大法王子。
隨取隨順之義。帶果行因事善知識。又十方分證
諸佛須事極果如來。○八攝親因。
十方如來行此呪心能於十方攝受親因。令諸小乘
聞祕密藏不生驚怖。
行名進趣。親因是宿世受化之人。從小向大是進
趣義故聞祕藏。從乘此呪心至此皆轉法輪事。又
曾受化者為親因。多住小乘須聞祕藏方是進趣
之義。○九入涅槃。
十方如來誦此呪心成無上覺坐菩提樹入大涅槃。
誦謂剎那無間之義。因此呪心剎那無間故從成
佛直至涅槃。○十付佛法。
十方如來傳此呪心於滅度後付佛法事究竟住持。
嚴淨戒律悉得清淨。
<pb n="882"/>
如今佛重說神呪即傳此呪心也。阿難是持法藏
人故云付佛法事。法事即結集法藏及憐憫人天
為世間依也。使佛法究竟住於世間護持不失。以
呪力故戒律清淨。桐洲註曰。傳持之義直至滅後
偕前第九同涅槃相也。○二指廣結名。
若我說是佛頂光聚般怛囉呪從旦至暮音聲相聯
字句中間亦不重疊經恒沙劫終不能盡。
吳興曰總言呪心者即前文云斯是如來無見頂
相無為心佛所說心呪也。亦是祕密藏中精要之
語故曰呪心也。幽溪曰。經之前四卷則顯詮藏心。
入華屋以來則修此藏心。今說神呪則密詮藏心。
入壇持誦則修此藏心。是則呪名摩訶悉怛多般
怛囉而義翻大白傘葢者以此。所以呪心亦準顯
詮。而說文有十一段。初段總名出生果德。後十別
開十種功能。須知事雖有十心惟一種而有三義。
量廓沙界曰大。即空不空如來藏呪心。體絕妄染
曰白。即空如來藏呪心。用覆一切曰傘葢。即不空
如來藏呪心。昔印海法師甞以天台十乘妙觀消
呪心十因義多勉強。每恠山教諸師往往強以止
觀配釋楞嚴名義多不相循。類似捕風捉影。由此
不能服於物論致使台教與楞嚴本相符合者而
反成乖隔。豈非欲流通之反壅塞之乎。大率欲以
台教釋楞嚴者。必屬文義相符參同於圓覺三觀。
印定於本有心宗。如函葢之相應水乳之相冥。不
知孰為楞嚴孰為台教然後為得也。祗如楞嚴一
經要而論之不外天台所立十乘觀法。惟第一不
思議境而有兩重。一顯。二密。顯如初卷至四卷約
常心以開圓解。密如壇法莊嚴種種取像皆不思
議境也。第二真正發菩提心文見兩處。一則當機
讚佛繼之發願而云願今得果成寶王。還度如是
恒沙眾。此總該四弘。一則壇中專心發菩薩願我
毗柰耶先有願教。第三善巧安心止觀亦有兩處。
顯則自請入華屋以來訖于耳根圓通乃至端坐
安居經一百日莫非善巧安心止觀。密則依壇誦
呪。壇是不思議像。呪乃不思議體。觀之緣之忘情
絕解。正以止觀安心於不思議境也。第四破法徧。
豎而言之則一經所明三惑無所而不破。橫而言
之如圓融三諦十界無所而不非。第五識通塞。如
一切諸法無非涅槃。若知見立知即無明本則於
通成塞。若知見無見斯即涅槃則於塞成通。是故
修大定者有塞須當破。有通須當護。第六道品調
適。苟於覺路通而不塞當於坦途中使道品調適。
即萬行中三十七道品一一稱性踏於大方行步
平正也。第七對治助開。耳根法門固為正修。若有
獘病亦須對治。或以六度治六蔽。如以四種律儀
以治貪欲。持呪以治宿習。經云具足萬行則何行
而不修。第八知位次。九能安忍。十離法愛。所明五
十五位真菩提路即其事也。次研七趣辯陰魔乃
別約二種能招報心以明修證。一一必須十乘具
足。如止觀例歷餘心及發得九境皆即十觀成乘
也。葢十乘觀法為如來開佛知見之大途通乎實
相之指要。無此則不足以稱大乘。缺一則不足以
成正教。即小乘經中若關涉教理智斷行位因果
者無不具之。如曰聲聞乘辟支佛乘菩薩乘佛乘
最上乘。凡一言乘必如法華具足十乘方可自運
運人以至道場也。○三更說別名。
亦說此呪名如來頂。
幽溪曰前云佛頂光聚從所依而立稱也。葢此神
呪依化佛所說。化佛依光明示現。光明依頂發輝。
則此摩訶薩怛多鉢怛囉祕密伽陀所依在頂故
曰佛頂光聚。今曰名如來頂則直就頂法而言之
也。○二勸持。
汝等有學未盡輪迴發心至誠取阿羅漢不持此呪
<pb n="883"/>
而坐道場。令其身心遠諸魔事無有是處。
上須陀洹既在大乘。此阿羅漢未必專在於小。故
坐道場之言亦指破無明惑。溫陵曰上顯如來境
界。此明亦攝漸修。下顯持呪之益也。○二舉因人
以此滅惡生善二初廣明生善滅惡二一總勸受
持。
阿難。若諸世界隨所國土所有眾生。隨國所生樺皮
貝葉紙素白氎書寫此呪貯於香囊。是人心昏未能
誦憶或帶身上或書宅中。當知是人盡其生年一切
諸毒所不能害。
諸世界則不止於娑婆一界又有多土。今盡舉諸
界中土故云隨也。又云隨國者指樺皮貝葉為隨
國所生也。○二別明功德二一標。
阿難。我今為汝更說此呪救護世間得大無畏。成就
眾生出世間智。
長水曰世間凡夫奉信此呪必能背塵合覺漸明
出世間智。三乘妙心頓獲開悟。○次釋十一能除
諸難。
若我滅後末世眾生有能自誦若教他誦。當知如是
誦持眾生火不能燒。水不能溺。大毒小毒所不能害。
如是乃至龍天鬼神精祇魔魅所有惡呪皆不能著。
心得正受。一切呪詛厭蠱毒藥金毒銀毒草木蟲蛇
萬物毒氣入此人口成甘露味。一切惡星并諸鬼神
磣心毒人於如是人不能起惡。頻那夜迦諸惡鬼王
并其眷屬皆領深恩常加守護。
大毒小毒者。大經九云。譬如良毉善知除毒無上
呪術。若惡毒蛇若龍若蝮以諸呪術呪藥使良。用
塗革屣觸諸毒蟲毒為之消。惟除一毒名曰大龍。
據大經此文則毒有大小明矣。心得正受者。不受
諸受故曰正受。以邪受不能動故惡呪不能著也。
熏聞云。厭鬼名眠內不祥伏合人心曰厭。蠱蝮中
蟲謂蠱行毒也。正法華有蠱狐。舊維摩經有妖蠱。
左傳云皿蟲為蠱。竝音古。上但云小大毒今備舉
諸毒。幽溪云。此顯神呪有滅惡生善之力用也。如
有誦持者水火不能焚溺大毒小毒精魅惡鬼所
不能害皆滅惡力也。心得正受呪詛毒藥入口反
成甘露。諸惡鬼王領恩守護皆生善力也。○二能
生諸智。
阿難。當知是呪常有八萬四千那由他恒河沙俱胝
金剛藏王菩薩種族一一皆有諸金剛眾而為眷屬。
晝夜隨侍。設有眾生於散亂心非三摩地心憶口持。
是金剛王常隨從彼諸善男子。何況決定菩提心者。
此諸金剛菩薩藏王精心陰速發彼神識。是人應時
心能記憶八萬四千恒河沙劫周徧了知得無疑惑。
熏聞云那由他此當萬億。俱胝此當千萬。見應師
音義。後文所列金剛藏王菩薩數與今合。一類相
聚故曰種族。非以菩薩而兼種族也。下列諸金剛
眾方是眷屬。行住坐臥常在菩提心中名決定。發
彼神識。彼指決定心者。補遺云。金剛藏王得如來
藏心。去惑純精陰密神速發彼持呪人神識。即中
云神識既發即能見道。是人下更言發宿命也。既
識宿世無數劫苦則道心增盛。若更知未來即是
天眼。○三不墮惡趣。
從第一劫乃至後身生生不生藥义羅剎及富單那
迦吒富單那鳩槃茶毗舍遮等并諸餓鬼有形無形
有想無想如是惡處。是善男子若讚若誦若書若寫
若帶若藏諸色供養。劫劫不生貧窮下賤不可樂處。
長水云第一劫者發心修行之初時也。直至菩薩
最後身時於其中間不落雜類。或生人中亦非貧
賤。以持尊勝法故身尊勝也。○四具諸功德。
此諸眾生縱其自身不作福業十方如來所有功德
悉與此人。由是得於恒河沙阿僧祇不可說不可說
劫常與諸佛同生一處。無量功德如惡义聚。同處熏
<pb n="884"/>
修永無分散。是故能令破戒之人戒根清淨。未得戒
者令其得戒。未精進者令得精進。無智慧者令得智
慧。不清淨者速得清淨。不持齋戒自成齋戒。
自身不作對下諸佛悉與。言不作福業則呪是慧
業可知。此人但持神呪諸佛功德皆以與之呪力
所使也。由是下明諸佛與福為見佛之因。恒河沙
尚少增至阿僧祇。非謂有恒河沙數之阿僧祇也。
文有三重。初言恒沙。次言僧祇。三再言不可說以
結之。其與諸佛同生一處葢為諸佛之弟子耳。古
註云。如惡义聚喻與諸佛無分散也。今謂無量功
德不出戒定慧不出空假中故如惡义聚。同處熏
修重明與佛同生一處。是故能令破戒下重明無
量功德如惡义聚。故此兩科應是一文。不清淨者
指三業穢濁。如下文食噉五辛等亦是不淨。此前
後文多言初心功德。疏云果報雖未成就華報先
已現前其說是。也而此中但言戒慧不言定者持
呪即是正。定如後。○五除諸垢罪。
阿難。是善男子持此呪時設犯禁戒於未受時持呪
之後眾破戒罪無問輕重一時銷滅。縱經飲酒食噉
五辛種種不淨一切諸佛菩薩金剛天仙鬼神不將
為過。設著不淨破弊衣服一行一住悉同清淨。縱不
作壇不入道場亦不行道。誦持此呪還同入壇行道
功德無有異也。若造五逆無間重罪及諸比丘比丘
尼四棄八棄誦此呪已如是重業猶如猛風吹散沙
聚悉皆除滅更無毫髮。
前云破戒之人戒根清淨今出其相。未受時者。桐
洲云。謂犯戒已未經懺悔重受之時。言縱經者。謂
未持呪前有飲酒食辛之過。飲食中言縱經衣言
設著又云縱不作壇等皆明不淨為淨之意。一行
一住悉同清淨者謂無一行一住而非清淨。作壇
之後須入道場入道場後又須行道。今三事皆無
特以持呪等彼三事。孤山曰。比丘四棄即殺盜淫
妄四根本重罪。梵語波羅夷此云棄。謂犯此者永
棄佛海邊外。猶如大海不受死屍。比丘尼復加四
棄。謂觸八覆隨也。○六宿業消除。
阿難。若有眾生從無量無數劫來所有一切輕重罪
障從前世來未及懺悔。若能讀誦書寫此呪身上帶
持若安住處莊宅園館如是積業猶湯消雪。不久皆
得悟無生忍。
前但除一生之罪今舉往劫諸罪悉皆消滅。至得
無生忍即入聖果。利益可謂極矣。所謂成就眾生
出世間智義見於此。懺悔者。懺是梵語具云懺摩。
此翻悔過。悔是華言。華梵兼稱故云懺悔。止觀云
懺名陳露先罪。悔名改往修來。館客舍也。○七所
求如願。
復次阿難。若有女人未生男女欲求孕者。若能至心
憶念斯呪或能身上帶此悉怛多般怛囉者便生福
德智慧男女。求長命者即得長命。欲求果報速圓滿
者速得圓滿。身命色力亦復如是。命終之後隨願往
生十方國土。必定不生邊地下賤何況雜形。
前明誦呪功德已極至此更說女人。長水云命終
尚能隨願往生諸佛淨土況世間所求而不獲耶。
即中云此節多就女人說也。求長命下雖兼男子
屬女意多。欲求果報速圓滿者是求近效。謂持呪
之報當在來世而現在欲速得之。溫陵云。雜形謂
鬼畜等類。○八國界安寧。
阿難。若諸國土州縣聚落飢荒疫癘或復刀兵賊難
鬬諍兼餘一切厄難之地。寫此神呪安城四門并諸
支提或脫闍上。令其國土所有眾生奉迎斯呪禮拜
恭敬一心供養。令其人民各各身佩。或各各安所居
宅地。一切災厄悉皆銷滅。
前明男女持呪功德今通及一國。癘者四時不和
之氣人得之而生疾也。餘厄難如水火等。地字即
<pb n="885"/>
指州縣等。支提云可供養處即淨剎之通稱。脫闍
此云幢。又闍音都。脫都即城臺也。雨公云一心供
養者必專心致敬始得靈騐也。○九年豐障消。
阿難。在在處處國土眾生隨有此呪。天龍歡喜風雨
順時五糓豐殷兆庶安樂。亦復能鎮一切惡星。隨方
變恠災障不起。人無橫夭杻械枷鎖不著其身。晝夜
安眠常無惡夢。
明呪功諸文大槩以前生後前明國界安寧今明
天龍等衛護。又前有難令安今兼指無難之地。五
糓謂麻黍稷麥豆。十億曰兆。謂京兆大國多民也。
星各有方故曰隨方。在手曰杻。在足曰械。在頭曰
枷。在身曰鎖。葢三木一鐵也。○十惡星不入。
阿難。是娑婆界有八萬四千災變惡星二十八大惡
星而為上首。復有八大惡星以為其主。作種種形出
現世時能生眾生種種災異。有此呪地悉皆銷滅。十
二由旬成結界地。諸惡災祥永不能入。
上云能鎮惡星今具出其相。二十八宿為四方之
紀。而稱為惡者從應逆而言也。文云作種種形出
現世時即非尋常所見明矣。由旬正云踰繕那此
云合。應計合爾許度量也。或云此無正翻乃是輪
王巡狩一停之舍猶如此方館驛。然彼由旬數有
大小。或四十里。或二十里。諸經論中多用小數耳。
溫陵曰。天反時物逆理皆所以為災。而反之逆之
職由乎人。天與物應之而已。所謂災變惡星則應
人之災惡者也。八萬四千應眾生之煩惱業也。二
十八則四方之紀。八則五行之經及羅計孛也。順
則福應。逆則災應。所謂惠廸吉從逆凶也。能生災
異者亦應其逆而已。如彗孛飛流為應同分非星
之為也。今以呪力叶乎百順故惡變悉滅乎天災
祥不入其境。祥吉凶之先兆也。○二總述佛意結
勸。
是故如來宣示此呪於未來世保護初學諸修行者。
入三摩地身心泰然得大安隱。更無一切諸魔鬼神
及無始來冤橫宿殃舊業陳債來相惱害。汝及眾中
諸有學人及未來世諸修行者依我壇場如法持戒。
所受戒主逢清淨僧。於此呪心不生疑悔。是善男子
於此父母所生之身不得心通十方如來便為妄語。
前初卷阿難請問最初方便今云保護初學顯密
二門文皆相應。冤謂冤對。橫謂橫逆。前生所結名
曰宿殃。舊業是六蔽之業。陳債如負財負命等。熏
聞云。具四緣故方能獲益。謂依我壇場一。如法持
戒二。所受戒主逢清淨僧三。於此呪心不生疑惑
四。憶持此呪者當自惟念於此四緣為全不全。吳
興曰心通者據前所說不出三義。一者證果。即端
坐百日有利根者不起于座得須陀洹。二者發解。
謂縱其身心聖果未圓決定自知成佛不謬。三者
宿命。謂是人應時心能記憶八萬四千恒河沙劫
周徧了知得無疑惑。○三述願加護六一金剛眾。
說是語已。會中無量百千金剛一時佛前合掌頂禮
而白佛言。如佛所說我當誠心保護如是修菩提者。
以上顯呪之益下出護持之人。前文云金剛藏王
菩薩一一皆以諸金剛眾而為眷屬。今正是諸金
剛眾故云如佛所說。前如來所說雖明呪功實所
以囑金剛也。長水云執金剛神由護法故亦護人
也。○二天王眾。
爾時梵王及天帝釋四天大王亦於佛前同時頂禮
而白佛言。審有如是修學善人我當盡心至誠保護。
令其一生所作如願。
梵釋四王壇中所供皆有護法之責故次金剛發
願。所作之事如現生取證及世間無畏也。既云一
生則不止建立道場時矣。○三八部眾。
復有無量藥义大將諸羅剎王富單那王鳩槃茶王
毗舍遮王頻那夜迦諸大鬼王及諸鬼帥亦於佛前
<pb n="886"/>
合掌頂禮。我亦誓願護持是人。令菩提心速得圓滿。
藥义等皆呪中有名。頻那夜迦壇中所供。故諸鬼
神皆佛所囑。師者將師首領也。云令菩提心速得
圓滿則於此呪為有權矣。上文云修菩提指持呪
即修菩提也。上云如願願即心也。今雙承上文云
菩提心耳。○四天神眾。
復有無量日月天子風師雨師雲師雷師并電伯等
年歲巡官諸星眷屬。亦於會中頂禮佛足而白佛言。
我亦保護是修行人安立道場得無所畏。
前云天龍歡喜風雨順時所以日月風雨皆護神
呪。補遺云。陰陽相感薄而為電。電雷光也。而言師
與伯者必有神物主之也。法華疏云。有四電師。東
身味。南百主。西阿竭羅。北阿祝藍。逐年巡察世間
善惡者名巡官。此則於有道場時誓為保護。葢前
所作之事可論一生。若水旱風雨等惟在立道場
時使不為害耳。○五靈祇眾。
復有無量山神海神一切土地水陸空行萬物精祇
并風神王無色界天。於如來前同時稽首而白佛言。
我亦保護是修行人得成菩提永無魔事。
前明國界安寧。國界是諸神所統故山海神等皆
為永護。土地即地神。水陸空行亦各有神。萬物精
祇指主稼主林神等。神王兩字是總承上文也。苕
溪云。無色界天但無麤色非無細色。故有稽首白
佛之事。涅槃云非想等天若無色者云何得有去
來進止。如是之義諸佛境界非諸聲聞緣覺所知。
桐洲註更引諸經明無色有色。又云無色天不列
天眾而在雜眾者。以其無色非前天之儔類故與
風神無色者類而言之。（文）所發之願為成菩提之
外護也。○六金剛藏王眾二一述意。
爾時八萬四千那由他恒河沙俱胝金剛藏王菩薩
在大會中即從座起頂禮佛足而白佛言。世尊。如我
等輩所修功業久成菩提。不取涅槃常隨此呪。救護
末世修三摩提正修行者。
述意即是本迹。久成菩提本也。若入涅槃則不住
世間。故不取涅槃隨呪護人迹也。具此本迹故云
精心陰速發彼神識。○二敘護持。
世尊。如是修心求正定人若在道場及餘經行乃至
散心遊戲聚落。我等徒眾常當隨從侍衛此人。縱令
魔王大自在天求其方便終不可得。諸小鬼神去此
善人十由旬外。除彼發心樂修禪者。世尊。如是惡魔
若魔眷屬欲來侵擾是善人者我以寶杵殞碎其首
猶如微塵。恒令此人所作如願。
求入正定在道場時本所應護。前云於散亂心心
憶口持常隨從彼故今云乃至散亂心等。前云金
剛藏王菩薩一一皆有諸金剛眾而為眷屬晝夜
隨侍故今云徒眾等。長水云。欲界第六名大自在
即魔所居處。求方便者謂求惱人之方便也。諸小
鬼神欲為障難驅令遠離。若發心修禪即不在制。
所作如願者。成就是人出世間智及於世間得大
無畏也。既云恒令故不止在道場時矣。此文有三
雙。一修行有定散為一雙。二魔有大小為一雙。三
遮惡持善為一雙。寶杵碎首遮惡也。所作如願持
善也。孤山曰。夫大聖之訓物也。或用攝受或行折
伏。羣邪之屏迹也。或感其惠或畏其威。恒此二途
咸令得度。今行折伏俾畏其威。若涅槃殺一闡提。
法華破諸惱亂。僊豫之誅淨行。滿足之僇眾生。皆
由住無緣慈得一子地乃能如是耳。從第四卷中
請入華屋以來齊此通名示正助以修圓行。向下
即證圓位。○三明迷悟以證圓位。阿難於證入圓
位之初獨問修證地位。世尊答文首敘十二類生
而後明五十七位者意使一切眾生依此法門從
凡入聖重重研極至盡妙覺成無上道也。為二初
阿難述請二一敘過述益。
<pb n="887"/>
阿難即從座起頂禮佛足而白佛言。我輩愚鈍好為
多聞。於諸漏心未求出離。蒙佛慈誨得正熏修身心
快然獲大饒益。
前屢呵多聞故今謙言愚鈍。此又是尊者誓願故
於諸漏未求出離。諸漏指三界思惑。前見道修道
二文皆慈誨也。於身心中見有佛性。如大經云
我身即有佛性種子。故云快然等。○二因行請
位。
世尊。如是修證佛三摩地未到涅槃云何名為乾慧
之地四十四心。至何漸次得修行目。詣何方所名入
地中。云何名為等覺菩薩。作是語已。五體投地大眾
一心佇佛慈音。瞪瞢瞻仰。
以好多聞故求聞五十五位。以得正熏修故叩修
證階級。乾慧之後信住行向及四加行為四十四
心。其說是也。然十信與初住但是開合之殊。開為
方便合為住體。共成四十四心。故孤山之說不可
全棄。至何漸次者。准下三種漸次。初則除其助因
所謂五辛未為正行。至於第二刳其正性所謂婬
心。由是之故修三摩地能得第三違其現業乃至
獲無生忍。所以第二漸次名為真修。即修行之目。
孤山曰。阿難所請斯有二意。一者既受行門必有
位次。如得門入宅須知堂室淺深是故請之。二者
經初佛語阿難心言直故如是乃至終始地位中
間永無諸委曲相。前解行圓融則心言直矣。地位
無曲未知其相。因此請之。○二如來宣說二一讚
許。
爾時世尊讚阿難言善哉善哉。汝等乃能普為大眾
及諸末世一切眾生修三摩地求大乘者從於凡夫
終大涅槃懸示無上正修行路。汝今諦聽當為汝說。
阿難大眾合掌刳心默然受教。
未證先示故云懸示。幽溪曰。刳音枯。增韻云剖也。
虗其中也。易云刳木為舟。今云刳心者。凡弟子受
法於師若引瓶之受水必虗其心然後有所得也。
○二宣說二初標明二別示初又二一明理絕名
相。
佛言阿難。當知妙性圓明離諸名相。本來無有世界
眾生。
妙空也。性中也。圓明假也。三諦無形俱不可見何
有名相。溫陵云生滅真妄菩提涅槃皆所謂諸名
相也。○二明對迷立悟二一迷真起妄。
因妄有生。因生有滅。生滅名妄。
長水云此為分別敘迷真起妄為立位之因。地位
之興本由迷悟。迷真起妄本性即虗故有斷分。斷
即成悟。悟有淺深因成階降。階降既分名位斯別。
若不迷真焉有斯位。故順敘也。○二滅妄名真。
滅妄名真。是稱如來無上菩提及大涅槃二轉依號。
此文略示妙位始終。大經云。佛性者。有因有因因。
有果有果果。有因者即十二因緣。因因者即是智
慧。有果者即是阿耨多羅三藐三菩提。果果者即
是無上大般涅槃。幽溪云。一理之中本無地位。因
滅妄故不得已而強立名相也。二轉依號者。眾生
則轉菩提而依煩惱。轉涅槃而依生死。此從理絕
名相中而妄生名相也。諸佛則轉煩惱而依菩提。
轉生死而依涅槃。此從妄生名相中而復乎理絕
名相也。又復應知非謂直至妙覺方謂理無名相。
要須圓家名字位中了知即名相而本無知相。能
如是知則修即無修。雖說地位本無地位可得也。
○二別示二初迷真起妄顛倒類生二返妄歸真
淺深位立初中二初總明二種顛倒次別明十二
類生初文二一敘意。
阿難。汝今欲修真三摩地直詣如來大涅槃者。先當
識此眾生世界二顛倒因。顛倒不生斯則如來真三
摩地。
<pb n="888"/>
如前所明因妄故有世界眾生。滅妄則成二轉依
號。故知欲證真源先須識妄。但言涅槃不言詣菩
提者真三摩地即菩提也。長水云。前明三種相續。
今明二種顛倒。以眾生顛倒即攝業果故。
言二倒者。眾生為正報。世界為依報。正報為能依。
依報為所依。倒則俱倒二不可闕故標二顛倒因。
顛倒何因。因妄而有。妄謂不實。二倒咸因不實而
有。以先當識顛倒因故於五十五位之前先明十
二類生。類生之後即廣明妙位始終。其意如此。三
摩他亦有真偽。如涅槃明無真三昧等及能生人
顛倒之心。故惟如來所得為真三昧耳。吳興云。位
由悟入悟必由迷。迷之為凡悟之為聖。吳興之意
以在迷為因在悟為果。悟必由迷故以顛倒為因。
此是台家正義可與前解竝用。前解謂二倒以妄
為因。今謂悟果以迷為因。
釋中云眾生為正報世界為依報未必然也。觀下
經文是以生滅為眾生顛倒。有數量者為世界顛
倒。故眾生中亦有依正。世界中亦有依正。其文顯
然。即十二類生。似亦世界所攝。○二正明二初明
眾生顛倒又二一竝明能依所依。
阿難。云何名為眾生顛倒。阿難。由性明心性明圓故。
因明發性性妄見生。從畢竟無成究竟有。此有所有
非因所因。住所住相了無根本。本此無住建立世界
及諸眾生。
初句牒徵。由眾生而有依正二報故下文所說總
屬眾生倒攝。性明心者。前四卷中明世界生起則
捨妙而言明。今文亦然。前云妙性圓明。茲欲釋顛
倒所由即捨妙言明也。心為依正之總故特言之。
性明圓者。以此無相性具依正二報。天台所謂圓
具圓徧性具十界是也。因性明一照而依正二報
之性一一發明還成無情有情之種。由是於本性
中還生妄見。而此是正此是依判然分二途矣。妄
見即無始無明。從此無明生四住惑。於畢竟無依
正中成究竟有依正。佛順眾生情見故云究竟有
耳。應知無明亦性本具故云性妄見生。釋籤云法
性即無明法性無住處。無明即法性無明無住處。
不其然哉。問。此中依正成究竟有。後文何云妄性
無體非有成依。答。所言依正不可得者。但云無實
誰云永無。以非永無故順凡情云畢竟有。以無實
體故後文云無體無依。善觀空者但觀不實。終不
起斷滅見言無依正。輔行云。所言三世不可得者。
但言無實誰謂永無正此義也。此有下委出眾生
世界之相以明無住本義。能有即眾生。所有即世
界。據後文即以所有為界。因所因者。三世中後為
能因前為所因。以不住故雖曰能因復為所因。雖
曰所因復作能因。故曰非因所因也。如此則無住
著而亦無所住之處。此遷流無住中安有根本可
得而無住內有無始無明為生世界眾生之本。○
二正示眾生顛倒。
迷本圓明是生虗妄。妄性無體非有所依。將欲復真
欲真已非真真如性。非真求復宛成非相。非生。非住。
非心。非法。展轉發生生力發明熏以成業。同業相感
因有感業相滅相生。由是故有眾生顛倒。
前雖因明發性。發性之時圓明即隱。如前偈云所
立照性亡也。因此生妄見即無始無明。無明元無
體質似為諸妄所依。然非實有故曰無依。上文云
本此無住恐謂實有此本故今遣之。將復真者恐
指明覺照性之時元欲復歸性真。而欲真之念即
非真真如性。非真至非相似釋明上句。既是真如
便不須復。必自謂非真故求復歸真元耳。如此則
宛成非真之相矣。非生下明諸法生起。以為生而
復為住。以為住而復為異。故曰非生非住。以為心
則能生法。以為法則又能生心。故下即云展轉發
<pb n="889"/>
生。惑能生起業苦最有力用是生力也。妄惑之力
熏習成業業能招苦。然必有同業相引方成十二
類生。同業互相招感名為感業。長水云。婬欲故相
生。殺盜故相滅。幽溪云。同業相感此但。舉胎卵二
生。不言濕化者亦以造業力大者言之也。○二明
世界顛倒二一能成所成分成二種十二。
阿難。云何名為世界顛倒。是有所有分段妄生。因此
界立。非因所因無住所住遷流不住。因此世成。三世
四方和合相涉。變化眾生成十二類。
初句總徵世界顛倒。是有所有者。眾生為能有世
界為所有。分段者指東西南北之界有分量形段
也。又聲香味等相因而有。總以後為能因前為所
因。前後不停故曰無住。亦無無始無明故非所住。
以不住而成三世也。孤山云以世涉方以方涉世
俱成十二。所以眾生正報因果和合亦成十二。吳
興曰。第四卷方世相涉加流變三疊。對彼依報顯
於正報。六根功德各千二百也。此中相涉以依從
正明世界顛倒立十二類生也。既前云功德今云
顛倒。古師用此釋前三疊者其可同乎。桐洲云。三
世四方顯是依報。因此世界顛倒出生十二類生。
吳興所云非也。桐洲此釋最是。葢三世四方之十
二非十二類生之十二也。經文三世四方和合相
涉已成一个十二。次云變化眾生成十二類又是
一个十二。明文顯然。但下文十二區分似指十二
入又是一个十二。此十二入皆在一身而亦有內
外之分。若以三世四方為世界顯是依報。後以色
聲味等為世界則通正報。兩種世界不二而二。當
知後文束前三世四方之十二但為六塵。故復對
六亂妄想以明十二也。葢色聲等六塵離眾生而
論但屬乎依。就眾生而辨即可通正。經文具離合
二義不可不知。○二依報正報合成一種十二。
是故世界因動有聲。因聲有色。因色有香。因香有觸。
因觸有味。因味知法。六亂妄想成業性故十二區分。
由此輪轉是故世間聲香味觸窮十二變為一旋復。
此文從是有所有非因所因無住所住發來。故以
是故承之。因動有聲等。人師解云因念動而聞聲。
因聞聲而見色。其說非也。文初以世界標名明指
無情之體。先論見聞不亦謬乎。至因味知法始屬
意知。六亂妄想方對六塵辨六根耳。當依長水解
云。內由動相外感風輪故有聲現。因空生搖堅明
立礙故有色立。風金相摩則有火光。光則有氣氣
即香也。寶明生潤火光上蒸由斯流水。水有冷氣
為觸。觸分澀滑與舌相對是有味生。五境合意則
名為法。上皆長水語也。此中有字點上非有所有。
因字點上非因所因。從聲至色香又點無住所住
而為世。六境既分眾生六情染之遂成亂想。眾生
六情虗妄如獼猴窺於六牕不恒其一故曰六亂。
由此造作諸業而成業性。十二區分是十二入。此
是所感之報便屬輪轉。十二變即十二區分也。一
番受生輪轉必具內根外塵故云為一旋復。旋即
轉旋。復即回復。
○次別明十二類生三一總列。
乘此輪轉顛倒相故是有世界卵生。胎生。濕生。化生。
有色。無色。有想。無想。若非有色。若非無色。若非有想。
若非無想。
前文有兩種十二。一者三世四方和合而成十二。
二者六塵六根相對而成十二。今云乘此輪轉是
近承因聲有色等。顛倒承上世界顛倒十二區分。
窮變旋復既具十二。變化眾生亦成十二。取其數
之相合耳。此方十二時。十二月。亦是其類。○二別
示文分十二一卵生。
阿難。由因世界虗妄輪迴動顛倒故和合氣成八萬
四千飛沉亂想。如是故有卵羯邏藍流轉國土。魚鳥
<pb n="890"/>
龜蛇其類充塞。
世界已具十二。輪迴復具十二。顛倒之言多屬有
情亦多在因。言由因世界者。謂世界中有虗妄輪
迴名動顛倒也。輪迴之言該今世來世。輪迴雖歷
三世而同一種顛倒。古註云。卵惟想生虗妄即想
也。想體輕舉名動顛倒。其說甚是。言和合氣成者。
同業和合而卵以氣交。如莊子云。雄鳴于上風。雌
鳴于下風而風化。又孔⿱少隹聞雷而孕亦是其事。想
體輕舉可上可下為八萬四千飛沉亂想此為受
生之由。魚偏得其下。鳥偏得其上。當知受生之時
已具上下之相故曰飛沉亂想。羯邏藍云凝滑。入
胎初位胎卵未分之相也。眾生知覺之體若離器
界便登聖位。若合器界便為類生。故云流轉國土。
卵生之後為魚鳥龜蛇其類充塞亦不止于魚鳥
而已。卵羯邏藍映上妄動。魚鳥龜蛇映上飛沉。一
往偏承作此釋耳。又十二皆名想生復云卵惟想
生者。十二亂想乃受生時之想。卵生之想是因中
想著故獨得虗妄之名也。○二胎生。
由因世界雜染輪迴欲顛倒故和合滋成八萬四千
橫豎亂想。如是故有胎遏蒲曇流轉國土。人畜龍仙
其類充塞。
世界中有可以雜染之處如形類之色男女之相
皆可欲之境也。眾生因之起欲顛倒。然輪迴該十
二旋復。有欲即雜名曰雜染。欲字亦雜染之義。輪
迴既稱雜染則顛倒必以欲為性矣。胎以情感。情
愛如水有滋成之義。情有偏正名橫豎亂想。以此
為入胎之由。遏蒲曇此云疱。狀如瘡疱。即入胎第
二位胎卵已分也。國土之名與世界稍別。世界該
根塵國土則專屬無情矣。出胎之後為人畜龍仙。
資中云。人懷正道豎首而行。違正從邪斯生橫類。
即中云入胎之初但名橫豎之想。至出胎後其相
始現。胎遏蒲曇承上滋成。人畜龍仙承上橫豎。一
往承釋耳。○三濕生。濕以合感者。對下化生是離
而名合也。
由因世界執著輪迴趣顛倒故和合煖成八萬四千
翻覆亂想。如是故有濕相蔽尸。流轉國土。含蠢蝡動
其類充塞。
濕以合感合即執著。世界中有可以起著之處。眾
生感之而成輪迴。故具六根六塵十二法也。趣是
趣附。輪迴既稱執著則顛倒必以趣附為性矣。顛
倒中有世界眾生兩法和合。濕以陽生名之為煖。
翻覆者此類最多非翻即覆。受生亂想之中已具
此相。苕溪云。翻覆飛伏之貌。此約形說。謂飛動蝡
伏是也。資中云。違心背信翻覆任情遂感此類或
翻或覆。即中云眾生所趣不同或翻或覆非是一
物翻覆不定。似不必以違心背信釋之。然資中之
說亦自有義。以眾生背信者多。而翻覆之報不妨
各得其一以酬因心也。蔽尸此云軟肉。濕生初相
既不入胎則無前二位矣。濕相應上煖成。含蠢蝡
動承上翻覆。一往偏承意必互具。○四化生。
由因世界變易輪迴假顛倒故和合觸成八萬四千
新故亂想。如是故有化相羯南流轉國土。轉蛻飛行
其類充塞。
化生有二種。有無而忽有之化如諸天化生是也。
有當體轉變之化如蟲化為蝶百合化為蚯蚓是
也。古來解者如溫陵孤山取蟲化為蝶之義。吳興
取無而忽有之義。然經云其類充塞豈偏取一義
哉。初云變易者。化是轉變之相故云變易。世界中
有可以變易之道眾生乘之具十二入名輪迴法。
假是假托新質。溫陵云。離此托彼名假顛倒其說
是也。觸者新故相觸。或云根境相觸。如生初禪必
先現八觸。新故亂想者。若從諸天之化則以欲界
為故初禪為新。若當體轉變則以舊質為故變體
<pb n="891"/>
為新。此為受生之由。次云化相羯南應上變易。羯
南胎中第四位也。今是化生即無前三乃成第一
位矣。轉蛻飛行應上新故。轉蛻屬故。飛行屬新。此
文會解具列古釋。天如所評最當更錄於後。
溫陵曰。化以離應變易即離也。離此托彼名假顛
倒。觸類而變名和合觸成。轉故趣新名新故亂想。
故感應亦爾。蛻脫故趣新也。如蟲為蝶則轉行為
飛。如⿱少隹為蛤則轉飛為潛。凡以不同形而相禪皆
轉蛻也。羯南云硬肉。蛻即成體無蝡相也。自下皆
稱羯南者諸類通稱也。若第五鉢羅奢佉曰成形。
則名隨狀貌非通稱也。孤山曰。化相者非無而忽
有之化。如蠐螬蟲脫換故皮欣取新質意欲飛騰
故曰轉蛻飛行也。吳興曰。轉蛻飛行未必唯舉蠐
螬之類。葢是化生取譬之象。如列子曰天地委蛻。
下文純想則飛。皆取譬也。是則轉蛻譬故形之易
蛻。飛行喻新質之輕舉。無而忽有理合在茲。天如
曰。環圓岳三師所解化生固合經意。若論諸天獄
鬼等皆有化相則岳師無而忽有之說亦有理焉。
宜備取之。○五有色。
由因世界留礙輪迴障顛倒故和合著成八萬四千
精耀亂想。如是故有色相羯南流轉國土。休咎精明
其類充塞。
資中曰。事日月水火和合光明堅執不捨障隔不
通名為留礙。精明顯著因此受生故名色相。即中
云此下四類皆修行不得正道者派成四種。今言
留礙者。眾生精神結聚一處即生留礙。由世界中
有可以留滯之處如日月水火可以尊事眾生事
之。或吞吸精色誠意感通是留礙輪迴也。障顛倒
者。如星辰墮地即化為石非當體障礙耶。故知精
耀元由障礙所成。所以和合著成精耀亂想也。色
相羯南承上留礙。而障即留礙之意。伏咎精明承
上精耀。休為吉。咎為凶。光現其象名曰精明。如景
星慶雲祥麟威鳳與彗孛飛流虹霓商羊皆是其
類。資中溫陵言皆有義。大槩修心煉氣者能感生
此耳。○六無色。
由因世界銷散輪迴惑顛倒故和合暗成八萬四千
陰隱亂想。如是故有無色羯南流轉國土。空散銷沉
其類充塞。
此類與上文精耀相反。上云著成精耀今云暗成
陰隱敵體相翻。然胎因情有。此有色無色皆情之
變。銷散雖不可云情。而滅情正情之變也。云由因
等者。世界中有可以銷散之法眾生惑之以形為
有待身為患本銷之散之。歷十二入名曰輪迴。輪
迴雖具十二而顛倒之性惟一惑耳。資中曰。由迷
惑不了厭壞色想思無邊空豈非顛倒。即中云顛
倒既名為惑則顛倒多就有情說也。暗者其形不
著為暗。有細色在名為陰隱。熏聞問。既云無色何
謂羯南。答。應取一分細色通名其類。不可即同堅
硬之狀亦化生之類也。即中云銷散則無色。陰隱
故亦稱羯南。空散銷沉者。幽溪云。且論欲界如舜
若多神之類。不必以無色界外道言之其說甚是。
補遺中以空散銷沉別對四空。空指空處。以脫色
籠故。散指識處。緣識生定未免散亂故。銷指無所
有處。銷前識故。沉指非想非非想處。到空之底故。
方允其類充塞之義。此說亦可兼用。如是故有下
通承上文。不必以空散等應上銷散。無色應上陰
隱。○七有想。
由因世界罔象輪迴影顛倒故和合憶成八萬四千
潛結亂想。如是故有想相羯南流轉國土。神鬼精靈
其類充塞。
罔象者不真之貌。為想所取。亦具十二入名為輪
迴。而從始至終以影響顛倒為體。資中曰。論因或
如外道凡夫祠禱神明託附形像終身奉事志慕
<pb n="892"/>
靈通。因果相酬故生其類。資中論因之說可釋八
萬四千潛結亂想。從因招果可釋如是故有想相
羯南。但此中憶成等或是類生果上亂想。以類生
之果是亂想所成也。葢鬼神與人幽潛相結為感
為應無非心想所注。故鬼神憶人甚於人憶鬼神。
稱為想相不亦宜乎。想相之言通承上文。不必偏
映伸者為神。屈者為鬼。精者無形而有。靈者能為
靈通。言其類充塞者。乩仙巫覡皆是其類今世最
多此種。八萬四千者應八萬四千煩惱數也。○八
無想。
由因世界愚鈍輪迴癡顛倒故和合頑成八萬四千
枯槁亂想。如是故有無想羯南流轉國土。精神化為
土木金石其類充塞。
隳技黜聰以六根而法外塵則具十二入故曰輪
迴。彼謂至道在是豈非癡乎。頑者無知也。情識者
人之生意。生意俱無名枯槁亂想。如是下通承上
文。華表生精。黃頭化石。如桐洲註所載須者往檢。
天台山志。有化石僧事云。天台山東有洞入十餘
里有居人市肆多賣飲食。乾符中有遊僧入洞經
歷市中。飢甚聞食香買蒸餅啗之。同行一僧服氣
不食。行十餘里出洞門已在青州牟平縣。而食僧
俄化為石。已上二種是想之變。自有色無色至此
皆修行而不得正道悞成此類。○九非有色。
由因世界相待輪迴偽顛倒故和合染成八萬四千
因依亂想。如是故有非有色相成色羯南流轉國土。
諸水母等以蝦為目其類充塞。
凡相假借有待而成即名虗偽。相待中具有根塵。
如上以蝦為目則六根亦可假待況六塵乎。因中
亦然以具十二入曰輪迴也。所云染者不同欲染
之染。依附不離即是染著。從染而感故是因依亂
想。水母以水沫為身故疏云不從自類受身。是非
有色相而成色相也。又以蝦為目是無目之色相
而有其色。相待及偽染成因依皆類生果上之事
因中亦然。故託此類而為羯南。長水云。託穢成身
藉物為導。此釋與水母最合。幽溪曰。世人君臣父
子兄弟之間孰有不因依以成其類亦求其正而
已矣。苟有不正未有不墮茲類也。水母俗謂之蝦
蛇一名蟦。形如羊胃。夫蛩蛩巨驉之負蟨亦然。蛩
蛩巨驉二獸名。前足高不得食而善走。北方有獸
名蟨走則蹙。食得甘草必齧以遺蛩蛩巨驉。二獸
見人來必負蟨而走。二獸非愛蟨也為其得甘草
以遺之。蟨非愛二獸也為假足也。○十非無色。
由因世界相引輪迴性顛倒故和合呪成八萬四千
呼召亂想。由此故有非無色相無色羯南流轉國土。
呪咀厭生其類充塞。
引者牽引。以呪術牽引令鬼附托。具十二入名曰
輪迴。性者稟自然之質也。今因相引假他而成非
顛倒而何歟。世界中有此輪迴。眾生有此顛倒。以
此之故而成類生。古註云。如蝦蟇等以聲附卵者。
葢卵必得聲然後長養非聲即壞。此與相引呼召
雖合而稱為無色羯南可乎。當知呪詛之力能使
現形厭物故非無色相。然因呪即有非呪即無。因
呼召即至非呼召即不至。是本無色質也。無色中
色亦號羯南。乃初受生時得此名目耳。前後皆云
如是故有今變云由是通承上文不必偏映。呪詛
亦呼召也。厭禱之鬼元非先有。實因呼召而生名
曰厭生。輔行有梵志起尸使鬼事宜檢。世入鍊樟
木鬼亦是其類已上二種是合之變。○十一非有
想。
由因世界合妄輪迴罔顛倒故和合異成八萬四千
回互亂想。如是故有非有想相成想羯南流轉國土。
彼蒲蘆等異質相成其類充塞。
合妄者。資中曰棄本蒸甞承他宗嗣以此為因其
<pb n="893"/>
說甚是。無子而有子則子即妄。無父而有父則父
即妄。故云合妄。無而為有曰罔。異成者即下云異
質相成。回互者交互也。此亂想或是受生之因或
是果上亂想皆可釋之。如是下通承上文。言非有
想相者非有父子之想而竟成父子之想。如蒲蘆
等是其類也。蒲蘆蜾蠃也。取青蟲為子。楊子法言
云。螟蛉之子殪而逢蜾蠃祝之曰。類我類我。久則
肖之矣。速哉。○十二非無想。
由因世界怨害輪迴殺顛倒故和合恠成八萬四千
食父母想。如是故有非無想相無想羯南流轉國土。
如土梟等附塊為兒及破鏡鳥以毒樹果抱為其子
子成父母皆遭其食其類充塞。
此類生以怨害為因。怨害中具十二入故曰輪迴。
眾生起殺心即是顛倒眾緣和合恠成食父母想。
此想亦類生果上亂想。長水曰。冤對相尋連環不
止。托至親之父子發至怨之殺害豈不恠哉。其說
是也。如是下通承上文。本為報怨而來故非無想。
土塊毒樹實是無想。古有多釋而此解於羯南稍
順。孤山曰。土梟破鏡者。史記孝武本紀云。祠黃帝
用一梟破鏡。孟康云。梟鳥名也食母。破鏡食父。黃
帝欲絕其類使百物祠皆用之。破鏡如貙而虎眼。
今云鳥者恐譯人誤。或鳥字合是等字。後人妄改
耳。貙音摳。似狸而大。已上二種是離之變。○二總
結。
是名眾生十二種類。
類生文首皆言世界結言眾生者有數量故名世
界而受生實眾生也。佛意將明聖位中有單複十
二故先明凡類十二。又餘經多言四生今云十二
是推廣其說。足見今經為了義矣。

首楞嚴經觀心定解卷七

<sarticle>大佛頂如來密因修證了義諸菩薩萬行首楞嚴經
觀心定解卷第八</sarticle>

○二返妄歸真淺深位立三初總明漸次二初結
前生後二一結顛倒因。
阿難如是眾生一一類中亦各各具十二顛倒。猶如
揑目亂華發生。顛倒妙圓真淨明心。具足如斯虗妄
亂想。
此文初法。次喻。次一句釋顛倒二字。後一句合喻。
類生是果。顛倒是因。果隔難知。因通易顯。一一類
中各具十二顛倒。具其因也。如今胎生之人。或悖
逆犯分即梟獍食父母想。或棄本蒸嘗承他宗祀
即蒲蘆之類。呪詛呼召現有人為非性顛倒乎。乩
仙巫覡幽明相結非影顛倒乎。假他有作即水母
以蝦為目。專觀無方空境即空散鎖沉之類。尊事
日月水火即休咎精明之類。妄想起滅或高或下
是動顛倒。觸境趣附反覆任情是趣顛倒。離此托
彼即新故亂想。頑如木石即枯槁亂想。胎生一類
既具十一餘類亦然。故喻以空華亂生也。言顛倒
妙圓真淨明心者。真心具五種功德。離縱橫為妙。
具三諦為圓。真即是中。淨即是空。明即是假。顛倒
此心狂華亂起。粗而非妙。偏而不圓。妄而非真。染
而非淨。暗而非明。故云顛倒。具茲亂想安有出十
二輪旋之期也。○二生漸次法文中先法。次喻。正
喻三漸次也。
汝今修證佛三摩地。於是本因元所亂想立三漸次
方得除滅。如淨器中除去毒蜜以諸湯水并雜香
洗滌其器後貯甘露。
大論云。一切禪定心皆名三摩地。秦言正心行處。
是心無始常曲不端入正行處心則端直。如蛇行
常曲入筒則直。今文云。入三摩地即是修圓三觀
<pb n="894"/>
之所證也。于是本因元所亂想明所觀之境也。立
三漸次明能觀之觀也。次喻中淨器喻心性。即識
精元明。毒蜜者。欲境可愛如蜜令人墮獄如毒。正
同四十二章經刀。蜜之喻。吳興云。除去毒蜜喻除
其助因及刳其正性也。吳興以後貯甘露當喻無
生法忍故以前三所除喻毒蜜。若爾。湯水香洗
滌其器當喻塵既不緣根無所偶。返流旋一六用
不行。葢根塵既亡其器始淨。從此得無生忍是入
初住位矣。應知所觀之境有二。亂想是事境。圓通
常等為理境。此文中惟事境分明而不無理境。以
淨器當之最合止觀兩重所觀之旨。又毒蜜可喻
正使。湯水香喻除習氣。習氣即該塵沙無明。三
惑既破始登初住。湯水言諸者謂或湯或水也。雜
者謂以香雜湯水中也。古人云。湯水如正行
香如助行其說亦是。但不必以助行對除助因。正
行對刳正性。當增進時自有正助二行耳。有人以
毒蜜喻十二顛倒。湯水香喻下五十五位觀智。
恐未必然。此喻只喻三漸次文。○二標列正明二
一標列。
云何名為三種漸次。一者修習除其助因。二者真修
刳其正性。三者增進違其現業。
修習真修前六卷中已明。秪是三如來藏之理故
下文別標但舉云何助因云何正性也。除其助因
句中其字正指亂想。下二例爾。修習真修工夫雖
在前卷。亦以望助因故但名修習。望刳正性名為
真修。望前二故第三名為增進。五種辛菜名助因
者殺盜婬名正性故。如經云一切眾生皆以婬欲
而正性命。古註云現業者謂現前惑業。據幽溪疏
以六亂妄想為現業。前文云六亂妄想成業性故。
○二正明三初修習除其助因三一徵。
云何助因。
助因者謂助婬嗔。如後云。熟食發婬生噉增恚正
是其義。○二釋二一總明四食。
阿難。如是世界十二類生不能自全依四食住。所謂
段食。觸食。思食。識食。是故佛說一切眾生皆依食住。
真際云。佛初出家于外道邊六年苦行日食麻麥。
知其非衟遂即捨之。于牧牛女邊受乳糜食。外道
聞之生謗。佛成道後為除自餓外道苦行。乃說一
切眾生皆依食住。正覺正說餘不能知。外道嗤曰。
愚者亦知何言正覺正知。佛更問之食有幾種。外
道不能答。因說四食。食以資益為義。觸食中能生
喜樂資益諸根。思食有希望義亦能資益。識食即
第八識執持之相。必賴前三能執持諸根大種。此
中惟思食稍難釋。林間錄中現有引證。○二別斷
五辛二一述意。
阿難。一切眾生食甘故生。食毒故死。
此舉段食之損益欲除五辛之助因。葢此五辛在
凡俗或以為甘。若在求菩提人能損法身慧命即
是毒也。○二正斷二一約斷顯助開。
是諸眾生求三摩地當斷世間五種辛菜。是五種辛
熟食發婬。生噉增恚。
孤山云。五辛者楞伽經云葱蒜韭薤興渠也。應法
師云。興渠梵音譌也。正云興宜。慈愍三藏云。根如
蘿蔔出土辛臭。慈愍冬至其土不見其苗。則此方
無故不翻也。○二約人明過患二一說法人過患。
如是世界食辛之人縱能宣說十二部經。十方天僊
嫌其臭穢咸皆遠離。諸餓鬼等因彼食次䑛其唇吻。
常與鬼住。福德日消。長無利益。
咸皆遠離謂不來聽法也。○二坐禪人過患。
是食辛人修三摩地。菩薩天僊十方善人不來守護。
大力魔王得其方便。現作佛身來為說法。非毀禁戒
讚婬怒癡。命終自為魔王眷屬。受魔福盡墮無間獄。
○三結。
<pb n="895"/>
阿難。修菩提者永斷五辛是則名為第一增進修行
漸次。
○二真修刳其正性三一徵。
云何正性。
此殺盜婬正是生死之體故曰正性。○二釋二初
以戒刳性二先持小乘戒二先正明。
阿難。如是眾生入三摩地要先嚴持清淨戒律。永斷
淫心不䬸酒肉。以火淨食無噉生氣。
不食肉即斷殺。溫陵云。欲刳淫殺正性必持戒律。
不飲酒防亂之至也。不噉生防殺之至也。律中五
果皆當火淨示不噉生氣色。五果者。熏聞云。一核
果如棗杏等。二膚果如蕈茇桑椹梨柰等。三[殼-一]果
如椰子胡桃石榴等。四𥢶果（𥢶粗糠也）如香茅蘇荏等。
五角果如大小豆等。以比丘之法不得自手壞生。
若有所須語淨人言汝知是汝看是等。淨入解者
以火觸之此名火淨。律中更有爪淨揉淨等今且
言火耳。以細況粗。生果尚順淨食。何況食肉傷慈
乎。○次反顯。
阿難。是修行人若不斷婬及與殺生出三界者無有
是處。當觀婬欲猶如毒蛇如見怨賊。
熏聞云。此中誡犯于四重中略誡前二。又于二中
偏重淫欲。故知刳性之意斯為本歟。長水云。豈有
具諸功德出離之體而從婬殺中得。○二持大乘
戒。
先持聲聞四棄八棄執身不動。後行菩薩清淨律儀
執心不起。
泐潭云。小乘戒律身觸為犯。大乘戒律起心即犯。
○二持戒利益二一明利益。
禁戒成就。則於世間永無相生相殺之業。偷劫不行
無相負累。亦於世間不還宿債。
洞洲云。相生相殺等如次配于四重。亦可無相負
累至不還宿債皆由不偷劫也。但上句在因下句
屬果。并前婬殺不行即無三種相續。○二得神通。
是清淨人修三摩地。父母肉身不須天眼自然觀見
十方世界。覩佛聞法親奉聖旨。得大神通遊十方界。
宿命清淨得無艱險。
若論持戒居第二漸次。若論得通未必能依次。究
竟得六通時依戒得四通也。文意相連。因見十方
界故得見佛。因見佛故聞法。見十方故遊十方界。
是相連也。天眼天耳身如意宿命共有四通。後得
無生忍是無漏通。雖缺他心義能兼攝。今文四通
乃第二增進之所獲也。斷婬殺盜未必即得通。葢
由修三昧兼持戒之力耳。此人能得六通。其中四
通乃因持戒而得。幽溪曰。觀見十方即天眼通。覩
佛聞法即天耳通。遊十方界即身如意通。宿命清
淨即宿命通。惟無他心與無漏通。以其未破惑故
也。即中云此論持戒功効。究竟因戒能獲四通。非
必在未破惑前得此通也。如第十信云。能遊十方
所去隨願正與今同。豈亦未破惑耶。○三結。
是則名為第二增進修行漸次。
○三增進違其現業三一徵。
云何現業。
六用不行違現業之始相也。十方國土皎然清淨
等違現業之中相也。即獲無生法忍違現業之後
相也。文有淺深。前二漸次俱是持戒。第三增進方
該定慧。返流旋一六用不行詎非定乎。十方皎然
等詎非慧乎。○三釋三一初相。
阿難。如是清淨持禁戒人心無貪婬。於外六塵不多
流逸。因不流逸旋元自歸。塵既不行根無所偶。返流
全一六用不行。
後之乾慧是其人也。前斷食五辛正為助婬旁為
助殺。次刳其正性亦勸人永斷婬欲。故此文承上
云心無貪婬也。淫根已空非但除男女之欲。而眼
<pb n="896"/>
不奔色。耳不奔聲。六根皆然總無流逸。粗惑已斷
細惑未除故云不多。四卷中脫黏內伏伏歸元真
正是今義。長水云。元性之中本無根塵夫何為偶。
根境不生六用不起惟一圓常妙覺明體。此同觀
音圓通生滅既滅寂滅現前。長水此釋最得經旨。
今文所明。正指性離根塵。而云返流全一所謂雖
得六銷猶未亡一也。○二中相。
十方國土皎然清淨。譬如琉璃內懸寶月。身心快然
妙圓平等獲大安隱。一切如來密圓淨妙皆現其中。
此淨極光通達也。前因明而失妙則生世界。妙明
既冥能合如來。琉璃譬國土。明月喻正報。當以六
解名身心快然。一亡為妙。具法為圓。身土不二為
平等。安隱即大涅槃也。如來密圓淨妙皆現其中
者。六用不行己之密也。而如來之密亦現其中。十
方皎然己之淨也。而如來之淨亦現其中。妙圓可
知。此文似可配十信。六塵清淨在十方國土皎然
一句。○三後相。
是人即獲無生法忍。從是漸修隨所發行安立聖位。
獲無生忍者。一因寂照雙融。二因諸佛合體。的是
初住境界。有以細配十信者恐未必然。聖位指初
住已後之位。○三結。
是則名為第三增進修行漸次。
○二別明諸位九一乾慧。
阿難。是善男子欲愛乾枯根境不偶。現前殘質不復
續生。執心虗明純是智慧。慧性明圓鎣十方界。乾有
其慧名乾慧地。欲習初乾未與如來法流水接。
是善男子指第三漸次人也。欲愛乾枯者。由第二
刳其正性故至第三心無貪婬。今正指第三文也。
根境不偶者。正指前文塵既不緣根無所偶勿作
餘釋。夫受生以婬欲為本。婬欲既斷則三界生盡
而現前止名殘質矣。跡此似見思已斷。執心虗明
者。岳師云。人法二執了無實性是也。即中云。根境
不偶已入空理。又不滯空故執心虗明。而純是中
道智慧。應知中道之觀即智慧也。慧性下正與前
十方國土皎然清淨是同。但未證無生忍耳。問。未
證中道何言慧性。答。圓人始終莫不以中道正觀
觀中道理。鎣十方界不其然乎。但非真證故在信
前。乾有其慧者。乾即承上欲愛乾枯。慧即承純是
智慧。如來法流水者。中道妙理為法流水。圓而未
妙故稱未接。乾慧得名其義有二。一者欲愛乾枯。
二者未與法流相接。下文云。中中流入是法流之
相也。○二十信。第一入真。第二照俗。第三無俗非
真。以此為慧即第四。以此為定即第五。至第六名
不退。第七與如來氣分交接。第八明己佛相對相
入。第九得佛淨戒。第十能遊十方。此十信次第也。
一信心。
即以此心中中流入圓妙開敷。從真妙圓重發真妙。
妙信常住一切妄想滅盡無餘。中道純真名信心住。
乾慧地中雖修中觀未證十六剎那。今即以前之
中觀發十六剎那。十六心皆見中道故云中中流
入。中中二字收十六心。所見之中相續無間名為
流入。圓妙者。釋明中體顯異但中。前圓未稱為妙。
今十信中十界俱照為圓乃具德之假。離縱橫竝
別為妙。亦是亡相之空也。此心一發如蓮華開敷。
從真妙圓重發真妙正指中中流入。或云。此真妙
真圓不同似妙似圓。未必然也。下句云中道純真。
即知上真字之解真即中也。如釋籤云無始時來
奚甞非真。未發心前無真不俗。俗即百界千如。真
即同居一念。據籤此文知發心之日無俗不真。故
後云純真。今云從真耳。妙圓之後又發真妙故是
流入。言十六剎那者。謂四忍。四智。四比忍。四比智。
今圓教中以一念為體。一念即煩惱之集而煩惱
之集即菩提道諦。一念是生死之苦而生死之苦
<pb n="897"/>
即涅槃滅諦。雖在一心而法忍法智比忍比智一
一開發一一心中咸具三諦無權非實。故小乘十
六剎那心心皆異。圓教十六剎那心心不異。所以
前名真妙後復名真妙也。妙信等者。圓妙信心體
是常住。思量亦有不思量亦有。提起亦有不提起
亦有。能離作輟之病則修性皆常。一切妄想應該
三惑。言中道純真者。體兼用冥無空假而非中也。
而云信心住者。明此信即入住功德。孤山云。此下
十信雖與諸經名同而于名下皆結住名故知即
是初住分開其說是也。葢縱于住前立信而初住
百法元是十信所成。亦可稱為分開。縱謂信心即
信而十心才發還是初住方便豈無總別之義。今
謂初住是總。十信是別。名初住方便不亦宜乎。涅
槃云。第八人者不名凡夫亦此位也。前乾慧人未
與如來法流水接。今中中流入已接如來法流是
入聖位無疑矣。問。十六剎那經中何不顯說。答。阿
難初果已發剎那。今以小望圓但云中中其義可
知。又小則真真流入。圓則中中流入。○二念心。
真信明了一切圓通。陰處界三不能為礙。如是乃至
過去未來無數劫中捨身受身一切習氣皆現在前。
是善男子皆能憶念得無遺忘名念心住。
真信明了是牒上文。十心皆名信故第二心建首
即名真信。一切圓通是真不礙俗。前心即邊而中
今信即中而邊。陰處界三皆為真信所照故不能
為礙乃從真入俗也。此位應入修道。修道所除正
屬習氣。圓照三世皆憶無遺即得陀羅尼矣。大經
十三不可思議文云。菩薩摩訶薩于一念頃悉能
稱量一切生死即是今意。又前心破同體見惑此
位應破同體思惑。吳興云。通指二死為捨身。總名
五住為習氣。詎不信然。○三精進心。
妙圓純真真精發化。無始習氣通一精明。惟以精明
進趣真淨名精進心。
妙圓純真指初信心。真精發化指第二信心。從真
入俗即是發化。無始下明精顯無明即明也。唯以
下明進。既無明即明則妄染皆為真淨豈非進乎。
○四慧心。
心精現前純以智慧名慧心住。
幽溪曰。向全惑成智。今無惑唯智。此解最確。心精
指前精進心也。○五定心。
執持智明周徧寂湛。寂妙常凝名定心住。
以今之定持前之智。所持之智即昏而朗。能持之
定即散而寂。故云周徧寂湛。吳興云。周徧寂湛謂
定之用。寂妙常凝謂定之體。又定慧不二曰妙。○
六不退心。
定光發明明性深入。惟進無退名不退心。
前云執持智明則定已有光。從此發明是從定慧
之體而發明之用也。明體從定慧發能深入法相
見法諦當知進退之由故惟進無退。問。此與前進
何異。答。前即惑成智故以精兼進號精進心。今定
慧均等名從進得與前自殊。又前云。常凝似乎不
進不退。故今發明而成不退勝前心也。又前以精
兼進。今是深入之進。○七護法心。
心進安然保持不失。十方如來氣分交接名護法心。
初二句牒上文也。明從定發故曰心進安然。前云
無退今云保持不失。定慧均等能見佛性故與如
來氣分交接。幽溪云。菩薩為心志存護法。若有其
心無法可護不得稱為真護法也。今氣分交接有
法可護成第七心。補遺曰。恐取六地齊羅漢七地
道觀雙流入假化物故與如來氣分交接。又保持
不失是護。十方如來氣分是法。既不退則必成如
來故氣分交接也。○八迴向心。
覺明保持。能以妙力迴佛慈光向佛安住。猶如雙鏡
光明相對其中妙影重重相入名迴向心。
<pb n="898"/>
初句牒上護法心也。既有覺明妙不可少。明依覺
有故曰覺明。保持是護。又覺在于果即上如來。明
在于因即前明性深入之明。今因心契果故云妙
力。迴佛慈光則佛對己。向佛安住則己對佛。苟非
妙契心地豈得對佛而喻以雙鏡乎。言妙影者。因
中有果相。果中有因相。因復現果果復現因故喻
兩鏡影復現影重重相入。吳興云。約十方如來對
照亦然故云重重也。○九戒心。
心光密迴獲佛常凝無上妙淨。安住無為得無遺失
名戒心住。
前定心中云寂妙常凝此是己之所證。今獲佛常
凝妙淨是佛所得。又前以常凝泯己之智。今以常
凝泯佛之光稱為無上妙淨。是亡相之法故號無
為。以此為戒即道共戒。荊公曰。前言迴佛慈光淺
矣。此言心光密迴深矣。前言妙影相入淺矣。此言
獲佛妙淨深矣。所言密迴者。機括獨連非麤浮可
見也。安住下明行人所住無遺失則無過咎。○十
願心。
住戒自在。能遊十方所去隨願名願心住。
初句牒前。上文是道共戒亦是定共戒故今云住
戒自在。如云安住無為得無遺失即自在也。見佛
聞法利益眾生一一如願。如前第二漸次得大神
通遊十方界正與今合究竟依戒方得神通。吳興
曰。準天台圓教未斷無明生同居者名為願生。正
符此文也。又說十信出假利益眾生。今遊十方亦
合其義。○三十住十一發心住。
阿難。是善男子以真方便發此十心。心精發輝十用
涉入圓成一心名發心住。
前乾慧地中云現前殘質不復續生明是己破見
思無牽生緣。若爾。則十信之初豈復破見當為真
家方便無疑矣。今云以真方便發此十心總牒前
十信心也。心精發輝是破無明之義。前破同體見
思今正破無明惑也。因發輝故一一互相涉入。如
帝網珠重重相入。即向十心心心各具十心而圓
成初住一心。是除隔別見也。雖離前十心無此住
體。而前十為別此住為總。別為方便總為住體。共
成發心住焉。但觀經文總別宛然。初住百界作佛
以十心互具為本。考法華疏中或以五品在十信
前。或判五品即十信。如云初隨喜品即入信心位。
分一品為兩心五品即十信心。即是六根鐵輪位
也。五品既有二說十信豈無兩途。今判入真位方
便有何不可。○二治地住。
心中發明如淨琉璃內現精金。以前妙心履以成地
名治地住。
初句似承上文。喻中琉璃喻心。精金喻所發之明
也。精金是地。即以上十用涉入之心履之。○三修
行住。
心地涉知俱得明了。遊履十方得無留礙名修行住。
心之與地涉入而有相知之義。地原是心中所發
之明故心地兩俱明了。遊履十方者。此之心地能
徧至十方不拘一處也。得無留礙者不為無明色
質所礙。葢無往而非心地矣。幽溪云。初住已先名
為緣修以未見佛性故。登住以來名為真修以見
佛性故。然初心名發心佛性現前猶未加真修功
行也。至第二住以前妙心履以成地方以分真始
覺照分真本覺。至第三住心地涉知俱得明了則
始本一合始本俱忘。○四生貴住。
行與佛同受佛氣分。如中陰身自求父母陰信冥通
入如來種名生貴住。
行與佛同者。山河大地皆是妙明真心唯佛為然。
今心地徧到則行時與佛同。既似果佛豈不受彼
氣分耶。如中下立喻顯法。前發心住如投胎一分
識心。次治地者如中陰所行之地。三修行住如投
<pb n="899"/>
胎必有所往。今生貴住如求入胎中。投胎時自求
父母非父母求子也。中陰求父母以業同故自然
相引。今證與佛同亦自然相引。此菩薩能覓如來
為父母也。陰信等者。此住陰信冥密相通即自求
之意。○五方便具足住。
既遊道胎親奏覺胤。如胎已成人相不缺名方便具
足住。
初二句牒前道胎。而云遊者如遊心法界之義。親
奉覺胤者。攬佛權實二智凝結聖胎也。如胎下正
明今住。人相不缺當喻具佛五根。所謂五眼五耳
五鼻等也。觀後第七住總承上五六二文云身心
合成。則此文中必以如來五根為方便明矣。如眼
能視耳能聞豈非方便乎。若以修習無量善根為
方便乃權教所說。○六正心住。
容貌如佛心相亦同名正心住。
容貌如佛牒上具足五根。心相亦然則意根亦同
如來。所謂真六根清淨位也。自發心來專論心體。
譬初托胎但以一念心托未有形相第五始明形
相。至今第六復云心相亦同名正心住。正者聖也。
葢前明托胎之心今明安住身中之心。○七不退
住。
身心合成日益增長名不退住。
身心合成牒上五六二住。日益增長者。至此則五
眼五耳及五意等更過于前。葢無明分分破佛性
分分顯也。既有增長定無退失。○八童真住。
十身靈相一時具足名童真住。
玄籤會本引舊譯華嚴云。第八地說一切佛現身
觀。莫捨忍門勸觀常住入無功用心。是菩薩現十
種身。謂于眾生身作己身。國土身。業報身。聲聞身。
辟支佛身。菩薩身。佛身。智身。法身。虗空身。次國土
身作頭亦如是。乃至虗空身作頭亦如是。熏聞云。
彼談十身一一具十乃成百身。句記云。問。華嚴十
身此但二三。身數既少攝義不周。是則此經攝義
不足。答。義有通別。通義可爾別則不然。彼通云身
故云十身盧舍那也。別釋如來故不應云業報佛
國土佛等。若欲通收彼經十身應開為四。則以化
身攝于業報。智即報身。虗空屬法。餘皆化攝。孤山
復作三身收之。謂虗空屬法。智報。餘應。問。既屬三
四何故十身皆名舍那。答。以別圓地住所現之身
正是實報餘身皆是此身轉變。從本受稱故曰舍
那。又盧舍那者。寶梁經翻為淨滿。以諸患都盡故
稱淨。眾德悉圓故云滿。十身雖異淨滿是同。然于
同中須知別相。不可三四混而無甄。然何以十身
釋童真名。良以十身舍那翻淨滿義。童真無染與
淨滿相當矣。○九法王子住。
形成出胎親為佛子名法王子住。
形成二字牒上十身具足。又破一分無明身相赫
奕顯著名為出胎。如來所有大乘家業悉是子有
故云親為佛子。親為太子則有問安視膳之儀佛
子亦然。華嚴云。此菩薩修習十種觀察之事。所謂
法王善巧。軌度。宮殿。趣入觀察。灌頂。力持。無畏。晏
寢。乃至法王讚歎。故名法王子住。○十灌頂住。
表以成人。如國大王以諸國事分委太子。彼剎利王
世子長成陳列灌頂名灌頂住。
表謂儀表。儀表既已成人即弱冠之義。補遺云。太
子出則撫軍入則監國是分委也。在法則八相成
道五時化物皆所優為。既以佛事委之大小逗機
頓漸說法為國事。○四十行十一歡喜行。
阿難。是善男子成佛子已。具足無量如來妙德十方
隨順名歡喜行。
上住有十而但云成佛子攝無不盡此結前也。長
水云有二義故歡喜。一具足無量佛德故。如觀音
云。我又獲是圓通修證無上道故又能善獲四不
<pb n="900"/>
思議無作妙德。既云不思議即無量佛德也。二眾
生受化故歡喜。十方者現十界身利眾生也。隨順
有二。一眾生趣類不等根行有異。菩薩隨順以形
以說此明能化隨順也。二眾生隨順。一一受化咸
皆得益此明所化隨順也。能所既皆隨順機應俱
生歡喜。即中云具德為隨順之本。古人以十界解
十方其說是也。自行化他是如來妙德。而云無量
者謂現十界身說十界法。凡戒善諦緣度二道三
法四果一一無缺故能使眾生歡喜。○二饒益行。
善能利益一切眾生名饒益行。
以歡喜故生第二饒益之行。得四悉益名為利益。
言善能者。謂是四教四門門門四悉而皆順入圓
教。幽溪曰。前十住位明法王子自覺已圓。十行去
明導利羣生也。或問曰。據天台所明三觀從名字
來修從假入空觀。至七信位破見思惑為自利行。
從八信去修從空出假觀破塵沙惑為利他行。從
十信去修中道觀破無明惑。登初住去名自利利
人覺行圓滿行。今楞嚴所明地位至十行位方饒
益眾生為出假行何也。答曰。三觀破惑以分自覺
覺他乃一往之說此是次第之義非究竟之談。何
者圓頓行人三觀一心中修。三惑一心中破。三覺
一心中顯。何有如此次第。如五品初心隨喜讀誦
雖是自利。中心說法後心兼行正行兩種六度豈
非利他覺人乎。雖然。圓頓教中不無次第。如曰理
須頓悟乘悟併銷。則圓修圓悟之道彰。事非頓除
因次第盡。則漸修漸破之義顯。非漸無以階頓。非
頓無以融漸。二者兼盡而圓頓之道始備。然而有
觀行之次第焉。五品是也。有相似之次第焉。七信
以還破見思惑以證空理。八九信破塵沙惑以證
俗理。十信破無明惑入初住位證中理是也。有分
真之次第焉。十住位破十品無明住真諦理。十行
位破二十品無明出俗諦理。十向破三十品無明
更修四種妙圓加行登十地位證中道理是也。有
究竟之次第焉。等覺菩薩證真理已更住千劫倒
修凡夫之行破斷微細塵沙緣影一切法門無所
不盡。更破一品根本微細無明入于如來妙莊嚴
海圓滿菩提歸無所得方為究竟。今是分真中不
次中之次序。論初住菩薩便能百界作佛導利羣
生。豈止十行方利益眾生耶。成佛子已具足無量
如來妙德結上灌頂住之功德也。十方隨順正明
歡喜行之相也。即以是德一切眾生咸受利益名
饒益行。○三無嗔恨行。
自覺覺他得無違拒名無嗔恨行。
幽溪以歡喜行為自覺。饒益行為覺他。其說是也。
然自覺者無明未必不違其智。覺他者有情未必
不拒其化。此理之常。今不拒不違則無嗔恨。○四
無盡行。
種類出生窮未來際。三世平等十方通達名無盡行。
種類即四教四門門門四悉也。皆從法界出生。法
界不窮則出生亦不窮。以皆歸佛道為平等。又達
性具之體而出生諸法從性起修故曰種類。如摩
尼珠雨寶不窮。苟非全性起修豈能窮未來際乎。
三世只一性體故平等。十方只一性體故通達。以
此度生名無盡行。○五離癡亂行。
一切合同。種種法門得差誤名離癡亂行。
此似承上文來。上種類不同一一出生無非平等
之道故即云三世平等。今承上故云一切合同。孤
山云。異名別說同歸一理是也。既歸一理即無差
誤。皆破無明則不癡。同歸一法則不亂。○六善現行。
則于同中顯現羣異。一一異相各各見同名善現行。
則于下亦承上文。既應十界機說十界法豈無異
乎。而于同中顯現葢理不礙事也。次句一一等者。
所謂一一不失一一同趣也。索隱云。一真如心具
<pb n="901"/>
足萬行而行行互顯一心。如金作器而器器皆金。
是于同中顯現羣異。一一異相各各見同也。或以
前之六行配前六度。恐成別義故不應爾。○七無
著行。
如是乃至十方虗空滿足微塵一一塵中現十方界。
現塵現界不相留礙名無著行。
如是下亦承上文。言不但同異互融擴而充之則
小大相容一多無礙。十方虗空滿足微塵者。或引
華嚴云華藏世界所有塵一一塵中現法界也。不
相留礙者。界入塵而界不小是小不礙大。塵含界
而界不大是大不礙小。若有一毫執著安能大小
相容耶。又雖含十方界而塵相不失是現塵。雖止
在一塵而現十方界是現界。上大不礙小下小不
礙大。○八尊重行。
種種現前咸是第一波羅蜜多名尊重行。
種種現前者總承上歡喜以來諸行。方便位中十
行從真入俗覆疎倒入即不名第一波羅蜜。今之
圓位十行化物。無非一為無量無量為一。乃至現
塵現界事事無礙。皆是圓融三德般若之所發現。
若近承第七如長水云云。○九善法行。
如是圓融能成十方諸佛軌則名善法行。
十方諸佛八相成道五時說法皆用如上圓融之
力。八相五時是軌則也。佛出淨土雖無五時。然即
頓而漸即漸而頓亦是軌則故名善法。○十真實
行。
一一皆是清淨無漏一真無為性本然故名真實行。
第十結上九行。十行圓融即一不離十十不離一。
故最後結云一一皆是等也。權教十行但破塵沙。
今皆破無明故曰清淨無漏。謂攝三諦十界無漏
失也。雖度眾生皆一中道無生滅體。雖涉事用莫
非性具。故曰本然。名真實者結上悉名真實也。
○五十迴向十一救護一切眾生離眾生相迴向。
阿難。是善男子滿足神通成佛事已。純潔精真遠諸
留患當度眾生滅除度相。迴無為心向涅槃路名救
護一切眾生離眾生相迴向。
菩薩十信具足便成佛子。今十住又滿足即云成
佛事也。依體起用故曰神通。純潔精真者。純潔結
上清淨無漏。精真結上一真無為。留患已遠即行
成就也。當度眾生下明迴向正義。若但以性相二
空而除度相與通教偏空何異。當者正也。正度眾
生而滅度相是即有而空。雖似同通教然通教能
通妙所通粗。能通妙故與圓何異。所通粗故惟入
偏空。今當度無度相葢能通妙而所通亦妙也。迴
無為心向涅槃路者。遠離空假二邊之為作是曰
無為。還趣空有俱非涅槃之路。前第十行云一真
無為已有無為心矣。今迴轉此心以向大涅槃路
是迴因向果。佛地中菩提為果涅槃為果果。今迴
向心直向果果。○二不壞迴向。
壞其可壞遠離諸離名不壞迴向。
前滅除度相則壞其可壞。此壞亦離名遠離諸離。
離壞即證不壞成第二迴向也。○三等一切佛迴
向。
本覺湛然覺齊佛覺名等一切佛迴向。
前初發心住云心精發輝。二治地住云以前妙心
履以成地。三住即云心地涉知俱得明了。今第三
第四第五迴向與前相似。次第亦同。然前就菩薩
說雖有行與佛同之語猶未全同。今迴向中大似
于佛故與前異。云本覺者。前得不壞迴向所謂得
無所離即除諸幻。故承上云本覺湛然。湛然即本
覺之體。澄渟不動佛亦止證此本覺而已。故己覺
齊佛覺也。○四至一切處迴向。
精真發明地如佛地名至一切處迴向。
四至一切處者。前治地中云心中發明明喻精金
<pb n="902"/>
之地。今第四迴向中亦以明為地。既覺如佛覺則
地如佛地。如來實相之地徧周法界。故二卷云色
身外洎山河大地咸是妙明真心中物。據此則知
佛實相地徧一切處。而菩薩之地與佛無殊。若前
治地之地非必至一切處也。故前第四住但行與
佛同。謂行時如佛而地未如佛。今則如佛地矣。○
五無盡功德藏迴向。
世界如來互相涉入得無罣礙名無盡功德藏迴向。
世界如來互相涉入者。染淨依正悉皆不二。乃至
毫端現界塵中轉法故云無盡功德藏也。天如補
註曰。準吳興解。則世界即染如來即淨也。○六隨
順平等善根迴向。
於同佛地地中各各生清淨因。依因發揮取涅槃道
名隨順平等善根迴向。
第六迴向亦從第四文來。但前五迴向皆取所證
之理迴因向果。今此位方明所修之行。前十行是
從住所生功德。今之功德乃從同佛地中所生。以
地有能生之義也。各各之言所該最廣。從佛地生
是清淨因。既從佛地則因當依。發揮從依因來是
修習之義耳。清淨之因能取涅槃之道。孤山曰。行
從理起名隨順平等。能生道果名為善根。○七隨
順等觀一切眾生迴向。
真根既成十方眾生皆我本性。性圓成就不失眾生
名隨順等觀一切眾生迴向。
前云隨順平等善根故今牒云真根。真根即清淨
因也。恐謂惟生淨因不及染法。故今云眾生皆我
本性則染淨不二明矣。桐洲云。十方眾生皆我本
性非有眾生也。性圓成就不失眾生非無眾生也。
六七二向咸明生法俱從第四迴向發來。隨順者。
謂能順理。從真根得自他無殊是等觀也。○八真
如相迴向。
即一切法離一切相。惟即與離二無所著名真如相
迴向。
前云不失眾生是即一切法。眾生皆本性是離一
切相。然真如之體畢竟非即非離二無所著。孤山
曰。即一切法假也。離一切相空也。二無所著中也。
據此則三諦皆名真如也。○九無縛解脫迴向。
真得所如十方無礙名無縛解脫迴向。
真是理體。云得所如者。當指十界依正皆即真理
故云所知。然真得所如之言牒上文也。如是則十
方依正有何礙乎。前三諦約體。今十方約用。葢指
起用時十方皆無礙耳。○十法界無量迴向。
性德圓成法界量滅名法界無量迴向。
十住證理。十行涉事。今十迴向為迴因向果。瓔珞
經云。迴者迴易轉變。初位救護眾生離眾生相迴
向即迴易轉變也。既離眾生相得無所離即第二
不壞迴向。此二豈非迴因向果乎。第三云等一切
佛者證不壞體即是本覺而此本覺齊于佛覺名
等一切佛迴向。本覺之體履以成地第四即云地
如佛地名至一切處迴向。佛地徧到第五即云世
界如來互相涉入名無盡功德藏迴向。回者回互。
上三位多是己心與佛交互亦回因向果之義也。
前五迴向多論證體。第六起行乃云於同佛地地
中各各生清淨因。各各之言所該廣矣。第七云十
方眾生皆我本性合前五向是心佛眾生三無差
別皆交互之義也。第八三諦無著第九十方無礙。
亦約理事以論回互。上九大意多明三無差別。因
果自他依正無殊則本性之德圓滿成就。既事理
迴互融成一體彼此限量皆忘亦不必言己心佛
心己地佛地乃為第十法界無量迴向矣。○六四
加行二一總標。
阿難是善男子盡是清淨四十一心次成四種妙圓
加行。
<pb n="903"/>
擕李曰。據瓔珞等經皆不別列四加行位。若惟識
等論則以地前四十心為外凡資粮位。十迴向後
則明暖等為內凡加行位。吳興曰。今四加行正如
惟識所說也。而彼于地前分內外凡位者乃別教
一途之義。以登地是菩薩聖位。聖位難入故開此
加行耳。問。今經圓教何用別義乎。答。借別名圓斯
有其例。如仁王云。三賢十聖住果報是也。敏師謂
此經未必純圓應兼別義其失甚哉。○二別列四
一煖位。
即以佛覺用為己心若出未出。猶如讚火欲然其木
名為煖地。
前十迴向皆是迴因向果而因不即果。今加行中
乃以佛覺為己心。天如曰。前之佛覺雖曰能齊未
能正證。今將趣聖果故即用佛覺為己因心其說
是也。言佛覺者。如雜華云。心佛眾生三無差別。法
華中百界千如即空假中正是其義。問。前經云本
覺湛然覺齊佛覺而以得無所離即除諸幻釋之。
則佛覺似但精真之體今何作此釋耶。答。前文明
覺齊佛覺地如佛地。後即云世界如來互相涉入。
至第七迴向云十方眾生皆我本性。豈非心佛眾
生三無差別耶。又豈非十界依正在一心中耶。第
八三諦無著。第九十方無礙。第十結云性德圓成。
皆深明十界一心即空假中之旨。此等皆是佛覺
與法華十如無異。雖不明言三千而三千在其中
矣。但猶是所向之佛覺。今以此覺用為己心是入
地方便也。若出者。謂佛覺欲從心出而猶未出。喻
如鑽火欲然先有煖相。火喻初地之智。木喻所破
無明。鑽喻加行。煖喻初地聖火前相。亦得以火喻
佛覺木喻己心。○二頂位。
又以己心成佛所履若依非依。如登高山身入虗空
下有微礙名為頂地。
此義三現。前初住云心精發輝。二住即云以前妙
心履以成地。第三迴向云覺齊佛覺。第四迴向即
云地如佛地。當知地亦是所履也。此加行中前煖
地云即以佛覺用為己心。覺亦是地故今即云又
以己心成佛所履。夫佛覺為佛所履以在己心中
故己心亦成所履。舊解云。佛者即自心中所達果
人之智。自覺齊佛覺地如佛地以來佛智洞然久
矣。若依者佛智還依己心之地也。非依者佛超己
心之外也。心相將盡故若依非依。此唯登高山可
以喻之。身入虗空以喻非依。下有微礙以喻若依。
良由己心未盡故有微礙也。○三忍位。
心佛二同善得中道。如忍事人非懷非出名為忍地。
己心與佛雖未合一。其體不隔故曰二同。須知雖
至此地己心猶未盡也。中道者是佛所證。善得者
勝前以佛覺為己心之時故云善得。如忍下喻也。
忍事者如喜怒不形。非懷非出者究竟當出而未
出也。時似欲吐名非懷。藏之于心故非出。正喻善
得之狀。○四世第一位。
數量銷滅。迷覺中道二無所目名世第一地。
此承上忍地來。心佛或二數也。同異量也。今皆消
滅則迷中道與覺中道二無所目。至此情見俱忘
雖非真證中道已為世間第一流矣。
○七十地十一歡喜地。
阿難。是善男子於大菩提善得通達覺通如來盡佛
境界名歡喜地。
十地中前之五地皆屬覺體。初地云覺通如來。後
之四地皆承其義。後之五地皆論真如。真離生滅
故以涅槃結之。應知覺體離妄即名真如非有二
義。又菩提名大涅槃名海者以是如來二轉依號
故也。三智一心中得名大菩提。此如來寂滅道場
所得今入初地善能了達。前文云。三有眾生及出
世間聲聞緣覺不能測佛無上菩提。至初住後始
<pb n="904"/>
能得之。猶未名善。今始名善。孤山曰。覺通如來智
同佛智也。今謂既至無疑之地則覺體通于如來
何必以智釋覺乎。如前所云。惟妙覺明圓照法界
初地已得此境界。猶是菩薩故云通如來耳。言佛
境界者。所謂一念三千即空假中正是其旨。故法
華經云惟佛與佛乃能究盡諸法實相。今云盡佛
境界豈非一念中能窮百界千如之旨乎。舍此而
談佛境界大槩皆菩薩境界耳。名歡喜者。既通極
果自生法喜故得此名。○二離垢地。
異性入同同性亦滅名離垢地。
本經所云同異。如前云世界為異虗空為同。後識
陰文云。于十方界已獲其同。今何必不用此義。由
前云覺通如來故今明世界之異入于虗空之同。
并空亦滅惟歸覺體。所謂一人發真歸元十方虗
空悉銷殞也。夫覺體有垢良由空界未除。已離空
界則離垢矣。○三發光地。
淨極明生名發光地。
離垢則淨故承上文而云淨極。言明生者覺體之
明也。前云晦昧為空空晦暗中結暗為色。今覺體
既離空界明豈不生。以覺有妙明之德覺不淨則
明不生也。明既云生必是般若智光。所謂諸法不
生而般若生非歟。○四𦦨慧地。
明極覺滿名𦦨慧地。
明極之言躡上發光。光明既極覺無所隱故云覺
滿。三四地名俱從明得。然三地承覺有明。四地明
還顯覺。名𦦨慧者從喻得名。最後燒無明惑也。○
五難勝地。
一切同異所不能至名難勝地。
上云明極覺滿。覺體畢竟離同異故復云同異不
能至也。不但空界泯亡并無同異之有為法咸滅。
前文云同異發明因此復立無同無異。據此知無
同異亦同異所攝也。如是則世界眾生虗空三種
相續咸皆遠離。此菩薩最是超出豈可勝乎。幽溪
云前雖離同異猶有異同緣影者在。至發光𦦨慧
之後同異緣影悉皆銷滅。故一切所不能立。○六
現前地。
無為真如性淨明露名現前地。
三種相續既離則非有為故曰無為。言真如者。覺
體離染轉名真如。所以云性淨明露也。如是則真
如現前矣。○七遠行地。
盡真如際名遠行地。
前位真如雖露或有未盡。更加功以盡之逈超極
造名為遠行。此兼前後四位咸從真如得稱。吳興
曰。盡真如際者斯是無際之際。理既無際行豈近
乎。○八不動地。
一真如心名不動地。
前窮盡真如之際尚有功用。今只一真如心更無
功用。所以名不動也。○九善慧地二一正明。
發真如用名善慧地。
前三位得真如之體。此位發真如用。資中曰華嚴
名此菩薩具四無礙智作大法師演說無量阿僧
祇句義無有窮盡。故云發真如用。即中云真如即
法身。用屬解脫。以善慧為用又屬般若。三德備矣。
此經所明十地皆證入精真之體。較之地前語意
不同。有以檀度等名配諸地。恐兼別之說不合今
經也。○二結顯。
阿難是諸菩薩從此已往修習畢功功德圓滿。亦目
此地名修習位。
已往者此去也。此去不須修習則修習之功至九
地而畢。十地悲智兼圓故曰功德圓滿。即目九地
為修習之位焉。應知十地乃菩薩習果也。幽溪云
古疑既無修習安有斷障。然修習與斷障之義一
往則相齊。再往則九地前有即修習即斷障之義。
<pb n="905"/>
十地去惟斷障而無修習。葢悲智功終唯在利人。
而利人未及如來亦名微細無明障也。○十法雲
地。
慈陰妙雲覆涅槃海名法雲地。
欲以菩提涅槃之樂而與眾生是名慈陰。不加功
行而澤周法界喻為妙雲。覆者藏也。涅槃海即具
三德。葢雲有形質陰庇。形質喻身輪。陰庇喻意輪。
雲有聲喻口輪。菩薩現此三輪廣度眾生。已證三
德涅槃而尚未入有覆藏之義。故涅槃稱祕密藏
名法雲地結。三智三德為法。慈陰名雲。前初地云
得大菩提。今十地云覆涅槃海。聖位垂終將入果
果。二轉依號具矣。○八等覺二一正明等覺。
如來逆流。如是菩薩順行而至。覺際入交名為等覺。
入流已來有進無出。若在如來從真複俗出同萬
物是逆流也。菩薩順聖位之流而入。一出一入覺
際恰好相交俱到此地名為等覺。謂如來初出之
處菩薩方入之地二際相交。如一人出門一人入
門俱在一門之中豈不等耶。又須知如來已入還
出初出之處菩薩亦到。非謂已到究竟之地。○二
金剛後心。
阿難從乾慧心至等覺已。是覺始獲金剛心中初乾
慧地。
金剛心者即是等覺。華嚴十地品後十定品中云。
普賢菩薩以金剛慧普入法界。彼之文義正屬等
覺。彼此咸有金剛慧名則屬等覺可知也。以能破
最後無明喻如金剛故得此名。詳夫是覺與信前
乾慧名同義異。前是欲愛初乾乾有其慧名乾慧
地。今是無明初乾乾有其慧名乾慧地。豈可同年
語耶。或引發心畢竟二不別以釋此文恐未必然。
此位諸師或合入等覺。或另立一位。溫陵謂于等
覺後心別開此位。誠亦有義。以證十地後更破一
品無明方入等覺。等覺後心又破一品無明方入
妙覺。則等覺後無明初破。未入法流亦名乾慧。今
正指此時得乾慧地名也。但宜合入等覺不可云
更有一位。吳興辨之。天如評之。其說詳矣。有謂等
覺入重玄門倒修凡夫事。重歷前之乾慧是重歷
信前乾慧。而不以無明初乾為義。俟再攷之。○九
妙覺位。
如是重重單複十二方盡妙覺成無上道。
結上諸位并明妙覺。重重單複十二者。如後文云。
六十聖位即有五重十二故曰重重。言單複者。秪
是雙隻亦是奇偶。如初番為奇。次番為偶。三番為
奇。四番為偶。至第五重又為偶也。前之妄見既各
具十二類生。今翻此妄亦名十二。葢以妙覺一位
足前菩薩位而成六十之數。斯具重重單複十二
焉。然但數妙覺不名妙覺所證者。以前問。云何名
為乾慧之地四十四心。至何漸次得修行目。詣何
方所名入地中。云何名為等覺菩薩。今已具答。問
既但至等覺。答亦至等覺而止。復數妙覺以終前
之位焉。即中云十二者。一乾。二信。三住。四行。五向。
六煖。七頂。八忍。九世第一。十地。十一等覺。十二妙
覺。此十二中有單有複。乾慧等妙只有一位是單。
信位行加行地是複。隨人用之。恐不如前說為妥。
○三總結諸位三一以止觀結。
是種種地。皆以金剛觀察如幻十種深喻。奢摩他中
用諸如來毗婆舍那清淨修證漸次深入。
金剛是能觀。十種喻是所觀。長水云。於一一地皆
用金剛如幻三昧觀察諸法。據此。則金剛及十種
深喻皆屬觀照。金剛喻能破之智。如幻喻所破之
法也。奢摩他是止。毗婆舍那是觀。于止發觀則無
謬矣。止能伏結觀能斷惑。成清淨修證。漸次者位
不躐等也。深入者直階妙覺也。問。十種深喻云何
觀察。或即喻而觀乎。為合法而觀乎。答。觀經大意
<pb n="906"/>
正須約法。約法修觀有通有別。通則直觀諸法悉
如幻𦦨水月空華。似有實無了無所得則分別之
心自止。別則各有配屬。應觀一切業如幻。一切法
如𦦨。一切性如水中月。妙色如空中華。妙音如谷
中響。諸佛國土如乾闥婆城。一切佛事如夢。佛身
如影。報身如像。法身如化。何則。不可取捨畢竟空
故。若以喻為法亦有理焉。葢凡所分別皆因著相。
著相之病在于謂實若對鏡觀像及觀水中月時
謂實之心自無。著相之心亦息。是以正對鏡而分
別義疎。過去則了罔陳習。未對而心無預緣。如是
了知三際本平等雖有心念如虗空。此可與觀象
得意者言。難與散心粗浮者說也。○二以漸次結。
阿難。如是皆以三增進故善能成就五十五位真菩
提路。
如上所明地位雖深。推厥所由皆由三種漸次。故
知從戒生定從定生慧。戒定前茅斷不可缺。根境
不偶修行要門。吳興曰。三增進者即漸次也。前三
文下皆結示云是名增進修行漸次。又云從是漸
修隨所發行安立聖位。或指金剛奢摩毗婆為三
者非也。五十五位者。除前乾慧。由信至等覺是也。
問。何故舍乾慧而又不取妙覺耶。答既言真菩提
路。則顯乾慧非真。妙覺非路。今謂吳興所解至當。
然善能成就之言意該乾慧。凡求佛者。不患不得
菩提但患不得其路。故特言之。況前阿難所請實
至等覺而止。○三以邪正結。
作是觀者名為正觀。若他觀者名為邪觀。
長水云。行人若能依此修證。不斷而斷。無到而到。
此則名為真修行者故云正觀。若言都無地位但
尚理是。斯同邪見撥無因果故名邪見。仁王經中
亦此料簡。說地位竟即云若言越此而成佛者是
魔所說。吳興云。五十五位既由三增進故而得成
就。今簡邪正所以約觀言之。須知圓教之外三乘
所修皆屬邪觀。愚謂如上六十聖位皆觀法也。○
二結顯經名。此科從初正觀總無明心以明修證
中來。正觀中兩大章。一正明修證。二結顯經名。已
上約解行證法委明一期修證已竟。理當結名以
便流通。此結名中宛是五重玄義略無增減。則知
此經。不惟起盡觀道懸符止觀。即所結名義冥契
一家。東土釋迦於茲益信。具如釋題中明。今為二。
一問。
爾時文殊師利法王子在大眾中即從座起頂禮佛
足而白佛言。當何名是經。我及眾生云何奉持。
孤山曰。此經發起為救阿難。是故先開圓解。次顯
圓行。行成入位極乎妙覺。垂範後世有始有卒。於
是文殊請問經名及奉持法。奉持即流通也。○次
答五一定經體。
佛告文殊師利。是經名大佛頂悉怛多般囉怛無上
寶印。十方如來清淨海眼。
法華中文殊偈文大師以證名體宗用釋四伏疑。
今經五名亦應該五重玄義。第一名是定經體。大
佛頂。雖是呪名。亦是經名。如來藏心遍一切處為
大。佛尊而頂更為超出羣有無相可得非經體乎。
然大即法身。佛即般若。頂即解脫。此三字如次可
配體宗用三章。但約性恒開對修須合。今對下文
如來密因是宗救護親因是用獨名為體。葢體兼
用冥一切無相稱大佛頂。合三離九不其然乎。然
今名二十一字。首三字今題所存。餘十八字皆隱。
則十八字不出大佛頂之義明矣。悉怛多等。亦是
密名而通於顯。性本無染覆含法界名大白傘葢。
小乘經以無常無我為前印。涅槃寂滅為後印。印
是佛說。今則三如來藏為無上寶印。印定諸法法
法全真。又如來以此而照窮法界無一相可得名
清淨海眼。正如妙玄取佛所見為實相正體也。○
<pb n="907"/>
二定經力用。
亦名救護親因。度脫阿難及此會中性比丘尼。得菩
提心入徧知海。
夫歷劫親因以愛相纏。今能斷愛與無明父母別
是真救護。度脫下舉二人以例餘也。則親因為總
標。二人為別顯矣。阿難為親。摩登為因。得菩提心
等者。此經斷愛窮見相之本。推至山河忽生之故。
故佛果菩提可證。照徹三界正徧知海從茲入矣。
則此經以斷愛顯真為用也。得菩提心亦可名宗。
入徧知海亦可名體。對餘二章今但屬用。幽溪云
文殊提獎名為救護。佛示三如來藏名為度脫。如
是則顯密咸該而經題全隱此名也。又救護親因
從上傘葢得名。得菩提心從佛頂來。因也。入徧知
海從清淨海眼來果也。○三定經宗。
亦名如來密因修證了義。
圓修三止三觀是密因也。阿難首請妙奢摩他三
摩禪那乃十方如來得成菩提之法正是密因。如
來說三如來藏以酬其請權乘不識故稱為密。或
解為疎密之密。一觀為疎。三觀為密。未必然也。如
涅槃中明如來初說無常次說常住。以無常隱常
故常住為祕密藏。樂我淨等無不咸然。今經以不
生不滅為本修因。雖用別教正顯圓常豈非密乎。
依此而修為了義之修。如二十五圓通中獨選耳
根是也。依此而證為了義之證。如六十聖位是也。
然此經開解起行俱帶方便。明證惟圓。以阿難初
請三觀有最初方便之言故解行帶權。殊費揀選。
後明地位是旨歸之處其義純圓。而帶別明圓亦
所以引別教也。則經宗在一乘明矣。據密因有三
止觀亦可分配三章。對餘二事此惟屬宗。是開合
之義。餘具如釋題中解。○四定經教相。
亦名大方廣妙蓮華王。十方佛母陀羅尼呪。
大方廣之言似同華嚴然但義同而已。約時而論
不可判屬華嚴正可冠于妙蓮華之上耳。然方等
時經題中多有此名。吳興曰。大方廣所說之法也。
大方是體。廣是其用。即空如來藏具不空之用也。
又常遍曰大。軌持曰方。包富曰廣。如次配法身般
若解脫。亦如來藏之三德也。即中云三字可配體
宗用三。三者合則可論教相矣。妙蓮華王名同法
華。今經自四卷來最多開顯之言。如各說圓通後
佛云此等修行實無優劣。豈非各賜大車與法華
無異耶。指權即實是蓮華喻中意。於權實法一切
自在故稱王也。云十方佛母陀羅尼呪者乃是呪
名。如方等陀羅尼經云。此陀羅尼呪乃可為父。乃
可為母。又云諸佛道皆從此生是佛父母。今題正
與彼同。又應屬方等矣。總判此經必是方等被開
成醍醐為教相也。然一經成二味者。開顯之後前
四時教皆入醍醐。今經亦然。又楞嚴與餘經不同。
餘經各有當機懷疑叩佛佛為除疑。結經者據一
時問答記集成經足明利益。餘人續聞法華悟解
轉深得益在心非阿難能記。今經當機即是阿難
是結經人。親為侍者常得咨疑。佛獨為阿難親弟
說此楞嚴歷二十餘年但成一部。據經中說密同
法華。據法華意以法華開方等。如前歎德之文是
也。但開楞嚴餘可例知。亦由密同之故方得顯同。
問。既開權顯實。亦開迹顯本否。答。經初云。佛子住
持善超諸有能於國土成就威儀此明阿難大眾
已住首楞嚴三昧不起滅定現諸威儀。即是開迹
顯本。阿難侍佛日久能集諸經。苟不露開權開迹
之意何以為後人之式耶。此名題中全隱。○五別
定經名。
亦名灌頂章句。諸菩薩萬行首楞嚴。汝當奉持。
此名共十二字。灌頂章句四字今題則隱。餘八字
則存。灌頂章句者。中天竺國大乘秘典有五部。東
<pb n="908"/>
方金剛部阿閦[鞥-合+(白-日+田)]佛以為部主。南方寶生部寶生
佛以為部主。西方蓮華部無量壽佛以為部主。北
方羯磨部不空成就佛以為部主。中央灌頂部毗
盧遮那佛以為部主。吳興曰。此經從灌頂部中流
出。葢約密言名灌頂章句。有誦持者則如來智水
灌其心頂。亦如剎利之受職也。菩薩由此受佛職
位。故諸菩薩萬行首楞嚴當是經名。然上句從密
呪立稱。而密與顯等。此句從經得名而顯與密等。
菩薩萬行不出三觀。三觀一心萬行具矣。涅槃云。
首楞者一切事竟。嚴者堅固。一切究竟而得堅固
名首楞嚴。今經三卷中明性水性火等豈非一切
事竟。又云妙覺明心先非水火豈非堅固。葢今經
之宗雖具眾因果而意在以因該果。所以最後一
名獨標菩薩。如阿難所請在最初方便。如來徵問
圓通亦云最初從何方便入三摩地。經末亦云并
初發心大力鬼神皆大歡喜。故知意重于因。又此
名在釋題中判屬于用。但是宗家之用非用家之
用。而萬行之言可攝用家之用故以配用。茲五名
中救護親因別當力用。今不須配用而以為經名
之要不亦宜乎。如一卷云。有三摩提名大佛頂首
楞嚴王。又云首楞嚴王世希有。其為別顯經名無
疑矣。問。五題皆是經名。何獨以此屬名。答五名既
多稱者不能盡舉。名中之要莫過于此。如今世人
名此經為楞嚴亦聖旨也。如上所說五重既備足
堪受持。遂結云汝當奉持。五重次第者。經體既要
故居其首。有體則有用用居其次。依經修行有因
果之宗故居其三。三章既備須定教相。五者既俱
能該別文則五重玄義皆總名也。○二約別能招
報心以明修證。一經正宗為兩大章。初正觀總無
明心以明修證。次約別能招報心以明修證。葢眾
生一念不覺即為障理無明。此是根本名惑障而
不牽生三有。所謂總無明心是也。故凡行人修證。
急須破顯此本以開一念三千三如來藏而直還
本覺。既近復要如根如穴。根本既去枝末自消。如
上七卷半經文明破明顯論修論證已竟。其如眾
生既迷之後日趨日下如江湖之趨直至尾閭。因
根本無明而即分成六種和合。所謂五識五意識
受想行三心。此等諸心或貪或嗔或詐或諂與外
塵相應以架造無邊巨業。業即招報受七趣苦果。
是為枝末牽生能招報心也。且眾生過現習成習
久自然時時發現。故雖觀根本或有證入或不相
宜。如輔行云。初觀總無明心未必是宜。即當仍用
前觀歷餘一心。或貪心。嗔心。慢心。更例餘陰入用
十乘四運而推破開顯之。但能招報心有二種。一
是現行能招報。即止觀揀境內於第六中取能招
報及破法遍中歷例餘心或貪或嗔等心。輔行云
過現習生是也。二是發得能招報。因正觀總無明
心以發起多生宿習障定牽生。即止觀內所列煩
惱病業九境。輔行云因觀發習是也。今如來既因
當機之請以普示正觀總無明心竟。惟恐眾生機
宜不同根器中下正觀難入則滯於二種能招報
內仍入生死輪迴。故一一詳示不令住著。分二章。
一示現行能招報心。即十習因招七趣報是。二詳
發得能招報心。即五十種禪那現境是。今經貪習
詐習等十心即止觀輔行中貪心嗔心等。委如大
綱中明。但止觀唯明能招報之因心而如來復詳
所招報之苦果。尤為章明較著也。經中顯然至文
點示。至於明示兩種能招報心已而不明破。顯解
行證法者。現行能招報例上可知。如止觀歷例餘
心俱即三觀亦即三諦也。發得能招報因修觀發
習不知是過一生住著即入輪迴。既已示明不生
住著自然流入薩婆若海歸無所得矣。然而總科
亦名約別能招報以明修證者。倘一住著例得為
<pb n="909"/>
觀。即四種三昧內隨自意三昧。縱任三性於中覺
察。及依經行法也。初為二一請問二開示初又二
一經家敘悟。
說是語已即時阿難及諸大眾得蒙如來開示密印
般怛囉義。兼聞此經了義名目。頓悟禪那修進聖位
增上妙理。心慮虗凝斷除三界修心六品微細煩惱。
前定經名共有五重玄義顯密相織。今敘聞名得
益故云說是語已及諸大眾等。開示密印者。自建
壇聞呪已來雖知呪力未聞呪是實相之印。今始
聞之亦初聞境智相如是呪之義似專指初名也。
此經了義等即顯說之名也。頓悟禪那者。禪那此
云靜慮。乃止觀一心之道。奢摩他三摩在一心中
即是其義。如云奢摩他中用諸如來毗婆舍那是
也。良由阿難大眾本是圓機故能頓悟中道耳。阿
難已入初果茲入修道故云修進聖位。妙理指所
證之理。二果所證之理較初果為增上也。心慮等
者。虗謂惑空。凝是凝寂。乃能證之心。增上妙理是
慧。心慮虗凝是定。正合禪那靜慮之義。縱在小乘
欲入聖位必由定慧。今悟中道與偏小不同。正定
慧均等之時也。小乘定慧秪名為定。偏教定慧秪
名為慧。若入圓乘始能均耳。斷除等者。阿難亦是
超斷之人。如小乘所明證初果後更歷六番生死
方斷欲界前六品惑。今此頓斷即超義也。云微細
者思惑比見為細。而阿難是大乘二果之人更斷
所知惑破無明豈可測乎。據其示迹且在思惑。○
二起禮陳疑二一起禮述益。
即從座起。頂禮佛足合掌恭敬而白佛言。大威德世
尊。慈音無遮善開眾生微細沉惑。令我今日身心快
然得大饒益。
長水曰。修道所斷行相難了故云微細。無始俱生
故曰沉惑。疑網消除故身心快然。增進聖位故曰
饒益。考俱生煩惱其數甚多。今但依小乘則三界
四諦下八十八使名分別粗惑。貪瞋癡慢是俱生
細惑。又見思是枝末無明。今以根本無明名為沉
惑。○二對佛陳疑二一雙問能所。
世尊。若此妙明真淨妙心本來遍圓。如是乃至大地
草木蝡動含靈本元真如即是如來成佛真體。佛體
真實云何復有地獄餓鬼畜生修羅人天等道。世尊。
此道為復本來自有。為是眾生妄習生起。
初問六道是所招苦報。為是下即問能招報心。此
聲聞法中見苦果而問習因。從粗及細之意也。故
科名雙問能所。向下如來開示趣趣皆結云由妄
想業之所招引亦能所雙答。明文宛在。真心具五
種功德。所謂妙圓真淨明也。如卷初說。今先言其
四。妙字疊見以三諦本離縱橫故云妙明真淨。而
此妙德在一心中故稱妙心。次句方云徧圓。徧至
無情有情。圓謂圓具。如是乃至正言一切即是真
體。佛體下方明問意。此問與富那問似同而異。前
問山河忽生。是問所以生起之故。謂清淨本然中
何故生諸依正法也。今問佛體真寔云何復有諸
趣苦果。為是性本有耶。為是眾生由五識五意識
受想行諸心與外相應搆業而生起耶。此正能所
雙疑而重在所招報果。如來之答則廣詳能招報
因。謂一切眾生寔本真淨。因彼妄見遂成十種能
招苦報之因。由有妄因生起七趣之果。則今問意
正在能招所招因果來由。真淨之說却是帶起之
傍也。故與前不同。然此文所以詳明七趣者。他經
以四生六道括盡羣生。今經廣四生為十二類生。
亦應廣六道為七趣也。○二別問所招。前雖能所
雙問而疑在所招苦報。故別問之。是阿難重在所
招七趣。而如來詳在能招十習明矣。
世尊。如寶蓮香比丘尼持菩薩戒私行婬欲。妄言行
婬非殺非偷無有業報。發是語已。先於女根生大猛
<pb n="910"/>
火後於節節猛火燒然墮無間獄。琉璃大王。善星比
丘。琉璃為誅瞿曇族姓。善星妄說一切法空。生身陷
入阿鼻地獄。此諸地獄為有定處為復自然。彼彼發
業各各私受。惟垂大慈發開童蒙。令諸一切持戒眾
生聞決定義歡喜頂戴謹潔無犯。
私行婬是行壞。妄言等是見壞。意謂殺盜有對。邪
婬無對故云無報。為復自然者。別業別報不假他
力故云自然。吳興云。問意有二。謂別業同報。別業
別報。初問婬殺妄三即別業也。為有定處即同報
也。為復自然下次問別業別報。據下答意皆是別
業同報耳。文云。循造惡業雖則自招。眾同分中兼
有元地。乃至云不斷三業各各有私。因各各私眾
私同分非無定處。惟垂下請答。長水曰。幼小曰童。
情昧曰蒙。阿難自鄙無有大智願垂開發也。若聞
因果虗妄猶如空華則持戒何益。苟聞決定義門
必令謹潔無犯。桐洲云。善惡因果雖皆虗妄。受報
好醜終不差忒。又云。一念幻惡長劫沉淪。一念幻
善遠階佛果。即中云。此即決定之義。辨地獄受報
之事使知決定。不持戒者聞則恐懼。持戒眾生聞
則歡喜。此阿難正在所招報苦也。○二開示二一
讚許。
佛告阿難。快哉此問。令諸眾生不入邪見。汝今諦聽
當為汝說。
地獄固由邪見而入。乃至天仙修羅亦是修行岐
徑即屬邪見。如圓通疏說。○二正示二。初約總別
雙答能所。二結示勸斷。初又二。一總示能招所招
因果。二別詳能招所招因果。初又二。一能招報因
二。一約迷真雙標。
阿難。一切眾生寔本真淨。因彼妄見有妄習生。因此
分開內分外分。
長水云諸法本真未嘗生起。由念分別見諸法生。
苟能離念即見眾生山河國土本來成佛。故云實
本真淨。由念分別見諸法生即妄見也。前問云為
是眾生妄習生起故佛云有妄習生。妄習即輔行
所謂過現習生。五識五意識受想行心與外相應
而成能招七趣之業因。一切眾生實本真淨則阿
難所問本元真如即是成佛真體。其言不謬。然真
淨之言獨舉空中。淨即空。真即中也。下內外分應
屬俗諦。阿難止問妄習。今明妄習之先已有妄見。
此正指一念不覺而有動之總無明心為根本惑。
由此妄本生起十習。彼此相應以搆業。乃現行能
招報之牽生枝末。所謂境界為緣長六粗是也。○
二約內外別示二一內分。
阿難。內分即是眾生分內。因諸愛染發起妄情。情積
不休能生愛水。是故眾生心憶珍羞口中水出。心憶
前人或憐或恨目中淚盈。貪求財寶心發愛涎舉體
光潤。心著行婬男女二根自然流液。阿難。諸愛雖別
流結是同。潤濕不升自然從墜。此名內分。
前以內外而分兩分故云內分外分。今釋云內分
是本分之內。謂不能超越于常情之外也。交光云。
貪戀本趣名為分內。非本趣者即稱分外。愛為情
欲之本故先舉愛。珍羞財寶有種種可愛名諸愛
染。妄情即憐恨喜怒等也。或云無可著而生著故
名妄情。憶著貪求名情。情積不休口中水出即生
愛水也。問。從情積而生水何生水之難乎。答。如人
情輕安肯下淚。必情重方淚。然但觀口中水出則
其人情積久矣。心憶珍羞豈非因愛染而起妄情
乎。口中水出豈非情積而生愛水乎。貪求財寶應
是有財之人故舉體光潤。流結是同者。流則向下。
結則重滯。如土得水則結而不散也。○二外分。
阿難。外分即是眾生分外。因諸渴仰發明虗想。想積
不休能生勝氣。是故眾生心持禁戒舉身輕清。心持
呪印顧盻雄毅。心欲生天夢想飛舉。心存佛國聖境
<pb n="911"/>
冥現。事善知識自輕身命。阿難。諸想雖別輕舉是同。
飛動不沉自然超越。此名外分。
以超越為外分。持戒生天等非止一事名諸渴仰。
虗想謂清虗之想。即指持戒持呪之心。想積不休
亦是習也。如持禁戒。非指暫時必歷歲月之久方
名為持。勝氣者超勝之氣。氣必向上與水之潤下
相反。然上之妄情亦心。今之虗想亦心。三界無別
法惟是一心作。成此經惟心之旨。是故下舉善法
以騐能生勝氣之相。心持禁戒豈非因渴仰而發
明清虗之想乎。舉身輕清豈非想積不休而生勝
氣乎。呪印者。如今經無上寶印亦呪名也。毅者雄
猛之相。熏聞云。如銷伏毒害呪是三世諸佛陀羅
尼印。若呪龍等惡律儀事非其義也。聖境冥現。葢
于想中冥默得見諸佛淨土。或于夢中潛通此相。
想既飛動不沉眾生自然超越。此約不墮三塗名
超勝也。○二所招報果二一牒二習因。
阿難。一切世間生死相續。生從順習。死從變流。臨命
終時未捨煖觸。一生善惡俱時頓現。死逆生順二習
相交。
欲騐升墜當于生死。生則順其習氣。死則變其流
類。前文云情積不休。又云想積不休。亦輔行過現
習生之現行心是其習也。然其關要不過在將終
之時善惡俱現業也。死則逆其習。生則順其習。故
云二習相交。然此二習相交一句總該下文二習
相然二習相吞等諸句。諸師于下文更作餘解尚
當參酌。如貪婬人見地獄苦具為欲境是順其習
也。隨受鐵牀銅柱之苦是逆其習也。故云二習相
交也。問。墮獄雖爾生天何如。答。據臨終時必有愛
生惡死之念亦是二習。大凡解經不可拘一途也。
或死逆生順多就受惡報者言之。幽溪曰。臨命終
時未捨煖觸者。人稟識息煖三法為命。生時識先
投胎。摶父精母血而為種子。故有息而後有煖。三
事相合而有生。三事相離而有死。死時先捨煖而
後捨息。捨息而後識去。所謂去後來先作主翁者
是也。○二所招五果五一純想。
純想即飛必生天上。若飛心中兼福兼慧及與淨願。
自然心開見十方佛。一切淨土隨願往生。
當知此等亦現行心能招淨善之報也。必生天上
應在四王以上。既居天宮與暫遊者不同。故天上
之言該三界諸天也。下云遊于四天即暫遊也。兼
福慧等雖在七趣之外。亦是現行善心心數相應
造作淨善之業。能招淨善之果。兼福謂前五度。兼
慧即般若。淨願即要期之心。欲生淨土此三缺一
不可。吳興云。於飛心中旁論福慧故皆云兼。幽溪
曰。純想中有二路。一生天。一生淨土。生天之想以
上品十善為業。生淨土則四義俱備。而云隨願往
生者。葢淨土法門以信行願三法為之主。而三法
中又以淨願為之約也。四義謂純想福慧及淨願。
○二情少想多。
情少想多輕舉非遠。即為飛仙。大力鬼王。飛行夜叉。
地行羅剎。遊行四天所去無礙。其中若有善願善心
護持我法。或護禁戒隨持戒人。或護神呪隨持呪者。
或護禪定保綏法忍。是等親住如來座下。
夜叉有三種。一在地。二在虗空。三在天。地夜叉但
以財施不能飛行。空天夜叉以車馬施故能飛行。
善願即護法之願。善心即皈向六度之心。禁戒法
忍等皆如來法故住如來座下也。法忍必由禪定
而得。交光云。輕舉非遠者。謂豎不越四天。橫不越
輪圍。遊者暫到而已。不同生天者常得居住。去者
往也。保綏法忍。綏是安義。法忍即無生忍之類。真
際云。情少想多此通舉也。理宜等降四類分之。一
情九想即為飛仙。二情八想為大力鬼王。三情七
想為飛行夜叉。四情六想為地行羅剎。幽溪云。情
<pb n="912"/>
少想多四等中亦分二路。一無善願善心者但以
下品十善為行。二有善願善心者多是乘急戒緩
之人。故得親住如來座下聽聞大法也。○三情想
均等。
情想均等不飛不墜生於人間。想明斯聰。情幽斯鈍。
不飛為天仙。不墜為三塗。五情五想名為均也。以
想明故人報聰于三塗。以情幽故鈍于天仙。孤山
曰。由昔情想感今聰鈍。是知言均等者總報之業
也。言幽明者別報之業也。由所習情想各有強弱
致有聰鈍之異。幽溪曰。情想均等亦分二路。想雖
五分明暗不同。明者斯聰故多睿智。情雖五分亦
分輕重。重者斯鈍故多愚蒙。○四情多想少。
情多想少流入橫生。重為毛羣輕為羽族。七情三想
沉下水輪生于火際。受氣猛火身為餓鬼常被焚燒。
水能害己無食無飲經百千劫。九情一想下洞火輪。
身入風火二交過地。輕生有間重生無間二種地獄。
長水云。橫生旁生也。然有輕重。若情稍重報為走
獸故曰毛羣。若想稍強身為飛禽故曰羽族。沉下
水輪生於火際者。古解以為近於地獄其說甚是。
然水中有火故水輪向下是火輪際。即前云火光
上蒸故有水輪含十方界。據前文所說水下有火
無疑矣。水能害己者。古解云縱得水飲亦化為火。
最是。葢鬼雖受氣猛火以火為受生之因而復以
火助之必致大害。如此則雖有所食噉悉成猛火。
其無飲食可知。洞者徹也。所居最下名風火二交
過地。大地極下乃是風輪。今既洞火輪便與風輪
相近。前文云堅覺寶成搖明風出故有火光為變
化性。據此則風火必接。可知此地尚非風輪但稱
風火二交過地。謂風火於此交際經過也。受風害
者當為八寒。受火害者當為八熱。須知地獄雖有
猛風大火而亦因地勢之自然建立地獄。所以云
眾同分中兼有元地。若寒獄得煖熱獄得凉即是
有間。一向受苦即是無間。孤山云。只此七熱地獄
自有輕重。而此無間非五無間。下文阿鼻方是第
八熱獄名五無間也。又古解謂此非地下三輪。如
俱舍云。大地最下有金水風輪。有八寒八熱地獄
在三輪之上。此文云沉下水火風輪又似地獄在
三輪之下。疑此所指非地下三輪乃地獄三輪也。
竊研此。此文與前四卷火光上蒸搖明風出等合。
即是世界安立本來如此。何必非地下三輪耶。況
既云地獄三輪何故餓鬼亦生此中。恐此說未確。
若與俱舍不合葢經部不同例多如此。幽溪曰。情
多想少分四類。論其趣生但有三種。于三種中各
分輕重以論受報。二則明開。一則義隱。若分別者
則輕為有財。重為無財也。○五純情。
純情則沉入阿鼻獄。若沉心中有謗大乘。毀佛禁戒
誑妄說法。虗貪信施。濫膺恭敬。五逆十惡。更生十方
阿鼻地獄。
溫陵云。阿鼻此云無間。謂受罪苦具身量劫數壽
命五者皆無遮間名五無間。此惟情業至重者墜
入至劫壞乃出。若兼謗大乘等罪。則此劫雖壞更
入十方阿鼻無有出期。雨公云。謗法者。令無窮人
生邪見。毀佛禁戒如寶蓮香比丘尼之類。誑妄說
法如善星妄說法空之類。無功而貪人之信施。無
德而當人之恭敬。乃至犯五逆十重。皆十方阿鼻
之種也。幽溪曰。純情無間亦分二類。一不謗大乘
等至劫壞出可盡之無間也。一若謗大乘等劫壞
不出不可盡之無間也。謗大乘及五逆十重則事
兼道俗。毀佛禁戒等四罪性在于道。故在道之士
未空乎想宜先空乎情。一涉乎情便為失足之階
漸。況純情至于不可盡之無間乎。○二別詳能招
所招因果七一地獄趣三一結前標起。
循造惡業雖則自招。眾同分中兼有元地。阿難。此等
<pb n="913"/>
皆是彼諸眾生自業所感造十習因。受六交報。
循者順也。隨業招報不關他人。而眾人同感一報
非無定處。長水云。眾名不一同名為一。眾有相似
之同分。若造業同者共中共變。苕溪云。此結情多
想少及純情之類也。然橫生者非有元地。以毛羣
羽族散在諸趣故。是則正言鬼獄二道。斯略酬阿
難所問以結前也。十習因六交報乃是起後。雙標
能招報因所招報果。十習因。即止觀所揀於第六
中取能招報之餘一心。所謂貪心嗔心慢心。及例
餘陰入之五識五意識。受想行三心。此等心使與
根塵相應。共造大業能招七趣報苦。六交報。即所
招報果也。經雖雙標能所佛意重在能招習因故
先詳十種習因。能招習因既除則所招六交報苦
自消也。次詳辨因果二。一能招十習因。二所招六
交報。即釋明上二也。初中二一總徵。
云何十因。
○二別示十。一婬習。淫習中一順習已含逆習。二
二習相交之狀。三聖賢訶棄（此科準後文第七冤習以分）。
阿難一者婬習交接發於相摩。研磨不休如是故有
大猛火光于中發動。如人以手自相摩觸煖相現前。
交者謂兩相交也。下文例之。淫之始起于兩人相
接而發為相摩此名如是作。研磨不休成習名如
是性。大猛火光乃是因中具果。何必專屬順習必
是逆習名如是相。亦是摧折色心為體。交光云。交
者結搆之始。發者臨時之動。既云婬習是積久為
習何云結搆之始（或云淫之始發于相磨。或云淫習發為相磨兩說皆可）。○
二二習相交之狀。
二習相然故有鐵牀銅柱諸事。
順習發逆習之火。逆習還燒順習之身。故云相然。
此名因緣果報。亦兼如是力。然火猶是順習所生
反加于身燒然自體則逆習也。既生地獄則順逆
二習共相燒然。順習故鐵牀可臥。銅柱可抱。逆習
故還燒自身。皆習心所現寧有外境哉。○三聖賢
訶棄。
是故十方一切如來色目行婬同名欲火。菩薩見欲
如遐火坑。
欲火之言正是本末相等。補遺云。內分淫生愛水。
今十習中淫生火而貪生水者。淫有二義。一者貪
愛故亦生水。二者男女二根相磨生煖故受火報。
上文內分通取愛義故淫生愛水。今十習義淫取
研磨則生火報。十習各具性作力相體因緣果報
本末等也。如此等心皆能招於七趣六交報果。此
等心習若起即當覺察。用四運推其不在內外中
間東西南北以破其妄。妄因既破妄果自亡。然後
開顯三千會入性藏。而修證事畢矣。○二貪習三
一順習已含逆習。
二者貪習交計發于相吸。吸攬不止如是故有積寒
堅氷於中凍冽。如人以口吸縮風氣有冷觸生。
計秪是計較。而其體發于相吸。吸之不止是稱貪
習。貪元是水積令成氷。吸攬是順習。積寒堅氷即
是逆習已成之狀。此表報為相也。云積寒堅氷亦
是因中具果。於中凍冽者氷結于貪習之中非外
法也。口吸成冷觸。心吸成堅氷。可不懼耶。○二二
習相交之狀。
二習相陵故有吒吒波波羅羅。青赤白蓮寒氷等事。
俱舍云。頞部陀此云疱。尼剌部陀此云疱裂。此二
從相。阿哳吒唬唬婆嚯嚯婆此三從聲。[鬱-山+止]鉢羅等
三即青白紅蓮。此三從色。以寒彌甚身色同之。今
之善作家者觀此宜知所懼。相陵者陵是高舉之
意。氷者嵯峨之勢。貪人多以財勢陵人故也。○三
聖賢訶棄。
是故十方一切如來色目多求同名貪水。菩薩見貪
如避瘴海。
<pb n="914"/>
氷由水結名之貪水。瘴癘止是不和之氣。而人所
以謹避之者以其遍也。貪心亦然。遍滿世間故云
瘴海。○三慢習三一順習已含逆習。
三者慢習交陵發於相恃。馳流不息如是故有騰逸
奔波積波為水。如人口舌自相綿味因而水發。
交光云。陵者欺義。相恃如倚財倚勢。竊謂相恃者。
謂對物而有自恃之心。自恃而至陵他是放逸之
至也。故曰馳流不息。騰者騰上。水之奔放者勢必
騰上。故云騰逸奔波。愛著元屬水故感奔波。奔逸
是放恣所致。積波為水謂積波為江河之水。亦是
因中具果。綿味者纏綿味著。交光云。是絞𠻳之狀。
蓋綿味則不停故生水也。○次二習相交之狀。
二習相鼓故有血河河熱砂毒海融銅灌吞諸事。
慢從貪嗔而有。荊公云愛已掉動故積波為水。令
他傷惱故感血熱砂等。即中云血河等是貪嗔
和合之象。順逆二習互相鼓動成此地獄相而還
害其身。○三聖賢訶棄。
是故十方一切如來色目我慢名飲癡水。菩薩見慢
如避巨溺。
慢發于貪嗔二分得癡力最全故云癡水。一說西
域有水飲之發狂名為癡水。如此方貪泉之類。見
慢者。交光云。謂見己心之慢非見他慢也。下倣此。
慢中具貪瞋癡名巨溺。即積波為水之處。又溺者。
以水兼泥易陷難拔。巨溺良可畏夫。○四瞋習三
一順習已含逆習。
四者瞋習交衝發於相忤。忤結不息心熱發火鑄氣
為金。如是故有刀山鐵橛劒樹劒林斧鉞鎗鋸。如人
銜冤殺氣飛動。
衝突也。結者[鬱-山+止]結。瞋習以交衝為相。而其始也發
于相忤。溫陵云。心屬火。氣屬金。心火轉盛氣金轉
剛故云鑄氣為金也。補遺云。煩熱不息氣忿成堅
故感金石等事。銜冤顯瞋習。銜冤則忿氣[鬱-山+止]結。瞋
既成習濃積亦然。○二二習相交之狀。
二習相擊故有宮割斬斫剉刺槌擊諸事。
二習者。以瞋害他人為順習。以瞋反害自身名逆
習。斫則斬首。剉乃碎尸。孤山曰。宮割古五刑之一。
吳興曰。五刑謂墨劓剕宮辟。刺即古之墨刑。槌擊
笞杖之類。○三聖賢訶棄。
是故十方一切如來色目瞋恚名利刀劒。菩薩見瞋
如避誅戮。
名利刀劒直以果名因耳。○五詐習三一順習已
含逆習。
五者詐習交誘發于相調。引起不住如是故有繩木
絞校。如水浸田草木生長。
詐者詐現親附。長水云。詐謂諂曲罔冐于他。矯說
異儀險曲為性。調亦勾引之意。引起者。或使其親
己。或使其作惡。皆是引起。造因之時。以術制人而
所感報亦為繩木等制。水性至柔而浸潤不已成
草木之堅質。詐術亦至柔而堅固不解成繩木等
報。義實相肖故以例之。○次二習相交之狀。
二習相延故有杻械枷鎖鞭杖檛棒諸事。
其初也以術智延致他人。逆習一起還延致此順
習之體故云二習相延。○三聖賢訶棄。
是故十方一切如來色目奸偽同名讒賊。菩薩見詐
如畏豺狼。
讒者𧮂也。[佞-二+〦]也。讒賊本欲害人詐亦害人。雖不直
害究竟還同。豺狼。狗足羣行舌有逆刺。狼銳首白
頰大尾長胡。似犬。二獸能卜事出必有獲。奸偽之
人外示親善中懷讒賊。實豺狼之心。佛與大士即
以其心而定名。畏避也。○六誑習三一順習已含
逆習。
六者誑習交欺發于相罔。誣罔不止飛心造奸。如是
故有塵土屎尿穢污不淨。如塵隨風各無所見。
<pb n="915"/>
誑者。若就言語即是見言不見。若就行止即是虗
現有德。此中云誑似妄言以陷人之意。交欺之因
發于相罔。罔是暗昧之義即相瞞也。誣是誣陷。飛
心者。言其從空而起無因而至也。志在瞞人故感
塵土。以惡名加于良善陷人于罪故感屎尿。類顯
云如塵等者。造因之時使人無所見。感果之時己
身亦不可見。故云各無所見。○次二習相交之狀
習相加故有沒溺騰擲飛墜漂淪諸事。
以逆習加于順習名相加。誑能陷人故受沒溺。飛
心所造故受騰擲。誑語或天或淵故遭飛墜。或此
或彼故受漂淪。其中有風故曰飛曰漂也。○三聖
賢訶棄。
是故十方一切如來色目欺誑同名劫殺。菩薩見誑
如踐蛇虺。
殺人之術誑為最便。又造誑之意必欲殺人。故最
毒者無過于此。妙樂云。蝮者。爾雅云虺長三寸大
如指。江南謂虺為蝮。有牙毒。鼻上有針。餘如桐洲
註。○七冤習三一順習已含逆習。
七者冤習交嫌發於銜恨。如是故有飛石投礰匣貯
車檻甕盛囊撲如陰毒人懷抱畜惡。
冤古本作怨。長水云。怨即恨也。由忿為先。懷惡不
捨結怨為性。今謂冤是讐義不共戴天。如嚴仲子
之刺韓相。子胥鞭平王尸即名冤習。冤習是交嫌
所致而其相發為銜恨。銜者含也。時時懷恨必欲
暗傷之也。此是順習中已有逆習非指感果。飛石
投礰是不意其忽至。礰亦石也。匣貯即匣牀。車檻
即囚車。甕盛如請君入甕。囊撲囊藏而撲殺之。史
記載秦始皇囊撲二弟。以因中銜恨殺人故招藏
匿受苦之報。交光云。陰毒喻能感之心。畜惡喻所
感之境。此解未善。今謂此是類顯。如素性陰毒之
人中藏惡念。若銜恨者雖非素性而畜惡適與相
類即似其因。桐洲云。畜惡在懷其猶匣貯車檻等。
陰毒傷人如飛石投礰等即似其果。○二二習相
交之狀。
二習相吞故有投擲擒捉擊射拋撮諸事。
前之含冤必報猶是順習。至死後受報乃以逆習
還吞順習。以報怨時必欲相害。故感投擲擊射等。
必欲相報故感擒捉等。拋是拋擲。撮是捉撮。古本
作挽。長水云挽撮是牽繫罪人之狀。作拋者悞也。
○三聖賢訶棄。
是故十方一切如來色目怨家名違害鬼。菩薩見怨
如飲酖酒。
補遺云。違害鬼者。宿有相違今為禍害。身子曾遭
其事。孤山云。酖鳥名。其羽有毒。以畫酒飲之則死。
其鳥似鶚。食蛇蝮。雄名運目。雌名陰諧。即中云。鬼
似無形而能害人。酒似可飲而藏酖毒。皆藏恨殺
物之情狀耳。○八見習三一順習已含逆習。
八者見習交明如薩迦耶見戒禁取邪悟諸業發於
違拒。出生相反。如是故有王使主吏證執文籍。如行
路人來往相見。
見謂惡見。非一朝一夕之故亦名見習。照鏡為交。
見有邪光故曰交明。見有五。一身見。執身有我因
身計我故名身見。二見取。如執非想為涅槃是非
果計果。三戒取。如執牛狗戒為生天涅槃之因是
非因計因。四邊見執常非斷執斷非常。五邪見。謂
撥無因果。初執斷常但屬邊見。若至撥無因果即
成邪見。是邪能攝邊故今文不言邊見也。順邪反
正故云發于違拒。執有非無執無非有故曰出生
相反。有王必有使。有主必有吏。皆自心所見。手執
文籍以正其非。行路人不過生出來往二字。自謂
其是復見其非。如一往一來面目無可迯也。又如
行路言其無情。○次二習相交之狀。
二習相交故有勘問權詐考訊推鞠察訪披究照明。
<pb n="916"/>
善惡童子手執文簿辭辯諸事。
勘問是總標。權詐考訊者。如考訊時必用權數也。
推鞠察訪者。推鞠其根由。察訪其所言也。披究照
明者。披究其理。照明使知邪偽也。見中有善有惡
須二童子。○三聖賢訶棄。
是故十方一切如來色目惡見同名見坑。菩薩見諸
虗妄偏執如臨毒壑。
此惡見由人情偏執故是情多想少所攝。見是陷
人之處。謂陷入三塗故曰坑。諸毒之中見毒最深
能損法身故以壑喻。○九枉習三一順習已含逆
習。
九者枉習交加發于誣謗。如是故有合山合石碾磑
耕磨。如讒賊人逼枉良善。
前云誑者妄言以陷人。此同類加謗亦能害人故
招惡報。今云枉者。似官長有權枉害良善加之罪
譴。故云與誑習有異。交加者加于人也。合山謂見
兩山來合罪人無迯避處也。合石如之。碾磑耕磨
皆逼害之狀。因時欲使人為虀粉故招此報。讒賊
等者謂感果如其因也。○二二習相交之狀。
二習相排故有押捺搥按蹙漉衡度諸事。
相排者以逆習排順習也。押捺者。謂心不服強押
之而遏捺也。搥按者。謂意不甘強按之而槌擊也。
蹙漉者謂攢其手足壓之而漉其血也。索隱云。衡
度者衡較輕重度較長短。皆是定其罪狀使無迯
避之意。○三聖賢訶棄。
是故十方一切如來色目怨謗同名讒虎。菩薩見枉
如遭霹[靂-秝+林]。
以言害人曰讒。讒能傷人曰虎。不知所從而甚為
可畏為霹[靂-秝+林]。○十訟習三一順習已含逆習。
十者訟習交諠發于藏覆。如是故有鑒見照燭。如於
日中不能藏影。
我既藏覆彼必發之名訟。故藏覆正是訟習。我欲
隱而人發之遂成諠訟。是順情中已生逆情之境。
鑑見照明俗稱業鏡臺者是已。日中不能藏影但
喻所感之境。○二二習相交之狀。
二習相陳故有惡友業鏡火珠披露宿業對驗諸事。
二習相陳以逆習陳露順習也。惡友即證明人言。
同類惡人證其訟事也。業鏡火珠皆能照其是非。
○三聖賢訶棄。
是故十方一切如來色目覆藏同名陰賊。菩薩見覆
如戴高山履于巨海。
補遺云。陰賊者謂陰謀賊害。戴高山者。意欲覆藏
適以自壓。下臨無底之淵無立身之地矣。溫陵云。
十習發于十惑通根本而兼隨。隨煩惱二十。初曰
忿恨惱覆誑諂憍害。今詐習即諂也。怨即恨也。枉
即害也。訟即覆也。略例而已。幽溪曰。十習既屬根
隨。煩惱根本有六。謂貪瞋癡慢疑不正見。或開為
五。隨有二十。隨忿恨惱覆誑諂憍害嫉慳無慚無
愧不信懈怠放逸昏沉掉舉失念不正知散亂。今
婬習即所發之業具足貪癡。詐習即諂。冤習即恨。
見即五見。枉即逼壓良善害所攝。亦瞋類。訟謂相
論得失。恨為先惱之一法性相應故。已上十習。即
約能招報以明修證之境也。境雖有十秪是現行。
貪嗔癡開合之異耳。用觀當依止觀第四非行非
坐三昧。縱任三性於中覺察。但使起心即可用觀
以顯不思議境。不必懼其盛大。所謂但使有魚多
大維嘉也。詳答能招報十習因竟。○二所招六交
報二一總明。
云何六報。阿難一切眾生。六識造業。所招惡報從六
根出。
現行習因。准輔行只五識五意識。今言六識者。非
心王也。即意識心數。及受想行心亦能起惡。與六
根相應造罪者。夫識從根出既是根造還從根受。
<pb n="917"/>
吳興云。造業招報根識必俱。今以識為業而報從
根者。葢業竝由心報多約色故也。所名六交報者。
濬師云因與果交。今則不爾。但是果時六根與惡
報相涉也。幽溪曰。下文一一各明一根受報五根
與之同受者六亂妄想使之然也。前不云乎。是故
世界因動有聲。因聲有色。因色有香。因香有味。因
味有觸。因觸知法。六亂妄想成業性故十二區分
由此輪轉。彼明十二類生之根本故曰窮十二變
為一旋復。今六交報乃彼化生一類。方其造十習
因時必一根造罪而六亂妄想趣外奔逸與之同
造。故一根受報而五根與之同受。但互為主賓不
同以明六交差別。此的是所招報果也。○二別示
二一徵。
云何惡報從六根出。
前云所招惡報從六根出則根與報交故名六交
報。今即徵云云何惡報從六根出六交之義益更
顯然。又云一者見報招引惡果果即屬報亦是根
與報交之義。雖云此見業交乃是業與根交。然業
變成報故接云先見猛火元是報與根交。若云業
與果交義似未順。○二示六一見報二一標。
一者見報招引惡果。
○二釋三一臨終見相。
此見業交則臨終時先見猛火滿十方界。
溫陵云見覺屬火故感猛火。吳興云先見猛火即
現報。亡者神識等即生報。○二入獄初相。
亡者神識飛墜乘烟入無間獄。
火元騰上故先飛後墜也。溫陵云。六交皆直入無
間者就重言耳。成論云。極善極惡皆無中陰所以
直入。○三入獄後相又二一發二相。
發明二相。一者明見。則能徧見種種惡物生無量畏。
二者暗見。寂然不見生無量恐。
前辨見中明暗俱見今入獄亦爾。雨公云。由人間
明目張膽造諸惡業了無畏心。故在此中徧見惡
物生無量畏。言惡物者。如鐵蛇銅狗劒樹刀山牛
頭阿旁之類。由在人間暗地瞞人作諸惡業恬不
介意。故在此間寂無所見生無量恐。葢畏生于境
而恐藏于心也。○二交六根。
如是見火。燒聽能為鑊湯洋銅。燒息能為黑烟紫𦦨。
燒味能為焦丸鐵糜。燒觸能為熱爐炭。燒心能生
星火逆洒煽鼓空界。
溫陵云。聞聽屬水故燒聽能為鑊湯洋銅。鼻嗅主
氣故燒息能為黑烟紫𦦨。舌主味丸糜味類也。身
主觸炭觸類也。心正屬火燒之轉熾故迸洒空
界。即中云。心元屬火念慮紛雜燒之遂成星火。迸
洒者一時盡洒也。字書云。迸者走逸也。一根造業
六根助之。故一見火遍燒六根。○二聞報二一標。
二者聞報招引惡果。
○二釋三一臨終見相。
此聞業交。則臨終時先見波濤沒溺天地。
據此是業與根交。而業變為報即報與根交。○二
入獄初相。
亡者神識降注乘流入無間獄。
降注下流也。○三入獄後相二一發二相。
發明二相。一者開聽。聽種種鬧精神愗亂。二者閉聽。
寂無所聞幽魄沉沒。
桐洲云。耳根所取動靜二境造種種業。今受其報
亦緣此二。開即動。閉即靜也。熏聞云。亂者怐愗。上
音寇。下音質。愚也。（文）幽冥中似有形質受沉溺之
苦。故云幽魄沉沒。○二交六根。
如是聞波。注聞則能為責為詰。注見則能為雷為吼
為惡毒氣。注息則能為雨為霧洒諸毒蟲周遍身體。
注味則能為膿為血種種雜穢。注觸則能為畜為鬼
為糞為尿。注意則能為電為雹摧碎心魄。
<pb n="918"/>
言洒毒蟲者。謂雨霧中散洒毒蟲也。水中之畜如
魚鱉等。水中亦有鬼此水隨形變皆是惡觸。吳興
云。上云見火此云聞波諸說弗明。今以近義詳之。
如易云。離為目為火。坎為耳為水。將恐見聞本乎
水火之性故發燒注之相也。溫陵云。聞聽屬水故
觀聽旋復則水不能溺。依之造業則能感波濤。注
聞發聲故為責罪詰情之事。注見能為雷吼者。聞
波屬陰見火為陽。陰陽相薄而成雷故也。注息為
雨霧水隨氣變也。注味為膿血水隨味變也。注觸
為畜鬼水隨形變也。注意為雷雹意出于心水火
交感也。一切物理莫不因五行乘陰陽以變化。故
今隨根轉變之事皆不出此。○三齅報二一標。
三者齅報招引惡果。
○二釋三一臨終見相。
此齅業交。則臨終時先見毒氣充塞遠近。
資中曰。鼻根造業貪嗅諸香。故招毒氣以受其報。
○二入獄初相。
亡者神識從地涌出入無間獄。
從地涌出者肖鼻有孔也。氣息必從下而上故從
地涌出。又必從上而下故入無間獄。○三入獄後
相二一發二相。
發明二相。一者通聞。被諸惡氣熏極心擾。二者塞聞。
氣掩不通悶絕于地。
○二交六根。
如是齅氣。衝息則能為質為履。衝見則能為火為炬。
衝聽則能為沒為溺為洋為沸。衝味則能為餒為爽。
衝觸則能為綻為爛。為大肉山有百千眼無量咂食。
衝思則能為為瘴。為飛沙礰擊碎身體。
洋水盛貌。觸身也。為大肉山者謂身為大肉山。有
百千孔無量蟲咂食之。為等者。心思紛雜得毒
氣而為沙。瘴亦毒氣也。孤山云。魚敗曰餒。羮敗
曰爽。溫陵云。質礙也。履通也。嗅業所依不離通塞。
故衝息能為質履也。衝見為火炬。衝聽為沒溺洋
沸。則見覺屬火聞聽屬水明矣。為餒為爽味隨氣
變也。綻拆爛壞體隨氣變也。衝思為沙依土感
也。溫陵云依土感者。謂脾主思。脾屬土也。○四味
報二一標。
四者味報招引惡果。
長水曰舌根作罪最廣。一貪味為罪殺戮必多。二
發語造業其罪又廣。然既云味報多是貪味之報。
長水引妄語等特旁義耳。然不可少宜雙用之。○
二釋三一臨終見相。
此味業交則臨終時先見鐵網猛𦦨熾烈周覆世界。
舌根造罪猶若網羅無所不覆。故臨終先見鐵網。
猶大火無不被燒故復見猛𦦨。此則似於妄語報
也。○二入獄初相。
亡者神識下透掛網倒懸其頭入無間獄。
下透掛網倒懸其頭似神識沉埋于滋味中也。亦
是發言顛倒之報。○三入獄後相二一發二相。
發明二相。一者吸氣。結成寒氷凍裂身肉。二者吐氣。
飛為猛火焦爛骨髓。
長水云。吸氣則取味所招。吐氣則發語所致。今謂
不應偏取。發語亦有忽冷忽熱之勢。彼貪味者或
貪其冷或貪其熱。如鯖魚沉李沸羮熱臛味別樂
殊。故吸氣為陰屬寒氷。吐氣屬陽為猛火也。○二
歷六根。
如是甞味。歷甞則能為承為忍。歷見則能為然金石。
歷聽則能為利兵刃。歷息則能為大鐵籠彌覆國土。
歷觸則能為弓為箭為弩為射。歷思則能為飛熱鐵
從空雨下。
承忍者。謂承領忍受一切惡味。見覺屬火為然金
石。語云眾口鑠金據此則是謗人之報。利兵刃者
取利兵相擊之聲。息本虗浮能為鐵網。此羅織人
<pb n="919"/>
之報。亦網取羣味之報。溫陵云。觸味傷物故感弓
箭以自傷。發言亦爾。弩亦弓也。黃帝始作弩。弩怒
也。其柄曰臂。鉤弦曰牙。牙外有郭。下曰懸力。合名
曰機。如機之巧也。射即從弩所發之箭。飛熱鐵者。
造語從空。緣味之思亦從空發。故感飛鐵從空而
雨。○五觸報二一標。
五者觸報招引惡果。
○二釋三一臨終見相。
此觸業交。則臨終時先見大山四面來合無復出路。
五歷皆是依報而觸為依報最著。如宮殿房宇皆
是依報之觸。凉煖稱意人共求之。依此造業故臨
終見四山來合。古人以男女身分為觸義豈不然。
然此乃觸之至近者耳。無出路者無迯避也。○二
入獄初相。
亡者神識見大鐵城火蛇火狗虎狼師子牛頭獄卒
馬頭羅剎手執鎗矟驅入城門向無間獄。
古人稱為惡觸雜感。生前求遊居之樂。可意之人。
玩好之物。今見入獄初相如此。○三入獄後相二
一發二相。
發明二相。一者合觸。合山逼體骨肉血潰。二者離觸。
刀劒觸身心肝屠裂。
溫陵云觸業所依不出離合。屠裂即離相也。○二
交六根。
如是合觸。歷觸則能為道為觀為廳為案。歷見則能
為燒為熱。歷聽則能為撞為擊為剚為射。歷息則能
為括為袋為考為縛。歷甞則能為耕為鉗為斬為截。
歷思則能為墜為飛為煎為炙。
前貪房宇之觸凉燠稱意。今見趣獄之路治罪之
處。觀此文則道途房宇為觸審矣。谷響云。古者每
門樹兩觀于前以標表宮其上可居。登之可以遠
觀故謂之觀。人臣將朝至此則思其所闕故謂之
闕。燒熱為眼家之觸。燒為眼所見。熱為身所受。撞
擊等為耳家之觸。剚音恣。插刃于身也。射插箭于
身也。括袋等為鼻家之觸。括結也。括袋使氣不通。
息本依身與身最切變為考縛。耕鉗等為口家之
觸。耕鉗其舌。斬截其齒。飛墜等為意家之觸。以思
或升或降或熱惱故。○六思報二一標。
六者思報招引惡果。
○二釋三一臨終見相。
此思業交。則臨終時先見惡風吹壞國土。
妄念動于中則風輪起于外。思之能感惡風明矣。
○二入獄初相。
亡者神識被吹上空旋落乘風墮無間獄。
或上或下是隨風飄蕩。○三入獄後相二一發二
相。
發明二相。一者不覺。迷極則荒奔走不息。二者不迷。
覺知則苦無量煎燒痛深難忍。
意根所對有昏明二種。不覺即昏。覺即明也。荒者
神思亂也。由迷悶而致荒亂理之自然。奔走雖身
實意根中所現之象。上句以不覺顯迷。下句以不
迷顯覺。意能遍緣五根所覺既遍痛深餘根也。○
二交六根。
如是邪思。結思則能為方為所。結見則能為鑑為證。
結聽則能為大合石。為氷為霜為土為霧。結息則能
為大火車火船火檻。結甞則能為大呌喚為悔為泣。
結觸則能為大為小。為一日中萬生萬死為偃為仰。
長水云惡習所成皆是邪思。思以分別為義。意中
現象通是結成。結為方所分別成矣。方所與鑑證
相連恐是造罪之方故下即鑑證罪人事也。大合
石等。溫陵以為水土交感是也。前文云。山石擊則
成𦦨融則成水其義明矣。又云。火騰水降交發立
堅。濕為巨海乾為洲潬。今氷霜亦水類。為土者。約
雨言之。即霾也。霜別本作霿。與雺同。音蒙。天氣下
<pb n="920"/>
地不應曰雺。息通出入故為火車船檻皆運行之
象。呌喚悔泣必有言詞亦舌根事。忽覺身大。忽覺
身小。生死偃仰皆身觸受苦之相。葢萬生非萬遍
受形。即是一身而一日中萬生萬死也。詳示所招
報竟。○三總結顯妄二一由妄所成二非真本有
一又二一總結由妄所成。
阿難。是名地獄十因六果。皆是眾生迷妄所造。
問。據六交報所墮之獄皆云無間。然則十習因悉
是阿鼻之業耶。答。如貪習所感八寒地獄非阿鼻
也。乃至訟習所感業鏡火珠等是受報前事亦通
鑑照入獄之人。經云無間恐是對彼輕獄則八寒
八熱等皆名無間非定指阿鼻也。但阿鼻亦名大
無間耳。眾生若悟自心一切苦報皆同幻化。因迷
自心妄見諸苦豈實有哉。○二別結能所因果五
一阿鼻獄因果。
若諸眾生惡業同造。入阿鼻獄受無量苦經無量劫。
同造者謂同造十習因也。惡心重故受苦經劫皆
多。古人謂六根十習一時同造。今謂不然。但是一
生具諸惡耳。○二八無間獄因果。
六根各造及彼所作兼境兼根。是人則入八無間獄。
各造者六根各造。如眼造眼家之惡。乃至意造意
家之惡。兼境等者謂十因所造之事。十因雖兼而
根不兼但名兼境。或造惡時能造之根雖兼而境
不兼但名兼根。兼境在十因中或兼二三至八九。
兼根在六根中或兼二三至四五。各造為六。兼境
為七。兼根為八。則有八因能招八無間獄之苦。八
因所招故名八無間獄不必定是何獄也。而無間
獄名非寒即熱亦不定指何獄。然此因縱入阿鼻
不至經無量劫矣。此中云八獄當是八種人入。
<img n="X/X15p0806_01.png"/><rubynote t="【圖】"/>

即中附評無間獄名。
據經云。九情一想下洞火輪身入風火二交過地。
輕生有間重生無間二種地獄。純情即沉入阿鼻
獄。是則阿鼻似在無間之外。又云惡業同造入阿
鼻獄受無量苦經無量劫。六根各造及彼所作兼
境兼根是人則入八無間獄。則無間似亦在阿鼻
之外。但八熱獄中從古以阿鼻為第八獄。偈云。等
活黑繩三眾合。噑叫大叫六炎熱。七極熱下八阿
鼻。此八寒熱根本獄。二說如何會通。孤山解前段
經去。輕生有間重生無間者。秪前七獄自有輕重。
應以第六為有間。第七為無間。此說較妥。但後段
經未有會通之釋。以偈語本出俱舍論及長阿含
經不可違也。若謂阿鼻定在八無間外於今經似
順而違阿含俱舍。恐非通方之論。○三十八地獄
因果。
身口意三作殺盜婬。是人則入十八地獄。
言身口意三則六根不全明矣。作殺盜婬則十因
不全明矣。須知殺盜婬業世人多犯。十習非大惡
人不能兼也。言十八獄者。身作殺盜婬。口作殺盜
婬。意作殺盜婬。所造有九。能造有九。二九十八以
為能招報因感十八地獄所招報果。有一因必有
一果理之自然無足疑者。此現行能招報名所招
報明文歷然。例之前後皆可知也。

<img n="X/X15p0807_01.png"/><rubynote t="【圖】"/>

○四三十六獄因果。
三業不兼中間或為一殺一盜。是人則入三十六地獄。
三業不兼即是複也。此有九句三十六因。一身口
作殺盜。二身口作殺婬。三身口作盜婬。四身意犯
殺盜。五身意犯殺婬。六身意犯盜婬。七口意犯殺
盜。八口意犯殺婬。九口意犯盜婬。既有三十六因
<pb n="921"/>
定招三十六獄。云中間或為一殺一盜者。亦有九
句三十六因。一身口作殺。二身口作盜。三身口作
婬。四身意犯殺。五身意犯盜。六身意犯婬。七口意
犯殺。八口意犯盜。九口意犯婬。其中能作既有十
八所作之業亦有十八。是三十六能招之因招三
十六地獄之果也。是人者不止一人。如身口犯殺
盜便感四獄。其入獄多少惟人所感。○五一百八
地獄因果。
見見一根單犯一業。是人則入一百八地獄。
見見之言古解不一。即中曰見見可攝六根。前六
交報中聞根云先見波濤。鼻根亦先見毒氣。則餘
根受報必先有見。煩惱數有一百八獄亦如之。雖
名數未詳義則可準。然根境相對便成兩獄。今但
根犯未涉于境。如妄言謗人人未受害。造謀殺人
人不被殺。眼耳犯故往觀聽等。故于一百八中止
墮一獄也。○二非真本有。
由是眾生別作別造於世界中入同分地。妄想發生
非本來有。
別作別造。謂別作此業。別造此果。熏聞云。前阿難
問此諸地獄為有定處為復自然。彼彼發業各各
私受。故今答于世界中入同分地。又前問此道為
復本來自有為是眾生妄習生起。故今答妄想發
生非本來有。夫眾生性具十界則地獄亦性中本
有。但性具之法融成一理無相可得是為三諦一
心中具。豈得云實有地獄乎。故云非本來有。由眾
生妄想見有地獄耳。地獄中能招所招因果既詳。
下六趣可例知。總是現行相應心中所感相也。○
二鬼趣三一總標。
復次阿難。是諸眾生非破律儀。犯菩薩戒。毀佛涅槃。
諸餘雜業。歷劫燒然。後還罪畢受諸鬼形。
破戒毀法是于佛法中起罪。諸餘雜業是于世法
中起罪。此總結能招苦報之十因。歷劫燒然即總
結所招六報。後還下起後之詞。若不經地獄直入
鬼趣者。如前云七情三想沉下水輪生于火際。畜
趣例之。熏聞云。非破律儀謂聲聞戒也。撥無曰非。
違犯曰破。○二別顯十一怪鬼。
若於本因貪物為罪。是人罪畢遇物成形名為怪鬼。
十因皆曰貪者。情多墮獄即皆以貪為本因也。本
因貪求財物。今遇金銀鏡劒等還成怪鬼。言遇物
遇風等者。如後文云。風銷報盡。畜死報盡。乃至人
亡報盡。是全仗此十法成形。○二魃鬼。
貪色為罪。是人罪畢遇風成形名為魃鬼。
魃鬼如補遺所釋。遇風則合其放逸之性故成形
也。神異經云。南方有人長二三尺。袒身而目在頂
上。行走如風名魃。所見之國大旱。豈非地獄猛火
之餘報乎。愚謂貪婬屬火故致大旱。甚則燒然。如
慾火燒祆廟等。○三魅鬼。
貪惑為罪。是人罪畢遇畜成形名為魅鬼。
詐習以甘言諂惑于人。今為鬼遇狐猿猪犬亦現
美色媚人名魅。○四蠱毒鬼。
貪恨為罪。是人罪畢遇蟲成形名蠱毒鬼。
前云怨習交嫌發于銜恨。遇蟲成形者。謂附毒虫
而成形害人。南方有妖術令人成蠱病者此鬼主
之。○五癘鬼。
貪憶為罪。是人罪畢遇衰成形名為癘鬼。
前云忤結不息故知貪憶為瞋習。癘鬼多求飲食
與毒不同。值人勢衰為瘧癘鬼。○六餓鬼。
貪慠為罪。是人罪畢遇氣成形名為餓鬼。
慢者虗憍恃氣則不得食。唯鬼亦然。餓鬼無飲食
充身止存懨懨氣息。遇氣者謂受氣猛火。○七魘鬼。
貪罔為罪。是人罪畢遇幽為形名為魘鬼。
前云誑習交欺發于相罔罔謂相瞞。今為魘寐使
人無知。○八罔兩鬼。
<pb n="922"/>
貪明為罪。是人罪畢遇精為形名魍魍鬼。
前云見習交明。今云遇精即日月精曜山澤靈氣
凡木石怪為魍魎。亦鬼中之偉大精明者也。○九
役使鬼。
貪成為罪。是人罪畢遇明為形名役使鬼。
凡人欲成名利必致顛倒是非不分黑白誣陷良
善。故是枉習其人必為有力驅使。今遇明神亦為
所役。名利之處皆有光明。既在明中則為天神所
役而彼亦樂于奔走。○十傳送鬼。
貪黨為罪。是人罪畢遇人為形名傳送鬼。
傳送者附巫覡而傳吉凶也。訟者必有同黨。發人
隱微。傳送亦所以發人之覆藏也。人有貪知吉凶
者今亦黨之。○三總結。
阿難。是人皆以純情墜落業火燒乾上出為鬼。此等
皆是自妄想業之所招引。若悟菩提則妙圓明本無
所有。
自妄想業即結現行能招十習因。所招引即結所
招報果也。前阿鼻乃是純情。餘有九情一想者。今
以重該輕耳。孤山曰。純情墜落者愛水下流。業火
燒乾者燒乾愛水也。補遺云。非謂愛情已除滅也
但燒愛心中所感業水耳。
○三畜趣三一總明。
復次阿難。鬼業既盡則情與想二俱成空。方於世間
與元負人怨對相值。身為畜生酬其宿債。
雨公云。此躡前鬼業盡而生畜趣也。情想俱空者。
但恐阿鼻之純情。無間之九情一想。有間之八情
二想。餓鬼之七情三想。尚留六情四想為潤生而
生毛羣羽族中與元負人酬宿債也。元負人即債
主。○二別顯十一梟類。
物怪之鬼物銷報盡生于世間多為梟類。
始貪習為怪鬼今報盡作梟倫。附塊葢貪物之餘
習也。又梟為不孝鳥生食父母即大怪事。故為怪
鬼餘習。又貪利者必不孝。○二異類。
風魃之鬼風銷報盡生于世間多為咎徵一切異類。
婬乃衰敗不祥之事。今為咎徵以報災。魃亦能報
旱也。一切異類四字應在咎徵之下。交光置之下
句之首未是。○三狐類。
畜魅之鬼畜死報盡生于世間多為狐類。
魅鬼多憑狐亦卒為狐。○四毒類。
蟲蠱之鬼蠱滅報盡生于世間多為毒類。
蟲蠱之鬼多集于毒故卒為毒。○五蛔類。
衰癘之鬼衰窮報盡生于世間多為蛔類。
癘鬼乘衰多求飲食今依臟而消食名蛔。○六食類。
受氣之鬼氣銷報盡生于世間多為食類。
餓鬼無食今為食類。如雞豚等自既無食須人畜
養卒為人所食也。○七服類。
綿幽之鬼幽銷報盡生于世間多為服類。
詐習為魘稱綿幽之鬼。其始發于相瞞。今為蠶類
作繭自瞞。又綿者著也。魘必附著于人為綿幽之
鬼。古註云。綿即綿密不明露也。○八應類。
和精之鬼和銷報盡生于世間多為應類。
因見習作罔兩為和精之鬼。言與精曜相和也。今
為社燕寒鴻亦明見之習耳。○九休徵。
明靈之鬼明滅報盡生于世間多為休徵一切諸類。
貪成後為明靈之鬼。今預報休徵亦貪成名利而
已。○十循類。
依人之鬼人亡報盡生于世間多為循類。
依人之鬼如世乩仙。變為畜類多順人意如猫犬
等。循者順也。○三總結二一正結虗妄。
阿難。是等皆以業火乾枯酬其宿債傍為畜生。此等
亦皆自虗妄業之所招引。若悟菩提則此妄緣本無
所有。
○二引前重示。
<pb n="923"/>
如汝所言寶蓮香等及琉璃王善星比丘。如是惡業
本自發明。非從天降亦非地出亦非人與。自妄所招
還自來受。菩提心中皆為浮虗妄想凝結。
熏聞云。問。此事本是地獄惡業之相那于畜生後
結示耶。答。前阿難所舉三人且約惡趣極重者示
之。今佛于畜趣後說者。葢明鬼畜皆是地獄業火
燒乾愛水出生其趣。則知寶蓮香等一業備歷三
趣也。歷至畜趣罪案已畢宜結前文。自妄所招者。
自妄即結能招習因。所招即結所招報果。
○四人趣三初總明二一反徵其剩。
復次阿難。從是畜生酬償先債。若彼酬者分越所酬。
此等眾生還復為人反徵其剩。如彼有力兼有福德。
則於人中不捨人身酬還彼力。若無福者還為畜生
償彼餘直。
畜生為六情四想所感亦為償債。分越者猶言過
分。謂驅使則晝夜不息。烹庖則殺害無己。所取過
于先債也。徵如徵稅之徵。剩餘也。有力之語最寬。
但指為有善業力甚妥。不但不失人身兼有福德
而處富貴。為彼用財用力可酬所剩。若善業不勝
福德不兼。後轉為畜以酬剩負而已。酬還彼力。力
字即上有力之力。故知言有力者謂有財力及身
力也。彼酬者彼有力二彼字指元負人。後二彼字
則指還復為人者耳。○二酬償難息。
阿難當知。若用錢物或役其力償足自停。如於中間
殺彼身命或食其肉。如是乃至經微塵劫相食相誅。
猶如轉輪互為高下無有休息。除奢摩他及佛出世
不可停寢。
或償債或徵剩但宜用錢役力酬足則自停止。若
殺身食肉便成怨仇。雖但償宿債猶為殺食之因。
況分越所酬者耶。在喻則互為高下。在法則互為
強弱。奢摩他成自出生死。佛出世則解冤釋結故。
除此二外必不能停息也。○二別顯十一參頑類。
汝今應知。彼梟倫者酬足復形生人道中參合頑類。
貪習為怪鬼。怪鬼為梟倫。梟為不孝之鳥。酬債已
畢復得人形。傳曰心不則德義之經曰頑。正與梟
合。參合者。雨公云。帶畜生之餘習而參雜混合于
人中也。若不作此解。當云人中自分十類今從傍
生來者各以其類而參合之。所以後之三類云參
而不云合。以人中惡多善少。善惟有三。彼得之未
全但參雜耳。又人道元五情五想所招。帶彼餘習
故分十類。天如云。是等皆非正報。乃餘習所偶故
云參合。正此意也。○二參異類。
彼咎徵者酬足復形生人道中參合異類。
淫習為魃鬼。魃鬼為咎徵異類。或云愚類。未知孰
是。前咎徵中亦云一切異類。生在人中亦能致災。
眾皆擯逐而成異類。若作愚類者。如長水云。欲多
者。不別習善但專一境。由不習善故于善業成愚
鈍也。○三參庸類。
彼狐倫者酬足復形生人道中參於庸類。
詐習為媚鬼。媚鬼為狐倫。雨公云。昔為狐媚今復
人形惟曲情飾貌搖尾乞憐不能卓然自立。所謂
因人成事碌碌庸人也。○四參狠類。
彼毒倫者酬足復形生人道中參合狠類。
冤習為蠱鬼。蠱鬼為毒倫。狠者敢于害人無慈之
稱。○五參微類。
彼蛔倫者酬足復形生人道中叅合微類。
瞋習為癘鬼。癘鬼為蛔倫。蛔者畜類之微趣。今為
人亦不蒙齒錄。○六參柔類。
彼食倫者酬足復形生人道中參合柔類。
慢習為餓鬼。餓鬼為食倫。窮餓被食之餘唯能柔
怯。至剛者變為至柔。輪迴之事豈可測乎。○七參
勞類。
彼服倫者酬足復形生人道中參合勞類。
<pb n="924"/>
誑習為魘鬼。魘鬼為服倫。服類纏綿于人。今必被
人役使故勞。○八參文類。
彼應倫者酬足復形生人道中參于文類。
見習為罔兩。受畜為應倫能知節序。今為人亦文
采可觀。○九參明類。
彼休徵者酬足復形生人道中參合明類。
枉習為役使。役使為休徵。知有道而為休徵是其
明矣。今為人亦識善惡知去就也。○十參達類。
彼循倫者酬足復形生人道中參于達類。
訟習為傳送。傳送為循倫。葢始為乩仙後為猫犬
必知人意。故曰達也。○三結示。
阿難。是等皆以宿債畢酬復形人道。皆無始來業計
顛倒相生相殺。不遇如來不聞正法于塵勞中法爾
輪轉。此輩名為可憐愍者。
皆無等者。業惑非始今日故言無始。彼多從徵剩
而來故云業計。計即是惑。惑償命為實有故是顛
倒。為徵債而相生。為索命而相殺。似牒前相食相
誅互為高下之文而結為可憐愍也。長水云。欲息
顛倒唯戒定慧。無此三種不息輪迴。佛若不出誰
說此法。○五仙趣三一總明。
阿難。復有從人不依正覺修三摩地。別修妄念存想
固形遊于山林人不及處有十種仙。
妄想即能招報因。十仙即所招報果。不依正覺等
者。言無正慧正定。別修妄念似于慧。存想固形似
于定。另成一種仙趣。正覺。如長水云。三乘行法皆
佛所教。今經尚斥二乘云不識生死根本錯亂修
習。況修仙道耶。（文）彼謂雙修性命即妄念能招報
也。如下十種各別即所招報也。存想固形十種所
共。如廣成子云。神將守形形乃長生。○二別顯。
阿難。彼諸眾生堅固服餌而不休息食道圓成名地
行仙。堅固草木而不休息藥道圓成名飛行仙。堅固
金石而不休息化道圓成名遊行仙。堅固動止而不
休息氣精圓成名空行仙。堅固津液而不休息潤德
圓成名天行仙。堅固精色而不休息吸粹圓成名通
行仙。堅固呪禁而不休息術法圓成名道行仙。堅固
思念而不休息思憶圓成名照行仙。堅固交遘而不
休息感應圓成名精行仙。堅固變化而不休息覺悟
圓成名絕行仙。
形之堅固由于服餌故云堅固服餌。下皆倣此。若
云堅持此服餌之法其說恐非。長水云。服餌者即
服麻仁草木之實。其說是也。但食草木似類第二。
交光以為生熟之分。服餌謂炮煉方服。草木即飡
松噉栢。遊行者。真際云。精窮變化察物性元。點鐵
成金恤貧哀苦。又鍊金石可以化骨故能遊行人
間。堅固動止。如熊經鳥伸宜動而動宜止而止。真
精力久。可以遊于虗空。天行者。溫陵云。皷天池。𠻳
精液。冰雪綽約不交世欲與天無異。或云此天非
六欲天。如張蹇至崑崙頂得見天宮也。通行者。古
云。吸乎日氣潤益姿容。吞彼霞光將延世表。此其
精神流注而與造化交通也。道行乃呪術之道。堅
固思念者。如桓先生修默朝之道豈非思念。照行
者謂精神有所注照。谷響云交遘者。易云男女遘
精萬物化生是也。神仙傳云。彭祖修房中之術葢
此類矣真誥中再三呵赤白之氣穢惡之事。夫精
行仙若是其類。應如下文云于邪婬中心不流逸
者方與斯趣。溫陵云。內以坎男離女配匹夫妻其
說最是。兩物相交即名感應。攝精自固名精行仙。
變化不息如尸解之類。按真誥云。道有陰度陽度。
若鍊形道合呼吸純陽秪自肉身次第變蛻。蛻而
愈妙。身入無形。所蛻之皮宛同蟬[殼-一]解變之後因
無骸骨。雖葬墳塚惟劒舄杖履存焉。此陽度也。若
陰度者即陸仙也。言覺悟圓成者。謂絕于視聽令
如槁木等。行字溫陵皆作去聲讀。交光以前五為
<pb n="925"/>
平聲。後五為去聲。然平則皆平。去則皆去。荊公云。
地行仙能壽而不能飛。飛行仙能飛而不能遊。遊
行仙能轉化而遊也。即中云。前三皆有待于外物
不能入空。若乘陰陽動止之氣而自鍊氣精則能
入空矣。堅固津液亦求之內耳。天一生水水德合
天名為天行。通行者。吸日月吞雲霞與造物相通。
呪術能役鬼神遣風雷是道術也。交遘既云感應
必是坎離會合為交。若鍊精成氣。鍊氣成神。鍊神
成虗。名為變化。覺悟超物故云絕行。○三結示。
阿難是等皆于人中鍊心不修正覺。別得生理壽千
萬歲。休止深山或大海島絕于人境。斯亦輪迴妄想
流轉。不修三昧報盡還來散入諸趣。
妄想流轉。散入諸趣。結出能招所招報相盡矣。神
將守形是煉心也。始在人中不依正覺修心忽成
仙趣別得依正二報。如蟬蛻鳩變頓改人趣。不修
三昧終有報盡之期耳。云別得生理。則始而為人
既而為仙固無疑也。長水云。言于人中者。以仙趣
無別總報。即于人身總報之上加于前來十種修
煉轉成仙也。吳興云。前文情少想多輕舉非遠即
為飛仙。葢約命終隨業受生而說。下文云精研七
趣。皆是昏沉諸有為相妄想受生妄想隨業。而云
仙趣無別總報者此義不然。況復今云深山海島
絕于人境豈非別乎。應知人中鍊心者非止服餌
養生而已。必兼戒善方曰煉心。別得生理者。正由
人中之業別感仙趣之報也。以其業種之性經生
不失故曰生理。縱于人間現得長生久視之理其
數幾何。若生仙趣則千萬歲信有之矣。如山海經
云。崑崙之山廣都之野軒轅之丘不死之國氣不
寒暑人皆數千歲。此亦眾私同分非無定處。若但
固形而不鍊心便希千歲。是猶見卵而求時夜不
太早計乎。（文）即中云復有從人總結云人中鍊心
顯然即生成仙。吳興以為命終方生非也。
○六天趣二初別示諸天三一欲界二一正釋為
六一四天王天。六天之欲有輕重者。婬是因緣生
法。然從內心起者則重。從外緣感者則輕。初二天
因是內心取境。初天之因已除邪淫。非時非處一
切不犯。但未捨妻子恩愛。次天云。於己妻房婬愛
微薄。則內心猶未除也。第三第四以外緣而感內
心。第三云逢欲暫交去無思憶。淫心既不自起但
為外緣所成。第四云有應觸來未能違戾。前之逢
欲實有交感。今但不違其情轉薄。應觸者。是應理
之觸。如父母為嫁娶故不指老年之人。老者精力
既衰中歲心多冷。今少年好靜故足奇耳。第五
第六內心已忘惟應外境。故第五云。我無欲心應
汝行事。葢迫于不得已而味如嚼蠟。第六云。了然
超越。不但嚼蠟兼起厭患。故此二天唯有外緣也。
但觀其因六天階級槩可知矣。
阿難諸世間人不求常住。未能捨諸妻妾恩愛。于邪
淫中心不流逸澄瑩生明。命終之後鄰于日月。如是
一類名四天王天。
不求常住一句總貫下文。世人修善秪希福報是
不求常住。初四王中妻妾為正淫非己妻為邪淫。
但舉不淫十善可知。是人具足妻妾但不犯非己
之色。不但身遠心更無邪。如水之澄。如玉之瑩。瑩
潔也。從此身心皆有光明。然必命終生天與前仙
道異矣。鄰于日月明所居地也。此是欲界初天為
清昇之首。居須彌山半去地高四萬二千由旬。東
方黃金埵城名上賢持國天王所居。南方琉璃埵
城名善見增長天王所居。西方白銀埵城名周羅
廣目天王所居。北方水晶埵城名天敬多聞天王
所居。身長半里。衣重半兩。壽五百歲。以人間五十
歲為一晝夜。今經則惟以十善中持邪淫戒心不
流逸澄瑩生明為因。以居鄰日月為果。夫日月人
<pb n="926"/>
間世之光明至圓滿矣。苟無戒明焉能與鄰。慶喜
以邪淫致墮而啟教葢有由也。○二忉利天。
於己妻房淫愛微薄。于淨居時不得全味。命終之後
超日月明居人間頂。如是一類名忉利天。
是人但有一妻與前有殊。前未捨其妻妾恩愛今
于一妻愛又微薄。但非全無。故清淨自居之時未
全清淨之味。謂間有愛念起也。超日月者。以善增
故愛心又減身則又昇。考日天子是觀世音應作
月天子大勢至應作豈應超勝。今居地則超因修
善之力也。忉利此云三十三。帝釋統焉。竊謂日月
是菩薩變現。然日是太陽。月是太陰。遍統世間夫
婦之事。葢順凡情而現此象也。今已超世間夫婦
故反越日月。桐洲云。淨居即坐禪。以上二天為地
居天。葢三十三天居須彌之極頂。去地高八萬四
千由旬。善見大城周萬由旬。極世間之莊嚴。身長
一里。衣重六銖。壽一千歲。以人間百歲為一晝夜。
今經以正淫微薄為因。超日月明為果。前適與隣
今則超之。可見淫為沉墜之本戒為昇濟之因也。
○三須𦦨摩天。
逢欲暫交去無思憶。于人間世動少靜多。命終之後
于虗空中朗然安住。日月光明上照不及。是諸人等
自有光明。如是一類名須𦦨摩天。
言逢欲者顯未逢時心則不起。逢欲不免暫交去
則但有悔心更無追憶。又勝于淫愛微薄者矣。此
人于淨居時已得全味。不同前人靜中間有愛念
起也。長水云。逢欲暫交故云動少。去無思憶故云
靜多。即中云。動少靜多何必專指欲境。葢寡欲之
人每事淡泊故紛動時少靜攝時多。孤山云。須焰
摩此云時分。時時唱快樂故。此天為空居之首。身
長一里半。衣重三銖。壽二千歲。以人間二百歲為
一晝夜。今經以逢欲暫交去無思憶為因。身有光
明不借日月為果。謂欲情又薄于前也。此天加修
未到定。由其未入根本定故。如止觀云。若端坐攝
身調和氣息泯然澄靜身如雲影虗豁清淨。而猶
見有身心之相是則名為欲界定也。從此已去忽
然不見欲界定中身首衣服牀鋪等事。猶如虗空
冏冏安隱。身是事障事障未來。障去身空未來得
發。如是名為未到定相。以此而言則前之二天已
有欲界定。故初天云澄瑩生明。次天云于淨居時
不得全味。豈非約一分好修禪者漸窒欲而然乎。
今天則云動少靜多豈非欲界定已成兼坐未到
定將成之相乎。第四天云。一切時靜則兼後二天
已成未到定。而根本禪亦兼修之者也。○四兜率
陀天。
一切時靜。有應觸來未能違戾。命終之後上昇精微
不接下界諸人天境。乃至劫壞三災不及。如是一類
名兜率陀天。
一切時靜對前動少靜多。應觸如前。前云暫交乃
實有交感之情。今但未能違戾謂尚有和順之心
也。生天之後以笑為欲。今未捨報時逢欲未免隨
順。上天定多下天欲多。兜率處中是補處所居故
曰精微。謂中道之境粗心不能至耳。三災不及約
內院言之。如云我淨土不毀而眾見燒盡。兜率陀
此云知足。於五欲知止足故。佛地論名為喜足。謂
後身菩薩于中教化多修喜足。幽溪曰。此空居第
二天。身長二里。衣重一銖半。壽四千歲。以人間四
百歲為一晝夜。有內院外院。今云上昇精微不接
下界是約內院言之。凡求生內院者不可單約事
善。應修禪定至未到定然後可生。故求生內院欲
見補處菩薩者當修三法。一上品十善。二大乘禪
定。三發往生深願。如此三法缺一不可。苟以片善
而欲往生。是猶見彈而求鴞炙也。或問。何必禪定
及以發願。答。若無未到或恐不及。不及則生下天
<pb n="927"/>
及以外院。若無深願或恐過之生于上天。○五樂
變化天。
我無欲心應汝行事。於橫陳時味如嚼蠟。命終之後
生越化地。如是一類名樂變化天。
前未能違戾猶有和順之心。今但酬應且無隨順
之念。喻如嚼蠟故勝前也。橫陳是父母強為婚配。
溫陵云。此無心而境自至曰橫陳。如此解之最妥。
不必用宋玉賦及古詩也。泐潭云。下之諸天衣食
所須尚假自化。此天所受用思念即生。珙鈔云。諸
天用異熟境此天不爾。雖有異熟五塵樂自變化
而以受用也。是則越下而化名為越化。此空居第
三天。身長二里半。衣重一銖。壽八千歲。以人間八
百歲為一晝夜。今經以欲情味如嚼蠟為因。樂境
自變化受用為果。葢欲情轉薄定力轉勝故因果
皆越于下天也。○六他化自在天。
無世間心同世行事。于行事交了然超越。命終之後
徧能出超化無化境。如是一類名他化自在天。
前如嚼蠟是無淫情。今更起厭欲之心反增持戒
之念故云超越。不免行事因生欲天。溫陵云。化即
第五天。無化即下天也。諸欲樂境不勞自化。皆由
他化而自在受用名他化自在也。吳興云。準天台
說六欲天業皆以十善為本。若兼護法心是四天
王業。若兼慈化人是忉利天業。若兼不惱眾生善
巧純熟是𦦨摩天業。若兼修禪定粗住細住是兜
率天業。欲界定是變化天業。未到定是他化天業。
今經止約欲事輕重而分六天者應有二義。一是
阿難發起之緣故。二是欲界受生之本故。此是空
居第四天。身長三里。衣重半銖。壽一萬六千歲。以
人間一千六百歲為一晝夜。今經以於行事交了
然超越為因。徧超化無化境為果。前三天修未到
定或深或淺俱未成就。至于此天方乃成之。此中
應有二天。一正一邪。正則未到定成更加修根本
能生色界初禪。邪即魔羅波旬。壽三萬二千歲。躭
著欲境住而不前。報盡還來散入諸趣。問。諸天壽
命定耶不定耶。報盡定散入諸趣耶。答。經論多約
一分住果報不更進修者言之。若進修者隨禪上
生壽應無定。若不上生散入諸趣何疑。○二結示。
阿難。如是六天形雖出動心迹尚交。自此以還名為
欲界。
交光云。欲字謂欲界躁動之心。其說是也。長水云。
此之六天身有光明飛行自在。不同下之人趣故
云出動。前四天尚兼心欲以有味故。後二天但是
迹交以無味故。俱舍頌曰。六受欲交抱。執手笑視
淫。此言地居兩天則形交。𦦨摩則勾抱。兜率則執
手。變化則對笑。他化則相視。葢彼文各據六天受
欲而說。今經則就人中辨欲事輕重用顯六天感
報不同。內心六欲是現行能招之因。六天即所招
報果也。
首楞嚴經觀心定解卷第八

<sarticle>大佛頂如來密因修證了義諸菩薩萬行首楞嚴經
觀心定解卷第九</sarticle>

○二色界四初別明四初初禪二初正釋三一梵
眾天（壽二十小劫身半由旬）。
阿難。世間一切所修心人不假禪那無有智慧。但能
執身不行淫欲。若行若坐想念俱無。愛染不生無留
欲界。是人應念身為梵侶。如是一類名梵眾天。
前明六欲天初云諸世間人不求常住。此總斥欲
天不求常住之果也。今明色界初云一切修心人
不假禪那無有智慧亦總斥色界諸禪也。修心是
以禪定修心。無智是無觀智。故以禪那斥之。梵語
禪那此云靜慮乃止觀不二之義。盡理而言二乘
<pb n="928"/>
入空是偏定菩薩出假是偏慧總為禪那所斥。今
獨斥禪天者此以出世上上禪對斥根本味禪。以
其初得禪定而無觀慧之甚也。若引申禪那之義
亦可斥偏定偏慧之菩薩寧止世間禪乎。問。何不
以奢摩他三摩提斥禪天耶。答。此二為禪那所攝
獨舉禪那已該餘二。況禪那之名顯兼定慧對斥
禪天有定無慧文便故取之耳。但能下身不淫也。
若行下心不淫也。愛染不生是無淫因。無留欲界
是離欲果。當知愛染所以不生必由六行觀之力。
故辭世之日不留欲界。應念者不指現在世。謂臨
終時應念生色界也。初得色定當為梵眾。大論云。
已得離淫火則獲清涼定。如人大熱悶入冷池則
樂。言六行者。厭下苦粗障。欣上勝妙離。今以欲界
為苦粗障。初禪為勝妙出。至修二禪還以初禪為
苦粗障也。隨修一行得入上地。色界絕無女人兼
無食眠三欲俱忘。稍覺飢倦即入禪定。出定則飽
滿精明。○二梵輔天（壽四十小劫身一由旬）。
欲習既除離欲心現。于諸律儀愛樂隨順。是人應時
能行梵德。如是一類名梵輔天。
既有九品則此中所發勝于前也。補遺云欲習既
除名伏為除也。離欲心現初禪發也。以初禪九品
次第發故。長水云于諸下明此天于定共戒心愛
樂而體隨順。（文）故臨終時應念能行梵德。內定外
戒即梵德也。又梵王具慈悲喜捨四無量心。今匡
輔梵王亦能行此德矣。○三大梵天（壽六十小劫身一由旬半）。
身心妙圓威儀不缺。清淨禁戒加以明悟。是人應時
能統梵眾為大梵王。如是一類名大梵王。
初天云執身不淫。次天云離欲心現。今承上云妙
圓。葢初禪有九品下地不測曰妙。具發九品曰圓。
前但云愛樂隨順今于定共戒能具行無缺。定共
禁戒故云清淨。梵王為三界之尊若非明悟豈能
統攝。佛地論云離欲寂靜故名曰梵。具云梵摩此
云清潔寂靜。謂創離欲染故名清潔。得根本定名
為寂靜。貌如童子身白銀色衣黃金衣禪悅為食。
資中云俱舍論明大梵天威德光明獨一而住。無
尋唯伺定力所感。下二天具有尋伺。餘如桐洲註。
○二結示。
阿難。此三勝流一切苦惱所不能逼。雖非正修真三
摩地。清淨心中諸漏不動名為初禪。
勝欲界故名曰勝流。雨公云。此二天若據阿毗曇
婆沙論豎分當有三層相去倍遠。若天民天臣天
王各居一層何成一統。且臣民可許眾多。而天王
獨居一層彼此皆王何所使令。或是以德之優劣
相較堪為民為輔為王耳故列為三。非一天盡臣
民而無王一天盡王而無臣民也。據俱舍云梵王
無別處所但於梵輔中有高樓閣是。又云威德光
明獨一而住。此似梵王獨尊而梵民梵輔共居一
天而供使令。此則三天同在初禪秪一地耳。正以
獨一而住之言見三天之同居也。荊公云諸漏不
動雖未能伏漏然能持使不動。此天有覺觀支故。
或云此天伏鼻舌二識除段食故。○二二禪二初
正釋三一少光天（壽二大劫身二由旬）。
阿難。其次梵天統攝梵人。圓滿梵行澄心不動寂湛
生光。如是一類名少光天。
據其次梵天之言則二禪亦名梵天。統攝至梵行
據古解皆以為牒前。以後三禪之文例推則躡前
更進其說為是。澄心下是正明少光也。已離覺觀
故曰澄心不動。論云是故離覺觀得入一識處。內
心清淨故定生得喜樂。二禪有四支。內淨喜禪一
心。寂湛生光是定心發光應是內淨支也。二禪以
內淨為正支。此天以光之多少而分等級。其光尚
少名少光天。考小千世界至初禪。中千至二禪。大
千至三禪。則初禪統千帝釋。二禪統千梵王。以此
<pb n="929"/>
解統攝梵人義亦有據。或云一世界有一初禪故
云小千至初禪。是則二禪方統千梵王及小千世
界。二禪方統千梵者謂初禪不能統千釋也。
○二無量光天（壽四大劫身四由旬）。
光光相然照耀無盡暎十方界徧成琉璃。如是一類
名無量光天。
長水云從前少光更發多光。光相轉增名光光相
然。溫陵云定力轉明妙光迭發。境隨光變徧成琉
璃。真際云映十方界者。約其定光隨所受用東西
等言之。非徧十方世界。（文）既統小千世界則十方
之言所該亦廣。○三光音天（壽八大劫身八由旬）。
吸持圓光成就教體。發化清淨應用無盡。如是一類
名光音天。
吸言不散。持言不失。不散不失則光圓矣。此天內
無覺觀外無語言。惟以光明而成教體。發化清淨
者謂所發之光清淨無染。十四變化中二禪具三
種變化。一二禪化。二初禪化。三欲界化。從內淨支
發故皆清淨。雖無覺觀語言應物之用更廣。此皆
二禪天王之事。此天王不出號令而以光為指示。
光即是音。○二結示。
阿難。此三勝流一切憂懸所不能逼。雖非正修真三
摩地清淨心中麤漏已伏名為二禪。
吳興云。地持論目二禪名喜俱禪。此定生時與喜
俱發。故今云一切憂懸所不能逼。問。初禪五支已
具于喜何以二禪方名喜俱。答。初禪有覺有觀猶
帶憂懸。今覺觀俱盡故別受斯稱。（文）覺察八觸十
功德稍有不如法焉得無憂。粗漏已伏者。溫陵云
初禪方得漏心不動而未能伏。此天已伏粗漏則
業漸劣行漸勝也。其說甚是。或云二禪伏前五識
故無尋伺。未伏第六故有喜樂。亦是一說。○三三
禪二初正釋三一少淨天（壽十六大劫身十六由旬）。
阿難如是天人圓光成音。披音露妙發成精行通寂
滅樂。如是一類名少淨天。
如是二句牒前也。披音露妙下正明三禪也。披去
光音之教跡露出妙性之正定。發成精行者。此天
伏六識現行離喜支是精行也。言寂滅樂者前初
禪內有覺觀外有語言。二禪雖無語言以光為音。
今并去其音是寂滅樂。二禪有內喜之染此中去
之所以名淨。證得少淨故通入于寂滅樂也。三禪
有五支今文咸具。披音露妙即是慧支。發成精行
是捨支。亦兼念支。通寂滅樂是樂支一心支。大論
云由愛故有苦失喜則生憂。離苦樂身安捨念及
方便。論言離苦樂者。謂三禪中離苦得樂。方便即
慧支也。○二無量淨天（壽三十二大劫身三十二由旬）。
淨空現前引發無際。身心輕安成寂滅樂。如是一類
名無量淨天。
憂喜咸除名為淨空。吳興云既得少淨空相現前。
復以定力引發少相令無邊際。望上未徧望下則
多故名無量。長水云徹意地樂遍身輕安名無量
淨。（文）淨空是淨。引發無際是無量。○三遍淨天（壽六
十四大劫身六十四由旬）。
世界身心一切圓淨。淨德成就勝託現前歸寂滅樂。
如是一類名徧淨天。
上身心輕安且言其內。今世界等者總攝于外樂
淨圓融通于依正并世界亦為離憂喜之域。此殊
勝妙樂即淨德也。言成就者。謂天中妙樂至此更
無可加。便認以為清淨極樂之鄉終身歸託之地
故曰託曰歸。由彼淨業無處不徧故曰徧淨。○二
結示。
阿難。此三勝流具大隨順身心安隱得無量樂。雖非
正修真三摩地安隱心中歡喜畢具名為三禪。
雨公云具大隨順者。言此妙樂無不隨心順意故
曰大也。身心安隱者。前初二禪心有喜受故多散
<pb n="930"/>
動不得身親受樂。今喜受既除身心皆親受無量
妙樂故得安隱。言歡喜畢具者。顯身心俱受樂也。
資中云具大隨順者意地異熟樂隨順自在故。熏
聞云異熟樂者。徹于意地遍身適悅與五識相應
不可分別也。（文）離掉動為安隱心。三禪之樂亦名
歡喜。吳興云名同體異不以文害意也。○四四禪
二初明四根本二一正釋四一福生天。
阿難復次天人不逼身心苦因已盡。樂非常住久必
壞生。苦樂二心俱時頓捨。粗重相滅淨福性生。如是
一類名福生天。
初三句結三禪之德。離下界內喜之動則身心不
逼。具足如俱舍論說。第四禪離八災患。謂尋伺苦
樂憂喜出入息。又不為三災所動名不動地。苦因
句明離苦所以。以能伏愛故曰苦因已盡。如偈云
由愛故有苦失喜則生憂。苦即憂喜也。又喜是苦
因成三禪樂故云苦因已盡。樂非下顯三禪之過。
三禪雖得徹意地樂然不常住此名壞苦。苦樂下
正示福生。色憂喜為苦。無憂喜為樂。今第四禪苦
樂頓捨名曰捨受。前一一地皆厭下苦粗障。今以
離三禪為粗重相滅。心本無樂而樂生焉即粗重
也。或云粗重者即六識分別種子。淨福性生者不
壞即福。補遺云樂壞苦生非所以為福也。○二福
愛天。
捨心圓融勝解清淨。福無遮中得妙隨順窮未來際。
如是一類名福愛天。
前捨心初生尚未至圓融。今苦樂盡忘故云圓融。
捨心轉勝故云勝解。由此淨福體性無遮能順後
之七天名妙隨順。後之七天名未來際。吳興云得
妙隨順即隨順下文二岐路也。（文）是則望後二天
名窮未來際豈真常住耶。以愛樂修習勝妙之法
得福愛名。○三廣果天。
阿難從是天中有二岐路。若于先心無量淨光福德
圓明修證而住如是一類名廣果天。
先心之言當是福愛。古人以四無量心釋無量二
字。當指初禪以來即修無量。備歷四禪至此福愛
更能增進。此四等心能發淨光故云無量淨光也。
四等屬福德性。至今離下地染故曰圓明。不為外
道不為聖人故云修證而住。妙玄云四無量心有
通別二修。通者大論云。是慈在色界四禪中間得。
修別者。初禪修悲易。二禪修喜易。三禪修樂易。四
禪修捨易。雨公云色界所感果報至此為極。以四
禪報境唯此三天。第四無想是福愛之差支。五不
還天是三果聖人之別寓也。○四無想天。
若于先心雙厭苦樂。精研捨心相續不斷圓窮捨道
身心俱滅心慮凝經五百劫。是人既以生滅為因
不能發明不生滅性。初半劫滅後半劫生。如是一類
名無想天。
資中曰此計無想為涅槃以捨心為方便。初捨粗
心入于微心。復從微心入微微心。從微微心便即
凝。身心下定成克果。問。身心俱滅與四空何異。
答。此定中境界出定即有故不同也。心慮凝者。
以伏六識分別之心如氷夾魚。不知微細生滅妄
謂涅槃。是人不明無常之故。是人但于六識加工
以識捨識。捨心相續豈非生滅。縱自謂涅槃豈能
證不生滅性乎。五百劫中初之半劫猶覺有心方
入無想。最後半劫身心漸生即入無常。○二結示。
阿難此四勝流一切世間諸苦樂境所不能動。雖非
無為真不動地。有所得心功用純熟名為四禪。
大論云若能知樂患見不動大安。憂喜先已除苦
樂今亦斷。無為真不動地者或指第八為不動地。
考大經中持戒之果亦名不動地。已證常樂我淨
位在別初地圓初住也。有所得者禪定是有所得
心。故至第四出入息斷苦樂俱除名功用純熟。雨
<pb n="931"/>
公云。已上禪天。初禪伏鼻舌二識無段食故。二禪
伏前五識。三禪伏意識分別現行故得妙樂。四禪
伏意識分別種子故得捨心。○二明五不還三一
總示。
阿難此中復有五不還天。于下界中九品習氣俱時
滅盡。苦樂雙忘下無卜居。故于捨心眾同分中安立
居處。
習氣即思惑種子。溫陵曰第三果人斷欲界九品
修惑盡即生此天不復欲界受生故曰不還。亦名
五淨居。謂離欲淨身所居也。習氣惑也。與現行皆
滅故曰俱盡。此指欲界無續生業也。苦樂雙忘兼
指四禪已下無續業也。故云下無卜居。此五天自
四禪別立。通名捨念清淨地故曰捨心同分。○二
別明五一無煩天。
阿難苦樂兩滅鬬心不交。如是一類名無煩天。
吳興云若有苦樂勢必相傾。是猶鬬戰交于內心
也。長水云苦樂心滅敵對則亡。形待既無故曰不
交。不交則無煩也。即中云四禪九天咸除苦樂故
名捨心眾同分也。而聖獨得無煩名者。將見苦樂
兩滅之處即是真空法性故名無煩。煩謂煩惱。苦
樂交鬬內心煩雜今始除之。輔行云。無煩之始得
無煩名。據此文豈非以斷思惑為無煩乎。○二無
熱天。
機括獨行研交無地。如是一類名無熱天。
機弩牙。括筈也。箭本受弦處也。亦喻真心。機括獨
行雖欲求苦樂之交而無其地。內心為煩外境為
熱。所行之地更無形對宜名無熱。○三善見天。
十方世界妙見圓澄。更無塵象一切沉垢。如是一類
名善見天。
大千世界共一四禪。三果人能見大千或更過之。
見色而色不能隔是妙見也。圓則普照。澄則清徹。
雖有色法莫能遮障故云更無塵象一切沉垢。以
塵象是深沉垢穢所附著也。輔行云。見清徹故名
為善見。○四善現天。
精見現前陶鑄無礙。如是一類名善現天。
精見現前躡前文也。見無不到不為塵象所隔故
云精見。陶鑄下明今意。陶鑄融鍊也。範土曰陶。鎔
金曰鑄。既易障隔而為通明即能轉變萬象現十
四變化。乃指變化為善現耳。輔行云。果易障故名
為善現。若是即障礙已易故云陶鑄。○五色究竟
天。
究竟群幾窮色性性入無邊際。如是一類名色究竟
天。
吳興曰究竟研窮之義也。幾者動之微也。研窮多
念至於一念故曰究竟群幾。以雜修五品。初用多
念無漏熏多念有漏。乃至最後用一念無漏熏一
念有漏名上極品。（云云）窮色性性者。上性字是色
之性。下性字即是總性體也。入無邊際者。如馬勝
問佛四大性當于何位滅盡無餘。佛云空處近分
正在頂天也。輔行云色中無上名色究竟。考輔行
云五那含者。若以地為名但名第四禪。此禪九處
五是聖居名五含天。無想唯凡三通凡聖。生五含
者由修熏禪有五階差。大品九定通熏九地。此中
唯熏第四禪地。先修得已更以多念無漏相續現
起。從此引生多念有漏。從此復生多念無漏。如是
後後漸漸減少乃至最後復生二念無漏。次復引
生二念有漏。復生二念無漏。名熏加行成相。次唯
一念無漏。次復唯有一念有漏。無間復生一念無
漏。名根本成相。故俱舍云。成由一念雜。言五差者。
謂下中上上勝上極。一品有三。後品兼前故第五
品合成十五。如是五品如其次第三六九等生五
淨居。言夾熏者。謂前後無漏中間有漏。使多念有
漏俱成一念無漏故名夾熏。據輔行文當于夾熏
<pb n="932"/>
根本成後方生五淨居。雖有下中上上勝上極之
分皆是前後一念無漏熏中間一念有漏也。據吳
興註則以多念無漏熏多念有漏為下品。至後一
念無漏熏一念有漏為上極品。智者詳之。○三結
示。
阿難此不還天彼諸四禪四位天王。獨有欽聞不能
知見。如今世間曠野深山聖道場地皆阿羅漢所住
持故。世間粗人所不能見。
聖道場地如白道猷之方廣。唐玄宗之迴向寺也。
然乃四果別居人所不見。今是三果聖人寄居四
禪不及羅漢。但以為例而已。溫陵云下天修有漏
凡定。此天修無漏聖業。粗細有異故不能見。○二
總結。
阿難。是十八天獨行無交未盡形累。自此已還名為
色界。
孤山曰獨行無交俱無情欲故。未盡形累尚有色
質故。○三無色界二初正明二初明感報二一簡
回心不入。
復次阿難。從是有頂色邊際中其間復有二種岐路。
若於捨心發明智慧。慧光圓通便出塵界成阿羅漢
入菩薩乘。如是一類名為回心大阿羅漢。
色究竟天居有色頂與無色隣名色邊際。若謂慧
光圓通但是盡無生智秪應成阿羅漢何由入菩
薩乘。應知發明智慧必是中道智光故即云慧光
圓通。如是則以大小乘為二岐也。義縱不然亦當
以發明智慧當盡無生智。慧光圓通便入大乘。所
謂別圓入通于義方順。凡夫尚有別圓之機。羅漢
寧不受接。以通真含中。中又二種。但中圓中。但中
來接是別接通。不但中接是圓接通。以得盡無生
智故出塵界成阿羅漢。以別圓來接是入菩薩乘。
不必同涅槃五人發心。彼五人發心動經八六四
二等劫。今在界內即回心故。亦不必為破定性之
明文。今別圓接通法華前亦有此機故。回小向大
故曰迴心。○二明生者類殊二初別明四天四一
空處。
若在捨心捨厭成就。覺身為礙銷礙入空。如是一類
名為空處。
初二句躡前。長水云捨心有二。一者若于有頂用
無漏道斷惑入空即樂定那含也。二者若于廣果
用有漏道伏惑入空即凡夫外道也。（文）覺身下正
明空處。輔行引大品云。為過一切色相。滅有對色
相。不念種種相。入無邊空處。大論釋云。過一切色
滅可見有對色。滅有對色滅不可見有對色。不念
種種色相滅不可見無對色。一切色法唯十一種。
謂五根塵法入少分。阿毗曇云。一可見謂色是。二
有對有十謂五根塵。若云不可見有對。應但云五
根四塵。三不可見無對謂法入少分。欲入無色故
滅此三。滅色方便具如禪門。先想此身。如甑如籠
如網乃至漸空。佛弟子修八聖種觀等者。病癰瘡
刺。及無常苦空無我。名聖種觀。前四對治。後四緣
諦。故以此八緣于無色有總有別。總者。總以八觀
觀彼四陰和合不實。別者。前之四種治四陰事。受
如病。想如癰。行如瘡。識如刺。以無常等治四陰理。
無常觀識。苦觀于受。空觀于想。無我觀行。以有此
八心易生厭。疾能捨離修習無漏。（云云）又輔行云。
空處如病。識處如癰。無所有處如瘡。非想如刺。今
初成空處而即云如病者以佛弟子能捨自地著
也。○二識處。
諸礙既銷無礙亦滅。其中唯留阿賴耶識全於末那
半分微細。如是一類名為識處。
依正之礙既銷。無礙之無亦滅。色空既盡六識分
別不行則唯留阿賴耶識。而七八相依七識恒執
八識為自內我。然七識不緣第六。今六識已伏而
<pb n="933"/>
云全於半分者。以轉末那功在第六。六識分別既
伏則七識中分別之法因第六而有者亦與六識
同伏故云全于半分微細也。若據唯識末那不緣
外境唯執八識見分為我。今根身既除前五識不
行。則八識見分中粗緣已無唯留半分微細執于
識體而已。空多則散捨空緣識。與識相應名識處
定。○三無所有處。
空色既亡識心都滅。十方寂然逈無攸往。如是一類
名無所有處。
前捨空緣識識又生滅故捨識緣無所有。識心指
六七二識。然末那何以得滅。憑深定力伏其現行
而使不行非真滅也。葢前天七識緣八能所歷然
即是現行。今緣心暫息名為都滅豈種現俱斷之
謂乎。逈者遠也。前空識無邊則遠處似有可到。今
滅空識是滅無邊之相斯遠處無所往矣。○四非
非想處。
識性不動以滅窮研。于無盡中發宣盡性。（上句明存下句明盡）
如存不存若盡非盡。如是一類名為非想非非想處。
止觀云識處如癰。無所有處如瘡。捨識無識即是
非想非非想。或云前以末那為識心。此以第八為
識性。此說甚有眉目。不動者逈無攸往也。以滅窮
研者。前天以定力伏末那。此天更加功用研窮識
性而欲滅之。既無金剛三昧斷最後惑。而強于無
盡中發宣盡性。無盡故如存。盡性故不存。盡性故
若盡。無盡則非盡。似存不存故非想也。似盡不盡
又非非想也。在外道法亦自名為非想非非想。如
須䟦陀所云。○二總辨二類。
此等窮空不盡空理。從不還天聖道窮者如是一類
名不迴心鈍阿羅漢。若從無想諸外道天窮空不歸
迷漏無聞便入輪轉。
吳興云此等二句通該聖凡斯言是也。大經須䟦
陀言。是非想非非想即一切智寂靜清淨常恒不
變。是故我能調伏其心。佛言善男子。汝云何能調
伏心耶。汝今所得非想非非想定猶名為想。涅槃
無想。汝云何言獲得涅槃。汝已先能訶責粗想今
者云何愛著細想。如是非想非非想處故名為想。
如癰。如瘡。如毒。如箭。故今文云此等窮空不盡空
理。不迴心者明此後不肯迴心。是人樂定在四禪
不能盡漏。直至非想斷盡餘思非鈍而何。又此後
不肯向大亦名為鈍。那含是標其因。羅漢是標其
果。若從無想下如補遺所釋為是。不歸謂不歸真
理。交光以無所歸托解之非也。或指廣果皆名外
道其說亦非。如補遺云。此等指前四空也。窮空該
于二類即不還無想。自從不還下釋出二類。窮空
不歸者。謂外道徒能窮空不反照性不歸真理也。
則顯不還能窮空歸真者矣。但諸師泥于經論便
謂無想不能復至四禪四空。或指廣果同名無想。
或以不歸強作不來。唯孤山云。然人根不一諸教
偏說一分耳。況今明云從無想諸外道天來豈可
違經。葢由無想天者外道所居。多分壽盡應墮。又
是斥邪不得不爾。豈可無報盡復生四空者乎。無
想初生半劫想未全滅。又五百劫後仍經半劫有
想復生。既未墮落。有利根者又復窮空乃生上天
也。言迷漏無聞者。謂不廣聞聖教不辨諸禪漏與
無漏修證行相命終隨業必入諸趣。○二辨王民。
阿難。是諸天上各各天人則是凡夫業果酬答答盡
入輪。彼諸天王即是菩薩遊三摩地漸次增進迴向
聖倫所修行路。
此文結辨四空王民而兼帶前天義無不可。有欲
移置後文恐未必然。天人即臣民也。前修八定之
業後得四禪四空之果是相酬答。天王是菩薩。言
漸次增進者謂增進果位。溫陵所云寄位升進是
也。迴向謂迴事向理。聖倫即五十五位。雖為天王
<pb n="934"/>
實修入于菩提故云所修行路。溫陵云通皆欲色
無色天也。其眾乃隨業感報未出輪迴。其王乃隨
行權應寄位升進。華嚴謂初地菩薩多作閻浮提
王。二地輪王。乃至六欲三梵天王是也。此豎論已
終故通結指。幽溪云。溫陵引初地作人間王等者
以其皆法身大士故也。論圓教初住已證法身。華
嚴云初發心時便成正覺。所有慧身不由他悟。清
淨妙法身湛然應一切。應以何身說法即皆應之。
則初住多作閻浮提王矣。今云初地豈華嚴兼別
之言乎。孤山云遊三摩地者。以菩薩善入出住百
千三昧故住此定而為天主。九次第定名善入。師
子奮迅名善出。超越名善住。一一皆能深達實相
號首楞嚴。○二結示。
阿難。是四空天身心滅盡定性現前無業果色。從此
逮終名無色界。
身心既滅則定為內性故云定性現前。然非性體
逮終如六萬八萬等。溫陵云身心滅盡者無色蘊
及粗識也。孤山云無業果色顯有定果色也。補遺
云色是有質礙義。定法持心使不散亂似有質礙
亦假色也。若顯揚聖教論定自在所生。色乃定之
用非定果之比。定果色具如百法論。○二總結虗
妄。
此皆不了妙覺明心。積妄發生妄有三界。中間妄隨
七趣沉溺。補特伽羅各從其類。
此總結三界諸天。無非積妄發生成現行能招報
因。妄隨七趣感所招報果。妙覺明心謂三諦一心
也。積妄者。如因明立所所既妄立生汝妄能等。三
界是輪迴之處。于三界中妄隨七趣沉溺。天人有
報盡入輪者故得論七趣也。各從其類者如應感
無色則生無色界天之類。孤山曰補特伽羅此云
數取趣。謂諸有情起惑造業隨諸趣受生。天如曰
能取當來諸趣即中有也。幽溪曰成論明極善極
惡皆不經中陰。如䂎矛離手故也。今七趣中三途
則屬極惡。天仙則屬極善。善惡相兼惟人與修羅
耳。今既總結虗妄其可以中陰釋之乎。應是取其
義相明之。眾生七趣往來數數捨此生彼通名補
特伽羅。皆是所招報果也。○七修羅趣。
復次阿難。是三界中復有四種阿修羅類。若於鬼道
以護法力乘通入空。此阿修羅從卵而生鬼趣所攝。
若于天中降德貶墜其所卜居鄰于日月。此阿修羅
從胎而出人趣所攝。有修羅王執持世界力洞無畏
能與梵王及天帝釋四天爭權。此阿修羅因變化有
天趣所攝。阿難。別有一分下劣修羅。生大海心沉水
穴口。且遊虗空暮歸水宿。此阿修羅因濕氣有畜生
趣攝。
修羅是六趣之餘故在後列。或謂第二修羅從天
而降前生是天今為修羅。則第一修羅從鬼而升
前生是鬼今為修羅。未必然也。第二從天降判屬
人趣。今從鬼升何亦屬鬼趣耶。即中云若于鬼道
是現在鬼道中也。或以前生今生護法力故乘通
入空。通是五通。不但以入空為通。此修羅現從卵
生。既在鬼道即屬鬼趣。鬼多有通故也。第二若于
天中是其前身降德者。謂為天而無天德因此貶
墜。然天福未盡居鄰日月。前生今生皆在天上。而
判屬人者以從胎生也。第三獨稱王修羅之尊者
也。洞者徹也。其力貫穿世界而無所畏。尚與梵王
爭權況帝釋四王乎。或謂是羅睺阿修羅王亦未
可定。羅睺是畜生種今是化生。補遺云。生大海心
總舉其處也。沉水別目也。即中云生大海心是生
于海。沉水穴口是居于海。在洩水之穴故云穴口。
莊子云尾閭洩之。注云尾閭東海川名。疏云尾閭
洩海水之所也。在碧海之東。其處有石濶四萬里。
百川之下尾而為閭族故曰尾閭。旦遊暮歸狀若
<pb n="935"/>
蛟龍判屬畜趣。或指為毗摩質多阿修羅王。然毗
摩質多脚波海水手攻善見。帝釋以般若呪力不
能為害。又是帝釋岳父。似之而已不可全同。○二
結示勸斷二初結示二勸斷初又二一結能所本
妄二示悟無能所初又二一能招現行因妄。
阿難。如是地獄餓鬼畜生人及神仙天洎修羅。精研
七趣皆是昏沉諸有為相。妄想受生妄想隨業。于妙
圓明無作本心皆如空華元無所著。但一虗妄更無
根緒。
一切浮塵諸幻化相皆如空華本無所有。是用最
初方便推破不在內外中間七處不從自他共離
而生。故現行能招因妄皆空也。精研者謂精細研
覈。無觀照故名為昏沉。無正定故逐有為相。皆昏
散之為害也。妄想是惑因。七趣受生即是苦報。報
必由業故即云妄想隨業。惑即貫于業苦之中。此
二句該三道。若望妙心本無所有。妙圓明即三諦。
雖具諸法體兼用冥更無為作。不起分別思量即
是其體名曰本心。在此心中七趣皆同空華。空華
不著虗空則七趣亦不著本心。有本云元無所有
無有即無著之意。但一下結成虗妄。前問此道為
復本來自有為是眾生妄習生起。今答云更無根
緒。根謂根元。緒謂由緒。即非性中本有明矣。○二
所招七趣果妄。
阿難。此等眾生不識本心受此輪迴經無量劫不得
真淨。皆由隨順殺盜婬故。無此三種又則出生無殺
盜淫。有名鬼倫。無名天趣。有無相傾起輪迴性。
長水云從此等至不得真淨示妄想受生也。從皆
由至無殺盜淫示妄想隨業也。有名下結輪轉。溫
陵云前問妙心徧圓何有獄鬼人天等道。故此結
示由殺盜淫三為根本。有是業則名鬼倫言必墜
也。無是業則名大趣言必升也。出生無殺盜淫即
天趣也。七趣舉二以善惡通攝也。（文）有無相傾者。
或從有而無。或從無而有。其性相奪譬如車輪互
為高下。然此所招七趣果報皆一虗妄也。○二示
悟無能所二一妙悟皆無。
若得妙發三摩提者則妙常寂有無二無。無二亦滅。
尚無不殺不偷不淫。云何更隨殺盜婬事。
四運推破則三觀全顯解行證法當下圓成歸無
所得矣。何更有現行名相哉。三摩提如前釋假即
空中為妙發也。長水曰妙般若也。常法身也。寂解
脫也。有無二無非生死也。無二亦滅非涅槃也。○
二妄生本無。
阿難。不斷三業各各有私。因各各私眾私同分非無
定處。自妄發生生妄無因無可尋究。
妄生無尋即四運推之此等現行能招報心不從
東西南北去也。溫陵云前問地獄為有定處為復
自然。彼彼發業各各私受故此牒答。（文）諸家解此
文謂首二句明造業各私。次二句明受報有同分
地。然前阿難問中各各私受是約報說。今結答前
文各各有私何妨約報。謂業既私造報亦私受。所
造業同故有同分地而為定處。定處即共處耳。雖
有定處元從妄生。此答自然二字。若云自然即似
本來元有。故今云自妄發生非自然而有也。即妄
之生亦復無因。○二勸斷二一結勸得失。
汝勗修行。欲得菩提要除三惑。不盡三惑縱得神通
皆是世間有為功用。習氣不滅落于魔道。雖欲除妄
倍加虗偽。如來說為可哀憐者。汝妄自造非菩提咎。
習氣即荊溪云過現習生現行相應惑也。汝勗修
行是寄阿難勸勉他人。長水云要除三惑者此正
勸也。前文云三緣斷故三因不生狂性自歇歇即
菩提。不盡下明不斷之失。修禪不持戒是即魔羅
業。前文云若不斷淫必落魔道。若不斷殺必落神
道。如不斷偷必落邪道。豈非世間有為功用乎。此
<pb n="936"/>
句亦可該天仙等也。習氣下似專誡淫。此經所重
殷勤告誡。魔意亦欲除妄其如虗偽轉增。乃如來
所憐也。汝妄自造者。謂上魔道自妄而生非心體
有咎。○二結顯邪正。
作是說者名為正說。若他說者即魔王說。
名為正說者。如上所明十習六交升沉七趣之現
行能招報皆是妄因妄果以之為所觀之境。而用
修德四運推破此等起心了悟當體全空一一皆
妄。圓解既足更勗修行斷除三毒。若得妙發三摩
提者則妙常寂有無二無無二亦滅。圓滿菩提歸
無所得。是為觀察現行能招報心以明修證一期
事畢。名為如來正說。此之觀境。正同止觀歷餘一
心即空假中。例餘陰入皆用十乘法也。否則魔說
矣。示現行能招報竟。○二詳得發能招報。如前七
卷中正觀總無明心時。現行因果之心雖或不起。
而用功深切觸動宿習。或貪或愛業病禪見紛紜
而起。此等境起本在牽生。今欲正觀出世魔業伺
便而興。妨禪害觀令入輪迴。行人不知以為勝解。
心生取著即入群邪。故名發得能招報。如云汝猶
未識修奢摩他毗婆舍那微細魔事。魔境現前汝
不能識。洗心非正落於邪見。乃至墮阿鼻獄。為害
既深所當詳示而破斥之不令住著也。既不住邪
即歸正觀。倘現起不休又當如止觀例用四運十
乘推之本空以顯三諦而入性藏。則一切事始得
究竟堅固矣。在止觀名煩惱病魔禪見等九境。發
則為觀不發不觀。荊溪云。彼因觀發昔是也。為二
一正明發相二更斷餘疑初又二一結前。
即時如來將罷法座。於師子牀攬七寶几回紫金山
再來凭倚。普告大眾及阿難言。汝等有學緣覺聲聞
今日回心趣大菩提無上妙覺。吾今已說真修行法。
將欲罷而再來凭倚知有說以普利群生也。古云
曾來方識路高低。禪那細境非初心能知故為不
請之示也。真修行法。如上所示正觀總無明心七
卷半文。及詳現行能招報七趣因果是也。此等並
是所觀之境俱得為觀。若總若別隨於一境可顯
三千三諦入如來藏。故云已說真修行法。○二正
詳二一詳明發得二結勸欽承初又二一標示能
所三一標示又二一標。
汝猶未識修奢摩他毗婆舍那微細魔事。魔境現前
汝不能識。洗心非正落于邪見。
○二示。
或汝陰魔。或復天魔。或著鬼神。或遭魑魅。心中不明
認賊為子。又復於中得少為足。如第四禪無聞比丘
妄言證聖。天報已畢衰相現前。謗阿羅漢身遭後有
墮阿鼻獄。
陰魔天魔等標示發得能招報之因。墮阿鼻獄標
示發得所招報果。微細魔事落於邪見是總標能
所。陰魔下又是列示能所。須知陰魔五十種境即
止觀所明煩惱見慢九境。發起則觀不發不觀。今
正論發起能招報也。止觀觀餘九境既一一皆用
十乘今亦應爾。但佛意要在正觀總無明心為主。
若此等因修發昔之境只須說破令行人不著即
歸正路。所謂識得不為冤故少示修證之文。然而
理必具焉例正可知也。即止觀觀發得九境雖列
十乘亦但略例而已。佛祖同心葢可知矣。洗心非
正者謂不以正法而洗滌其心也。孤山云。奢摩他
止也。毗婆舍那觀也。依常住真心修圓融止觀未
入初住則多動魔事。吳興云此等魔事悉是觀行
位中所發。從相似位破見惑後必無大妄墮獄之
理。若十信中縱有魔事觀力易防非此經所說之
意。孤山謂未入初住指位太深矣。交光云言陰魔
者即色陰中初心自現不自外來者。天魔鬼神魑
魅皆受想二陰所現者。觀下經文云得少為足方
<pb n="937"/>
指行陰所發心魔。識陰所發見魔。皆無外境但是
自心邪見得少為足耳。如此分文。一往觀之似有
眉目。再往觀之義則不然。葢陰魔之言該于五陰。
天魔至魑魅雖受想心中所現。然色陰中亦云此
名邪心含受魑魅或遭天魔。大槩陰魔內動魔鬼
外應。前之三陰皆有其文。魔鬼是賊。謬認為子即
壞禪觀。至下行識二陰發心見二魔多成外道。魔
外皆賊故經誡之。則認賊為子之言亦該五陰明
矣。下文以四禪無聞比丘為例者。經五陰下佛皆
結云眾生頑迷不自忖量謂言登聖。大妄語成墮
無間獄。故先以無聞比丘為例亦通五陰豈局于
行識之文耶。長水引智論云。此比丘不尋經論師
心修行。無廣聞慧不識諸禪三界地位。但精勤不
息證初禪謂是初果。乃至四禪離八災患謂證四
果至無常時四禪中陰見有生處。忽然起謗。吾聞
羅漢已得無生今日云何更有生處。若如是者佛
說羅漢盡是虗妄。故知無有證涅槃者。因此邪見
天中陰滅墮阿鼻獄。此四禪天報已畢衰相現時
當生餘道。遂起謗墮獄耳。○二許宣。
汝應諦聽吾今為汝子細分別。
○三佇聽。
阿難起立并其會中同有學者歡喜頂禮伏聽慈誨。
據有學歡喜則所勗者必非十信後心之人也。○
二釋明能所二一總明發得因由。二別釋發得相
狀。初又三一明發得因由。二明魔發本意。三明損
益勸誡。初又二一生佛理同。
佛告阿難及諸大眾。汝等當知有漏世界十二類生
本覺妙明覺圓心體。與十方佛無二無別。
此推原其始以明魔發之由。本覺妙明三諦之理
也。三諦在一心中故云覺圓心體。無二無別者輔
行云其相無二其性無別。○二迷悟事別二一迷
真起妄。
由汝妄想迷理為咎。癡愛發生生發徧迷故有空性。
化迷不息有世界生。則此十方微塵國土非無漏者
皆是迷頑妄想安立。當知虗空生汝心內猶如片雲
點太清裡。況諸世界在虗空耶。
大經云。夫著相者則能生癡。癡故生愛。今起妄想
而迷理者即著相也。以無相為有相即癡也。因而
愛此事相覺體徧迷遂成空性。虗空無所不到隨
迷變化故曰化迷。此依空立世界也。吳興云非無
漏者謂微塵國土悉是有情有漏之所變造。亦可
此句別指眾生正報。兼于上文復具虗空之同世
界之異。非無漏者即有為法無同無異。吳興此解
最是。然一往言之有情所造且屬世界。迷謂迷理。
頑謂無知。妄想是迷頑之體也。當知下喻顯。真心
甚大虗空甚小。心是覺明空是迷頑。故以片雲太
清比之。○二悟理魔發二一明歸元妄滅。
汝等一人發真歸元。此十方空皆悉銷殞。云何空中
所有國土而不振裂。
或云虗空無相何言銷殞。答。空是昏昧之法無日
月燈則無光明。此正是無明之相寧不消殞。虗空
國土悉皆消裂。魔發之由正在此矣。○二明將歸
魔發分二一明諸聖心通。
汝輩修禪飾三摩地。十方菩薩及諸無漏大阿羅漢
心精通㳷當處湛然。
此文正明動魔。飾謂修飾。所修之禪乃是飾三摩
地不同世間禪也。㳷應是䐇。武粉切。合也。㳷音忽。
是青黑色即非今意。湛然是了悟之意。亦不動之
意。正當合聖即動諸魔。○次明魔凡驚慴。
一切魔王及與鬼神諸凡夫天見其宮殿無故崩裂。
大地振坼水陸飛騰無不驚慴。凡夫昏暗不覺遷訛。
因大地振坼故異類皆驚。遷訛是遷動。或解是訛
傳未必然也。吳興云凡夫昏暗不覺遷訛是釋伏
<pb n="938"/>
疑也。恐疑者云魔及諸天既見其相。凡夫何事都
不覺知。故此釋云。初明發得因由竟。于三摩中觸
動發起。牽人入魔正發得能招報之九境也。○二
明魔發本意。
彼等咸得五種神通惟除漏盡。戀此塵勞如何令汝
摧裂其處。是故神鬼及諸天魔魍魎妖精于三昧時
僉來惱汝。
僉皆也。○三明損益勸誡。
然彼諸魔雖有大怒。彼塵勞內汝妙覺中。如風吹光
如刀斷水了不相觸。汝如沸湯彼如堅氷。暖氣漸鄰
不日消殞。徒恃神力但為其客。成就破亂由汝心中
五陰主人。主人若迷客得其便。當處禪那覺悟無惑。
則彼魔事無奈汝何。陰消入明則彼群邪咸受幽氣。
明能破暗近自消殞。如何敢留擾亂禪定。若不明悟
被陰所迷。則汝阿難必為魔子成就魔人。如摩登伽
殊為眇劣。彼惟呪汝破佛律儀。八萬行中只毀一戒。
心清淨故尚未淪溺。此乃隳汝寶覺全身如宰臣家
忽逢籍沒。宛轉零落無可哀救。
被陰所迷發得能招之因。汝為魔子。發得所招之
報也。初有三喻。幽溪云初如風吹光乃以不動而
勝動。次如刀斷水是以柔勝剛。共喻妙覺照而常
寂之體。方魔境現前果能寂然不動其奈我何哉。
故曰了不相觸。第三喻汝如沸湯彼如堅氷乃以
陽而勝陰喻妙定寂而常照之力。下文云彼等群
邪咸受幽氣。明能破暗故曰煖氣漸鄰不日消殞。
即中云前之兩喻明魔不能加害。第三喻明不惟
無害反能化彼。四主客喻總貫下文。客是外人元
不能為損。成壞皆由主人。主人喻修正觀之心不
必定其真妄。言主人若迷者。喻執陰為真。如主人
或昏或醉則客能為損。上雙標成壞已竟。當處下
先明成就。長水云。當處禪那者勸依本修治其說
是也。幽谿云。當處禪那有二義。一任彼魔來現恠。
我心寂爾如空。然魔有強軟。強來以寂。軟來以照。
若慈雲之讚智者華頂降魔云。強軟消磨寂照功
是也。又如首楞三昧經云。觀魔界如佛界如。若魔
界如即佛界如一如無二如。則魔界無所捨佛界
無所取。不取不捨所謂當處禪那也。自若不下次
明破亂。不明悟者謂不識是魔。被陰所迷者五陰
未破所現虗妄境界彼謂聖境即是被迷。是觀心
主人既迷而魔得其便。發得能招因果具在是矣。
吳興云此寄阿難用警凡眾。魔子謂魔所生。魔人
謂人中之魔。眇細微也。以未淪溺而見登伽力小
但破佛律尚非己法身。寶覺是己法身。全身固非
一戒。功行將成喻宰臣位高。總明發得因由竟。○
二別詳發得相狀五。初色陰分三一總示始終。二
正詳發得。三結過勸示。初又三一三昧所依。
阿難當知汝坐道場銷落諸念。其念若盡則諸離念
一切精明。動靜不移憶忘如一。當住此處入三摩地。
破陰是修先須見道故論離念。坐道場者破無明
也。起信論云若離于念名為得入。則銷落諸念為
坐道場之前相明矣。念盡則為見道之位。遇事明
了不勞卜度是離念一切精明也。葢不得精明之
體不能離念。諸念盡滅精明現前。故居靜不移涉
動無失。忘之而觀智明明。憶之而寂體了了。譬如
明鏡不以不照而失其明也。當住下明三昧必從
此入。于此見道。亦即于此修道。決定物情使無他
向。○二示始終二一不盡始相。
如明目人處大幽暗。精性妙淨心未發光。此則名為
色陰區宇。
如明目下明色陰未盡。明目之人處于大暗則無
所覩是虗空為之障也。以空體晦昧無日月燈即
無所照。今精性亦然。精者不雜根塵。妙者不可思
議。淨者遠離生滅。此性明了如明目人。而心光未
<pb n="939"/>
發亦為虗空所昧。雖知心體離念。然內不見五藏
外不見山河。晝則有見夜則無見。與明眼人處暗
無異豈非色陰為之障乎。如者假如。非譬如也。目
能見色故將明目對辨色陰。古人以此為譬豈不
謬哉。為色陰拘局故曰區。為色陰葢覆故曰宇。○
二已盡終相。
若目明朗十方洞開無復幽黯名色陰盡。是人則能
超越劫濁。
山河不能障。虗空不能昧。是色陰盡。若目明者。目
明必賴日月燈光。若心光發時十方洞開。不假三
光內見五藏外見山河。晝能徹見夜不能昏。至此
名色陰已盡。一切色法皆起虗空。而劫濁以虗空
為體。以劫濁是總。四濁是別。而虗空總乎地水火
風故是劫濁之體也。今超色陰能破虗空則超劫
濁可知。○三結顯妄源。
觀其所由堅固妄想以為其本。
觀所由者觀色陰所由也。國土雖起虗空。而根身
器界莫非窒礙故是堅固妄想所成。破此妄想是
第一重破無明也。所云破者破其堅固妄想而已。
下四亦然。○二正詳發得十一身能出礙。
阿難。當在此中精研妙明。四大不織少選之間身能
出礙。此名精明流逸前境。斯但功用暫得如是非為
聖證。不作聖心名善境界。若作聖解即受群邪。
當在者正當也。此中者色陰將破未破之中間也。
精研即是深觀。涅槃云于己身中觀如來性有人
木塵蟲等喻亦是此意。因正觀總無明心用功既
深乃發斯境即能招之因。受群邪即所招報果也。
地水火風四大相織而成根境。今四大不織外境
虗融而大相欲滅。然少選身能出礙耳非一得永
得也。此名等者定其名以見非聖證也。謂此名自
性精明流溢于目前外境。暫得應上少選。是工夫
邊事不可言證。行人得遇此境不自滿足以謂證
聖。誠為修觀得力之處。若遽起證聖之解是未得
謂得故外魔乘間而入漸成大害。所謂主人若迷
客得其便也。
經四大不織少選之間身能出礙。前以外境虗融
解四大不織。其義略顯。今謂如一石壁體是地大。
而水勢劣火結為高山則具水火。有水火則有風。
此四大織成石壁也。今觀地無堅性。風無動性。水
性不住。火性無我。四大欲亡何能織乎。如是則石
壁不可得。此山壁由之直度也。山壁既爾餘亦例
之。大論云。云何觀一切法一相。所謂觀一切法無
相。如四大各各不相離。地中有水火風但地多以
地為名。水火風亦如是。此乃四大相織之明證也。
妙玄引此文竟復云。今觀無此異相。若火中有三
大三大應併熱。若三大在火中三大遂不熱則不
名火。若三大併熱則三大捨自性皆名為火無復
三大。若言有三大而細不可知此與無何□□麤
可得則知有細。若無粗則無細。此不織之□□□
觀發相未甞不好。但心一著即受群邪。佛既詳示
意令行人不著。脫有著者又當用四運十乘明破
明顯而修證之矣。則知佛詳發得五十陰魔有兩
意。一令不著以入正觀。二令識境以明修證也。○
二拾出蟯蛔。
阿難。復以此心精研妙明。其身內徹。是人忽然于其
身內拾出蟯蛔。身相宛然亦無傷毀。此名精明流溢
形體。斯但精行暫得如是非為聖證。不作聖心名善
境界。若作聖解即受羣邪。
蟯腹中短蟲。蛔腹中長蟲。拾出蟯蛔而無所傷此
內身無障礙也。精明本無礙故流溢之處亦無礙。
精行者性精流行。○三內外通聞。
又以此心內外精研。其時魂魄意志精神除執受身
餘皆涉入互為賓主。忽于空中聞說法音。或聞十方
<pb n="940"/>
同敷密義。此名精魄遞相離合。成就善種暫得如是
非為聖證。不作聖心名善境界。若作聖解即受羣邪。
毉書云魂藏于肝。魄藏于肺。意藏于脾。志藏于膽。
精藏于腎。神藏于心。此六不拘于內不專于外。因
精研妙明六腑虗融。故除其色身質礙之外魂魄
等六互涉也。互為賓主。古本云若為賓主未知孰
是。法音密義皆善根所發。此善根由虗融而發也。
空中說法一處說法也。十方仝敷十方說法也。離
是離本位。合是合他位。虗融之中善種成就故聞
說法得未曾有。而法門密義從此皆知之矣。長水
云善種者謂先所習聞熏種子。定力所激禪中發
生。遂寄神魄現于說法。此善種成就之相。
經除執受身餘皆涉入。執受身者謂根身是八識
所執受也。古解執受各具二義。執二義者。一攝義。
二持義。言攝者即攝為自體也。言持者即持令不
散。受二義者。一領義。二覺義。領者即領以為境。覺
者即令生覺。受安危共仝。根身具執受四義。一攝
為自體同是無記性故。二持令不散第八能任持
此身令不爛壞故。三領以為境根身是第八親相
分故。四令生覺受安危共同。第八安五根安。第八
危五根危故。若器世間量但緣非執受。即受二義
中領以為境一義。今言除執受身者謂除其色身
而內魂魄等六互相涉入也。經意謂除有形之身。
彼魂等無堅礙之質故相涉入。葢色身雖有虗融
之相而不能涉入。魂魄等六方能涉入也。善境界
者即以為六根互用之先兆耳。○四見佛依正。
又以此心澄露皎徹內光發明。十方徧作閻浮檀色。
一切種類化為如來。于時忽見毗盧遮那踞天光臺
千佛圍繞。百億國土及與蓮華俱時出現。此名心魂
靈悟所染。心光研明照諸世界。暫得如是非為聖證。
不作聖心名善境界。若作聖解即受群邪。
此心即色陰將破未破之心也。毗盧遮那即法身
也。踞天光臺即報身也。千佛圍繞即應身也。言天
光者當是第一義天之光。華藏二十重世界。第十
三重又有一大蓮華。舍那坐華臺釋迦坐華葉。一
華千葉一葉一釋迦。一釋迦又現百億釋迦。其餘
九百九十九釋迦現身亦爾。言心魂靈悟者。心思
魂氣俱為靈悟所漸染。以色陰未全破故魂氣能
為變現。然心魂中以心為主。研窮發明能照華藏
中所有世界。觀文意止辨其是悟非證。如云靈悟
所染。又云非為聖證。其義了然。靈悟所染乘悟勢
也。又帶魂氣故非真證。幽溪曰。澄露皎徹者。謂以
止澄之。以觀露之。使此心皎潔清徹。以是之故內
光發明。十方徧作閻浮檀色依報淨也。一切種類
化為如來正報淨也。于時下見華嚴世界也。或問
此己力所至乎。佛力所至乎。魔力所至乎。答己力
所至也。葢娑婆原居華藏。則一土一石莫非浮幢。
一種一類莫非覺體。良為色陰所蔽餘陰所封故
盲無所見。今已澄露皎徹內光發明照諸世界使
之發現。如此比前功用似為更勝。更不受不著則
色陰盡在不久也。熏聞云。毗盧遮那此翻遍一切
處。斯是法身。若見踞天光臺合是盧舍那報身之
相。以唐時譯經法報不分故也。○五空成寶色。
又以此心精研妙明觀察不停。抑按降伏制止超越。
于時忽見十方虗空成七寶色。或百寶色。同時徧滿
不相留礙。青黃赤白各各純現。此名抑按功力逾分。
暫得如是非為聖證。不作聖心名善境界。若作聖解
即受羣邪。
抑按而使其降伏。制止而維以超越。此伏無明之
功也。小乘中觀八色流光必先修胖＆CB17616;青瘀等觀。
今因抑制而見空成寶色亦是此意。仝時徧滿者
所謂彼彼交徹彼彼無礙也。止觀釋十一切處云。
以青徧十方十方皆青。餘色亦爾故名一切處。若
<pb n="941"/>
一切入者。以青徧一切時黃來入青亦徧一切處。
青黃本不相失。相入又不相濫。餘色相入亦如是。
今意亦爾。又寶色現者。將化頑空為寶覺真空故
現如斯。止觀云。八色之光是界外法。則此是界外
色現無疑矣。然此等多是禪中所現。或有五支八
觸等如止觀說。言抑按功力逾分者。若論斷惑瞥
爾便斷反不如此費力。今是伏制故逾分耳。然觀
文意止明其是伏非斷。修胖＆CB17616;等豈非抑按。始則
抑按。既則降伏。後即制止不行。皆兩字者見用力
之意也。或當以觀察不停為觀。抑按等八字皆屬
止。是由觀入止。然觀文意乃以勤修觀法故煩惱
被伏。所以先曰不停而下即云抑制等也。溫陵云
力用過越故妙明逼極煥散而現也。○六暗室見
物。
又以此心研究澄徹精光不亂。忽于夜半在暗室內
見種種物不殊白晝。而暗室物亦不除滅。此名心細
密澄其見所視洞幽。暫得如是非為聖證。不作聖心
名善境界。若作聖解即受群邪。
精光不亂者彼此不雜也。如暗室物亦不滅即是
其相。又見種種物即澄徹之相。心細者定心微細
也。于微密中靡所不見是澄清之極故云密澄。洞
幽者視至于人所不到也。交光云。澄徹者靜極光
通也。精光不亂者心光凝定明闇不移也。見種種
物者非室內元有之物。是暗中所現如鬼神精魅
及奇形異狀之物。而此暗中所有之物猶然如故
謂元見暗中之物。葢鬼神等恒雜人居互不相見。
今由用心細密而見亦密澄故能洞視。○七燒斫
無損。
又以此心圓入虗融。四肢忽然同于草木。火燒刀斫
曾無所覺又則火光不能燒爇。縱割其肉猶如削木。
此名塵併排四大性一向入純。暫得如是非為聖證。
不作聖心名善境界。若作聖解即受羣邪。
長水云。圓遍也。以此定心遍使一切己身他物無
不虗融。如下有情如無情有火如無火皆其相也。
四肢等者不以頑礙似于無情。直以虗融仝于草
木葢亦異矣。火燒刀斫略舉二事。總明身根無所
覺也。又則下與上略異。上明火燒不覺今明火不
能燒。上言刀斫今云割削亦復少異。例上火不能
燒應云刀不能割。然縱割亦無損益。內四大無覺
則排四大于覺性之外。外四大無損則失四大之
性亦是排也。又內四大已虗雖有其形猶如草木
故云直以虗融同于草木。外四大亦虗故火不燒
爇。斯則五塵併入于虗融故云塵併。內外四大皆
失其性則排去其性。內外四大之性咸入于虗融
之中故云一向入純。內四大以知痛痒為性。○八
徧見聖凡。
又以此心成就清淨。淨心功極忽見大地十方山河
皆成佛國。具足七寶光明徧滿。又見恒沙諸佛如來
徧滿空界樓殿華麗。下見地獄上觀天宮得無障礙。
此名欣厭凝想日深。想久化成非為聖證。不作聖心
名善境界。若作聖解即受羣邪。
三業俱無穢濁故云清淨。于中先見依報淨。次見
正報淨。淨即聖境。下見等是見六凡。凡即是穢。熏
聞云。欣厭當約淨穢凡聖二義分之。想久化成者
佛國依正定是化成。天宮地獄雖是本有然下見
上觀亦今日所化成也。○九夜見遠方。
又以此心研究深遠。忽于中夜遙見遠方市井街巷
親族眷屬或聞其語。此名迫心逼極飛出故多隔見。
非為聖證不作聖心名善境界。若作聖解即受羣邪。
窮諦理為深。達法界為遠。何但中夜靜深之深遠
方遐遠之遠乎。然中夜則其心靜而遙見不隔亦
深遠之相也。谷響云。管子曰處商必就市井。尹知
章注云立市必四方若造井之制故曰市井。補遺
<pb n="942"/>
云此名迫心等者。觀解之心推窮迫逐于色陰。故
色陰虗融不能為障是則飛出能隔見矣。即中云
通途逼于觀心非專迫逐于色陰也。而此觀心被
逼極飛出多隔而見此色陰將破之象。○十他變
自說。
又以此心研究精極。見善知識形體變移。少選無端
種種遷改。此名邪心含受魑魅或遭天魔入其心腑。
無端說法通達妙義非為聖證。不作聖心魔事消歇。
若作聖解即受羣邪。
已過前九故云精極。補遺云善知識是行者依歸。
今見改變欲壞行人之心謂彼不足為憑故也。此
第十人皆魔所為。至能無端說法等乃是行人因
魔入心故能如是。所以興福云天魔借辨是也。葢
善知識是實人而形體遷改乃行人自見。下無端
說法亦是行人因魔入心自能說法。資中曰此人
曾有邪心種子合外魔境相因而來。此則非善境
界純是魔嬈不仝前九皆稱善境。起心作證方乃
成魔者。溫陵曰前九但明定力獨此乃明魔事者。
定力未成不能動魔。研究精極乃漸發魔事也。荊
溪云因觀發昔故九境皆名發得。而今經觀心愈
深故下文魔事愈甚。竝屬能招之因。大妄語成墮
無間獄即所報果也。○三結過勸示。
阿難。如是十種禪那現境皆是色陰用心交互故現
斯事。眾生頑迷不自忖量。逢此因緣迷不自識謂言
登聖。大妄語成墮無間獄。汝等當依如來滅後于末
法中宣示斯義。無令天魔得其方便。保持覆護成無
上道。
現境不識是總結發得能招之因。墮獄是總結所
招之報。或以邪而入正或以正而入邪故云交互。
不自忖量頑也。迷不自識迷也。登聖者。自謂登四
果及菩薩位未必自云成佛。汝等當依者。謂當依
佛之所誡。顯則言說宣示使魔不得便。冥則神力
保持俾成無上道。長水云。問。此不作五陰次第觀
門何得陰次第盡明其境耶。答。觀雖總相五陰同
觀陰有麤細麤者先盡。譬如浣衣麤垢先去。此陰
既積妄所成妄盡自然陰滅。從麤至細理必然也。
吳興曰。用心交互者。用禪那心與色陰妄想交互
故現斯事。乃至識陰例此明之。何則。以五妄想各
于本陰區宇之中為禪所觀將破未破。如燈欲滅
其光復熾。乃與定力交戰其功。故成之敗之則魔
佛之道于是乎辨。孤山曰。大妄語成墮無間獄。此
約名字位中修禪定者及五品觀行位中不能安
忍俱有墮義。以俱未得位不退故。然五陰盡相不
仝。在色陰未盡之中即名字位也。色陰盡者猶居
觀行。受陰盡則在相似初二兩信。想陰盡則在三
四兩信。行陰盡則在五六兩信。識陰盡則諸根互
用此在相似七信已去。正是麤垢先落六根清淨
位也。而其五陰各為十魔種子所依共五十重。皆
在觀行初心所發故有退墮。若入相似墮義不成。
故佛次第細辨相狀令初心識其所發氣分。譬如
色陰未破之中或現天魔此即想陰氣分之所發
也。問。受陰盡時既入相似。何故想等中復發十種
魔境耶。答。若論陰破豈應發魔。但文中說相似已
前觀行心中所發耳。令知所依故歷五陰次第說
之。又只作相似位中發境亦應可耳。何者。魔尚能
惱深位豈不能惱相似淺位耶。但相似位人發之
終不將為聖解。又如阿羅漢人迴心入大接位。雖
當相似。進入即破無明。故不為所動也。若名字觀
行位人觀智強者則寂爾如空亦不將為聖解。觀
力弱者則為所惑墮落魔道更受輪迴。若相似位
生法愛者則名頂墮菩薩。吳興云。問。若言此等魔
事並是觀行所發之境。秪如上文所告有學二乘
及迴心者豈可盡是外凡之人乎。答。此有二意。一
<pb n="943"/>
告當機已破惑者令其流通。二告結緣未破惑者
令其保護。然結緣則少。當機則多。至下付囑自見
其意矣。○二受陰三一總示始終二正詳發相三
結過勸示初又三一三昧所依。
阿難。彼善男子修三摩提奢摩他中色陰盡者。見諸
佛心如明鏡中顯現其像。
依想陰已盡功夫以修三昧。則想陰盡乃破受陰
之根本也。苕溪云色陰盡者約已斷說。見諸佛心
即相似證。如前文云。若目明朗十方洞開無復幽
暗。即中云苕溪所釋約伏斷分文最有眉目。會解
不錄者因釋經至九十卷人心怠忽擇義不精。至
近代解文皆如夢中語耳。文中三摩提是假。奢摩
他是空。即俗而真此之謂歟。二者既合即是禪那。
故今云三摩提奢摩他。前云禪那。其義一也。言色
陰盡見諸佛心者。色為結暗所成。今晦昧之空既
破則佛遍照之心朗然可見。如明鏡下喻見之親
切耳。○二預示始終又二一不盡始相。
若有所得而未能用。猶如魘人手足宛然見聞不惑。
心觸客邪而不能動。此則名為受陰區宇。
此約色陰妄想伏而未斷故更立魘人之喻也。應
知色陰若斷進破受陰。縱有魔事觀力易防。只因
色陰纔伏若有得于諸佛之心明朗之相。而受陰
未伏是未能用。下文心離其身去住自由方有用
也。魘本厭。後人加鬼。伏合人心曰厭。手足宛然見
聞不惑喻明了之相也。心觸客邪喻為受陰所籠
也。又手足宛然見聞不惑喻色陰伏。已得明了即
喻上若有所得也。彼被魘人明見醒中之境。如色
陰伏此心有離色之道也。心觸客邪而不能動喻
上而未能用。客邪喻受陰。受即苦樂憂喜捨也。以
此縛心不得解脫為受所區局葢覆故云受陰區
宇。苕溪曰。問。何故色陰前斷後伏耶。答。斷從懸示
伏就次論。若不明斷無以知離過顯德之相。若不
明伏無以知依陰發魔之由。下諸陰文初皆有此
義。○二已盡終相。
若魘咎歇其心離身反觀其面。去住自由無復留礙
名受陰盡。是人則能超越見濁。
此預明受盡以為修行之式。又次利根者。觀色陰
不悟但伏非斷。觀受陰即悟名魘咎歇也。其心離
身有二故。一者前除色陰。二者今除妄受。補遺云
其心離身者。凡夫心必隨根領受前境。今不隨于
眼等受境乃是其心離身矣。非但不隨眼等受境
又能返觀能見等根是反觀其面。依根曰住。離根
曰去。去住在己故曰自由。夫受陰盡者。既離所受
之四大。又離能受之情根。是受陰盡也。能超見濁
者。前文云見聞覺知壅令留礙。水火風土旋令覺
知。此謂見濁。今心能離身則不為四大所拘能超
見濁明矣。問。前破色陰心破四大。茲破受陰何亦
離四大耶。答。前破色陰是總破暗昧之相。暗相既
除四大自破。即有離受之愛又除係戀自然去住
無礙。然伏惑者實法雖去。或從幻境而起妄情。所
以招魔過在于此。今去妄情之受則根中四大一
一皆除。如是而謂之超見濁也。○三結顯妄源。
觀其所由虗明妄想以為其本。
言虗明妄想者。若因妄境生妄受是虗妄照了故
曰虗明。又離色陰曰虗。領前境曰明。長水曰。照境
而領虗通無礙故曰虗明。此妄境中之虗明非真
境之虗明也。○二正詳發相十一見物生悲二一
指相定名。
阿難。彼善男子當在此中得大光耀。其心發明內抑
過分。忽于其處發無窮悲。如是乃至觀見蚊蝱猶如
赤子心生憐愍不覺流淚。此名功用抑摧過越。
此中受陰將破未破之中間也。前云若目明朗十
方洞開無復幽暗豈非大光耀乎。苕溪云其心發
<pb n="944"/>
明即下文見色陰消受陰明白。有以狂慧釋之者
非也。內抑者。見己心中有此光明痛惜向迷深自
尅責名為內抑。忽于下受陰發相。自悲悲人悲則
無窮。長水云憂悲種子在藏識者忽然現起。凡見
生類皆如自己所生赤子。此名下定名以明非聖
證也。此功用屬于下化。修行之來元為度生。而悲
心至此即為太過。○二用心邪正。
悟則無咎非為聖證。覺了不迷久自消歇。若作聖解
則有悲魔入其心腑。見人則悲啼泣無限。失于正受
當從淪墜。
正受者離苦樂等三受。今啼泣無限豈不失之。○
二勇齊諸佛二一指相定名。
阿難。又彼定中諸善男子見色陰消受陰明白。勝相
現前感激過分。忽于其中生無限勇。其心猛利志齊
諸佛。謂三僧祇一念能越。此名功用陵率過越。
色為結暗所成。色陰既消則所領受之法歷歷分
明是受陰明白。此所謂勝相也。因之感動激發而
思奮起。忽于下是受陰發。感激太過勇志無限。于
現在生欲齊諸佛。思以一念而超三祇。此功用屬
于上求。陵謂陵節。率謂粗率。吳興云謂勇心高率
也。○二用心邪正。
悟則無咎非為聖證。覺了不迷久自消歇。若作聖解
則有狂魔入其心腑。見人則誇我慢無比。其心乃至
上不見佛下不見人。失于正受當從淪墜。
見人下乃魔入心之相。我慢者。恃己陵他高舉為
性。此人初因勇猛大過魔著生慢非初心即慢。言
上不見佛等者。非以蕩相名為不見。乃慢心中不
見有諸佛可尊有他人可重也。如此則失定必矣。
○三枯渴沉憶二一指相定名。
又彼定中諸善男子見色陰消受陰明白。前無新證
歸失故居。智力衰微入中地隳逈無所見。心中忽然
生大枯渴。于一切時沉憶不散。將此以為勤精進相。
此名修心無慧自失。
前無新證者受陰未破也。歸失故居者已過色陰
而向受陰用心也。墮在兩間無所依倚。智力下先
明工夫有失。長水云若于色受盡末盡中以無相
慧觀察陰體本自不生今則無滅惟一實相。如此
有何無新證失故居之慮哉。今既不然名智力衰
微。云中隳者。隳是毀壞。中間無有悟證。遍觀其處
一無所見也。心中下次明受發相。一無所見則枯
渴矣。無善萌曰枯。乏理水曰渴。沉憶不散者此有
定無慧。即于逈無所見處而深沉思憶心無散失。
既是定中境界故以為勤精進相。有慧者必有解
悟何至一無所見。非以此而生怯弱乃以此而為
正修。墮中隳即失也。○二用心邪正。
悟則無咎非為聖證。若作聖解則有憶魔入其心腑。
旦夕撮心懸在一處。失于正受當從淪墜。
悟者。謂自知有定無慧策心修觀則無偏定之咎。
若謂聖人所解如此斯憶魔以類附之。撮者戲聚
也。懸者懸念也。問。此撮心與前沉憶何異。答前沉
憶不散乃是自力。今旦夕撮心懸在一處更兼魔
力竟成窠臼則與前少異。所以失正定而從淪墜
魔使然也。交光疏問。古人謂置心一處無事不辦
何以異此。彼答未善。今謂置心一處者。如或觀身。
或觀受。是置心一處。今以中隳地逈無所見為一
處自不侔矣。○四自疑舍那二一指相定名。
又彼定中諸善男子見色陰消受陰明白。慧力過定
失于猛利。以諸勝性懷于心中。自心已疑是盧舍那。
得少為足。此名用心亡失恒審溺于知見。
慧力過定等用心有失也。既在定中當知此人非
是無定但是慧力勝定。慧能過定猛利可知。諸勝
性者。慧力所見自性境界也。自心下受陰發相。此
受以自足為相。舍那是報智。自疑舍那受動使然。
<pb n="945"/>
然前但失于猛利。次因受著得少為足。定名中。如
長水云定力微故亡失恒審。慧力勝故溺于知見。
（文）葢慧性猛利。定力恒常。恒常所以捄掉動之失。
慧得定故方能審知審見。溺則有偏并知見而成
謬。前以偏定名為修心。今以慧勝名為用心。○二
用心邪正。
悟則無咎非為聖證。若作聖解則有下劣易知足魔
入其心腑。見人自言我得無上第一義諦。失于正受
當從淪墜。
悟有慧無定為失。謬疑舍那猶是自心之疑。次以
魔力彰言得第一義諦失定何疑。因偏而邪豈云
正受。○五生無盡憂二一指相定名。
又彼定中諸善男子見色陰消受陰明白。新證未獲
故心已亡。歷覽二際自生艱險。于心忽然生無盡憂。
如坐鐵牀如飲毒藥。心不欲活。常求于人令害其命
早取解脫。此名修行失于方便。
二際即前中隳地也。彼見修行得力如此其難故
生艱險。然何至于求死。文中先自不欲活次令人
害命皆受陰為之崇耳。據其自生艱險縱然害命
未即涅槃彼亦自知之矣。但工夫中既自艱險激
動受中憂惱。憂非一端故曰無盡。可憂既多不如
早喪反獲解脫。此捨壽之本懷也。言失方便者。譬
如乘馬亦愛亦策稱為方便。今欲棄命絕不自愛
名失方便。長水云定無方便安忍其心是也。○二
用心邪正。
悟則無咎非為聖證。若作聖解則有一分常憂愁魔
入其心腑。手執刀劒自割其肉欣其捨壽。或常憂愁
走入山林不耐見人。失于正受當從淪墜。
悟者悟其為受陰發動。倘謂聖心如此多憂則憂
魔以類附之。前但心不欲活令人害己今至自割
其肉豈不過前。又憂悶填胸即不耐見人強為歡
笑矣。古註引婆裘河邊諸比丘等修不淨觀。厭患
既甚求刀自割魔使之然正此類也。○六生無限
喜二一指相定名。
又彼定中諸善男子見色陰消受陰明白。處清淨中
心安隱後忽然自有無限喜生。心中歡悅不能自止。
此名輕安無慧自禁。
即以色消受現為清淨。見其清淨則安隱矣。忽然
下受發之相。此文以喜為受魔之端。推其所由喜
因輕安而發。色消為輕。安隱為安。若以慧照所證
尚淺喜即禁止。今以無慧不能禁喜。吳興云。輕安
七覺支中其體屬定。定若兼慧正道可通。今所發
者既無慧自持則定翻成散。魔得其便喜樂附焉。
（文）從定發喜便屬散動。此喜非七覺中之喜。彼多
聞分別生喜今從輕安生喜義即不同。故知輕安
屬定而非慧不能持定也。○二用心邪正。
悟則無咎非為聖證。若作聖解則有一分好喜樂魔
入其心腑。見人則笑于衢路傍自歌自舞。自謂已得
無礙解脫。失于正受當從淪墜。
葢以不顧威儀縱任不拘為無礙解脫耳。魔入心
腑畢竟淪于大狂而不可挽豈正受乎。○七起大
我慢二一指相定名。
又彼定中諸善男子見色陰消受陰明白。自謂已足
忽有無端大我慢起。如是乃至慢與過慢。及慢過慢。
或增上慢。或卑劣慢。一時俱發。其心尚輕十方如來
何況下位聲聞緣覺。此名見勝無慧自救。
前第二感激過分中因發勇太過魔著生慢。然但
標我慢而已。今初即發慢又具七慢故與前異。自
謂已足乃慢所由起也。大我慢雖七慢之一似總
諸慢。我慢種子忽然自發故曰無端。葢慢多對境
而生。此人不須對境諸慢盡發甚覺無端。心輕諸
佛是卑劣慢。何況二乘是慢過慢。但舉諸聖其餘
可知則該七慢明矣。見勝者謂見自己高勝。良由
<pb n="946"/>
自謂已足之故。若得平等大慧必不起慢。今無此
慧以自救其獘也。資中曰此有七慢。恃己陵他名
我慢。稱量自他比較同德但名為慢。于他等謂已
勝名過慢。于他勝謂己勝名慢過慢。未得謂得名
增上慢。雖知下劣返顧自矜不敬不求名卑劣慢。
下毀經像即是邪慢。成論有大慢為八慢。慢過慢
者慢中之慢也。于前過慢又加一倍。故補遺云。經
中七慢自足何故又云乃至。須知據佛意眾生慢
相不止于七故有斯語。是則今文七慢亦略舉耳。
（文）成論大慢未考。俱舍云大慢者于他勝謂己勝。
據此則俱舍大慢即今慢過慢也。今文以毀經像
為邪慢。俱舍云邪慢者于有德中謂己有德。溫陵
云不能謂能故名大慢。（文）以輕十方如來為大我
慢可也。○二用心邪正。
悟則無咎非為聖證。若作聖解則有一分大我慢魔
入其心腑。不禮塔廟。摧毀經像。謂檀越言此是金銅
或是土木。經是樹葉或是疊華。肉身真常不自恭敬。
却崇土木實為顛倒。其深信者從其毀碎埋棄地中。
疑誤眾生入無間獄。失于正受當從淪墜。
不禮等者。前但起慢未至毀經壞像。復因魔附遂
至此地。入無間獄是毀碎經像之報。邪見起故非
正受也。○八輕安自足二一指相定名。
又彼定中諸善男子見色陰消受陰明白。于精明中
圓悟精理得大隨順。其心忽生無量輕安。已言成聖
得大自在。此名因慧獲諸輕清。
前第六文因輕安生喜喜魔得入。今直以輕安致
魔。又前輕安屬定故文云無慧自禁。今輕安屬慧
所以與前不仝。色消受現即是精明。此人慧多故
云圓悟。重發悟解乃能得大隨順非破受也。長水
云。定中發慧與理暫契名圓悟精理。理智相冥得
無違拒故云隨順。起信云若離于念名為得入。雖
說無有能說所說。雖念無有能念所念名為隨順。
離念之理前已能契。故云則諸離念一切精明。動
靜不移憶忘如一隨順之相于今復見。忽生無量
輕安是受陰發相。吳興云輕安者。名雖仝前其義
則異。前以因慧獲諸輕清。此由受陰于諸塵境無
重濁之惑便言成聖得大自在。其說最是。然輕安
亦因悟發。以受陰明白更悟精理則輕安無量。輕
安隨順皆自在也。悟離重濁斯獲輕清。輕清所以
自在。後來著魔更不求進亦為輕清所誤。謂只要
輕清不須餘事也。又前在定中止一輕安。今屬慧
性則生無量輕安。無障礙為輕。合理則安。因慧照
空業障所以獲諸輕清。○二用心邪正。
悟則無咎非為聖證。若作聖解則有一分好輕清魔
入其心腑。自謂滿足更不求進。此等多作無聞比丘。
疑誤眾生墮阿鼻獄。失于正受當從淪墜。
魔入好輕清之身。竝起自足之想。此人已妄謂登
聖又因魔附故不求進。無聞比丘如前所說。四禪
比丘謂證四果。此人入定亦必以初禪為初果。四
禪為四果。故云多作等。如此則疑誤眾生而自當
入無間矣。當其見中陰而謗如來豈不失正受耶。
又更不求進便失正受。亦不待見中陰時方失正
受。○九撥無因果二一指相推源。
又彼定中諸善男子見色陰消受陰明白。于明悟中
得虗明性。其中忽然歸向永滅。撥無因果一向入空。
空心現前乃至心生長斷滅解。
明悟者。恐是又得一番悟境故所得是虗明之性。
虗明只是虗明妄想而已。歸向永滅是總標。撥無
因果下是釋永滅之相。謂悟空則更無因果。乃至
心生者。謂縱然起念念念不住。心法全空適足長
其斷滅之解。○二用心邪正。
悟則無咎非為聖證。若作聖解則有空魔入其心腑。
乃謗持戒名為小乘。菩薩悟空有何持犯。其人常于
<pb n="947"/>
信心檀越飲酒噉肉廣行淫穢。因魔力故攝其前人
不生疑謗。鬼心久入或食屎尿與酒肉等。一種俱空
破佛律儀誤入人罪。失于正愛當從淪墜。
悟者。悟其為惡取空非第一義空。既無因果目持
戒者反為著相。觀後云食屎尿與酒肉等則其人
非好酒肉女色直以此而明戒不必持正是空見。
不必云于解則空于行則不空也。誤入人罪者。令
人誤入于罪咎也。鼠唧鳥空豈正受耶。○十愛極
發狂二一指相定名。
又彼定中諸善男子見色陰消受陰明白。味其虗明
深入心骨。其心忽有無限愛生。愛極發狂便為貪欲。
此名定境安順入心無慧自持誤入諸欲。
色陰既消離諸窒礙曰虗。受陰明白照了前境曰
明。深生味著即味禪。貪此工夫遂有失也。其心下
受陰發相。始但味受陰之虗明。既因發狂觸境皆
愛轉成外境之貪欲。此名等者。前第九是慧之過。
今第十是定中生過。安隱順意之境入于其心而
無觀慧以破其愛轉成外欲。○二用心邪正。
悟則無咎非為聖證。若作聖解則有欲魔入其心腑。
一向說欲為菩提道。化諸白衣平等行欲。其行淫者
名持法子。神鬼力故于末世中攝其凡愚其數至百。
如是乃至一百二百或五六百多滿千萬。魔心生厭
離其身體。威德既無陷于王難。疑誤眾生入無間獄。
失于正受當從淪墜。
悟則能以慧照故無咎也。不悟則為大惡。從味禪
貪愛以來展轉增長。前但發欲令因魔附彰言贊
欲因之化人行淫。葢白衣行欲為便。平等則無揀
擇。邪風一扇數至千萬。所謂涓涓不絕遂成江河
也。陷于王難自此人始。失于正受者。邪風廣扇豈
正受乎。○二結過勸示。
阿難。如是十種禪那現境。皆是受陰用心交互故現
斯事。眾生頑迷不自忖量。逢此因緣迷不自識謂言
登聖。大妄語成墮無間獄。汝等亦當將如來語于我
滅後傳示末法。徧令眾生開悟斯義。無令天魔得其
方便。保持覆護成無上道。
現境不識乃結發得之因。墮無間獄乃結所招之
報。下皆例爾。前云修三摩提奢摩他中。今云禪那
現境。豈非二種既合即禪那耶。準吳興解。即用禪
那心與受陰虗明妄想交互故現斯事。如來語者
即所宣受陰魔現之文也。○三想陰三一總示始
終三一結前受陰。
阿難。彼善男子修三摩地受陰盡者。雖未漏盡心離
其形。如鳥出籠。已能成就從是凡身上歷菩薩六十
聖位。得意生身隨往無礙。
受陰盡者約已斷說。心之不能去住自由者。外為
色陰所礙內為受陰所留。二陰既盡故心離其形
如鳥出籠也。未漏盡者。纔斷受陰三陰猶存。然真
斷受陰後三陰亦斷在不久。不然豈有得意生身
而反為魔著者乎。故知後文所言是伏非斷故遭
魔也。若真斷色陰後陰亦如破竹況斷受耶。從是
凡身等者。凡身指父母生身。孤山以破受陰為初
入聖位。其言曰色陰未盡即名字位。色陰盡者猶
居觀行。受陰盡則在相似初二兩信。吳興之意則
不然。色陰盡時已入相似。故云見諸佛心如明鏡
中顯現其像。此人于色陰悟入非但能盡色陰餘
之四陰亦空。其進觀受陰者。葢于色陰未悟但伏
色陰更觀受陰。今于受陰悟入故云從是凡身上
歷菩薩六十聖位也。六十位者。十信。十住。十迴向。
四加行。十地。前如乾慧與三漸次。後加等妙成六
十位。言意生身者。眾生受身雖具色心。而身生不
及意之迅疾。菩薩亦然。歷六十位皆意生身為變
易也。然天台判意生身多在未斷無明之位。如妙
玄六下。十番利益中。止觀三下。攝一切惑中。輔行
<pb n="948"/>
云。楞伽大慧問佛何名意生。佛言譬如意去疾速
無礙。名為意生。此即從喻得名。彼經又有兩義重
釋。初云如十萬由旬外。憶先所見疾至于彼。次云
如幻三昧力憶本願故。生諸聖中。初云憶處。次云
憶願。二義並是意憶生。故名為意生。（文）又有三種
五種意生。略如大明法數。解三種意生身甚明。若
據華嚴隨意生身則通于破無明之位矣。○二預
示始終二一不盡始相。
譬如有人熟寐寱言。是人雖則無別所知。其言已成
音韻倫次。令不寐者咸悟其語。此則名為想陰區宇。
此喻伏受陰人也。因伏受陰進觀想陰故復墮想
陰區宇。寱者夢中語也。喻受陰被伏有所得法門
也。彼所得法門賢聖諸位皆在其中。而伏陰者不
能自覺故云無別所知。然地位高下皆在其中故
喻已成音韻倫次。證聖位者則知彼之所言可以
分配諸位。文中熟寐喻想存。寱言喻受伏。音韻倫
次喻賢聖諸位展轉相生。○二已盡終相。
若動念盡浮想消除于覺明心如去塵垢。一倫生死
首尾圓照名想陰盡。是人則能超煩惱濁。
此預明進觀想陰得悟之人也。想者取相為義。分
劑名言從外塵起。豈非動念因塵有想。亦名浮想
故喻為覺明之塵垢也。一倫生死等。古人解若悟
真常無始終生死之異。今謂生死根株幽隱微細。
浮想既祛方能圓照。一倫即一類也。生死非一故
曰一倫。首尾即根株也。覺明能生法故該二死。分
段為生死之首。變易為尾。想陰盡則見思斷。前煩
惱濁中文云。性發知見容現六塵豈非以取相為
煩惱乎。故想盡則超煩惱濁。又前云憶識誦習。憶
識即立境分劑。誦習即種種名言。則想生煩惱明
矣。○三結顯妄源。
觀其所由融通妄想以為其本。
長水云。想能融變身隨于心。心想酢梅口中流水
融通質礙。又想能取相即是內外融合而相通也。
此是妄境中之融通不仝二諦融通。○二正詳發
相十一貪求善巧三一明想動。
阿難。彼善男子受陰虗妙不遭邪慮圓定發明。三摩
地中心愛圓明。銳其精思貪求善巧。
夫正觀邪發皆由妄想。因內想貪求種種妄憶遂
發魔境。葢有諸內而應諸外理之必然者也。文中
貪求魔入是發得能招之因。陷難入獄是發得所
招之報。結勸先覺是令不貪著即入正觀。章章皆
爾。前之悲喜為邪慮。權寔俱照為圓明。貪求二字
是想陰動魔之根本。○二致魔邪。
爾時天魔候得其便。飛精附人口說經法。其人不覺
是其魔著自言謂得無上涅槃。來彼求巧善男子處。
敷座說法。其形斯須或作比丘令彼人見。或為帝釋
或為婦女或比丘尼。或寢暗室身有光明。是人愚迷
惑為菩薩。信其教化搖蕩其心破佛律儀潛行貪欲。
口中好言災祥變異。或言如來某處出世。或言劫火。
或說刀兵。恐怖于人令其家資無故耗散。此名恠鬼
年老成魔惱亂是人。厭足心生去彼人體。弟子與師
俱陷王難。
飛精者急遣精魅也。溫陵云。附人附他人也。其人
所附人也。彼人是人皆指修定人也。（文）現形不同
有似隨物現形之方便也。化為婦女豈非破戒之
漸。心搖蕩故破戒導淫乃天魔亂人之本意。既為
怪鬼所惑則潛行貪欲。似乎貪財然必以淫為正
意。口中好言者指魔附之人。災謂咎徵。祥謂休徵。
如來出世即祥。劫火刀兵即災。令人棄家迯散故
致耗散。怪鬼。前因貪物附物成形。今散人貲財其
宿習也。前七趣中鬼名有十今六種為魔。餓鬼苦
極不能為魔。餘之三鬼皆能向上不在魔數。吳興
云。弟子與師。即求巧之弟子。說法之師。下倣此。○
<pb n="949"/>
三勸先覺。
汝當先覺不入輪迴。迷惑不知墮無間獄。
○二貪求經歷三初明想動。
阿難。又善男子受陰虗妙不遭邪慮圓定發明。三摩
地中心愛遊蕩。飛其精思貪求經歷。
心有離形之機則思遊歷世界是愛遊蕩。長水云
觀中動掉舉種子故現此魔境。○二致魔邪。
爾時天魔候得其便。飛精附人口說經法。其人亦不
覺知魔著亦言自得無上涅槃。來彼求遊善男子處
敷座說法。自形無變。其聽法者忽自見身坐寶蓮華
全體化成紫金光聚。一眾聽人各各如是得未曾有。
是人愚迷惑為菩薩。淫逸其心破佛律儀潛行貪欲。
口中好言諸佛應世。某處某人當是某佛化身來此。
某人即是某菩薩等來化人間。其人見故心生傾渴。
邪見密興種智消滅。此名魃鬼年老成魔惱亂是人。
厭足心生去彼人體。弟子與師俱陷王難。
不自變形而變他形如佛菩薩。此遊蕩心中所好。
葢貪遊佛國即現佛國景象以惑之耳。魃鬼遇風
成形以合其放佚之性也。行人心愛遊蕩以類相
附故能淫逸其心破戒行欲。諸佛應世菩薩遊人
間皆是遊歷之事。乃好遊者所慕。又某佛某菩薩
者以欲鉤牽其經歷以參承也。其人見故者謂見
其作此說。邪見密興者多聽邪說。則邪見生于胸
中而正觀種智倐焉消滅。魃鬼是淫習所感導淫
宜矣。○三勸先覺。
汝當先覺不入輪迴。迷惑不知墮無間獄。
○三貪求契合三一明想動。
又善男子受陰虗妙不遭邪慮圓定發明。三摩地中
心愛綿㳷。澄其精思貪求契合。
離影像為虗。除係戀為妙。資中云夫忘機寂照想
念不生理自玄會。若希求脗合愛念潛增。擬心即
差遂招魔惑。澄凝寂也。○二致魔邪。
爾時天魔候得其便。飛精附人口說經法。其人實不
覺知魔著亦言自得無上涅槃。來彼求合善男子處
敷座說法。其形及彼聽法之人外無遷變。令其聽者
未聞法前心自開悟。念念移易或得宿命或有他心
或見地獄或知人間好惡諸事。或口說偈或自誦經。
各各歡娛得未曾有。是人愚迷惑為菩薩。綿愛其心
破佛律儀潛行貪欲。口中好言佛有大小。某佛先佛。
某佛後佛。其中亦有真佛假佛。男佛女佛。菩薩亦然。
其人見故洗滌本心易入邪悟。此名魅鬼年老成魔
惱亂是人。厭足心生去彼人體。弟子與師俱陷王難。
對初二兩人（初謂貪求善巧二謂貪求經歷）故云自他俱無遷變。
言外無言以表內契。未聞法而心開。非密契乎。開
悟之心展轉不仝故云移易。或得下是移易中事。
法師無言弟子自說豈非默契。各各歡娛承上或
口說偈二句。行者之心綿密愛著致為邪術所動
而破戒行婬。佛有先後大小者皆顯密契。魅鬼是
詐習遇畜成形之物。詐習以甘言誑惑于人。為鬼
遇猿狐猪犬亦現美色媚人。由行人貪契合而魅
鬼適足以壞之也。幽溪曰。綿密也。㳷合也。即前心
精通㳷之㳷。夫我之因覺湛然能與諸佛果覺脗
合亦求其任運而已。若心愛綿㳷澄精思而貪契
合天魔得其便矣。令聞法者心自開悟至于他心
宿命皆以密契之事而應之也。長水云。男女佛者。
貴引行人行貪欲事無妨成佛。約教固有偏圓之
殊而本同末異豈果有大小乎邪人灼然謂之大
小。如來本迹豈易知之邪人輙判某在先而某在
後。又乃恣其不遜有真偽之分何其愚哉。洗滌本
心者反以邪見除去正見也。○三勸先覺。
汝當先覺不入輪迴迷惑不知墮無間獄。
○四貪求元本三一明想動。
又善男子受陰虗妙不遭邪慮圓定發明。三摩地中
<pb n="950"/>
心愛根本。窮覽物化性之終始。精爽其心貪求辯析。
色受伏而想陰現是圓定。心愛根本推萬化所由
生也。欲知其始并欲知其終而意則至于求元也。
○二致魔邪。
爾時天魔候得其便。飛精附人口說經法。其人先不
覺知魔著亦言自得無上涅槃。來彼求元善男子處
敷座說法。身有威神摧伏求者。令其座下雖未聞法
自然心伏。是諸人等將佛涅槃菩提法身即是現前
我肉身上。父父子子遞代相生即是法身常住不絕。
都指現在即為佛國無別淨居及金色相。其人信受
亡失先心。身命歸依得未曾有。是等愚迷惑為菩薩。
推究其心破佛律儀潛行貪欲。口中好言眼耳鼻舌
皆為淨土。男女二根即是菩提涅槃真處。彼無知者
信是穢言。此名蠱毒魘勝惡鬼年老成魔惱亂是人。
厭足心生去彼人體。弟子與師俱陷王難。
蠱魘二鬼咸具威力。而加以天魔之威故未聞法
而使人心伏也。推原邪念。直將生生之法等于三
德祕藏。謂生理化元咸在于此。如法身為因菩提
為果。菩提為因涅槃為果。而肉身上父為因子為
果。子又為因子之子又為果。理無所存遍在于事。
即此生生是三德也。三德無非法身即同父父子
子無非肉身。遞代句揭出生生本旨。三法中法身
為主故復指法身常住。正報既爾依報亦然。不但
以生等無生。且謂生法超于無生。能使行人信受
亡失先心者。先心欲斷結出生死。今反為生生所
惑。日將生生之法以究其心。自然捨正歸邪破戒
導淫矣。口中好言等者。前是諸人之見。今是魔附
者所說。不但淨穢無殊亦似依正不二。蠱為貪恨
所成附毒蟲而成形害人者也。魘勝或即是魔鬼。
世有魘勝之術取能壓伏故名魘勝。或二鬼相藉
以行魔業。葢影響于生死即涅槃煩惱即菩提而
雜以穢言。故作此論指妄為本其本顯然。不覺信
受并去其窮覽之先心矣。指妄為本謂不須別求
也。○三勸先覺。
汝當先覺不入輪迴。迷惑不知墮無間獄。
○五貪求冥感三一明想動。
又善男子受陰虗妙不遭邪慮圓定發明。三摩地中
心愛懸應。周流精研貪求冥感。
長水云功深行著感應自冥。起念妄求魔精暗入。
吳興云懸應在聖冥感在己。于未證理前求其休
驗也。○二致魔邪。
爾時天魔候得其便。飛精附人口說經法。其人元不
覺知魔著亦言自得無上涅槃。來彼求應善男子處
敷座說法。能令聽眾暫見其身如百千歲。心生愛染
不能捨離。身為奴僕四事供養不覺疲勞。各各令其
座下人心知是先師本善知識。別生法愛粘如膠漆
得未曾有。是人愚迷惑為菩薩。親近其心破佛律儀
潛行貪欲。口中好言我于前世于某生中先度某人。
當時是我妻妾兄弟今來相度。與汝相隨歸某世界
供養某佛。或言別有大光明天佛于中住。一切如來
所休居地。彼無知者信是虗誑遺失本心。此名癘鬼
年老成魔惱亂是人。厭足心生去彼人體。弟子與師
俱陷王難。
暫見其身如百千歲者。言暫時相見如百千歲。補
遺云令聽者謬憶此人是我先世本師以傾其意
耳。（文）別生法愛者。謂于尋常師弟情外別生法愛。
親愛既深遂致破戒。我于下先引他人為例。今來
下正指行人。既以前生為今生之緣。復以今生為
後世之緣。以見感應決不相離。當斯時也雖欲出
其樊籠不可得矣。古註云休居地者涅槃處也。真
實涅槃豈有處耶。今指天為圓寂之地非魔是何。
信是等者指前所說皆是虗誑。癘鬼即瞋習遇衰
成形者也。此最能示感應。如今人事五瘟使者此
<pb n="951"/>
其驗焉。○三勸先覺。
汝當先覺不入輪迴。迷惑不知墮無間獄。
○六貪求深入三一明想動。
又善男子受陰虗妙不遭邪慮圓定發明。三摩地中
心愛深入。尅己辛勤樂處陰寂貪求靜謐。
深入定境欲到人所不到也。非尅苦辛勤不能得
之。樂陰寂而求寧靜其所知必有超于顯露者矣。
孤山云束約身心名為尅己。○二致魔邪。
爾時天魔候得其便。飛精附人口說經法。其人本不
覺知魔著亦言自得無上涅槃。來彼求陰善男子處
敷座說法。令其聽人各知本業。或于其處語一人言
汝今未死已作畜生。勅使一人于後蹋尾頓令其人
起不能得。于是一眾傾心欽伏。有人起心已知其肇。
佛律儀外重加精苦。誹謗比丘罵詈徒眾。訐露人事
不避譏嫌。口中好言未然禍福。及至其時毫髮無失。
此大力鬼年老成魔惱亂是人。厭足心生去彼人體。
弟子與師俱陷王難。
只求陰兩字已盡一章之意。一各知本業。二蹋尾
不起。三起心知肇。四訐露人事。五未然禍福。皆陰
事也。律外加勤以投其尅苦之好。唯此文無破戒
語。訐露謂攻人之陰私也。八卷有大力鬼王乃情
少想多之報。今但云鬼未必是王而神通力大者
也。俱陷王難有本云多陷王難未知孰是。雨公云
心愛四句當與下章心愛三句換過則前後相應。
因將此文竟作愛知見貪宿命解之。未必然也。溫
陵云邪定能具五通。本業宿業也。畜生後報也。此
二宿命通也。知肇他心通也。訐露眼耳通也。然知
後報即屬天眼豈皆宿命者哉。東土人師只聞解
經不聞改經。○三勸先覺。
汝當先覺不入輪迴。迷惑不知墮無間獄。
○七貪求知見三一明想動。
又善男子受陰虗妙不遭邪慮圓定發明。三摩地中
心愛知見。勤苦研尋貪求宿命。
○二致魔邪。
爾時天魔候得其便。飛精附人口說經法。其人殊不
知其魔著亦言自得無上涅槃。來彼求知善男子處
敷座說法。是人無端于說法處得大寶珠。其魔或時
化為畜生口銜其珠及雜珍寶簡策符牘諸奇異物
先授彼人後著其體。或誘聽人藏于地下有明月珠
照耀其處。是諸聽者得未曾有。多食藥草不飡嘉饌。
或時日飡一麻一麥其形肥充魔力持故。誹謗比丘
罵詈徒眾不避譏嫌。口中好言他方寶藏。十方聖賢
潛匿之處。隨其後者往往見有奇異之人。此名山林
土地城隍川嶽鬼神年老成魔。或有宣婬破佛戒律。
與承事者潛行五欲。或有精進純食草木。無定行事
惱亂是人。厭足心生去彼人體。弟子與師多陷王難。
求知兩字便盡一章之意。是人即修三摩地人也。
明珠珍寶簡策符牘乃川岳所藏而能知之知見
無不通矣。簡策祕書也。符牘祕術也。補遺云先授
彼人後著其體者。謂以奇異之物先授之使其見
然後藏著身體之內。誘其起貪故也。有明月珠照
耀其處者。地下有珠所以顯其無所不見。多食下
是投其勤苦之好。輔行云饌者陳飲食也。亦具食
也。寶藏則以寶珠為證。聖賢則以異人為證。或有
下文分兩節。說法師與弟子行淫。檢郭璞傳。暨陽
人任谷因息耕于樹下。忽有一人著羽衣就淫之。
既而不知所在。谷遂有娠。積月將產羽衣復來以
刀穿其陰下出一蛇子。便去。谷遂為宦者。後詣闕
上書自云有道術。晉元帝留谷于宮中。璞上疏曰。
按周禮奇服怪人不入宮。今谷妖詭怪人之尤者
而登講肆之堂密邇殿省之側。塵點日月穢亂天
聽。臣之私情竊所不取。後元帝崩谷遂亡走。不雜
五欲名精進。此中不言宿命當是文略或別有意。
<pb n="952"/>
有欲與前文互換謂前文皆是宿命。考前文止有
各知本業一句似通宿命。若能知未死之前已是
畜生是天眼通非宿命通。而盡以為宿命可乎。○
三勸先覺。
汝當先覺不入輪迴。迷惑不知墮無間獄。
○八貪求神力三一明想動。
又善男子受陰虗妙不遭邪慮圓定發明。三摩地中
心愛神通種種變化。研究化元貪取神力。
長水曰化元謂神變之本。此貪如意通。愛染忽生
正見消滅。○二致魔邪。
爾時天魔候得其便飛精附人口說經法。其人誠不
覺知魔著亦言自得無上涅槃。來彼求通善男子處
敷座說法。是人或復手執火光。手撮其光分于所聽
四眾頭上。是諸聽人頂上火光皆長數尺亦無熱性
曾不焚燒。或水上行如履平地。或于空中安坐不動。
或入瓶內或處囊中。越牖透垣曾無障礙。惟于刀兵
不得自在。自言是佛身著白衣受比丘禮。誹謗禪律
罵詈徒眾。訐露人事不避譏嫌。口中常說神通自在。
或復令人旁見佛土。鬼力惑人非有真實。讚歎行淫
不毀麤行。將諸猥媟以為傳法。此名天地大力山精
海精風精河精土精一切草木積劫精魅。或復龍魅。
或壽終仙再活為鬼。或仙期終計年應死。其形不化
他怪所附。年老成魔惱亂是人。厭足心生去彼人體。
弟子與師多陷王難。
是人指魔附之人。火光乃不附草木者。長水云必
若真空刀豈能沮。准仁王經。白衣高座比丘地立
是法滅相。菩薩戒中亦同此說。旁見佛土者。身不
入佛土而見佛土故云旁見。猥鄙也。媟狎也。郭璞
云相親狎也。山精河精等以其得五行之精故于
四大無礙。壽終仙再活為魅者以仙術猶在故。其
形不化者謂年死而形不化。○三勸先覺。
汝當先覺不入輪迴。迷惑不知墮無間獄。
○九貪求深空三一明想動。
又善男子受陰虗妙不遭邪慮圓定發明。三摩地中
心愛入滅。研究化性貪求深空。
入滅欲速入涅槃也。化性萬化之性也。○二致魔
邪。
爾時天魔候得其便。飛精附人口說經法。其人終不
覺知魔著亦言自得無上涅槃。來彼求空善男子處
敷座說法。于大眾內其形忽空眾無所見。還從虗空
突然而出存歿自在。或現其身洞如琉璃。或垂手足
作栴檀氣。或大小便如厚石蜜。誹謗戒律輕賤出家。
口中常說無因無果。一死永滅無復後身及諸凡聖。
雖得空寂潛行貪欲。受其欲者亦得空心撥無因果。
此名日月薄蝕精氣金玉芝草麟鳳龜[鴳-女+隹]經千萬年
不死為靈出生國土。年老成魔惱亂是人。厭足心生
去彼人體。弟子與師多陷王難。
古云即色明空是無上智。求空滅色魔境隨生。即
中云空不可著著則遭魔。文云深空亦是即有而
空。故魔人所現忽空忽有存沒無定。是示為深空
也。雖空有不定意重于空故言無因無果。是投其
愛滅也。或云行人好空故以空惑。至于體淨支香
而又便蜜。雖與空無涉而神異之事真足動人。然
體香便蜜亦顯深空功德以惑人耳。受欲而得空
心為魔力所攝也。京房易傳云。日月赤黃為薄。或
曰不交而蝕曰薄。長水云薄蝕精氣者。此即惡星
精曜能為蝕神亦為魔怪。金玉芝草雖無情物。而
精怪依附能成魔也。○三勸先覺。
汝當先覺不入輪迴。迷惑不知墮無間獄。
○十貪求長壽三一明想動。
又善男子受陰虗妙不遭邪慮圓定發明。三摩地中
心愛長壽。辛苦研幾貪求永歲。棄分段生頓希變易
細相常住。
<pb n="953"/>
欲弘佛法心愛長壽古亦有之。研幾者研及于微
細之處也。古人云。分段生死三界惑盡方始得離。
二乘無學登地菩薩皆得變易。補遺云。變易土中
微細生滅緣相生壞。若望分段亦名常住法性身。
○二致魔邪。
爾時天魔候得其便。飛精附人口說經法。其人竟不
覺知魔著亦言自得無上涅槃。來彼求生善男子處
敷座說法。好言他方往還無滯。或經萬里瞬息再來。
皆於彼方取得其物。或于一處在一宅中數步之間
令其從東詣至西壁。是人急行累年不到。因此心信
疑佛現前。口中常說十方眾生皆是吾子。我生諸佛。
我出世界。我是元佛。出世自然不因修得。此名住世
自在天魔使其眷屬如遮文茶及四天王毗舍童子。
未發心者利其虗明食彼精氣。或不因師其修行人
親自觀見稱執金剛與汝長命。現美女身盛行貪欲。
未逾年歲肝腦枯竭。口兼獨言聽若妖魅前人未詳。
多陷王難未及遇刑先已乾死。惱亂彼人以至殂殞。
口中常說等者。生佛依正皆其所生獨為元佛。長
壽可知。與汝長命遂其長生之願也。口兼獨言者。
修行之人與魔對說。旁人不曉以為獨言。聽之若
妖魅之語。前人即旁人也。未詳即不曉也。此人不
但受陰是伏即色陰亦是伏非斷。不然。豈有已斷
色受妄想得意生身而盛行貪欲肝腦枯竭者乎。
故知伏斷不分強釋茲文必多矛盾。溫陵云萬里
瞬息乃得變易者之事也。陀羅尼經有遮文茶。夫
毗舍童子即毗舍遮鬼隷四天王。已發心則護人。
未發心則害人。以彼定力虗明為利故食精氣。或
不因師者。不因魔附之師而親見魔現也。○二結
過勸示二一約魔事結。
阿難。當知是十種魔於末世時在我法中出家修道。
或附人體或自現形。皆言已成正徧知覺。讚歎婬欲
破佛律儀。先惡魔師與魔弟子婬婬相傳。如是邪精
魅其心腑。近則九生多踰百世。令真修行總為魔眷。
命終之後必為魔民。失正徧知墮無間獄。汝今未須
先取寂滅。縱得無學留願入彼末法之中起大慈悲
救度正心深信眾生令不著魔得正知見。我今度汝
已出生死。汝遵佛語名報佛恩。
勸教後人。正是滅後正觀陰心之人。因一妄想即
有發得魔境牽人入苦。故須教示。十種中唯第八
有身著白衣之言餘多現比丘相。涅槃經云。未來
世中是魔波旬漸當壞亂我之正法。乃至現比丘
比丘尼及阿羅漢像。非法說法誹謗戒律。自言得
聖惑亂世間。古人共引此文解今是十種魔至出
家修道。今亦依之。或附下指前十中前九是附人
體。第十是自現形。九生百世指修行之時節也。謂
修行人能伏受陰由九生百世之積功也。阿難雖
入風奮迅四派其身乃權力示現。而留願救世必
依佛勅也。正心者真欲自度度他。深信者樂趣如
來極果。善揀魔佛名正知見。○二約想陰結。
阿難。如是十種禪那現境皆是想陰用心交互故現
斯事。眾生頑迷不自忖量。逢此因緣迷不自識。謂言
登聖大妄語成墮無間獄。汝等必須將如來語于我
滅後傳示末法。徧令眾生開悟斯義。無令天魔得其
方便。保持覆護成無上道。
謂言登聖者謂逢十種魔而自謂登聖也。逢魔是
發得境。墮獄即所招報。徧令不著可入正觀矣。
首楞嚴經觀心定解卷第九

<sarticle>大佛頂如來密因修證了義諸菩薩萬行首楞嚴經
觀心定解卷第十</sarticle>

○四行陰。此五陰發得境中。前二屬貪愛大慢等
煩惱境。想陰的是魔境。今行陰十種是見境。五識
<pb n="954"/>
陰中。兼於禪見等執。最後二乘住立涅槃而不前
進即二乘境。止觀立十境而初觀陰入有不得入
者反因觀心發得下九。皆當用十乘妙觀觀之一
一令成不思議境。今經正為禪那行人因觀不入
反發魔事。故微細詳明不令住著則正觀可入也。
為三一總示始終。又三一結前想陰。
阿難。彼善男子修三摩地想陰盡者。是人平常夢想
消滅寤寐恒一。覺明虗靜猶如晴空無復麤重前塵
影事。觀諸世間大地山河如鏡鑑明來無所粘過無
蹤跡。虗受照應了罔陳習唯一精真。
想陰盡者約已斷說。想以取相為義。寤則為想寐
則為夢。只就寤時已紛然不一何況寐乎。今想陰
既除故雖有寤寐而其相恒一也。明平常心體如
此。覺明下有法喻合。如來得妙空明覺此是果人
之德。今在行人覺明虗靜不取相故虗。無喧雜故
靜。晴空中無雲烟如覺明中無夢想粗重之習。苕
溪曰准智論明阿羅漢有眠無夢。騐今想盡即六
根淨。以圓觀所破通別二惑猶如冶鐵粗垢先除
故曰無復粗重等也。觀諸下明應物之用。世間該
依正二報。獨言山河大地者想念所著每在依報
故也。如鏡下是喻。鑑亦鏡也。又鏡有鑑物之明。來
去無著。虗受下是合法。不取外物之相是以虗受
唯照應之而已。更不起怨親諸想是無陳習。○二
預示始終二一不盡始相。
生滅根元從此披露。見諸十方十二眾生畢殫其類。
雖未通其各命由緒。見同生基猶如野馬熠熠清擾
為浮根塵究竟樞穴。此則名為行陰區宇。
補遺云。皆謂想盡行現故云披露。今謂前言想盡
約利根破惑入相似位者說之。若鈍根人但是伏
惑想陰未破。惟得想心凝明而已未可云盡。即中
云想盡行現其說元是。在斷想者行陰才現即能
斷行。故後經文明行陰盡相。在伏想者便墮行陰
區宇中。經含二意元不相妨。生滅下想伏而行現
也。六識之體既伏七識之體斯現。楞伽云。七識生
滅如來藏不生滅此二和合成阿賴耶。據楞伽此
言知前六識皆生滅而根元在第七明矣。又如餘
四陰皆有生滅而根元在行陰中故言生滅根元。
見諸下明行現則通他人。前受想但在一身。今行
陰露則能窮十二類生。雖未下明未見類生之識。
見仝生基明已見類生之行。葢各命由緒其種子
在八識中尚未能通。而十二類仝生之基狀若無
知喻仝野馬。野馬即陽焰也。春晴遠望其狀如水。
熠熠閃爍貌。體離受想雖擾而清。言浮塵根者。粗
浮顯露曰浮。體無知覺曰塵。除却清淨四大即浮
塵根。其中爪生髮長筋轉脉搖人不自知總為行
陰所攝。雖在自身似無情法。故經云是身無知如
土木瓦石也。生住異滅名不相應行斯為浮根究
竟樞穴。門簨曰樞。門臼曰穴。簨橫木也。此人但伏
想陰故入行陰區宇。○二已盡終相。
若此清擾熠熠元性性入元澄一澄元習。如波爛滅
化為澄水名行陰盡。是人則能超眾生濁。
若此下謂利根人觀行得悟即于此滅行也。熠熠
清擾為十二類生基故稱元性。性入元澄者。生滅
之性入于本元澄寂之體也。或謂元澄是後識性。
流急不見非是無流非也。即中謂行陰盡處即是
元澄。若以此為常行亦得指為識耶。澄彼清擾之
習故云一澄元習。元習即上元性。故知性是習成
之性。喻中澄水當喻真性不當喻識。惑業所招苦
報生滅不停名眾生濁。故行盡則超之。○二結顯
妄源。
觀其所由幽隱妄想以為其本。
想陰之想是粗浮之想。行陰是微細之想。如前經
云變化密移我誠不覺故今云幽隱妄想。○二正
<pb n="955"/>
詳發相十一二無因論三一總述。
阿難當知。是得正知奢摩他中諸善男子凝明正心
十類天魔不得其便。方得精研窮生類本。于本類中
生元露者觀彼幽清圓擾動元。于圓元中起計度者
是人墜入二無因論。
想陰已伏不起邪慮名正知。奢摩他是入空止觀
也。有三緣故魔不得便。一者凝謂心常在定故。二
者明謂心常觀照故。三者正謂不起邪慮故。方得
精研等者。至此不但見己并見他人能窮十二類
生之本。往昔已來已有類生。故云本類。生元即行
陰也。即下文云幽清圓等。對下第二外道是觀常
擾動元故今云圓擾動元。窮十二類故稱圓也。圓
元者。圓字承上觀彼句。元字承上生元句。執無因
者良由未通各命由緒之故。○二別顯二初本無
因又二一正明。
一者是人見本無因。何以故。是人既得生機全破乘
於眼根八百功德見八萬劫所有眾生業流灣環死
此生彼。只見眾生輪迴其處。八萬劫外冥無所觀。便
作是解此等世間十方眾生八萬劫來無因自有。
初句標。何以故下徵釋。破是看破。以下即云眼根
故也。長水曰八百功德。謂由定力發其眼根本分
功德百倍增勝見八萬劫。吳興云。業流灣環者行
陰流轉也。既見眾生死此生彼。便知何人復為何
人。自身曾從何類轉入何類。他身亦然。若爾與各
命由緒何別。葢各命由緒是見識中所含種子。今
但見業報轉變不見種子。如但見面豈即見心。交
光云。此人總見類生不停非一一各詳。似并不知
何人為何人則解文太粗矣。此人眼根只見眾生
輪迴八萬劫中不見其識。而八萬劫外亦無所觀。
吳興指為外道冥諦是也。輪迴其處者。指八萬劫
為處。便作下是起僻解。○二結過。
由此計度亡正徧知墮落外道惑菩提性。
無因則非正知。只見八萬則非徧知。悞落外道不
知菩提之正軌矣。○二末無因二一正明。
二者是人見末無因。何以故。是人於生既見其根。知
人生人。悟鳥生鳥。烏從來黑。鵠從來白。人天本豎。畜
生本橫。白非洗成。黑非染造。從八萬劫無復改移。今
盡此形亦復如是。而我本來不見菩提云何更有成
菩提事。當知今日一切物象皆本無因。
夫人不生鳥鳥不生人。生根有異。直以久遠為生
根也。烏從來黑者其根既定色相無改。前劫烏黑
今烏亦黑。餘三句亦然。白非洗黑非染者。言其根
定不從因緣有也。以本例末色相無殊。烏鵠等雖
盡今日之形。而後劫之烏還如今黑。後劫人天亦
如今豎。此中古人引身子觀鴿恐不相肖。是人既
觀八萬劫則自身必歷諸道他人亦然。經但云色
相無殊非云人死必為人也。如云烏從來黑豈云
烏死必為烏乎。而我下以諸法之有根顯菩提之
無根。昔有菩提今後方有菩提。往昔既無後來安
有。是則一切皆有菩提獨無謗法甚矣。結文本字
合是末字。今日萬象決不因修證而改是末無因
也。前計本無因乃由不見其始。今計末無因乃由
不用修證遂廢修業之因。○二結過。
由此計度亡正徧知墮落外道惑菩提性。
○三結示。
是則名為第一外道立無因論。
吳興曰肇師云。外道末伽梨謂眾生苦樂不因行
得皆自然耳。前文云末伽梨等都言此身死後全
滅。今計無因雖不云死滅必至劫滿亦同其倫。當
知諸見不出四句。謂斷。常。雙亦。雙非也。上二無因
即斷見。下四徧常及一分無常一分常乃至死後
俱非即後三句。餘之所計皆源流于此。○二四徧
常論二一正心絕魔。
<pb n="956"/>
阿難。是三摩中諸善男子凝明正心魔不得便。
修圓定者空假在一心中故或言奢摩他或言三
摩。良由正觀現前故魔不能發。即已斷想受前七
卷半中任運修證證入圓位之人也。○二窮元發
見三一總述。
窮生類本觀彼幽清常擾動元。于圓常中起計度者
是人墜入四徧常論。
起計度者。即但伏不斷因觀發昔起九境能招報
因一類也。在佛法中以不生不滅為常今以行陰
常存曰常。溫陵云徧即圓也。故此標名徧常後結
名圓常。○二別顯二初正明四初二萬常。
一者是人窮心境性二處無因。修習能知二萬劫中
十方眾生所有生滅。咸皆循環不曾散失計以為常。
此因窮心境二處而知二萬劫也。窮心性者如目
但能見。耳但能聞。必其生根之有異。窮境性者。如
烏從來黑。鵠從來白。亦其生根有異也。生滅循環
不曾散失者。如鐘聲雖歇叩則還生。不特一物性
常物物皆常。故有生有滅不過循環之法。而二萬
劫來眾生未常少一人也。若少一人即散失矣。正
因觀生滅而見其常故此計從行陰發。內教明緣
生無性正破此計。聲從鐘槌而發正是從因緣生。
而彼計為無因此一謬也。從因緣生其性無常。無
常即空而彼反計為常此又一謬也。問。性具諸法
不從因緣大是常住與此計何相似耶。答。性具七
大諸法必因破相而顯。今生滅未破。特因眾生經
劫不散計以為常。是執相為常便成早計。又性具
之理雖非生因所生亦是了因所顯。可直云無因
耶。此外道但見行陰尚未知識陰何由見性乎。幽
溪云。前由眼根八百功德故謂之見。今依意根千
二百功德故謂之知。所獲意通比前為小但能知
二萬劫也。○二四萬常。
二者是人窮四大元四性常住。修習能知四萬劫中
十方眾生所有生滅咸皆體恒不曾散失計以為常。
此因窮四大而知四萬劫也。不相應行狀若無知
遍及器界。是人既觀生滅根元必能窮四大根元。
而四大生而復滅滅而又生性豈不常。此性即眾
生之體故使眾生不失。以不失為常非以不生滅
為常。幽溪曰上于心境二性生計其見尚寬遍色
遍心。今窮四大性常其見則狹但在于色而已。其
中意根功德比前倍大故言四萬。言修習能知者。
乃想伏行現之後重加修習方能知之也。○三八
萬常。
三者是人窮盡六根末那執受心意識中本元由處
性常恒故。修習能知八萬劫中一切眾生循環不失
本來常住。窮不失性計以為常。
補遺云初就心境觀生滅。次就四大觀生滅。今就
六識至八識中觀其生滅方為窮盡。言六根者。舉
所依根即該六識。文中初從六根窮至八識。次又
從八至六識。于此三中凡有生滅與類生共者是
眾生之元由。見其不斷乃謂性常。雖歷六七八只
觀行陰境耳。即中謂此人雖見行陰仍觀識陰故
能知八萬劫也。從八萬劫以至今日即名本來常
住。窮盡八識知八萬劫是窮不失性。吳興云按楞
伽經阿梨耶識。除佛及八地菩薩諸餘二乘外道
修行者皆不能知。由是觀之。今行陰未盡豈能于
此計以為常。應知心意識者通舉八識也。本元由
處別指行陰也。良以首楞嚴定頓窮八識圓伏五
住。而于想陰盡處不了行陰微細生滅妄認為常。
非謂定中已見第八。慤師云。若了八識何得異計
斯語善焉。天如曰俱舍云。集起名心。思量名意。了
別名識。百法疏云。八識名心。七識名意。六識名識。
又婆沙云。心即意識。如火名焰。亦名為熾。亦名燒
薪。只是一心有三差別。此中諸解當取岳師通舉
<pb n="957"/>
八識別指行陰之說為近理也。吳興云頓窮八識
圓伏五住。初正觀總無明心即六識心王。而既伏
破受想六即業識矣。一心三別此之謂也。○四不
生滅常。
四者是人既盡想元生理更無流止運轉。生滅想心
今已永滅。理中自然成不生滅。因心所度計心為常。
生理者行中理體。若即以行陰為理體恐未必然。
如前文云見同生基熠熠清擾。據此文既以行為
擾動豈今謂其無流轉耶。此人計行之生滅全由
于想故稱想元。想陰既滅行體必無流轉乃計為
常。斯乃意根卜度不諦甚矣。故不復立能知之劫
量也。又生滅由想故想為生滅之元。想元既盡行
中已無生滅之相但存其理。或流或止即是運轉。
想盡而行不流如披其枝而根本亦枯也。生滅下
出自然計耳故非重疊。前三人皆用修習而第四
人不用修習故云自然成不生滅。行本生滅而以
為不生滅者因心所度故也。○二結過。
由此計常亡正徧知。墮落外道惑菩提性。
以無常為常則非正。不超二萬乃至八萬即非徧。
○三結示。
是則名為第二外道立圓常論。
吳興曰此曰徧常所窮之境從廣至狹而成次第
初通五陰。二局色陰。三惟行陰。四但是行中不生
滅理。若言第三計八識第四復計行陰。其義既失
所次亦非。○三四一分無常一分常論二一正心
絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于自他中起計度者。
是人墜入四顛倒見。一分無常一分常論。
自他如後釋。雖觀常住非不生滅。雖觀無常不能
破法。皆成顛倒之見。○二別顯二初正明四一我
常彼無常。
一者是人觀妙明心徧十方界湛然以為究竟神我。
從是則計我徧十方凝明不動。一切眾生于我心中
自生自死。則我心性名之為常。彼生滅者真無常性。
據三卷末云。各各自知心遍十方則是人所觀似
亦非謬。但若作此見即成邪計。妙明心體不離陀
那七識。恒執陀那為自內我。豈不執妙明心為神
我耶。七識為生滅根元。今存行陰正七識現行之
時當有此計。故此計從行陰起非即以行陰生滅
為常也。我徧十方是我大色小。我即是自。凝明不
動顯其為自體也。眾生即他。自生自死言與真心
無涉。我心為常眾生無常即是立我慢幢打自大
皷。謂自悟心即無生滅。他不悟心但有生滅。是獨
得其常而傲眾生之無常。○二劫壞劫不壞。
二者是人不觀其心。徧觀十方恒沙國土。見劫壞處
名為究竟無常種性。劫不壞處名究竟常。
見同生基但觀十方。吳興曰。三禪以下終為三災
所壞名無常種性。四禪以上災不能壞名究竟常。
常則為自所證涅槃之處。無常則為他生死之處。
○三我如微塵轉。
三者是人別觀我心精細微密猶如微塵。流轉十方。
性無移改。能令此身即生即滅。其不壞性名我性常。
一切死生從我流出名無常性。
見同生基而別觀我心也。前計妙明徧十方是我
大色小。今觀心如微塵是色大我小。惟識云體常
至細如一極微。潛轉身中作事業故。今流轉十方
亦此類也。微塵所至更無隔礙故流轉十方。性無
改者謂心之自性無有改易。吳興云。我既微細生
滅亦然故云即生即滅。而此生滅從細至粗相續
無間故云一切死生等。（文）既云能令此身豈非從
我流出。文云流轉十方可知是行雖行而常。身之
<pb n="958"/>
生滅是行而無常也。○四行常餘無常。
四者是人知想陰盡見行陰流。行陰常流計為常性。
色受想等今已滅盡名為無常。
吳興曰。前觀我心雖流轉十方性無移改。不知我
是行陰其體常流。今雖見流仍未見識陰之相故
對色受想等為常無常也。此四顛倒。初觀神我及
一切眾生即正報也。次觀國土與劫即依報也。此
二對他明常無常。三觀我心及身四計陰等此二
約自色心明常無常。亦從廣至狹也。○二結過。
由此計度一分無常一分常故墮落外道惑菩提性。
○三結示。
是則名為第三外道一分常論。
○四四有邊論二初正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于分位中生計度者。
是人墜入四有邊論。
有邊無邊在十四問中悉是邪計。溫陵曰分位有
四。謂三際分位。見聞分位。彼我分位。生滅分位。幽
溪曰。四種分位不外時之與處。如第一第四約時
以言之。第二第三約處以言之。又以時為分。以處
為位。合時與處成四種分位。○二別顯二初正明
四一三世。
一者是人心計生元流用不息。計過未者名為有邊。
計相續心名為無邊。
過去之時雖遠然至現在而成邊際。未來之時雖
長然至現在而亦成邊際。邊即邊際。物之盡處也。
過未約時名為有邊。現在相續之心計為無邊。葢
流用之心歷然居現在之中指此心為無邊非約
時也。應知心在過去則過去亦現在也。心在未來
則未來亦現在也。相續心唯居現在現在有何邊
乎。溫陵曰。不知真際本非有邊非無邊故作此計。
○二眾生。
二者是人觀八萬劫則見眾生。八萬劫前寂無聞見。
無聞見處名為無邊。有眾生處名為有邊。
長水云。八萬劫見于眾生然有分劑故曰有邊。溫
陵云前以不見為有邊。此以無聞為無邊。乃回互
倒計也。○三心性。
三者是人計我徧知得無邊性。彼一切人現我知中。
我曾不知彼之知性名彼不得無邊之心但有邊性。
此人窮至行陰則所知無邊。謂徧見眾生畢殫其
類也。他人未窮行陰故曾不知彼之知性。而有邊
無邊分矣。我曾不知彼之知性者謂曾不見有人
能徧知也。○四生滅。
四者是人窮行陰空。以其所見心路籌度一切眾生
一身之中計其咸皆半生半滅。明其世界一切所有
一半有邊一半無邊。
行以生滅為義直謂之空可矣。然以所見心路籌
度不能全空。見有生見有滅是其所見即是其心
所行之路。一切眾生指正報。下世界兼依報。謂正
生時即現滅相是半生半滅也。因謂世間一切所
有一半屬生是有邊際。一半屬滅是無邊際。○二
結過。
由此計度有邊無邊墮落外道惑菩提性。
○三結示。
是則名為第四外道立有邊論。
經中初標後結但舉有邊者。有無相待舉一即該。
有謂理體無邊故避之者其說非也。○五四不死
矯亂論二一正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于知見中生計度者
是人墜入四種顛倒不死矯亂徧計虗論。
<pb n="959"/>
前文云由是真精玅覺明性故能令汝出指非指。
今不見識精明元唯見行陰故于是中偏多計度。
資中曰準婆沙論。釋外道計天常住名為不死。計
不亂答得生彼天。若實不知而輙答者恐成矯亂。
故有問時答言秘密。言辭不應皆說。或不定答。佛
法訶云。此真矯亂故名不死矯亂虗論。溫陵曰以
邪倒故于知見中狂解不決遂矯亂其語也。今之
邪人妄謂得道而中無主正矯惑于人者多類此
四。○二別顯二初正明四一俱計四雙。
一者是人觀變化元。見遷流處名之為變。見相續處
名之為恒。見所見處名之為生。不見見處名之為滅。
相續之因性不斷處名之為增。正相續中中所離處
名之為減。各各生處名之為有。互互亡處名之為無。
以理都觀用心別見。有求法人來問其義。答言我今
亦生。亦滅。亦有。亦無。亦增。亦減。于一切時皆亂其語。
令彼前人遺失章句。
只一行陰遷流相續之相以為根本遂成八計。一
于根本中以有遷流處計之為變。即此遷流者前
後相續復是恒義。乃亦變亦恒也。下皆充拓其見。
初生滅者于遷流一邊更為二計。正生起時似有
能見所見。生即有滅入離能見所見。相續亦分二。
計相續有因則其體性不斷是展轉增上。而正相
續中前後相離之處必有間隙即是缺減。遷流中
前後二念各各生起復以為有。而前後互無如瓶
中無衣衣中無瓶即是無義。以理都觀者。實有處
所可觀都稱為理。而見之各別。又復如是八處所
憑只一行陰。故云亦生亦滅等也。○二計無。
二者是人諦觀其心互互無處因無得證。有人來問
惟答一字但言其無。除無之餘無所言說。
既云諦觀其心知約行陰之相非指行中所見諸
法也。幽溪曰。生能互無其滅滅能互無其生故名
互互無。前則枝于八今則定于無。葢有滅則不可
云生。有生則不可云滅。故幽溪以為互亡。無既云
無有亦云無豈非矯亂。○三計有。
三者是人諦觀其心各各有處因有得證。有人來問
惟答一字但言其是。除是之餘無所言說。
幽溪曰各各有處。生中有生。住中有住等。秪是生
住異滅循環不失故云各各有也。證字不必作證
驗解。謂因此觀法證入于行陰也。是既稱是非亦
言是矯亂甚矣。前二卷中阿難計色空是見佛言
如是復計色空非見佛言如是。大眾驚慴。佛言無
上法王如所如說。非是外道不死矯亂論議。據此
便可知今矯亂之計。文云互互無者。如既有非見
則無是見。既有是見則無非見。故一切皆無。各各
有者。色空是見此言亦是。色空非見此言亦是。二
義皆可成立即各各有也。各立則俱有相對則互
無經義顯然無煩異議。問。此與行蘊遷流何異。答。
見解不定正是遷流。不爾何成外計。○四有無俱
見。
四者是人有無俱見。其境枝故其心亦亂。有人來問
答言亦有即是亦無。亦無之中不是亦有。一切矯亂
無容窮詰。
如前所釋有無俱見其義可知。今更立一喻。如瓶
衣是有此亦有也。缾中無衣衣中無瓶是亦無也。
而言亦無不是亦有者。缾雖是有而瓶中畢竟無
衣。衣雖是有而衣中畢竟無缾。無缾之中畢竟不
能有缾故云亦無之中不是亦有也。如是則又多
一番枝岐之見矣。矯者不順。亂者紊亂。此有無俱
計與第一人何異。然第一有八亦。今止計有無所
以為異。又亦無之中不是亦有乃此中新出之見。
亦無之中不是亦有。考之古人。惟長水云。雖于有
中說無二相各別故云不是亦有。此解最是。○二
結過。
<pb n="960"/>
由此計度矯亂虗無墮落外道惑菩提性。
虗無即是虗妄。○三結示。
是則名為第五外道四顛倒性不死矯亂徧計虗論。
吳興曰從二至四于前八中有無分出也。二三單
計。第四兩亦。有即是無如氷是水。無不是有如水
非氷。四句之中但涉三句。未見雙非其計猶麤。○
六十六有相論二一正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于無盡流生計度者。
是人墜入死後有相發心顛倒。
無盡流者。謂行陰生滅之流無有窮盡故死後尚
有四陰之相。始于佛道發心。而後于外道發心。是
顛倒也。○二別顯二初正明二一見發相。
或自固身云色是我。或見我圓含徧國土云我有色。
或彼前緣隨我迴復云色屬我。或復我依行中相續
云我在色。皆計度言死後有相。如是循環有十六相。
色既是我不可失壞決須自固。云含徧者。能含國
土而又徧于國土。云我依行中相續者。謂色陰生
滅相續而我亦附此以常存。皆言我者。若破生滅
方顯真心。倘留生滅妄法則所計妙心決是神我。
以四陰是我所而統之者我也。皆計度等者。如上
四計總明色不可少。溫陵曰心顛倒故固執色身
以色是我。又謂我體圓遍則色為我有。前緣即目
前之色也。行陰續相亦色也。于色作此四計于受
想行亦然故成十六相。皆計死後復有也。擕李曰
不言識陰者。所計之我即識陰也。苕溪云不爾外
道六法我與識異。今行陰未破識未當情故不言
耳。問。前三陰既破何故於我復計四句耶。答。堅固
妄想雖伏而色質猶在。色等生滅念念不停即無
盡流也。然此行陰與常途所辨粗細不同。如百論
家以識陰為初。想陰居次。受陰第三。三皆無記未
能成業。至于行陰方起煩惱造作諸業。是則四陰
之中行陰最粗。此據平常未破時說也。今觀行中
已破受想。須知行陰粗相亦盡唯細相在。故通前
三陰俱見遷流。幽隱之元其實難曉。○二見成相。
從此或計畢竟煩惱。畢竟菩提。兩性竝驅各不相觸。
苕溪曰上四陰與我既死後有相。或復妄計煩惱
菩提理亦如是。以煩惱由陰而生。菩提由我而證。
言畢竟者。即兩性不相陵滅入未來際此皆後有
也。○二結過。
由此計度死後有故墮落外道惑菩提性。
既死後有則此人不至無色。不知無色。○三結示。
是則名為第六外道立五陰中死後有相心顛倒論。
苕溪云通結五陰正在前四。又雖在前四義唯行
陰耳。○七八無相論二一正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于先除滅色受想中
生計度者。是人墜入死後無相發心顛倒。
前因行陰未盡并計三陰皆有。今因三陰除滅并
計行陰亦空。因計度而入無相即是顛倒。況想陰
才滅行陰未空。自謂涅槃窮理未盡故成外道。○
二別顯二初正明二一見發相。
見其色滅形無所因。觀其想滅心無所繫。知其受滅
無復連綴。陰性消散。縱有生理而無受想與草木同。
此質現前猶不可得。死後云何更有諸相。因之勘校
死後相無。如是循環有八無相。
前陰之色既滅後陰之形無所因起。取相則心繫
于外故想滅則無繫也。前受既滅後受無復連綴。
三句中。初三兩句皆以前後相望。想獨不然乃內
外相望耳。僅餘生理即同草木者。以草木亦有生
理故也。若餘生理行陰尚存而即計死後無相是
<pb n="961"/>
邪惑之本。此質現前猶不可得者。謂此身現在尚
無陰相可得。死後豈有陰相耶。然皆約自身以計
死後無相故云見其色滅觀其想滅。其字指自身
也。溫陵云此約四陰現在因亡未來果滅。因果合
論故成八相。○二見成相。
從此或計涅槃因果一切皆空。徒有名字究竟斷滅。
行在尚非涅槃而彼即計涅槃則過分矣。此人所
計謂空是涅槃因。空是涅槃果。以所證者與涅槃
相似遂移外計入佛法耳。非滅計滅判屬斷見。○
二結過。
由此計度死後無故墮落外道惑菩提性。
○三結示。
是則名為第七外道立五陰中死後無相心顛倒論。
○八八俱非論二一正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于行存中兼受想滅
雙計有無自體相破。是人墜入死後俱非起顛倒論。
文有三意。一雙計有無。二自體相破。三死後俱非。
下二節皆具三意。行存是有受想滅是無是雙計
有無也。有中復有不有無中復有不無是自體相
破。以相破故遂成俱非。有無四句是人咸具。○二
別顯二初正明二一明見發之相。
色受想中見有非有。行遷流內觀無不無。如是循環
窮盡陰界八俱非相。
行陰未破色受想之生滅尚在故云見有。而色受
想之惑已滅故云非有。行中之色受想已除故曰
觀無。而行之遷流尚在故曰不無。此豈非雙計有
無及自體相破乎。見有即計行有也。觀無即計前
三陰無也。而非有即是破有。不無即是破無。如是
下明雙非也。有是非無故見有非有即是非無非
有。無是不有故觀無不無即是不有不無。每一陰
中具非有非無二義共成八俱非相。將十八界細
配可知。○二明見成之相。
隨得一緣皆言死後有相無相。又計諸行性遷訛故
心發通悟。有無俱非虗實失措。
每舉一陰咸具雙亦。如舉色陰遷流尚存即是有
相。色病已空即是無相。受想亦然又行陰遷流即
是有相。行中無前三陰之失即是無相。前總述中
云雙計有無。至此云隨得一緣方盡其義。又總述
中但云死後俱非今死後亦雙計有無。又見發中
但云觀見。今發為論議是見成之相。云死後者。究
竟之義通死後也。又計等者。色與受想皆名諸行
性遷訛者是自體相破。以為亦有而又亦無。以為
亦有亦無而又不止于雙亦。是遷訛也。心發下結
成雙非。前云窮盡但窮陰界中俱非之相而已。今
云通悟亦見成也。虗實即有無。有無不能安措故
云失措。○二結過。
由此計度死後俱非。後際昏瞢無可道故。墮落外道
惑菩提性。
幽溪云釋中雖立雙亦結中但云俱非。葢論雖義
立雙亦見實但成俱非一歸于斷見而已。後際昏
瞢者。不可言有不可言無是昏瞢無可道也。惑菩
提者。菩提之道亦語言道斷有無雙非。今以外見
雷同詎非迷惑。○三結示。
是則名為第八外道立五陰中死後俱非心顛倒論。
○九七斷滅論二一正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于後後無生計度者。
是人墜入七斷滅論。
現前行陰名為最後。復受後有始歸斷滅名後後
無。孤山曰七斷滅者。欲開人天。色開四禪。無色合
<pb n="962"/>
一。此計七處滅已不生也。○二別顯二一正明。
或計身滅。或欲盡滅。或苦盡滅。或極樂滅。或極捨滅。
如是循環窮盡七際。現前消滅滅已無復。
或者顯非一人。是七人各隨所計。身滅者欲界人
天也。欲盡滅初禪欲染已盡故。苦盡滅二禪極喜
無憂念故。極樂滅三禪之樂極故。極捨滅四禪捨
覺觀喜樂故。無色捨色礙故。然則極捨之言含其
二也。或窮七處始入斷滅。或六或五無不從現身
而起故曰循環。現前對滅已。謂七際現在之身也。
○二結過。
由此計度死後斷滅墮落外道惑菩提性。
○三結示。
是則名為第九外道立五陰中死後斷滅心顛倒論。
謂五陰中有四陰死後滅也。因經此句吳興謂從
第七外道流出。然前但身滅。今窮七際所以又成
一類。吳興曰。此計應從第七外道流出。但前約橫
論今約豎說。若攝橫歸豎則前無相屬今身滅。幽
溪曰。第九外道雖于行陰後後無生乎計度。觀後
結文云立五陰中死後斷滅則不獨計行。兼計四
陰悉歸斷滅也。○十五現涅槃論二一正心絕魔。
又三摩中諸善男子堅凝正心魔不得便。
○二窮元發見三一總述。
窮生類本觀彼幽清常擾動元。于後後有生計度者。
是人墜入五涅槃論。
行陰為最後。復于最後身而計涅槃故云後後有。
○二別顯二一正明。
或以欲界為正轉依。觀見圓明生愛慕故。或以初禪
性無憂故。或以二禪心無苦故。或以三禪極悅隨故。
或以四禪苦樂二亡不受輪迴生滅性故。迷有漏天
作無為解。五處安隱為勝淨依。如是循環五處究竟。
前卷明初禪苦惱不逼。二禪一切憂懸所不能逼。
今初禪無憂。二禪無苦。葢綺文互現也。初禪離欲
則無憂。二禪極喜則無苦。三禪極悅隨者。前文云
得大隨順身心安隱得無量樂。二禪喜與憂對為
苦。三禪無憂喜為樂。作無為解者。妄計為離繫自
在之果即我德也。安隱樂也。勝淨依淨也。究竟常
也。此凡夫四倒也。補遺云。或以欲界為正轉依者
正明欲定之相也。良以欲定成時不見牀鋪事障。
乃是定心之正報能轉依報故下即云觀見圓明。
交光釋轉依一依溫陵。又以初得天眼故云觀見
圓明。幽溪曰。涅槃計五處者。除欲界人道。并無色
界。不計人道者現居生死故。不計無色者以四禪
無想天為涅槃故。○二結過。
由此計度五現涅槃墮落外道惑菩提性。
以禪定力生彼天已。不必捨身即得究竟安樂。故
云五現涅槃。又五陰尚在而計涅槃名現涅槃。○
三結示。
是則名為第十外道立五陰中五現涅槃心顛倒論。
良由五陰不滅遂以五天而為常住。故吳興云從
第六外道流出。前第六云。或自固身云色是我等。
今從彼流出是其流類故。五涅槃不至無色。具如
桐洲註。○二結過勸示。
阿難。如是十種禪那狂解。皆是行陰用心交互故現
斯悟。眾生頑迷不自忖量。逢此現前以迷為解。自言
登聖大妄語成墮無間獄。汝等必須將如來語于我
滅後傳示末法。徧令眾生覺了斯義。無令心魔自起
深孽。保持覆護消息邪見。教其身心開覺真義。于無
上道不遭枝岐。勿令心祈得少為足。作大覺王清淨
標指。
保持句冥持息邪。教其句顯教歸正。于無下總明
持善遮惡。十魔皆由得少為足。指其病根使歸極
果必以今文為清淨標指焉。長水云。想陰未盡猶
引外魔。今想陰盡行陰明露。但于所覺境界別生
<pb n="963"/>
異見執此為是故曰心魔。熏聞云。說文言禽獸蟲
蝗之恠謂之孽。今云心魔自損如彼之恠。消息猶
除滅也。溫陵曰。前云禪那現境乃天魔候得其便。
此云禪那狂解乃心魔自起深孽。凡見道不真多
岐妄計皆即狂解是謂心魔最宜深防也。吳興曰。
前色受想末皆云無令天魔得其方便。此云心魔。
後識陰云見魔。心見不出見愛二惑即煩惱魔也。
於受陰中第五生無盡憂心不欲活猶死魔也。并
所觀五陰即陰魔。四魔具矣。幽溪曰。溫陵師言。見
道不真多岐妄計此言深中乎學者之膏肓。葢世
之修行多墮二種失。一師心自立無有師承。徒仰
古德之高風深入蘭若之絕境。邪推妄畫忽爾心
空。如氷夾魚謂為真道。因之起見墮入邪宗。建立
門庭證引祖教。以鍮石而比黃金將碔砆以亂白
璧。自陷及人竟落魔黨。一秉承不久研味非精。好
作人師自立規矩。既不甘以品位而下人復欲援
眾流而歸己。禪肩一豎宗頭愈高。甞藥品既不關
于神農。施湯劑豈能同于仲景。藥非應病病不合
方。一槩妄投視民如草。初雖少益後致大妨。入邪
見之叢林。墮波旬之羅網。建言立論垂範後昆。本
師失足入火坑而不知。弟子盲牽墮險途而罔覺。
皆由未見道而遽修道。依邪道而悞證果故也。○
五識陰三一總示始終三一結前行盡。
阿難。彼善男子修三摩地行陰盡者。諸世間性幽清
擾動同分生機倐然隳裂。沉細綱紐補特伽羅酬業
深脉感應懸絕。
此明行滅之相也。長水云世間性者。行陰即是世
間體性。世間有三義。一有生滅。二性有漏。三可破
壞。既墮世間同以行陰生滅為性也。同分生機者。
十二類生同然所有之生機也。倐然隳裂即是盡
相。以止觀力照破生機故云隳裂。雖云同分隳裂
實在一人。沉細下重釋盡義。溫陵交光皆以沉細
綱紐連上句讀云倐然隳烈沉細綱紐。今謂無此
句法恐當連下讀之。網上大繩曰綱。衣領結處曰
紐。皆喻其要。十二類生如網如衣。行陰結要如綱
如紐。體是七識故云沉細。補特伽羅云數取趣是
中有身能酬前業。行陰是深脉也。以幽隱妄想所
成故名深。業為感。報為應。脉斷不交故云懸絕。感
應懸絕與下諸類不召其義正同。葢行陰體遍。一
通自他。二通情無情。三界類生此感彼應由行為
相通之脉。故行盡則感應不交矣。或指深脉為沉
細綱紐。如云沉細綱紐者何即補特伽羅酬業深
脉耳。○二預示始終二一不盡始相。
于涅槃天將大明悟。如鷄後鳴瞻顧東方已有精色。
六根虗靜無復馳逸。內外湛明入無所入。深達十方
十二種類受命元由。觀由執元諸類不召。于十方界
已獲其同。精色不沉發現幽祕。此則名為識陰區宇。
于涅槃下有法譬合。明真理將明識陰隨現。初二
句法也。行陰之生滅既除而無生滅法將欲現前
故云將大明悟。孤山云。三德涅槃名第一義天。補
遺云。指前行陰若破即入相似將登分真于中道
涅槃之天將曉見相似三諦也。如雞至精色喻也。
雞後鳴者定其為將曉之時而已。何必以五更三
唱配五陰及受想行之數耶。精色者東方將曉之
象。明相未雜故云精色喻相似三諦。六根下合也。
從六根虗靜至發現幽祕皆似清曉氣象其為合
喻可知。行陰已破現前六根無復奔走聲色。是拔
去浮塵根也。如後經云。于身不出見聞覺知故標
六根。無前四陰為虗。無擾動為靜。行陰名幽清。今
并除行豈非虗靜。內外內是識體外是六根。惟一
湛明之體更無能入所入。葢行陰中甲長髮生氣
消容皺曾無覺悟。今離此相豈不湛明。第一義天
所以將耀。亦由此也。深達下。識體現也。非但見眾
<pb n="964"/>
生死此生彼。亦見識中種子為受命元由。此徧知
他人也。元由二字義復有異。由即種子今已能觀。
元即托胎一分識心今已能執。能觀故無因之見。
執守故無受生之業。而盡十二類莫牽其生此即
自利之事。十方之言該依正自他。皆識所現同一
識體。言精色不沉發現幽祕者。古人云。只此二句
是識陰區宇。前皆行盡之文。彼謂行盡文別指能
斷行陰之人。行陰已斷識陰隨斷故後即有超越
命濁之言。唯精色二句乃指伏行而未斷者。并前
受想及色悉是暫伏。今進觀識心明湛故精色不
沉而發現幽祕也。即中云伏斷之說最得經宗。然
分文如此似猶未順。精色二句恐承上文。六根虗
靜至入無所入豈非精色不沉乎。不沉是離隱沒
之病。次云深達十方受命元由。豈非發現幽祕乎。
謂識中種子含藏幽祕今已發現也。由精色不沉
而現幽祕。幽祕之處名識區宇。當行盡識現時。在
斷行者識陰才現復能斷識。故經後文明識陰盡
相。在伏行者便墮識區宇中故成十種魔事。經含
二意元不相妨。前行陰初文亦如是。○二已盡終
相。
若于群召已獲同中消磨六門。合開成就。見聞通鄰
互用清淨。十方世界及與身心如吠琉璃內外明徹
名識陰盡。是人則能超越命濁。
初句指在識陰中也。群召雖異識體是同。同則虗
靜湛一召不能動。是時以止觀之功消磨根隔。前
但六根虗靜今則無六根之相矣。合開成就者。合
惟一識開成六根。又合之為一而六用森然名開
成就。開之為六而一心自在名合成就。又見聞通
鄰開成就也。互用清淨合成就也。言通鄰者。六用
不隔如鄰之相通也。長水云身心為內世界為外
皆唯識現。今識陰盡唯一覺體。覺體明妙如淨琉
璃。前但精色不沉今如琉璃明徹是大明悟也。言
超越命濁者。識住命存識亡命謝。今識破則超命
濁固無疑矣。竊研五陰區宇之後即續明五陰盡
相者。葢利根之人于前陰斷後陰現時妙悟若發
即破後陰不待再觀魔境而後悟也。所以此中明
識盡相云消磨六門合開成就在十境前。後云識
陰若盡則汝現前諸根互用乃在十境之後。文非
重疊覽者知之。又斷行者多即破識。若伏行者多
起十魔。又超越等者。前觀由執元猶未能超罔象
虗無。觀之執之真夢幻耳。今達其妄何所執哉故
名超越。○三結顯妄源。
觀其所由罔象虗無顛倒妄想以為其本。
罔象亦倣像。皆不實也。此是覺明初起。影象之相
乃顛倒之本也。不實則非有故云虗無。既罔象虗
無而有此計乃因顛倒之力。以是顛倒之本故獨
受罔象虗無之名。○二正詳發相十一因所因執
分二一行盡識現。
阿難當知。是善男子窮諸行空於識還元。已滅生滅
而于寂滅精妙未圓。能令己身根隔合開。亦與十方
諸類通覺。覺知通㳷能入圓元。
文分三。初行空還元。前文云陀那微細識習氣成
瀑流。真非真恐迷我常不開演。今云于識還元。識
即心王。元即陀那識也。前之七識皆從陀那識生。
七識之生滅既破返歸陀那之元。二已滅下明其
長短。對前行陰故云已滅生滅。云精妙未圓者葢
真與非真擇焉而未精也。識陰未亡生滅細相仍
在。如後文云流急不見非是無流。故前文以瀑流
喻之。前云真非真恐迷。今正起迷之人也。三出其
所證。言根隔合開者。若消磨六門則根相融泯。今
諸根雖隔已能合開。只一隔字顯是未消之相。與
真六根互用者雲泥逈隔。補遺云。諸類通覺是達
其覺性。不同前文已獲其同是唯識也。即中云行
<pb n="965"/>
陰若存甲長髮生曾無覺悟。此行既消則與類生
通覺。行陰尚通他人。覺體豈不通乎。上合開惟在
于己。今通覺則通他人。覺知通㳷通承自他。工夫
到此能證入于圓元。即指諸根自他不隔之地為
圓元。○二因計成過二一正敘。
若于所歸立真常因生勝解者。是人則墮因所因執。
娑毗迦羅所歸冥諦成其伴侶。迷佛菩提亡失知見。
文分四。初正明起計。所歸即上還元。計此元為本
心能生諸法是真常因。此以非真為真生滅為常。
又有能生所生豈非謬見。二是人下定彼計名。諸
法為能因圓元為所因。與外道因常而果無常其
義正同。三辨其伴侶。彼黃頭外道立冥諦為能生
二十三法為所生。又冥諦亦為所歸不相類乎。雖
云伴侶未必全同。以此云覺知彼云冥諦故也。義
勢相似成其伴耳。四斥其邪謬。迷佛菩提者。菩提
曰覺。覺體離念離念相者等虗空界無所不遍法
界一相。今執有法從一因生能所差別故云迷也。
忘正知見故云亡失。○二結斥。
是名第一立所得心成所歸果。違遠圓通背涅槃城
生外道種。
前文云自心取自心非幻成幻法。今立真常因而
生勝解即成所得是取著也。或云能入圓元即圓
元為所歸之果。今謂指能生法是為所歸之因。指
能證心計為所歸之果。○二能非能執二一行盡
識現。
阿難。又善男子窮諸行空已滅生滅。而于寂滅精妙
未圓。
妙是忘相之智。是人識精雖現未能忘相故云未
圓。○二因執成過二一敘執。
若于所歸覽為自體。盡虗空界十二類內所有眾生
皆我身中一類流出生勝解者。是人則墮能非能執。
摩醯首羅現無邊身成其伴侶。迷佛菩提亡失知見。
初正敘所執。于識還元故云所歸。覽者取也。自體
即我身也。法本無我而攬為我身豈非我見。因見
識體遍于十方便謂有情眾生。皆從此出。于此法
門印持忍可名曰勝解。次是人下定彼執名。彼謂
我為能生而他不能故稱能非能執。三辨其伴侶。
摩醯首羅是大自在天。現無邊身則眾生皆在其
中矣。四斥彼迷謬。佛菩提由無我智顯。此人執我
即迷佛覺。何由得正知見乎。○二結斥。
是名第二立能為心成能事果。違遠圓通背涅槃城。
生大慢天我遍圓種。
能為心者結上邪執覽為自體等也。計我心為能
生故曰能為。成能事果結上無邊身為伴侶也。是
人將感自在天能現無邊身之果。以彼有現無邊
身之能事故。既執識體必有隔礙豈曰圓通。涅槃
如城有防非禦敵之義。妙樂云。非寬敵急見逼思
遙。今第二人方起見惑是背涅槃城矣。俱舍云。于
他勝謂己勝為大慢。若生色界頂天謂眾生從我
身流出。縱遇聖賢必謂己勝非大慢乎。我遍圓者
計一切眾生皆從我生故我心周徧。又因前薄有
圓解而生此計故受圓名。然我遍圓之名通因通
果。能為心因也。能事果果也。由因至果已成種性。
葢于佛法外自成一種類矣。○三常非常執二初
行窮識現。
又善男子窮諸行空已滅生滅。而于寂滅精妙未圓。
○二因計生過二一正敘。
若于所歸有所歸依。自疑身心從彼流出。十方虗空
咸其生起。即于都起所宣流地作真常身無生滅解。
在生滅中早計常住。既惑不生亦迷不滅安住沉迷
生勝解者。是人則墮常非常執。計自在天成其伴侶。
迷佛菩提亡失知見。
文中初出其執。始因行滅于識還元。如息波歸水
<pb n="966"/>
但是所歸。復計以為常住之法是我所歸依此倒
計也。又識是自心而反疑為彼其倒逾甚。前文云
十方虗空生汝心內猶如片雲點太清裡。此明真
心起妄遂成虗空。今竟謂從識陰流出。其都起宣
流之地是生滅而非真常也。既惑不生謂不知有
真常之理也。亦迷生滅者謂生滅為無生也。有所
歸依計得安住則其迷深沉而不可醒。次是人下
定彼執名。溫陵云。以非常為常故名常非常執。三
辨其伴侶。資中曰自在天與前不別。此天現有生
滅妄計為常。今在生滅中早計安住正其伴也。四
出其迷謬如文。○次結斥。
是名第三立因依心成妄計果。違遠圓通背涅槃城
生倒圓種。
將來必生計自在天故云成妄計果。以無常為常
疑自心為彼曰倒。薄有圓解仍得圓名。○四知無
知執二一行盡識現。
又善男子窮諸行空已滅生滅。而于寂滅精妙未圓。
○二因執成過二一正敘。
若于所知知徧圓故。因知立解十方草木皆稱有情
與人無異。草木為人人死還成十方草樹。無擇徧知
生勝解者。是人則墮知無知執。婆吒霰尼執一切覺
成其伴侶。迷佛菩提亡失知見。
初正明起見。因知立解便不許有無知之法。十方
是知遍之處。草木是知遍之物。此人所以執草木
有知者。彼謂識心是知而識體圓徧更無不知。葢
未達性覺妙明元無識性。一念不覺晦昧為空。空
是晦昧之法。依空立界故器界皆無知。由未達此
斯起謬執。或云老楓化為羽人朽麥化為蝴蝶此
草木為人之類也。賢婦化為貞石蚯蚓化為百合
此人為草樹之類也。此經十二類生亦有精神化
為土木金石。然此皆偶然之事不可為常。而定謂
有情無情互為轉變則大謬矣。溫陵云。無情徧皆
有知無所簡擇故云無擇遍知。次定彼計名。此以
無知為知故名知無知執。三辨其伴侶。婆吒或云
䟦闍。此翻避。霰尼亦云先尼。亦云西你迦。此翻有
軍。二外道之名也。四斥其迷謬。菩提須破晦昧。而
今謂。晦昧之物即是覺體豈非迷與。孤山曰問。前
說無情有性無情作佛何異此文邪執乎。答。不然。
常住真心一體無二（云云）孤山之說轉覺迂遠。如
荊溪初立無情有性。次文即云。若云有性即不合
云無情。據此則知佛性中更無無情明矣。特因點
示世人所云無情正是佛性周徧之處故云無情
有性。若達佛性即無情。豈與今同。○二結斥。
是名第四計圓知心成虗謬果。違遠圓通背涅槃城
生倒知種。
溫陵曰。此謬計圓知以為因心則果終虗謬矣。以
無知為知是倒知也。○五生無生執二一行窮識
現。
又善男子窮諸行空已滅生滅。而于寂滅精妙未圓。
○二因計生過二一正敘。
若于圓融根互用中已得隨順。便于圓化一切發生。
求火光明。樂水清淨。愛風周流。觀塵成就。各各崇事。
以此群塵發作本因立常住解。是人則墮生無生執。
諸迦葉波并婆羅門勤心役身事火崇水求出生死
成其伴侶。迷佛菩提亡失知見。
文為四。初正明起計。六根互用但能隨順未得真
證。溫陵所解是也。然一根既現諸用并欲變現諸
塵。是使圓融變化一切發生。言便于者譏早計也。
識陰未破性中七大未顯。而徒求四大之用愛之
樂之。不得則崇事外物以求發生。欲借外塵以發
自心本具之塵故云發作本因。如一星之火能使
燎原。四大咸然。以外引內為發本因亦猶是耳。立
常住解者。謂本因既發即是常住。地水火風從古
<pb n="967"/>
至今未曾欠少計以為常。不如其是事非理也。二
是人下定彼計名。欲生諸用而竟不能生故號生
無生執。三辨其伴侶。三迦葉波今已從佛。諸婆羅
門邪黨尚繁是其儔類。云求出生死者。計得水火
常住之理即免輪迴未必出于三界之外也。四斥
其迷謬。性中七大清淨本然是佛菩提。今迷此菩
提而失正知見矣。○二結斥。
是名第五計著崇事迷心從佛立妄求因求妄冀果。
違遠圓通背涅槃城。生顛化種。
言計著者。計外物能發自心之用。因之崇事水火
是迷自心所現而從物求冀也。如是則以緣木求
魚之因妄冀常住之果豈可得哉。生顛化種者。變
化之元本從心出。而反從物求是顛倒化理。又立
妄求因結求火光明等。求妄冀果結求出生死。根
塵各遍為圓通。依正未一是不圓通。事水火非涅
槃之道。○六歸無歸執二一行盡識現。
又善男子窮諸行空已滅生滅。而于寂滅精妙未圓。
○二因計生過二一正敘。
若于圓明計明中虗非滅群化。以永滅依為所歸依
生勝解者。是人則墮歸無歸執。無想天中諸舜若多
成其伴侶。迷佛菩提亡失知見。
古解云。明中虗者前云罔象虗無是也。恐未必然。
前文謂識陰盡則見罔象虗無顛倒妄想為本。今
識陰未盡安得雷同。葢明是識陰之明。此識陰明
中妄謂虗無一物耳。豈能破識陰乎。從明而計虗
者亦謂此明能消諸塵垢也。以有色即礙明故計
明中虗耳。離塵不能離識但欲識中虗無何補于
事。非破也。破滅十二類之羣化也。不但依之而且
為歸依。上依是依托。下歸依是尊重意。無想天略
舉非非想以該四空。非取四禪無想。諸舜若多總
舉四空為同類耳。從無想天來生空處名諸舜若
多。前文云若從無想諸外道天窮空不歸是也。長
水曰永滅依即明中虗也。此計空為所歸依處即
涅槃也。此明中虗實非所歸而計于歸故云歸無
歸執。孤山曰歸于無歸故曰歸無歸執。舜若多主
空神也。○二結斥。
是名第六圓虗無心成空亡果。違遠圓通背涅槃城。
生斷滅種。
非滅羣化為圓虗無心。永滅依為空亡果。圓虗無
者。此之虗無總該八識及十二類故名為圓。而引
業所牽當證空亡之果不但立論而已。空亡果應
即是四空等天。但彼天因修定生今因計明中虗
而生別號空亡果耳。有無不合則非圓通。當以轉
識為涅槃今則非也。斷滅種者。該于因果。虗無即
發能招報之因。空亡即發得所招報之果。如此因
果為斷滅見之種。凡此種字皆該發得境上因果
二事。前後例爾。夫空亡斷滅尚歷然辨發得因果
不同況他境哉。○七貪非貪執二一行盡識現。
又善男子窮諸行空已滅生滅。而于寂滅精妙未圓。
○二因計生過二一正敘。
若于圓常。固身常住同于精圓長不傾逝生勝解者。
是人則墮貪非貪執。諸阿斯陀求長命者成其伴侶。
迷佛菩提亡失知見。
幽溪曰。識體徧依徧正徧身徧心故曰圓。吳興曰。
識陰精明湛不搖處名之為常。固身常住同識之
常也。同于句同識精之圓也。精圓二字竟指識體。
身本無常實不可貪。以為長久今堅貪著故云貪
非貪執。溫陵曰阿斯陀此云無比即長壽仙也。○
二結斥。
是名第七執著命元立固妄因趣長勞果。違遠圓通
皆涅槃城。生妄延種。
命元是第八識。前文云觀由執元其義是同。固妄
者唯欲固其妄身。補遺云。趣長勞果恐取勞苦之
<pb n="968"/>
義。莊周曰。勞我以生。今求長生延命非法性身秪
成勞苦之果耳。妄延者。不知法身亘古亘今而欲
希延壽命故曰妄也。○八真無真執二一行窮識
現。
又善男子窮諸行空已滅生滅。而于寂滅精妙未圓。
○二因計生過二一正敘。
觀命互通却留塵勞恐其銷盡。便于此際坐蓮華宮。
廣化七珍多增寶緩縱恣其心生勝解者。是人則墮
真無真執。吒枳迦羅成其伴侶。迷佛菩提亡失知見。
命是識體。通真通俗故曰互通。通真則事相銷盡。
通俗故可留塵勞。以有神力故化諸欲境。美女為
媛。真無真者。孤山云將欲復真而反戀于俗也。吒
枳迦羅即斫迦羅。此翻輪山。前稱大幻師故可為
神力變化之伴。交光之解支離不可用。長水真際
俱有解不暇多及。○二結斥。
是名第八發邪思因立熾塵果。違遠圓通背涅槃城。
生天魔種。
桐洲云。邪思因者。于定中發此邪念不能善察由
此熾盛起塵勞事故同天魔。○九定性聲聞二一
行窮識現。
又善男子窮諸行空已滅生滅。而于寂滅精妙未圓。
○二因解起著二一正敘。
于命明中分別精麤疎決真偽。因果相酬惟求感應
背清淨道。所謂見苦斷集證滅修道。居滅已休更不
前進生勝解者。是人則墮定性聲聞。諸無聞僧增上
慢者成其伴侶。迷佛菩提亡失知見。
前云深達十方十二種類受命元由即命明也。此
人順前境界更不別起邪計。分別下文有三重。初
是了達世出世因果。分別苦集是粗是偽。滅道是
精是真。惟求下趣向小乘。但祈感應故見苦而後
斷集。欲證滅而始修道。居滅下既得果已不復前
進。若思前進即迴心羅漢非聲聞種也。增上慢者。
未得謂得。未證謂證。又不及定性聲聞不過成其
伴侶而已。未得謂得亦可稱為無聞。然是人下秪
是判屬定性非謂至此方成小果。桐洲云。無聞僧
者妄執小道以為究竟。故與夫謂四禪為四果增
上慢人為害一揆。桐洲之意竟以住小乘者為無
聞上慢矣。○次結斥。
是名第九圓精應心成趣寂果。違遠圓通背涅槃城。
生纏空種。
圓精應者圓指識體徧該。在識體中以祈求精潔
之應而為因心。是牒上唯求感應等也。成趣寂果
牒上居滅已休等也。生纏空種結上是人則墮等。
○十定性緣覺二一行窮識現。
又善男子窮諸行空已滅生滅。而于寂滅精妙未圓。
○二因解起著二一正敘。
若于圓融清淨覺明發研深妙。即立涅槃而不前進
生勝解者。是人則墮定性辟支。諸緣獨倫不迴心者
成其伴侶。迷佛菩提亡失知見。
文中亦有三重與聲聞無異。識精之體洞三世徹
十方消六入一名曰圓融。遠離愛取名曰清淨。覺
明者如前章曰命明。命屬因果不離感應。今既勝
前別得覺明之名以成緣覺之體。如後所說即以
覺為因心明為果心。然其義亦互通。亦可以初悟
為覺。深知緣起為明。是以因緣之悟為覺明也。葢
佛悟因緣顯法。支佛悟因緣生法。故支佛以集為
初門。勝聲聞以苦為初門。發研深妙者。推十二因
緣究竟滅除無明成自然慧是深妙也。以此為因
涅槃是果。住果不進。幽溪曰。支佛所證偏真涅槃
與聲聞無異但能侵習耳。然有獨覺緣覺二種不
同。今云成其伴侶未必因行同于二種也。前云纏
空今云不化。均是定性不迴心者。此亦今經破定
性聲聞之明文也。此即止觀用十乘觀法觀二乘
<pb n="969"/>
境也。夫圓頓止觀并破二乘住果。非法華三昧而
何。且二乘住識精為泥洹即墮無為坑而不能起
用。今經破斥又是方等彈訶之教意。故此經以方
等被開成醍醐為相也。○二結斥。
是名第十圓覺㳷心成湛明果。違遠圓通背涅槃城。
生覺圓明不化圓種。
于圓融覺明而生勝解即是圓覺㳷心。圓須指識。
覺須指因緣之悟。了三世因緣亦了百千萬世因
緣是成湛明果。言覺圓明者。因緣之悟仍不離識
而能遍了三世也。不化者。謂成定性不能超過識
精。長水云。證識覺之圓明無悲化之妙用。二乘住
識精為泥洹即墮無為坑而不能起用。今經斥破
又是方等彈訶之教意是也。○三斥邪結正二初
斥邪二初顯過二一結由識。
阿難。如是十種禪那中途成狂因依迷惑。于未足中
生滿足證。皆是識陰用心交互故生斯位。
交光曰。中途一句前八意多。因依二字意兼前後。
于未二句後二意多。○次具明過二一八境。
眾生頑迷不自忖量。逢此現前各以所愛先習迷心
而自休息。將為畢竟所歸寧地。自言滿足無上菩提
大妄語成。外道邪魔所感業終墮無間獄。
各以所愛先習迷心而自休息。正輔行所謂因觀
發昔。宿習現前之發得能招報心。經文顯了。人不
細心會通經論故致此經兩章千秋迄無定判也。
秪如自言滿足墮無間獄。正因發得以招苦報之
果豈不瞭然哉。吳興曰。大妄語別指前八也。前八
通名外道邪魔。亦可別指七是外道。八是邪魔。俱
未斷惑故云墮獄。二乘異此故云不進。○二二乘
聲聞緣覺不成增進。
○二勸示。
汝等存心秉如來道。將此法門于我滅後傳示末世。
普令眾生覺了斯義。無令見魔自作沉孽。保綏哀救
消息邪緣。令其身心入佛知見。從此成就不遭岐路。
將此下顯教。法門謂辨魔法門。十種皆稱見魔。保
綏下冥持。身心入佛知見該六根互用之義。長水
云。入佛知見證真位也。從此謂從觀識中成就道
業。吳興曰。言見魔者見以違理為名。前八違真中
二理起界內邪見。後二違中道理起界外邪見。以
二乘智即無明故。又前八中七純是見。八具見愛。
以留塵勞生勝解故。問。前受陰盡已超見濁。何至
行識二陰又發諸見耶。答。前約斷位得意生身者
言之。今在伏位于二陰區宇中發也。此五陰文若
迷斷伏之義雖有妙辯其何以消之。○二結正二
一示法門。
如是法門先過去世恒沙劫中微塵如來乘此心開
得無上道。
吳興曰。如是法門且指識陰禪那現相。過去諸佛
無不覺了入佛知見故曰乘此心開。○二明超能
二一標示能超直至等覺。
識陰若盡。則汝現前諸根互用。從互用中能入菩薩
金剛乾慧。圓明精心于中發化如淨琉璃內含寶月。
發得能招之境既不住著。自然正觀圓明任運流
入真因位也。六根互用有似有真。從似入真直至
金剛乾慧。孤山之釋最是。然未可定判在七信。或
在十信。或在初住。經云從互用中其言甚寬。不雜
無明故曰圓精明心。根身器界悉皆清淨故云發
化。據識陰若盡之言誠是已登初住。從此超入等
覺後心即圓人善超也。孤山據六根互用有似有
真故兼用似位耳。而以初住為正。○二委示能超
直至如來。
如是乃超十信。十住。十行。十迴向。四加行心。菩薩所
行金剛十地。等覺圓明。入于如來妙莊嚴海。圓滿菩
提歸無所得。
<pb n="970"/>
不但直入真因抑且直入極果。此因觀破發得能
招報以明修證一番事畢也。金剛乾慧是等覺後
心。故直超等覺而入妙覺。孤山曰。妙莊嚴海是福
究竟。圓滿菩提是智究竟。歸無所得是理究竟。福
即解脫。智即般若。理即法身。不縱不橫三德祕藏
于茲具顯。此正由用圓頓止觀觀別能招報中發
得等境而證入也。何者。葢圓解修證皆復本來有
何可得。而因修發得五十境中一一皆由有得有
愛而現魔孽。今既皆觀破。則自當歸本來之無所
得矣。○三結勸欽承三一總結示。
此是過去先佛世尊奢摩他中毗婆舍那覺明分析
微細魔事。
總結詳辨五陰中因觀發得魔境之意。○二勸兩
根二一利根宜精識。
魔境現前汝能諳識心垢洗除不落邪見。陰魔銷滅
天魔推碎。大力鬼神褫魄逃逝。魑魅罔兩無復出生
直至菩提無諸少乏。下劣增進于大涅槃心不迷悶。
前云洗心非正落于邪見今與相反。從奢摩他至
魑魅句皆與前文對映。五十種魔孰非心垢。心垢
至銷滅是明內魔不生。天魔下明外魔不入。無乏
少者。有此辨魔之法則助道無乏少也。下劣恐指
二乘。以彼證小涅槃無心向大故。○二鈍根托祕
呪。
若諸末法愚鈍眾生未識禪那不知說法樂修三昧
汝恐同邪。一心勸令持我佛頂陀羅尼呪。若未能誦。
寫于禪堂。或帶身上。一切諸魔所不能動。
吳興云夫返妄歸真非行不克。行之大略唯信法
焉。從聞法而入者曰信行。從思惟而入者曰法行。
然其二行必假相資。今云未識禪那。即法行者未
識五陰禪那現境也。不知說法謂不知以信行而
資法行也。由是之故名為愚鈍。若于三昧好樂修
習。佛慮斯人為魔所惱。故囑阿難勸持神呪也。即
中云。行人不知空假之定在一心中名未識禪那
因此不知法相。然是法行人故樂修三昧。此法行
中之鈍人非法行中之利根也。又未識等不過明
其愚鈍而已不知說法即不能辨魔。問。如上辨魔
已詳修三昧者自能依文簡辨何云不能辨耶。答。
今經所言亦其大槩而魔說多種。在利根者推廣
今經之意故皆能辨。非鈍所能故今云汝恐同邪
也。汝恐同邪者謂或為邪說所動。一切諸魔所不
能動指外魔也。○三令欽奉。
汝當恭欽十方如來究竟修進最後垂範。
正觀總無明心若發宿習眾境紛現。若生住著即
如來修證皆不究竟堅固。今既詳明不令住著。則
正觀心任運流入。是為修行最後要緊垂範也。前
阿難殷勤啟請十方如來得成菩提妙奢摩他三
摩禪那最初方便。如來既答十方如來正觀陰入
一心三觀最初方便已。今則更詳十方如來修正
觀時發得魔境使不住著則一切事方得竟竟堅
固。又為十方如來最後垂範也。不必依孤山夏滿
說經前春示滅之說。詳發得能招報竟。○二更斷
餘疑。即上所詳發得能招報五十陰魔中有未盡
之義更加問答料簡以釋明之。非別有疑事可斷
也。要之五十發得境中天魔外道邪鬼妖魅似乎
外來害人。殊不知此等諸境皆由正觀陰入之人
心不自正妄生取著故發宿習以致外邪得入也。
故結出五十陰魔皆是妄想則非外來可知矣。為
二一疑問。
阿難即從座起。聞佛示誨頂禮欽奉憶持無失。于大
眾中重復白佛。知佛所言五陰相中五種虗妄為本
想心。我等平常未蒙如來微細開示。又此五陰為併
銷除為次第盡。如是五重詣何為界。惟願如來發宣
大慈。為此大眾清明心目。以為末世一切眾生作將
<pb n="971"/>
來眼。
問有三。初問未蒙等者意欲如來再為細示。二問
頓漸。三問因界淺深。謂色以何為邊際。乃至識以
何為邊際。○二答釋二初正答所問三初答五陰
妄想二一正答又二一總答二一明真如本淨妄
生諸法。
佛告阿難。精真妙明本覺圓淨。非留死生及諸塵垢。
乃至虗空皆因妄想之所生起。斯元本覺妙明精真
妄以發生諸器世間。如演若多迷頭認影。
死生苦道也。塵垢業煩惱也。真妄合生正是不生
滅與生滅和合。前文殊偈中先生空界後成有情。
今亦如是。乃至者追遡五陰以前之事。迷頭如迷
真。認影如生器世間。吳興曰。精真中道也。妙明寂
照也。三諦融通云無塵垢總名本覺圓淨。此單論
真性也。乃至下單論妄想生起諸法。斯元下合明
真妄發生世間。所以爾者。無前單論則不知離義。
無後合明則不知即義。幽溪曰。文中先明真覺無
妄。次明妄以發生。三明真妄合生。非初二節不足
以彰離。非後一節不足以彰即。離則真妄竝行而
不相害。即則真妄體融而不相礙。不相害則妄可
去而真可復。不相礙則妄無相而其體真。空華之
喻最好研詳。波水之譬猶堪取象。○二明因緣自
然二計虗妄三一立。
妄元無因。于妄想中立因緣性。迷因緣者稱為自然。
文有三重。妄元無因一也。于想妄中立因緣性二
也。不了妄想當體全空遂計妄想為能生也。迷因
緣者稱為自然三也。桐洲云。立因緣性謂自他共
性并下自然則四性備矣。言自然者五陰皆自然
而有也。○二破二一總破二計。
彼虗空性猶實幻生。因緣自然皆是眾生妄心計度。
二乘眾生計五陰為因緣。外道眾生計五陰為自
然。不但二乘計因緣恐別教亦然。○二別破二計
二一破因緣。
阿難。知妄所起說妄因緣。若妄元無說妄因緣元無
所有。
補遺云。謂若只知妄從真起則有妄想因緣可言
也。若能了妄即真無妄可起則妄想因緣亦無可
言者矣。○謂若知妄從真起便謂真因妄緣而生
五陰。若了妄即是真豈復有因緣和合而復生五
陰耶。○知妄等者。謂見有妄法生起可說妄之因
緣。若不見有妄法何因緣可論耶。○二破自然。
何況不知推自然有。
○三結。
是故如來與汝發明五陰本因同是妄想。
如來說五陰以妄想為因。謂所生五陰能生妄想
皆不可得也。○如來發明五陰本因。而此因緣元
是妄想心中所見。故說五重皆妄想也。○二別答
五一明堅固妄想。
汝體先因父母想生。汝心非想則不能來想中傳命。
如我先言心想酢味口中涎生。心想登高足心酸起。
懸崖不有酢物未來。汝體必非虗妄通倫口水如何
因談酢出。是故當知汝現色身名為堅固第一妄想。
因父母淫愛之想而流赤白二滴故云因父母想
生。汝在中陰時心無淫想豈于父母想中而傳命
耶。此文大意明身從妄想所生而已。齊想中傳命
四字明妄想生身已竟。酢味登高等。舉身由想動
以騐身從想生。口水足酸皆從想生。前境不至而
體即為動可謂虗矣。可謂妄矣。必非下反顯也。是
知現前色身總是妄結與口水足酸無異。但因妄
想窒礙牢固而不可拔故成色耳。色元不堅在妄
想中即名堅固。汝體必非虗妄通倫者。體與虗妄
倫類相通。此句明身由想生故還為想動。指想中
傳命為通倫也。○二明虗明妄想。
<pb n="972"/>
即此所說臨高想心能令汝形真受酸澀。由因受生
能動色體。汝今現前順益違損二現驅馳名為虗明
第二妄想。
點前色陰妄想其中已具受陰。補遺云。想味臨高
而令真酸受澀此言因想生受。由因受生能動色
體此言因受動色。如言心受愛境則身業運動有
所為也。長水曰。照境而虗通無礙故曰虗明。益損
之受由想而生豈非第二妄想。長水釋中以即此
至酸澀是牒前。由因下是正顯。不及吳興之說。而
吳興配文又不如補遺也。○三明融通妄想。
由汝念慮使汝色身。身非念倫汝身何因隨念所使
種種取像。心生形取與念相應。寤即想心寐為諸夢。
則汝想念搖動妄情名為融通第三妄想。
由汝下明身為念倫。念慮之言應該王數。而想亦
在其中矣。良由六識取境之用全在于想。故于想
中總舉王數。前明色則與想對辨。今明想則與形
對辨。初句正明念能使身。身非下反顯也。身實也。
念虗也。然身是念之類。苟非其倫何為念所使乎。
前色中已明想中傳命此受生之始。今總舉尋常
日用皆為念所役也。種種取像句正明想陰。身是
有相之法既為念倫故想還能取像。又形既為念
之一類故心生于內形取于外。心生形取想之用
也。晝想夜夢想之相也。想一動而色心皆動故云
搖動妄情。言融通者。內心外境融通為一。此妄想
中之融通非二諦融通之比。○四明幽隱妄想。
化理不住運運密移。甲長髮生氣消容皺。日夜相代
曾無覺悟。阿難。此若非汝云何體遷。如必是真汝何
無覺。則汝諸行念念不停名為幽隱第四妄想。
運運即念念也。行陰通乎七識以生滅為體。是十
方十二類同分生機。而亦色心所共故已多不覺。
其見之形體者。甲長等是生。氣消等是滅。屬不相
應行故無覺悟。阿難以是真非汝詰者。七識全是
妄法妄亦自心所現不可謂非汝也。如必下決其
非真。真心是覺而彼不覺豈非妄乎。念念不停即
指甲長髮生等。以不覺故名幽隱也。又非色非心
是名化理。故以是真非汝詰之。上既就色陰論遷
流。下復遍歷諸行。此化理實是妄想曾無覺悟故
云幽隱。此文有二意。化理下正明行陰。阿難下是
非雙詰明其虗妄。即汝非汝幻妄極矣。則汝下結
出遷流之故。由于念念不停也。長水云。非汝不可
是汝無憑故知虗妄。○五明罔象妄想二一正辨
識相。
又汝精明湛不搖處名恒常者。于身不出見聞覺知。
若實精真不容習妄。何因汝等曾于昔年覩一奇物。
經歷年歲憶忘俱無。于後忽然覆覩前異記憶宛然
曾不遺失。則此精了湛不搖中念念受熏有何籌算。
文中初句反徵。精明湛不搖處即陀那微細識也。
離行陰之曾無覺悟故曰精明。離行生滅故云湛
不搖處。于身不出見聞覺知此句順釋。意明下文
覩奇物者即是精明之體也。見聞覺知出于念慮
之外。念慮已屬想陰中收非今所指。前行陰尚不
自覺豈識陰而反雜念慮乎。今以前五識及第六
現量未起推測可為精明之用。用即是體。但陀那
與現前六識粗細實分。良以阿難習漏未除。及末
世眾生未階深位。非舉淺騐深則根源不顯。又五
卷中十方如來同云。唯汝六根更非他物。詮顯楞
嚴大定必在六根。初心行人當依六根證入。所以
根隔是凡夫相。六根互用即頓超十地之基也。若
實下反顯。言精真則不雜妄豈為妄熏。人情謂既
離生滅又無念慮何得非真。故須辨之。何因下正
破。以尋常所見易于忽忘故以奇物言之。憶忘俱
無者。始必有憶則有忘時。後既無憶并不說忘。問。
既有憶忘等語騐前見聞覺知亦該比度。答。正破
<pb n="973"/>
文中止云記憶宛然。記憶二字應屬比度。然不過
借顯含藏之用而文意實不在記憶也。若見聞覺
知四字前文亦屬見大。如云但如鏡中無別分析
是也。則此下結顯。以精了湛不搖體即是見聞。為
彼所見還為彼所藏。故自覩之後即念念受熏。憶
忘俱無正是熏習之時。第八名含藏識良由于此。
有何籌算者。言受熏不止奇物而已。○次更顯微
細。
阿難當知。此湛非真。如急流水望如恬靜。流急不見
非是無流。若非想元寧受妄習。非汝六根互用合開
此之妄想無時得滅。故汝現在見聞覺知中串習幾。
則湛了內罔象虗無第五顛倒微細精想。
此湛下因其非常判其非真也。文有法譬。望若恬
靜。故行人至此多誤認為真常。是知生滅有二。爪
生髮長生滅猶粗。流急不見生滅最細。前想陰猶
是粗想。今識陰名想之元即是細想。指最初不覺
心動方成識陰豈非想乎。非汝六根等者。以真如
之體不即六根。亦不離六根。非六根至于極妙無
由復真。六根互用則根隔已消。是知生相無明從
此分分得滅。識陰由茲而盡。古人判此為相似位
力用尚短。但前文云。從互用中能入金剛乾慧。據
此何必非深位耶。妄滅之後即名菴摩羅識。楞巖
三昧至此成矣。故汝下結成妄想。見聞覺知指六
識現量也。中串習幾指陀那識。湛了內者。前云此
湛非真。今味內之一字此湛又不止于非真。正所
云真非真恐迷也。識體兼真。而受習之處乃是非
真。眾妄之本特受罔象虗無之名。五顛倒中是心
顛倒。以是細想亦名顛倒。佛眼所擇佛地方盡曰
細微精想。正陀那微細識也。○二結答。
阿難。是五受陰五妄想成。
○二答詣何為界。
汝今欲知因界淺深。惟色與空是色邊際。惟觸及離
是受邊際。惟記與忘是想邊際。惟滅與生是行邊際。
湛入合湛歸識邊際。
或云因者五妄想為五陰之因。界者五妄想因各
有界畔。即中謂論云。無始時來界一切法等因。由
此有諸趣及涅槃證得。此因界之解也。淺深者色
淺而識深。邊際即界限。謂法至此而盡也。但舉色
空盡色之量。下四亦然。長水云。色謂形色。空謂顯
色。俱色陰攝。妄色妄空互形顯故。略舉色空攝一
切法。資中云。觸有苦樂離則是捨俱名為受。記則
取諸法之相。忘則取昏昧之相。故俱名想。吳興云。
三相遷流俱屬行陰。略舉生滅以攝于異。湛入合
湛者。上湛字是見聞覺知。下湛字乃指識體。見聞
逆流合乎陀那細識是歸識之邊際。但舉見聞識
陰未盡。合陀那識識體盡矣。上湛為淺下湛為深。
上可例知。○三答併銷次第三一約生滅。
此五陰元重疊生起。生因識有滅從色除。
重疊者謂非一時生起。如巾之結必由次第。孤山
曰。約生則由內造外從細至粗如著衣也。故迷理
有識乃至有色。約滅則由外至內從麤至細如脫
衣也。故悟理色盡乃至識盡。○二約理事。
理則頓悟乘悟併銷。事非頓除因次第盡。
理謂真如之理。頓悟之時乘此悟門五陰之相皆
消。事謂修證之事。陰既粗細不同法爾粗者先去。
若超斷者如鷹隼摩空雖甚捷疾亦必從風至高。
則次第在其中矣。彼次斷者其義可知。古解云初
信則併銷五陰中迷理之惑。二信至七信則漸除
五陰中迷事之惑。此說最當。若作見思俱斷則事
理在一心中。併消之時事障亦盡。然不無次第也。
葢悟理者如知巾體是一則無五結。約事則五結
事殊解應次第。故下即引巾結為例。○三喻巾結。
我已示汝劫波巾結何所不明再此詢問。
<pb n="974"/>
吳興曰。所指前說亦有頓漸二義。巾體是一以喻
真性悟則成頓也。巾結有異以喻妄想除則成漸
也。前文云。此五陰元重疊生起是次第結義。復云
因次第盡即次第解義。總是第三答中意耳。又重
舉巾結以喻陰妄。如來巧說冷然可會。有六根法
喻則六根之數不虗。有五陰法喻則次第之言復
合。非根陰兩重不足以盡一巾之喻。○二結勸傳
示。
汝應將此妄想根元心得開通。傳示將來末法之中
諸修行者。令識虗妄深厭自生。知有涅槃不戀三界。
心得開通是自覺。傳示將來是覺他。前阿難啟請
云最初方便。後佛問諸聖圓通復云最初發心。此
經之意欲使凡夫修道速證圓理而已。此中云傳
示將來末法與前文照應。令識等者。謂令識五陰
皆妄想所成則自然厭此五陰。識妄是知苦。深厭
則斷集。涅槃屬滅。不戀屬道。正宗竟。
○三流通分二。一結勸流通二。一以施福較勸。二
以成佛正勸。初又二。一約施福較顯二。一問。
阿難。若復有人徧滿十方所有虗空盈滿七寶持以
奉上微塵諸佛。承事供養心無虗度。于意云何。是人
以此施佛因緣得福多不。
徧滿等者。上滿字指虗空滿。下滿字指七寶滿。謂
七寶填空而盡其處。承事供養者。謂承事座下身
心供養。熏聞云。問中三意。一徧滿下舉種子多。二
持以下示福田多。三承事下明敬心多。以此三多
為較量本。即中云謂初舉七寶多。二舉佛多。以如
是寶奉上諸佛自然心無虗度。故此文中但有二
意與下答相應。○二答。虗空珍寶答上寶多。佛土
充滿答上佛多。
阿難答言。虗空無盡珍寶無邊。昔有眾生施佛七錢
捨身猶獲轉輪王位。況復現前虗空既窮佛土充滿
皆施珍寶。窮劫思議尚不能及。是福云何更有邊際。
言虗空無盡珍寶無邊者明其可以供諸佛也。然
以上句生下句。虗空既無盡則珍寶無邊。昔有下
舉劣況勝。七錢甚少對顯七寶甚多。少施而感輪
王位者以佛福田勝故。輪王之福七寶具足千子
圍繞。況盡空珍寶供微塵如來福寧有量耶。言虗
空既窮謂盡其處。佛土充滿皆施珍寶者謂施佛
時徧其國土皆是珍寶佛佛咸爾故云皆施。○二
舉功德勸通二一滅罪功。
佛告阿難。諸佛如來語無虗妄。若復有人身具四重
十波羅夷。瞬息即經此方他方阿鼻地獄。乃至窮盡
十方無間靡不經歷。能以一念將此法門于末劫中
開示未學。是人罪障應念消滅。變其所受地獄苦因
成安樂國。
波羅夷此云棄。亦云不可樂。棄故即現無僧用。不
可樂即當入地獄。大乘十棄。于殺盜婬妄外更加
酤酒等六。有此重罪安得有此法門。借以校量功
德耳。瞬息者墮獄之速此方獄壞更至他方乃至
盡十方無間也。法門指楞嚴法門。末劫乃難弘法
時。未學是無所開曉。一念者機教相應之一念也。
一念雖暫而能化所化機教相合則自利利他靡
不具足。末劫中作此難事誠為希有。言成安樂國
者以果顯因也。前則十方阿鼻皆其所生。今則盡
十方土皆安樂國故云變。○二生福德。
得福超越前之施人百倍千倍千萬億倍。如是乃至
算數譬喻所不能及。
言百倍等者。以前施福但為一倍。今勝彼百千萬
倍等。施福太多樂果無盡反為成佛之障。今自他
皆得首楞三昧直成佛果故能勝之。又施寶但滿
虗空。而空生大覺中如海一漚發。今自他皆證大
覺能包虗空施福不足言矣。○二以成佛正勸。
阿難。若有眾生能誦此經。能持此呪。如我廣說窮劫
<pb n="975"/>
不盡。依我教言如教行道。直成菩提無復魔業。
前文云。開示未學恐疑利他方獲此福。故復依顯
密教明自利福深。如我廣說者。謂廣說其福報也。
次依我下因上明誦經持呪未具三慧。今更具思
修二慧則自利利他必不缺少。依我教言思也。如
教行道修也。三慧具足疾成菩提。直成者應上直
心酬我之語。從發心至成佛永無諸委曲相何魔
事之有。此科所說徧該經意故以為結文焉。○二
結益流通。
佛說此經已。比丘比丘尼優婆塞優婆夷。一切世間
天人阿修羅。及諸他方菩薩。二乘。聖仙童子。并初發
心大力鬼神。皆大歡喜作禮而去。
皆大歡喜是結益。作禮而去是流通。長水云。二十
五聖及妙吉祥雖各有說功歸于佛皆名佛說。興
福云。此聽法歡喜者可列為三十六眾也。即中云
三善道各有比丘等四。成十二眾。歷三乘即三十
六眾。此方亦有三乘他方亦有四眾葢巧說互顯
耳。聖仙大力既超于人即附天趣故但三十六眾。
言聖仙童子者。以仙趣而得聖果且是童真也。初
發心三字彰此經所被意在凡夫修道。有真位發
心。有似位發心。今是內外凡發心而已。聖仙大力
皆此土機。鬼神最多舉大力以統之。皆大歡喜。通
該凡聖。準大論云。有三義故喜。一能說人清淨。二
所說法清淨。三依法得果清淨。據此則前二屬應。
後一屬機。幽溪云。若論經敘佛說此經已皆大歡
喜惟在所說之法。但此法非機莫叩非應莫說。感
應交顯故具三義也。即中云大論三句義該四悉。
三義即世界。能說人即為人。所說法即對治。依法
得果即第一義。又此經扶律談常帶權說實。即偏
解圓咸沾妙益故大歡喜。作禮者頂戴大法。而去
者此方他土隨力弘經。所謂二十五人百金可托。
故作禮而去四字正是流通也。
靈耀自惟庸鄙無所堪任。獨懺罪往生之願。默勤
於大士前耳。丙午。猥蒙天溪老人託以衣拂。且與
楞嚴諸解命之曰。楞嚴不遇智者判釋。竟成千秋
疑案。諸家註疏云云。而未揭觀心的旨。汝其悉心
成解啟廸後昆。不惟山教功臣。寔亦報佛恩德。耀
思寸管窺天。萬難彷彿。師命莫違。慚懼拜領而已。
癸丑秋。應海潮楞嚴之講。即事剖判。葢此經。既的
是止觀總別觀心之法。則握管者。惟在點會佛祖
同心之妙。不當更贅他論也。大科兩章。起盡一貫。
如日月麗天人皆知見。至於銷文解句博采諸長。
而遵用幽溪即中成說居多。如圖畫者神情既肖
匡廓已成。其填彩著色不妨借手他人也。戊午春
首事剞劂。庚申冬厥功告成。計刊隨經。定解十卷。
大綱一卷。科章一卷。總十二卷。不敢言發前聖之
未發為千秋定解。庶幾合佛祖之心觀以請證後
之知音耳。切念靈耀生死庸流。輪迴下品。貪嗔癡
毒現行與種子俱存。惑業苦障此生及後身還債。
方勤正念忽雜愛纏。暫起福門難逃互用。得繩具
縛。無端空入頻伽。補特伽羅。一任蛾投火焰。往生
有願。接引何年。惟願竭斯塵識上報佛恩。了盡因
緣普霑含識。耀則自從無始乃至今日。惑業苦障
悉得蠲除。自從今日乃至成佛。戒定慧品常得增
明。往生淨土。親見彌陀。方至娑婆廣度有情者。庚
申冬日。傳天台教觀嗣興第五世住嘉禾楞嚴講
寺隨緣比丘靈耀。書於大樹方丈。

<other>首楞嚴經觀心定解卷第十（終）</other>

<ps>楞嚴經問答</ps>
清　淨挺著
収于閱經十二種之第六故不載於此。
<pb n="976"/>

