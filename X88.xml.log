<file>
<pb n="1"/>
﻿<book id="88">x88.史傳部十四</book>
<article id="n1640">心性罪福因緣集</article>

No. 1640
<sarticle>心性罪福因緣集卷之上</sarticle>

大宋國　智覺禪師　注置
 稽首三身佛  顯密半滿教  三乘賢聖僧 
 及護正法者  我今略記留  心性罪福緣 
 不載金口說  經文顯然故  不出賢聖詞 
 論中分明故  牟尼入涅槃  正法盡已後 
 五天及邊國  近代四部眾  邪正信不信 
 智者悉應觀  是故或自見  若從佗所聞 
 為誡勸後輩  但注其少分  見聞讚謗者 
 同入法性海 
若有四部弟子。欲離生死證大涅槃。雖缺威儀而復
破戒。必應當觀三身功德相好神通智慧慈悲不思
議理。引證令知功德勝利。
<other>○觀三身功德</other>中天竺國有一沙門名僧多羅。天
性所稟。懈怠懶惰。雖受具足戒。或不知持犯。亦無讀
誦經教真言。受於信施日夜空過。三業多犯六時作
罪。無慚無愧不怖後世。同住伽藍大小眾僧。見其破
戒不許交座。乃至驅追擯出寺內。而是比丘有小分
智。了別三身功德之相。日日夜夜常念實相。一念心
中自然具足法如如智法如如境。萬德莊嚴。由妄執
故沉沒生死。念念步步行住坐臥皆是法性。常觀法
性不須餘法。於是比丘年漸衰老。受病經月。見此僧
者莫不誹謗。臨終之時。化佛菩薩來至其所。說實相
法。比丘歡喜顏色鮮白。正念安坐生兜率宮。光明異
香周遍國內。諸比丘眾及與男女見是比丘如是功
德。流淚隨喜。謝前誹謗。悔過懺愧。發心觀行三身功
德。修行之類其數甚多。是故應知心佛眾生三無差
別。應觀法性寂靜真如。一切諸法不思議故。
<other>○打圍碁二老僧</other>汝亦當聽。昔為尋道巡遊諸國。
鳩流國中有大伽藍。有七百僧。習大小教。皆弘佛法。
有一僧房二老僧住。只所好者是圍碁戲。二僧同心
終日竟夜作圍碁遊。更無他念。不尋經教。又不修道。
僧俗覧者莫不加譏。我聞此由為試彼心。至老僧所。
爰二老僧不問訊我。深入圍碁不緣異境。尋餘暇語
老僧言。我求道法。從流沙東到於五竺。未預法流。心
性枯竭。猶如渴鹿求水馳走。願二大士以大法水施
與渴心。流淚悲歎。二老沙門見我深志。敷座令坐。即
語我言。我等二人年既衰邁。圍碁為業。一生過暮非
法師行。眾人被呵。聖人志固。尋大菩提。我等猶歎不
離生死。何教沙門令知佛果。但遠方來。強求佛法。見
信不許。定違佛意。沙門若深欲厭生死。可念實相。可
觀心性。我等二人圍碁為境。尋求佛法。觀照心性。年
久日深未知方偶。況捨觀心誰尋佛道。示其相貌令
預法水。真如佛界如圍碁槃。九界差別如九黑目。眾
生世間．五陰世間．器世間等重重差別。猶如三百六
十之目。不淨．數息。五根．七覺．八正。四攝．六度．三念。如
是法門如少白石。三毒．七慢．五葢．十纏．十二因緣．八
邪．八難。如是惡法黑業所成。如黑石子。智慧心明伏
無明惑。如以白石打殺黑石。無明心迷失菩提種。猶
如黑石打殺白石。道心堅固。智慧明了。破煩惱怨。盡
知法界。猶如黑石皆悉打殺。留白石彌滿盤上。煩惱
盛發。邪見不善。無一分善。一闡提人。從冥入冥。無出
離期。猶如白石皆被打殺。唯留黑石彌滿盤上。如是
迷亂煩惱生死。如是修習菩提涅槃。更不相離真如
法界。如白黑石互有勝負。更不相離。圍碁之盤如是
如是。觀察迷悟剎那剎那。尋如如理。三身在心。不可
求外。真如具身。何尋他所。只以一法為觀心境。遙緣
法界遍滿十方。眾庶不知深呵我等。逆緣為種令萌
<pb n="2"/>
佛芽。汝大沙門慎習此旨。莫令他知。愚者迷深增輪
廻苦。智者解深達罪福。努力努力。固可信受。不可披
露。我等為汝。彌令取信。觀心威力不思議故。說此事
畢。默然而坐。二僧忽失。不知所去。圍碁之具亦復失
去。五色光明。房中充滿。我見如此希有之事。歡喜合
掌流淚頂禮。渴仰二僧隨喜讚歎。未滿一時忽然現
前。二僧在座重加誡言。觀如來性不離我心。功德威
神猶故如是。汝還本國深修觀行。可厭生死。如是勸
我。我承此教。雖生深信未知心性。此是秘事勿語愚
者。是故應知。心佛眾生三無差別。應觀法性真如寂
靜。諸法心起不思議故。
<other>○呵懈怠比丘</other>道覺禪師呵責懈怠弟子云。汝有
宿緣生值一所。幸遇佛法不嘗甘露。一生早走如雷
電光。毒蛇纏身何不怖畏。怨賊同宿生安穩哉。況閻
魔卒冥途逼使。無常鬼王生死指南。如影相副催死
不知也。汝何著樂不覺無常。通夜染睡不修道法。睡
眠可厭懈怠根元。破戒可慚生死元物。我念往昔求
佛法時。龜茲國中往詣住止。時我一夜居宿山里。至
于半夜忽有啼哭呌呼之聲。其聲宣言。多盜賊取我
財。不知去方。悲哉悲哉。我今力盡。近邊男女慈悲之
類。可助我身可救我命。時我聞此悲泣音聲。驚起走
出見聞此事。里內男女僧尼貴賤。皆覺夢睡。集會議
云。見此聖人結艸為宿。四十餘年三衣一鉢。纔所具
足資養身命。只依分衛。身著糞掃不著細衣。有何財
寶怨賊盜取。尤希有也。我等可訪。夜中諸人集比丘
所。比丘流淚語諸人云。我年來間為求菩提。盡尋經
教常拂疑塵。夜止睡眠深瑩觀心。如是不退四十餘
年之間。今夜煩惱怨賊種種入來。初夜端坐觀三諦
理。散亂貪愛非例競起。逼取法財。纔[廷-壬+(同-(一/口)+巳)]方便又始觀
行。睡眠強賊逼迫我心。任意盜取信．力．精進．覺法．慈
悲．三昧．解脫諸法財物。今至天曉自覺大泣懷歎。念
無一分益。汝等大眾可救我身。我無依怙法財盡故。
我有怖畏具怨賊故。流淚叩頭。仰天伏地。歎悲無極。
見聞大小莫不懷悲。我從彼聖蒙觀念旨。以此見汝。
四十餘年一發睡眠。智者大歎。何汝不發慚愧之心。
早取信心。勿起懈怠。比丘忽聞大師呵嘖。深耻怖罪。
觀心性理現身見佛。是故應知。心佛眾生三無差別。
應觀法性真如寂靜。諸法心起不思議故。
<other>○隨心為行</other>汝又當聞。我往胡國巡禮諸寺。住一
寺中。聞說一僧所作之業。住於一所不經一時。況住
一日乃至一年乎。見向東方又向南方。見向南方復
向北方。見仰天住復伏見地。見之行者又忽安坐。見
端坐者又高枕臥。或著衣服或脫衣服。或具威儀或
不具。或復歌舞而復悲泣。或復多食或復不食。或持
弓箭或持錫杖。或著好衣或著糞掃。忽然讚人忽然
罵詈。須臾高聲須臾默然。或復讀誦或復禮拜。剎那
麤獷經一時間。所作轉變猶故如是。何況日日乃至
年年。所行不定不可宣說。寺內眾僧見聞男女。而不
言是尋常之人。但謂迷亂極狂之人。我往見之。深怪
所為。三日四日隨逐是人。更不知意。我至誠心禮狂
比丘。大師慈悲引攝我身。比丘忽聞我言說畢。離寺
往至無人林間。我觀彼行隨狂僧行。狂僧至林端坐
樹下。即語我言。沙門法子大善知識。以好心來求菩
提道。至心聽受取信不逆。若欲求佛當細尋心。無明
睡深生妄想夢。心性狂迷剎那不住。猶如獼猴不住
一樹。亦如流水須臾不留。由是妄生諸趣不同。善惡
之業。生天受樂還生地獄。居輪王位七寶具足還生
貧家。單己憂惱。生師子已雖伏諸獸。亦生螻蟻怯弱
無力。如是不同由妄心生。尋其本性凝然寂靜。絕言
詞境。離思議相。如是觀察是真佛子。我本心性散亂
病重。以數息觀難可對治。以是因緣隨本所行。觀心
妄想細觀心性。念念不住剎那剎那隨境轉變。隨心
所念現我威儀。雖如是轉。更不見體。是不思議。非無
<pb n="3"/>
所知。唯佛究盡心性本源。我發道心過二十年。從初
發心至于今日。隨心妄想不覆其過。細尋推求更不
可得。而是我行如來所說。煩惱病重但隨本病。自在
隨心自然伏得。如捕鱉魚任鈎棄置。浮沉牽釣終鱉
魚死。而是如來觀行秘術。淺行下根尚不得之。見我
心性顯外輕浮。一切諸人皆謂極狂。我今為汝說觀
心法。歷萬法相觀達心性。順逆橫竪淺深麤細。分別
心性攝持萬德。我聽此語。於狂比丘生如來想。至心
頂禮。比丘語畢。坐禪入定。七日不起身心不動。從定
出已氣色鮮白。如白蓮華忽開之相。是希有事誰敢
思量。故知心法難可思議。求佛道者但習觀心。以是
案之。見狂戲僧可生謗哉。
<other>○常作詩比丘</other>汝又當聞。我巡此國親近智者五
臺山北。往數十里有山民里。彼里邊山有二比丘。結
艸菴室各住異所。元是杭州文筆人也。剃頭捨家遠
住此山。觀其所作。不繼道迹不捨俗業。只所好者詩
頌歌詠。花鮮香朝月朗照夜。染筆作詩冷風吹暮。霜
[鴳-女+隹]叫曉舉扇詠頌。從是以外更無所修。時人見者出
家外道。誹謗罵詈不入僧數。二比丘僧。入山已後不
出人間。不怖誹謗不喜讚歎。我往親近。見二僧行從
艸庵出。只作詩頌專。不見於佛法氣分。強勉久住致
恭敬志。彌現邪見不出慈言。我終不見其人所行。遠
離捨去。奚過數年後時復往。住於近邊二僧老齡。或
八十餘復及九十。臨終之時。兼於一日晝夜不斷。老
聲歌詠流淚悲吟。聞之僧俗皆謂老狂。不稱佛號不
讀經教。無益習單。俗曲外書空送此生。是大惡人。時
二老僧。臨命終剋俱時出遇。合眼語通執手泣吟。時
于空中音樂聲滿。妙華異香遍薰山林。文殊．彌勒乘
雲出現。各為老僧說深妙法。各迎一僧東西昇天。異
香熏室數月不先。光明滿林通夜照曜。僧尼男女尋
送頂拜。廻室讚歎開艸菴已。勘見年來作置詩書。非
世間語。皆是甚深觀心功德實相境界。世間無常生
死不定。魔界佛界不二之由。煩惱菩提即一之源。見
者染肝忽發道心。聞者徹骨眼淚難禁。或聞此詩剃
頭入山。捨棄眷屬深守菩提。耻過持戒攝身觀心。趣
佛道者其類極多。故知諸法皆是佛法。真可直心必
可觀心。以是案之。誰佛世尊。其餘眾生莫謗比丘矣。
<other>○沐浴之法</other>法空比丘呵責樂著沐浴弟子云。汝
等比丘。明知法師沐浴之法。比丘白言。我等能知。是
故常沐浴。法空比丘又更問云。若能知者可教於我。
弟子白言。是非難事。水木火釜香等具。如法備足。
調於溫湯不熱不寒。沐浴身體垢穢不淨。一切諸人
皆悉知之。法空比丘告弟子言。汝所習者。是非沙門
沐浴之法。一切男女在家之族沐浴儀式。經於多劫
雖沐浴身體。黑業之垢念念增故。依彼法者更無出
離三途舊里。只是造置熱地獄業。何由沐浴離身垢
哉。剃頭染衣成法師形。永異俗形。以形異知心可異
俗。以是明知。沙門沐浴不同俗法。猶為我說。弟子閉
口不知所答。法空比丘告弟子言。汝未明知沙門沐
浴心行作法。何常沐浴生愛著哉。我今為汝說沐浴
法。凡法師心。少欲知足是真所行。昔若盛時胡國往
詣請求佛法。彼國北山有一伽藍纔十餘僧。出入止
住皆持禁戒。不許浮囊。悉具威儀不傾油鉢。我時來
至彼山寺畢。為洗身垢搆於溫室。先以上分供養住
僧。上座和尚引率諸僧。威儀具足來至溫室。不悞僧
次著座上竟。燒香散華胡跪合掌。勸請十方諸佛菩
薩賢聖等眾沐浴供養。同聲讚歎諸佛菩薩。發大願
云。我等今生乃至究竟㝡未後身。常以如是沐浴如
來菩薩賢聖。願垂慈悲救濟眾生身心之垢。如是發
願頂禮三寶。然後經時上座比丘臨沐浴時。端身安
座閉目思惟。彈指數反。從眼淚下悲愁罔限。其餘比
丘亦皆如是。時我不知沐浴因緣。未染佛法。見此所
作合掌白言。和尚何故彈指思惟。淚流憂愁不敢沐
<pb n="4"/>
浴。願說因緣我樂欲聞。上座比丘即答我言。法師若
欲澡浴之時。溫室上分供養三寶普施一切。上所作
正欲沐時。以僧次第必應沐浴。若有客僧沙彌男女
從近邊所而復來會。本住僧等出迎客僧。和顏問訊
不生違背。發敬尊重生大師想。或父母或生極愛一
子之想。而不分別是親是疎及知不知。亦不分別是
男是女或賢或愚。必令沐浴無空過者。縱自不沐雖
經多年。客比丘僧必令沐浴。所以者何。若於溫室生
慳貪心。但自身與眷屬沐樂。不施他人及僧俗等。或
加罵詈或時擯出。決定死後入熱地獄。焚燒身分飲
三熱丸。經多劫數不知出時。欲見罪報出僧護等諸
經論中。努力努力。於溫室時勿生貪心。又諸比丘及
餘男女。若有道心欲得二世廣大利益。當設溫室供
養四眾。隨力所堪拾薪汲水。又設粥漿內衣炭等諸
沐浴具。常懷大悲供養眾僧及諸病者。令離塵穢亦
令治病。所以者何。溫室功德無量無邊。首陀會天由
溫室力。身色光明勝餘諸天。生生處處離煩惱垢。內
外明潔入淨佛地。由是因緣自身雖不沐浴。摧骨盡
力當施諸僧。深誡自身樂著欣求。不沐浴身為淨身
垢。纔沐浴時一心悲呻而作是觀。我從無量無數劫
來。常所沐來三熱湯也。彼湯洗除我身垢者。早證無
垢大菩提位。縱盡身分惱亂獄率。倍煩惱垢增輪迴
塵。有何不飽生沐浴心。何況纔得希有人身。幸值釋
迦像法中間。沐浴法水可洗心垢。於有為湯生愛著
哉。假使盡力聚集一切山林樹木。傾於大海無量諸
水。日日溫室洗我身分。四大和合精血不淨。五體四
支何時清淨。如是思惟不生愛著。又應觀察於溫室
所生地獄想。見釜當生熱鐵之想。見湯應生融銅沸
想。於汲湯人生獄率想。入湯船時應生入於極熱鐵
鑵受極苦想。磨體垢時應生我身入獄率掌摧折身
分爴裂血肉驚怖之想。為止息故。臥坐之時當生臥
坐熱鐵大地受深苦想。飲粥漿時應生飲於沸銅湯
想。著內衣時應生極熱炎火鐵衣著纏身想。如是思
惟不生一念樂浴之心。如是事觀但隨行者智慧寬
狹其相無量。是事溫室復有理觀溫室作法。我身心
外無求溫室。觀我腹內即是釜船。血膿淚等即是湯
水。三百六十諸骨骸等乃是薪木。我身燸氣是即火
炎。我身諸皮乃應內衣。心王即是沐浴之人。心所即
是溫室維那。如是心王及心所調業果報。溫室湯水
沐浴自在。流轉生死實應悲歎。又應思惟。淨戒如水
智慧如火。煩惱如薪慈悲如釜。以淨戒水滿慈悲釜。
以智慧火燒煩惱薪。由是定慧相應。溫水心中流出。
以是法水洗除無始妄想心垢。惡業之垢煩惱之塵。
須[更-一]須[更-一]令自然消滅。佛性之體真如之理。剎那剎
那微妙顯現。自佗無垢內外清淨。天魔外道不能汙
穢。生死煩惱更不塵染。如是觀行是真沐浴。如是思
惟是名理溫室。自今以後如是習學。世間溫室非真
沐浴。況復可怖後世罪報。誰有智者不隨此語。但諸
愚夫醪迷不解。上座比丘說此事已。更不沐浴即還
本房。餘比丘亦皆不沐浴。我聞此說不覺淚流。深發
道心常願沐浴觀心之溫水。於諸世間溫室沐浴不
生希望。纔得沐浴猶生入於熱地獄想。是故汝等信
我所說。不應著於溫室沐浴。常念無常而觀心性之
沐浴法水永離心垢。弟子比丘聞大師之誡。深懷慚
愧永絕沐浴。希求法水固持戒品。習學正教永發道
心。是故應知。心佛眾生三無差別。應觀法性真如寂
靜。諸法心起不思議故。
<other>○念佛</other>有一比丘名曰定覺。白明智言。我今無智
亦無戒行。人中之牛羊花園之枯木。但稱佛名念佛
為業。唯願和尚為我宣說稱念佛名功德心行。明知
和尚和顏向之。告比丘言。善哉善哉。汝真知識。能知
生死崖岸苦岸。三歸者即是菩提之初道。應修念佛。
念佛是㝡上之行法。所以者何。向上虗空直下大地
<pb n="5"/>
側見於四方。一切處處。若天若人鬼畜等類。皆蒙諸
佛大悲方便。纔得免苦或入樂城。是故發心求佛道
者。捨於餘業但念諸佛并稱名號。以是功德。度於生
死瀑流之大海。證於涅槃寂靜解脫。我今為汝說於
稱念佛名儀式。如我昔時初發之道心。為求佛法巡
諸國中。或入深山食艸而住。或住冢間乞食而逕。或
住于伽藍永仕習學。或交聚落出入往來。如是如是
經歷多年。訪習佛法尋求戒律。師子國中有一孤山。
岑串半天谷徹幽地。其孤山中有一伽藍。纔有一僧。
人迹難通。我時尋登往詣于伽藍。三七日之間精進
經行。見僧所行甚為希有。不持經教法文等之具。日
夜六時沐浴精進。入於堂內一心彈指。閉目思惟舉
聲唱云。南無十方諸佛如來。一唱名畢良久思惟。復
發聲言。南無大聖釋迦牟尼如來。良久思惟。復稱釋
迦如前無異。如是思惟稱佛名號。百反千反從眼淚
流。如春細雨亦如泉水。但除食時大小便利。於其餘
時相欠如是。燒香散華時節菓食如法供養。稱佛名
號閉目思惟更無餘事。我即思惟。然是愚僧無所知
故。纔稱佛名不修餘業。不可親近早當遠離。復更思
惟。我今試問比丘所作。作是念已往比丘所。合掌白
言。大德比丘住此深山經幾年序。亦有何緣但稱佛
名不修餘業。比丘諦聽。我今細知比丘心行。謙我所
行設於試問。雖須不答。但以大悲息汝迷心。汝比丘
僧若真欲求大菩提道。早止息於慢劣他心。但發隨
喜恭敬一切。勿輕佛法。所以者何。佛法甚深非凡所
識。稱南無佛微小音聲。能辨一切世出世間有為無
為事理之功德。譬如龍子初生七日。而能雨甘水普
潤一切。亦如頻伽在卵㲉之中。聲勝眾鳥哀雅微妙。
稱南無佛一音聲中。然彼如來從初發心及證極果。
於其中間一切功德．智慧．慈悲．禪定．解脫．一切善根。
皆悉具足無有缺減。所以者何。如是功德和合莊嚴
名為佛陀。心性體相名號儀式但一無異。為化眾生
所現名號體相不同。若尋本性如如空寂。以是因緣
稱佛名時具諸功德。念體性時亦具稱名功德等事。
更互具足更無所缺。猶如大綱牽一目時。一切諸目
皆悉振動。亦如丸香諸香合故。燒一分時眾香馥[苟-口+匕]。
是故比丘但稱佛名不修餘善。直至道場破魔軍已
證大菩提。我聞此語深懷慚愧。叩頭求救。惟願大師
為我宣說念佛方法。比丘語言。稱念佛名有多方法。
我為略說示其一兩句。若欲稱念諸佛名號。於清淨
地安置佛像。幡葢華幢妙華燈明。如法莊嚴盡力不
怠。沐浴香湯令身清淨。楊柳含口以水淨垢。著於淨
衣不起染著。心狂所起貪瞋癡等呵責被。迷亂煩惱
一一而伏制之莫令不起。然起大悲發弘誓言。我及
眾生無明迷亂。不知諸法是非之相。亦復不知真如
寂靜實相之法。死此生彼流轉無窮。受善惡身經劫
不盡。雖慚此苦不知遁方。如折羽鳥翻飛無便。亦如
盲人見色無由。諸佛如來發大悲願。能除迷闇智慧
日光。朗度群生令生惠解。是故我今但稱佛號并念
功德。因佛之誓願發於惠眼。及無始生死際限。明照
法界自然無礙。如是思惟一心稱念諸佛名號。復更
思惟諸佛之名號希有得聞。若得纔聞除無量劫煩
惱惡業。常生善趣。諸魔外道不能嬈亂。猶如玅藥。但
聞藥名延三百歲長遠壽命。亦如呪王。纔得聞時諸
毒惡氣自然消滅。何況一心稱念佛陀功德利益無
量無邊。是故我今除諸亂心一心稱名。如是思惟稱
念佛名。復更思惟如來妙相甚深微玅。盡說妙行多
劫修行。所謂誓發四弘之大願。捨法界財施諸眾生。
求眼施眼。求耳施耳。求手施手。求足施足。乞骨隨者
施與骨髓。乃至身命普施一切。經無量劫遍於法界。
行如是施心無猒離。於其中間不起想。能施所施差
別之心。持戒．精進乃至智慧遍於法界。經無量劫不
起想。如前布施。如是修行自行化佗。無量功德感得
<pb n="6"/>
微玅自受用身。周圓無際相好功德。無見頂相遍於
法界。眉間白毫亦遍于法界。乃至一切諸根相好身
分毛孔一一無邊無限。善根所引生故。色身智慧十
力無畏。慈悲神通三昧道品。皆遍法界而不雜亂。更
互而住自受法樂凝然寂靜。況發大悲還念本願。愍
眾生故示現應身。隱尊特身居分段土。身有形量大
小差別。士有淨穢凡聖萬差。於所現身相好功德亦
不思議。青蓮華眼紺毛睫相。雪山白齒牛王步相。頻
伽音聲師子臆相。一一之相好非是惡法。無量功德
和合所成。繫心思惟舉聲稱名。滅除眾苦定得安樂。
願如諸佛我亦如是。感得相好功德之身。為諸眾生
作大依止。運載自佗直至菩提。如是思惟一心稱名。
復更思惟。諸佛名號具無量德。於地獄中得聞佛名。
猛火消滅變成蓮池。於餓鬼中得聞佛號。甘露現前
飢苦已消。修羅人天各隨所應。或除怖畏貧窮五衰
生諸善法。今世安樂將來證果。如是利益稱念佛時
自然具足。是故一心稱念佛名。復更思惟。諸佛方便
甚深微妙也。其有眾生一心稱名。無礙智慧自然知
見來至其所。伸慈悲手而摩頂守護。教化引接。增益
於善法。減於惡法。漸漸教化而令入佛道。如淨圓月
之自然浮水。亦如孔⿱少隹之依雷懷妊。有如是益。
一心稱名。復更思惟一生早過。如山下水。身命忽衰
猶如槿花。罪業積身煩惱滿心。臨命終時。眾病逼迫
眾苦惱亂。諸根散懷色身衰損。閻魔之使者問定罪
業輕重之相。牛頭馬頭前後圍繞摧折身分。惡鬼惡
神內外伺便倍增苦惱。恩愛之妻子流淚失方。覆養
之眷屬懷憂愁傷。朋友故人見於氣色便不來至。近
隣比戶聞於案內專不相問。王法上逼妻子下悲。一
生積財四面出去。朝暮粧身皆悉衰損。臨其時節何
人救濟慈悲覆護。諸佛如來垂大悲力影現其前。慈
悲照身耎語誘喻蓮臺迎接。息諸重苦生淨土中。見
佛聞法。如是利益誠為希有。如是思惟一心念佛。復
思惟稱念彌陀一佛即為稱念一切諸佛。以何因緣。
三身如來與一切佛同體同意同事業故。一切諸佛
皆具三身功德之果。是故稱念彌陀一佛功德遍成
稱念一切諸佛。如是思惟一心念佛。如是念佛名事
念佛。其相無邊。但隨行者智慧寬狹一一觀之。若欲
直念諸佛功德。應觀理性。此有三種理觀念佛。一直
應觀我身即是如來身相。二直應觀我心即是如來
心性。三直應觀山河艸木乃至一塵即是如來微妙
身心。一直觀身即佛身者。觀我身體頭眼耳鼻舌乃
至手足一切身分。一往雖是生死無常。再尋觀達具
無邊際真成功德常遍色身。相續湛然非有非無。頭
即是空空即是頭。眼耳鼻等一切身分亦復如是。真
如冥合。超言議道越思量境。由是我身即是法性清
淨法身。離我身而外何處求於法身。如來一一身分
遍於法界更不雜亂。由妄執故分別是非寬狹差別。
論其本性。頭等身分一一毛孔皆同法界自在無礙。
豈非報身相好功德具我身上。何況應身即是我身。
今觀我身與佛無異。我身頭頂即是如來之無見頂
相。我頭髮毛乃是諸佛之紺青髮相。觀我兩眼即是
世尊青蓮鮮白大慈悲之眼。論我音聲豈非頻伽八
辯聲相。頻婆菓之唇備我口中。師子胸臆即我胸臆。
紫金色膚乃我身皮。千輻輪文具我足底。如來行步
承足蓮華。是我步時所履物也。如來所著上服法衣
及諸瓔珞。乃是我身所服衣裝乃嚴身具也。總觀我
身與佛無異。由修行力離惡業故。如來相好顯現炳
然。離塵光潔眾所樂見。由妄想力造眾業故。眾生身
分相好隱沒。覆弊塵垢汙穢無光眾所遠離也。觀其
本性但一無異。猶如黃金被練放光藏土黑闇。亦如
鏡面加瑩明顯積塵無杲。由是應觀我身相好與自
受用及佗受用應身相好平等無異。但悔妄想顛倒
因緣。早念前達諸佛功德。及念我身本具佛身。還於
<pb n="7"/>
本覺安住寂靜。如是思惟稱念佛名矣。二觀我心即
佛心者。諸佛心意即我心意。觀我心內有三佛種五
智種子。三世諸佛所修真如名為法界身法界心。方
便皆悉具足無有減少。法身遍故。報身．應身亦遍法
界。正因緣了亦同周遍。如是觀時。我身諸佛及諸有
情一切平等。皆應稱念名號體性。如是思惟名真念
佛矣。三觀艸木一切諸物即是佛。何者。佛性如空遍
於一切。云何宣說有情非情有無差別。是故應觀一
切非情亦是諸佛。一色一香純是中道。一音一味亦
是真如。若動若止乃是法性。若麤若細全是實相。實
智所棲萬法境界即是法身也。由是應觀非情之類
皆是法身。如是等輩無智眼故。皆見艸木瓦石等物。
非是佛性非是佛身。但謂無情朽敗之物。是不可思
議。唯有諸佛明知是事。凡夫淺識非其境界。由是因
緣莫論是事。但仰可信受。恐彼草木瓦石之類。見如
我等有情之類。皆生是念。我等艸木瓦石之類皆具
佛性法界之理。故自然成佛放光說法道理應然。胎
卵濕化之諸有情。由何因緣而得成佛。是不思議誰
知本緣乎。由妄想故感此艸木瓦石金玉香臰善惡
萬品之差別。迷謬不識法性常住非情。我等及彼有
情一一皆具佛性功德作佛本緣。如是恠疑。如我等
輩聞佛所說。佛性遍於非情艸木。皆生恠念執心不
改。以何因緣一切諸法不思議。除佛世尊無有覺知。
非情有情本來作法。何況經云。一佛成佛。觀見法界
一切艸木總皆是佛身。身長丈六放光說法。其佛皆
名妙覺如來（文）。以是思念。凡夫妄識心眼見之艸木
等類。況六根言音說法。但是非情無記物類。諸佛如
來以如實智明了見之。一切艸木非情之類放光說
法身相微玅。定知不依凡夫妄識所見之相。除依諸
佛實智所照。如是觀察。一切諸物皆是諸佛。皆應稱
名禮拜讚嘆。不生於彼下劣之想。如華嚴云。了知一
切法。自性無所有。若能如是解。即見盧遮那。總相大
意。心佛眾生依報正報非情等類。但一法性更無差
別。如是思惟不生偏執邪見之心。若於實相究竟深
理不知玄底。偏生執時。煩惱轉增不免輪迴。由是世
尊為遮偏執。遠離四句百非等謗。宣說實相念佛之
門。但仰信受不生疑念（已上問答。順彼天台圓頓念佛。一
稱佛名一念佛德。念念之中三德三諦三佛具足無
有缺減。各皆相續無有一異。乃至百界千如三千世
間一念中見無不真實。如酌大海一渧之水。一切諸
流自然而得。亦如身體一指傷時。一切五體皆悉不
安。一念心起三身具足。萬法動起如是如是。名不思
議相續念佛。若用是觀欲念佛時。依彼廣文止觀等
之意細撿應觀。復有真言秘密之念佛。稱念佛之時
觀我心中有八葉之蓮葉上臺。之上有月輪之形。一
一月輪有種子之字。一一種子變三摩耶形。其三摩
耶形皆變佛身。臺上大日。葉上四佛及四菩薩。乃至
重重蓮華臺。三十七尊放光端坐。如是思惟稱名念
佛。直觀我身大日如來寶冠瓔珞莊嚴微妙。坐寶蓮
華放五智之光照耀法界。如是乃至隨行者意。觀我
身心成本尊形。我今略示真言念佛。恐秘密故更不
廣述。但出其端深懷怖畏。吁汝莫輕。若欲依彼真言
念佛。任意莫觀心。隨師教受灌頂後探問其要。然後
應觀。任如是等事理觀心。稱佛名號功德熏習。聞於
一切情非情所出音聲皆稱佛號。更不聞於於餘言
音等。住如上等事理觀心念佛功德。熏習緣故。所見
一切自身佗身艸木等類瓦石等物。皆現佛身放光
說法。眼耳見聞境界音聲皆是佛法身所出音聲。身
分等類皆真佛音及佛相好。甚深微玅攝諸功德。當
證於妙覺極位。比丘語竟。閉眼思惟。舉聲稱於南無
釋迦牟尼如來。應時所住房內臥具近邊艸木一切
皆變金色。如來放光安坐。所出音聲皆共宣說中道
法性甚深法門。我見奇異甚深事已。深懷正信。三年
<pb n="8"/>
隨住承事供養不違彼心。比丘當知。汝若念佛。依此
方法不依餘法。定覺比丘聞此事時。血淚流出投身
捨地恭敬和尚。我今大喜。如灑甘露如得寶珠。自今
以後如是念佛。捨身所有供養和尚。依此方法常修
念佛。由是威力念佛三昧。即我心中名正因種菴摩
羅識。十方之如來自受法樂凝然常住名大圓鏡。自
受用佛為大菩薩說法妙法名平等正智．妙觀察智。
他受用佛即我心性第八賴耶．第七末那．第六意識
了因佛種。一切如來由大慈悲現大小身居淨穢土。
為未登地二乘凡夫人及非人隨類說法變化難思。
名成事智。應化如來即我心性前五轉識緣因佛種
自性法身。與我正因不應分別。離諸戲論絕言論境。
與一切法平等俱有仰信受。受用身佛與我了因有
因果等迷悟差別。諸佛智慧甚深廣博。無漏種子互
究竟成故。我等有情智慧藏沒有漏薰習。不知前後。
由有本覺了因種子。雖妄分別是非差別怨親善惡
土分智慧。乃至蚊虻亦有了知。遇難遁法活命求食。
微少智心自然具足。若無了因受用心性一切含識。
猶如枯木無所了知。但觀諸佛乃與我心智性平等。
更無勝負。由迷悟緣有賢愚別。應身如來極大慈悲。
與我心中緣因種性平等平等不可論別。如來慈悲
遍於法界。普攝於一切。離繫縛故。我心慈悲本性雖
廣妄狹少。但慈念我妻子眷屬親眤之類。不及法界。
若有情類本無緣因慈悲種子。不可愛念慈悲我身
妻子等類。猶如石瓦互無慈悲。由是觀心。三身如來
具我心中。不求佗所。但觀我心不觀餘法。但信法性
不信其餘。如是思惟觀察自佗。乃至蚊虻蠢蠢生類。
皆是三身諸佛如來相好。慈悲自然現前。是故應知
心佛眾生三無差別。應觀法性真如寂靜。諸法心起
不思議故。
<other>○比丘外相內法</other>寶志和尚誘放逸沙門云。汝比
丘僧知僧作法哉。比丘答言我粗知之。和尚問言云
何知哉。比丘答言。三衣一鉢錫杖具足入里乞食。是
沙門行（云云）。和尚又問。是而外相。內心作法為我可
說。比丘答言。我本愚癡而不習正教。是故不知心行
所為。和尚從眼淚流。良久仰天思惟。然後語言。調直
內心是沙門法。外相威儀未真法師。比丘怖驚白和
尚言。何直心性。願為說之。和尚告言。於諸眾生。生大
悲心。生如佛想。生父母想。生大師想。生一子想。上從
諸佛下于蚊虻。平等觀之。深生敬心。更不生於一念
怨心。亦不加於一念惡言。若見諸佛及大菩薩聲聞
賢聖。如是聖人發戀慕心。可發大願。願我眾生如佛
菩薩出離生死。為大燈明。破無明闇。若見人天鬼畜
地獄如是等類。起大悲心發於誓願。願我方便拔其
苦難。漸漸引攝令入佛慧。所以者何。佛一切諸法由
心造起。勿令放逸作諸惡業。但可謙下敬禮眾生。如
是心行是真法師。如我昔時往邊州中。有一比丘住
於山林。結艸為室。持佛禁戒全無犯過。見其比丘所
行之事。但行禮拜恭敬一切。向食三度禮拜而食。著
衣服時亦禮衣服然後著衣。艸木山河道路大地必
先禮拜而後遊履。或又用之。何況寶塔伽藍僧房佛
像經典日月星宿父母師長朋友知識男女老少。乃
至牛馬鳥獸等類。至心禮拜更不欺誑。我見此行問
其因緣。比丘答之。凡夫心屈分別凡夫貴賤上下。有
情非情有恩無恩。若望佛意。色香是佛。何況含識豈
非佛哉。我心是佛一切亦然。是故我今禮拜萬物。恭
敬如佛。尊重如王。以是功德普及一切。除妄想意還
住本覺。我聞此說。禮彼比丘。比丘禮我。我禮比丘。如
是經時互發道心。彼比丘是真沙門。汝應攝心勿令
放逸。恭敬一切志求佛法。如彼比丘。放逸沙門聞和
尚語。叩頭責心。攝身與心。敬禮於一切。戒品具足。令
得正信。是故應知。心佛眾生三無差別。應觀法性真
如寂靜。諸法心起不思議故。
<pb n="9"/>

心性罪福因緣集卷之上

<sarticle>心性罪福因緣集卷之中</sarticle>

大宋國　智覺禪師　註置
<other>○法空比丘言</other>邊州中有一男子。家常貧弊而無
財寶。妻子眷屬養育無力。雖求財寶更不可得。遇有
知僧問尋可得財寶由。比丘答言。信第一財。諸寶中
勝。若得信財者二世安樂。男子大恠重問而言。以何
為信財。示其在所。我今荷取而二世無苦。比丘復答。
但信諸佛常住不滅。我心是佛無離心佛。如是信解
名為信財。二世富樂不可言盡。男子受教如是信解。
日日觀念夜夜思惟。梵釋諸天常來守護。自然財寶
不求自來。貧窮盡除眾人愛敬。命終之後生於淨土。
見聞此事無不感人。是故應知。心佛眾生三無差別。
應觀法性寂靜真如。一切諸法不思議故。
<other>○邊州中有一比丘</other>名彌留越。全缺戒行空無所知。
而是愚僧。常好大食。不著袈裟亦不持鉢。身著白衣
不具威儀。時人輕弄名禿居士焉。是彌留越從有智
人而誦四句偈。
 歸命本覺心法身  常住玅法心蓮臺 
 本來具足三身德  三十七尊住心城 
從是四句偈以外更無所習。比丘常念此文義理。朝
夜誦練念念思惟。于時有一長者請於千僧。家內設
食布施供養。請得九百九十九僧不得一僧。歎念不
滿供於千僧願。是彌留越雖在于近邊。見著白衣并
無所知。但念愚者不入僧數。于時有賢者語長者言。
不量智行不求威儀。只以信心請彌留越入千僧數。
可遂本願焉。長者信於此。請彌留越。是彌留越年已
長大。而坐於下座受長者之供。餘僧檀那集會男女
皆嫌愚僧。加誹謗之。言持鉢施食。諸僧之鉢諸人持
傳。彌留越之鉢無持傳之人。愚僧深念本覺三身。歎
悲世人狂迷法性分別是非。不知本覺。應時天童光
明照耀忽然現前。禮彌留越匝七匝。恭敬合掌捧鉢
受食。僧俗貴賤極大驚恠。悔過自責頂禮愚僧。請於
懺悔。從是以後尊重讚歎。彌留越以為上首。命終之
後生不動國。是故應知。心佛眾生三無差別。應觀法
性寂靜真如。一切諸法不思議故。
<other>○敬法藥叉神守護觀心人事</other>敬法藥叉神云。我
常日日巡五天竺。護持於正法。罽賓國中有一居士。
身在居家具足妻子。于常觀念法性真如。我心非內
非外非中間。非有非無非亦非有亦非無。諸佛有誰
眾生及國土。念念具足更無缺減。妄想因緣生滅自
有。智者樂著三界。但應思惟常住三身。如是觀行更
無餘念。有一怨讐欲殺居士。拔劒俄來見居士形。忽
有光明身色金色。具佛相好諸天夜叉前後圍繞。而
為說實相三身常住之法。怨讎之惡人見其異相。捨
劒合掌頂禮於居士。流淚悔過焉。居士語言。諸法如
是。善惡不二也。汝發道心。不發惡心。一生如夢。三世
須[更-一]也。何起怨心作三世之障乎。惡人聞說歡喜而
充足焉。居士本形無佛之相好。不見諸人惡人。歡喜
解怨結之心。剃頭入道。觀實相之法。我常守護如是
居士。如護眼目如惜身命。是故應知。心佛眾生三無
差別。應觀法性寂靜真如。一切諸法不思議故。
<other>○敬法藥叉神云</other>乾陀羅國有一聖人名善寂意。不
樂眷屬不居憒閙。遠離利益永捨名聞。住於深山思
惟實相。念三世佛常住在世。艸木山河亦是佛身。如
是思惟經二十年。若時觀念開眼見知。山林艸木河
池沙石皆是佛身。光明相好巍巍殊玅。諸天使者常
來供養。世人不知況見其身。師子惡獸雖懷毒心。欲
來殺食。見比丘形皆起慈悲心。低頭敬禮捨身奉仕。
如是之人我常守護。如守眼目如惜身命。是故應知。
<pb n="10"/>
心佛眾生三無差別。應觀法性寂靜真如。一切諸法
不思議故。
<other>○明惠沙門云</other>我聞天竺憍薩羅國。有一比丘名藍
[鬱-山+止]陀。生王種子。家具極憍慢。身著細衣又塗香樂。著
女色無慙愧之心。食酒肉等身心醉亂。具足妻妾一
日不離。又有威勢眷屬巨多。集諸外道以為親友。時
有要事往至伽藍。比丘集會論深妙法。時藍[鬱-山+止]陀暫
住聞法謂。
 應觀法界性  心造諸如來 
如是二句偈頌聞法生信。語諸比丘重令宣說。此二
句理彌聞細理。深生信解發誓願言。我從今日一生
之間。常念受持如是妙偈。生生憶持不忘。即還本所
三時思惟。於心內中有三世佛。如是觀念經歷二月。
惡瘡身發不知前後。眾藥無驗毒氣逼命。比丘流淚
惡聲唱言。
 應觀法界性  心造諸如來 
如是心念口唱。不經多時毒瘡拔出。去一丈餘遠所
投捨。身心安穩無諸苦痛。如第三禪但樂無苦。比丘
精進念念思惟。命終即生兜率內院。是故應知。心佛
眾生三無差別。應觀法性寂靜真如。法性心起不思
議故。
<other>○明惠沙門云</other>我若盛時周巡於諸國。志求佛法。胡
國有山有四人住。我見其行甚為希有。有一比丘常
修禮拜。日夜不臥。但除食時大小便。復有一僧未甞
睡眠讀誦經典。復有沙門常行乞食。施諸僧并濟貧
乏。是三人行為未曾有。復有一僧。見其作法甚可厭
離。不誦經典不拜諸佛。不行乞食不持禁戒。不具威
儀不敬沙門。飲食常飽臥具亦足。高枕寢息不別日
夜。極解怠人極無慚僧。我見此僧忽起惡念。是旃陀
羅出家外道。是惡律儀不可親近。見前三人如大菩
薩。觀此一人如瘖啞羊。我有事緣兩三年間往詣于
彼山。而是比丘外相懈怠內行尤勝。十五年中常觀
深法。所謂如來秘密之藏。三身體遍凝然常。住煩惱
菩提生死涅槃。論其本性冥寂真如。愚夫妄想迷謬
不識。如是觀察見於心性。臨命終時兼知時節。文殊
現前讚言善哉。音樂滿空天華亂落。我及餘眾深懷
慚愧。命終之後見其死骸。栴檀之香從死骨出。以是
因緣。以牛羊之眼不可量知眾生根性。是故應知心
佛眾生三無差別。應觀法性真如寂靜。諸法不思議
故。
<other>○䟦陀三藏語道朗沙門云</other>我往昔時為請求法。往
來于五天竺。流沙已西有一小州。州有伽藍一百餘
僧常住其中。皆持禁戒而不犯微塵。食時持鉢入里
乞食。若得之不得。不喜不歎深守佛法。繼於佛遺塵。
其中一人常樂好房。以貴木而造房。以眾綵而塗壚。
乞食已後但營房事。造畢而又破。破畢而又造。我于
時見於此甚大歎息焉。餘僧宣云。此是比丘無益營
房三十餘年。我等見其年齡老傾。常勸進云。一生空
過可救頭火。何搆土木不知後世。如是如是諸僧誘
進。而是比丘不信其言。每臨老衰而彌勵老骨。常營
造房。諸小莫不歎於焉。我聞此事欲知因緣。則往造
房所頂禮僧而言。大善知識日夜安不。菩薩行不退
勤不。比丘答云。善哉沙門。能求佛法。此生不取後憂
悔。我聞此說心中歡喜。而是比丘。所出言詞慈悲柔
輭。所作之事更不虗捐。更重問言。菩提行法種種無
量。何故造房尋佛道耶。比丘答言。汝從遠來請求佛
法。我為汝說菩提秘要。一色一香皆是中道。麤言輭
語無非佛法。歷於萬法境。只可直心是佛。無離心佛。
我從無始至于今日。分別心起生於五道。流轉無窮
無出離期。是只非佗由曲心故。我本性拙好住所。而
種種方便纔造好舍。少火出來皆悉焚燒。心懷憂惱
三日不食。夙夜不睡求止憂惱。彌更發增。時有智者
教以無常。我聞教已憂悔止息。次復受習觀心之道。
<pb n="11"/>
從是以後常造房而為觀法境。三十餘年直我心性。
造畢又破。表五蘊舍生已又滅。破畢又造。顯四大室
滅已又生。心王大工。心所斧鋸。業力材木。造生死舍。
誰有智者。實翫此身形無常主。心王捨去神無常家。
法身亡故其無朽壞。法性宮殿。般若心王安居其中。
聖智宮殿凡夫不通。六度塗壚四攝開門。空寂床高
慈悲疊厚。我雖似造無常房舍。真實造作法性宮殿。
令處心王境智冥合。汝等比丘。好造法城為菩提宿。
慎妄莫造世間住所。但世人愚。好造居舍。不知法城。
尤可悲愍。我今知終。汝示其相。即言說畢默然而坐。
彈指思惟諸法實相。從身出火及房舍皆悉燒盡。光
明照耀奏聞寺內。大眾嘆未曾有。以是因緣常觀心
性。歷緣可直心性。是故應知。心佛眾生三無差別。應
觀法性寂靜真如。諸法心起不思議故。
<other>○祇須彌耶主之言</other>祇須彌耶主夜神。呵責得停
沙彌云。如來入滅一千餘歲。遺教流布專不可久。汝
何出家未入正信。石火之命未久消滅。流水之身未
永停住。何不知苦安然臥哉。雪山之南有一賢者。初
十八歲入山閇跡。今百三十未退修行。不念衣食不
歎房舍。不養眷屬不儲財寶。天龍恭敬不以為善。禽
獸圍繞又不為畏。晨朝閉目結跏趺坐。七日十日不
動身體。纔從定出為資沐身。汲清水飲採輭艸食。洗
手口畢又閉口坐。梵釋諸天龍神夜叉。聚會恭敬請
說法要。賢者開眼流淚如雨。生死海深妄想波起。我
身未乘六度船筏。不到佛果涅槃彼岸。何為大眾宣
說法門。如是如是卑下我身。須臾須臾歎生空暮。集
會大眾莫不發於無上道心。然後為說直心法門。心
是國土。心是菩提。觀我一心。知一切法。思我一心。觀
一切佛。起一念心。經無量劫。阿僧祇劫未越一念。夢
內千歲覺前剎那。未得真覺常處夢中。如來說為生
死長夜。始知眾生本來如如。生死涅槃猶如昨夢。如
是觀法是真菩提。如是修行是大菩提。拔自佗苦置
涅槃岸。諸天龍神如是習學。離妄想家入秘密藏。我
觀此理。雖住深山。催無明之友。迷長夜之闇。如是流
淚而悲歎。諸天大眾恭敬尊重如僕使大家。我敬彼
賢者如釋迦尊。今見汝身如吐唾拾。汝早觀心莫令
放逸。沙彌忽聞主夜神語。叩頭責身。尋善知識習觀
心法。日夜思惟得深禪定。是故應知。心佛眾生三無
差別。應觀法性真如寂靜。諸法不思議故。
<other>○可觀佛三十二相八十種好事</other>寶志和尚云。若
求佛乘。只可觀佛三十二相．八十種好在我心中。所
以者何。我念昔時往詣胡國。有一伽藍無有僧尼。只
一比丘住僧房中。我三七日同住此寺。見僧所行。口
不出音身不行步。住所更無雜具眾物。若人與食即
請食之。若不與時自經多日。我見此僧希有所行。猶
久宿住密行。見僧房中無僧。唯有丈六相好莊嚴如
來尊像。纔驚恠之。比丘識知有人氣色本形。還住復。
我感奇異還異所畢。臨初夜分又往見僧。如前丈六
如來放光明。相好微玅寂靜端坐。我深頂禮通夜視
之無異相。至天曉畢而又還本處。如是如是。日日夜
夜我常住見。爾時比丘常觀如來形像。我不堪感。頂
禮比丘問其因緣。比丘答言。我是愚癡破戒之比丘
也。親近智者而聞其所說。三十二相．八十種好只在
心中。更不求外。我信其說。年來久觀如來相好慈悲
弘誓。在我心內。從是以外更無行法。我聞僧語深發
道心。明哉。心備於萬德。誰尋菩提不須觀心哉。是故
應知。心佛眾生三無差別。應觀法性真如寂靜。一切
諸法不思議故。
<other>○南海岸有二比丘事</other>同云。我念昔時為訪道迹
尋善知識。南海岸邊有二比丘。形雖似僧如捕魚人。
設船及網每日捕魚。更不論風雨之日只行此事。專
無餘業。我時見之。於僧所起不善念。律儀海中不留
尸骸。法王薗內拔棄毒樹。我依何罪見此僧如是猒
<pb n="12"/>
離。近邊一宿。其夜夢見有一沙門威儀庠序。手持香
爐禮捕魚僧。次來我所呵責我言。汝何於聖生誹謗
心。後世罪報如經所說。早向彼聖可致懺悔。夢覺已
後身心溫汙。待日出時馳走到於比丘之所。頭面敬
禮二之捕魚僧。陳我心念。懺悔誹謗大師垂慈悲施
滅罪方便。二之捕魚僧答云。善哉。沙門法子。誰有智
者於萬法中生誹謗哉。所以者何。山河艸木情與非
情。皆我先身皆我父母。妄執流轉猶有是恩。況尋本
性皆是真如。於真如中又有怨親情及非情。誹謗讚
歎淨與不淨。是故智者於一切法。皆生佛相不欺諸
法。是故懺悔是大道理。然我等輩是惡律儀。捕殺有
情以活身命。身壞命終還於惡趣。是故善人遠離我
等。作如是語。乘船持網出於大海。我時深見比丘所
行。數日近住。日日夜夜問訊求索菩提因緣。二比丘
僧為我說言。我等二人本捕魚人。出家入道更無所
知。以前所作尋求佛道。觀我心性乃是法性。乃是諸
佛。乃是慈悲。乃是智慧。大誓願濟諸群生置於彼岸。
如是觀察船網為境。所以者何。慈悲之心是船本體。
以六度行莊嚴此船。檀波羅蜜萬行所依。如船底板
眾物所依。戒波羅蜜防非止惡。如船邊板遮人及物
令不墮水。忍辱之行覆養萬行。如船舍葢覆船中物。
精進功德早達佛果。如船意棹方得動行。禪波羅蜜
治亂安住。如船不落破安穩而住。智慧似楫工能簡
擇。如船稍工扇河道等。如是莊嚴弘誓之船。大悲菩
薩乘此舟船。以教文網曳生死海。救取流轉泥溺眾
生魚鼈。安置涅槃秘密之藏。如是所行是佛所作。如
是事業菩薩所習。我等習練如是悲願。日日乘船夜
夜遊海。出家已後不犯輕罪。何況捕魚活我等命。但
是觀行易識方便。又是大悲所練習也。如是說畢。二
比丘僧及與我俱乘此船上。出海曳網。見網曳寄網
不繫魚。但有如來坐蓮華上。其數無量。身長一尺或
復一尺。放光照耀各現神變。比丘頂禮盡心讚歎。不
經多時皆悉不見。二比丘僧重語我言。我以船網為
其境界。觀心法界功德如是。勿令傳佗少智聞之。失
二世益。只藏心內可觀心性。我聞見畢倍生歡喜。發
菩提心彌更觀心。汝觀是事。見破戒僧可生謗哉。
<other>○[鬱-山+止]頭比丘問一比丘</other>比丘所行其事云何。比丘答
云。我今但禮十方諸佛。於日夜中千返禮佛。[鬱-山+止]頭比
丘語比丘言。沙門所行甚為難事。日夜不退能行千
拜。我今隨喜比丘所行。為我宣說禮佛作法亦可勤
行。比丘答言。而無儀式。在於佛前口稱南無。二手合
掌頭面禮佛是為儀式。[鬱-山+止]頭比丘語比丘言。汝所言
者外相威儀。我今所問內心所念。以何心念禮敬諸
佛。比丘答言更無所念。但聞獲得功德之由。頃年禮
佛未知禮心內所念。[鬱-山+止]頭比丘我為比丘說禮拜法。
令汝知功德甚深境界。比丘諦聽。末世眾生纔發善
心。勤修佛法不尋深旨。不知是非內外威儀。心相所
念皆悉迷失。雖禮三寶不守外儀。內心不合。猶如醉
人不覺起臥。亦復如碓隨足上下。如是禮拜不名禮
佛。所得功德甚可微少。若如法禮。所生善根不可思
量。如普賢等禮諸佛願。亦如不輕禮佛性心。如是禮
佛名真禮佛。我念昔時不顧身命不念衣食。遍往五
竺希求佛法。僧伽陀國有一法師名曰信德。我時往
至彼法師所。問禮佛時不生觀念。但禮諸佛有何過
失。如我愚者猶不知淺。況觀心深。我聞諸佛具諸功
德。故雖不觀但行禮拜。功德應深。如彼甘食雖不了
知甘惡味。但食相入腹增色資命。若能雖知甘食作
法。不食入時不能益身。以是比知雖作觀念。若不禮
佛不得利益。雖不觀念但行禮佛。決定作佛。甘食如
佛。食時如禮。了知食相如用觀行。答汝諦聽。我從若
時至于老時。尋勘佛教。未曾聞求菩提人不用觀念
散亂修善。但聞用觀修諸事業。汝未聞歟。諸經中說
不淨觀治於食欲病。及數息觀．界方便觀及因緣觀．
<pb n="13"/>
大慈悲觀．四念處觀．四善根觀．十六行觀．十六空觀．
十六相觀。如是乃至一實觀等無量觀法。其數無量。
所言觀者是即觀心。若無觀念其法不成。又不聞哉。
五波羅蜜及諸行猶如盲躄。般若一法如有目人。亦
如手足能引盲躄。五度萬善安穩將護而趣佛菩提。
言般若者亦是觀心。由是應知。若無觀心散亂修善。
不能斷惑及證佛果。如有愚人迴諸方便。纔得少食
心生歡喜。由此食力不求餘食。亦置大筭。籌量國中
王臣長者所儲一切衣食玉錢象馬車乘妻子眷屬
田畠屋宅一切之財寶。如是如是種種經歷。日月念
我身貧希望財寶。日夜相續。雖數量寶。剎那剎那令
身力疲竭。更無一粒半錢之益。況復得財。不如肆力
復求餘食及餘資具。若自受用亦施妻子身心安樂
焉。比丘當知。愚人即是生死眾生。迴諸方便纔得少
食。如因少善得人天之果。或遇佛教得二乘國王臣
等。猶如諸佛菩薩賢聖一切財寶。猶如萬善置筭常
數。如散亂修善。雖數更無半錢之益。如不觀心。更無
其益。是則如來定途之所說也。由是案之。不用觀心
雖修功德實無所益。汝前所引甘食譬喻。亦出經論。
汝不得心任意合法。我今為汝合法令聞。甘食猶如
佛果菩提。求得甘食如散亂勤。雖得不食如不用觀。
了知食相如知法相。雖知食相而不食入。如知行相
修諸佛法。而不觀心散亂而修。不知食相但得食入。
猶如不知萬行多聞。但習觀念一心修行。如是合法
細細可知。身禮諸佛意不相應。不名真禮。身不禮佛
心觀真如。是名真禮。若無觀心。所修善根如彼枯木
開華結果。猶如死人更無心神。觀念即是佛法之壽
命。觀念即是萬法之依怙。觀念是則法身住所。觀念
則是生死之資粮。觀念則是菩提之指南。觀念則是
道心之父母。是故行者若禮佛之時。若念誦之時。若
乃至一切有所作之時。必應觀念。問訊求法至心止
住。信德歎言。希有比丘。法滅漸久。眾生心濁。不希法
味。汝今深求甚為希有。我無所知亦無戒德。每日禮
佛是為所作。信德比丘作是語已。澡浴塵穢內外清
淨。威儀具足。手持香爐燒眾名香。從房出已漸漸行
步。思惟觀察至堂門戶。良久止住。淚流悲泣。早未入
堂生驚怖相。生敬屈想。纔入于堂內。慎信任意不出
佛前。思惟合掌經於少時一心觀佛。纔出佛前遶佛
七匝。然後頂禮諸佛菩薩。胡跪合掌散華燒香。對佛
思惟立居禮佛。一禮之時閉目久住。纔禮百度及黃
昏禮佛。禮佛畢已時思惟。悲泣戀慕彈指憂念。漸漸
還房。我見此僧奇異禮佛。至心生信。白信德言。見於
世間禮佛之人。不經多時亦不悲泣。速速禮佛早出
佛堂。大師何故如是禮佛。願說因緣我今欲聞。比丘
言。世間眾生被狂煩惱。不攝身心。內心狂故外身不
安。放心獼猴何得止住。是故作善如風前塵。亦如旋
火。不留心底。何入秘藏。凡於禮佛總有二種。一事禮
佛。二理禮佛。過此二種何得禮佛光明。事禮佛者。內
懷慚愧名內清淨。外掃塵穢不現放逸。深生尊重名
外清淨。從房詣堂。思惟觀察。我從無始至于今日。籠
居火舍不知出門。今隨佛教出於火宅。往於淨土。舉
足下足非輪迴之步。目足至清凉之池。如是思惟漸
至堂門。盡心投信不得早入。尋我身者三毒四虵。塵
勞垢穢充滿繞纏。不可親近猶如屎尿。亦如泥糞。以
如是身輙得入堂。夫尋堂者名清淨地。眾善所成專
無諸惡。諸佛菩薩常來止住。內外明淨。假使雖有垢
穢不淨。善神護法皆悉掃治。我不淨身云何得入。如
是思惟深懷怖畏。慚悔憂穢悲泣慎怖。以信得入適
得入堂。但念得入慈悲之室。於諸佛所深生尊重難
遇之想。過無量劫不聞佛名。但遇惡友。增長生死。希
有值遇如來之尊像。我今盡心禮一切佛。一一觀察
如來功德三十二相．八十種好。萬德莊嚴功德因緣。
心生隨喜甚深禮拜。如是思惟名事禮佛。理禮佛者。
<pb n="14"/>
我心是堂。心王是佛。心所眷屬三昧法。一心動起三
身動起。一心止住三身止住。禮於一佛禮一切佛。禮
一切佛即禮一佛。若禮諸佛即禮我心。若禮我心即
禮諸佛。觀於一心即一切佛。觀一切佛即是一心。亦
是一心亦一切佛。亦非一心非一切佛。由妄執故起
佛非佛。是差別尋求。本源一切皆如。能禮所禮性相
空寂。猶如幻人禮於幻人。亦如虗空禮於虗空。雖不
思議而有感應。一切諸佛現我心中。猶如明鏡能浮
萬像。亦如明月宿一切水。如是思惟敬禮諸佛。一切
諸佛自然顯現。是則名為不思議禮。亦名真禮。亦名
同禮。亦名滿禮。於一禮中一切佛法決定具足。宛然
不缺。我今信受如是禮拜。經於六年。一禮之間眼見
化佛伸手摩頂。讚歎善哉。汝當如我禮於諸佛。一禮
之中見於真佛。我聞是事心生歡喜。如人極渴時得
妙甘露。受持此法。於禮佛時生如是觀。汝比丘僧隨
我所言。如法禮佛速除煩惱。證於大覺。比丘聞已舉
聲大泣。我更不知禮佛作法。空作無益無慚禮拜。今
日已後隨大師教。於禮佛時生如是觀。比丘取信生
事理觀。敬禮三寶。臨終之時化佛來迎引攝西方。若
欲入堂禮拜佛者。須依如是觀行作法。是故應知。心
佛眾生三無差別。應觀法性真如寂靜。諸法心起不
思議故。
<other>○智光法師</other>有數弟子。於中有一弟子常樂多食。猶
如俗法朝暮兩食。智光語弟子言。如何飲食味甘益
身。汝能知哉。為我說之。弟子答言。非是難事。米油鹽
噌和合調味。食滿腹中。氣力充調身肉肥盛。若食麤
惡。氣力減少益身甚少。是故大師常好味食。可令肥
益五體身肉。智光法師向於弟子度度彈指。仰天悲
泣告弟子言。汝不可發如是惡言。我聞此語身心不
安。汝前所言飲食方法。非佛所說非沙門行。乃是外
道惡律儀說。隨汝所說常好食者。必墮三途無暇難
處。我今當說飲食方法。
如我昔時僧□國止宿樹下。有一老僧持鉢分衛來
至樹下。捧鉢數拜結跏趺坐。將鉢中飲分成七分。六
分極等一分減少。以四分飯一一禮已。思惟觀察各
置異所。以殘二分一分施我。一分施於前居一狗。以
少一分充自食分。比丘分畢。臨自食時身心不動。閉
目思惟。而於少時舉手彈指。舉聲大啼。纔啼咲畢。開
眼見食生怖畏想。身體驚動彌更悲泣。終不食飯。以
自分食施與狗畢。以四分食或入河中或置林中。終
自不食。洗鉢盂行。我見比丘希有所行。隨比丘行。而
是比丘往於冢間端身而坐。我禮比丘至心白言。大
師何故今日不食。遍施一切洗鉢還去。又何因緣向
食悲泣。欲聞因緣為我說之。比丘答言。善哉佛子能
求法要。我今為汝說食方法。我今不食已過三日。纔
得少食雖可食之。觀食過患其數甚多。是故不食。比
丘作法不著萬法。常好慈悲為經也。由是因緣。若於
僧房若於樹下。於所有食總不可食。深懷平等極大
悲心。普施一切。若見遠來疲極客僧及男女等。敬禮
迎請令入住所。問訊寒溫飢渴等。隨力所堪備調食
物供養令食。若無食物。馳走所以搆求飲食。志當供
養。或賣三衣或賣一鉢或賣我身。應施食。乃至孤獨
病者貧窮無依乞丐男女。普施令喜。牛馬犬鳥畜生
蟲等。皆施食。亦無自身常食百味。以麤惡食令食佗
人。所以者何。於食生貪。但資自身不與眷屬。不施一
切弊隱身內。佛性慈悲不令顯現。身體命終墮大地
獄。或生餓鬼經無量劫受諸苦痛。恐是報故不貪食。
食有二種。一世間食。二出世食。於世間食深生猒離。
佛言。比丘若欲食時。甚可怖畏。食是苦源。食是憂本。
增長生死是食所致。有待之身四大身體。依煩惱故
因惡業故。依食持命依命生愛。為資露命。雖受飲食。
更不可生一念著心。佛為比丘許一坐食。其一坐食。
又我作田儲財寶等不可充食。但持一鉢食時乞食。
<pb n="15"/>
若人施者而可食之。若人不與觀我果報。所以者何。
釋迦如來無上福田。猶有乞食空鉢還時。何況其餘
薄福異生定途得食。如是思惟不可再乞。若得食時
可分四分。先以一分以敬信供養十方諸佛菩薩三
乘賢聖。發弘願云。我從無始至于今日。撥無因果邪
見不善。不行布施不供養佛。以是因緣生生世世貧
窮下賤。亦無威勢。不值諸佛亦不聞法。常處惡道如
遊園林。我今以食供養三寶。大慈悲力哀愍納受。我
及眾生令離分段。次以一分施父母師長朋友七世
之四恩。次以一分普施一切六道之眾生。四生之含
識。運於無緣極大慈悲。普覆一切而發願言。六道眾
生果報甚拙。地獄眾生食極熱丸常損身分。彼食所
愍何生樂著。餓鬼之類常竭飢屎尿糞穢諸不淨物。
百千萬劫更不得之。設得少分尋又散失。況得微玅
清淨之飲食。畜生．脩羅有隨分之食。互懷惡心不得
安食。人．天之二輩隨其果報有種種之食。生貪著故
還生苦聚。如是諸食皆有怖畏。不可樂食。我以大悲
勸請諸佛。以智慧之水灑食清淨。施與一切含識之
類。施無畏食各得安樂。以是因緣。令汝等類世世生
所見佛聞法。常得法喜及禪悅食。乃至究竟涅槃之
果德。如是思惟。普施一切。臨食自分即作思惟。寧食
沙礫生甘美想。於此食物不可生愛。寧食我身骨髓
肉肝生安樂之想。於此食物不生著心。誰有智者貪
甘美味。況尋我身。禁戒不全。精進不深。忍辱不厚。禪
定不固。智慧不明。慈悲不遍。何以如是惡業之身受
於檀那信心之食。正使經歷阿僧祇劫。日日三時食
熱鐵丸焚燒身體摧骨盡肉。以破戒口不得食於檀
越之施。是大毒藥斷慧命故。是大利劒截法身故。比
丘見食猶如見怨拔劒伺便。亦可如鹿見獵師怖畏。
努力努力。不可生於愛著之心。今世後世甚可怖畏。
有如是過我不應著。如是思惟。猶於食物生著心者。
但以我指入口䶩嚙。調誡著心然後食之。又應思惟。
我是凡夫煩惱深重。而不應受食。唯我身內有三身
之佛。以食供彼堪任受用。願身內佛受此飲食。令施
主願決定滿足。又發誓願。為斷一切之煩惱所知迷
理事分別俱生二障惑故。我今食之。為滅決定應受
惡業及不定等一切業故。我今食之。為轉一切苦聚
因緣極不可受分段果報。我今食之。為證一切法身．
報身．應身佛果。度脫眾生入佛道故。我今食之。如是
思惟然後食之。名世間食。又復食於出世間食。能食
所食如幻如夢。尋其本性俱不可得。以前際心受此
飲食。前際心既滅已。故亦不可得以中際心言受此
食。中際之心以不住故。亦不可得以後際心若受此
食。後際之心以未生故。亦不可得寄於內外心及境
界。尋受食之緣。皆不可得。猶如向空尋空體性。無量
劫終不可得。又觀諸法皆空寂靜。是名空食。如人食
小。腹中虗豁。觀一切法雖空而有。森羅萬像不離而
住。是名有食。如人多食。腹內飽滿。觀一切法亦有亦
無。非有非無。離言詞相絕思議境。如是觀法名中道
食。如人食時不少不多。節量不悞。腹中安穩。離飽飢
苦。於三法食若論勝劣。中道觀食是為第一。如是觀
心三諦具足。是名法食相。三世諸佛之所讚歎。一切
菩薩之所唼食。二乘賢聖纔得空食。更不得食後二
法食。何況世間人天修羅物不聞名況得食之。不用
是觀不名乞食。不入僧數。不知後世得脫之期。但可
增長分段生死。猶如猪羊樂於溷痾更增臭穢。甚可
悲愍。汝當受學。若欲食時如是觀心。然後食之。消盡
心中煩惱惡業無明之食。法食法身慧命常住。不死
之法食。慈悲色力彌更增長。廣度眾生令解法性。比
丘說已。身心不動如入禪定。安然端坐。我聞所說。頭
面頂禮。以種種言尊重讚歎。比丘默然更不發言。經
於七日纔開眼言。善哉比丘。猶故在此。我以神通示
汝沙門。取鉢投出。時鉢飛登於虗空中放五色光。周
<pb n="16"/>
匝宛轉然後來下。我見鉢中甘饍充滿。比丘告言。我
有如是乞食道力。我彌頂禮深生信心。以是因緣今
告弟子。於一生食。智者怖畏。汝可每日二食三食。後
世罪報何人救濟。悲哉悲哉。破戒比丘由食增業。墮
地獄中經無量劫。受諸極苦。猶如獼猴。由食五縛忽
然致死。亦如夏蟲。見光生愛入火命終。是大愚癡。甚
可悲愍。汝今發起大慚愧之心。離多食想。勇猛精進
攝護三業。弟子比丘聞大師說。佛前發誓。我從今日
乃至死相。但一坐食。攝心精進如彼往昔乞食比丘。
是以後不退修行。得淨六根。若有比丘求佛道者。如
是觀行然後須食。是故應知。心佛眾生三無差別。應
觀法性真如寂靜。諸法心起不思議故。
<other>○明智和尚問比丘言</other>沙門行法何為宗。比丘答云。
我常日日讀誦經典。其數百卷更不退轉。和尚問云。
以何心行讀誦經典。比丘云。我性聰明。讀誦經典自
然諳誦。見諸法師皆讀誦經。我今法師是故讀誦。細
不知尋讀誦因緣。明智和尚語比丘云。希有難遇大
乘經典。汝今讀誦甚為難事。但所歎念不知讀誦心
行作法。我今為汝示讀誦法。我是胡國大臣子也。厭
世出家而捨樂求法。初發心之時雖讀誦經。未知觀
法。胡國之北山有一比丘。我往于彼山經行讀誦。時
彼比丘身心沐浴而著新淨衣。脫污垢衣。於經卷前
燒香散華而拜經數百千反。然後端身安座於法座。
而手塗名香敬崛取經。頭上舉開。讀誦思惟不高音
聲。又不早讀。終日誦經纔終一卷。或讀半卷。讀了而
置經閉眼思惟。從法座起如前禮經數百千返。悲泣
渴仰還居住所。脫讀經衣。著常途衣。如是如是日日
不退。我見如是讀經作法。欲知因緣。問彼比丘。比丘
答言。汝新發僧也。是故不知因緣。我當為說。凡於讀
誦有二種之法。一者文字誦。二者理觀誦。文字誦者。
若欲誦經。應淨二業。所以者何。穢手取經。臭口向經。
後世生於廁中糞蟲。或墮地獄折破手口飲融銅。是
故必淨身及手口。汝深應知。經是三世諸佛之父母。
諸佛之所師。所謂大乘也。可知法身如來者全身之
舍利。經卷住所。諸佛集會。龍神圍繞。是故讀者必須
用意。威儀具足手口清淨。而名香塗手。沉檀含口中。
口氣皆令消去。生難遇想。心念口言。我今念生死之
過。僧祇劫墮三惡道。從冥入冥增諸苦業。猶不得聞
天地日月父母之名。亦不得聞五戒十善人天教之
名。況得聞如是大乘實相之法門。佛出世難。佛說是
難。聞名亦難。讀持之人難大。覺世尊希有出現難。思
方便說置大乘希有。我等值如是之法。猶如盲龜之
值浮木孔。如貧窮之得如意珠。如是戀慕不生餘心。
又更懺悔三業所犯。又發弘誓具慈悲心。香華飯飲
幡葢供具。隨力所堪供養經卷。臨讀誦時。五體投地
禮拜經卷。坐於法座應時思惟。雖凡夫身。今讀大乘。
欲聞經故。龍神八部皆來集會。諸佛菩薩滿空證明。
是故我今心純淨信。應讀誦經。如是思惟讀經之間。
能尋文句更不雜亂。亦不讀落一文一字。初中後時
平等生信。復不退轉。如是讀誦名事讀誦。觀心讀誦。
其義甚深。破心微塵出大千經。故知經卷但在我心。
以我身體直名經卷。骨髓如軸。皮肉如紙。血色如墨。
五臟六腑肝等之類。無量差別重重不雜。如經文字
其數無量互不雜亂。心王住中其性玄妙。豈非經中
所詮實相乎。佛說眾生心性善惡不思議之理。名為
經卷。是故應知。誰云經卷。誰云眾生。名異體同。如眼
目異。是故我身即是經卷。我心即是所詮實相。如是
觀知是真經卷。如是思惟是真讀誦。為令眾生知心
經卷。方便說故名為經卷。又須觀能誦我身。所誦經
卷。如幻化。實不可得。誰人讀誦。誰人聽經。猶如夢中
化人出音。又如山谷依音發響。是故萬法自性皆空。
如是讀誦名空觀誦。雖空而有。我身經卷讀誦音聲。
聽聞大小由業不失。自然而住。是故萬法雖空而有。
<pb n="17"/>
我身經卷讀誦音聲。聽聞大小由業不失。自然而住。
是故萬教雖空而有。如是思惟名有觀誦經卷。我身
及一切法。非有非無。亦有亦無。非識所知。非言所詮。
無始法爾寂靜宛然。是故須臾讀經之心。生界佛果
自然具足。六度萬行法爾而有。如是讀誦大乘經典。
名為觀心中道讀經。住如是觀。名理讀誦。只調三業
誦文字經。功德無邊。何況觀心相應讀誦。所得功德
不知邊際。唯有如來知功德量。凡智思量所不能及。
如是讀者皆應供養禮拜讚歎。以前二種名讀經之
法。汝深聽受。可納心藏。無令滿失焉。比丘語畢。入夜
誦經。從口中出五色之光明。滿耀房內。我見此相彌
生信敬。更無疑惑。從其以後。纔讀經時依彼方法誦。
比丘僧依此方法應誦大乘。現身成就萬德佛身。經
歷多劫雖誦大乘。不依觀心。不如法誦。恐成遠因總
無大益。如人有病得大良藥。不知和合亦不了知眼
藥方法。但喜獲得微妙良藥。任意服之不知治時。良
藥變毒病惱更增。或同死苦或復致死。雖復纔存良
藥盡力。是故比丘能知方法。服大乘藥治煩惱病。增
三身命。比丘聞已。五體投地。迷悶絕息。以水灑面而
得反活。苦哉悲哉。惡業之身。于今不知如是深法。我
今法味始得甞飡。自今以後如是受持。又復和尚更
誡沙門。是此密事勿傳非器。末世眾生善根微薄。如
是觀心更不信受。反生誹謗。以一渧水灑萬里沙更
不可濕。況有末世五濁眾生如是如是。是故比丘一
心聽受。淡泊莫傳任意不顯。是故應知。心佛眾生三
無差別。應觀法性真如寂靜。諸法心起不思議故。

心性罪福因緣集卷之中

<sarticle>心性罪福因緣集卷之下</sarticle>

大宋國　智覺禪師　注置
<other>○藥叉神示比丘語</other>胡國伽藍有一比丘。居樹下。
悲泣憂惱三日不食。發呪咀之言。敬法藥叉現於半
身告比丘言。何故悲泣憂愁數日不食。比丘答云。我
持三衣微妙第一也。諸三衣之中最為殊妙。我年來
間堅護而不失。置房出間。為佗被盜依失玅財。如是
泣歎乃至不食。呪咀彼人。藥叉神云。汝比丘僧不是
沙門。非沙門之心。非釋迦之弟子。非真之梵行。所以
者何。尋比丘之法。雖失身命猶不為歎。何況自餘房
舍臥具飲食醫藥三衣鉢等。何故執著如是少物。造
諸惡業。後受苦時何人救濟於汝。比丘僧莫作呪咀。
念諸佛而求法財。當知僧伽陀國有一沙門名那求
陀。戒定智慧皆悉具足。慈悲禪定圓滿成熟。名聞內
外眾所尊重。時有國王至比丘所。恭敬供養種種之
寶物。所謂金銀毗瑠璃等。衣服白㲲及眾寶物。如是
諸物供養。國王還宮時。那求陀以眾寶物財欲施一
切貧乏孤獨。日沒入夜及亥時。有盜賊數十餘人俄
亂入取諸物。並復奪取沙門衣服三衣鉢等。任意取
出房去畢。時那求陀見於房內無有一物。並見我身
無衣裸形。雖然。心中不生憂愁。顏色光鮮歡喜滿胸。
見房取落一瑠璃玉。比丘見之驚怖取玉。走出呼賊
且待且待汝等。時諸盜賊聞比丘呼。暫時住立。比丘
歡喜以玉與賊云。汝等云何不取此玉。是七寶中光
明殊勝。時諸盜賊恠比丘所行。問比丘云。汝於此財
不生慳惜。比丘答云。我今於寶不生希望。我見財寶
如糞穢聚。生厭捨想豈生愛哉。善哉。汝等掃淨我穢。
時諸惡賊聞比丘說。皆生慙愧各相議言。何人厭離
如是眾寶。我等止貪不造惡業。以眾寶物反與比丘。
比丘不受。誘進與賊。諸人不取施反比丘。如是經時
互不取財。群賊白僧。世間眾生若王若臣沙門居士。
一切諸人皆樂財寶。盡力求索臨老歎尋。比丘何意
於財不求。反生厭却如見毒藥。比丘答云。汝等能聞。
<pb n="18"/>
我今為說。世間眾生皆迷生死。以無常身生常住執。
求浮雲財徒增罪苦。昨所瞻者今日則亡。晨所覩人
夜則不見。國王大臣誰免此難。入海昇空專不遁死。
以如是身貪財儲積。少火出來須臾焚失。或海水漂
流剎那消失。依求財物反生憂惱。叩頭歎息流淚慳
惜。欲火燒胸欲水沉身。散失財寶何時還時。現世摧
肝橫生惡業。由貪財寶惡業緣故。命終入於阿鼻等
地獄受諸極苦。猛火燒身節節火燃。或上劒樹或踰
刀山。或投鑊湯或入河。或食沸屎或噉鐵丸。或飲
融銅或臥鐵牀。或抱銅柱銅林碎身熱丸燒眼。如是
等苦一身聚集。舉聲啼哭誰施慈心。摧肝悲歎更不
得免。纔出地獄復生餓鬼。由貪財寶惡業緣故。術竭
飢渴十方求食更不可得。噉火食炭燒身悲泣。或飲
露水忽變膿血。或復舉體融銅火燃。或復走行足下
流火。如是等苦更不可數。人間暫時由貪浮財。三途
多劫受苦如是。是故智者見財猒捨。其諸愚人愛財
生執。大師釋迦教比丘云。汝等比丘不求欲樂。於諸
法中可生厭離。觀身如沫。觀命如露。觀於財物如幻
雲想。觀於男女生地獄想。觀飯如蟲。觀羹如屎。觀於
僧房猶出獄所想。觀眷屬生獄率想。觀衣服生蛇皮
想。觀鉢器生髑髏想。乃至夢中不生貪樂。所以者何。
多諸苦故。比丘常以少欲知足為其所行。是故我今
不貪財寶。猶於身命更不生於一念愛心。何況其餘
浮雲財物哉。時諸盜賊聞比丘說。意解流淚。責身悔
過。便求出家。比丘隨喜剃頭授戒。時諸賊人既出家
已。白沙門云。我等出家作佛弟子。如大師說。一切諸
物皆不生樂。若然沙門應無所樂。比丘告言。善哉汝
等能問比丘所行作法。然佛弟子於諸萬法皆不生
愛。猶於佛法不可生愛。何況餘法。但以大悲為利佗
故。種種方便志求佛法。若起自利行大悲障。志求佛
法專為眾生。但以慈悲應如是觀。向食只求法喜禪
悅。見衣亦求忍辱法衣。住不著而但求住慈悲房室。
見於眷屬不起愛執。志求萬行方便僕從。觀身但求
萬德法身。觀於露命但求慧命。雖求佛法不起法愛。
何況於餘法生一念著。比丘善聽。在家多苦不可數
盡。王法難苦。妻子纏苦。眷屬逼苦。無官位苦。財不飽
苦。求萬物苦。愛別離苦。怨憎會苦。求不得苦。如是諸
苦日日增集夜夜逼來。雖苦而求。不生厭離競來求
覓。猶如渴者飲於鹽水。渴心更增彌求鹽水。亦如大
園廁於出家者樂甚可愛。求離王難之苦。致法王之
位。離妻子之苦。得真梵行。少欲知足無不飽苦。出恩
愛家。無別離苦。深生慈悲。離怨憎苦。上蒙如來摩頂
覆護。中與諸菩薩常共安樂。下諸天人龍神夜叉恭
敬尊重。如是等樂不可說盡。善哉汝等入於如是安
樂法域。如法修行證於大覺。諸賊比丘信受修行。皆
見道遠。彼比丘僧未取滅時。我等常守護恒不離邊。
今見汝等行是大惡人。早懷慚愧如賊比丘。於失三
衣不應生苦。但深觀心大乘法服。不生染著有為三
衣。說是語已。藥叉不現。比丘聞已深生悔過。起無上
心志求佛法。是故應知。心佛眾生三無差別。應觀法
性真如寂靜。諸法心起不思議故。
<other>○法崇和尚誡弟子語</other>法崇和尚有一弟子。不習
正教不誦經典。所好誦者一陀羅尼。和尚密語彼弟
子言。汝所誦持不動真言。從是以外。亦有何心行誦
此真言。又每日誦幾真言耶。弟子答云。我以呪力蒙
明王護。飛鳥忽落。流河停止。縛龍鬼神被仰國王。以
如是心誦持真言。日夜各誦千反真言。法崇和尚誡
弟子言。汝更莫作如是希望。身如電光暫住不久。命
似草露夜置朝零。威德驗力財寶盛年。皆不隨身亦
不常住。汝以此身不念無常。人身難得佛法難遇。何
以纔誦一陀羅尼。空望現世不顧後世。汝若翻破現
世希望。志求佛道怖畏三途。我今為說持呪方法。弟
子白言。我今愚癡全無所知。聞大師誡始知無常。善
<pb n="19"/>
哉和尚為我說之。只求佛道不樂世樂。和尚告言。如
是如是。誰有善人不隨善言。我昔若時值一智者。我
隨彼人一所同宿。比丘通夜不睡端坐。常滿眼淚泣
聲頻聞。常手彈指愁歎出色。我心不染菩提之法。只
常望求名聞利益。誦一真言以為所作。念佛世承人
身心放逸。猶如汝今所行作法。我時見於比丘所行。
生奇恠念。問其因緣。何故比丘常泣。不喜一切僧俗
貧富貴賤。生遊樂自在歡娛。願樂欲聞。比丘答云。此
身非樂。眾苦根本。何有所樂。我心歡喜。於無量劫墮
於地獄。摧折身骨焚燒五臟。眼見獄率生怖畏心。耳
聞呵責不知答方。舌甞熱丸身抱熱銅足步火。心悲
難忍。纔出地獄更經鬼畜。希有人身如優曇華。雖得
是身貧窮下賤。愚癡破戒還入地獄。如人取石仰空
投上。不經幾時便墮地上。以如是身何生安想。是故
我今常懷憂愁。我聞此語身分震驚。不知方角。智者
猶恐三途之苦。況愚癡身。更問何免生死方法。比丘
答云。汝誦真言。是成佛道。只止希望可樂淨土。我為
開示念誦心行。於念誦有事相念誦。理性念誦。若知
此者。於菩提道無迷可到。事相念誦。威儀具足。內外
令淨。香藥供具任力供養。深念本尊無限弘誓。諸佛
大悲無緣為先。悲愛眾生垂一子慈。以智慧光照癡
闇身。以尸羅衣䨱破戒身。如是大悲不捨眾生。猶如
悲母不捨病子。抱持覆養泣悲加護。唯願如來恒臨
此所。引接我身出離生死。誦真言時手捻念珠。明記
呪遍而不雜亂。而作是念。我所持呪。三世十方諸佛
密語。一真言中攝一切善。但應作信不可分別。於煩
惱病真言作藥。於生死海真言作船。菩提資糧涅槃
果德。降波旬怨以真言劒。除貧窮苦以真言財。如是
思惟清淨念誦。取真言數可作思惟。越一玉時斷一
煩惱。證三摩地。越百八玉斷身中障百八煩惱。誦一
遍呪證一三摩地。誦百八遍百八三昧。如是思惟不
緩不急。可誦真言。願以此善必證菩提。自佗怨親入
秘密藏。是事念誦者。是秘密事。雖不可示。法慳有過。
是故教知。不可輕輕。念珠真言并非他所。只我身心
名於念珠。亦名真言。直以我身可觀念珠。更不可求
別之念誦。所以者何。尋我身分頭等六分。三百六十
種種諸骨。皮肉血肝五臟六腑。如是諸物和合而有。
猶如念珠百八之珠。達摩之玉。十弟子之玉和合而
有。眾生身分無常。假借一期生間而不毀壞。是則命
根連持相續。猶如念珠諸玉和合。雖可散失。以諸連
持不失而住。尋我身分。一生自過衰老漸至。風刀解
節。命根既去諸根散壞。身既散失猶如念珠。日月多
積時節運過。絲緒朽壞玉體推破。所所散失不知去
方。故知離身更不可求別之念珠。如是觀察。名理念
珠。真言字相依聲假立。或有或無。唯念珠觀可用觀
念。又直心名念誦等。更非異物。尋心體性萬法所依。
猶如念珠達磨之玉。一切諸玉以此為主。諸心所法
遍行別境。根本隨煩惱及不相應如是諸法。重重不
雜善惡不失。次第而住。猶如念珠百八諸玉。十弟子
玉。尋其體相雖有差別。更不相離一類而住。又諸心
王及彼心所善惡諸法。論其本性但是一如。離求善
惡由妄想念。自然分別心．心所別。亦由妄心生善惡
業。牽引三有善惡果報。一期生死和合而有。但由業
力及妄分別。猶如念珠諸玉之體。雖無本體大小玉
別。但由工巧及緒串持和合而住。是故觀之。心如大
玉。心所如諸玉。妄想如工。業力如緒。法性無始作迷
輪始。猶如念珠繞匝取數。始自達磨。無明無始無終。
依斷論終。猶如念珠繞匝已異。終留達磨。心性難思。
修行作佛。究竟上位猶如念珠捧置頂上。心性難量。
至於菩薩賢聖之位。猶如念珠繫置頸上。或時心性
感人天果。猶如念珠繞置手臂。或時心性沉沒三途。
猶如念珠悞落泥中。或時心性薰禁戒香甚可愛樂。
猶如念珠入沉檀等其體甚香。或時心性薰習煩惱
<pb n="20"/>
甚可猒離。猶如念珠交[葸-十+夕]韮等或落糞中。其香甚臭。
心性不定。剎那剎那轉變難知。或善或惡或復無記。
或昇或沉或復處中。或亂或定或愚或智。雖如是別。
觀其本性。一如法界實難思議。猶如念珠自在不定。
或作長短或作方圓。或時散失或復還得。雖有如是
種種差別。尋本來由。但出如來金口之說。非凡夫人
稱。如是觀心真言念珠。名理念誦。真言字相。准先觀
知。恐彼秘密。不論真言。依天台山智者禪師三觀一
心相續觀法。一念誦中三諦具足。所誦真言。能誦我
身。手持念珠。及所念心。論其本性如幻如夢。何是念
誦。何是心性。由妄分別生別異相。真實推求皆悉空
寂。如人睡夢見種種事。或喜或苦或男或女。夢覺之
後推前夢事。不知本性不見體相。由一念睡有種種
夢。萬法如是。由無明夢有善惡異。智慧心覺皆是空
寂。何有智者分別真言我身心性念誦等別。如是念
珠名空念珠。萬法如是。本性空寂。有因緣故。諸法而
生。是故亦有真言念誦身心等相。不離而住互有差
別。如人有目向雲晴天。見於日月星宿等別。而不雜
亂。如是念誦名假念誦。以前二觀以為方便。得入中
道第一義諦。真言念誦能持所持。尋其體性非有非
無。亦有亦無。遠離四句永絕百非。如是念誦是則名
為中道念誦。於空假中一念不具前後次第。是則名
為歷別次第念誦。於一念中三諦具足非前非後。一
心念誦一切念誦。一切念誦即一心念誦。非一念誦
亦非一切念誦。萬法具足不增不減。三德圓滿自在
明了。如伊三點如面三目。如是念誦是不思議圓融
念誦。諸念誦中最為第一。如是三種名理念誦。復有
最極秘密念誦。名心月輪布字念誦。雖應宣說。秘密
中極密。是故不說。汝猶欲知。後時復來。見汝心行我
為說此。但以先說事理念誦。直應見佛及到寶所。汝
今聽受。勿令漏失。其有信心求佛道者。汝亦為說此
念誦法。比丘如是說法已畢。彈指思惟入觀行。時食
時已過。當將至日中。時有天童從空來下。以天甘露
飯入比丘鉢。敬心禮拜。忽然不見。我見此相歡喜頂
禮。聽受經法。于今不失。我今以此念誦觀法。授與比
丘。自今以後依之受持。觀心法界直至道場。弟子比
丘信受此語。觀心念誦不生異想。不動使者時時來
現。是故應知。心佛眾生三無差別。應觀法性真如寂
靜。諸法心起不思議故。
<other>○攝忍比丘云</other>我念昔時遇惡比丘。常被罵詈。我起
瞋恚欲報彼怨。顏面失色。執持利劒及器杖等。通夜
伺求終日作謀。敬法藥叉并聞其說。心懷怖畏而跪
自言。有一比丘常以惡言罵詈誹謗無咎我身。聞此
謗者身心不安。伺求其便欲殺彼僧。以是因緣其利
劍等日夜嗔愁。敬法藥叉彈指數反。從眼下淚猶如
春雨。語比丘言。云何比丘起如是惡。其在家人不受
禁戒。猶有善心。莫如是惡。何況出家纔作佛子。起是
想哉。破石不惜元非玉故。硝玉可惜是珍寶故。俗人
作惡如石破壞。沙門起惡如玉硝。汝今思惟法師所
行。起忍辱心。可捨報怨。我今為汝說法師行。如來滅
後千餘歲。徤那崫國有一沙門。名吉尸尼。五篇七聚
十三僧殘無有毀犯。并學三藏智慧明了。王臣人民
見其戒行。尊重供養。時有破戒惡行沙門數百集會。
共相議言。是吉尸尼惡行沙門。內懷惡心。現有智行。
獨受人敬。誹謗我等。由是我等惡名周遍。我等來至
彼比丘所。罵詈誹謗或加杖木。令去國內追出遠境。
如是議已。破戒比丘數百聚集。以種種言誹謗罵詈
是沙門言。或汝是大惡盜賊。或言汝是大惡律儀。或
言汝是貪食魚肉。或言汝是噉飲酒[葸-十+夕]。或言汝是夜
抱女臥。或言是奴婢下賤。或言汝是殺鹿常食。或言
汝是秘持弓箭。或言汝懷利劒殺人。或言汝是常誑
惑一切。或言汝是佛法外道。或言汝常誹謗我等。或
復罵詈言。如是惡人打破其頭。或復詈言令食糞尿。
<pb n="21"/>
或復詈云以繩縛身。或云利劒當殺其命。或云利錐
可錐其咽。或云鉫鏁繫縛手足。雖如是等種種惡言
罵謗沙門。而是比丘更無嗔氣。顏色柔輭默然受之。
更不返答。諸比丘眾如是罵詈各各相去。時空中有
如我等類護法藥叉。皆來集會。雖當冥罰破戒比丘。
見此比丘希有所行。為試是僧心行作法。於惡比丘
不敢如害。諸破戒僧後時羞使。令見彼僧。時持戒僧
不動而住。而諸比丘聞彼沙門不去猶住。倍生瞋恚。
各持刀杖復來集會而作是言。以言試追惡僧不去
猶住。各加刀杖可遠擯出。作是言已。打頭截手削於
鼻。五體身分一切打傷。而是比丘身心不動。猶如盤
石。慈眼見迴出柔語云。善哉。汝為我善知識。失毒惡
身。何時報恩。我以兩肩荷戴汝等。經於百千萬億時
歲。恭敬尊重盡心供養。猶不報盡今日之恩。時於空
中有一大音。猶如雷電而讚比丘。善哉沙門。攝身口
意。忍辱最勝。能忍諸惡。破戒比丘見聞比丘不嗔慈
語。及聞空中讚比丘聲。忽懷怖畏。深生慚愧。五體投
地禮比丘足。我以惡心穢淨戒聖。還知我惡。信其德
行。唯願沙門悲愍我等。令滅破戒地獄之苦。時比丘
言。善哉汝等常慈悲我。先施安穩。今與安樂。如是大
恩實不可報。我今不生一念惡心。但念今日得大利
益。時諸比丘合掌白言。沙門今日於我等類不生惡
心。以何為證。比丘答言。我出家已來。未作妄語。未起
嗔恚。未生憎嫉。何故方始生妄語。我雖蒙於汝等打
罵。實不生於一念惡心。汝等所戒刀仗之具。皆變蓮
華開敷香鮮。作是誓言。破戒比丘所持刀杖皆變蓮
華。色相殊玅。諸比丘眾見是事已。深信慚愧。不知所
之。見大師形是例之沙門。以何方便攝持嗔恚。能忍
諸惡。願為我等說其因緣。比丘說言。善哉大眾問深
法要。為汝說之。諦聽思惟。我依佛教。不依外道。住六
種心。不起嗔恚。不生怨心。於諸惡法身心不動。一於
眾生生如來想亦皆有恩。二深怖畏後世苦故。三念
忍辱無量利益。四不生於我我所想故。五以大悲愍
眾生故。六住現觀不思議故。由是因緣不生怨心。於
諸眾生生佛想者。細尋一切有情之輩。皆身內有三
身如來。由一念妄心感如是身。若其發心皆當作佛。
若未發心亦理如來。是故觀察十方如來是已成佛。
一切眾生是未成佛。雖有已成未成之別。因是法身
何生差別。是故我今如來弟子。何於佛所起大惡心。
作如是念不生怨心。又諸眾生皆是往昔流轉父母。
養育我身如今父母。由妄想念不知所生。云何恩所
而生惡心。如是思惟可生惡哉。二畏後苦失大利者。
若起一念嗔恚心時。一切煩惱俱時動發。一切天龍
悉得於便。皆失一切善根財寶。入於地獄受無量苦。
何由剎那嗔恚之心。經無量劫受諸重苦。及失無量
善根種子。為諸聖人所呵責哉。華嚴經中佛為菩薩
說如是言。菩薩若起一念瞋恚欲報怨心。則得百千
億惡法。不證菩提。不聞正法。不生淨國。生惡道中。生
八難處。身多痔疫。多被謗毀。惡知識來。生外道家。離
佛正教。入魔界。不見善人。惡深日增。善法皆盡。常生
邊地。身常貧窮。身常顛倒。心常愚闇。而生惡心樂於
生死。除一切智。不入佛法。不住禁戒。見僧誹謗懈怠
⿰悚頁惰。生生永離佛法佛子菩薩。但由一念嗔恚心。如
是等數無量惡法決定現前。何況生於二念三念嗔
恚心哉。是故比丘常作是念。假使十方一切眾生各
各執於如須彌力打截我身。逕無量歲受苦不休息。
我當忍受不生一念報怨惡心。以何因緣。一念惡心
無二世利。是故比丘不生怨心。三念勝利不生惡者。
若人罵詈及加刀杖損身分時。為我有過。應作是念。
是我所悞。專非他過。諸人呵責誡調我心。還可生喜。
何生怨哉。若身無過橫被打罵。應作是念。我今無犯
忽得此苦。定知應是過去時故業苦因。于今不失。今
生償盡。是我過也。非佗所為。如是思惟不生反報怨
<pb n="22"/>
結之心。是名第一法師所行。生生蓮華化生。寶華承
足。不履地泥。在在所所見佛聞法。智慧明了。不入三
途。一切天龍鬼神脩羅師子虎狼羊鹿牛馬等蠢蠢
之類。見忍辱人皆生歡喜。不生怖畏。恭敬尊重如事
天帝。如事父母。諸佛如來常共護持。三界賢聖常樂
見之。正使十方一切眾生懷毒嗔恚欲害來集。見忍
辱人皆起慈心。不生惡心。況復加害。尊重供養發心
還去。忍諸惡心有如是等大威神力。故如來云。眾人
諍論不報為勝。眾人誹謗忍默為勝。諸善法中忍善
第一。諸善力中忍力第一。諸兵眾中忍兵為勝。諸財
寶中忍財第一。比丘常念有如是等二世大利。於諸
惡法不生怨心。四不生於我我所想故不生怨者。比
丘若被打罵苦時。應作是念。今我身分非自造作亦
非自物。皆以法界地水火風因緣和合。今盡分散各
還本所。是故身體骨肉心肝。地大所成。非我己物。而
是法界大地一分。膿血淚汗。水大所成。非我己物。但
是法界大海一分。身有燸氣及入出息。火風所成。亦
非己物。而是法界火大風火大風大一分假法。以是
因緣。今我身分非我物故。於身不可生於愛惜。於打
罵者亦不應生怨結惡心。又復思惟。此身無常須臾
假借。雖生愛惜更不可留。何於暫時無常身體。永結
多劫受苦因緣。自佗懷毒生生不忘。如是思惟不生
怨心。五發大悲。我今出家偏為法界。見諸眾生由迷
心性受生死苦。由是發四弘誓慈悲。荷擔法界一切
眾生。運置菩提涅槃彼岸。但受諸樂。令入佛慧。由如
是心。我今出家。以是因緣我身即是眾生父母。何於
一子生惡心哉。我身醫王。應治眾生煩惱病患。何於
眾生增其病哉。我今船師。應度眾生生死大海。何於
眾生令沒生死。如是大悲憐愍眾生。報怨惡心更不
現起。六住觀心。比丘常觀心性實相。我身即是眾生
之身。我心亦是眾生之心。所以者何。心佛眾生但是
一物。更無差別。譬如虗空無十方相。亦無差別。亦無
勝劣。但一空相。如是如是。心佛眾生但一無三。由惡
覺故生於自他異類差別。生善惡心。互懷忿怨。生生
殺害。互抱歡喜。在在語親。觀如是相。猶如幻化亦如
水月。如是思惟。雖見怨人不生惡心。雖見我身不生
愛念。如空見空無憂喜想。亦如化人見於化人。但愍
自他妄想迷亂。專不求於眾生惡過。自他平等不可
思議。三世一念不恒隔。乃至智者歷萬法境。尋知實
相。由是觀心。惡心不生。慈悲忍辱剎那剎那須臾須
臾增進圓滿。猶如月輪漸漸圓滿。亦如日光遍照虗
空。無有障碍。我今如是直觀心性。雖蒙汝等罵詈刀
杖。更不生惡。彌生慈悲。汝等比丘若有善心。早離惡
心。如是修學。一生如夢。何故懈怠破戒。諸僧聞比丘
說。血淚流出。永發道心。皆持禁戒。常修忍辱。不起惡
心。比丘當知。如是思惟。永息惡心。如往昔僧。說是語
已。藥叉不現。我聞此語。從是以後常攝身心。怖畏後
世。雖加杖木罵詈誹謗。默然受之不加報答。時世諸
人呼我攝忍。若有比丘發道心者。如是觀法。必應受
學。是故應知。心佛眾生三無差別。應觀法性真如寂
靜。諸法心起不思議故。
<other>○法志和尚問比丘云</other>法師所行種種無量。沙門行
於何等功德。比丘答云。我習法文。說法論義。以為所
行。和尚問言。說法論義度脫生死。是殊勝行尤可隨
喜。以何心想可修是行。比丘答言。若於說法論義時。
內心念言。願聞法者皆生隨喜尊重於我。敬禮於我。
于智者中我獨最勝。名稱普聞。受諸供養顧眷屬一
生。以如是心說法論義。從是以外有何所樂。和尚語
云。我聞汝說□□□□摧折我肝。不可堪忍。沙門習
學三藏法門。何以智眼迷名利□□□有目飲酒醉
亂。或毒失心。眼目宛轉不見色相。今見比丘雖有少
慧。說法論義飲名利酒。服勝他毒。醉亂迷悶。不見二
世罪報業色亦復如是。諸罪業中。不淨說法是為第
<pb n="23"/>
一極重惡業。我今為汝說說法論義甚深方法。如我
昔時經行諸國。往邊少國有一比丘。名曰寂慧。持菩
薩戒。深守其精。不犯輕戒。何況十重。習學大乘。智慧
甚深。言詞柔軟。辨才最勝。國中僧眾皆來承習。捨指
南面作比面禮。我往彼所親近暫住。應時國中王臣
人民僧尼眾等皆集聚會。白比丘言。善哉今日我等
類說微玅法。令心歡喜。比丘辭退更不說法。如是如
是日日雖請。比丘慇懃辭請不說。時諸大眾大杲所
念。涕淚悲泣不樂本所。寂慧沙門見是諸人信心求
法。發大悲心受大眾請。著新淨衣內外清淨。手持香
爐漸漸行步至於堂門。閉目思惟然後入堂。如法禮
佛登於高座。端身思惟。不見大眾。不見眾色。不聞餘
言。臨說法時。舉聲大泣。淚流如河水。集會僧俗貴賤
大眾見寂慧泣。雖不知於因緣作法。時生慚愧。莫不
泣者。然後為說甚深玅法。不經時節。纔經一時。於其
中間一切大眾於寂慧之所。皆生佛想一心聽法。或
復悲泣如犢失母。或復歡喜如貧人得寶。或怖罪報
如獵士得鹿。或求出家或持禁戒。或攝心亂或發道
心。或復隱居或行布施。或懺眾罪。如是利益其數甚
多。應時堂內異香薰滿。亦於空中音樂遙聞。見前異
相生希有想。寂慧比丘說法時竟。閉眼思惟。舉聲大
泣如前所說。從法座下。屈禮諸佛。以大慈眼顧見大
眾。漸漸出堂。而思惟觀念不可說盡焉。是時我見比
丘說法。永異餘僧說法之式。心生歡喜。伺求靜時往
寂慧之所而作問言。我聞佛教。說法教化。是菩薩行。
大師何故度度辭退說法之請。又復何故說法初後
悲泣憂愁。願為我說。欲知因緣。我作問時。有少分智
說法論義多聞比丘數十在座。寂慧沙門答我問云。
善哉比丘我為說之。諦聽思念。說法度佗。諸佛菩薩
所行之法。凡夫淺識。力所不及。所以者何。若不量機
妄說法要。聞者失益。能說所說皆唐捐故。滿願說法
蒙淨名誡。身子度佗被外道哢。二乘聖者斷盡三界
煩惱障已證生空理。不生著心。猶於說法有如是過。
何況未斷煩惱愚夫。以少分智為佗說哉。寧以利劒
剜取三世一切諸佛青蓮眼目理也。豈以不淨心為
佗說法。亦以刀聚同時殺害無量世界六道之眾生。
更不可以住有相心為佗說法。若欲一時頓作十惡
五無間等無量無邊一切之重罪。經無量劫生阿鼻
獄受無限苦。但以有相不淨之心。應昇高座為佗說
法。寧以鐵鉗拔出我舌。以極利劒刺摧舌根猶如微
塵。日日夜夜時時尅尅受此苦痛。經無量劫。不應更
以名利勝佗不淨之心說法論義。悲哉悲哉。濁世比
丘不知正教究竟之正理。不量眾生機根之差別。但
以名利勝佗之毒心。現說法相。誑惑世間。奪盜財寶
資命嚴身。覆養眷屬受佗尊重敬禮供養。實無智行。
猶如竹葦外相似賢。見內虗豁。亦如畵瓶盛於糞尿。
不可近身。猶不審哉。說法之師後生之身受何等苦。
誰有智者好於說法。設雖不起有相之心。未斷惑時
猶不出假。所以者何。自損益佗似有大悲。猶無大悲。
猶無大益。離雜毒身然須說法。靈山聽眾智顗禪師
臨命終時。謙自位言。領眾太早。位居五品權者。猶恐
出家說法非誠實者。四依大士提婆菩薩趣滅度時。
語弟子言。我先度佗。自位未就。菩薩卑下非論凡夫。
以是因緣。我不說法。出家已後未起有相說法之心。
今日始起何生欲哉。寂慧沙門說此事時。小智說法
諸比丘類深懷慚愧。血淚流下。永斷說法論義之心。
我復問云。我心雖信。猶生疑惑。我聞正教諸功德中。
為他說法是第一善。如法華云。竊為一人說一句法。
是如來使行如來事。況大眾中為佗廣說。又有經云。
有人多劫以妙七寶施十方界一切眾生。功德甚多。
若有比丘為一眾生說四句法。功德勝前無邊無盡
不可為喻。又有經云。於諸施中法施最勝。諸比丘眾
常行法施。以是因緣為佗說法是最勝事。如大師說
<pb n="24"/>
是大惡事。我迷兩道未生決定。願為說之。比丘答言。
能問此事。我為說之。佛說比丘持戒威儀具足清淨。
如是比丘皆應供養。隨是比丘一切應行。是真佛子。
是真梵行。為迷此旨破戒無慚。不調心行不名沙門。
不入僧數。不許共住不許共行。雖大地廣及海水多。
為破戒僧猶不許於一步之地一渧之水。是大惡賊。
一切所用皆偷盜故。何故於中許說法哉。以之案之。
比丘所出諸經所說。皆是持戒比丘所作。非許破戒
比丘所作。非許破戒比丘說法。何況法華說法師行。
慈悲為室。忍辱為衣。諸法空座。處之說法。是豈破戒
比丘行哉。是故不應生於疑惑。於說法時不生希望。
但除大悲。不起想心。內外清淨說法比丘。其餘沙門
何說法哉。我復問云。我今生信不生疑惑。若欲說法
以何等心而為人說。比丘答云。汝不煩問。所以者何。
說法度人。尋其本緣是大佛事。三世諸佛之所行故。
以是因緣。釋迦大師為四依之人說置方法。如法華
中法師．安樂二品之經內。細說所行內外方法。亦如
餘經處處經文說法方便。何故煩問。又可作答。若欲
說法。應如佛說。若違佛說。更不說法。我復問云。如大
師言。說法方便明見諸經。持戒沙門內外清淨。但以
大悲不懷希望。於大眾之中說深玅之法。有難問者
和顏而答不生怨心。是為說法。如是方法眾中說法。
如我等輩下根著相破戒比丘。不可生於說法之相。
況為一人而說法哉。從是以外。寂寞山林無人之所。
但我一人為自行住。調攝迷心不說法那。為當云何。
願為我等說此法要。沙門答云。善哉比丘是真佛子。
近代末世破戒以少分智說法論義。不知方隅得聞
如是不淨說法。罪報深重還生怖畏。永斷說法。發道
心時曾薰習故。有說法之。若猶現前攝心。安座寂寞
之所。當起觀心說法威儀。所以者何。我深達佛教。歷
萬法之境。常觀心性。直至寶所。我今為汝說此方法。
比丘端身安座不動。閉目思惟。不緣異境。應如是觀。
我身佛堂。誰是身外更求佛道哉。兩足柱。上橫背骨。
棟兩肩梁。餘骨筋種種結搆皮膚血肉。葺尾塗壁。以
頭寶故置身堂上。腹內空豁猶如堂內。身有九孔如
堂門戶。身內骨肉互有隔障猶如佛堂內陳外陳。五
臟六腑種種諸物。青黃赤白長短方圓。形色種種彌
滿其中。猶如堂內幡葢華鬘佛臺高座。以眾寶物莊
嚴安置。是身堂內菴摩羅識法界性本覺法身。三十
七尊眷屬圍繞結跏趺坐。三昧清淨法蓮華臺。第六
意識心王法師著忍辱衣。著慈悲裳。法門威儀清淨
而敬禮本覺佛。懺虗妄過。登法空座。寂靜安坐。心王
法師見身堂內聽聞四眾滿堂雜住。所謂善惡心所
等法十大地法。而善惡心恒相應起在於身內。如人
天類善惡心雜預聞法座。大善地法唯善心恒相應
起。亦在身內。猶如出家僧尼等類。形體順佛預聞法
座。貪嗔癡等大小煩惱。唯惡心起。亦在身內。猶如鬼
畜修羅等類。雖是惡趣罪業眾生。有機緣故。在聞法
座。如是等類善惡心所。大眾之中第六意識。心王法
師以大法音。不懷驚怖不生希望。告心所言。汝等善
聽。我為宣說法界真如清淨法門汝。等體性即是佛
法。貪欲是道。恚癡亦然。惡心所眾猶以如是。何況其
餘善心所眾。豈非佛哉。一一心所皆具佛法。萬德㽵
嚴不壞不滅。無缺無減玅不思議。乃至身堂所有色
塵足柱肉壁一切色法。一一皆是法界真如。互不障
礙圓融自在。汝等心所於實相法。更不坐於各別之
想。由妄分別業力因緣而有心王心所親疎所緣。剎
那剎那生住異滅。有為無常有漏之相。論其本性空
寂一如。誰是心王。誰是心所。何是本覺法身如來。何
是所住身體伽藍。如夢如影。亦如虗空。是不思議一
如法界。第六意識心王法師說是法時。心所大眾皆
得法喜。貪嗔等眾離於毒惡。皆變布施慈悲等行。信
精進慧善心所眾。彌更增長無量功德。於心王師恭
<pb n="25"/>
敬尊重。應時身堂忽然廣博。量同法界。菴摩羅識本
覺法身四智如來。放智慧光照曜境界。一切法界諸
佛菩薩賢聖皆來集會。坐身堂內。即時印可第六意
識心王法師。猶如遮那摩耶胎內說華嚴時。諸佛菩
薩皆來集會儀式之相。心王法師被照本覺五智光
明。及蒙諸佛印可讚歎。踊躍歡喜頂禮恭敬本覺法
身及一切佛。繞百千匝却住一面。還覺本際甚深法
門。見於法界不離我身。雲集諸佛不離我心。但一平
等。猶如虗空不。著有邊不著空邊。亦不生於亦有亦
無非有非無。離二邊執。四句百非悉皆遠離。冥契真
如宛然而住。如是觀察思惟心性。名真說法。汝等沙
門如是修行斷煩惱。後為諸大眾可說法門。比丘當
知。此是秘密最極究竟觀心說法。莫令披露。我時聞
了。深以受持。汝比丘僧早離名聞利益說法。深攝身
心全持禁戒。二世成就無受諸苦。比丘聞已離於不
淨說法論義。思惟佛道不交聚落。得見佛身。是故應
知。心佛眾生三無差別。應觀法性真如寂靜。諸法心
起不思議故。

心性罪福因緣集卷下（終）

<article id="n1641">見聞錄</article>

No. 1641
<sarticle>見聞錄</sarticle>

古吳沙門　智旭　隨筆
楚中有一生員。心迹正直。值冥府缺第七殿。上帝命
暫主之。每隔數日則入冥理事。但正坐簡閱文簿。不
勞簽判。而隨彼前人行業。罪福異趣。每見有自上刀
山劍樹者。輒使左右救之。愈救愈上。竟莫能挽也。一
日閱簿。見其妻有一罪款云。盜鄰雞一隻。連毛重一
斤十二兩。遂折而識之。回陽詰問其妻。妻尚抵謾。彼
述冥間所見質之。乃首曰。鄰雞食所曬物。失手誤打
令死。懼鄰婦詬厲。故尚藏未發耳。因取出秤之。斤兩
不爽。相對驚異。遂以死雞并價償謝鄰人。未幾復入
冥。簡視前簿折痕如故。而罪欵已無影迹矣（江西養智禪人
說）。
乙卯科浙省解元馮銓。因會試入燕都。有一老人止
生二女。仰銓為名士也。拜而托之。銓下第歸。帶至揚
州。竟潛賣與娼家。媒來取二女。二女詬為誣誑。媒出
詮手書示之。二女驚哭。遂投水死。是夜詮妻夢二散
髮女子從溝道入。一鬼從之。手持虎頭牌。有速拿馮
詮四字。驚異而醒。未幾詮安隱歸家。妻相接甚歡。詮
問曰。我已下第。胡故歡甚。妻默不言。再三逼問。乃述
前夢。詮正經行樓上。聞說夢畢。身即戰慄從樓墮下。
七竅流血悶絕於地。家人急扶起。喚醒之。乃具述負
心事。言畢遂死（舟中嘉興人說）。
蘇州庠生陸穀。字戩夫。曩與予同參寒湛明諸公。
後專精禪學。頗有省發。益復沉靜。庚午歲暮乘小舟
有所往。忽遇糧船上六人借登其舟。舟遂覆。六人皆
無恙。穀竟溺死。家屬償其修行無靈驗。乃示夢曰。余
往世曾以一方便害此六人。今償夙債。非修行咎也。
設不修行。報當更劇矣。
洞庭西山蔡坦如居士。妻甚賢良。持齋念佛放生然
燈。密作眾福不求人知。既病劇。謂坦如曰。死固不須
擇日。但世人俗見謂修行人乃惡日死。亦所不便。幸
為擇日。明日吉乎。答云不吉。後日吉乎。答云亦不吉。
乃曰。吾不能更待矣。今日吉乎。答云今日頗吉。因即
命取水澡浴。集親友念佛。正坐合掌而逝。
吳江太湖灘有一老人。生平惟喜念佛放生。別無所
知。每行路時拾灘頭螄蜆放入水中。雖極冗不顧。平
日遇有生命輒解衣割食買放。曾無退懈。忽一日謂
<pb n="26"/>
家人曰。吾當西逝。可集親友送我。因集眾念佛。安然
坐逝。異香經宿不散（吳江鑒空師說）。
杭州北關羅四。造大悲像。鑄鏡光。有老嫗以一小鏡
相助。羅愛其古。存之。初鑄僅成四邊。二鑄僅成半鏡。
三鑄中缺一孔。與所留古鏡大小正等。乃出所留鏡
投爐且云。此鑄若成。吾當懺悔。若復不成。非吾咎矣。
鑄果立就。於是復捐貲禮懺。今其鏡現在龍居永慶
寺懺壇。
姑蘇陽山西王象橋。有居民夫婦。每至稻熟時輒於
鄰田中搣取禾穗以自益。忽一日亡。父母附於女身
大詬曰。汝盜鄰家穀。冥府乃督我搣己田中穗償之。
兩手皆傷。不勝苦痛。汝何害我至此耶。
又一居民植菜。有鄰人齊根截去一疇。彼忍而不較。
菜乃從根復生。茂盛倍常。次夜鄰又截去一疇。彼不
復堪。痛加詛罵。此疇所留菜根倍多。竟枯腐無復生
者。
又一居民索陳債。負債者嫌其太迫。即口牴之。彼含
恨言。如何負我物而不肯償我。必為毒蛇噬之。未幾
患黃病。展轉牀席者年餘。負債人聞其病篤。因念云。
我本無心負彼。因彼態太惡。故謾相牴耳。今聞其抱
病。我當償之。乃備一本一利并禮物四盒往謝。彼人
喜甚。相留對飲。飲醉忽吐一蛇。厥病遂愈。
杭州鄉民有田數畒。界在祝鄉䆠田中。祝以勢力迫
取之。民無可訴。誓來生作蛇相螫。遂得重病。命匠作
棺留一孔穴。匠問知其故。以白於祝。祝悔悟。輿民至
家。還其田契。并與養病之資。民感泣即吐出一蛇。霍
然起走還家（王元建居士親知其事）。
杭州于行素。妻重病三載有餘。勢在必死。一夜夢綵
雲擁菩薩到其庭。歡喜驚醒。適值雲棲大師到城。于
率諸眷屬固求大師光臨。師命先作經懺道場四日。
至末日乃往焉。病者恍如夢中所見。遂愈。
天啟初年。吳江桑葉大貴。有居民養蠶數筐。因計成
繭所得之利。不如賣葉利多。遂埋蠶載葉至湖州鬻
之。舟過太湖。有大鯉躍入舟中。民取而藏之頭艙。既
至葉店。主人見葉上有血。詰問其故。答曰此魚血也。
魚尚在頭艙。試取看之。則儼然一人頭矣。共相驚駭。
更迫問之。答曰。實無他故。我自埋蠶賣葉。欲多取利
耳。因同眾人至埋蠶處。掘地視之。復得一死屍。與頭
相合。廼鳴於官。竟擬死罪。嗟乎。業報為蠶。不免煑繭
之苦。亦甚慘矣。況為微利而活埋之。并使不得盡一
期之生。人心安在。宜其報應之甚速也。
余母舅金赤城守贑州。因入覲歸家。夏感瘧症。隱几
假𥧌。夢公署役人環列其左。出家緇流環列其右。復
一老人語曰。若本從出家中來。今能回頭仍向此道
乎。能則尚可送汝老母。不能則老母反送汝矣。舅因
思。吾母已年八十有四。豈當反令其送我耶。即應聲
曰。我當回頭。聲未訖。役人遂散。乃隨緇眾梵唄而行。
忽動孤寂之感。悲悔而醒。異時在陽山墓廬。為余言
之。但以䆠情甚熱。仍蒞贑州。未幾陞兖東兵道。歸家
病三四日而卒。竟使八旬餘之老母淚眼欲枯。嗚呼。
蠅頭蝸角。迷人心志如此。世出世法。兩皆負墮。亦可
為青雲路上人作永鑒也。
姑蘇南濠街有一人。常作陰隷。每數日輒往直班。鄰
有一人語曰。能帶我至陰間遊戲乎。隷曰。可。汝但靜
臥室中。勅家人勿開戶。我當帶汝去。仍送汝回。隣人
如命臥室中。隷即攝其魂同至府城隍廟前。囑令住
石牌樓下相待。自乃持文書入中庭去。鄰人待久生
厭倦心。見一大車從西過東。載四娼女并二男子。中
一娼女原有舊情。以手招之遂登車同去。隷出廟覓
鄰人不見。轉問旁人。知登車去。乃回陽急至傅門外
一居民。家見有新產小猪七頭。其一即鄰人也。以手
擲之。猪斃而魂忽不見。次於田岸見大赤蛇仰臥。即
知鄰人所變。乃打殺之。揑其魂歸房。擲醒因問曰。汝
<pb n="27"/>
同我遊陰府頗適意乎。答曰。汝初置我於廟前石牌
樓下。入廟經久不出。我方厭倦。幸舊識娼女邀我出
傅門外。同至一舍相與飲食歡樂。忽有人奪我食。打
我項。我怒而出。外困而偃息。復聞人呼曰。赤蛇赤蛇。
以手攫我。我便驚醒。有何樂乎。隸笑語其故。黃洪江
親聞其事。乃發心學道（洪江亦予在家時善友）。
泉州莊奇顯。癸丑科榜眼。年少嗜酒。忽一日飲於承
天寺。醉後往藏經所。見有法師講大佛頂經。遂大怒
取案上經擲地。以脚踏之。又仆韋䭾像於地。後數月
以脚踢一廝。誤中柱上。脚指破裂成異瘡。漸腫至身。
楚痛異常。見韋駄詰責而死。
泉州張翰冲。丙辰進士也。任金壇知縣。將行取一日
坐堂。忽有緇流徑詣公堂語曰。我與汝前生道友。見
汝有難。特來救汝。汝可罷官同入山學道。不唯免難
且出生死。張以為誕。緇遂歷指其少時事數種。皆妻
拏所不知者。張乃駭諤。欲如其言。竟為妻子所阻。緇
尋別去。張赴京考選。甫至都門。脚忽生異癰。著靴不
能脫。割靴調理。不愈而死。
晉江許兆馨。戊午舉人。往福寧州謁本房座師。偶過
尼菴。悅一少尼。遂以官勢脅之強汙焉。次日忽自嚙
舌兩斷而死。
晉江王某。以文名諸生間。擕酒飲承天寺。入藏經堂。
見少年沙彌某端坐閱經。強令飲酒。沙彌不從。復摟
抱調弄之。歸家三日。忽掌口自罵。家人不知所謂。半
日嚙舌而死。
孝豐縣監生楊龔。所買鳥銃八把。養獵狗數隻。隨處
損傷物命。一日欲往庄取稻。合家人俱得夢云。十年
造業。惡報至矣。楊不信。復帶銃到庄。見野雞。以銃打
之。誤中己頭。破腦而死。
泉州徐氏女。名三姐。年十六未嫁。忽得病。父母為覓
醫。女垂淚告父母曰。吾必死。無用醫矣。蓋吾前生為
某家婦。夫寵一婢。吾以妬故謀殺之。今在冥官處訴。
我當往償之。不得逭也。翼日遂死。
泉州徐氏女。名悌姐。嫁後生數子。產中多食鷄。所殺
鷄頗眾。後仍於產時得病。見羣鷄索命而死。
晉江姚某。其表兄徐肖浯。因年荒捐百金賑饑。托姚
經理其事。姚匿十數金肥己。後數日得病。自罵曰。徐
托汝賑饑。安得侵匿。致餓死者不少。今取汝償命。遂
斃。後二子亦皆餓死。
泉州徐氏女。名細嬰。年七歲。得疳積病埀死。其父雨
海為鳴磬高聲念佛送之。息已絕。忽再甦。因為延尼
僧誦金剛般若經百二十卷。女安隱若無病者。舉家
皆謂病愈。女獨向父曰。兒暫假數日。聽經完去耳。經
完乃逝。
泉州有賴姓者。家巨富。喜害生命。家中開一小池。以
鐵網羅其上下。養鰍鱔魚鼈之類。用供不時飲食。後
得病將死。諸子羅列牀前。賴忽不見。徧索不得。乃見
在小池鐵網中。則已死矣。
晉江有一無賴。忘其名。恒以殺狗為業。在興泉道街
門邊溝側屠狗無數。忽一日自伏溝側作狗鳴。數日
乃斃。
神宗時有一南道名王萬祚。管下巡江。居官最清廉。
而性頗嚴急。捶楚之下傷命良多。忽得病。衙中冤鬼
數百前後呼叫。同僚諸御史往問之。無不見聞者。五
皷。王竟不起。
南安縣山間有居民。夜起見鄰舍有一人驅一人入
其門。其人不肯入。且曰。吾僅欠渠銀三分。何得便入。
驅者以杖打之。遂入。居民頗以為怪。明早詢之。則鄰
舍已生一猪。民復疑猪所直不止三分。未幾猪墮圊
死。竟有一人以三分銀買之。民疑乃解。
孝豐靈巖寺釋自謙。未出家時有友勞振宇。係江右
人。在遞舖灘賣鱔麵。歲殺鱔數千斤。後移居德清縣。
仍習前業。一日以滾湯煑鱔。若有人執其手。不能蓋
<pb n="28"/>
鍋。羣鱔帶沸湯跳起。攢頭匝面咬定不放。振宇號慟
萬狀。須臾鱔死方脫。不十日。振宇尋死。
釋性戒。俗姓萬。有弟萬七。不事他業。專用繩索弔諸
鳥⿱少隹及狐狸兔犬之類。屢勸改業不從。凡十餘年。後
一夜臥牀上以朽繩自纏頸。人莫知之。次早不起。方
啟戶視之。已自斃矣。
神宗時應天巡撫周孔教。以新陞侍郎過家中。有屬
官數人。皆修書差隷往謝舉薦。隷在其門候未得。即
通。忽見一承差持單。紅帖有侍生石星拜五字。門者
急為傳進。周方晏坐。見之大驚。已而帖及承差俱不
見。周遂病劇。子孫環立。又見白布包首者三十餘人。
突入臥室訶之。則各以手持己頭。示人蓋斷頭鬼也。
周遂卒。考其故。石向為兵部尚書時。周為御史。劾之
下獄論死。而三十餘人。皆周為巡撫時以賊情誤殺
者也。
台州府松門衛有一居民。於崇禎辛未年五月盜檀
香大士像一軀。至天台縣欲售於鄉紳張大素。張許
價六金。民嫌其少。遂欲劈像作香鬻之。時一皂役先
一夜得夢女人稱苦求救。彼正妻死未久。疑是索薦。
乃往西門店中買祭物。忽聞店內劈像聲。急趨入視
之。恍悟前夢。因扭解至捕官所。其房亦於先一夜得
夢。遂苦鞫之。自首從松門盜來。即申之縣令。以像歸
張宅修理供養。其人未幾死於獄中。
高明寺沙彌岳弘。管庫事。侵尅大眾無所不至。每於
庫中私造飲食。偏眾獨享。并偷常住豆米等以供己
用。甫及一年。於元旦夜夢關帝割其舌去。至初四即
大病濵死。乃惶怖無地。盡賣衣單求眾懺悔。告辭庫
司。病始漸愈。
高明寺又一沙彌靈灝。素不持戒。有瑞光上座率清
眾各出己資。結大悲懺期。灝亦預焉。正在期中。仍私
行不軌。遂夢關帝截其首去。次日即嘔血不已。重病
數月而死。
佛日寺釋實相。中年出家。惟勤修苦行。炤管常住為
事。隨作務隨念佛。所得即施不留餘貲。不與人諍亦
無怒容。壬申秋忽一日語人曰。吾明日當西逝。乃借
雲棲一老人坐龕。次日洗浴剃髮髮未竟。已坐脫矣。
安吉州龍溪菴釋了空。延覺海法主講法華經。因迎
送之禮殷重。里人妬之。誘一無賴莫姓者。打法主一
拳。眾僧忿甚熟打。莫濵絕。里人乘機欲詐菴中。鳴官
看驗。身無小傷需食更甚。官遂不能擬罪。逮輿歸俗
舍則徧身皆損。飲食俱廢。半年後脇下尚流膿血。久
久方愈。信伽藍護法之力不可思議云。癸酉春日過
菴中。釋隱空親說。
世廟時吳城鄉紳陸俸。貪洞庭山西湖寺風水之勝。
力謀吞噬。因本山鄒陸二氏極相抗訟。不遂厥志。乃
放火焚殿。殿有古沉香觀音像。焚時香氣遠徹。後俸
得奇疾。渾身癢發。滾水灌之。次第爛盡乃斃。同謀諸
人並感惡報。
神廟時吳城鄉紳毛堪。侵天池寺作墓。將毀石佛殿
為穴。天正晴朗。忽發厲雷。擊碎牌樓。堪懼因不毀此
殿。留一二香火僧居之。然大剎已廢。其年。子女孫媳
等俱死。後竟絕嗣。
楓橋有一豪民。素行無賴。恐被按院訪察。乃詐現善
相。持珠念佛。戒酒斷牌。諸惡黨亦翕然從化。稱之為
師。而實私行非法。仍造眾惡。但所言禍福皆悉靈驗。
利養日盛。如此年餘。忽自思曰。我本無真心修行。尚
感此善報。信是佛法不虗。因發真心。覓一好師。受三
歸五戒。是後所言禍福百無一驗。利養遂絕。出怨聲
曰。我向以詐偽修行。反多利養。今真心學道。更見坎
坷。佛法豈有實效哉。悶而假寐見。有人告之曰。汝莫
怪我。汝向來詐偽虗誑妄談禍福。我輩得以互相佐
助。今汝返邪歸正。我輩不復能相親近。故令汝無聊
耳。
<pb n="29"/>
釋慈含與六湛遊野池畔。見二水蛭。次第變作青蜓。
至第三水蛭出。六湛以草阻之。連阻三次。忽變作蜈
蚣。
吳城陸湛源居士。至洞庭東山吳鳳林家。其家為營
素供。吳母時年九十四歲。偶至厨下因問。為何營此
素供。婢云請陸相公。又問陸相公年幾何。婢云年五
十四。母驚歎曰。渠年五十四便已茹素。吾年九十四
乃不斷腪耶。從今日即當永斷。子媳輩力阻之。俱不
聽。仍設香燭請陸居士作證。越三年於臘月間。忽謂
子曰。為我請陸先生來。子訝。問其故。答曰。吾將遠行。
子問何往。答曰。兒何太癡。吾已九十七歲。安得無去。
遂徧集子孫輩言別。擇次日去。次日大雪。則云且俟
天好方去。次日又問天好否。婢謬答云今日雪更甚。
則云更俟天晴。未幾見日光炤室。乃曰。汝等詒我。速
取我淨衣及取香水來。遂起梳洗更衣禮佛。并遙禮
湛源居士。馮几端坐。命眷屬同時輕聲念佛以送之。
許久媳進茶湯。則已逝矣。
姑蘇神堂巷潘奉巖親家。渾名盛老鼠。有一外甥居
鄉間。盛往探之。甥欲割鷄為饌。力阻乃免。夜夢亡媳
謝曰。雞即我後身也。吾因不敬三寶。墮此異類。賴翁
慈力。昨免刀砧。吾七年前曾失一簪在竹筧內。可令
姑取之。盛既醒。遂索此雞歸家。果於竹筧中尋得舊
簪。夫妻皆大感發。同出家於普陀山。後其妻坐逝。夫
亦善終。
姑蘇周致和。賣藥為業。有一次媳。歿後附於妹身言
曰。吾不敬三寶。罰作狗身。日被厨下人打。苦不可言。
幸速救我。父母問曰。吾為汝禮慈悲懺法。汝得益否。
答曰。正仗懺力。將脫難矣。父母乃從周家取狗以歸。
三日而死。
姑蘇金龍川有一妻弟。於南濠開麵坊。家人打驢。驢
忽作人語。吾欠汝老主人五金。故來効力。汝何得鞭
我。家人大驚。以語厥主。主取父舊帳簡之。果得五金
借票一紙。因取向驢前碎之。語曰。吾已免汝。驢遂躑
躅而斃。
金龍川又一表弟。住滸墅關。生一子常病。偶父子同
臥頃。有鬼攝父魂至冥府。冥官責云。汝欠某人債若
干。何久不還。父答云。我不識渠。因喚出相認。即其子
也。遂憶前世曾欠債事。冥官命曰。汝速於三寶中為
渠還却。一諾而醒。其子宛然在牀。心倍醒悟。後為作
福延醫等事。計滿本數。子隨去世。母慟哭之。父曰。不
須哭也。此是索舊債者耳。備述前夢。因相與奉戒修
道。至今尚存。
湖州府武康縣公差。忘其名。路值一男二女尾其後
行。到鄉宦駱家。見三人直入駱門。心異之。因待至暮
不出。遂問守門者索人。守門人以為誣妄。諍打不已。
聞於主翁。翁悟其意。命各房查生產事。乃見㹀牛新
生三牡。一壯二牝。即喚分差視之。三牛毛色與所見
三人服色不異。方知三人已為牛矣。復查其姓名。皆
欠駱家租米者也。後三牛既大。力有強弱。債多者強。
債少者弱。分毫無爽焉。
吳城婁門內有姓蔣者。自幼喜毀神像。崇禎癸酉年
拆其父所造火神殿為門房。毀神像以為薪然之。冬
忽頭痛。命家人鳴囉集眾。眾既集。眼珠忽迸出垂於
鼻間。死而復甦。甦而復死。口唱冥府所歷諸苦。共經
四十二日乃絕。合城人無不見聞。
寧國府涇縣水東鄉民。忘其姓名。居常修善。齋僧布
施無虗日。偶因病暴卒。至冥府。冥王稽其陽算未盡。
遣還。民乞曰。為人多苦。不欲更還。如是再三。王乃問
欲作何等。答曰願預僧流。王驚曰。汝福幾何。望此高
位。計汝生平福力。祗可作一百戶耳。民又固乞。設不
能為名德沙門。求作一燒火僧足矣。王曰。燒火僧亦
萬萬不易作。且與汝作一千戶何如。民又不欲。王曰。
必欲作燒火僧。且回陽間。盡其形壽極力修福。或可
<pb n="30"/>
冀耳。民遂復甦。作福倍前。數年乃逝（九華空如老人說）。
世廟時休邑大傅瀛。有童子名程鎡。與同族弟兄捉
樹上鵓鳩。議定上樹者得其二。在樹下者得其一。及
上樹取得三鳩。則樹下者皆取去。鎡追奪不肯還。遂
併取擲殺之。夜夢二青衣執牌來捉云。有人命事。鎡
避走約二里許。竄入觀音大士殿中。見大士儼然在
焉。二青衣亦追至。鎡訴於大士曰。我未甞殺人。何為
捉我。二青衣出牌示曰。是三鵓鳩相告。今須同去理
會。鎡辯曰。鵓鳩不過小禽。何足償命。況我本與彼約。
彼人負約。致我生忿而擲殺之。則罪不獨在我也。大
士曰。鵓鳩若大。損犯禾苗。則汝殺之其罪稍輕。今既
初生未甞有過。汝今殺之理須償命。況彼人雖負約。
而致之死地者實汝罪也。但念汝年幼未有成立。因
命二青衣寬其限至十二年後。某日某時再來追之。
二青衣奉大士命而散。鎡亦遂寤。至十二年後。鎡商
於淞江。至期忽自立于秀野橋下而斃。
大傅瀛程玄偉。生一子。名本大。習儒業。費其家產略
盡。于崇禎辛巳同族兄程天明往姑蘇。將本處祖屋
賣與其姪。得價僅數十金。俱被天明扣去。空手而回。
不數日遂抱[鬱-山+止]死。止存一女已嫁商山吳宅。女歸送
殮。竟于途中見乃父魂。因附其身而歸罵曰。天明甚
無情誼。令我抑[鬱-山+止]而死。今已訴于冥王。兼告鄉約程
宗涵作證矣。我又于抗州江干遇故姪程寬。寄我要
打姪婦吳氏十掌云。我止有一子。汝何不肯撫養。乃
起異心耶。玄偉聞而訶曰。汝在生時。破吾家事殆盡。
今既死去。何故尚來作祟。答曰。吾前世本為商人。汝
為店主。見我財寶謀奪我命。我今特來索債。但因汝
任我揮霍。頗快我心。故恕汝命耳。何得以父禮責我
哉。
淞江海口有朱姓者。慣收大猪宰殺為業。崇禎己卯
年正月間。至二鼓時偶起登廁。聞人語聲。疑以為盜。
執杖隨聲尋去。乃在猪欄中作福建人語。一云。苦哉。
我明日必當見殺矣。一云。汝本當作猪七次。今已六
次。苦將脫矣。我當作猪五次。今方初次。是為苦耳。其
人本解福建鄉語。聞之大駭。遂棄惡業。
又一人宰羊為業。亦于己卯年正月間至鄉間買四
羊牽歸。未至家中僅十里許。四羊爭躑躅。觸倒此人。
一羊牽其頭。一羊按其兩足。二羊上其腹極力抵觸
致死（已上四事並程智用親見故說。
神廟時有一士子。弱冠即舉進士。座師及同年諸友
咸器重之。其父待之愈嚴。稍不如法輒加笞辱。一日
有同年公請士飲酒。士因父責遲遲乃去。兼向同年
哭愬此情。同年大歎服曰。甚矣。老年伯之深為年兄
也。夫弟輩半生苦心。僅獲一第。而兄年未二十。亦遂
得第。且名聲藉藉反勝弟輩。此造化所忌也。年伯若
不用惡辣鉗錘。則兄必恣情任意。福壽俱損矣。士乃
醒悟。歸時頓改舊觀。父訝問之。汝為自解我意能如
此改過耶。抑誰向汝說破耶。士述同年語以對。父乃
敦請同年。公命士禮之為師。以受切磋琢磨之益。
和州有一居民。忘其姓。養鵝百餘隻。偶一日鵝食其
親鄰稻穀。鄰打殺其鵝至五十餘。民婦見之。始亦甚
怒。次深思曰。我設欲與成訟。力能勝彼。但須費數十
金。計鵝所直不及其半。且鵝雖死。亦尚可用。何必爭
此空氣。又吾夫今已醉臥。設與知之。或起敺打。尤為
不便。遂命僮收拾死鵞醃之。次早鄰人忽自暴死。其
夫醉醒。歎訝其人無病而卒。甚為奇異。婦乃以昨事
告之。夫深感曰。設汝昨為我說。我乘醉力必敺打之。
不幾成人命乎。乃集親友作證。拜謝其婦（已上二事釋成泰說。
池州府殷家滙經紀行。有一棉花客往鄉收花。途遇
打狗者負一大犬。買歸放生。剩食飼之。弗離左右。一
日至丁家洲收花。行主人叫舟送之。犬亦隨往。舟子
見客銀多。起不良心。撐至江邊將客置布袋中。結口
投水。犬遂下水口銜袋結嘶吠不已。漁人見而挽出。
<pb n="31"/>
客因得蘇。回至行中。備言其事。行主安慰客心。佯為
不知。往舟子家探問。客信且邀舟子到行飲酒。乃令
客出面詰。伏罪奉還原銀。
九華山有住莊人。好殺鹿。一日率眾網鹿。見有老鹿
身斑異色。四圍覓之。鹿見勢迫竄入莊家。眾復趕進。
鹿跪伏淚下乞命。莊人以矛逆刺鹿目。鹿未去皮。而
莊人眼忽先瞎矣。
青陽縣老田吳六房。有家人名吳毛。持戒茹素甚潔。
左兵渡江搶虜殺人。主人盡走避之。惟吳毛代主看
守房屋。被賊七鎗而死。頃之厥弟來看。毛復醒。向弟
曰。我夙業應七受猪身。因齋戒力。今受七鎗以酬往
因。徑生天矣。言訖遂逝。其弟素不信善。聞之駭然。亦
遂回心。
九華山㵎多產石雞。形似蝦蟆而大。味勝家雞。每有
上司過縣。必票取之。偶一夜。莊人以火照巖。舒手探
取。被石雞咬住兩手。死不可[托-七+友]。直至五更。聞寺鐘聲。
石雞各似合掌念佛之狀。莊人乃得脫走。
池州府有一人。恒誦三官經。流賊臨城。其人夢三官
告云。汝前世曾殺一人。今來報讐。不可免矣。驚懼而
醒。復加懇禱。又得夢云。往業難逃。豈能曲救。但汝夙
冤名朱七。騎紅馬。明日必來。汝可跪於門前。口稱朱
七將軍饒命。彼或問汝何故知我名字。即以兩夢告
之可也。次日果於門前見有騎紅馬者。跪稱朱七將
軍饒命。賊聞驚異。問知其故。遂憮然若失。置之不殺
而去。
釋復禮。訪知友。歸九華。夜夢黃冠羽流三人奔求救
命。旁有同衣詆之。次日行路。見一童子手提三鱔。肥
大異常。買放井中。旁有一釋痛加訶罵。謂不宜放入
於井。方悟夜夢即此三鱔云（已上六事俱釋隆仁說。
徽州商人程伯鱗。久居揚州。事觀音大士甚虔。乙酉
夏北兵破揚城。程禱大士求救。乃得夢云。汝家共十
七人。餘十六口俱不在劫。惟汝在數。不可逃也。程既
醒。又復懇禱。仍得夢云。汝前生殺王麻子二十六刀。
今須償彼。決不可逃。汝當分付家中十六口。並住東
廂。汝獨在中堂俟之。勿併遺累家人也。程頷之。越五
日北兵扣門。程即問曰。汝非王麻子乎。若是王麻子
可來殺我二十六刀。若非王麻子則本無怨。不須進
門。兵云。我正是王麻子。程遂開門納之。兵下馬驚問。
汝何以知我姓名。程具以兩夢告之。兵歎曰。汝前世
殺我二十六刀。我則今世報汝。我今殺汝。汝於來世
不將又報我乎。乃以刀背斫程二十六下而宥之。擕
其家屬同至金陵。

見聞錄（終）

<article id="n1642">現果隨錄</article>

<talk>No. 1642-A
 現果隨錄序</talk>

夫因之與果。猶形有影焉。形已有焉則影必從焉。苟
欲端其影。先直其形。形直影惡不端。若不直其形而
欲其影端。譬如揚湯而不輟火。雖欲其冷無有是處。
是我法門之通訓也。世典亦有之。曰陰德。曰陽報。此
豈不我之所說因果者哉。世有一等不信因果。其陋
尤甚。姑舍弗論云。今茲戊寅余寓黃檗書。林藤氏偶
携一抄本來謁余曰。此現果隨錄。謀上之木。以布於
世可耶否。余把讀之。乃知靈隱罷翁戒顯筆記。戒顯
師具德和尚。和尚為我天童門下之人。至其記我徑
山費祖舍利一事。其言可徵也。又讀其述論極讚念
佛功德。則知蓮社中人也。通編但載所親聞見現業
感現果者。他如宿因後報及異熟等。非今所取。余謂
罷翁一片婆心。不覺拖泥帶水。世出世間有志之士。
<pb n="32"/>
勿以其言淺近而忽之也。奚翅罷翁之幸。抑亦讀者
之幸。是編與自知．陰隲等錄并讀則可。藤氏刻行亦
何不可之有。　介石淨壽

<other>現果隨錄目錄</other>
卷之一
陳益修以力護關廟大士賜目
趙志清挂冠修行先幾免禍
趙時雍施異僧一錢便獲賢嗣
徐成民身理陰司刊行冥判
圓通師稟受大戒頓脫無常
朱綱魂遊冥府論前世判事
隱圓師以禮懺放食消解夙冤
碧璠毀如來衣鉢頓縮一臂
張斌以念佛金錢救主危難
吳澆燭以念佛作福剋期善逝
吳叔寶以臨終稟戒念佛蓮花湧現
王建以誤攝回生親述冥事
周秀才以却暗中財立登科第
顧宗伯以盡節被溺彰顯前因
張儀部以持正罹難神祐全節
魏應之退念開齋卒致縊死
王齋公失念賣齋立致死亡
福主神厭惡穢凟顯靈拽廟
卷之二
吳瞻樓修持登簿瑞現西方
弱菴師誤用堦石託顛僧傳信
石氏猪託夢免殺自投禪寺
戴星歸矢口誦呪得免油鍋
武昌僧為菜害猪江心招報
王子房捨昭慶棟梁大彰靈異
汪司馬魚頂金經鏤板傳世
趙朝奉以羅漢帶回因建大寺
王御史建毉祖殿得子免難
張封翁以還金厚德子孫世顯
錢州侯請律師授戒燭現佛像
葛朗玉父子刻勸善書施人全家免難
孫學憲因羅漢回生塑像竪[石*((白-日+田)/廾)]
北高峰五聖募石柱助建靈隱大殿
太倉水陸期中神鬼顯異
崑山安禪菴地藏懺期紀異
張邇求食葷感夢齋戒圓期
龔爾茂以廣施勸善文神降顯靈
踈山大殿天王兩顯靈異
李銓部以造像獲嗣始終守節
李伯馨心念殺人却為心鬼所殺
久病翁喜還夙債頓去心蛇
馬給諫以禍虧齋素竟歸神道
卷之三
錢伯韞以老年學佛竟得西歸
黃攝六篤志西方剋期善逝
王奉常以累世修積科第蟬連
譚憲卿創大悲壇祈嗣立生雙璧
先府君以精[虔-文+ㄆ]事佛屢感奇徵
上天竺鑄銅像大士顯靈自賜黃泥
金谿縣青蛙使者顯異寶跡
黃州安國寺張真君憑小卒降筆
徐亦史損財惠民隨獲美報
俞春蛟以飯僧免回祿增修福行
朱君以僧預為作法火難得全
蔣素公以續菩薩指獲薦賢書
尹宣子以難地禮懺竟得生全
張鎮臺以韋天示夢安國重興
<pb n="33"/>
二人敬慢關帝榮辱異報
張其光違夢烹鱉貪饕致死
王指揮以惡性為蛇隔生餘報
漢口屠人不聽僧勸立招慘報
高郵猪遺身換蓆始終還債
蓬閬鎮屠牛惡戶立招業報
居道人亂啖庫物轉身作驢
曹翰以屠城為猪遇緣得救
吳江路叢大報恩奇冤立雪
王郡丞赴任吳地為蛙伸冤
王曉江謝官修行頓躋道果
賈客以誠心供佛代殺保全
回子擊銅佛不壞禍還賣主
癱子以禮拜觀音病愈興緣
徽商堅決進香竟免火難
卷之四
黃州飛火亂焚獨免齋戶
貧女捨一錢鑄佛勝跡不磨
堯峰僧竊韋天燈油立招譴責
毗盧塔鬼勾僧索債酬畢方甦
二孝廉侮慢文昌身錄俱損
二孝廉襲慢地藏立死受報
建昌小民穢汙三寶雷神擊死
甬城人以穢觸塔廟立遭奇禍
陳祥屠狗怙惡不慘現身招報
熊季納以精虔護法刻期獲嗣
顧秀才化[鴳-女+隹]回生尋訪得實
黃封翁以行善感大士送子著大名節
吳霞舟以盡節焚身神昇天
史封翁以久遠齋僧感子大魁
楊君以錯口救人致家溫富
吳生遇仙愛命蹉過奇緣
瞽者以害心劫殺己命立損
吳道媼以[虔-文+ㄆ]誦金剛坐化顯異
方氏以虔誠禮誦盡室生還
許子位以前生撿字得中高科
董七以虗秤取利家財暗耗
費隱老和尚逝後荼毗現多舍利
曹溪原直禪師以悟道精修末後現瑞
天白大德以持誦法華終聞天樂
新戒以攢單未完韋天示應
王僕以前生行善竟免鬼錄
[ㄠ-ㄙ+?]修以惡性毆妻終受蛇報
蔡公子以靈隱伽藍顯應復得回生
江北僧繫戀遺財超薦得脫
王仰泉以改業修行得生淨土
漁船以巧計沒人立報抵命
沈文學以塗抹壇經招報劇苦
支庠友以誤傷人命祿籍頓消

No. 1642
<sarticle>現果隨錄卷之一　（凡現在因果係親見聞者皆入此錄）</sarticle>

靈隱罷翁晦山樵　戒顯　筆記
<other>陳益修以力護關廟大士賜目</other>
陳益修。字玉笥。山東濟寧州人。為諸生時。見回回教
門楊生花等欲毀關帝廟。擴大回回清真寺。陳公力
訟之官。得[寢-(宋-木)+穴]。後癸未春。流賊破衮州。生花等集千百
眾乘變團練回回兵。途遇陳公。以前忿呼眾捶擊立
斃之。且剜去其兩目。復矐以。擲屍於其舍。陳公自
見變為中陰身。止二尺許。守其屍中。夜忽見關聖降
其家謂曰。我分中亦不在此一廟。只難為汝好心致
喪汝命。然汝陽祿還未盡。應有功名分。吾當使汝回
<pb n="34"/>
生。陳曰。感大聖厚恩。但吾兩目已去。縱回陽世已是
盲人。豈能復讀書作舉士業乎。關聖亦沈吟少許。乃
曰。無妨。吾當請觀音大士來。必能賜汝目。言已便騰
空而去。須臾復至曰。大士來矣。尋見大士身披白衣
如仙姥狀。備極相好。關聖指陳公代為乞目。大士微
笑曰。此極不難。乃向空中一喚。俄見一天童子手携
大筐籃。以荷葉蓮花覆上。大士揭開乃皆眼𥅲也。即
手拈二枚。令取酒一巵吞之。陳公強飲。咯咯有聲。戄
然而醒。中陰形即隱。而陳君兩眶中已得眼矣。關聖
送大士去。乃謂陳曰。汝不必復思報仇。不久　大清
一至。此輩無噍類矣。明後年汝當聯捷。果乙酉舉于
鄉。忽一人遺之書曰。（陳字）東畔方生耳。（益字）草頭八血全。（修字）一夕
三人臥。（關字）門內隱八天。（公字）老翁成羽化。（默字）黑犬（佑字）右人牽。（聯字）耳邊
絲亂墜。（科字）禾斗永相連。益修不省意義。亟視其人。已失
所在。牘背大書陳益修關公默佑聯科九字。始悟其
旨。果中丙戌進士。任戶部郎中。權關荊州。後生花作
亂。宗族十三人寸磔於市。
罷翁曰。此事初聞之陳旻昭先生。寓余弟子顧伊
人刻之武安王集者也。次黃梅令徐長午亦曰。此
余姻親也。其事極確。無不目見者。但其眼𥅲微小。
直視而光外溢。與平人稍異。嗚呼。陳公以好心護
廟。感此奇緣。大士以千手眼轉瞽復瞭。神通廣大。
海口難宣矣。神佛報應速於反掌。可不懼哉。
<other>趙志清挂冠修行先幾免禍</other>
趙志清。山東人。以孝廉選河間府贊皇縣令。居官三
年。廉明仁愛。萬民頌德。忽一日至凌聖功大守處告
退。大守問何故。趙曰。某以知宿世因緣。故不得不歸。
大守益恠之。問宿世云何。趙曰。某前生於某大法師
會下為聽經學者。法師有定力能通惠。余二十六歲
以疾臨危。師謂余曰。汝道力未堅。此去已入紅福。以
未曾修大福。亦不能登甲榜。僅一孝廉知縣耳。然止
許三年。若多一日大禍即至矣。可急流勇退入山修
行。還得見我。言訖遂終。自入出母胎本性不迷。歷歷
皆驗。今三年既滿。決意入山矣。大守勉白直指公。李
灌谿住不及放歸。旋有劉姓者補其闕。未半月。賊至
城大破。全家被害。
罷翁曰。凌聖功諱必正余同里同社友也。初以行
人選建昌太守。調河間府。任滿回鄉。為余說此事。
李灌谿諱模。字子木。長齋學佛。亦余道友。所言無
異。
<other>趙時雍施異僧一錢便獲賢嗣</other>
麻城西坂劉某。隨族叔劉伸至真定府固城縣為主
文。曾密救二人命。後闖賊至。城潰。縣令出走避難。劉
君押其家屬回黃途。遇賊兵被殺。其神魂返麻城謁
東嶽。帝曰。汝救二命。應得善生。帝令侍吏訪城中之
善門無子者。吏以醫生趙鳳儀。號時雍。報帝。令取善
惡簿察之。見趙君曾淹死五女。法當絕嗣。又撿善簿。
見某年於大雪中曾施錢一文與寒乞僧。僧乃菩薩
假裝寒相試人者也。帝曰。此一錢功德甚大。應與其
嗣。遂遣劉君託生。臨行帝語曰。汝去九歲。當有孝廉
贈汝妻。某歲入泮。某年補廩。一生享厚福。後趙氏生
一子。纔出母胎即呌云。我西坂劉某也。東岳帝遣我
與趙氏為後已不必言。但吾生前尚有產業借貨。彼
此未明。速喚吾妻子來。趙時雍即請其妻拏至。小兒
歷數舊逋。令妻子依券索之。分毫不爽。九歲果為鄧
孝廉婿。後功名出處一如帝命焉。
罷翁曰。此事余友梅惠連有紀事流布。戊戌冬余
在黃州安國寺。患脾疾甚苦。適張龍宇鎮臺請趙
君時雍在署令整余疾。應手而愈。余問令嗣生下
地即能言真否。趙君曰千真萬真。余詢某名與字。
趙曰。特為此故。名曰默。字弱言。而東嶽冥中種種
公案。則皆豚兒口述也。
<other>徐成民身理陰司刊行冥判</other>
<pb n="35"/>
太倉徐成民。庠友季生之子。幼持齋好善。與友結社
念佛。忽奉帝命充冥官。從崇禎庚午年始。晝為書生。
夜則判斷冥事。每日至夜分中堂暗坐。體氣俱冷。兩
眼上撑。呼鬼兩造判決如流。音響洪厲。陰風颯然。左
右耳旁置燈火紙筆記錄。裒成大。題曰婁東冥判。
九州管內處處流通。判善惡報應如照瞻臺。覽者不
寒而慄。
罷翁曰。此余庚午念佛會友也。為人淳厚質撲。木
吶寡言。除讀書外止知念佛。忽受冥職。音吐高亮。
一字一句斬釘截鐵。固已奇矣。更奇者。三教典籍
從未寓目。一當對簿則引經據史。出入佛藏字字
精鑿。真不可解。冥判中有數則公案出余手錄。文
不加點。未甞增減一字。如是者十餘年。成民乃作
自言。初為閻君分司。死去實受職。此婁東昔年一
大異事。今所目擊而身相與者也。
<other>圓通師稟受大戒頓脫無常</other>
僧圓通。常熟梅里人。中年持齋。忽奉閻君批文。命追
攝生人。初至冥府。見頭門外有一井亭。奉符者到。彼
著皮襖。持大裩。戴虎面。向井一照。身即騰空。渡海穿
山頃刻千萬里。所攝人擐在棍。上肩而飛行。雖一二
十人輕如羽也。每五日一值班。圓通心厭之。百計求
脫未能也。乃出家剃髮為僧。依舊供職。迨至于乙酉
冬同惠天師至玄墓剖石老和尚座下。稟受三壇大
戒畢。其役頓除。永不充追魂使矣。
罷菴曰。惠天師與余最為莫逆。亦梅里人。與圓師
至交厚親。見其為治無常十餘年乃脫。如來所制
清淨大戒。為冥中所重如此。亦異矣哉。
<other>朱綱魂遊冥府論前世判事</other>
嘉定一老儒。名朱綱。平生方正不苟。頗信佛老。忽一
日見二冥使來請。便相隨前行。至一大宮殿。知為冥
府。少頃閻君打鼓陞殿。司門者報云。東昌府知府進。
朱君聽是知府。心遂不驚。上至堦。閻君下座相揖。賓
主坐定。閻君曰。公在任時判許昌弑母一案。得無過
當。朱君一聞此言。前世境事忽然現前。對曰。許昌實
不曾弑母。毒殺其母者惡妻也。許昌外歸。一知消耗。
即當黜妻。首官正罪。方是孝子。乃以情愛難割。含糊
隱忍。猶同枕蓆。是雖不親弑母。而以春秋許世子不
甞藥趙盾不越境例斷之。是與於弑母之甚者也。斷
曰弑母。誰曰不宜。閻君首肯曰。公言甚當。乃揖令下
堦。敕引遍視地府。方送回陽。朱君由此長齋修行。杜
絕世事。
罷翁曰。曾見其子為父刊實錄。遍布道俗。請余作
序。故知其詳。
<other>隱圓師以禮懺放食消解夙冤</other>
江北僧隱圓。參學天寧。某年六月暴亡。母在泰州。報
到。膚已粘席矣。將殮復甦。細言前世曾作令某縣。自
侵庫銀嫁禍庫吏。復計殺之以滅口。吏恨極。訟之閻
君。追攝對理。冥君勸庫吏云。彼既出家為僧。汝決意
報復。何如以法力超薦汝乎。隱圓承旨。遂立願三年。
日禮千佛懺。夜放蒙山以釋夙恨。吏首肯。遂得回生。
因乞一冥使引遊地府。到一大會處。榜曰補經堂。中
有數百僧道。乘光誦經。須臾復暗。隱圓問何處所。冥
使曰。此陽間僧道包攬施主藏經。雖得財而經未誦。
故在此補也。又問頃刻即暗何也。答曰。以業力深厚。
不許便使補完。故遲久光現。現而即收。使久處黑獄
也。隱圓回生。三年酧愿畢。復參學靈隱焉。
罷翁曰。天寧．靈隱衲子屢向余說。情事皆同。補經
一欵。世間釋道視因果為兒戲。孰知陰中一一不
爽如此。與其久處黑暗地獄不得補經。孰若乘此
日月三光之下為施主了此功德之為快哉。稍一
捱排。噬臍何及矣。
<other>碧璠毀如來衣鉢頓縮一臂</other>
麻城一富僧碧璠。曾捐百金。助村民築塞保衛一方。
<pb n="36"/>
徒無窮欲受戒。璠不許。徒夜走至杏巖和尚處稟戒
而回。碧璠一見大怒。裂碎三衣。撲破瓦鉢。當晚方睡。
即見韋䭾尊天震怒痛罵云。汝是何人。敢毀如來法
器耶。立欲以寶杵擊之。璠叩頭求懺。韋天曰。念汝修
寨有功。姑去一臂。以杵輕輕向右臂一點。璠狂呌而
醒。數日內忽右臂暗消。止長七八寸。手拳如小橘縣
肩上。至今師徒皆在焉。
罷翁曰。余師姪吼木與璠隣居。述其事甚詳。
<other>張斌以念佛金錢救主危難</other>
寧波一小民張斌。住崔尚書廊房。業織蒲鞋。性好修
行。長齋念佛。夜以蒲鞋剪下草鬚。念佛一數珠。即記
一莖。裝竹簏中。每歲除夕焚地藏殿寶庫內。已幾十
年矣。適崔尚書患發背死。至冥府。冥君怒目數其平
日過惡。崔公曰。能縱我回陽。一修福業以贖罪乎。冥
君曰。汝所蓄皆作業錢。此間用不著。汝租屋民張斌。
反有金錢幾倉在此。能易一萬來。罪可解矣。崔曰。但
釋我回。此事極易。張斌赤貧。何以致此。冥君曰。凡人
齋戒至心念佛一聲。此間即注一金錢。或又散心念
佛一聲。亦注一銀錢。張斌至心念佛。以蒲鞋鬚記數。
積有幾倉耳。遂放崔回陽。立呼張斌告曰。汝陰府積
有金錢。可兌一萬與我。張斌力言無。崔公曰。汝以蒲
鞋鬚記數。燒地藏紙爐者是也。張斌曰。此誠有之。若
果有用。但隨尊意。乃令書券以實銀一萬易之。請僧
焚券回向。崔疾漸愈。張斌曰。吾年已邁。無用此物矣。
乃以其銀造一大橋。費幾千金。復建一菴接眾。至今
號張斌焉。
罷翁曰。余昔館錢希聲州侯署中。希翁昆弟數為
余言此事。丁丑余參天童密老人。亦曾過此橋。葢
確實非謬者。張斌以至心念佛。致令金錢積成倉
庫。後又加以造橋接眾。廣大福德若能回向西方。
決定高登不退矣。念佛利益殊勝如此。惜乎幽明
相隔。世人不知。安得起張斌而遍告道俗也哉。
<other>吳澆燭以念佛作福剋期善逝</other>
蘇州一小民姓吳。業澆燭。故以彰名。僦居婁門一屋。
孑身長齋。晝夜念佛。以為人至誠。吳閶內外數十大
燭舖皆爭迎。澆燭念燭係供養神物三寶。必念佛數
聲乃澆油一杓。一生如此。年七十餘。忽語一至親洽
店主云。吾積有薄貲。本為防老。今以念佛功成。至某
日吾即去世生善處。無用此矣。敬以相贈。主曰。汝所
積者乃眾店物。非吾一家物也。何敢受乎。若必無用
處。請為汝作福。吳君大喜。乃以匙鑰授主。令至所居
地窖取出約有千金。主為分給蘇州眾大剎齋僧。及
菴院接眾處皆分惠。作福竟。吳君如期合掌念佛端
然坐逝。吳門道俗送龕火化者千萬人焉。
罷菴曰。此崇禎甲戌年事也。余館周恒中齋。其家
僕陸君送龕回。稱述不已。此君與張斌行履相類。
一生至誠念佛。末後皆作大福。或佛菩薩來迎徑
生西方。未可知也。
<other>吳叔寶以臨終稟戒念佛蓮花湧現</other>
太倉上舍吳叔寶。諱鳴珙。家貲殷厚。素好善。預放生
會。然不甚通佛法。六十餘自言欲脫化。忽沐浴。命延
隆福寺印初法師宣授三歸五戒竟。大呼出去者再。
合掌逝矣。頃復開目語妻兄王煙客生先曰。吾纔發
永絕塵世願。勇猛念阿彌陀佛。從床下躍出竟是蓮
花世界。自省平日何善乃獲此。世人努力。言訖索水
自照。中夜恍然悟曰。今生吳叔寶。前生徐和尚。復大
呼快哉而逝。傳有異香發于室。
罷翁曰。佛法一也。然臨行發願。冥地念佛。功必烈
于平時者。專與不專也。平時散心念佛萬千。未必
得力。屠者張善和十念遂得往生。獵夫聞杈上鈴
響。一聲稱佛。蓮花湧現者何哉。葢由死臨冥界。獄
火在目。大怖切心更無攀緣。更無審顧。驀然佛號
一聲如大震雷。如泰山崩。平時積業不啻陰霾迸
<pb n="37"/>
散而累卵粉碎矣。尚何地獄不空而淨土不現哉。
叔寶以僧轉劫。既有夙根。臨行又稟歸戒。勇猛念
佛。蓮花湧現。無是疑者。世人努力。實乃至言也。庚
午余曾同叔寶放生。海印菴王煙翁奉常父子皆
有傳記。見聞最確。
<other>王建以誤攝回生親述冥事</other>
吳門王建。素行謹節。忽一日無疾晝死。隨青衣至冥
府。閻君鞫勘。係是誤攝。所應攝者乃山東王建也。建
由是得生。出冥殿。見地獄黑焰蔽空。嘷呌聲如雷吼。
三老僧跏趺大樹巔。每獄人痛聲騰沸。以淨水灑之。
聲即停寢。建近前詢之。則觀音．普賢．地藏三大士也。
建與報國茂林律師。素相識見。亦在冥府。袈裟杖錫
如平時。
罷翁曰。建自有回生記。茲止撮大略。
<other>周秀才以却暗中財立登科第</other>
明中葉有周秀才。諱某。素方正。家極貧。賃婁門韓家
潭子屋一間折舊竈。竈底方磚下得二元寶。妻大喜。
周君曰。此不義財也。豈可得乎。取筆書銀面云。若是
我的財。須是明白來。竟袖至胥門外。登渡船擲之中
流而返。舟子親見。立呼漁翁投之摸之。漁翁藏銀別
處。詐言不見。二人大閧。訟之大守。大守欲加刑。二人
吐實。乃押漁翁立取銀至。見面有字。命貯庫。是秋鄉
試。周公竟中。舊例本府小鹿鳴宴。每舉子。有牌坊銀
百金置面前。書字銀二笏恰在周君前。眾共驚異。後
成進士。
罷翁曰。此所謂明白來也。周公絕世迂闊。成絕世
方正。使染指暗物。福澤定止此矣。安有後一段奇
事乎。人人知科甲為大利。當小利現前。人人忍不
過。嗚呼。周公迂闊真大學問。豈易及哉。此周翼宣
業師鄉友業師古君子也。累為顯言如此。
<other>顧宗伯以盡節被溺彰顯前因</other>
崑山顧瑞屏先生。諱錫疇。字九疇。崇禎朝官大宗伯。
甲申國變後。闔門悲慘。誓以死殉。父筍州翁自餓死。
瑞翁復在溫州。丙戌六月十六日為同事賀君堯所
害。沈之。江華亭令張調鼎。字大羮。公門生也。好請乩
仙。忽瑞翁來降。大羮怪問曰。老師何時登道山。乩曰。
吾於前六月十六日被副將賀君堯害我於江中矣。
張問賀與師何仇。乩曰。老夫前世乃天台一老僧也。
因托鉢回路逢巨蛇。以杖擊殺之。賀即蛇後身也。冤
對相尋。因果應受。可語我兩兒。切勿報仇。張公立遣
人至溫州蹤跡之。一一不爽。
罷翁曰。余己丑秋在吳中開元寺。硯友吳純祐承
晤余。以其曾為永嘉令。談及瑞翁事。純祐曰。此弟
所身經而目擊者也。丙戌六月十六日弟讌瑞老
於江心寺月夜話別。明晨報瑞翁被害。弟召募漁
人捕之無影嚮。當夜夢瑞翁立水中。余急命掖之
登舟。瑞翁曰。余前世為天台老僧。誤殺一蛇。今抵
其命。承公厚意。營我後事者。以公前世係我徒孫。
有方外一脉親故也。明日但向某灣尋之。余即在
矣。早起詢漁人。果有其灣。一尋而獲。乃力助扶⿰扌親
歸崑祖塋焉。純祐。諱國[烈-列+(尤-尢+木)]。庚辰進士。後君堯入海。
亦為人所殺。
<other>張儀部以持正罹難神祐全節</other>
太倉張受先先生。諱釆。事母至孝。崇禎戊辰未發榜
前。有友夢會榜第三名。下註孝子二字。生平不甚信
佛。獨信關帝。乙酉元旦夢帝送一乾坤正氣扁到家。
公大喜。逢人說項。先是州中豪傑吏胥多結黨蠧民。
公負性剛正。白於錢希聲州侯案。治其罪。群小銜恨。
欲甘心焉。是歲五月十三乘亂要。劫公於路。擁至城
隍廟。叢毆慘酷血肉糜爛。有童子自外入。見城隍神
以身翼蔽公。公僵仆不動。群小謂已死也。命丐者負
公屍棄之小較場關王廟側。夜分。廟中一僧謂同住
者曰。張公正人也。屍棄於此。恐有毀傷。吾等當舁還
<pb n="38"/>
其家。然無別物可盛。乃下一乾坤正氣扁舁焉。到家
以酒漿灌之。忽唇動得甦。調養不半月而愈。真神祐
也。明年捕兇黨駢斬於市。
戒顯曰。公係余諸生時業師也。素不信僧。獨敬崑
山西寺空林禪師。謂是真僧。戊子五月三十日垂
易簀命請至語曰。吾儒書都讀過。獨未留心內典。
今命已垂盡。靜思佛法一著最妙。生死關頭斷斷
少他不得。惜無及矣。生平以僻見反。有口業。特請
數僧禮梁懺。一為洗滌。懺完吾即去矣。故此告別。
至酉分問曰。懺完未。答已完。遂泊然而逝。嗚呼。師
嚴氣正性動思濟世。雖以忤群小罹難。然自此以
後絕跡人世。不入城闉不面當事。遯于荒野。卒得
全歸焉。知天不以此玉成其志節哉。平日雖與佛
法無緣。而臨行悔悟。其言大善。豈非夙有惠性。現
名士宰官身者耶。昔顯頻侍師側。商確古今文藝。
極蒙器受。一談及佛法。便面赤責讓。及顯以甲申
之變働哭別廟。焚書出家。師却極口讚歎。甫里許
孟宏居士請余闢梅花墅為海藏菴。師遺書獎曰。
原達以勝人宜居勝地。吾師乎惡知他生後世不
為佛法中一大知己乎。周相與至深。悉顛末甚詳。
附記於此。
<other>魏應之退念開齋卒致縊死</other>
崑山魏應之。居真義鎮。魏子詔族姪也。崇禎庚午春
與子韶同榻[寢-(宋-木)+穴]。忽夢中狂哭大聲念佛。子韶驚問故。
應之曰。夢至冥府。見曹官抱生死簿至。余問我在簿
否。官曰汝別在一簿。固索之。乃在縊死簿上。名下註
云。三年後某日當自縊書寮。余哭問曰。我何罪至此。
官曰定業難逃。問何法可免。官曰。除非齋戒念佛。精
進修行。庶或可免。遂語子韶曰。姪從此一志修行矣。
遂持長齋。曉夕念佛精進者八閱月。後文社友眾咻
曰。此夢耳。何為所惑乎。漸漸意改。遂開齋戒。癸酉春
無故扄書齋門縊死。屈指舊夢。恰恰三年。
罷翁曰。癸酉余下帷子韶春祺堂中。應之時來聚
首。忽一日袖一宋搨黃蘇帖贈余曰。此舊舘范長
白司馬家物也。余不受應之。固留余案。不三日。其
子披髮蒙面哭報應之已縊死。余大驚。乃售此帖
與社友顧仲莊得二金。易棺與之。其大異事。
<other>王齋公失念賣齋立致死亡</other>
麻城東郊外齋公王君。長齋三載。忽染惡瘡。周身糜
爛痛不能忍。心生退悔。一親友往問疾慰諭曰。公持
齋人也。佛天當嘿祐汝。王君曰。吾持齋三載。反招此
惡報。齋有何益乎。友曰。汝意不欲此齋。賣與我得否。
王君曰如何賣。友曰。算一分一日。三年當得銀十兩
八錢也。王君大喜。遂書券得銀。明日將破齋戒。當晚
忽見二鬼使來大罵曰。汝以薄福。十箇月前命祿已
盡。以持齋故延捱至今。今乃賣去。命算反透在汝身
矣。立勾攝逼行。王君叩頭流血求緩一夕。當退銀誓
復長齋。急呼親友索券。友曰。吾昨持券歸。便於佛前
禱告焚化矣。王君悔恨立死。
罷翁曰。余丙申閱藏麻城新禪堂闔縣齋公來言。
親見此事。
<other>福主神厭惡穢凟顯靈拽廟</other>
麻城東宜州市上有一福主神甚靈。其廟向河。隔河
市人不知迴避。排數十尿桶。往來人溲溺。恰對廟門。
忽一夜福主運神力拽轉其廟背河向野。至今稱反
壁廟焉。
罷翁曰。不論僧俗當修細行。凡大小便利須擇隱
處。或面牆壁或傍竹樹。斷不可向三寶塔寺及大
小神廟。即虗空日月星宿等皆宜迴避。若恣意溲
溺獲罪無量。戒律部中極論此事。觀反壁廟事可
悟詳。現果隨錄卷之一

<sarticle>現果隨錄卷之二</sarticle>
<pb n="39"/>

<other>吳瞻樓修持登簿瑞現西方</other>
太倉吳瞻樓。晚年以家事付二子。篤修淨土。專注西
方。不雜餘業。每日念佛幾萬外。經則大小彌陀。呪則
往生。觀則西方。皆登簿。寒暑無間。如是者一十二
年。後七十餘。定課不減。西方聖境累現目前。親見欑
盒。每格下襯錦繡。上堆妙果。其架大如田一畝。床前
不時白蓮湧出大如石臼。童稚皆見。乃怡然脫化。子
乾行。字潛九。孫禊凡。次子泰行。字交三。孫函白。皆以
學佛世其家焉。
罷翁曰。此顯前母。外王父也。其修西方。每日記課。
似極拙鈍。而又著相登記十有二載。長久不癈。卒
以此而得成功。可知淨土一門貴在積功累行。竟
不必詳言著相也。
<other>弱菴師誤用堦石託顛僧傳信</other>
湖州白⿱少隹寺弱菴律師。嗣蘇州報國茂林和尚。寺中
建大悲殿。少堦石。一施主潘姓者捐二十金。令完此
公案。師以東圊未成。眾僧不便。權借堦石作窖。後施
主來見問故。師曰。吾已別作一好功德。再尋銀完堦
也。施主甚銜恨。後弱師迁化後。一沙彌忽發顛。主事
者以芒繩縳之。反鎻一室。明晨沙彌忽逸出。人問誰
為汝解縛關鎻乎。顛僧曰。弱菴和尚也。眾疑誕妄。弱
師旋附沙彌口曰。他非誕。實我也。因我誤用大悲殿
堦石作東淨。冥府常以大石壓我。苦楚不可說。汝輩
徒眾速為我起石。淨洗供起。集僧誦梵網經。吾苦即
脫矣。徒輩曰。和尚何以附此沙彌乎。師曰。虧此沙彌
已顛。頭上無大光。吾得借彼傳信。不然吾受苦無期
也。徒眾如命起石。并集僧誦梵網經。師乃去。
罷翁曰。余學人笑耶。在白⿱少隹親見口述。迨至武林。
人人指為實事。
<other>石氏猪託夢免殺自投禪寺</other>
黃梅石氏子。牧一猪。前二足五爪。因請道士作醮。乃
以猪售與屠人。取貲酧道士。明晨將殺矣。石氏之母
忽夢東禪寺六祖誡曰。汝家所賣五爪猪。此殺不得
者。可急贖回。不爾有奇禍。母問師何人。祖曰我即六
祖。汝家連日在我殿上作齋醮。道士無知。妄以三清
像蒙在我面前。汝還不知耶。母懼然而醒。念果有此
事。方為歎異。是夜屠人亦夢一猪身服人衣。謂屠人
曰。昨石氏賣我在汝家。我非猪乃人也。不信看我前
二足係五爪。汝殺不得者。可急急遣我還本主。送我
至東禪寺修行去。屠人夢覺大驚。果不敢殺。凌晨牽
猪還石氏。互相述夢。大為託怪。乃共語猪云。汝既有
靈。往任爾到何處修行去。猪即出門。望東禪寺投奔。
並無人引導也。主人鐵壁師命之曰夢修。今不論親
踈呼夢修即應。余乃為授三歸五戒焉。係甲辰年五
月初三日事。
<other>戴星歸失口誦呪得免油鍋</other>
蘇州孝廉戴星歸。諱吳悅。父宜甫。從兄務公石房。皆
名士也。悅生而雋惠。父質其功名于無業泐大師。乩
判曰。此子以工部終身。及長某年登賢書員。性癡狂
行多蕩撿。大不利于鄉黨。吳中呼為戴癡。既而受害
者眾。罹其惡欵控之工部。工部鞠勘得實。加嚴刑。卒
于獄。忽本城某暴亡。家人以身暖。三日未殮。已而復
甦。告家人曰。速買一舟。吾欲往嘉興去。家人皆訝曰。
人雖甦而語帶邪。未為佳兆也。某曰。吾並非邪。前在
冥府見一奇事。急欲往彼一勘驗耳。家人問故。某曰。
吾在閻君處。見本城戴癡適解至對簿。閻君見其惡
款。盛怒。立命付油鍋。殿前平地上即湧一油鍋。獄卒
叉戴癡下鍋。戴厲聲呼南無喝囉怛那多囉夜耶一
句。油鍋迸散。復為平地。地上湧一蓮花。冥君謂獄卒
曰。此人惡極。法當加刑。然再誦呪。刑復不成矣。須訪
一行惡之家。令他託生自受報去。獄吏奏。嘉興一府
吏。姓某者。三世為惡。適打醮求子。冥君即勅令去投
<pb n="40"/>
胎。限某時日生。吾去。彼正其時矣。家人不得已。具舟
持行至嘉興。果得其吏適生子已三日。賀客填門。作
湯餅會。與冥中限日一一不爽所言。工部終身者。乃
斃于工部以終其身也。
罷翁曰。昔金聖歎館戴宜甫香勳齋。無業泐大師
附聖歎降乩。余時往叩之。與宜甫友善。見其子方
成童。美秀而文。瞳如秋水。宜甫指謂余曰。此子他
日必官工部。而孰知泐師竟藏隱語耶。然宜甫篤
信大悲呪。故其子亦童而習之。雖癡惡病狂。而冥
府油鍋卒以失。口誦呪而免。嗚呼。佛法神奇。梵呪
靈驗。真煩惱海中大甘露也。
<other>武昌僧為菜害猪江心招報</other>
僧某。在俗時種園為業。偶鄰家一猪食其菜。怒以鋤
捶殺之。後出家。住武昌北門外三官殿。夜夢一黑衣
人謂曰。我止食汝幾莖菜。便害我命。我今已變為虎。
汝縱往天上必報汝仇也。僧寤而恐。百計思避。皆非
善地。獨東門外有龍蟠城。突出江心。壁立數仞。非舟
莫渡。僧遂往拪止。忽一日早起出門。望江見一獸浮
巨浪而來。意謂是牛也。近前矚之。忽躍起一虎嚙。其
僧立斃。萬人皆駭。係甲午年除夕也。
罷翁曰。余住寒溪安國。對江適在其處。千萬人皆
見。
<other>王子房捨昭慶棟梁大彰靈異</other>
崑山王澄川先生。諱永祚。官鄭陽制臺。時買大楠木
十餘棵回崑中。有三株最巨。長十餘丈。夫人吳氏篤
好佛。謂兒子房曰。視有造大佛殿處。必捨此為棟梁。
乃浸在西關外[漪-大+(立-一)]園前。大節鉞王公欲造水車船。點
兵丁取其木。初百人。增至二三百人。拽之屹然不動。
王公不信。親巡至崑。點兵垂五百人。拽之復不動。王
公歎曰。此神木也。杭州昭慶寺適建大殿。及天湧戒
壇缺九架大棟梁。僧徒往子房告募。子房曰。此先母
夙願也。然王公曾數百兵拽不動。師能拽之吾即捨
矣。寺僧遣四十餘人牽挽之立行。今巍然架在兩殿
為。西湖巨觀。
罷翁曰。子房在江陵護國寺為余親述。余至昭慶
瞻禮。不勝嗟異。
<other>汪司馬魚頂金經鏤板傳世</other>
楚黃梅汪靜峰居士。諱可受。官大司馬。長齋事佛。偶
舟次江潯。日色將晚。忽見萬魚頂一木匣浮水面。公
命舟人摝起。置於船頭。一夜蹴踏有聲。似有天人朝
謁。心甚異之。早起劈開木匣。乃一部篆書金剛經也。
三十二分。每分各篆文一種。公立請書家洪公度摹
勒刊板。自作序流通。以係龍宮物也。仍焚香頂禮奉
還江流。至今刻本流傳於世焉。
<other>趙朝奉以羅漢帶回因建大寺</other>
休寧趙朝奉。同伴走海洋。回忽熱病死。同伴棄之海
山沙灘。揚帆徑返。趙君被海風一吹復甦。見海天浩
蕩四顧無人。乃撥榛莾歷盤曲。上至山椒。忽見平處
中有大寺。金碧輝⿰光皇。喜曰。吾得生矣。乃投寺。見異相
僧四五百。懇求收䘏。一僧引至厨下令充火頭。一住
數月。偶問一老僧曰。但見眾師早飡。至午齋都不見。
何也。僧曰赴施主齋去。趙君曰。弟子雖未削髮。為道
人已數月。可携我一齋乎。僧曰可。次日傍午。老僧招
至僻處告云。我等皆羅漢也。汝有夙緣。吾帶汝去。乃
令入褊衫大袖中打坐。立即騰空。大海波濤聲甚洶
湧。旋聞鷄犬人煙。知是城郭。有一家場聚眾僧振鈴
宣疏云。奉為已故趙某府君修齋禮讖。乃其子為父
週忌追薦也。趙君動念曰。安得一傳語為家人。知我
尚在乎。老僧已知。語曰。汝欲傳語乎。趙君曰諾。令出
袖。置屋脊上。回頭忽失老僧。家人驚見屋脊有人。梯
視。乃朝奉也。一家喜踴。趙君雖喜。恨失羅漢。又極悲
苦。乃[書-曰+(且-二+人)]海上寺圖。損資數萬。創一大寺。額曰建初。現
在休寧城內。乃明初事也。
<pb n="41"/>
罷翁曰。余己亥夏曾至寺。見殿[石*((白-日+田)/廾)]無數。主人惠文
師留余齋。深悉顛末。
<other>王御史建瞖祖殿得子免難</other>
御史王珙。字大美。號長石。靳州人。官蘇松直指。初苦
無子。以祈嗣請於先師三昧老人。老人適開建黃梅
四祖。師令創醫祖殿於正位。必保得子。公篤信。頓發
肯心。乃獨力創建。備極壯麗。甲於楚中。殿告成。公旋
得子。又闖賊將破靳。忽一老僧趺坐公門七日。公出
見。問何所募。僧曰。不募別事。止化居士一門剃髮出
家。公曰。吾忝在官家。云何一門能剃削乎。老僧曰。稍
遲大禍立至矣。言訖忽不見。公恍然大悟曰。此必四
祖現身說法也。乃聚青黑衣帳幃幔。盡製為僧帽將
百頂。一家老幼皆剃髮。忽報城陷。遁入城北隅四祖
寺。全家獲免。
罷翁曰。此余四祖現前公案也。公建殿本為祈嗣。
乃一家九十餘口因此得全。所謂買鐵得金也。嗚
呼。能謂佛法無靈而作福賺人也哉。
<other>張封翁以還金厚德子孫世顯</other>
余崑山友孝廉張鴻乙。諱立。廉曾祖虗江先生。諱[邱-丘+(看-目)]
憲。任雲南御史。其父初操一小船為業。忽一村翁來
僱船。手携一黃布袱。問何往。翁曰。余年老無子。止一
女在某處。有田一頃已變價。携往婿家養老矣。到岸
已晚。村翁遂去。舟返原處。次早掃船。見黃布袱在。手
提甚重。張公曰。此昨老人養老物。性命所繫也。仍不
遠五十里艤舟到泊岸處。候至傍午。見翁杖而哭至。
張公曰。汝物在。敬來還汝也。翁大感。欲分惠。公不受。
生子虗江先生。登科甲。為顯官。孫魯得。乙丑進士。晉
江令。魯傳。初任學愽。後亦居高位。魯唯。癸丑會魁。歷
任至八閩方伯。子孫蕃衍。所居地今名張浦。
罷翁曰。虗江先生教養皆寄外家。初預童子試有
名。欲就府試。到舟別父曰。已出案。欲往府。父驚曰。
兒有何病出汗耶。其愿撲如此。附發一笑。
<other>錢州侯請律師授戒燭現佛像</other>
己卯年余初館州署。次年州侯錢希聲諱肅樂。以催
科勞頓。大發吐紅。忽夢一垂髮老僧告曰。汝欲病愈。
須受菩薩戒。覺請余垂問。余曰。現有三昧大律師在
崑山曇華亭。非奇遇乎。希翁急具禮屬余敦請。余就
道。其夫人董氏最好佛。每日佛堂燃大炬數十。是夜
復燃燭懇禱曰。若請大和尚授戒。夫病得愈。求現瑞
相。禱訖見佛前數十炬上皆現蓮華佛像。螺髻面目
一一精細。經時不壞。次日昧和尚至榻前。希翁一見
驚喜曰。此即夢中所見也。為秉爐授菩薩大戒。病漸
愈。
罷翁曰。希翁治婁五年。釐奸剔蠹。矯正風俗。為良
吏第一。余教其兩弟肅範．肅遴。在署四載。請授外
唯坐禪禮誦。通體是僧。希翁間進一談佛法而已。
現佛事。闔衛人親見。鑿鑿不誣。然三昧先師晚年
道行愈高。神屢顯異。如九江鱘魚觜馮大王。崑山
金小乙。神梁溪城隍。皆現身乙戒。降乩傳示世人。
不獨州衙現像也。
<other>葛朗玉父子刻勸善書施人全家免難</other>
崑山葛朗玉。諱錫琬。次子穉堅。同心行善。好刻勸善
書布施。集太上感應篇廣疏．法華感通錄刊板流通。
己酉七月初六崑城破。父子俱匿後園草莾中。兵衝
入搜索。獲朗玉。朗玉狂呼。稚堅憤思救父。從草間奮
然躍出曰。此是我父。切莫害。兵曰。有金銀即不殺。穉
堅疾應曰有。引至梅樹下。以所瘞一皮箱六百金與
之。兵感其意。反為守門三晝夜。全家六十口無損。
罷翁曰。初稚堅以二書屬余作序。余草就戲語曰。
喬梓有此大善。即有大難無妨矣。未幾果應。流通
善法功豈淺鮮。稚堅於危險中能捨身財。脫父虎
口。不惟精誠。兼有膽氣。真至孝也。
<other>孫學憲因羅漢回生塑像竪[石*((白-日+田)/廾)]</other>
<pb n="42"/>
嘉善孫籕。字殿英。十二歲往嘉興府預童子試。被叢
人推門壓死。一晝夜魂飛空中。經靈隱寺。過見十八
番僧以手牽挽。拽轉其魂送還原處。夜半復甦。身在
黃正廟也。後登進士榜。到靈隱見飛來峰冷泉亭。宛
如昔所見。乃悟番僧皆羅漢也。任山西學憲回。復至
靈隱。適遇建羅漢殿。遂發心塑十八大像。并懸扁竪
[石*((白-日+田)/廾)]以紀斯異焉。
罷翁曰。癸卯年余先師具德老人重興靈隱。方建
五百羅漢殿。孫公適至。見上梁。遂發心塑像。康熈
丁未余繼住靈隱。孫公復來懸扁作記立[石*((白-日+田)/廾)]。現嵌
羅漢殿門側。
<other>北高峰五聖募石柱助建靈隱大殿</other>
康熈辛丑具德和尚鼎新靈隱。大殿少一石柱。無從
購覓。杭城屠居士名成鳳。夢峩冠者五人降其家語
曰。汝家一石柱可施我。士問何用。神曰助建靈隱大
殿。問尊神是誰。答曰北高峰五聖也。夢覺。到靈隱察
探。果然。其家祖遺一大石柱。在三板橋劉家園內。立
施到寺。今殿之西南隅一柱刻五聖尊神勸助者是
也。
<other>太倉水陸期中神鬼顯異</other>
乙酉遍地屠戮。冤鬼充斥。婁東紳廉士庶屬余超薦。
余就大西關外地藏殿建大水陸期場四十九晝夜。
後為淨土懺壇。中堂誦華嚴。下堂禮誦雜經懺并作
法事。余夜分親聞鬼嘯。一夕焚疏。群鬼歡踴出聲。市
民葉華。字瑞芝。及庠友陶子安僕。俱以不淨穢觸壇
場。見神槌擊而卒。
<other>崑山安禪菴地藏懺期紀異</other>
余哀愍幽趣撰地藏懺儀。既成。友王周臣發心刊板。
兼施百餘金令就崑山安禪菴集僧修禮。薦室吳氏。
余以戊子九月望日起期。張占三居士遠居張浦。隔
二十餘里。絕不聞耗預。於十四夜夢至安禪菴中。見
壇場嚴整。眾僧執爐禮懺拜。問所作何事。主僧答曰。
禮出地獄懺。少頃便見無數罪人皆破頭𠢐面。截手
斷足。流血被體。數百近前。僧以水灑曰。生天去。罪人
即騰空去。如是者數番。占三驚顫。僧告曰。汝當受五
戒方免此難。占三即跪稟受。醒而大驚。凌晨疾趨至
邇求弟齋述夢。邇求曰。今日安禪菴中願雲師方起
期。修禮地藏懺。非出地獄懺法乎。占三駭絕。立奔至
菴。誓充勞役。終期不懈。
<other>張邇求食葷感夢齋戒圓期</other>
崇禎戊寅冬。余硯友張邇求。諱立平。請三峰大樹證
和尚於山北清凉菴起禪期。迎和尚進院畢。邇求回
宅偶食鷄子鮮魚。是夜忽夢至菴門。見龍天八部青
髮獠牙種種異狀。五十六神大隊出門欲去。邇求倉
忙問曰眾菩薩何往。答曰。吾輩護道場神也。爾為期
主。回家食葷。吾等不願護法。欲散去矣。邇求夢中叩
首流血。苦陳懺悔。眾神復進。邇求由是終三月期堅
持齋戒。
罷翁曰。次日余語邇求兄曰。此龍天因兄久興佛
事。積有厚福。故示夢以完期也。萬一福輕。無以嚮
應。道場必散矣。豈不危哉。
<other>龔爾茂以廣施勸善文神降顯靈</other>
龔璋。字爾茂。杭州籍。生長燕京。性好善。因曝書籍。撿
得梓潼帝君勸行陰隲文。讀而喜極。即發廣願刊板
流布。為史部當該。因竭力印施遍行諸省。不下數十
萬紙。又轉展勸化。不數年計至二百餘萬。康熙元年
於廳前印文處。晝見帝君綠袍玉帶降在堂中。因[書-曰+(且-二+人)]
像供奉。合京感動。凡有禳災療疾祈嗣保壽。皆至其
家許願印文一經。爾茂禱告無不立應。乃至盲人復
明。顛人頓愈。神像點首。枯樹重榮。種種異事。
罷翁曰。庚戌二月龔公以丁艱回武林。宿靈隱。親
為余述。兼惠梓潼報應錄備載靈異。
<other>踈山大殿天王兩顯靈異</other>
<pb n="43"/>
撫州踈山白雲寺。為匡仁祖師道場。大殿上有多種
靈異。萬曆間一僧中夜在殿門外經行。香燈久暗忽
地大光。僧驀推開殿門。見泥塑散脂天王像立在傍。
剔燈後以天明。其僧指出是此位。又一孝廉在殿避
暑。帳帷天王前裸形偃臥。夢一神桉劍呵曰。汝褻慢
至此。不念是文星。當一劍斬汝。天曉睜眼視之。恰臥
在杖劍四天王前。孝廉蹜頸流汗。懺謝改行。
罷翁曰。余乙未曾一宿疎山。隔十年乙巳以緇白
固請說法。開建禪堂。知寺中異事甚眾。青龍山傍
栽松為祖師手蹟。龍王鑿石成三大井。半幅袈裟
遍覆五峰。成白雲故額。白雲寺永樂中賜內帑建
殿。大盜來劫。見四圍皆棘門。內列天兵。天明來探。
空豁無影。乃歸心道本禪師。并捨賊船助建大殿。
今擁壁皆船板。坐蓮葉看經者即賊。像其遺迹也。
<other>李銓部以造像獲嗣始終守節</other>
銓部李白春。號瑤圃。丙辰進士。素不近僧。後三子皆
夭。父敬泉就公第延華山三昧老人齋。公從屏後一
望驚曰。此十五年前見夢者也。遂出敘欵洽。齋次問
曰。師能代某祈嗣否。昧老人答曰。公家福力大。必作
奇特大福方有感應。公固請作何事。師曰。華山大殿
方造文殊普賢二大香像。約費二千金。公能成就。保
得子矣。公諾。既施出一千四百金。師先為起一法名
曰定智。文殊像方就。即生一子。乳名智郎。即今邠肇
也。
罷翁曰。公自滄桑後即杜門教子。不面官府。堅持
一節。年近九十。忽見空中旌幢羽葆儀從來迎。遂
冠帶怡然脫化。嘗語顯曰。吾經亂破家。地窖所藏
搜掘殆盡。止有華山所修薄善。是他門挐不去底。
又曰。與其昔年有家無子。毋寧今日有子而無家。
此皆公見到而自得受用處也。
<other>李伯馨心念殺人却為心鬼所殺</other>
李夢桂。字伯馨。即銓部瑤圃公長君也。有門下客。號
朱三鬍子。與僕輩通謀行事。伯公極恨之。欲置之死。
一日以一名刺命僕送縣。囑收朱三付獄。僕匿刺偽
報云已付獄。又一日以名刺囑討朱三氣絕。僕復偽
報朱三已斃于獄。未幾伯公病。日見朱三鬍子來索
命。家人以先共[朦-卄+((並-(前-刖))-一)]朧。不敢言朱三尚在。日為禱神祭
鬼。伯公眼中所見卒不能解。竟被朱三捉死。
罷翁曰。佛經言。一切唯心造。又言。三界唯心。萬法
惟識。所以成佛成聖皆由自心。縱墮三途亦由自
心。朱三儼然尚在。伯公所見復何物耶。曰朱三雖
生于家人之手。而已死于伯公之心。外冤可解。心
冤不可解。外鬼可送。心鬼不可送。伯公以自心之
朱三。作自己之冤對。竟至自傷己命。非一切唯心
造而何哉。卒之伯公已歸泉下。而所謂活朱三者。
方高冠大袖搖擺街衢。不令人千古絕倒耶。祖師
曰。莫教心病最難醫。所以儒者慎幽獨。禪門絕滲
漏。為修行第一要著也。
<other>久病翁喜還夙債頓去心蛇</other>
明太倉一周孝廉。以家貧不能上公車。鄰翁頗富。以
百金貸之。後孝廉成進士。授京官。多年不還鄉。鄰翁
罹橫禍。家道耗盡。因成病久臥牀褥。思念貸金。心銜
恚恨。病久不能舉火。恨益篤。後周公回里。忽憶前事。
問家人隣翁在否。家人具言貧病狀。公蹙額曰。是吾
過也。立以原銀外贈百金賚至牀前。病人一見喜極。
咯然吐出一蛇。病頓霍。
罷翁曰。余至友惠大師從吳門歸崑。泊舟真義時
秋水澄徹。見河底一小蝦麻蟲作水漚泛起至水
面。一[焊-干+恭]即成蜻蜓。連[焊-干+恭]數箇。次見一蟲泛起。師戲
以青蘆一頂而下墜。又努力泛起。復一頂而墜。連
頂三次。後此蟲竟不泛起。乃橫[爬-爪+瓜]上岸。[焊-干+恭]出便成
蜈蚣。一念心毒。形骸立變。真絕異事。楞伽云。眾生
心識有不思議薰。則有不思議變。隣翁以恨久而
<pb n="44"/>
成蛇。水蟲以毒極而立變。皆心識中不思議事。所
謂性具也。惡既如此。善亦復然。華嚴曰。初發心時
便成正覺。不於此可廓然大悟乎。
<other>馬給諫以禍虧齋素竟歸神道</other>
平湖給諫馬嘉植。字培原。甲戌進士。操行清正。內外
淳潔。奉差任外。時因某衙門解欠糧。陳明甫二吏至。
囑朴死。馬公從之。九日掃墓。忽見二鬼陳冤。馬公曰。
此某臺意。非我也。鬼曰。此罪我二人偶為替身。原非
本犯。若老爺賜一駁問。我即辨明。以雷霆之下不容
置辨。故負冤而死。今我二人雖不敢索命。老爺不久
亦當謝世。為蒲圻城隍矣。馬公聞言太惡之。遂持齋
戒禮雪竇石奇老人披削。法名行且。號僧祥。清淨修
持已十二年。時寄靜東湖化城菴。與主人慈岸師友
善。忽一日以小恙食鷄子。夜分復見二吏現前告曰。
老爺以破齋素。勢不能留。某日當赴蒲圻矣。馬公悔
恨。至期目見候吏而逝。
罷翁曰。馬培老沒為明神。似非墮落。然其素志在
乎出世。故聞信苦修。何期齋戒不終。復歸神道。信
乎修行當矢志鐵石斷。不可行百里而半五十也。

現果隨錄卷之二

<sarticle>現果隨錄卷之三</sarticle>

<other>錢伯韞以老年學佛竟得西歸</other>
大倉錢炳。字伯韞。生平極淳善。以明經授毗陵學愽。
七十餘陞富陽令。慈恕越格。一日鞠一大盜。盜詐言
冤家誣陷。向公求活。公作色曰。汝焚燒人屋。劫殺無
算。法應抵命。盜奮然躍起。攫公案錫硯向公[(曷-曰)/月]一擲。
公痛仆地。群吏攢盜毒毆。公蹶起。一手摩[(曷-曰)/月]却一手
止吏云。莫打莫打。我這裏不疼矣。聞者絕倒。後返里
篤志修行。日誦金剛經。加以箋註。深得義趣。臨終心
遂靈通。草自祭文及偈頌。命取清凉水快飲洗蕩腸
胃。問清凉水在何處。曰放生池水也。取至飲訖。合掌
曰。我以佛力徑往清虗淨界矣。熈怡坐逝。
罷翁曰。公余父執也。彭城一門皆余世好。余甲申
聞變出家。公亦歸田學佛。至太平菴下問佛法。示
金剛註解。極其篤嗜。臨行灑脫。且有異徵。非一生
行善末路修持之明驗乎。孫三錫。己酉復雋。天之
報施善人不爽如此。
<other>黃攝六篤志西方剋期善逝</other>
大倉黃攝六。諱翼聖。字子羽。素為蓮社中勝友。雖貴
裔愽學。修潔篤好雲捿教。一門精修。以薦辟宰蜀之
新都。治民以慈。惠聲藹著。相傳飯僧縣堂。躬行匕簋
布⿰日親施。繼以膜拜。聞者怪之。後獻賊[寇-(敲-高)+ㄆ]西川。所過屠
戮。尸骸山積。數千僧感公德誓。登城擊板念佛。中夜
佛聲震天。獻賊怪問故。土人答曰。以黃知縣平時好
善。飯僧。僧為打板念佛。以守城也。賊誡勿擾。寂然而
過鷄犬不驚。後歸田。堅修淨業。己亥陽月疾稍亟。余
與其內兄王烟翁衝寒過其廬。則四壁張彌陀像。為
西歸計矣。乞余丙夜授菩薩戒。余為極談唯心淨觀。
攝公曰。吾神明愈徤。誓願愈堅。自信生西方必矣。次
晨與言別。剋八日必行。屈指果不爽。
罷翁曰。人盡以公縣堂飯僧為怪。己亥公東歸。余
晤於其弟颺先兄齋。問公堂飯僧信否。公曰。此余
常行。不足異也。竟以此免賊難。非現在因果耶。一
生篤志西方。終能剋[晷-人+卜]不爽。蓮臺高步復何疑哉。
<other>王奉常以累世修積科第蟬連</other>
大原先文肅公王錫爵。號荊石。明神廟首輔。雖貴顯
終身不二色。其立朝鼎望建儲元勳。載在國史。茲略
紀者居鄉一二逸事也。公為人謙恭溫厚。獨御下以
嚴。好朴素。不許僕衣紈綺。或僕輩與人爭毆進前膚
愬。公必曰。相府一犬。人猶別眼視。況人乎。必先責僕。
<pb n="45"/>
公好植菊。多生千餘本。偶一里人向園丁乞菊。丁曰。
明日來。明日人入園。適公低頭對菊坐。其人不知。驀
拍公背曰。老伯伯昨許我菊花[妳-女+口]。公擡頭。人驚仆。公
慰諭曰。莫驚莫驚。令童子取幾本送出。其厚德如此。
梵字無大小。皆書額護持。晚年命工以金銀汁畵大
士像。手書心經在上施人供養。不記數。子緱山先生。
諱衡。亦榜眼。孫奉常烟客翁。諱時敏。篤奉佛教。增修
世德。儉歲首倡糶官米。兼煑粥濟民。請瓶窑聞谷大
師至婁。創興佛法。孝廉陸[ㄠ-ㄙ+?]升。字子就。夢至一大寺。
六人挑豆至。黃豆中雜以蠶豆。老僧曰。此皆烟客翁
前生所積善業也。大善記一蠶豆。小善記一黃豆。凡
六擔。子就遍告人。無不知者。今子九人。次子揆。第八
子掞。次房孫厚初。皆進士。一門厚德。榮盛未艾。
罷翁曰。烟翁全福。世所希有。堅修亦復希有。每昧
爽。即盥嗽。禮誦聲琅琅達戶外。嘗語余曰。吾十七
歲持金剛經。至今年垂八十。未嘗缺一日。每日持
誦有定課。皆用鈴記。非夙世勇猛修習乘願再來。
能有此。余與烟翁蓮社同事四十餘年。知之最深
也。
<other>譚憲卿創大悲壇祈嗣立生雙璧</other>
常熟譚憲卿。號扶風。家頗厚。年過壯。無子。合族聲言
欲來折產。憲卿大恨。立誓曰。吾寧修捨到赤貧。決不
為若輩分折。乃賷五千金欲興大悲懺壇。卜地至玄
墓。見梵天閣後地敞面湖。景致絕勝。乃陳願于剖石
老人。老人許之。遂以香泥築地。創成精灑懺壇。壇就
隨懺師禮四十九晝夜。是年回家。側室生一子。衣胞
皆白。元配某氏素不生產。亦發心損千金建一白衣
閣。于玄墓立願云。若我亦得生育。即大士有靈矣。未
幾亦生一子。胞白如初。今伯仲皆遊頖馬。
罷翁曰。丁亥余侍瑞光．玄墓．靈隱三老和尚。從三
峰過虞山。扶風設大齋。見其二子。居民一見皆曰
此普門大士求來子也。
<other>先府君以精虗事佛屢感奇徵</other>
先君諱夢虬。字開雲。號闇修居士。幼遊泮。初不甚信
佛。以前母吳氏勸誘。忽夢巨身佛放頂光。光中復現
悉達像。為先子授記。由是篤信。館海濵陸鰲峰居士
家。立誓結壇。持呪四十九晝夜。期滿之日。中夜面像
持呪。忽見大士像走下座。近身以手遍身摩按。手到
處骨節如火。摩竟熙怡笑語云。不須這等苦節勞形。
復點指云。到某時吾遣某星來佐助汝。仍步上香案。
從此文思湧溢。又一夕夢關聖左手持紅箋。右手以
指作寫字勢示之。先君初不解何意。次日進双鳳關
廟。見正面橫枋無額。悟曰得非欲我作贊懸此乎。卜
筮得三聖。遂歸張帝君像焚香祝曰。若聖意在贊。乞
助我文思。纔搦管。若有神助。不寸香許。走筆立成。文
不加點。合鎮驚異。乃醵金作扁。盛儀衛皷吹而昇焉。
實萬曆戊午聖誕也。贊錄於左。
瞻仰帝君。堂堂丰致。想當年。偃月刀頭。轟轟意氣。何
曾習定參禪。妙證菩提。何曾鍊氣凝神。胎仙冲舉。如
何却嚌高真位也。只是一片剛心。終身持到底。一句
盟言。終身踐到底。更不知怖死貪生。畏首畏尾。所以
志欲吞吳滅魏。只為孔懷兄弟。直至殉國捐軀。赤心
不毀。到如今。精英照耀日月經天。浩氣充塞江河行
地。這便是曲能有誠。誠則明矣。噫嘻。忠臣孝子義夫
節婦何代無之。曾見有異姓同胞矢心不二。如　大
帝立箇千秋㨾子。令後人景仰歸依。齋明承祭。效學
桃園結義。畢竟誰人能繼。洋洋如在。靈爽徹人肝肺。
歷代褒封。普天崇祀。未足展下民之志。我　聖天子
寵眷綦隆。禮文殊異。上徽號　三界伏魔大帝。
男戒顯曰。先子一生內外剛方。不欺暗室。塵視功
名。篤嗜佛仙。修持四十年。至六十六無疾脫化。面
發紅光。非內力有得。其能然乎。所著有三教真詮．
出世先資．荷亭談道．金壺平說等集。
<pb n="46"/>
<other>上天竺鑄銅像大士顯靈自賜黃泥</other>
己酉夏余受同社一許友託。董鑄上天竺觀音銅像。
五月十八日命工昜仲華起手作胚胎。苦本山無黃
泥。從數里外貿得二擔。心甚憂之。二十日後忽狂雨
連澍。大殿東上白雲房有樓五間。上臨危崖。忽裂開
二大縫。献出黃泥。勢欲崩墜。本房仰峰師急呼大殿
取土千擔。樓得免壓。而鑄場胚胎爐竈等充然足用
矣。像成。端嚴妙麗絕類滅塑。萬人讚歎。現供大殿側
座焉。
<other>金谿縣青蛙使者顯異寶跡</other>
撫州金谿。唐置縣。初便有一神現身為青蛙。稱青蛙
使者。至今顯靈。其形頗巨也。紺綠身。負七金星。有圓
爪。不類凡蛙。今在水門廟。每端坐一小榻。受人禱祝。
但降福不甚降禍。有相犯者但多化蛙亂集頭面。或
袖中被裏使人警覺。時遇兵丁剁作二塊。立成二蛙
投入沸水。蛙遂滿鍋。嚴冬日入淨水碗洗浴。隱顯不
常。多寡無定。靈非一。
罷翁曰。余以九江文燈巖道翁說。丙午春仲從踈
山留心往訪。初至水門廟。蛙不在。七日後方歸。主
僧復初盒而示我。余置左掌為說三歸五戒。寂定
不動。說竟走。竪壁如飛。因贈詩曰。繡谷初分壤。天
蛙早賦形。一多難定數。隱顯自通靈。銀榻傳千變。
金精迸七星。欲知神跡異。今古水門青。
<other>黃州安國寺張真君憑小卒降筆</other>
黃州南門外安國寺。舊有睢陽張公祠。正德初大守
盧濬徧毀神祠。誤暴公于烈日中。大守一輿卒目不
識丁。神附其口罵曰。爾以我為何人。敢爾肆傲耶。命
具楮墨。走筆書云。
皇天生我兮男兒。君王用我兮熊羆。力拔山兮風雷。
氣貫日兮虹霓。月正明兮[托-七+友]鎗捋劍。星未落兮擊鼓
掀旗。搗賊室兮焚寨。臠賊肉兮充饑。食馬革兮既盡。
殺妻妾兮心悲。誓為死戰兮身披鐵甲。願為厲鬼兮
手執金鎚。亦莫指我為張儀。亦莫指我為張飛。是張
巡兮在世。與許遠而同時。在東岳兮押案。都統事兮
陰司。侍蓬萊兮殿直。任酆都兮獄推。景佑真君兮人
間封爵。忠烈大夫兮天上官資。謾濡毫而染翰。俾世
人兮皆知。大守覩此靈異。慚愧惶懼。具牲腥鼓樂拜
而舁神歸座焉。
罷翁曰。余庚午六月在江陰科試。親見一友單裙
紗袿媟慢睢陽。被神擊死。真君奇忠異烈。日月爭
光。猛氣精英。金剛不壞。謂神明而可侮慢。豈智人
也哉。
<other>徐亦史損財惠民隨獲美報</other>
余友徐亦史。諱籕。癸酉孝廉。授黃岡令。蒞任次。遭民
間回祿。火後躬往編戶點名。及二千家。遂罄家中所
挈二千金。散民搭蘆蓆棚。暫令棲止。未欠徵國課四
千金。入鞘在衙。明晨起解。大盜知之。夜統五六十人
從城頭突入衙內。斬劈箱篋。蕩無所有。以響應。賊遁。
次日呼解夫進衙。銀乃在堂前露地。以蘆蓆覆。葢盜
不知也。
罷翁曰。次日余語亦史曰。公得保此四千金者。以
前日捨二千金與百姓故也。捨一得二。既獲對合。
復不損官箴。非現在報應乎。亦史笑而頷之。
又曰。前捨銀與民置⿱卄戶蓆。而此四千金即以⿱卄戶蓆
得全。造物機巧。明明示人如此。
<other>俞春蛟以飯僧免回祿增修福行</other>
杭州俞春蛟。因祈嗣。立願齋僧十萬八千。齋至四萬
便得子。某年城中失火。延燒四五里。火已逼其門。四
僧來索齋。俞曰。家將煨矣。何暇作齋。僧曰。但去炊煑。
我為汝守宅。保無事。俞從之。飯熟。僧已去。反風滅火。
竟得無事。俞大感歎。復立願齋十萬八千。
<other>朱君以僧預為作法火難得全</other>
朱居士。亦杭人也。以母好善。飯僧無虗日。某年一僧
<pb n="47"/>
受齋次。索二碗點。書字在內。却對合封函以授齋主。
命供家堂。待有難過方啟。一日杭城大失火。獨朱舍
得全。事過憶僧語。開碗視之。乃下一碗。書火字。上一
碗。書水字也。
<other>蔣素公以續菩薩指獲薦賢書</other>
黃梅東山五祖。係是肉身。楚中初亂。兵丁蹂躙上山。
一兵欲驗肉身真偽。妄以刀斫下一指。兵下階。隨顛
狂自殺。指久失。忽為一村媼所得。以示文學蔣素公
諱文素。公以重資易之。命漆工仍續上。完好如初。壬
午秋。忽夢五祖謂曰。念汝有續指之功。令汝登鄉榜。
當在八十名也。已而果然。素公由此篤信佛法。力行
善事。修建平政橋。勒宣聖石像。刻金剛經印施。路口
建亭施茶。種種功德在人耳目。
罷翁曰。余辛丑初移笠黃梅四祖。素公闔門皆來
歸依。住破額七載。甚得公力。因備悉公行事。
<other>尹宣子以難地禮懺竟得生全</other>
嘉魚尹宣子。諱民興。號洞庭。祖太僕卿。諱相父。因無
子。廣興福事。夢上帝付一僧為子。隨行至中途。僧頓
足大悔曰。吾苦修幾十載。本期出世。乃竟墮紅福耶。
決然欲返。尹公苦言勸諭乃止。未幾生宣子中。戊辰
榜進士。初授涇縣令。考選兵部職。方因彈劾宰輔。奉
旨收付。詔獄公見生死呼吸。心懷危懼。乃拉友十二
人日夕懇禱禮懺。以祈佛佐。餘同難者或放浪樗蒲。
縱意飲啖。反咲其迂。後屈指禮懺。諸公一一昭雪。蒙
恩釋放。餘笑者多不免焉。
罷翁曰。洞老與余頗稱莫逆。初晤武昌寒溪。次迓
余至赤壁菴園。同郭些老住數日。講論佛法。此二
事皆洞老口述也。又倪撲老諱嘉慶。因工部詿誤
亦在獄。公日夕精[虔-文+ㄆ]頂禮大士。禮懺誦經。滿壁忽
繡出蓮華。不久得釋。後出家浪杖人座下。主席青
原。號嘯筆和尚。信乎佛法廣大慈門。能悲救苦難。
真呼之而立應也。
<other>張鎮臺以韋天示夢安國重興</other>
三韓張龍宇。諱大治。恊鎮黃州時。忽夢一坐相韋䭾
持杵語曰。汝住華房。我反住茅屋。速葢殿與我。張公
問菩薩何處。韋天曰。安國寺。覺而立督人詣安國。尋
至厨下。果有坐相韋䭾在茅屋中。傾側欲倒。大為驚
異。立發五十金葢殿。寺在臨皐街。係蘇子瞻習靜處。
頺塌已極。張公曰。神既示夢。數當鼎興。余時開法武
昌寒溪寺。公躬造堅請重興安國。余以戊戌秋經始
創建殿堂。成大禪席。考之古誌。南唐時捨宅建寺者。
名張大用。今來復興者名張大治。知必前身後身也。
余因裒臨皐唱和集。表明斯異焉。
罷翁曰。公總鎮崇川。因一大士像海上浮來。甚顯
靈。公請至南郊復鼎興壽安古剎。創殿堂。浚池沼。
後築金鰲山。成大名勝。非乘夙願力何能所至蔚
建寶坊如此。余臨皐贈詩曰。不因夙搆空王寺。安
得來參老將神。又崇川贈曰。臨皐已創江天寺。海
國重開水月堂。皆實錄也。
<other>二人敬慢關帝榮辱異報</other>
大倉衛汪指揮。最善射。施百戶。最不諳射。某憲臺素
嚴暴。巡方至州。施君憚之。乃具牲牷酒醴乞神力于
關帝。止求中二箭以免責辱。方禱告。汪指揮猝至。大
咲曰。為甚白日見鬼乎。但以酒肉請我。我教汝射。百
發百中矣。言訖即亂取神前酒肴大噉。侮慢而出。施
大惡之。及憲司下操場。汪首出射。三連發皆風吹斜
不中。方寸遂亂。全圍皆脫。施信手射。九矢皆中。施受
上賞。汪綑責六十棒。幾斃。
罷翁曰。此今婁事也。父老傳之最確。
<other>張其光違夢烹鱉貪饕致死</other>
孝廉張其光。蘇州葑門人。素好食甲魚。崇禎丙子登
賢書。夜夢一黑衣人乞命曰。明日吾到汝家。必祈救
我。不捄有禍。醒以語妻。妻曰。姑俟之。適一佃戶捕得
<pb n="48"/>
一巨鱉。狀如鍋葢。縛以稱賀。其光見而狂喜。妻諫曰。
夜來所夢。或此是乎。勸放之。其光曰。物靈則能托夢。
此蠢物也。焉有是乎。立命烹之。盛三大盌。其光一口
悉餔之。當夕遂破腹發瀉。不三日瀉死。
罷翁曰。伊與余硯友鴻一張兄同年。親見親聞者。
茂年孝廉竟以朵頥喪命。良可歎惜。
<other>王指揮以惡性為蛇隔生餘報</other>
大倉衛指揮王二。初生下盆即能言隔生事。言前生
係山東某府大鄉官公子。家累巨萬。最好施予。廣積
善果。但性兇惡。捶殺僮婢無數。死見閻君。罰於金陵
聚寶門內城磡下為蛇。身既大而性不昏。厭惡欲尋
死。乃夜以身橫城門下。五更城啟。為眾車碾爛。蛇魂
復見閻君曰。汝蛇報未滿。何得自尋死乎。當再為蛇。
抵除夙業。余叩首哀籲懇陳不願。閻君曰。汝却作得。
有福當受福報。惜以惡性定業未消。余又懇苦求免
為蛇。閻君曰。也罷。只得帶餘報去。乃命託生大倉衛
為指揮家。亦豪富。但胸前有一蛇皮。班剝膩滑。長七
八寸濶二寸。每至暑月腥氣逼人。滿座掩鼻。時令家
僮以盆水頻頻揩拭。慚恨切齒。後兄死。得襲職。州人
稱蛇皮王二焉。
罷翁曰。此余先君同時人也。時時援此以示訓誡。
故童而習之。顛末甚悉。佛經備載。眾生性習愚黠。
面貌好醜。悉係前業。豈不信哉。
<other>漢口屠人不聽僧勸立招慘報</other>
漢口僧號弘戒。專化人放生。一日遇屠者肩擐一犬。
僧苦勸買放。屠者堅執不[ㄠ-ㄙ+?]。乃語云。汝與狗夙世冤
業。吾不能救也。合掌禮屠者三拜。是夜屠人宰犬。手
舉下鍋。忽沸水濺心頭。爛七日洞穿而死。漢口人感
動。遂醵金建今放生菴焉。
罷翁曰。余往來漢上。時寓此菴。知其開山緣起如
此。
<other>高郵猪遺身換蓆始終還債</other>
高郵三垛鎮一村翁。養一母猪。生育甚繁。年久致富。
忽夢一人語曰。吾多年還汝舊債。止欠一肩蘆蓆。覺
而疑之。偶報母猪死。村翁憐其有功。命其子埋之。子
持鍬方在河畔堀坎。忽一蘆蓆船至。問埋何物。子以
死猪對。舟子曰。猪雖自死。尚可啖也。竟以蘆蓆一肩
易之。子頂蘆蓆回。父大嗟歎。
罷翁曰。此余西堂卓源親見者。為余言之。酬償業
債。纖毫不爽。可咲可畏。
<other>蓬閬鎮屠牛惡戶立招業報</other>
大倉蓬閬鎮一屠戶。業宰牛。從江北買牛回。已抵歲
暮。從妻索肉食。妻答無。屠人奮然持刀割牛舌付妻
烹煑。自往房中坐。向妻裝鏡臺照面。以刀修刮眉毛。
驀地𢬢牕繩斷墜下。頭劈兩開。立刻命殞。鎮人眾口
傳述。
<other>居道人亂啖庫物轉身作驢</other>
金陵華山居道人。不信因果。貪饕庫物。後溺死門前
戒公池中。未幾託夢達照闍梨曰。我已為驢。明日當
至常住還債。天明果然。呼居道人則疾足迫前。頻到
庫房索物啖。習氣如故也。酬債幾年。果仍死池中。
罷翁曰。此余華山典故。一乘皆知。因果灼然者豈
不可畏。
<other>曹翰以屠城為猪遇緣得救</other>
蘇州劉錫玄。字玉受。號心城。庚戌進士。初為廬陵教
授。應滇聘。道過黔中。回泊舟郵亭。夢一長面偉人告
曰。某朱將曹翰也。予在唐朝為商。過一寺。見一法師
登高座。講佛門四十二章經。余發心設齋一堂。隨聽
經一座。以此善因世為小吏。從不脫官。至宋初升為
偏將軍。名曹翰。征江州久不下。怒屠其城。自此以來
世世為猪受人屠戮。今公泊舟處。乃吾死所。少頃第
一受宰者即我也。有緣相遇。願垂哀救。劉公蹶起。呼
僕視船頭。果屠門也。少頃門啟。擡一猪出。號聲動地。
<pb n="49"/>
劉倡買載回放之閶門西園內。呼曹翰即應。公刊因
緣遍布。兼載黔枝偶存集中。
罷翁曰。猪業重。性蠢。何能現夢。其能現夢者仍是
聽經餘惠也。余辛未時同公聽講台教於即中堂。
公口述其事。余至西園。猶及見此猪身好潔。呼曹
翰即應。與人無異也。然曹翰與曹彬從兄弟也。武
惠行軍不妄殺一人。勳榮冠世。曹翰乃恣意屠城。
致墮畜類。累生酬債。慈忍分途。苦樂異報如此。嗚
呼。能撥無因果也哉。
又王丹麓居士遂生集載劉公夢中問曹翰。平日
見汝等受殺時。何法可救。曰。每當屠割時。苦不堪
忍。惟聞念佛音聲遂解其苦。望公凡見屠殺割裂
經湯鑊熟食時。乞念阿彌陀佛。或準提呪。不獨解
苦。且有脫苦之益。言訖悲涕謝去。
<other>吳江路叢大報恩奇冤立雪</other>
吳江南倉橋世官沈氏。有帳船若干。命僕輩詣鄉索
租。適一徽商附舟。偶見屠者縛一犬將殺。商即解皮
箱銀贖之。不覺露白。沈僕起害心。遂縛商人入大麻
袋沈之河底。船徑去矣。所放犬呻吟河岸。乃退縮數
十步奮身躍入中流。[啣-止+山]袋一拖即奔上岸。如是者數
次。袋漸近岸。往來舟子駭絕。以篙一探。即得麻袋。見
內有人。為解放倒去水。人漸活。袋上有沈府二字。人
皆知為沈官家物也。由是引商牽犬擕袋献之沈府。
主人命藏之密室。不幾宿帳船歸。點麻袋。獨一船少
一袋。立問故。僕曰。偶風吹落水矣。主命閉宅門。呼商
與犬出。同謀僕六人皆頓口伏辜。乃鳴官釘之板門
活焚焉。
罷翁曰。此余弱冠時事也。萬口傳異。
<other>王郡丞赴任吳地為蛙伸冤</other>
王公諱某。選蘇州府同知。道經句容。將近丹陽。忽見
群蛙數百在公輿前呌噪跳擲。公停輿告曰。果有冤。
指我處所。眾蛙遂群集一處。公命人掘下。得一死屍。
口中塞一鞭。柄上有脚夫名。至丹陽。一詢而獲。立屬
縣令拷問。乃一商買蛙放生。露白而被脚夫害也。立
為抵命。吳人因呼公曰田鷄王焉。
罷翁曰。此先子闇修公時事。庭訓嘗道及。
<other>王曉江謝官修行頓躋道果</other>
儀真王曉江。繇大學授邑佐。偶撲一候吏。忽猛省曰。
吾以富致官。而復以賄賂故刑人。豈不顛倒乎。遂棄
官學道。家資數十萬悉以檀施傾之。四十不再娶。暮
年豫𠠇一巨棺置房中。夜充牀榻。年九十餘坐化棺
中。頂如火熱者累日。
罷翁曰。余新安友吳伯兼親見口述。楞嚴載。人死
驗其餘熱。生處立見。古偈云。頂聖眼生天。人心餓
鬼腹。旁生膝蓋裏。地獄脚板出。楷定格則也。蓋心
存禪寂則輕清而內凝。情滯愛憎必重濁而附物。
輕者飛越雲不下沈。重者淪墜石不上舉。積之一
生。末後自驗。曉江居士以五十年修鍊而頂上火
熱。非證聖果必生淨土矣。非曠世大達人哉。
<other>賈客以誠心供佛代殺保全</other>
一賈客係遼東人。路拾一小銅佛像。大一寸餘。繫褲
帶上。每食時不論魚肉必先抹佛口呌曰。佛爺你先
喫。同伴皆咲之。忽途遇大盜。賈客被殺。砍三刀。身雖
流血。竟得無恙。撿出腰間佛身有三刀痕。賈人大哭
叩頭高呌云。佛爺救我也。靈隱道源監寺親見口述。
<other>回子擊銅佛不壞禍還賣主</other>
江寧盧府巷有一俗僧。好賭愽。衣物蕩盡。止存銅彌
勒佛一軀。高二尺許。貿與回子得銀三金。回子夜舁
像至家。以大鐵鎚擊佛頭。堅硬不動迸出火星。回子
曰。想頭頂銅厚。乃擊肚腹。彌勒忽開口出聲大咲。回
子驚倒。叩頭謝罪。明日香花鼓吹送還本菴主僧。旋
遁。得惡疾而死。金陵僧俗口述。
<other>癱子以禮拜觀音病愈興緣</other>
<pb n="50"/>
楊州一癱子。泰興人。病癱數十年。一日捱到池頭洗
澡。摸著一磁觀音像。遂供矮屋。每五更東隱菴打鐘
即起禮拜。勤苦五年。忽夢一老媼以手按摩其體。呼
令起來。答曰。吾癱已久。何能起。媼曰。不妨。今能走矣。
醒而立地。頓能步履。東隱一僧為披剃。男女驚異。投
金錢供養者。頃刻得五六十緡。江都令母氏施以重
貲。遂用建菴。曰存濟。今供像其中焉。伊目侍者與維
楊眾僧親見口述。
<other>徽商堅決進香竟免火難</other>
明末一徽商。姓汪。僦居崑山王澄老對門。持齋三載。
擬至普陀進香。某年元旦已往東門玉龍橋下船矣。
忽店旁起火。急報促回。汪君曰。吾儕三年方赴南海。
豈以一店易吾志乎。縱被[(燬-臼+白)-土+工]。吾不歸矣。竟揚帆而往。
香畢回崑。見四面店廛及王氏閥閱大門都焚盡。汪
店樓房獨存。萬人驚歎。此在崑目擊。

現果隨錄卷之三

<sarticle>現果隨錄卷之四</sarticle>

<other>黃州飛火亂焚獨免齋戶</other>
癸卯余度夏安國。七月望日黃州城內外回祿。錯綜
亂燒。不捱街巷廛戶。黃岡縣庭一槐墜火。燒去其半。
赤壁江心一船亦飛火被燒。獨齋公數十家。如楊雲
峰任季先等。皆火逼險極。竟安無損。甚至有齋公住
茅房。在火心者。亦跳越過不[(燬-臼+白)-土+工]。
<other>貧女捨一錢鑄佛勝跡不磨</other>
蘇州北寺鑄彌勒銅像。爐方熾。一貧女適解少小所
佩一錢投之。蓋花欄隆慶也。像成。錢現于腹之正中。
剉去復現。
罷翁曰。此雖一錢。難于富者千萬。割所甚愛也。華
嚴知識婆須密女亦施一寶錢供高行佛。竟登妙
果。嗚呼。苟發大願。回向求佛。孰謂一錢少哉。
<other>堯峰僧竊韋天燈油立招譴責</other>
順治丁亥年。堯峰一行僧夜竊韋䭾前燈油。口出吳
俗俚語云。莫管他娘。次日僧忽自反縛。跪韋天前。呵
云。汝前日在玄墓偷喫一盤麫。我姑宥汝。今又竊我
燈油。且口出惡語。罪死不赦。合院僧驚懼。代禮跪陳
懺悔。乃曰。若非關聖垂慈解勸。立杵死。罸跪安香。一
炷香將完。眾扶腋上禪單。又呵曰。尚有香二寸在
內。依舊反縛跪床上。眾揀內香果二寸。香畢乃放
縛。
罷翁曰。此安禪菴虗白老師親見為余說。
<other>毗盧塔鬼勾僧索債酬畢方甦</other>
余丁未二月。將下四祖赴靈隱。忽一僧伴四人遊毗
盧塔。驀見中懸一人。急解下。乃常住火頭也。問何故
自縊。乃曰。見三鬼押我父索債。繫我于梁也。問何債。
曰。我父吉安人。名淦。十八為糧長。先收此三人銀三
百金。別用去。復遺害此三人。故來索債也。言訖仍震
掉發顛。余為領眾灑淨誦呪。復放斛食。備眾房數大
紙錠焚焉。僧見鬼拍掌領去。遂立醒。
罷翁曰。父債子還。自是正理。然為僧亦不得脫債。
不可負人如此。
<other>二孝廉侮慢文昌身祿俱損</other>
福州孝廉林逸．王元升。累上春官不第。心甚憤憤。一
日酔往梓潼廟。見帝君像指而嫚罵曰。今不作汝矣。
何為復在此受饗祀乎。因上神座。盡力推像。踣趺粉
碎。二人回家大發熱。帝君附體痛罵曰。汝二狂生。前
世止作幾小福。上帝報汝以孝廉。且家貲不薄。已過
分矣。何為狂妄放肆。毀壞吾像。惡至此極乎。立付地
府鞫治。家人驚悸。連夕塐起聖像。卒不救而死。
罷翁曰。丙午余在閩親聞此事。後詢福州衲子。眾
口一辭確實不誣。
<pb n="51"/>
<other>二孝廉襲慢地藏立死受報</other>
麻城二孝廉。一信佛。一慢佛。同讀書地藏殿。忽一親
戚饋狗肉至。信者摩令去曰。莫兒戲。慢者曰。大人不
見小過。信者倉皇避至門外。慢者反上佛座。欲夾肉
戲献菩薩。纔舉箸空中。忽一推塌地。倒仆立死。少頃
門外孝廉亦死。同至冥府。見慢者拷掠笞榜百刑皆
受。以頸階枷。枷上火起。遍體燒爛。冥君向信者曰。汝
信心。不應來。令汝來者。証知彼受苦。傳示人世耳。勅
令回陽。遂甦。
罷翁曰。杏巖支浮和尚及廓門石堂親述。從來慢
神佛者皆遭險報。世人不悟。往往以神佛為荒唐。
輙加侮慢。自貽伊戚。悔之晚矣。
<other>建昌小民穢汙三寶雷神擊死</other>
建昌府南門外一小民。姓王。素行不孝。乙巳七月某
日買牛肉。就淨土寺僧鍋烹煑。王人為小兒手刮絲
瓜。小兒忽見一緋衣婦人。項負一大鏡入戶。以手指
王人。王人即跪下。旋見一雷神以椎擊之。大火一噴。
隨出外發聲。王人身面俱黑立死。背有字一行。人不
能識。
罷翁曰。余是秋適在建昌景雲寺。去淨土寺不一
箭。余侍者無不往觀。城內外皆知。食牛為罪。余乘
機為嚴玉環提臺言之。立禁宰牛。
<other>甬城人以穢觸塔廟立遭奇禍</other>
天峰塔在寧波城中。某年九月數俗子携酒肉歡呼
其上。一人即於塔戶溲溺。時秋空正朗。忽霹[靂-秝+林]擊其
人墮塔死。杯盤壺斝星飛。餘人盡擲之塔下。塔隨回
祿。今復修整。又四明尊者法智大師塔在延慶寺。眾
舉子較藝寺中。一生就塔遺溺。旁有駭者曰。塔靈不
可穢。生曰。僧去數百年。遺骨既朽。何靈之有。溺竟。突
發狂悸。引刀自殺。同伴掖之登舟。復沒水死。
罷翁曰。錢希聲州侯昆仲述。
<other>陳祥屠狗怙惡不慘現身招報</other>
余州中門人錢登九。一僕名陳祥。日入內充役。暗地
屠狗。余朝夕苦口切勸。卒不改業。一日食新河豚。毒
發痛悶欲死。醫人勸食糞漿可救。陳祥蛇行至廁邊。
大啖糞。卒不治。作狗聲哀呌而死。
<other>熊季納以精虔護法刻期獲嗣</other>
南康下建昌熊士龍。字季納。給諫青嶼公諱德陽季
子也。世護雲居祖席。會嶼翁欲請顓愚大師住雲居。
命子料理。季納以身任常住精誠備至。為辨什物。費
五百緡。適家中懷妊。顓師曰。公如此護法。佛祖定與
男嗣。季納立約曰。若因護法顯靈。須是臘八日生子。
初七初九皆不算也。子向玉果臘八生。不爽毫髮。
罷翁曰。余住雲居十載。季納又始終護法。余迁黃
梅四祖三載。公方捐館。赤心為法門。萬中難得矣。
惜哉。
<other>顧秀才化[鴳-女+隹]回生尋訪得實</other>
崇禎丙子科無錫顧秀才。因鄉試寓長干報恩寺僧
舍。偶晝[寢-(宋-木)+穴]。忽夢作白[鴳-女+隹]飛翔空中。心甚快樂。飛至雨
花臺畔。見一人家堂房嚴麗。扁對精雅。一一悉記。飛
入內殿。見數女人擁一婦分娩。[鴳-女+隹]忽眼花。遂墮盆中。
合家稱慶。[鴳-女+隹]驚念曰。吾本來鄉試。若為人後。吾必死
矣。乃絕呌而醒。則僮僕圍哭久矣。次日秀才錄扁對。
命僕尋訪。一一儼在。乃中年無子一富翁也。翁聞悲
愴。到寺識認厚饋秀才曰。因老身薄福。招不起相公
耳。痛哭而去。
罷翁曰。余亦在南中預試。見聞歎詫。
<other>黃封翁以行善感大士送子著大名節</other>
嘉定黃韞生。父中年艱于得子。力行善事。勤誦白衣
經。忽夢大士抱一孩兒送曰。念汝勤苦誦經行善。尋
得一絕好秀才與汝。須善養之。初名金耀。為名士。次
改淳耀。中癸未進士。乙酉感憤世變。乃與弟偉公同
縊于北門外佛殿中。
<pb n="52"/>
罷翁曰。昔余於試地。頻頻見韞生。真金玉君子。後
成名進士。而大士只曰好秀才。古曰秀才價以天
下為己任。如韞生者。才品高出。節忠凜然。真好秀
才也。
<other>吳霞舟以盡節焚身神昇天</other>
吳鍾巒。字巒穉。號霞舟。毗陵人。素為名宿。六十餘成
進士。初任長興令。累遷至粵西司臬。申酉間因經國
變。遁至周山。輙自念曰。吾門人李仲達。同窓馬素修。
皆死節。今年垂八十。倘一旦病歿。不幾負二人乎。吾
當尋一死所。明白乾淨。以見知己。時公在周山城內。
寓文廟中。先聚薪為龕。中設高座。聞城陷即抱聖牌
登龕。坐命僕縱火。頃刻而盡。未幾降乩于毗陵張澹
如家。言焚身後神明上升。為玉霄宮青衣使者。作詩
數[巢-果+(一/目)]在世。有八十焚身總為君。念及至今猶涕淚之
句。
罷翁曰。余丙午八月從曹谿回。至[虔-文+ㄆ]州與公季子
公及同寓東溪寺。備見紀實刻木。
<other>史封翁以久遠齋僧感子大魁</other>
狀元史大成。號立菴。前生為寧波某寺僧。號大成。為
寺收盞飯。接眾飯桶若淺。必至史家取滿回寺。以此
為常。不記年載。史封翁素積德。蓄一巨盌盛飯供佛。
後用作盞飯已五世矣。一日忽見大成僧入戶。索之
無跡。遂誕立菴。即名大成。持胎齋。雖中大魁。戒行如
故。前生一僧為道友。尚相携作伴。
罷翁曰。往余在洪都石亭寺見公詩云。長齋不苦
食無魚。入胎隔陰真性不迷。道骨禪心異熟如舊。
真驗在目前也。
<other>楊君以錯口救人致家溫富</other>
蘇州石湖民。姓楊。初以赤貧為穿窬。知一老媼薄有
所蓄。黑夜穿牆入房。見媼燈下操紡。乃匿床後伺之。
忽見一青面鬼數以圈套其頂。媼即停紡歎曰。何苦
為人。不如弔死。遂起身尋繩穿梁作圈。登机子上弔。
鬼推倒机子。以双手掣墜其足。盜狂駭。忘己是盜。大
聲高呌曰。速救人。媼有三子齊排闥入。倉忙解救。母
得不死。叩首謝盜曰。恩人恩人。然如此黑夜。君何自
來乎。盜聞言猛醒曰。阿呀阿呀。我實是反人也。因貧
極為小盜。希圖活命。適見青面鬼害汝令堂。不覺絕
呌。乞赦我罪。放我去足矣。三子曰。汝救我母命。是大
恩人。必圖報恩。乃留宿欵待。天明以十金贈之。勸做
好人。盜感悟改行。以金作本。經理貿易。致家千金。石
湖稱小殷戶焉。
罷翁曰。此明末年事也。石湖僧俗屢述甚悉。
<other>吳生遇仙愛命蹉過奇緣</other>
金閶吳生。篤信呂祖。日往神仙廟禮拜。冀得一見。戊
午四月十三夕。夢神告曰。明日祖誕。冠紫陽巾。披藍
⿰金褱道服者。呂祖也。子勿蹉過。吳生早往候。果然。乃叩
首懇苦求度。祖初堅拒。最後引至城頭。令閉目。左手
張傘。右手持祖衣袖。立即騰空。少頃間濤聲洶湧。張
目偷視。似在大海面浮空飛渡。呂祖曰。汝果欲求仙
乎。可跳入水。生猶豫。祖曰原來是俗骨。驀頸一椎而
墮。乃在洞庭湖灘上。生乞丐三月方達吳門。
罷翁曰。求仙求佛皆用第一念為之。稍一躊躇必
然退縮。二祖立雪斷臂。靜靄法師因唐武滅教。抉
膓挂樹稍。落第二念能為此乎。吳生求仙。遇而不
遇。非第二念為害哉。友生孟和居士親見而說。
<other>瞽者以害心劫殺己命立殞</other>
饒州鄱陽縣路口一井亭。旁有一荒墳。庚子六月一
商進亭飲水。見一算命瞽者與引路童子在內。遂令
一推算。算訖。商開挂箱取銀相酬。連解幾包並無碎
者。乃取一指頂大者酬之。商去不數十步。瞽問童子
曰。吾一生算命從未得此塊大銀。此人箱中有多少
銀耶。童子曰。連開幾包。皆整錠。其銀正多耳。瞽遂絕
呌商人云。來來。吾揣骨相如神。更為汝一相。商返至
<pb n="53"/>
亭。瞽者即為遍身揣摸。嘖嘖贊美。漸揣至㗋頸。驀以
双手緊摵。抵死不放。商立刻氣絕。乃與童子拖擲荒
墳叢中。而正欲攫挂箱去。忽軍兵一隊亦下馬入亭
飲水。一兵見草路有痕疾。往一探。見一死屍通身火
熱。高呌云。此荒僻處。更無別人。必瞽者二人謀死。乃
[托-七+友]刀迫脇童子曰。汝為甚謀財害命乎。童子驚悸。指
瞽者曰。是他所害。非我也。眾兵遂亂砍瞽人。立剁作
肉泥。取箱去。押童子到府。亦仆死。
罷翁曰。算命非殺人之術。瞽者本無殺人之心。一
聞多金。殺機遂動。殺機一動。遂即滅身。可知人生
世間生于善。死于惡。生與死存乎機。周子曰。誠無
為。機善惡。機之可畏一至於此。可不慎哉。余法嗣
九屏鵬子住鄱湖親見。來雲居說。
<other>吳道媼以虔誦金剛坐化顯異</other>
媼吳氏。濟寧人。隨夫唐某至松江。初性極剛暴。獨好
佛。年四十三歸依冰鎧禪師。遂持長齋。晝夜持誦金
剛經。不出小樓者六載。至四十九。忽告人曰。吾某日
去矣。經云。金剛不壞身。吾去後可留身三年。若果不
壞。經方靈驗。遂說偈曰。風捲雲霧散。明月碧團圓。了
然無[(ㄇ@(企-止))/圭]礙。池內現金蓮。遂命削髮趺坐而逝。越三年
啟龕。果不壞。頂髮長半寸。提督梁公遂為漆身。建菴
供奉。額曰坐化。今在府學宮側。晦叟親見為作詩表
之。詩曰。猛誦金經止六春。心如鐵石遂成真。王公難
買純剛骨。共室徧留不壞身。端坐歸西徵定力。臨行
說偈度迷津。龕中頂髮驚重長。愧殺鬚眉醉夢人。
<other>方氏以虔誠禮誦盡室生還</other>
桐城方氏以事獲譴。至寧固塔。闔門虔懇歸命佛天。
朝則持準提誦金剛。暮則禮斗姆祈保生還。一夕禮
斗次。燈已黑。禮拜起。燈忽自明。又一深夜。室中忽發
異香。主者急呼。闔眷皆跪祝曰。此俱望生還者。若得
滿願。再求賜香。言訖異香復發。三祝之三應。旋蒙
　恩釋。果得生還。
罷翁曰。余與方與三兄素稱莫逆。癸卯在黃州口
述。今辛亥復唔湖上。屬余書事編入。一門精誠感
應至此。鑿鑿不誣。
<other>許子位以前生撿字得中高科</other>
余友許自俊。字子位。嘉定籍。癸卯同在黃州。謂余曰。
弟前生乃天界寺撿字紙僧也。余問何據。許曰。闈中
夢身是僧號。房前置一筐籃一竹夾。傍見回邑友吳
靖光。字順禎。亦僧服前。懸一腐袋。自言前生在某寺
打腐供眾也。取其卷揭開。內有字二行云。吳某欠許
某米一石三斗。銀一千兩。登賢書後。二事皆驗。子位
庚戌榜中。會魁第六。
罷翁曰。其公苦行供眾。報得富貴子位。尊重聖教。
家雖貧。才名冠世。老中巍科。造物報施不爽如此。
宋王公一生撿字紙。以香湯洗沐焚瘞其。生子
王曾。中三元。見之文昌敬字紙文。無論僧俗依此
行持。的不虧人也。
<other>董七以虗秤取利家財暗耗</other>
餘杭縣玉霄宮一道士。每日對龍潭誦度人經。忽一
龍神現身曰。老師誦經極妙。只弟子一家坐立不安。
請至殿上誦。吾當為日供乳二斤。自後供養者十載。
忽數日不供。道士依舊對潭誦經。龍神復現。道士問。
何以近日不供乳。龍神曰。此乳原非吾宮中所有。因
部民董七以十四兩秤賣乳。吾得抽其羨。餘供養老
師。數日前董七已死。今其父管店。用十六兩准秤。吾
不能復抽。故不來供。非敢失信也。道士大感歎。
罷翁曰。今市廛中人皆知大秤小斗。曲心取利。自
謂得計。至暗中被骨神消耗。則無人知也。此明末
事。出餘杭邑志。附錄醒世。
<other>費隱老和尚逝後茶毗現多舍利</other>
費隱和尚。法嗣天童密老人。歷主金粟．天童．徑山諸
大剎。嚴行正令。號海內大宗匠。晚住石門福嚴。蒞眾
<pb n="54"/>
勤苦。精嚴禪誦。後臨遷化。囑累細大等事。皆從脫灑。
囑付畢。端然坐逝。茶毗頂骨牙齒不壞。通身舍利纍
纍幾至千顆。巨者竟如大菽。有後來者至火場。哀懇
續得者無算。建塔閩之黃檗山及金粟興陽諸處。
罷翁曰。余在漢口獨冠和尚處見十四顆。後到南
安獅絃和尚處復見十五顆。又在南雄李砍刀道
人家見六顆。以水浮之皆行水面。合為一處。葢皆
師道力堅確知致也。
<other>曹溪原直禪師以悟道精修末後現瑞</other>
原直和尚。諱全賦。法嗣靈巖繼老人。出世楚之九峰。
繼遷華林華藥．南岳福嚴。後住曹溪一載。復至粵西
行化。歸住德山。臨遷化。命以水一盂。刀一柄。以刀投
水中。端然坐逝。荼毗火光上現金身佛像。道俗翕然。
稱為周金剛再來也。
罷翁曰。原直兄雖主宗門。旦暮勤苦持誦。日中一
食。葢余弟兄中最有行業者。率之臨行超卓。火中
現像。孰謂修行無靈驗哉。
<other>天白大德以持誦法華終聞天樂</other>
天白。諱性純。從雲居稟戒後。過午不食。晝夜行持。居
燕坊福城菴。每日師徒伺候行脚僧。接歸如法供養。
次背誦法華。每日一部。雖行路不癈。如是者數載。後
臨遷化。一家及客僧俱聞天樂鳴空。徒心鏡進白。師
曰。吾一生真實修行。不可傳此。反成虗妄。端坐而逝。
火化得堅固一盂（堅固之下疑脫舍利之字）。
罷翁曰。此余住雲居頭壇戒子也。其行業最真實。
故末後光明大顯奇特。今塔在菴側。余為作塔銘。
<other>新戒以攢單未完韋天示應</other>
福嚴費老人會下一戒子。稟戒時欠攢單銀五錢四。
四載未還。老人遷化後。戒子夢韋䭾尊天命還此銀。
且曰。本雖五錢。以利算應二兩矣。戒子曰。和尚已去
世。將還誰乎。韋天曰。和尚已過。可送至靈隱。完此公
案。僧覺後。遂將銀親至靈隱。自陳顛末。奉供先老人。
老人鳴鼓白眾。令眾謹慎因果曰。此間修造錢糧。出
入甚廣。故韋天以此示教誡也。
罷翁曰。此丙午年事也。靈楫師初述詢之。合院眾
論皆同。
<other>王僕以前世行善竟免鬼錄</other>
崑山王燾。字延符。戊午孝廉選楚中。隨州知州。因流
[寇-(敲-高)+ㄆ]大至。度勢不支。乃死節州堂。隨身一僕踰城逃難。
慮大兵過夜。匿城下亂屍中。夜半忽見緋衣判官偕
數鬼吏張燈至。點死屍。一一唱名登簿。鬼吏報王僕
名。判官曰。此人前生曾積善。陽壽未盡。尚得還鄉。何
得亦死於此乎。竟不登簿。鬼吏去。僕復走。因貧病不
能便抵崑。其妻在家。初誓堅守。後因絕耗。親屬勸之
改嫁。人眾臨門已登轎矣。前僕忽到。相與咤散迎眾。
復得完聚焉。
罷翁曰。延符先生。余硯友諸千如岳父也。僕歸家
述鬼判點名事。聞者毛骨凜冽。
<other>允修以惡性敺妻終受蛇報</other>
太倉潮音菴僧允修。三際瞽法師之徒也。在家性惡。
好毆妻。妻臨死立誓曰。我死必為蛇報汝。允修甞舉
以語人。且曰。今為僧年久。離鄉又遠。冤必解矣。一夕
法師手摸一蛇。呼眾駈出。勿傷他。允修臥榻。恰在法
師單後。次夜半燈火猶在。允修絕呌云。蛇來也。眾排
戶視之。已斃矣。
罷翁曰。自知有冤對。惟修行追薦。方可解冤。允修
但以路遠年深謂可倖冤。業報一至。噬臍何及哉。
<other>蔡公子以靈隱伽藍顯應復得回生</other>
蔡方炌。字介明。崑山蔡忠襄公諱懋德雲怡先生季
子也。乙巳年遊靈隱。見境地幽勝。在伽藍殿中發願
云。何時得出家。在此地修行乎。歸家忽病。目見眾伽
藍神告曰。汝欲出家。已尋得天竺山前一姓唐人家。
頗好善。汝當托生為子。讀書至十八歲便得出家。言
<pb n="55"/>
訖負其魂前往。家人圍哭攀留。蔡君告家人曰。汝可
到靈隱求具德大和尚卜之。伽藍若許。我即可強留
矣。妻某氏星馳到山。白故先老人。率眾上供持呪哀
告伽藍。三卜許妻歸。蔡君遂得回生。
罷翁曰。戊申春蔡君室親至靈隱。献其夫所著回
生記。顛末甚悉。
<other>江北僧繫戀遺財超薦得脫</other>
泰州一僧號某。隨侍三昧先老人有年。為某處地藏
殿監院。性頗慳。不浪用一錢。遷化後。每中夜人靜。殿
中兩禪單僧輙見監院現形。初為兩單僧整鞋。面似
愁苦。次登上佛坐。以手摸地藏華冠。後嬉笑而去。眾
白先老人。老人曰。此業障必有遺物在華冠內。故繫
戀不捨也。令舉梯上探。果有銀八十金。立命修齋作
追薦法事訖。自此永不復現。
罷翁曰。先老人屢為顯口說。
<other>王仰泉以改業修行得生淨土</other>
杭城市民王仰泉。初為宰羊行首。屠殺無算。後因病
見群羊索命。心懷怯懼。遂翻然改業。長齋事佛。親誦
金剛經三藏。晚因禪師啟迪。復晝夜禮拜法華。年八
十一。先見符使來追。抗聲拒云。我待佛來纔去。又過
五日。果見大身佛現。垂手接引。乃怡然而逝。見聞莫
不感歎。
罷翁曰。此所謂帶業往生也。然張善和止臨終十
念。而此則積修數十年。縱有重業如多年暗室被
赫日照破矣。世間造業者比屋皆是。孰能如此。君
斬截改過。勇猛修行也哉。有此榜樣。足徵佛言不
妄矣。庚戌五月繼賢師說。
<other>漁船以巧計沒人立報抵命</other>
鎮江京口渡一徽商。附漁船過瓜州。見網一巨魚。遂
開箱揀銀買放。中有整銀不覺漏洩。漁翁遂計誘商
云。欲放此魚須至無網船處。故之乃揚帆北向。至無
人處。暴以大網裹商人擲之江中。網順流而下。出沒
波濤至安汛地處。其中兵丁忽見大魚浮空一擲。競
來摝網。解出乃人也。尚未氣絕。向兵丁白其故。立拘
漁翁至將軍府。戮之。銀仍歸商人。
罷翁曰。此即庚戌二月事也。世一．喝巖二公自鎮
江來。目見口說。
<other>沈文學以塗抹壇經招報劇苦</other>
江北沈生。幼廁黌宮。恃才妄作。讀書蕭寺中。見六祖
壇經。妄舉硃筆塗抹。回家暴亡。示夢於父曰。告以塗
抹壇經。現在地獄。身帶火枷。苦楚難忍。父為我到寺
讀書處尋出壇經。洗去塗痕。庶可脫苦。父悲痛不勝。
入寺搜訪。果見原本。急洗去舊痕。併發心重刻一部
流通。為子懺罪。
罷翁曰。六祖大師以肉身大士示現曹溪。所說壇
經與金經無異。沈生塗抹何其妄哉。幸父重刊印
行流通。不惟脫苦。定超生善趣矣。古曰。因地而倒
還從地起。豈不然乎。有數禪客見重刻本向余說。
<other>支庠友以誤傷人命祿籍頓消</other>
嘉善庠友支某。向負才名。己酉夏赴嘉興科試。白日
見一鬼入腹中。遂仆地發北音索命。家僮急具舟載
回。請幽瀾寺主人西蓮師問曰。汝何方邪鬼。敢纏攪
支相公耶。鬼高聲答曰。吾非邪鬼。因有宿仇因緣已
至。故來索報。蓮師詰其故。鬼云。吾於明初在徐中山
部下為副將。姓洪。名洙。主將姚君見吾妻汪氏色美。
懷貪婪惡意。會某處賊叛。姚以老弱兵七百人命余
征討。余力不支。余軍覆沒。姚收余妻。妻縊死。余銜此
深仇。累世圖報。奈姚君末路悔恨修行。次轉生為高
僧。次為大詞林。三世復為戒行僧。四世為大富人好
施。予皆不能報。今第五世。當酉戌連捷。某年以舞弄
刀筆致傷餘杭縣鬻茶客四人。冥府已削去祿籍。故
吾得來索命耳。西蓮師聞其言有序。遂開示曰。君言
鑿鑿。定屬不誣。但吾佛教中有上妙經懺。可以為君
<pb n="56"/>
解冤釋結。超生善逝。何苦止圖報復雪一時之忿乎。
鬼戄然曰。若得如此甚善。但恐虗誑不實。如果起道
場。吾即離支公到中堂禮佛矣。因徵西蓮師立券焚
化。遂為起建法筵。支公霍然而醒。數日後復仆地發
北音。乃復請西蓮師責讓曰。君以超薦遠去。何故復
來。鬼曰。吾承佛力已得超生。斷無反覆。今將來索命
者乃鬻茶客四人。非我也。恐師疑我無信。故來奉報
耳。言畢遂去。次支公病發。不信宿暴卒。
罷翁曰。余辛亥秋持鉢嘉善寓幽瀾寺二旬餘。西
蓮師為余述甚詳。此因果最確。家諭戶曉。無不知
者。故詮次附錄。隱其名表。

現果隨錄卷四（終）

<article id="n1643">兜率龜鏡集</article>

<talk>No. 1643-A
 兜率龜鏡集緣起</talk>

是集之由作也。初本師和尚侍者遠目上座。以童真
入道。精修密踐。得上生徵應。緇素見聞。莫不感羨咨
嗟。時清士曾通紹。因啟師曰。紹聞。西方有往生集。行
世。而兜率上生。古今不乏名賢。何獨無乎。願師撰之。
以為萬世龜鏡。師曰。善哉。子之問也。誠為救病之良
藥。渡苦海之慈舟。盖以凡夫一念迷真。妄緣塵影。流
浪生死。渺無返期。六趣升沉。三界奚出。未階三賢十
聖。寧免分段生方。況茲末世狂妄。多以識心影子。為
見性悟道。錯認石火電光。為了却生死。肆志空談。撥
無因果。毀持戒者為執相。詆看教者為鑽故紙。貶往
生者為小根下愚。不思馬鳴龍樹願覲彌陀。無著天
親誓見彌勒。其為何根何愚哉。妄譏賢聖。輕謗經律。
罪將誰代。雖云頓悟。習惑未除。一入他腹。隔陰之昏
難免。五祖戒。青艸堂。遜長老。嚴首座。足為前鑒。識想
紛飛。擬齊先哲。煩惱熾炎。言超佛祖。未證無生。終隨
業識流轉。彌陀彌勒真大知識。捨而不參。觀音勢至
天台淨慈。誠為良友。胡不親哉。覺生母鄒氏。已蒙
慈尊接引。得升內院。洪恩浩瀚。圖報莫由。乃復懇本
師。速成斯集。為四眾之寶筏。後代之資粮。師由是撿
諸經論傳記。并所見聞者。彚編成帙。授我鋟梓。公諸
天下。覺因問師曰。未審和尚志在西方耶。兜率耶。師
曰。可問取木橛去。曰某甲不解木橛音。師曰。蒼天蒼
天。曰乞和尚垂慈顯示。師曰。今日舌頭不快。且待別
時向你道。覺因作禮。述其巔末（五祖戒後身。為蘇長公。青草堂後身。為曾
魯公。遜長老後身。為李侍郎。嚴首座後身。為王龜齡。鴈蕩僧後身。為秦氏子檜）。
旹
康熈歲次辛亥孟夏寶象林釋開覺和南識

<other>兜率龜鏡集目錄</other>

初集　應化垂迹
傅大士契此和尚婆羅門
二百億羅漢末田地尊者引正王
嗢嗢羅羅漢清辯論師佛䭾䟦陀羅
德光論師道法禪師慧覧禪師
智嚴法師華手比丘戴顒處士
僧護比丘僧旻法師慧思禪師
蘇富婁法顯禪師道積法師
慧雲法師貞辯法師鴻楚法師
真表律師
中集　上生內院
金色獮猴天女童子
禽獸野干須達長者
無著世親道安法師僧輔法師
<pb n="57"/>
曇戒法師玄藻尼光靜尼
慧瓊尼淨秀尼彥琮法師
慧頵法師玄奘法師道宣律師
窺基法師法上法師曇衍法師
道丕法師寶襲法師智曉禪師
智晞禪師惠仙法師法誠禪師
大乘燈禪師希圓法師令諲法師
貞晦法師恒超法師循州山神
繼倫法師從諫禪師息塵比丘
居易侍郎玄朗禪師法興法師
智江法師善本禪師志德法師
成慈尼釋開䀸開犖求寂
鄒優婆夷
後集　經呪願文
法華經勸發品大灌頂經
大乘本生心地觀經分別功德論
願見彌勒佛呪彌勒菩薩法身印呪
七佛所說神呪經佛說陀羅尼集經
持地論發菩提心論
讚彌勒佛四禮願文

兜率龜鏡集目錄（終）

No. 1643
<sarticle>兜率龜鏡集卷上</sarticle>

廣州南海寶象林沙門釋弘贊在犙輯
<other>○初集　應化垂迹</other>
一切大地菩薩。住首楞嚴定。於十方世界。以種種色
像。普門示現。誘化羣生。同歸覺岸。故首楞嚴三昧經
云。爾時名意菩薩。白佛言。世尊。此彌勒菩薩。一生補
處。次於世尊。當得阿耨菩提。得是首楞嚴三昧耶。佛
言。其諸菩薩。得住十地。一生補處。受佛正位。皆得是
首楞嚴三昧。時彌勒菩薩。即示現神力。一切眾會。見
此三千大千世界。諸閻浮提中。皆是彌勒菩薩。或見
在天上。或見在人間。或見出家。或見在家。或見侍佛
如阿難。或見智慧如舍利弗。或見神通如目犍連。或
見頭陀如大迦葉。或見說法如富樓那。或見密行如
羅睺羅。或見持律如優波離。或見天眼如何那律。或
見坐禪如離婆多。如是一切中。皆見彌勒。或見入諸
城邑聚落乞食。或見說法。或見坐禪。時諸菩薩及諸
天眾。一切皆見彌勒菩薩。現首楞嚴三昧神通勢力。
見已。即大歡喜。白佛言。世尊。譬如真金。雖復鍛磨。不
失其性。是諸大士。亦復如是。隨所試處。皆能示現。不
思議法性。若能通達此三昧。當知則能通達三乘一
切道行。餘如華嚴經。善財童子。入毗盧樓閣所見。彌
勒菩薩告善財言。我為化度與我往昔同修諸行。今
時退失菩提心者。亦為教化父母親屬。及諸婆羅門。
而生於此閻浮提界。摩羅提國。拘吒聚落。婆羅門家。
我住此大樓閣中。為隨順眾生心故。為成熟兜率天
中同行天子故。為欲示現將降生時。大智法門。與一
生菩薩。共談論故。為欲教化釋迦如來所遣來者。令
悉開悟。故於此命終。生兜率天。上生經云。佛告優波
離。兜率陀天。十善報應。勝善妙福處。若我住世一小
劫中。廣說一生補處菩薩報應。及十善果者。不能窮
盡。（依正兩觀詳如經文）優婆離白佛言。世尊。今此大士。何時於
閻浮提沒。生於彼天。佛告離波離。却從十二年二月
十五日。於波羅奈國。劫波利村。波婆利大婆羅門家。
本所生處。結加趺坐。如入滅定。身紫金色。光明艶赫。
如百千日。上至兜率陀天。其身舍利。如鑄金像。不動
不搖。身圓光中。有首楞嚴三昧。般若波羅蜜。字義炳
然。時諸天人。尋即為起眾寶妙塔。供養舍利。時兜率
陀天。七寶臺內。摩尼殿上。師子牀座。忽然化生。於蓮
<pb n="58"/>
華上。結加趺坐。身如閻浮檀金色。長十六由旬。三十
二相。八十種好。皆悉具足。頂上肉髻。髮紺瑠璃色。釋
迦毗楞伽摩尼。百千萬億。甄叔迦寶。以嚴天冠。其天
冠中。有五百億色。一一色中。有無量百千化佛。諸化
菩薩。以為侍者。復有他方諸大菩薩。作十八變。隨意
自在。住天冠中。彌勒眉間。有白毫相光。流出眾光。作
百寶色。乃至艶出八萬四千光明雲。與諸天子。各坐
華座。晝夜六時。常說不退轉地法輪之行。經一時中。
成就五百億天子。令不退於阿耨多羅三藐三菩提。
如是處兜率陀天。晝夜恒說此不退轉法輪。度諸天
子。閻浮提歲數。五十六億萬歲。爾乃下生於閻浮提。
是名彌勒菩薩於閻浮提沒。生兜率陀天因緣（閻浮提。新
云贍部州。此娑婆三千大千世界。共有萬億閻浮提。劫波利村。即拘吒聚落。釋迦毗楞伽。此云能勝。甄叔迦。此
云赤色。兜率陀。新云覩史多。此云熹足。彼諸天。多修熹足定故。亦云知足。於五欲知止足故）。
<other>傅大士</other>
大士姓傅。名翕。字玄風。婺州義烏縣人。父名宣慈。字
廣愛。母王氏。世為農。以齊建武四年丁丑歲。五月八
日生。端靖淳和。無所愛著。少不學問。時與里人漁。每
得魚。常以竹籠盛之。沉深水中。祝曰。去者去。止者留。
時人以為愚。梁天監十一年。年十六歲。娶劉氏。名曰
玅光。生子。一曰普建。二曰普成。普通元年。年二十四。
於稽停塘下。遇一梵僧。號嵩頭陀。語大士曰。我昔與
汝於毗婆尸佛前發願。汝今兜率天宮受用現在。何
時當還。因命臨水觀影。乃見圓光寶葢。大士笑曰。鑪
鞴之所多鈍銕。良醫門下足病人。當度生為急。何暇
思天之樂乎。於是結菴松山下雙檮樹間。即今雙林
寺是。自號雙樹下當來解脫善慧大士。日與玅光營
作。夜則行道。見釋迦金粟定光三佛。放光集大士身。
從是身常出妙香。又感七佛相隨。釋迦引前。維摩接
後。每旦鐘鳴。有仙人騰空而下。隨喜行道。甞謂弟子
曰。我得首楞嚴三昧。又曰。我得無漏智。弟子僉曰。首
楞嚴三昧。唯十地菩薩。方能得之。故知大士是住十
地菩薩。示迹同凡耳。告大眾曰。學道若不值無生師。
終不得道。我是現前得無生人。昔隱此事。今不覆藏。
以示汝等。又弟子禮拜。大士因謂之曰。汝等禮我。但
禮殿中佛。即我形像。又曰。我於夢中。憶得過去師。名
曰。善明世尊。或問曰。善明世尊。得道時師耶。發心時
師耶。答曰。非發心時師也。彼佛出世時。我為國王。供
養彼佛。彼佛壽八萬歲。我作佛時。壽量亦爾。大通六
年。大士詣闕。武帝問大士。師事從誰。答曰。從無所從。
師無所師。事無所事。自是天下。名僧雲集。此處常降
甘露。大士躬寫經律。千有餘卷。願諸眾生。離苦解脫。
大士三至京師。所度道俗。不可勝計。謂弟子曰。我於
賢劫千佛中。一佛耳。若願生千佛中。即得見我。又告
眾曰。我捨此身時。期嵩頭陀。蹔往忉利天。不久還兜
率天。汝願生彼。即得見我也。大同八年。立誓持上齋。
作願文曰。弟子善慧。今啟釋迦世尊。十方三世諸佛。
盡虗空徧法界。常住三寶。弟子自念今生。無可從心
布施。拔濟受苦眾生。自今立誓三年。持上齋。每月六
日不飲食。以此饑渴之苦。代一切眾生酬償罪業。速
得解脫。以不食之糧。廣作布施。願諸眾生。世世備足
財法無量。永離愛染。不作三業。得大總持。摧伏諸魔。
成無上道。誓捨身命財。普為一切供養諸佛。謹持不
食上齋。而取滅度。執志燒身。為大明鐙。為一切供養
三寶。遂先告眾曰。莫懷憂惱。夫物有生有死。事有成
有敗。天下恩愛。皆悉離別。今捨此穢濁之身。當得無
上清淨法身。唯願徒眾。無懷悲戀。生生世世。不相捨
離。永為眷屬。至成佛道。但自相率。共辦樵薪。於雙林
山頂。營作火龕。願以此因緣。當來世界。必為佛事。普
度一切。共同解脫。至四月八日。弟子留堅意。范難陀
等。十有九人。各請奉代師主。持不食上齋。及燒身供
養三寶。復有四部弟子。刺心燒指。割耳。留大士久住
世間。又曰。吾悟道已四十劫。釋迦世尊方始發心。葢
<pb n="59"/>
謂能捨身苦行。所以先我成佛耳。嵩頭陀入滅。大士
心自知之。乃集諸弟子曰。嵩公已還兜率天宮待我。
我同度眾生之人。去已盡矣。我決不久住於世。乃作
還源詩十二章。時太建元年。歲次己丑。夏四月。丙申
朔。大士寢疾。告其子普建普成二法師曰。我從第四
天來。為度眾生故。汝等慎護三業。精勤六度。行懺悔
法。免墮三塗。二師因問曰。脫不住世。眾或離散。佛殿
不成若何。大士曰。我去世後。或可現相。至二十四日
乙卯。大士入涅槃。時年七十三。肉色不變。至三日。舉
身還煖。形相端潔。轉手柔軟。更七日。烏傷縣令。陳鍾
耆。來求香火。結緣因。取香及四眾。次第傳之。次及大
士。大士猶反手受香。沙門法璿等曰。我等有幸。預蒙
菩薩示還源相。手自傳香。表存非異。使後世知聖化
餘芳。初大士之未亡也。語弟子曰。我滅度後。莫移我
臥牀。後七日。當有法猛上人。送織成彌勒佛像來。長
鎮我牀上。用標形相也。及至七日。果將彌勒佛像。并
一小銅鐘子。安大士牀上。猛時作禮流淚。須臾忽然
不見（詳載本傳。此乃大士證首楞嚴三昧。示現如是。如首楞嚴三昧經明）。
<other>契此和尚</other>
明州奉化縣。布袋和尚。不詳氏族。自稱契此。形裁腲
脮。蹙額播腹。居止無定。寢臥隨處。常以杖荷一布袋。
凡供身之具。盡貯袋中。入市肆聚落。見物即乞。或醯
醬魚[卄/(爻*且)]。亦投囊中。時號為長汀子。自說偈曰。一鉢千
家飯。孤身萬里遊。青目覩人少。問路白雲頭。或於雪
中臥。而身上無雪。人皆奇之。或示人吉凶。必現相表
兆。亢陽即曳高齒屐。人知必雨。水潦則繫濕草屨。人
知必晴。或坐街頭。或立衢中。兒童競逐。羣而戲之。師
有偈曰。是非憎愛世偏多。子細思量奈我何。寬却肚
膓須忍辱。豁開心地任從他。若逢知己須依分。縱遇
冤家也共和。若能了此心頭事。自然證得六波羅。我
有一布袋。虗空無罣礙。展開徧十方。入時觀自在。吾
有一軀佛。世人皆不識。不塑亦不裝。不彫亦不刻。無
一滴泥。無一點彩色。人畵畵不成。賊偷偷不得。體
相本自然。清淨非拂拭。雖然是一軀。分身千百億。師
於梁貞明三年。在岳林寺東廓。盤石上。端坐示寂。說
偈曰。彌勒真彌勒。分身千百億。時時示時人。時人自
不識。偈畢。安然而化。眾共埋之。後見現於他州。亦負
布袋而行。四眾競圖其像焉（千百億。即娑婆三千大千世界。萬億四大部州）。
<other>婆羅門</other>
中天竺。菩提樹東。有精舍高百六七十尺。下基面廣
二十餘步。疊以青甎。塗以石。層龕皆有金像。四壁
鏤作奇製。或連珠形。或天仙像。上置金銅寶瓶。東面
接為重閣。簷宇特起三層。榱柱棟梁。戶扉寮牖。金銀
彫鏤。以飾之。珠玉廁錯。以鎮之。奧室䆳宇。洞戶三重。
外門左右。各有龕室。左則觀自在菩薩像。右則慈氏
菩薩像。白銀鑄成。高十餘尺。精舍故地。無憂王先建
小精舍。復有婆羅門。更廣建焉。初有婆羅門。不信佛
法。事大自在天。傳聞天神在雪山中。遂與其弟往來
求願焉。天曰。凡諸願求。有福方果。非汝所祈。非我能
遂。婆羅門曰。修何福可以遂心。天曰。欲種善種。求勝
福田。菩提樹者。證佛果處也。宜時速返。往菩提樹。建
大精舍。穿大水池。興諸供養。所願當遂。婆羅門受天
命。發大信心。相率而返。兄建精舍。弟鑿水池。於是廣
修供養。勤求心願。後皆果遂。為王大臣。凡得祿賞。皆
便檀捨。精舍既成。招募工人。欲圖如來初成佛像。曠
以歲月。無人應召。久之。有一婆羅門來告眾曰。我善
圖寫。如來玅相。眾曰。今將造像。夫何所須。曰香泥耳。
宜置精舍之中。并一燈照。我入已。堅閉其戶。六月後。
乃可開門。時諸僧眾。皆如其命。尚餘四月。未滿六月
眾咸駭異。開以觀之。見精舍內。佛像儼然。結跏趺坐。
右足居上。左手斂。右手垂。東面而坐。肅然如在。座高
四尺二寸。廣丈二尺五寸。像高丈一尺五寸。兩膝相
去八尺八寸。兩肩六尺二寸。相好具足。慈顏若真。惟
<pb n="60"/>
右乳上。塗瑩未周。既不見人。方騐神鑒。眾咸悲歎。殷
勤請知。有一沙門。宿心淳質。乃感夢見昔婆羅門。而
告曰。我是慈氏菩薩。恐工人之思。不測聖容。故我躬
來圖繪佛像。垂右手者。昔如來之將證佛果。天魔來
嬈。地神告至。其一先出。助佛降魔。如來告曰。汝勿憂
怖。吾以忍力。降彼必矣。魔王曰。誰為明證。如來乃垂
手指地言。此有證。是時第二地神踊出作證。故今像
手倣昔下垂。眾知靈鑒。莫不悲感。於是乳上未周。填
廁眾寶。珠瓔寶冠。奇珍交飾。設賞迦王。不信三寶。伐
菩提樹已。欲毀此像。既覩慈顏。心不安忍。回駕將返
命宰臣曰。宜除此佛像。置大自在天形。宰臣受旨。懼
而歎曰。毀佛像。則歷劫招殃。違王命。乃喪身滅族。進
退若此。何所宜行。乃召信心。以為役使。遂於像前橫。
疊甎壁。心慚冥闇。又置明燈。甎壁之前。畫自在天。功
成報命。王聞心懼。舉身生皰。肌膚攫裂。居未久之。便
喪沒矣。宰臣馳返。毀除障壁。時經多日。燈物不滅。像
今尚在。神功不虧。云云（無憂王。即阿育王。婆羅門。此云梵志。天竺四姓之一也）。
<other>聞二百億阿羅漢</other>
南天竺恭達那補羅國。宮城側。大伽藍中。有精舍高
五十餘尺中有刻旃檀慈氏菩薩像。高十餘尺。或至
齋日。神光照燭。是聞二百億羅漢之所造也。
<other>末田地尊者（是毱多尊者弟子）</other>
北天竺瞢揭釐城東北。踰山越谷。逆上信度河。途路
危險。山谷杳冥。或履絙索。或牽鐵鎖。棧道虗臨。飛梁
危構。㭬棧躡隥。行千餘里。至達麗羅川。即烏仗那國
舊都也。多出黃金。及[鬱-山+止]金香。達麗羅川中。大伽藍側
有刻木慈氏菩薩像。金色晃昱。靈鑒潛通。高百餘尺。
末田底迦（舊云。末田地譌）阿羅漢之所造也。羅漢以神通力。
携引匠人升覩史多天。親觀玅相。三返之後。功乃畢
焉。自有此像。法流東派。又中天竺戰主國。大城西北。
伽藍中窣堵波。無憂王之所建也。中有如來舍利一
升。昔者世尊。當於此處。七日之中。為天人眾類說玅
法。其側則有過去三佛座。及經行遺迹之處。鄰此復
有慈氏菩薩像。形量雖小。威神嶷然。靈鑒潛通。奇迹
間起。
<other>引正王</other>
中天竺。憍薩羅國。西南三百餘里。至黑峰山。岌然特
起。峰巖峭險。既無崖谷。宛如全石。引正王為龍猛菩
薩鑿此山中。建立伽藍。去山十數里。鑿孔道。當其山
下。仰鑿疏石。其中則長廊步檐。崇臺重閣。閣有五層。
層有四院。並建精舍。各鑄金像。量等佛身。玅窮工思。
自餘莊嚴。惟飾金寶。從山高峰。臨注飛泉。周流重閣。
交帶廊廡。疏寮外穴。明燭中宇。初引正王。建此伽藍
也。人力疲竭。庫藏空虗。功猶未半。心甚憂慼。龍猛謂
曰。大王何故若有憂色。王曰。輙運大心。敢樹勝福。期
之永固。待至慈氏。功績未成。財用已竭。每懷此恨。坐
而待旦。龍猛曰。勿憂。崇福勝善。其利不窮。有此弘願。
無憂不濟。今日還宮。當極歡樂。後再出遊。歷覽山野。
已而至此。平議營建。王既受誨。大石並變為金。王遊
見金。心口相賀。回駕至龍猛所曰。此日畋遊。神鬼所
惑。山林之中。時見金聚。龍猛曰。非鬼惑也。至誠所感
故有此金。宜時取用。濟成勝業。遂以營建。功畢有餘。
於是五層之中。各鑄四大金像。餘尚盈積。充諸帑藏。
招集千僧。居中禮誦。龍猛菩薩。以釋迦佛所宣教法。
及諸菩薩所演述論。鳩集部別。藏在其中。故上第一
層。惟置佛像。及諸經論。下第五層。居止淨人。資產什
物。中間三層。僧徒所舍。聞諸先志曰。引正營建已畢。
計工人所食鹽價。用九拘胝金錢（龍猛。舊云龍樹。拘胝者。唐言百億）。
<other>嗢嗢羅（唐言上）羅漢</other>
南天竺。珠利耶國。都城西不遠。有故伽藍。提婆菩薩
與羅漢論義之所。初提婆菩薩。聞此伽藍。有嗢嗢羅
阿羅漢。得六神通。具八解脫。遂來遠尋。觀其風範。既
至伽藍。投羅漢宿。羅漢所居之處。惟置一牀。提婆無
<pb n="61"/>
以為席。乃聚落葉。指令就坐。羅漢入定。夜分方出。提
婆於時陳疑。請決羅漢。隨難為釋。提婆尋聲重質。第
七轉已。杜口不酬。竊運神通力。往兜率陀天。請問慈
氏。慈氏為釋。因而告曰。彼提婆者。曠劫修行。賢劫之
中。當紹佛位。非爾所知。宜深禮敬。如彈指頃。還復本
座。乃復抑揚妙義。剖析微言。提婆謂曰。此慈氏菩薩
聖智之釋也。豈仁者所能詳究哉。羅漢曰。然。誠如來
旨。於是避席禮謝。深加敬歎。
<other>清辯論師</other>
南天竺。大安達邏國。都城南不遠。有大山巖。清辯論
師住阿素洛宮。待見慈氏菩薩成佛之處。論師雅量
弘遠。至德深䆳。外示僧伽之服。內弘龍猛之學。靜而
思曰。非慈氏成佛。誰決我疑。於觀自在菩薩像前。誦
隨心陀羅尼。絕粒飲水。時歷三歲。觀自在菩薩。乃現
玅色身。謂論師曰。何所志乎。對曰。願留此身。待見慈
氏。觀自在菩薩曰。人命危脆。世間浮幻。宜修勝善。願
生覩史多天。於斯禮覲。尚速得見。論師曰。志不可奪。
心不可二。菩薩曰。若然者。宜往彼大安達邏國。城南
山巖執金剛神所。至誠誦執金剛呪者。當遂此願。論
師於是往而誦焉。三歲之後。神乃謂曰。汝何所願。若
此勤勵。論師曰。願留此身。待見慈氏。觀自在菩薩。指
遣來請。成我願者。其在神乎。神乃授祕方。而謂之曰。
此岩石內。有阿素洛宮。如法行請。石壁當開。開即入
中。可以待見。論師曰。幽居無覩。詎知佛興。神曰。慈氏
出世。我當相報。論師受命。專精誦持。復歷三歲。初無
異想。呪芥子以擊石壁。豁而洞開。是時百千萬眾。觀
覩忘返。論師跨其戶。而告眾曰。吾久祈請。待見慈氏。
聖靈警祐。大願斯遂。宜可入此。同見佛興。聞者怖駭。
莫敢履戶。謂是毒蛇之窟。恐喪身命。再三告語。惟有
六人從入。論師顧謝。時眾從容而入。入之既已。石壁
還合。眾皆恐嗟。恨前言之過也（阿修洛。舊曰阿修羅。此云非天）。
<other>佛䭾䟦陀羅禪師</other>
佛䭾䟦陀羅。此云覺賢。本姓釋氏。迦維羅衛人。甘露
飯王之苗裔也。博學羣經。多所通達。少以禪律馳名。
常與同學僧迦達多。共遊罽賓國。同處積載。達多雖
服其才明。而未測其人也。後於密室閉戶坐禪。忽見
賢來。驚問何來。答云。蹔至兜率致敬彌勒。言訖便隱。
達多知是聖人。未測深淺。後屢見賢神變。乃敬心祈
問。方知得不還果（阿那含果也）。
<other>德光論師</other>
中天竺。秣底補羅國。德光論師。少而英傑。長而弘敏。
博物強識。碩學多聞。本習大乘。未窮玄奧。因覽毗婆
沙論。退業而學小乘。作數十部論。破大乘綱紀。製俗
書數十餘部。非斥先進。所作典論。覃思佛經。十數不
決。研精雖久。疑情未除。時有天軍羅漢。往來兜史多
天。德光願見慈氏。決疑請益。天軍以神通力。接上天
宮。既見慈氏。長揖不禮。天軍謂曰。慈氏菩薩。次紹佛
位。何乃自高。敢不致敬。方欲受業。如何不屈。德光對
曰。尊者此言。誠為指誨。然我出家弟子。慈氏菩薩。受
天福樂。非出家之侶。而欲作禮。恐非所宜。菩薩知其
我慢心固。非聞法器。往來三返。不得決疑。更請天軍。
重欲覲禮。天軍惡其我慢。懱而不對。德光既不遂心。
便起恚恨。即趣先林。修發通定。我慢未除。不時證果。
<other>道法禪師</other>
法。姓曹。燉煌人。棄家入道。專精禪業。亦時行神呪。後
遊城都。王休之。費鏗之。請為興樂香積二寺主。訓眾
有法。常行分衛。不受別請及僧食。乞食所得。常減其
分。以施蟲鳥。每夕輙脫衣露坐。以飼蚊蝱。如此者。累
年。後入定。見彌勒放[〦/(刀*ㄚ*(留-刀-田))/肉]中光。照三塗苦報。於是深加
篤勵。常坐不臥。元徽二年。於定中滅度。平坐繩牀。貌
如恒日（分衛。即乞食也）。
<other>慧覽禪師</other>
覽姓成。酒泉人。曾遊西域。頂戴佛鉢。仍於罽賓。從達
<pb n="62"/>
摩比丘。諮受禪要。達摩曾入定。往兜率天。從彌勒受
菩薩戒。後以戒法授覽。還至于填國。復以戒法授彼
方諸僧。乃歸東土。宋文帝。請住鍾山定林寺。孝武帝
起中興寺。復敕令京邑禪僧。皆隨踵受業。
<other>智嚴法師</other>
嚴。西涼州人。弱冠出家。便以精勤著名。衲衣宴坐。蔬
食永歲。志欲廣求經誥。遂周流西國。諮受禪法功踰
十載。請佛䭾䟦陀禪師東歸。傳法東土。元嘉四年。共
沙門寶雲。譯出寶曜。廣博嚴淨。西天王等經。嚴昔未
出家時。甞受五戒。有少虧犯。後入道受具足。常疑不
得戒。每以為懼。積年禪觀。而不能自了。遂更汎海。重
到天竺。諮諸明達。值羅漢比丘。具以事問羅漢。羅漢
不敢判決。乃為嚴入定。往兜率宮諮彌勒。彌勒答云。
得戒。嚴大喜。於是步歸。至罽賓。無疾而化。年七十八。
<other>華手比丘</other>
魏文帝三年。內敕設無遮大會。魏帝敕問。此土僧尼。
得戒源由。有何證騐。諸大德等。皆不能答。於時即有
比丘。請向西國。問聖人。得戒源由。發足長安。到於天
竺。見一羅漢。啟曰。震旦僧尼。得戒以不。羅漢答曰。我
是小聖。不知得否。汝在此住。吾為汝上昇兜率。奉問
彌勒世尊。得不得來報。即便入定。向兜率天。具問前
事。彌勒答曰。僧尼並得戒訖。仍請證騐。彌勒即取金
花云。若邊地僧尼得戒。願金花入羅漢手掌。不得莫
入。發願既訖。將花按手。其花入掌中。高一尺影現。彌
勒語曰。汝到震旦比丘所。亦當如我此法。羅漢下來。
如彌勒語。以花按比丘手。即入掌中。高一尺影現。瑞
應既徵。其時即有遠方道俗。來相欽仰。求受三歸五
戒者無數。即號為花手比丘。當去之時。有一十八人。
自餘慕住西國。或有冒涉流沙。風寒命過。唯有花手
比丘。獨還漢地。當本去日。有迦毗羅神現身。語花手
比丘曰。道路懸遠。多諸險難。弟子送師至彼。往來清
吉。未還之間。魏文帝殿前。有金花空中現。文帝問太
史曰。有何變怪。太史卜曰。西國正法。欲來到此。不盈
一月。花手比丘。掌中金花來到此土。初至之一日。空
裏金花。即滅不現。大瑞既徵。故戒福永傳也。
<other>戴顒處士</other>
晉世有譙國。戴逵。字安道。風清槩遠。遊心釋教。且機
思通贍。巧疑造化。至於和墨點采。刻形鏤法。雖周人
盡䇿之微。宋客象楮之玅。不能踰也。逵第二子顒。字
仲若。素韻淵澹。雅好丘園。既負荷幽貞。亦繼志才巧。
逵每製像。常共參慮。濟陽江夷。少與顒友。夷常託顒
造觀音像。致力罄思。欲令盡美。而相好不圓。積年無
成。後夢有人告之曰。江夷於觀音無緣。可改彌勒菩
薩。顒即停手。馳書報江。信未及發。而江書已至。俱於
此夕感夢。語事符同。顒喜於神應。即改為彌勒。於是
觸手成玅。初不稽思。光顏圓滿。俄爾而成。有識讚仰。
感悟因緣之匪差。此像舊在會稽龍華寺。尋二戴像
製。歷代獨步。其所造甚多。並散在諸寺。難悉詳錄。
<other>僧護比丘</other>
護。本會稽剡縣人。少出家。便尅意苦節。戒行嚴淨。後
居石城山。隱嶽寺。寺北有青石壁。直上數十餘丈。當
中央。有如佛𦦨光之形。上有叢樹。曲幹垂陰。護每經
行至壁所。輙見光色煥炳。聞絃管歌讚之聲。於是擎
爐發誓。願博山鐫造。十丈石佛。以敬擬彌勒千尺之
容。使凡厥有緣。同覩三會。以齊建武中。招結道俗。初
就彫剪。疏鑿移年。僅成面樸。頃之。護遘疾而亡。臨終
誓曰。吾之所造。本不期一生成辦。第二身中。其願方
果。後有沙門僧淑。纂襲遺功。而資力莫由。未獲成遂。
至梁天監六年。有始豐令。吳郡陸咸罷邑還國。夜宿
剡溪。值風雨晦冥。咸危懼假寐。忽夢見三道人來。告
云。君識信堅正。自然安隱。有建安殿下。感患未瘳。若
能治剡縣。僧護所造石像。得成就者。必獲平預。冥理
非虗。宜相開發也。咸還都經年。稍忘前夢。後出門。乃
<pb n="63"/>
見一僧云。去歲剡溪所屬。建安王事。猶憶此不。咸當
時矍然。答云不憶。道人笑曰。宜更思之。仍即辭去。咸
悟其非凡。乃倒屣諮訪。追及百步。忽然不見。咸豁然
意解。具憶前夢。乃剡溪所見第三僧也。咸即馳啟建
安王。王即以上聞。敕遣僧祐律師。專任像事。王乃深
信益加。喜踊充遍。抽捨金貝。誓取成畢。初僧祐未至
一日。寺僧慧逞。夢見黑衣大神。翼從甚壯。立於龕所。
商略分數。至明旦。而祐律師至。其神應若此。初僧護
所創。鑿龕過淺。乃鏟入五丈。更施頂髻及身相。克成
鎣磨將畢。夜中忽當[歹*歹*歹]字處。色赤而隆起。今像胸[歹*歹*歹]
字處。猶不施金箔。而赤色在焉。像以天監十二年春
就功。至十五年春竟。座軀高五丈。立形十丈。龕前架
三層臺。又造門閣殿堂。并立眾基業。以充供養。其四
遠士庶。并提挾香花。萬里來集。供施往還。軌迹填委。
自像成之後。建安王所苦稍瘳。今年已康。復至唐。有
越州法華山寺玄儼律師。乃當代名德。因覩斯像。雖
金石絲竹四天之供施常聞。功德莊嚴十地之琱鐫
尚闕。乃內傾衣鉢。外率檀那。布以黃金之色。鎔以白
銀之相。銅錫鉛鍇。球琳琅玕。七寶由是渾成。八珍於
焉具足。雖寶積獻葢。界現三千。迦葉貢衣。金踰十萬。
如須彌之現於大海。若杲日之出于高山。此又儼之
功德。不可思議者也。至明萬曆丙午仲冬。此像足生
五色優曇華焉（[歹*歹*歹]音萬）。
<other>僧旻法師</other>
旻。姓孫氏。七歲出家。為僧迴弟子。年十六。而迴亡。哀
容俯仰。喪禮畢。師仰曇景。安貧好學。不避炎雪。年二
十六。講成實論。先輩法師。高視當世。排競下筵。於是
名振日下。聽眾千餘。孜孜善誘。曾無告倦。永元元年。
敕於惠輪殿。講勝鬘經。帝自臨聽。時有靈根寺道超
比丘。勤學自勵。願明解如旻。夢有人言。僧旻法師。毗
婆尸佛。已能講說。君始修習。云何可等。但自加功。不
患不隨分得解。後大領悟。旻甞造彌勒佛。并諸供具。
朝夕禮謁。乃夢見彌勒佛。遣化菩薩。送菩提樹與之。
菩薩曰。菩提樹者。梁言道場樹也。弟子頗宣其言。旻
聞而勗之曰。禮有六夢。正夢唯一。乃是好惡之先徵。
故周立占夢之官。後代廢之。正以俗人澆偽。亟多假
託。吾前所夢。乃心想耳。汝勿傳之。
<other>慧思禪師</other>
思。俗姓李氏。武津人也。少以弘恕慈育知名。甞夢梵
僧勸令出俗。駭悟斯瑞。辭親入道。日唯一食。不受別
供。誦法華等經。三十餘卷。數年之間。千遍便滿。又夢
梵僧數百。形服環異。上座命曰。汝先受戒。律儀非勝。
安能開發。於正道也。既遇清眾。宜更翻壇祈請師僧
四十二人。加羯磨法。具足成就。後忽驚悟。方知夢受。
自斯已後。尅念翹專。得見三生所行道事。又夢彌勒
彌陀。說法開悟。故造二像。並同供養。又夢隨從彌勒。
與諸眷屬。同會龍華。心自惟曰。我於釋迦末法。受持
法華。今值慈尊。感傷悲泣。豁然覺悟。轉復精進。靈瑞
重沓。修尋定支。束身長坐。始三七日。發少靜觀。見一
生來。善惡業相。因此驚嗟。倍復勇猛。慨無所獲。自傷
昏沉。生為空過。深懷慚愧。放身倚壁。背未至間。霍爾
開悟。法華三昧。大乘法門。一念明達。不由他悟。
<other>蘇富婁</other>
婁。乃憲法師弟子。憲遺囑令依釋道安。所造丈八金
像。而婁不知模樣。便鑄。一冶遂成。無有缺少。當鑄像
時。雨花如李。遍一寺內。又於家內。造金銅彌勒像。高
丈餘。後夢憲。令其更造佛像。乃於梵雲寺造大像。高
五十九尺。事如別顯。昔隋初秦孝王。後曾鎮襄都。聞
安師古像。形制甚異。乃遣人圖之。於長安延興寺造
之。初鑄之夕。亦感天樂雨花。大有靈瑞。像今現在延
興寺也。
<other>法顯禪師</other>
顯。姓丁氏。南郡江陵人。十二出家。依寶冥法師。服勤
<pb n="64"/>
累載。諮詢經旨。後依皓師。示以降心之術。因而返谷。
靜處閑居。旦資蔬水。中後絕漿。晏坐道安梅梁殿中。
三十餘載。此堂有彌勒像。并光趺高四十尺。八部圍
繞。彌天之所造也。其寶冠華帳。供具經臺。並顯所營。
堂中五燈。晝夜不絕。忽一燈獨熾。𦦨高丈餘。又一夜
著五色衣人。持一金瓶來奉。顯一生樂疾。並信往業。
受而不治。五十餘年。足不出戶。夢身坐寶殿。授四眾
戒。就牀跏坐。儼然便絕（彌天。即道安法師）。
<other>道積法師</other>
積。河東安邑人。先講涅槃。後敷攝論。并諸異部。往往
宣傳。及知命將鄰。偏弘地持。以為誡勗之極。先沙門
寶澄。隋初於普救寺。創營彌勒大像百尺。萬工纔登
其一。不卒所願。而澄早逝。鄉邑蓍艾。請積繼之。修建
十年。彫粧都了。道俗慶賴。欣喜相并。初積受請之夕。
夢二師子。於大像側。連吐明珠。相續不絕。既覺。惟曰。
獸王自在。則表法流無滯。寶珠自涌。乃喻財施無窮。
冥運潛開功成斯在。即命工匠。圖夢所見。於彌勒大
像前。今猶存焉。像設三層。巖廓四合。上坊下院。赫奕
相臨。園磑田蔬。周環俯就。小而成大。咸積之功。貞觀
十年。九月十七日。終於本寺。春秋六十有九。未終三
日。鐘不發聲。逝後如舊。眾咸哀歎。
<other>慧雲法師</other>
雲。姓姚氏。湖湘人也。十歲往南嶽。初祖禪師。稟承慈
訓。而能黠慧。好味經教。沉默如也。弱冠受具。自專護
戒。且喜毗尼。尋罷講科。專營福事。江北行化。來觀梁
苑。夜宿繁臺。企望。隨河北岸。有異氣屬天。質明入城
尋覩。乃歙州司馬宅。西北園中池沼。見瀾[漪-大+(立-一)]中。有天
宮影。參差樓閣。合沓珠瓔。門牖綵繪。而九重儀像。逶
迤千狀。直謂兜率之宮院矣。雲覩此異事。喜貫心膺。
吾聞智嚴經說。琉璃地上現宮殿之影。此不思議之
境界也。今決擬建梵宮。答其徵瑞。往濮州屬縣。報成
寺。發願。為國摹鑄彌勒像。舉高一丈八尺。募人出赤
金。於時施者委輸。一鑄克成。相好奇特。太極元年。五
月十三日。改元延和。是歲下敕。凡寺院無名額者並
毀。雲所鑄像。及造殿宇門廓。猶虧彩繢。遇新敕乃輟
工。雲於彌勒像前。泣淚焚香。告曰。若與此有緣。當現
奇瑞。策悟羣心。少頃。像首上放金色光。照曜天地。滿
城士庶。皆歎希有。是時生毀謗者。隨喪兩目。有舌腫
一尺許者。遠近傳聞。爭來瞻禮。捨施如山。乃全勝槩。
像坐垂趺。人觀稽顙。涉惡報者。雲望像。為其悔過。斯
須。失明者重視。舌卷者能言。皆願為寺之奴。持鐘掃
地也。
<other>貞辯法師</other>
辯。中山人也。少知出塵。長誓修學。尅苦之性。人不堪
其憂。一志聽尋。暇則刺血書經。又鍼血畵立觀自在
像。慈氏像等。甞因行道困息。有二天女。來相撓惱。辯
誓之曰。我心匪石。吾以神光被汝。自此道勝。魔亦無
踪。後歸中山講訓。補故伽藍。無不諧願。有婦人陳氏。
布髮掩地。請辯踏之。撰上生經鈔。為學者所貴。時號
辯鈔者。後終於此寺焉。
<other>鴻楚法師</other>
楚。字方外。姓唐氏。永嘉人也。梁太后賜紫衣并號。固
讓弗聽。終不披著。所講法華經。五十許座。甞撰上生
經鈔。一日楚之講堂中。忽生蓮華。重柎複葉。香氣芬
荂。楚講貫外。深夜行道誦經。將逝之夕。燈光忽暗。經
聲絕微。告門人曰。勞爾給使。吾將往矣。於長興三年
六月五日無疾而化。
<other>真表律師</other>
表。百濟人也。家在金山。世為弋獵。表多蹻捷。弓矢最
便。當開元中。逐獸之餘。憩於田畎間。折柳條。貫蝦蟇
成串。置於水中。擬為食調。遂入山網捕。因逐鹿。路由
山北歸家。全忘取貫蝦蟇。至明年春獵次。聞蟇鳴。就
水。見去載所貫三十許蝦蟇猶活。表於時歎惋。自責
<pb n="65"/>
曰。苦哉。何為口腹。令彼經年受苦。乃絕柳條。徐輕放
之。因發意出家。自思惟曰。我若堂下辭親。室中割愛
難離慾海。莫揭愚籠。由是迍入深山。以刀截髮。苦到
懺悔。舉身撲地。志求戒法。誓願要期彌勒菩薩授我
戒法。夜倍日功。遶旋叩搕。心心無間。念念翹勤。經七
晝宵。詰旦。見地藏菩薩。手搖金錫。為表䇿發。教發戒
緣。作受前方便。感斯瑞應。歎喜徧身。勇猛過前。二七
日滿。有大鬼。現可怖相。而推表墜於巖下。身無所傷。
匍匐就登石壇。加復魔相百端千緒。至第三七日。質
明。有吉祥鳥鳴曰。菩薩來也。乃見白雲若浸粉然。更
無高下。山川平滿。成銀色世界。兜率天主。逶迤自在。
儀衛陸離。圍遶石壇。香風花雨。且非凡世之景物焉。
爾時慈氏徐步而行。至於壇所。垂手摩表頂曰。善哉
大丈夫。求戒如是。至於再三。蘇迷盧可手攘却。爾心
終不退。乃為授法。表身心和悅。如第三禪。意識與樂。
根相應也。四萬二千福河常流。一切功德尋發慈氏。
躬授三法衣。瓦鉢。復賜名曰。真表。又於膝下出二物。
非牙非玉。乃籤檢之制也。一題曰九者。一題曰八者。
各二字。付度表云。若人求戒。當先悔罪。罪福則持犯
性也。更加一百八籤。籤上署百八煩惱名目。如來戒
人。或九十日。或四十日。或三七日行懺。苦到精進。期
滿限終。將九八二籤。參合百八者。佛前望空而擲。其
籤墮地。以騐罪滅。不滅之相。若百八籤。飛迸四畔。唯
八九二籤。卓然壇心而立者。即得上上品戒焉。若眾
籤雖遠。或一二來觸八九籤。拈觀是何煩惱名。抑令
前人重復懺悔已。正將重悔煩惱籤。和八九者擲。其
煩惱去者。名中品戒焉。若眾籤埋覆八九者。則罪不
滅。不得戒也。設加懺悔。過九十日。得下品戒焉。慈氏
重告誨云。八者新熏也。九者本有焉。囑累已。天仗既
迴。山川雲霽。於是表持天衣。執天鉢。猶如五夏比丘。
狥道下山。草木為其低垂覆路。殊無溪谷高下之別。
飛禽鷙獸。馴伏步前。又聞空中唱告。村落聚邑言。菩
薩出山來。何不迎接。時則人民男女。布髮掩泥者。脫
衣覆路者。氈罽氍毹承足者。華絪美褥填坑者。表咸
曲副人情。一一廸踐。有女子提半端白㲲。覆於途中。
表似驚忙之色。迴避別行。女子怪其不平等。表曰。吾
非無慈不均也。適觀㲲縷間。皆是狶子。吾恐傷生。避
其悞犯耳。原其女子。本屠家販買。得此布也。自爾常
有二虎。左右隨行。表語之曰。吾不入郛郭。汝可導引
至可修行處。則乃緩涉而行。三十里來。就一山坡。蹲
跽於前。時則挂錫樹枝。敷草端坐。四望信士。不勸自
來。同造伽藍。號金山寺焉。後人求戒。年年懺罪者絕
多。今影堂中道具存焉（蘇迷盧。即須彌山）。兜率龜鏡集卷上

音釋
豔（鹽字去聲。同艶。好而美也）檮（音陶。剛木亦音稠。一名檮著）逶迤（上音威。下音駝）㭬棧
（上音諸。下音殘上聲。棚也。所謂棧道也）帑（音倘。金帛藏也）覃（音曇。及也。布也。深廣也。長延也）茶
毗（亦云闍維。此云焚燒）禪那（此云靜慮馝馟（上音弼。下音塗。皆香也）沁（侵字去聲水名）
畎（涓字上聲。田中溝也。又六畎為一畝也）罽（音記。織毛為之亦北天竺國名）氍毹（上音渠。下
音舒）㲲（音牒。細毛布也。又西國有實。如繭繭中絲如纑。名曰白㲲）狶（音喜。猪虱也）郛（音孚
郭也）伽藍（具云僧伽藍。華言眾園。謂眾僧共居。則能生植道芽聖果也。此方名寺。或名院）

<sarticle>兜率龜鏡集卷中</sarticle>

廣州南海寶象林沙門釋弘贊在犙輯
<other>○中集　上生內院</other>
上生經云。佛告優波離。佛滅度後。我諸弟子。若有精
進。修諸功德。威儀不缺。掃塔塗地。以眾名香。妙花供
養。行眾三昧。深入正受。讀誦經典。如是等人。應當至
心。雖不斷結。如得六通。應當繫念。念佛形像。稱彌勒
名。如是等輩。若一念頃。受八戒齋。修諸淨業。發弘誓
願。命終之後。譬如壯士屈伸臂頃。即得往生兜率陀
天。於蓮花上。結加趺坐。五千天子。作天妓樂。持天曼
<pb n="66"/>
陀羅花。摩阿曼陀羅花。以散其上。讚言。善哉善哉。善
男子。汝於閻浮提。廣修福業。來生此處。此處名兜率
陀天。今此天主。名曰彌勒。汝當歸依。應聲即禮。禮已。
諦觀眉間白毫相光。即得超越九十億劫生死之罪。
是時菩薩。隨其宿緣。為說妙法。令其堅固。不退轉於
無上道心。如是等眾生。若淨諸業。行六事法。必定無
疑。當得生於兜率天上。值遇彌勒。亦隨彌勒下閻浮
提。第一聞法。於未來世。值遇賢劫一切諸佛。於星宿
劫。亦得值遇諸佛世尊。於諸佛前。受菩提起。佛告優
波離。佛滅度後。四部弟子。天龍八部人等。是諸大眾。
若有得聞彌勒菩薩摩阿薩名者。聞已歡喜。恭敬禮
拜。此人命終。如彈指頃。即得往生。如前無異。但得聞
是彌勒名者。命終亦不墮黑暗處。邊地邪見。諸惡律
儀。恒生正見。眷屬成就。不謗三寶。天龍鬼神。若有欲
生兜率天者。當作是觀。繫念思惟。念兜率陀天。持佛
禁戒。一日至七日。思惟十善。行十善道。以此功德。回
向願生彌勒前者。當作是觀。作是觀者。若見一天人。
坐一蓮花。若一念頃。稱彌勒名。此人除却千二百劫
生死之罪。但聞彌勒名。合掌恭敬。此人除却五千劫
生死之罪。若有禮敬彌勒者。除百億劫生死之罪。設
不生天。未來世中。龍華菩提樹下。亦得值遇。發無上
道心。佛說是語時。無量大眾。頂禮如來。及彌勒足。繞
百千匝。未得道者。各發誓願。我等天人八部。今於佛
前。發誠實誓。願於未來世。值遇彌勒。捨此身已。皆得
上生兜率陀天。世尊記曰。汝等及未來世修福持戒。
皆當往生彌勒菩薩前。為彌勒菩薩之所攝受。作是
觀者。名為正觀。若他觀者。名為邪觀。
<other>金色獼猴</other>
師子月佛本生經云。佛在王舍城。迦蘭陀竹園。爾時
眾中。有一菩薩比丘。名婆須蜜多。遊行竹園間。綠樹
上下。聲如獼猴。或旋三鈴。作那羅戲。時諸長者。及行
路人。競集看之。眾人集時。身到空中。跳上樹端。作獼
猴聲。耆闍崛山。八萬四千金色獼猴。集菩薩所。菩薩
復作種種變現。令其歡喜。時諸大眾。各作是言。沙門
釋子。猶如兒戲。幻惑眾人。所行惡事。無人信用。乃與
鳥獸而作非法。如是惡聲。徧王舍城。王聞此語。嫌諸
釋子。即敕長者迦蘭陀曰。此諸釋子。多聚獼猴。在卿
園中。為作何等。如來知不。長者啟王。婆須蜜多。作變
化事。令諸獼猴。一時歡喜。諸天雨花。持用供養。為作
何等。臣所不知。爾時大王。前後導從。往詣佛所。遙見
世尊。身放光明。如紫金山。普合大眾。同於金色。尊者
蜜多。及八萬四千獼猴。亦作金色。時諸獼猴。見大王
來。作種種變。中有採花。奉上大王者。大王見已。與諸
大眾。俱至佛所。為佛作禮。右遶三帀。却坐一面。白佛
言。此諸獼猴。宿有何福。身作金色。復有何罪。生畜生
中。尊者蜜多。復宿殖何福。生長者家。出家學道。復有
何罪。雖生人中。諸根具足。不持戒行。與諸獼猴。共為
伴侶。歌語之聲。悉如獼猴。使外道笑。惟願世尊。為我
分別。令我開解。佛告大王。諦聽。善思念之。乃往過去
無量億劫之前。有佛出世。名曰然燈。彼佛滅後。有比
丘。於山澤中。修行佛法。堅持禁戒。如人護眼。因是即
得阿羅漢。時空澤中。有一獼猴。至羅漢所。見於羅漢。
坐禪入定。即取羅漢坐具。披作袈裟。如沙門法。偏袒
右肩。手擎香爐。遶比丘行。時彼比丘。從定覺已。見此
獼猴。有好善心。即為彈指。告獼猴言。法子。汝今應發
無上道心。獼猴聞說。歡喜踴躍。五體投地。敬禮比丘。
復採花散比丘上。爾時比丘。即為獼猴說三歸依。爾
時獼猴。即起合掌。白言。大德。我今欲歸依佛法僧。比
丘為受三歸已。次當懺悔。具說罪業。我得阿羅漢。能
除眾生無量重罪。如是慇懃三為懺已。告獼猴言。法
子。汝今清淨。是名菩薩。汝今盡形壽。受五戒已。求阿
耨菩提。爾時獼猴依教受已。發願已竟。踴躍歡喜。走
上高山。懸樹墜死。由受五戒。破畜生業。即生兜率天
<pb n="67"/>
上。值一生補處菩薩。為說無上道心。即持天花。下空
澤中。供養羅漢比丘。羅漢見已。即便微笑。告言。天王
善惡之報。如影隨形。終不相捨。獼猴天子白言。大德。
我前身時。作何罪業。生獼猴中。復有何福。值遇大德。
得免畜生。生於天上。羅漢答言。乃往過去。此閻浮提。
有佛出世。名曰寶慧如來。至涅槃後。於像法中。有一
比丘。名蓮花藏。多與國王長者居士。而為親友。邪命
謟曲。不持戒行。身壞命終。落阿鼻獄。如蓮花敷。滿十
八隔。具受諸苦。壽命一劫。劫盡更生。如是經歷諸大
地獄。滿八萬四千劫。從地獄出。墮餓鬼中。吞飲鎔銅。
經八萬四千歲。從餓鬼出。復墮牛猪狗猴中。各五百
身。緣前供養持戒。結誓重要。今復遇我。得生天上。持
戒比丘。即我身是。放逸比丘。即汝身是。獼猴天子。聞
此語已。心驚毛豎。懺悔前罪。即還天上。佛告大王。彼
獼猴者。雖是畜生。一見羅漢。受持三歸五戒。緣前功
德。超越千劫。極惡重業。得生天上。值遇一生補處菩
薩。從是已後。值佛無數。淨修梵行。具六波羅蜜。住不
退地。於最後身。次彌勒後。當成阿耨菩提。佛號師子
月如來。佛告大王。欲知當來師子月佛者。今此會中
婆須蜜多比丘是也。王聞此語。即起合掌。徧體流汗。
悲泣雨淚。悔過自責。向婆須蜜多。頭面著地。接足為
禮懺悔前罪。佛告大王。欲知此等八萬四千金色獼
猴者。乃過去拘樓秦佛時。波羅奈國。拘睒彌國。二國
之中。共有八萬四千比丘尼。行諸非法。犯諸重禁。狂
愚無智。如癡獼猴。見好比丘。視之如賊。時有羅漢比
丘尼。名善安隱。俱為說法。復懷忿恨。時羅漢尼見諸
惡人不生善心。即起慈悲。身升虗空。作十八變。時諸
惡人。見變化已。各脫金環。散羅漢尼上。願我生生。身
作金色。前所作惡。今悉懺悔。時諸惡人。身壞命終。墮
阿鼻地獄。次第歷。至九十二劫。恒處地獄。從地獄出。
五百身中。恒為餓鬼。從餓鬼出。一千身中。常為獼猴。
身作金色。大王當知。爾時八萬四千犯戒尼。罵羅漢
尼者。今者會中。八萬四千諸金色獼猴是也。爾時供
養諸惡比丘尼者。今大王是。此諸獼猴。因宿習故。持
花持香。供養大王。爾時汙彼比丘尼者。今瞿迦梨。及
王五百黃門是。佛告大王。身口意業。不可不慎。爾時
王聞佛說。對佛懺悔。慚愧自責。豁然意解。得阿那含
果。王所將八千人。求佛出家。並成羅漢。餘一萬六千
人。皆發菩提心。八萬諸天。亦俱發心。八萬四千金色
獼猴。聞昔因緣。慚愧自責。遶佛千帀。向佛懺悔。各發
無上菩提心。隨壽長短。命終之後。當生兜率天上。值
遇彌勒。得不退轉。更過百萬億那由他。阿僧祗恒河
沙劫。當得成佛。八萬四千。次第出世。共同一劫。劫名
大光。同一佛號。並名金光明如來（古時禽獸能言語者。以彼墮落受畜
生身日淺。今不能言者。由其流轉地獄畜生道中日久。故不能解人言也）。
<other>天女</other>
首楞嚴三昧經云。佛告阿難。汝今見是二百天女合
掌敬禮如來者不。阿難言。已見。佛言。是諸天女。已曾
於昔五百佛所。深種善根。從是已去。當復供養。無數
諸佛。過七百阿僧祇劫已。皆得成佛。號曰淨王。是諸
天女。命終之後。得轉女身。皆當生於兜率天上供養
奉事彌勒菩薩。
<other>童子</other>
生經云。時有五百幼童。相結為伴。日日遊戲。俱至江
水。聚沙興塔。各言塔好。諸有善心。宿命福薄。時天卒
雨。江水暴漲。流溺而死。佛告眾人。五百童子。生兜率
天。皆同發心。為菩薩行。佛放光明。令其父母。見子所
在。佛遙呼五百幼童天子來。尋時皆至。住於虗空中。
華散於佛下。稽首禮言。蒙世尊恩。雖身喪亡。得見彌
勒佛。佛言善哉。卿等快計。知道至真。興立塔寺。因是
生天。見於彌勒。咨受法誨。佛為說經。咸然歡喜。立不
退轉。各白父母。勿復愁苦。努力精進。以法自修。父母
皆發道意。天子禮佛。右遶三帀。忽然不現。還兜率天。
<pb n="68"/>
<other>禽獸</other>
心地觀經云。過去世。迦葉如來。為諸禽獸。而說偈言。
 是身為苦本  餘苦為枝葉  若能斷苦本 
 眾苦悉皆除  汝等先世業  造罪心不悔 
 感得不可量  雜類受苦身  若起殷重心 
 一念求懺悔  如火焚山澤  眾罪皆消滅 
 是身苦不淨  無我及無常  汝等咸應當 
 深生厭離心 
爾時無量諸禽獸等。聞此偈已。於一念心。至誠懺悔。
便捨惡道。生第四天。奉覲一生補處菩薩。聞不退法。
究竟涅槃。
<other>野干</other>
未曾有因緣經云。昔毗摩國。徙陁山。有一野干。為師
子所逐。墮一丘野井已經三日。安心分死。自說偈言。
 一切皆無常  恨不餉師子  奈何死厄身 
 貪命無功死  無功已可恨  復汙人中水 
 我悔十方佛  願垂照我心  前代諸惡業 
 現償皆令盡  從是值明師  修行盡作佛 
時天帝釋聞之。與八萬諸天。到其井側。曰不聞聖教。
久處幽冥。向說非凡。願更宣法。野干答曰。天帝無訓。
不識時宜。法師在下。自處其上。初不修敬。而問法要。
帝釋於是以天衣接取。叩頭懺悔。憶念我昔。曾見世
人。先敷高座。後請法師。諸天即各脫寶衣。積為高座
野。干升座。曰有二大因緣。一者說法開化人天福無
量故。二者為報施食恩故。天帝白曰。得免井厄。功報
應大。云何恩不及耶。答曰。生死各宜。有人貪生。有人
樂死。有愚癡人。不知死後更生。違遠佛法。不值明師。
貪生畏死。死墮地獄。有智慧人。奉事三寶。遭遇明師。
改惡修善。如斯之人。惡生樂死。死生天上。天帝曰。如
尊所誨。全命無功者。願聞施食施法。答曰。布施饑餓。
濟一日之命。施珍寶者。濟一世之乏。增益生死。說法
教化者。能令眾生出世間道。得三乘果。免三惡道。受
人天樂。是故佛說。以法作施。功德無量。天帝曰。師今
此形。為是業報。為是應化。答曰。是罪非應。天帝曰。我
謂是聖。方聞罪報。未知其故。願聞因緣。答曰。昔生波
羅奈國。波頭摩城。為貧家子。剎利之種。幼懷聰朗。特
好學習。至年十二。逐師於山。不失時節。經五十年。九
十六種經書。靡所不達。皆由和尚之恩。其功難報。由
先學慧。自識宿命。由受王位。奢婬著樂。報盡命終。生
地獄畜生。（自下云云。略而不述）時天帝釋。與八萬諸天。從受十
善。欲還天宮。問曰。和尚何時捨此罪報。得生天上。野
干曰。尅後七日。當捨此身。生兜率天。汝等便可願生
彼天。多有菩薩說法教化。時野干一心。專念十善行
法。不行求食。七日命終。生兜率天宮。復識宿命。復以
十善教化諸天（野干。似狐而小。色青黃如狗。巢於絕岩高木上）。
<other>須達長者（亦名給孤獨）</other>
時須達共舍利弗。往舍衛城外。規圖精舍基址。須達
自手捉繩一頭。舍利弗自捉一頭。共經精舍。時舍利
弗。欣然含笑。須達問言。尊者何故笑。答言。汝始於此
經地。六欲天中。宮殿已成。即借彼道眼。悉見六天。嚴
淨宮殿。問舍利弗言。六天。何處最樂。舍利弗言。下三
天色染。上二天憍逸。第四天中。少欲知足。恒有一生
補處菩薩。來生其中。法訓不絕。須達曰。我正當生第
四天中。出言已竟。餘宮悉滅。唯第四天。宮殿湛然。襍
阿含經云。給孤獨長者疾病。佛自往看之。記其得阿
那含果。乃至命終。生兜率陀天。恒下來禮拜佛。聽法
已。還歸天上（此據迹中。說其得小果。若論其實。是大菩薩）。
<other>無著世親菩薩（世親舊云天親）</other>
無著菩薩。天竺健䭾邏國人也。佛去世後一千年中。
誕靈利見。承風悟道。從彌沙塞部出家修學。頃之。回
信大乘。其弟世親菩薩。於說一切有部。出家受業。博
聞強識。達學研機。無著弟子佛陀僧訶。（唐言師子覺）者。密
行莫測。高才有聞。二三賢哲。每相謂曰。凡修行業。願
<pb n="69"/>
覩慈氏。若先捨壽。得遂宿心。當相報語。以知所至。其
後師子覺。先捨壽命。三年不報。世親菩薩尋亦捨命。
時經六月。亦無報命。時諸外道。咸皆譏誚。謂世親菩
薩及師子覺。流轉惡趣。遂無靈鑒。其後無著菩薩。於
夜初分。方為門人教授定法。燈光忽翳。空中大明。有
一天人。乘虗下降。即進階庭。敬禮無著。無著曰。爾來
何暮。今名何謂。對曰。從此捨壽命。往覩史多天。慈氏
內眾。蓮花中生。蓮花纔開。慈氏讚曰。善來廣慧。善來
廣慧。旋遶纔周。即來報命。無著菩薩曰。師子覺者。今
何所在。曰我旋繞時。見師子覺。在外眾中。耽著天樂。
無暇相顧。詎能來報。無著菩薩曰。斯事已矣。慈氏何
相。演說何法。曰慈氏相好。言莫能宣。演說妙法。義不
異此。然菩薩玅旨。清暢和雅。聞者忘倦。受者無厭。云
云（今人皆謂師子覺耽著天樂。以此為病。然生兜率。本為求見彌勒。親承法誨。悟無生忍。豈求天樂。既無耽
樂之念。何患不生內眾。又其師子覺。初心發願。所祈誰知。既云密行莫測。豈可得而思議哉）。
<other>道安法師</other>
安姓衛氏。常山扶抑人也。少出家。驅役田舍。至於三
年。執勤就勞。曾無怨色。數歲之後。方啟師求經。師與
辯意經一卷。可五千言。安賷經入田。因息就覧。暮歸
以經還師。更求餘者。師曰。昨經未讀。今復求耶。答曰。
即已闇誦。師雖異之。而未信也。復與成具光明經一
卷。減一萬言。賷之如初。暮復還師。師執經覆之。不差
一字。師大驚嗟。而異之。後為受具戒。恣其遊學。至鄴。
遇佛圖澄。澄見而嗟嘆。與語終日。眾見形貌不稱。咸
共輕。怪澄曰。此人遠識。非爾儔也。因事澄為師。澄講。
安每覆述。後住受都寺。徒眾數百。常宣法化。其所註
般若。道行。密迹。安般。諸經。並尋文比句。為起盡之義
及析疑甄解。凡二十二卷。序致淵富。玅盡深旨。條貫
既序。文理會通。經義克明。自安始也。時符堅遣使送
外國金像。結珠彌勒像。金縷繡像。織成像。各一尊。後
住長安五重寺。僧眾數千。大弘法化。初魏晉沙門。依
師為姓。故姓各不同。安以為如來大師之本。尊莫過
釋迦。乃以釋命氏。後獲增一阿含經。果稱四河入海。
無復河名。四姓為沙門。皆稱釋種。既懸與經符。遂為
永式。安每與弟子法遇等。於彌勒前立誓。願生兜率。
後至秦建元二十一年正月二十七日。忽有異僧。形
甚庸陋。來寺寄宿。寺房既窄。處之講堂。時維那直殿。
夜見此僧。從牕隙出入。遽以白安。安驚起禮。訊問其
來意。答云。相為而來。安曰。自惟罪深。詎可度脫。彼答
云。甚可度耳。然須更浴聖僧。情願必果。具示浴法。安
請問來生。所生之處。彼乃以手虗撥天之西北。即見
雲開。備覩兜率勝玅之報。爾夕大眾數十人。悉皆同
見。安後營浴具。見有非常小兒。伴侶數十。來入寺戲。
須臾就浴。果是聖應也。至其年二月八日。忽告眾曰。
吾當去矣。是日齋畢。無疾而卒。初安生。而便左臂生
一皮。廣寸許。著臂。捋可上下。唯不得出手。後宣律師
問天神。乃知安是印手菩薩也。
<other>竺僧輔法師</other>
輔鄴人也。少持戒行。執志堅苦。學通諸論。兼善經法。
道振伊洛。一都宗事。值西晉饑亂。輔與釋道安等。隱
於濩澤。研精辯析。洞盡幽微。後憩荊州上明寺。單蔬
自節。禮懺翹勸。誓生兜率。仰瞻慈氏。時瑯琊王忱。為
荊州刺史。聞輔貞素。請為戒師。一門宗奉。後未亡二
日。忽云。明日當去。至於臨終。妙香滿室。梵響相係。道
俗奔看。來者萬數。是日後分。無疾而化。春秋六十。戒
臘未聞。
<other>曇戒法師</other>
戒。一名慧精。姓卓。南陽人。居貧務學。遊心墳典。後聞
法道法師講放光經。乃借衣一聽。遂深悟佛理。廢俗
從道。事安公為師。博通三藏。誦經五十餘萬言。常日
禮佛五百拜。晉臨川王。甚重之。後篤疾。常誦彌勒尊
佛名。不輟心口。弟子智生侍疾。問。何不願生安養。戒
曰。吾與和尚等八人。同願生兜率。和尚及道願等。皆
<pb n="70"/>
已上生。吾未得去。是故有願耳。言畢。即有光照於身。
容貌更悅。遂奄爾遷化。春秋七十。仍塟安公墓右。
<other>玄藻尼</other>
藻本姓路。吳郡人。安荀女也。藻年十餘歲。身嬰重疾。
良藥必進。日增無損。時太玄臺寺。釋法濟。語安荀曰。
恐此病由業。非醫所消。貧道案經云。若履危苦。能歸
依三寶。懺悔求願者。皆獲甄濟。君能與女。並捐棄邪
俗。洗滌塵穢。專心一向。當得痊愈。安荀然之。即於宅
內設觀音像。澡心潔意。傾誠戴仰。扶疾稽顙。專念相
續。經七日。初夜忽見金像。高尺許。三摩其身。從首至
足。即覺沉痾豁然消愈。既靈騐在躬。遂求出家。精勤
匪懈。誦法華經。菜食長齋。三十七載。常翹心注想。願
生兜率。宋元嘉十六年。誦彌勒佛名。寂然而逝。
<other>光靜尼</other>
靜。本姓胡。名道婢。吳興東遷人也。幼出家。隨師住廣
陵中寺。靜少而厲行。長習禪思。不食甘肥。將受大戒。
絕穀[飢-几+因]松。具戒之後。積十五年。雖心識鮮明。而體力
羸憊。祈誠慊到。每輙感勞。動經晦朔。沙門法成謂曰。
服食非佛盛事。靜聞之。還食粳糧。倍加勇猛。精學不
倦。從學觀行者。常百許人。元嘉十八年五月遇疾。曰
我厭苦此身。其來久矣。於是牽病懺悔。不離心口。性
理恬明。神氣怡恍。至十九年歲旦。飲粒皆絕。屬念兜
率心心相續。如是不斷。至四月八日夜。殊香異相。滿
虗空中。其夜示寂。
<other>慧瓊尼</other>
瓊。本始鍾。廣州人也。履道高潔。不味魚肉。年垂八十。
志業彌勒。常衣芻麻。不服綿纊。綱紀寺舍。兼行講說。
元嘉十八年。宋江夏王世子。母王氏。以地施瓊。瓊修
立為寺。號曰南永安寺。至二十二年。蘭陵蕭承之。為
起外國塔。瓊於元嘉十五年。剏造菩提寺。堂殿坊宇。
皆悉嚴麗。以元嘉二十四年。隨孟顗之會稽。敕弟子
云。吾死後不須埋藏。可借人剝裂身體。以食眾生。至
於終盡。不忍屠割。乃告句容縣令輿著山中。使鳥獸
自就噉之。經十餘日。儼然如故。顏色不異。令使村人
以米散屍邊。鳥食遠處。近屍之粒皆在。弟子慧朗。在
都聞之。奔馳奉迎。還塟高座寺前岡。墳上起塔云（瓊一
生苦節。志樂彌勒。故得終盡異人。乃上生之明證也）。
<other>淨秀尼</other>
秀。本姓梁。安定人。祖疇征虜司馬。父粲之。龍川縣都
鄉侯。秀幼而聰叡。好行慈仁。七歲自然持齋。家中請
僧轉涅槃經。聞斷魚肉。即便蔬食。從外國沙門普練。
諮受五戒。精勤奉持。禮拜讀誦。晝夜不休。年十二。便
求出家。父母禁之。及手能書。常自寫經。至二十九。方
得聽許。為青園寺首尼弟子。事師竭誠。猶懼弗及。三
業勤修。夙夜匪懈。僧使眾役。每居其首。䟦涉勤劬。觸
事關涉。進止俯仰。必遵律範。善神敬護。常在左右。時
有馬先生。世呼為神人也。見秀。記言。此尼當生兜率。
甞三人同於佛殿內座。忽聞空中聲。狀如牛吼。二人
驚怖。惟秀惔然。還房取燭登階。復聞空中語曰。諸尼
避路。秀禪師歸。後時與諸尼同坐。一尼暫起還房。見
一人抵掌止之曰。莫擾秀尼。欲請暉法師講十誦律。
但有錢一千。憂事不辦。夜夢見鴈鵲鵒⿱少隹子。各乘車。
大小稱形。同聲唱言。我當助秀尼講。及至經營有七
十檀越。爭設妙供。宋元嘉七年。外國沙門求那䟦摩
至都。律範清高。秀更從受戒。麻衣藿食。同住十餘人。
皆以禪定為業。秀手寫眾經。別立經臺。在於寺內。娑
伽羅龍王兄弟二人。現迹彌日。示其擁護。知識往來
無不見者。每奉諸聖僧果食。必有異迹。又甞七日供
養。禮懺胡跪。攝心注想。即見二梵僧。舉手共語。一稱
彌佉。一稱毗呿羅。所著袈裟。色如熟桑葚。秀即以泥
染衣色令如所見。他日又請阿耨達池。五百羅漢。復
請罽賓國。五百羅漢。及京邑大德。見一梵僧。合眾疑
之。即借問。云。從罽賓來。始行十餘步。奄忽不見。又曾
<pb n="71"/>
浴聖僧內外寂靜。唯有[木*(羲-ㄎ+乃)]杓之聲。其諸瑞異。皆類此
也。齊文惠帝。竟陵文宣王。厚相禮待。供施無廢。年耆
力弱。復不能行。聽乘輿至內殿。五年六月十七日。苦
心悶亂。不復飲食。彭城寺惠全法師。六月十九日。夢
見一柱殿。嚴麗非常。謂兜率天宮。見淨秀在其中。全
即囑之。得生玅處。勿忘將接。秀曰。法師是丈夫。弘通
經教。自應居勝地。全聞秀病往看之。述夢中事。至七
月十三日少間。自夢見旛葢樂器。在佛殿西北。二十
日請相識僧會別。二十七日告諸弟子曰。我升兜率
天宮。言畢而寂。年八十九（經云。若有比丘。及一切大眾。不厭生死。樂生天者。愛
敬無上菩提心者。欲為彌勒作弟子者。當作是觀。作是觀者。應持五戒。八齋。具足戒。身心精進。不求斷結。修十
善法。一一思惟兜率陀天上。上妙快樂。作是觀者。名為正觀。若他觀者。名為邪觀。不求斷結者。是大乘菩薩。留
惑度生。非同二乘取證身。斷智涅槃。自出生死者。比也秀攝心注想。依經作觀。故聖境現也）。
<other>彥琮法師</other>
琮。俗緣李氏。趙郡伯人也。世號衣冠。門稱甲族。少而
聰敏。才藻清新。識洞幽微。情符水鏡。遇物斯覽。事罕
再詳。初投信都。僧邊法師。因試令誦須大拏經。減七
千言。一日便了。更誦大方等經。數日亦度。至年十歲。
方許出家。改名道江。以慧聲洋溢。如江河之望也。齊
武平初。年十有四。晉陽延入宣德殿。講仁王經。帝親
臨御筵。文武咸侍。皇太后。及以六宮。同昇法會。勅侍
中高元海。扶琮昇座。接侍上下。而神氣堅朗。希世驚
嗟。析理開神。咸遵景仰。及受具戒。專習律檢。進討行
科。時煬帝延入高第。令住內堂。講金光明。勝鬘。般若
等經。然而東夏所貴。文頌為先。中天師表。梵音為本。
琮乃專尋葉典。日誦萬言。故大品。法華。維摩。楞伽。攝
論。十地等。皆親傳梵音。受持讀誦。每日闇閱。要周乃
止。大業二年下敕。於洛陽上林園。立翻經館以處之。
凡前後譯經。合二十三部。一百許卷。制序述事。備於
經首。大漸之晨。即大業六年。七月二十四日。雖形羸
而神爽。問弟子曰。齋時至未。對曰。未也。還瞑目而臥
如此再三。乃迴身引頸。向門視日。齋時已至。吾其終
矣。索水盥手焚香。迎彌勒畵像。合掌諦觀。開目閉目。
乃經三四。如入禪定。奄爾而終。持纊屬之。方知已絕。
春秋五十有四。戒臘未聞（葉典者。天竺以貝多羅葉書寫經卷。故曰葉典）。
<other>慧頵法師</other>
頵姓李氏。江夏人。於遠行龍泉二寺。造金銅彌勒像
各一軀。坐高一丈五尺。用結來生之緣也。有吳縣令
陳士綽者。排繁徙義。傾仰法音。請講法華。涅槃。文軸
纔竟。疲役增勞。即以麈尾付囑學士智奘曰。強學待
問。無憚慧風。師逸功倍。不慙屢照。誓言既止。怡然冥
目。以貞觀四年十月。終於通玄。春秋六十有七。學士
弟子等。千餘人。哀泗傷心。共樹高[石*((白-日+田)/廾)]焉（臨終怡然自若。乃上生之
明證誠結來生之緣。願力所致若是乎）。
<other>玄奘法師</other>
奘。本名褘。俗姓陳氏。漢太丘仲弓之後。祖康北齊國
子博士。父惠早通經術。長八尺。明眉目。拜江陵令。解
纓而退。師之兄。即長捷法師也。日授精理。旁謙巧論。
年十一。誦維摩法華。卓然梗正。不偶時流。口誦目緣。
略無閑缺。時東都盛弘法席。涅槃攝論。阿毗曇等論。
一聞不忘。見稱昔人。隨言鏡理。莫不鑿窮巖穴。時皆
訝其憶念之力。終古罕類也。年二十有一。私自惟曰。
學貴經遠。義重疏通。鑽仰一方。未成探賾。若不輕生
殉命。誓往天竺。何能具覿成言。時年二十九也。以貞
觀三年三月。西尋聖迹。徑往姑臧。漸至燉煌。路由天
塞。裹糧弔影。前望悠然。但見平沙。絕無人徑。迴遑委
命。任業而前。備經危難。達伊吾高昌。高昌王給以貨
資。傳送突厥展轉將送。雪山諸蕃梵國。具覩五天竺
境。經歷一百五十餘國。以貞觀十九年正月二十四
日。屆於京郊之西。道俗相趨。屯赴闐𨶮。數十萬眾。如
值下生。召入內殿。面奉天顏。談敘真俗。無爽帝旨。從
卯至酉。不覺時延。即陳翻譯。帝曰。自法師行後。造弘
福寺。其處雖小。禪院虗靜。可為翻譯。所須人物吏力。
<pb n="72"/>
並與玄齡商量。務令優給。又敕云。所須官人助翻者。
已處分訖。其[石*((白-日+田)/廾)]朕自作。及[石*((白-日+田)/廾)]成。請神翰自書。蒙特許。
尅日送寺。京寺咸造幢葢。又敕王公已下。太常九卿。
及兩縣妓樂。車從千餘乘。駐弘福寺。上居安福門。俯
臨將送。京邑士女。列於道側。自北之南。二十餘里。充
仞衢街。光俗興法。無與儔焉。奘生常以來。願見彌勒。
及遊西域。又聞無著兄弟。皆生彼天。又頻祈請。咸有
願證。懷此專至。益增翹勵。後至玉華。但有隙次無不
發願。生覩史多天。見彌勒佛。自翻大般若經六百卷
了。惟自䇿勤。行道禮懺。麟德元年。告翻經僧。及門人
曰。有為之法。必歸磨滅。泡幻形質。何得久停。行年六
十五矣。必卒玉華。於經論有疑者。今可速問。聞者驚
曰。年未耆耄。何出此言。報曰。此事自知。遂往辭佛。先
造俱胝十億像。所禮懺辭別。告寺僧曰。奘必當死。經
云。此身可惡。猶如死狗。奘既死已。近宮寺山。靜處藏
之。因既臥疾。開目閉目。見大蓮花。鮮白而至。又見偉
相。知生佛前。命僧讀所翻經論名目已。總有七十三
部。一千三百三十卷。自懷忻悅。總召門人。有緣並集。
無常將及。急來相見。對寺僧門人辭訣。并遺表訖。便
默念彌勒。令傍人稱曰。南謨彌勒如來。應正等覺。願
與含識。速奉慈顏。南無彌勒如來。所居內眾。願捨命
已。必生其中。至二月四日。右脇累足。右手支頭。左手
䏶上。鏗然不動。有問何相。報曰。勿問。妨吾正念。至五
日中夜。氣絕神逝。迄兩月顏色如常。又有冥應。略故
不述。下敕塟日。聽京城僧尼。幢葢往送。於是素葢素
幢。浮空雲合。哀笳哀梵。氣遏人神。四俗以之悲傷。七
眾惜其沉寂。帝親臨城望送。勅同如來金棺銀槨。殯
塟於白花原。四十里中。後勅改塟樊川。乃又出之。眾
咸歎異。經久埋瘞。色相如初。自非願力所持。焉能致
此（詳載本傳）。
<other>道宣律師</other>
宣。姓錢氏。丹徒人也。母夢月貫其懷而娠。復夢梵僧
語曰。汝所姙者。即梁朝僧祐律師。祐則南齊剡溪隱
嶽寺僧護也。宜從出家。崇樹釋教云。凡十二月在胎。
四月八日降𧩙。九歲能賦。十五厭俗。誦習諸經。依智
頵律師受業。十六落髮。專精尅念。感舍利現於寶函。
從智首律師受具。習律纔聽一徧。方議修禪。頵師呵
曰。夫適遐自邇。因微知章。修捨有時。功願須滿。未宜
即去律也。抑令聽二十徧已。乃坐山林。行定慧。晦迹
於終南。行般舟定。時有羣龍禮謁。若男若女。化為人
形。甞送異華一奩。形似棗華。大如榆莢。香氣馝馟。數
載宛然。又供奇果。味甘色潔非人間所遇也。上詔與
奘師翻譯。撰疏鈔等。二百二十餘卷。三衣皆紵。一食
唯菽。行則仗䇿。坐不倚牀。蚤蝨從遊。居然自得。甞築
一壇。俄有長眉僧談道。識者其實賓頭盧也。復有三
果梵僧。禮壇讚曰。自佛滅後。像法住世。興發毗尼。唯
師一人也。乾封年初。冥感天人來談律相。言鈔文輕
重。義中舛誤。皆譯者之過。非師之咎。請師改正。故今
所行著述。多是重修本也。貞觀中。曾隱沁部雲室山。
人睹天童給侍左右。於西明寺。夜行道。足跌前階。有
物扶持。履空無害。熟顧視之。乃少年也。宣遽問。何人
中夜在此。少年曰。某非常人。即北方毗沙門天王之
子那吒也。護法之故。擁護和尚。時之久矣。宣曰。貧道
修行。無事煩太子。太子威神自在。西域有可作佛事
者。願為致之。太子曰。某有佛牙。寶掌雖久。頭目猶捨。
敢不奉獻。俄授於宣。宣保持供養焉。復次庭除。有一
天來禮謁。謂曰。律師當生覩史天宮。持物一苞云。是
棘林香。爾後十旬。安坐而化。則乾封二年十月三日
也。春秋七十二。僧臘五十二。累門人窆於壇谷石室。
高宗下詔。令崇飾圖寫師之真相。葢追仰道風也。師
之持律聲振竺乾。師之編修。美流天下。是故無畏三
藏到東夏朝謁。帝問自遠而來。得無勞乎。欲於何方
休息。三藏奏曰。在天竺時。常聞西明寺宣律師。秉持
<pb n="73"/>
第一。願往依止焉。勅允之。至懿宗咸通十年十月。勅
諡曰。澄照。塔曰淨光。先所居久在終南。故號南山律
宗焉。
<other>窺基法師</other>
基。字洪道。姓尉遲氏。京兆長安人也。隋代州西鎮將。
乃基祖焉。考諱宗。唐左金吾將軍。松州都督。江由縣
開國公也。基母裴氏。夢掌月輪吞之。寤而有孕。及誕。
與羣兒弗類。數方誦習。神晤精爽。奘師始因陌上。見
其眉秀目朗。舉措疎略。曰將家之種。不謬也哉。脫或
因緣相扣。度為弟子。則吾法有寄矣。復念在印度時。
計回程次。就尼犍子邊。占得卦甚吉。彼云。師但東歸。
哲資生矣。遂造將軍之門。化令出家。父曰。伊類粗悍。
那勝教詔。奘曰。此之器度。非將軍不生。非某不識。父
雖然諾。基亦強拒。激勉再三。拜以從命。至年十七。奉
敕為奘弟子。學五天竺語。解紛開結。統綜條然。聞見
者。無不歎伏。年二十五。應詔譯經。講通大小乘教。造
疏計可百本。後遊五臺。至西河古佛寺宿。夢見山下。
有無量人。唱極苦聲。有天童子。持紙二軸。及筆投之。
及旦。過信度寺中。有光久而不滅。尋視之。數軸發光
者探之。得彌勒上生經。乃憶前夢。必慈氏令我造疏。
通暢其理耳。遂援毫次。筆鋒有舍利二七粒而隕。如
吳含桃許大。紅色可愛。次零然而下者。狀如黃梁粟
粒。基隨處化徒。獲益者眾。恒與翻譯舊人往還。屢謁
宣律師。宣每有諸天使者執事。或告雜務。爾日基去。
方來。宣怪其遲暮。對曰。適者大乘菩薩在此。善神翼
從者多。我曹神通為他所制故爾。以永淳元年壬午
示疾。至十一月十三。卒於慈恩寺翻經院。春秋五十
一。法臘無聞。基生常勇進。造彌勒像。對其像。日誦菩
薩戒一徧。願生兜率。求其志也。乃發通身光瑞。爛然
可觀。凡今天下佛寺圖形。號曰百本疏主。高宗製讚。
名諱上字。故云大乘基。今海內呼慈恩法師焉（世有愚人。
謗宣師為小乘。故基至而天使者避去。言天使者。即南方天王將軍之使者。言善神者。或天將軍。或護法神王。
其使者。猶僕隸也。此其神之有尊[(白-日+田)/廾]。豈關人之有大小。言大乘菩薩者。乃使者尊基師之稱也。非謂宣師小。而
稱彼大也。昔宣師行道失足階下。北天王那吒太子。親為捧之。後示疾十月。天王奉候不少。況宣師與基師共
生內院同證不退。又何大小之分耶。愚人證見。私秪聖賢。自取殃累耳）。
<other>法上法師</other>
上。姓劉氏。朝歌人也。五歲入學。七日通章。八歲略覽。
經誥。博盡其理。九歲閱涅槃經。即生厭世。至於十二。
杸禪師道藥而出家焉。誦維摩法華。纔浹二旬。兩部
俱度。創講法華。酬抗疑難。無不歎伏。而形色非美。故
時人諺曰。黑沙彌若來。高座逢災也。後值時險。衣食
俱乏。專意涅槃。無心饑凍。故一粒之米。加之以菜。一
衣為服。兼之以草。練形將盡。而精神日進。乃投光而
受具焉。既慧業有聞。眾皆陳情。乃講十地。地持。楞伽。
涅槃等部。輪次相續。並著文疏。所得施利。造一山寺。
山之極頂。造彌勒堂。眾事莊嚴。備殫華麗。四事供養。
百五十僧。及齊破法湮。不及山寺。上私隱俗服。習業
如常。願若終後。覲覩慈氏。如有殘年。願見隆法。更一
頂禮慈氏如來。形羸微篤。設轝坐之。弟子扛舉。往昇
山寺。合掌三禮。右遶三周。便還山舍。誦維摩勝鬘。卷
訖而卒。春秋八十六。即周大象二年七月十八日也。
<other>曇衍法師</other>
衍。姓夏侯氏。南兖州人。初生之時。牙齒具焉。世俗異
之。七歲從學。聰敏絕倫。十五擢為州都公事。有隙便
聽釋講。十八舉秀才貢。過聽光公法席。即稟歸戒。棄
捨俗務。專功佛理。學流三載。績鄰前達。年二十三。投
光出家。即為受戒。聽涉無暇。乃捐食息。由是講事無
廢。毗贊玄理。以開皇元年。二月十八日。忽告侍人。無
常至矣。便念彌勒佛名。聲氣俱盡。於時正中。傍僧同
觀。顏色怡悅。時年七十有九。自衍之生也。殊相感人。
而立操貞直。但見經像。必奉禮迎送。道遇貧陋。必悲
憐垂泣。恒樂聽戒。生來兩闕。維摩勝鬘。日緣一遍。未
終之前。有夢見衍朱衣螺髮頒垂於背。二童侍之昇
<pb n="74"/>
空。而面北高逝。尋爾便終。時共以為天道者矣。
<other>道丕法師</other>
丕。長安貴胄里人也。母許氏。為求其息。常持觀音普
門品。忽夢神光燭身。因爾姙焉。及其誕生。如天童子。
七歲忽絕葷羶。每遊精舍。怡然忘返。遂白母往保壽
寺。禮繼能法師。尊為軌範。九歲善梵音禮贊。十九歲
學通金剛經義。便行講貫。至二十七歲。遇曜州牧婁
繼英。招丕住洛陽福先彌勒院。即晉道安翻經創洛
之地也。天祐三年丙寅。濟陰王賜紫衣。後唐莊宗署
大師曰廣智。丕精勤不懈。一佛一禮佛名經。法華。金
剛。仁王。上生四經。逐一字一禮。然其行頭陀十二行。
乞食時至。二弟子隨行。又立禮首楞嚴經二年。以顯
德二年乙卯六月八日微疾。十日令弟子早營粥食。
告云。今有首楞嚴菩薩眾多相迎。令鳴椎。俄然而化。
春秋六十七。僧臘四十七。首楞嚴菩薩。惟內院多。今
相迎。乃上生之明證也。

兜率龜鏡集卷中

音釋
琱（與彫同。治玉也）鍇（音楷。好鐵也）球琳（上音球。下音林。皆美玉也）荂（音誇。花榮也）六
事法（念佛。法。僧。施。戒。天。也）餉（音商去聲。饋也。進食於尊也）

<sarticle>兜率龜鏡集卷下</sarticle>
廣州南海寶象林沙門釋弘贊在犙輯
<other>○中集之餘</other>
<other>寶襲法師</other>
襲。貝州人。僧休法師之弟子。十八歸依。誦經為業。後
聽經。偏以智度論為宗。布響關東。高問時傑。從休入
京。訓勗為任。有弟子明洪。善大論。亦以榮望當時。紹
宗師業。召入普光寺。時復弘法。而專營浴供。月再洗
僧繼踵安公。歸心慈氏。故得臨終正念。囑望而升兜
率也。
<other>智曉禪師</other>
曉。不詳氏族。招集禪徒。自行化俗。供給定學。自知終
日。急喚汰禪師付囑訖。上佛殿禮辭。遍寺僧眾。咸乞
歡喜。於禪居寺。大齋將散。謂汰曰。吾往兜率天聽般
若去。汰曰弟前去。我七日即來。其夜三更坐亡。至四
更識神往遍學寺。寺相去十里。至汰禪師牀前。其明
如晝。云曉欲遠逝。故來相別。不得久住。汰送出三重
門外。別訖。入房踞牀。忽然還暗。弟子問云。聞師與人
語聲。取火通照。三門並閉。方悟曉之神力。出入無間。
即遣往問。果云已逝。汰後七日。無何坐終。其二髏骨。
全成無縫。又有吳純等禪師。多有靈異。相從坐化。略
不敘之。
<other>智晞禪師</other>
晞。姓陳氏。頴川人。童穉不羣。幼懷物外。見老病死。達
世浮危。誓出塵勞。訪尋勝境。伏聞智者。抗志台山。安
禪佛隴。警訓迷途。為世津導。丹誠馳仰。遠泛滄波。年
登二十。始獲從願。一得奉值。即定師資。律儀其足。稟
受禪訣。加修寂定。如救頭然。聞東山銅鐘聲。大音震
谷。便云。噫。喚吾也。未終數日。語弟子云。吾命無幾。可
作香湯。洗浴適意。山中鳥獸。異色殊形。常所不見者。
並皆來集房側。履地騰空。悲鳴喚呼。經日方散。以貞
觀元年十二月十七日夜。跏趺端坐。仍執如意說法。
辭理深䆳。既竟。告弟子曰。吾將汝等。造次相值。今當
永別。會遇靡期。言已。寂然無聲。良久。諸弟子哭泣。便
開眼誡曰。人生有死。物始必終。世相如是。寧足可悲。
可去。勿閙亂吾也。又云吾習禪以來。至於今日。四十
九年。背不著牀。吾不負信施。不負香火。汝等欲得與
吾相見。可自勤䇿行道。力不負人。弟子𧫎曰。未審和
尚當生何所。答云。報在兜率。宮殿青色。居天西北（涅槃
經。以兜率天。常愛青色用青色三昧。以破此天之有）見智者大師。左右有諸天
<pb n="75"/>
人。皆坐寶座。唯一座獨空。吾問所以。答云。灌頂却後
六年。當來昇此說法。十八日朝。語諸弟子。汝等並早
須齋。吾命須臾。至午結跏趺座。端直儼然。氣息綿微。
如入禪定。因而不返。春秋七十有二。時虛空中。有絃
管聲。合眾皆聞。良久乃息。經停數日。方入石龕。顏色
敷悅。手足柔軟。不異生平。貞觀六年八月七日。灌頂
法師。終於國清寺。誠晞之言不謬矣（傳云智者臨終門人請問未審
大師沒此何生報曰吾諸師友並從觀音皆來迎我輔行云。然大師生存常願生兜率天。臨終乃云觀音來迎
當知軌物隨機順緣設化不可一準案觀經中品往生彌陀與諸大菩薩親迎豈惟觀音獨接智者大師乃信
位菩薩寧無中品誠為隨機設化。晞之所見乃是智者宿願也）。
<other>惠仙法師</other>
仙。姓趙。河東蒲坂人。雖多涉獵。然以華嚴涅槃二部。
為始卒之極教也。迄於暮齒。躭味逾深。謂人曰。斯之
二寶。同如意珠。無忽忘而暫捨也。夢僧告曰。卿次冬
間。必當上生。至九月中。微覺不愈。知終在近。告侍人
曰。吾出家有年。屢受菩薩戒。今者欲更受之。召諸大
德。並不赴命。乃曰。大德但自調耳。何名度人。又曰。但
取戒本讀誦訖。自慶潛然而止。入夜。有異天仙。星布
前後。高談廣述。乍隱乍顯。合寺見聞。或見佛像未入
房者。日次將午。忽起坐合掌。召眾人曰。大限雖多。小
期一念。並好住。願與大眾為歷劫因緣。遂臥氣絕。年
七十五。即永徽六年十一月十七日也。寺有亘禪師。
頴脫當時。有聲京洛。行彌勒業。願生兜率天。覩仙行
業感徵。必見慈氏矣。
<other>法誠禪師</other>
誠。姓樊氏。雍州萬年人也。童小出家。止藍田王效寺。
事沙門僧弘。誦法華經。以為恒任。又謁禪林寺相禪
師。詢於定行而德茂時宗。學優眾仰。隋文欽德。請遵
戒範。乃陳表固辭。負笈長驅。夢感普賢勸書大教。誠
曰。大教。大乘也。諸佛智慧。所謂般若。時學士張靜者。
時號筆工。罕有加勝。乃請至山舍。令受齋戒。潔淨自
修。口含香汁。身被新服。靜利其貨。竭力寫之。終部已
來。誠恒每日燒香供養在其案前。點畫之間。心緣目
視。略無遺漏。時感異鳥。形色希有。飛入室中。徘徊鼓
舞。下至經案。自然馴狎。久之翔近。明年經了。將事興
慶。鳥又飛來。前後如此者。非復可述。至貞觀十四年
夏末。忽感餘疾。自知即世。願生兜率。索水浴訖。又索
絡轝。傍自檢校。不許榮厚。至月末。日將現。無故語曰。
欲來但入。未暇絃歌。顧侍人曰。吾聞諸行無常。生滅
不住。九品往生。此言驗矣。今有童子相迎。久在門外。
吾今去也。爾等。佛有正戒。無得有虧。後致悔也。言已。
口出光明。照於楹內。又聞異香苾芬而至。但見端坐
儼然。不覺其神已逝。時年七十有八（既願生兜率。何言九品往生。以
兜率勝境現前。即驗知九品往生不虛矣）。
<other>大乘燈禪師</other>
燈。愛州人也。幼隨父母汎舶往杜和羅鉢底國。方始
出家。後隨唐使剡緒入京。於玄奘法師處受具戒。居
京數載。思禮聖蹤。遂持佛像經論。到師子國禮佛牙。
備盡靈異。過東天竺。耽摩立底國。停一十二載。習梵
語。循修福業。遇義淨法師。隨詣中天竺。到那爛陀寺。
次向毗舍離國。至拘尸城。每自歎曰。本意弘法。重之
東土。寧志不我遂。奄爾衰年。今日雖不契本懷。來生
願畢斯志。其常修覩史多天業。夢會慈氏菩薩。日畵
龍花一兩枝。用標心至。云云。
<other>希圓法師</other>
圓。姓張氏。姑蘇人。宗親豪富。而獨捨家。從登戒法。便
遊講肆。不滯一方。勤修三學。演暢經論。乃著玄中鈔
數卷。皆辭義妙盡。恒勸人急修上生之業。且曰。非知
之難。行之為難。汝曹勉旃。圓六時禮懺。未甞少缺。圓
之修習。願見彌勒。一日講次。屹然坐終於法座。時眾
聞異香裛孴。天樂錚鏦。或絕或連七日。此真上生之
證歟。乃乾寧二年四月也。茶毗收舍利七百餘粒。被
四明人齎往新羅國矣。
<pb n="76"/>
<other>令諲法師</other>
諲。姓楊氏。陝府閿鄉人。因遊洛南長水。遇歸心檀信。
構伽藍。就中講演經論三十餘載。日別誦維摩上生。
以為恒課。執行持心。願生兜率。以清泰二年乙未歲。
終於邑寺。春秋七十一。法臘五十一。荼毗獲舍利。學
人檀越。共建塔焉（下生經云。若釋迦文佛弟子修于梵行。來至我所。或奉持其法。來至
我所。乃至若有書寫經頌。宣於素上。其有供養者。皆來至我所）。
<other>貞晦法師</other>
晦。姓包氏。吳郡常熟人。長講法華經。旁讀大藏教文。
二時行道。精進罔疲。凡世伎術百家之言。黜於議論
之外。誡門徒曰。異端之說。汩亂真心。無記不熏。何須
習俗。吾止願為師子吼。不作野干鳴也。但專香燭塗
掃。修上生業。以內院為息肩之地。至後唐清泰二年。
二月十日。召弟子五十餘人。自具香湯澡浴。令唱上
生禮佛。罄捨衣資。為非時僧得施。至十一日。望空合
掌云。勞其聖眾。排空相迎。滿百徒侶。爾日皆聞天樂
之音。頃刻而卒。俗壽七十三。僧夏五十四臘。經講計
三十七座。覽藏經二徧。以其年二月十八日。塟浚郊
東寺莊之原。幢旛威儀。緇白弟子。約千餘人會送焉
（經云。若有精進修諸功德。威儀不缺掃塔塗地。以眾名香妙花供養。乃至念佛形像。稱彌勒名。發弘誓願命終
如屈伸臂頃。即得往生兜率天。蓮花上。貞師即其人也。古人以異學為野干鳴。經論亦云。學習外書如刀割泥。
自傷其刃。如觀日光。自損其目。今人猶恐學之不逮。豈不患其自傷之不深乎）。
<other>恒超法師</other>
超。姓馮氏。范陽人。祖父不仕。世修儒道。而家富巨萬。
超生而聰慧。童穉不戲弄。年十五。早通六籍。尤善諷
騷。辭調新奇。播流人口。忽一日。因閱佛經。洗然開悟。
乃歎曰。人生富貴。喻等幻泡。唯有真乘。可登運載。遂
投駐蹕寺出俗。學大小乘經律論。講諸經論。二十餘
年。宣導各三十餘徧。節操高邁。緇素見之。無不怯懼。
時郡守李君。素重高風。欲飛章舉賜紫衣。超聞驚愕。
遂命筆為詩云。虗著褐衣老。浮杯道不成。誓傳經論
死。不染利名生。厭樹遮山色。憐牕向月明。他時隨范
蠡。一棹五湖清。李君復令人勸勉。超確乎不拔。相國
瀛王馮道。聞其名。知是鄉關宗人。先遺其書。序以歸
向之意。超曰。貧道閑人。早捨父母。尅志修行。本期彌
勒知名。不謂浪傳於宰衡之耳也。於吾何益。門人敦
喻。不得已而答書。具陳出家之人。豈得以虗名薄利。
而留心乎。以乾祐二年。仲春三日。微疾數辰。而終於
本院。院眾咸聞天樂沸空。乃升兜率之明證也。春秋
七十三。僧臘三十五。茶毗收舍利二百餘顆。分施之
外。緘五十顆於本院起塔（其邀名餐利之徒。讀斯傳者。宜退思之。及時知省）。
<other>循州山神</other>
唐。宣律師問天神曰。南海循州北山興寧縣界靈龕
寺。多有靈跡。何也。答曰。此乃文殊聖者弟子。為此山
神多造惡業。文殊愍之。便來教化。遂識宿命。請為留
跡。我常禮事。得離諸惡。文殊為現。今者是也。於貞觀
三年。山神命終。生兜率天（見付屬儀。按經云善男子善女人。犯諸禁戒。造眾惡
業聞是菩薩大悲名字。五體投地。誠心懺悔。是諸惡業。速得清淨是也）。
<other>繼倫法師</other>
倫。姓曹氏。晉陽人也。弱齒出家。慧察過人。登戒之後。
至年二十一。學通法華經。義理幽賾。唯識因明二論。
一覧能講。由是著述其鈔。又撰法華鈔三卷。以偽漢
己巳歲。冬十月示疾心祈口述。願生兜率內院。終後
頂熱半日方冷。則開寶二年也。享年五十一。茶毗畢。
淘獲舍利。遠近取供養焉。
<other>從諫禪師</other>
諫。姓張氏。本南陽人。越壯室之年。忽深信佛理。遂捨
妻拏。求僧披剃焉。甫登戒地。堅護心珠。因悟禪那。頓
了玄理。禪客鱗集。如孝子之事父母焉。其子。一日自
廣陵來覲。遇諫於院門。威貌嚴莊。不復可識。乃問曰。
從諫大德所居。諫指之。東南可尋。其子既去。遂闔門
不出。其割裂愛網。又若此也。咸通七年丙戌歲。夏五
月。忽出詣檀越辭別曰。善建福業。貧道秋初當遠行。
<pb n="77"/>
故相聞耳。至秋七月朔旦。盥手焚香。念慈氏如來已。
右脇而臥是日無疾而化。行年八十餘矣。門人奉遺
旨。送屍於林中。施諸鳥獸。三日復視之。肌貌如生。一
無近者。遂以餅[飢-几+宜]覆之。經宿有狐狼跡。唯啖所覆。身
且儼如。乃焚之。收餘燼起白塔焉。
<other>息塵比丘</other>
塵。姓楊氏。并州人。年方十二。因夢金人。瑰奇之狀。引
之入精廬。明旦白二親。懇求出家。未[ㄠ-ㄙ+?]之前。泣而不
食。父母憫其天然。情何猒塞。遂曲順之。即投草堂院。
從師誦淨名經。菩薩戒。達宵不寐。年十七。便聽習維
摩講席。粗知大義。及乎弱冠。乃受具戒。執持律範。曾
無缺焉。年二十三。文義幹通。復學因明唯識。不虧敷
演。於天祐二年。李氏奄有河東。武皇帝請居大安寺
淨土院。四事供養專覧藏教。修鍊上生業。設無遮大
齋。前後五會。塵常以身飼狼虎。入山谷中。其獸近嗅
而奔走。又於林薄裸體。用啖蚊虻以為布施。旋贖鱗
羽。或施牢獄人食。或賑惠貧乏。或捐幡葢。於淨明金
藏二塔。又講華嚴新經。傳授崇福寺繼暉法師。由是
三年不出院門。一字一禮華嚴經一徧。字字禮大佛
名經。共一百二十卷。平常唯衣大布。不蓄盈長。晉高
祖。賜紫服并懿號。固讓。於天柱寺示微疾。至七月二
十七日辰時。唱上生而逝矣。俗年六十三。僧臘四十
四。焚之。得舍利數百粒。晉祖敕塟於晉水之西山。小
塔至今存焉。
<other>白居易侍郎</other>
易。字樂天。太原人。敏悟絕倫。工文章。年十七。登進士
第。仕至刑部尚書。居於東都。疏沼種樹。構石樓於香
山。自號香山居士。甞問心要。於凝禪師。元和四年。詔
惟寬禪師入見問禪要。敕居易問師曰。既云禪師。何
以說法。師曰。無上菩提者。被於身為律。說於口為法。
行於心為禪。律即是法。法不離禪。長慶二年。易知杭
州。往問道於鳥窠禪師。後至廬山。復問道於歸宗常
禪師。甞勸一百四十八人。結上生會。行念慈氏名。坐
想慈氏容。願當來世。必生兜率。晚歲風痺。遂專志西
方。祈生安養。畵西方變相一軸。為之願曰。極樂世界
清淨土。無諸惡道及眾苦。願如我身病苦者。同生無
量壽佛所。一夕念佛坐榻上。倐然而逝。易甞於鉢塔
寺。依如大師受八關齋戒者九度（易。未達淨穢由心。苦樂皆妄。故起取
捨之情。志願不一。若悟惟心。天宮淨土。並是化境。皆一同居之土。然四大本空。五蘊非我。又何苦樂之有哉）。
<other>玄朗禪師</other>
朗。字慧明。婺州東陽人。姓傅氏。雙林大士六世孫也。
九歲出家。師授其經。日過七紙。弱冠。遠尋光州岸律
師受滿足戒。旋學律範。又博覽經論。聞天台一宗。可
以清眾滯。可以趣一理。因詣慧威法師受學。不患貧
苦。達法華淨明大論。止觀禪門等。凡一宗之教迹。研
覈至精。後依恭禪師。重修觀法。遊心十乘。諦冥三觀。
四悉利物。六即體徧。雖致心物表。身厭人寰。情捐田
廬。志栖林壑。隱左溪岩。因以為號。獨坐一室。三十餘
秋。麻紵為衣。糲蔬充食。每翹跪祈請。願生兜率內院。
斂念之頃。忽感舍利從空而下。構殿壁。繢觀音賓頭
盧像。焚香斂念。便感五色神光。道俗俱瞻。歎未曾有。
此後猿玃來。而捧鉢。或飛鳥息。以聽經。誨人匪倦。講
不待眾。一[鬱-山+止]多羅。四十餘年。一尼師壇。終身不易。食
無重味。居必偏廈。非因尋經典。不然一燭。非因覲聖
容。不行一步。其細行細心。葢循律法之制。遂得遠域
沙門。鄰境耆耋。擁塞填門。天台之教鼎盛。何莫由斯
也。一日顧謂門人曰。吾眾事云畢。年旦暮焉。以天寶
十三年九月十九日。呼門人曰。吾六即道圓。萬行未
得。戒為心本。汝等師之。即端坐長別。春秋八十有二。
僧臘六十一。眾夢其居寶閣第四重。是表第四天內
院也。茶毗已。分舍利為二分。一塔左溪之西原。一塔
東陽之東原。行其道者。號左溪焉。為天台第八祖也。
<other>法興法師</other>
<pb n="78"/>
興。洛京人。七歲出家。不參流俗。執巾提盥。罔憚勤苦。
諷法華淨名經。戒律軌儀。有持不犯。節操孤頴。所霑
利物。身不主持。付囑門人。即修功德。建三層七間彌
勒大閣。高九丈五尺。尊像七十二位聖賢。八大龍王。
罄從嚴飾。大和二年春正月。聞空有聲云。入滅時至。
兜率天眾。今來迎導。於是洗浴焚香。端坐入滅。建塔
於寺西北一里所（經云。佛告優波離。未來世中。諸眾生等。聞是菩薩大悲名稱。造立形
像。香花衣服。繒葢幢幡。禮拜繫念。此人命欲終時。彌勒菩薩。放眉間白毫大人相光。與諸天子。雨曼陀羅花。來
迎此人。此人須臾。即得徃生。值遇彌勒。頭面。禮敬未舉頭頃。便得聞法。即於無上道。得不退轉。於未來世。得值
恒河沙等諸佛如來。是彌勒菩薩。當為未來世。一切眾生。作大皈依處。若有皈依彌勒菩薩。當知是人。於無上
道。得不退轉。彌勒菩薩成佛時。如此行人見佛光明。即得受記。此興之明證也）。
<other>智江法師</other>
江。俗姓單。幽州三河南管人也。唐乾寧四載。始年十
五。遂成息慈。往五臺山梨園寺。納木叉法。自此擔簦
請業。擇木依師。淨名上生二典。疏釋煥然。因著瑞應
鈔八卷。同光元年。在微子之墟住院。締構堂宇。輪奐
可觀。復塑慈氏釋迦二尊。十六羅漢像。咸加績彩。克
肖聖儀。善務方辦。俄遘沉疴。以周顯德五年。孟秋順
終。享齡七十四。當屬纊時。滿院天人雜沓。若迎尊之
狀。疇昔誓生覩史之昭應也。吏部員外郎李鉉著塔
銘之（上生經。乃安陽侯所譯。前哲已多疏釋。今不一存。惜哉。無價寶珠。誠非薄福者能得。安陽。本沮
渠國人。是[蒙-卄+((並-(前-刖))-一)]遜之從弟。為人強記。涉獵群書。因曇無讖法師入河西。弘闡佛法。安陽乃銳意內典。奉持五禁。所
讀眾經。即能諷誦。常以為務。少時嘗度流沙。至于闐國。遇天竺法師佛陀斯那。諮問道義。斯那天才秀發。誦半
億偈。西方諸國。號為人中師子。安陽從受禪祕要治病經。東歸高昌。得觀世音彌勒二觀經。各一卷。及還河西。
即譯出禪要。轉為晉文。及偽魏吞併西涼。乃南奔於宋。晦志[(白-日+田)/廾]身。不交世務。常遊止塔寺。以居士自[(白-日+田)/廾]。初出彌
勒觀音二觀經丹陽尹孟顗。見而善之。深加賞接。復請出禪經。臨筆無滯。旬有七日。出為五卷。安陽無欲榮利
宣通正法。是以黑白咸敬而加焉。
<other>善本禪師</other>
本。俗姓董。頴川人。父祖皆宦。母於佛前禱曰。若得子。
必以事佛。及生。而骨相秀異。既長。博學操履清修。無
仕宦意。終日沉默。嘉祐八年。為試大僧。依圓成律師。
師語人曰。本。他日當有海內名。遂使聽習毗尼妙法
蓮華。夜夢善財童子。合掌導而南。既覺曰。諸聖加被
我矣。欲我南詢諸友乎。時圓照禪師。道振吳中。即往
謁之。默契宗旨。服勤五載。盡得其要。後遊浮山。見巖
叢之勝。有終焉之志。遂居大寂岩。久之出世。於婺州
雙林淛東。道俗追崇。謂傅大士復生焉。移住錢塘淨
慈。繼圓照之後。禪徒千餘眾。神宗詔住京師法雲寺。
賜號大通禪師。又繼圓通之後。王公貴人。施捨填門。
廈屋萬間。塗金縷碧。如地湧寶坊。陞堂說法。如象王
回顧。學者多因此悟入。大觀三年十二月甲子。屈三
指。謂左右曰。止有三日。已而果歿。有異禽翔鳴於庭
而去。將終之夕。越僧數人。夢師歸兜率天云。塔全身
於上方。為大鑒下十三代。雲門下七世也。
<other>志德法師</other>
德號雲巖。山東昌鎦氏子也。童年出俗。聽習經論。盡
得其奧。元世祖召見。賜紫方袍。命主天禧旌忠二剎。
日講法華華嚴金剛唯識等疏。特賜佛光大師之號。
每與七眾授戒。必令其父母兄弟。相教無犯。至於然
香然頂指。為終身誓。故恒以律。繩自徒眾。若互用常
住物者。誤一罰百。故犯擯之。居天禧三十餘年。一衲
一履。終身不易。午過不食。夜則危坐達旦。以苦誦喪
明。忽夢梵僧迎居兜率內院高座。空中散花如雨。因
示微疾。至治二年二月七日。猶誦經不輟。頃之辭眾。
安坐而化。世壽八十八。龕留二十一日。顏貌紅潤如
生。茶毗。舍利無數。
<other>成慈尼</other>
慈。字戒芻。廣州番禺沙灣人。俗姓何。生而敏傑。不類
羣嬰。五歲即不茹葷羶。親知非俗所留。遂送女菴中
事佛。執勞無憚。多覺少寐。年既漸長。立性堅貞。執行
持心。不狗餘情。聽講思義。穎悟異人。崇禎庚辰歲。年
四十有一。始得薙染。時由尼眾甚希。故滯年稔矣。從
受具來。專攻律藏。研究性遮。故得持犯炳然。戒德氷
<pb n="79"/>
雪。而靈趣宿發。趣向高邁。志在大乘利人為急。深厭
有漏。欲釋形拘。甞聞西方下品生者。數劫乃得見佛。
皆非己志。欲再生世間。親近知識。又疑隔陰之昏。雖
得人身。貪嗔易染。況末劫知識難值。未免退墜。忽一
日閱藏經。見有上生兜率內院。親覲彌勒菩薩。一生
即便見佛聞法。無有遲速之品階。遂堅志上求。因請
余決曰。上生宗旨。可得聞乎。余遂授與上生經一卷。
彼即懇請講釋。余乃按經。示以依正宗趣。彼時依經
作觀。持名不輟心口。體雖多病。精爽過人。素好坐禪。
脇罕著席。後住廣州總持菴。約徒甚嚴。於崇禎丙戌
四月望日告病。越五月十七日午時。忽於坐定中。見
一菩薩。侍人忘其名。焂然引至兜率內院。覩種種莊
嚴。光明耀目。慈氏菩薩相好難述。彼遂舉身敬禮。禮
已。白云。願世尊攝受我。大士告曰。汝却後七日來生
此處。又於二十一日。坐靜中。忽覩慈氏菩薩現在其
前。自見己身成童子相。即趨下禪牀。拜求攝受。次日
告諸來問疾者曰。我明日行矣。當留步送吾上山茶
毗云云。翌日午時。喚眾稱彌勒如來名。寂然而逝。時
同學尼戒芳。并侍病者口述。余筆隨錄之。
<other>釋開晢</other>
晢字遠目。廣州番禺鄭氏子。生即卓異。幼便能書。筆
法天成。不因傳習。年十二。丁內艱。誦蓼莪。痛念劬勞。
莫能少報。後讀佛書。知有採菽之方。遂謹奉歸戒。如
護鵝珠。偶一日閱胞胎經。達生死過患。深厭塵網。啟
父出家。父憐其矢志堅勇。喜而從之。復追裴相國之
遺風。具詞躬送。禮韶之英邑。西來山。本師在和尚為
侍者。時年十有七歲。張樞部尚公。高尚其事。由是揮
讚印其詞末焉。十九薙髮。執勞服役。未甞少憚。事師
則必敬必慎。禪誦則夜以繼旦。稟識才藻。質同水鏡。
目不邪觀。顧如象王。臥類師子。不易言。不齒笑。處眾
無慍色。對客有怡顏。循循善誘。淵默自若。誠具大人
之器度。故緇白一見。莫不敬伏。時洪宗伯天擢。覩其
澄神。肅侍師側。嘉羨無已。謂真堪為法門繩範焉。至
其發問難義。非人可及。聞即領旨。理不再詢。甞披上
生經。不離欲界。即覲彌勒。不假斷結。便階不退。即銳
志誓求兜率內院。比經修觀。依正了然。彌勒洪名。動
靜不離方寸。至大清己丑歲。年二十有三。感病纏綿。
體雖羸弱。起止未甞須人。不盥𠻳。不進飱。自病來。曾
無不愉之色。況有呻吟之聲。越明年燈夕前。長坐半
月。至十七日。進藥之際。師臨慰曰。四大虗假。猶如夢
幻。須牢把正念。勿隨妄波。情想倐生。漂淪苦海。吾觀
汝神思。不踰旦夕矣。晢即微笑曰。如此世界。早去一
日。得一日之安。某一生篤志親覲彌勒如來。信而有
徵。苟不如願。則諸佛誠言。豈欺我哉。但某尚欲誦上
生經一卷。以為末後公據。師曰。汝還記得經文麼。答
曰。灼然在臆。師曰。汝氣力既微。可宜淨念相繫。行後
吾當代汝⿰言奉之。即便澄目上觀。寂然長往矣。茶毗。牙
如珂雪。舍利四色。嗚呼。昔孔門之有回也。茲吾門之
有兄歟。今一旦云逝。豈惟失我露潤。誠摧法門之一
棟矣。惜哉。同學弟開詗謹錄。
<other>開犖求寂</other>
犖。字鐵有。俗姓黎。廣州順德逢簡人。孝弟天性。慈善
夙榮。年十六。便自惟曰。苦海汩沒。若不猛省回頭。則
彼岸超登無日。遂禮鼎湖山本師在和尚。稟受歸戒。
踰次夏。靈根迅發。猶香象之脫鎖。親欲阻而難留。徑
趨和尚前。求為應法沙彌。事師淳謹。習學彌勤。倘被
師責。迥無不悅之色。進止威儀。若久修梵行之比丘。
常慕同學晢公。上生徵應。一心堅持慈氏洪名。於順
治丁酉歲臥疾。歷十七日。雖云困篤。而持名不忘心
口。觀者。歎其少年。能持正念若是乎。至於臨終之際。
唇齒既不能動。其念佛之音猶亮。及其息盡。神色猶
生。從臥病以至茶毗。絕無穢氣。由此驗知。決獲上生
無疑矣。同門友開詗錄。
<pb n="80"/>
<other>鄒氏優婆夷</other>
廣州優婆夷鄒氏。建陽令可與公之女。南海緒生鄺
國學妻也。生便聰慧幼。即隨父母持齋。歸心三寶。知
有上生兜率法門。遂念彌勒尊佛。而居庭有訓。孝慈
劬儉。周急愍危。喜供僧尼。建立精舍。四事無缺。凡所
施願。必回向上生。幼男長女。俱捨從入道。略無癡戀
時值國變難興。惟心心默念佛名。故得舉家老少安
然。甞夢上昇兜率。遊觀內院。屢修懺法。輙感祥瑞。偶
一日中午。天色朗明。家僮侍婢。倐見一人。身長丈餘。
峩冠麗服。從戶罅入。徐步中堂。遂至寢室。忽然不現。
人有告知者。鄒恬然嘆曰。有生皆苦。會必當離。吾夙
願既至。其將行矣。因搆微疾。而淨念相繫。延諸清眾。
日誦金剛般若。以助生方。自知時至。即索香湯盥浴。
緇素圍繞。同稱慈氏洪名。便跏趺瞑目。侯至日中。寂
然不逝。於時異香滿室。祥光映徹園林。覩者莫不歎
異。斯誠上生之明證。女中之丈夫矣。時順治癸巳年
三月也。享齡四十有一。
<other>○後集　經呪願文</other>
夫欲進修勝業。必藉聖教以為司南。出世殊勛。固非
心思臆見能臻厥要。是以事理無違。猶目足之斯應。
福慧齊乘。若帆柁之相須。故經云。不可以少善根。福
德因緣。得生彼國。又云。若有精進。修諸功德。掃塔塗
地。行眾三昧。讀誦經典。發弘誓願。即得往生兜率彌
勒佛前。第以今時末代。人競澆漓。忽諸善行。偏求虗
理。行說故違。而誇齊先聖。遇修持者。則誹為執相識
情卜度。妄擬深詣無生。寧知如來設教。顯密隨機。或
漸或頓。巧施非一。或以一理而彰眾行。或以眾行而
圓一理。所謂實際理地。不受一塵。萬行門中。不捨一
法一言一字。冥符中道。一瞻一禮。盡入華藏玄門。況
如來正法。千生難值。邊地豈易得聞。法苑云。自晉世
末。始傳斯經。洎乎宋明。肇興茲業。鐫千尺之尊儀。摹
萬仞之道樹。設供上林。鱗集大眾。於是四部欣躍。虔
誠弘化。每歲良晨。三會無缺。自齊代馭曆。法筵增廣。
大宣德教。彌綸斯旨。從茲以降。大會罕集。行者亦希。
設有修學。措心無法。故今僅錄諸經真言。俾知歸向。
進趣有門。依之修持。則功高於知足內院。比經作觀。
而神凝於覩史多天。因階不退。果垂三會矣。
<other>法華經普賢菩薩勸發品</other>
若有人受持讀誦。解其義趣。是人命終。為千佛授手。
令不恐怖。不墮惡趣。即往兜率天上。彌勒菩薩所。菩
薩有三十二相。大菩薩眾。所共圍繞。有千百萬億天
女眷屬。而於中生。有如是等功德利益。是故智者。應
當一心自書。若使人書。受持讀誦。正憶念。如說修行。
<other>大灌頂經</other>
佛告文殊師利。若欲生十方妙樂國土者。亦當禮敬
藥師瑠璃光佛。若欲得生兜率天上見彌勒者。亦當
禮敬藥師瑠璃光佛。
<other>大乘本生心地觀經</other>
爾時如來為妙德等五百長者。說報恩品已。復告五
百長者言。未來世中。一切眾生。若有得聞此心地觀
報四恩品。受持誦習。解說書寫。廣令流布。如是人等。
福智增長。諸天衛護。現身無疾。壽命延長。若命終時。
即得往生彌勒內宮。覩白毫相。超越生死。龍華三會。
當得解脫。十方淨土。隨意往生。見佛聞法。入正定聚。
速成阿耨多羅三藐三菩提。
智光諸長者等。既出家已。請問如來。云何修習。無垢
之業。時佛即為說無垢性品已。告諸大眾。若有淨信。
善男子善女人。得聞如是四無垢性。甚深法門。受持
讀習。解說書寫。如是人等。所生之處。遇善知識。修菩
薩行。永不退轉。不為一切諸業煩惱之所擾亂。而於
現世獲大福智。住持三寶。得自在力。紹繼佛種。使不
斷絕。命終必生知足天宮。奉勤彌勒。證不退位。龍華
初會。得聞正法。受菩提記。速成佛道。若欲願生十方
<pb n="81"/>
佛土。隨其所願。而得往生。見佛聞法。究竟不退阿耨
多羅三藐三菩提。
又世尊為彌勒等諸大大菩薩。說阿蘭若功德莊嚴
品已。告彌勒菩薩摩訶薩言。善男子。我涅槃後五百
歲。法欲滅時。無量眾生厭離世間。渴仰如來。發無上
菩提心。入阿蘭若為無上道。修習如是菩薩行願。於
大菩提。得不退轉。如是發心。無量眾生命終。上生覩
史天宮。得見汝身。無邊福智之所莊嚴。超越生死。證
不退轉。於當來世。大寶龍華菩提樹下。得阿耨多羅
三藐三菩提。
<other>分別功德論</other>
昔舍衛城中。有夫婦二人。而無子息。敬信三寶。時婦
先亡。由敬信故。生忉利天。顏面端正。彼自念言。我今
端正。此間誰堪為我作夫。便以天眼觀見本夫。今已
出家。年老闇鈍。專信而已。常勤掃洒塔寺為業。必應
生天。時天女降下。住其夫前。比丘見已。問其因緣。天
女答曰。我是君婦。今為天女。我觀天上無堪為我夫。
見君精進。常勤掃塔。必應生天。願同一處。還為我夫。
故來陳其情狀。言訖。還歸天上。時比丘見此事已。增
加精進。修補塔寺。積功轉勝。應生第四兜率天上。天
女憶夫。復來語言。君福轉勝。當生兜率天。我今不復
得君為夫。言訖還天。比丘聞已。倍更精進。得阿羅漢。
<other>願見彌勒佛呪（西國三藏口授得云）</other>
南無彌勒[(上/示)*(入/米)]耶夜　菩提薩埵夜　哆姪他。彌帝[(上/示)*(入/米)]
　彌帝[(上/示)*(入/米)]　彌哆囉　摩𨚗栖　彌哆囉三皤鞞
　彌哆嚕皤鞞　莎婆訶
<other>彌勒菩薩法身印呪</other>
以二小指二無名指。叉於掌中。以二食指。各在中指
背。令頭著中指甲下。以二大拇指豎。其二中指頭相
離一寸半許。開頭指來去。呪曰。
唵（一）妹夷帝𠼝（二合二）妹夷帝𠼝（二合三）妹怛囉（二合）摩那
西（四那字上聲）妹怛囉（二合）三皤鞞（五）妹怛嚕（二合）婆鞞（六婆字上
聲）莎訶（七）（此呪同上願見呪。前後兩譯。字雖不同。而梵音無異。但聲有長短詳略耳
<other>七佛所說神呪經</other>
爾時文殊師利菩薩。所說陀羅尼。名閻摩兜。（此言解眾生經。
縛）現在病苦。悉皆消除。能却障道。拔三毒箭。九十八
使。漸漸消除滅。度三有流。現身得道。即說呪曰。
支不多捺帝　閻浮支捺帝　蘇車不支捺帝　杌
耆不支捺帝　烏蘇多支捺帝　婆遮不支捺帝
　閻摩賴長支捺帝　阿恕娑賴長支捺帝　恕波帝
支捺帝莎訶
誦此呪三徧。以五色縷。結作三結。繫項。此陀羅尼。四
十二億諸佛所說。若諸行人能書寫讀誦此呪者。現
世當為千佛所護。此人命終已後。不墮惡道。當生兜
率天上。面覩彌勒佛。又有眾生。能修行此呪者。斷食
七日。純服牛乳。中時一食。更無襍食。一日一夜。六時
懺悔。先作億千垓劫。所有重罪。一時都盡。得見千佛。
手摩其頭。即與授記。宿罪殃惡。悉滅無餘。
<other>佛說陀羅尼集經</other>
爾時得大勢菩薩。說大陀羅尼名烏蘇波置樓。此言
救諸苦病。拔濟群生。出於三界。令諸行人得從萬行。
阿那耆置樓（一）　波羅帝那耆置樓（二）　若摩陀羅置耆
置樓（三）　阿輸陀羅尼耆置樓（四）　烏蘇波置那耆置樓
（五）　胡盧波置那波置樓（六）　遮波副波置樓（七）　若無梨
置波置樓（八）　耆浮呼梨那波置樓（九）　若無阿遮不梨
帝那（十）　莎訶（十一）
誦呪五徧。用縷三色。結作三結繫項。此陀羅尼。是過
去四十億恒河沙等諸佛所說。我今已說。此呪力能
令十佛世界。六種震動。所有一切眾生。以此呪法音
光明。入其毛孔。塵勞垢集。悉皆消除。以我得大勢威
神力故。及此呪威神力故。此諸眾生。命終已後。悉得
往生兜率天上。面覩彌勒。若諸行人。欲求解脫。而為
業障之所滯礙。懈怠懶墯。三業不勤。我時即以智慧
<pb n="82"/>
火。禪定水。燒然洗滌業垢。障道之罪。令其惺悟。使發
菩提之心。若有行人。四大不調。病苦殃身。能讀誦此
陀羅尼者。我時與八部鬼神。四大天王。往是人所。即
時授與阿伽陀藥。如意寶珠。令無所乏。是諸男子女
人。以我神力。及陀羅尼力。轉便精進。即得大果。又佛
說祕密八名陀羅尼經云。若人受持讀誦者。命終之
後。得生兜率陀天。
<other>持地論</other>
菩薩說十種大願。一者願一切種。供養無量諸佛。二
者願護持一切諸佛正法。三者願通達一切諸佛正
法。四者願生兜率天。乃至般涅槃。五者願行菩薩一
切種正行。六者願成熟一切眾生。七者願於一切世
界。悉能現化。八者願一切菩薩。一心方便。以大乘度。
九者願一切正行方便無礙。十者願成無上正覺。
<other>發菩提心論</other>
菩薩有十大願。常悉修行。一者願我先世。及以今身
所種善根。施與一切眾生。迴向佛道。令我此願。念念
增長。世世所生。終不忘失。常為陀羅尼之所守護。二
者願我以此善根。生處值佛。常得供養。不生無佛國
中。三者願我親近諸佛。隨侍左右。如影隨形。四者願
我既得親近。為我說法。成就五通。五者願我通達世
諦假名流布。解第一義。得正法智。六者願我以無厭
心。為眾生說示教利喜。皆令開解。七者願我以佛神
力。徧至十方。一切世界。供養諸佛。聽受正法。廣攝眾
生。八者願我隨順清淨法輪。一切眾生聽我法者。聞
我名者。即得捨離一切煩惱。九者願我隨逐眾生。將
護與樂。捨身命財。荷負正法。除無利益。十者願我雖
行正法。心無所行。亦無不行。為化眾生。不捨正願。願
我以此十大誓願。遍眾生界。攝受一切恒沙諸願。若
眾生界有盡。我願乃盡。然眾生界不可盡。故我此大
願。亦不可盡。廣度眾生。無邊法界。所修善根。皆悉迴
向無上正覺。生彌勒佛前。聞清淨法。悟無生忍。但行
住坐臥。一生已來。所修善根。並共法界眾生。迴向彌
勒佛前。速成不退（自外修念觀行。見佛方法。彌勒等業。具在禪門十卷廣說。此中略出
其文以示上生者耳）。
<other>讚彌勒佛四禮願文（玄奘法師依經翻出）</other>
至心歸命禮。當來彌勒佛。諸佛同證無為體。真如理
實本無緣。為誘諸天現兜率。其猶幻士出眾形。元無
人馬迷將有。達者知幻未曾然。佛身本淨皆如是。愚
夫不了謂同凡。知佛無來見真佛。於茲必得永長歡。
故我頂禮彌勒佛。唯願慈尊度有情。願共諸眾生。上
生兜率天。奉見彌勒佛。
至心歸命禮。當來彌勒佛。佛有難思自在力。能以多
剎內塵中。況今現處兜率殿。師子牀上結跏坐。身如
檀金更無比。相好寶色曜光輝。神通菩薩皆無量。助
佛揚化救含靈。眾生但能至心禮。無始罪業定不生。
故我頂禮彌勒佛。惟願慈尊度有情。願共諸眾生。上
生兜率天。奉見彌勒佛。
至心歸命禮。當來彌勒佛。慈尊寶冠多化佛。其量超
過數百千。此土他方菩薩會。廣現神變寶牕中。佛身
白毫光八萬。恒說不退法輪因。眾生但能修福業。屈
伸臂項值慈尊。恒沙諸佛由斯現。況我本師釋迦文。
故我頂禮彌勒佛。唯願慈尊度有情。願共諸眾生。上
生兜率天。奉見彌勒佛。
至志歸命禮。當來彌勒佛。諸佛恒居清淨剎。受用報
體量無窮。凡夫肉眼未曾識。為現千尺一金軀。眾生
視之無厭足。令知業果現閻浮。但能聽經勤誦法。逍
遙定往兜率宮。三塗於茲必永絕。將來同證一法身。
故我頂禮彌勒佛。唯願慈尊度有情。願共諸眾生。上
生兜率天。奉見彌勒佛。
論曰。夫期適千里。必假舟車乃濟。冀昇彼岸。非藉行
願莫登。良以凡夫惑習障重。勝行難成。須求大聖冥
應加被。初機進步未牢。善根易退。唯以大願互相輔
<pb n="83"/>
翼。故大莊嚴論云。佛國事大。獨力功德。不能成就。要
須弘誓。如牛雖能挽車。全憑御者。能有所至。淨佛國
土。由願引成。以願力故。福德增長。不失不壞。常見佛
故。是以大論云。有人修少福業。聞有福處。常願往生。
以斯福業。乃至命終。各生其中。今志祈內院。見佛聞
法。證不退地。因緣非小。故前代聖哲。莫不乘本願力。
而能上升。玄奘法師臨終。尚令大眾唱偈發願。寂然
上生。而彼甞云。西國道俗。並作彌勒之業。為同欲界
其行易成。大小乘師。皆許此法。彌陀淨土。恐凡陋穢。
其行難成。如舊經論。十地菩薩。隨分得見報佛淨土。
依新論意。三地菩薩。始可得見報佛淨土。豈容下品
凡夫。即得往生。此亦隨機別時之意。未可以斯為定。
其愚夫愚婦。乃至屠兒鸚鵡。尚得往生。況其餘具信
行願者。但各有旨。無得互相是非。然其淨土有四。品
階列九。見佛有於遲速。憙足內院。無有斯分。如屈伸
臂頃便得見佛聞法。至不退轉。言同欲界其行易成。
斯有典實。淨土有四者。一凡聖同居土。即極樂世界
七寶莊嚴。九品往生者。是化佛所居之土。二方便有
餘土。謂二乘人。修方便道。斷四住惑。尚餘無明惑未
盡。受法性身。而居此土也。三實報莊嚴土。菩薩方便
已斷。餘習未盡。感得勝報。即別教十地。圓教三賢。乃
至等覺所居。是報佛之土。馬鳴龍樹。往生者也。四常
寂光土。即理性之土。是妙覺菩薩。究竟佛果。法身所
居也。然其報土。要修無漏正因。與理行相成。方得往
生。尚非二乘所居。況容下凡能見。下品凡夫。本無勝
業。隨起一行。或修觀。或持名。乃至臨終十念成就。即
得往生同居。見化彌陀。是以經中。或云彼土純是菩
薩。無有二乘。或云有無量無邊聲聞弟子。斯皆隨機
感見。土品殊分。非關拯接有其高下。西國大乘許。小
乘不許。悉謂有餘實報二土。然極樂天宮。各隨志願。
宿根信發。精專一業。競趣寶所。彼此見佛。悟無生忍。
位階不退。奚優奚劣。無以私心。窺測如來聖教。猶豫
結胸。自賺賺他。過非小。矣智鑒而慎諸。

兜率龜鏡集卷下（終）

音釋
裛（音揖。書囊也又香襲衣也）孴（擬集二音盛也。又眾多也）閿（音焚。地名閔鄉縣。屬陝州潼關蠡
（音里。蚌屬）機（音希。蠡也。杓也）十乘（天台以十乘觀法。令上中下根人修之。而登彼岸一觀不思議
境。二發真正菩提心。三善巧安心。四破法偏。五識通塞六道品調適。七對治助開。八知位次。九安忍。十離法愛）
六即（天台約事理修行次第。位次高下。以明六即佛。一理即佛。二名字即佛。三觀行即佛。四相似即
佛。五分證即佛。六究竟即佛）四悉（四悉檀也。悉者偏也。檀是梵語。此云施也。謂佛以此四法。偏施
一切眾生故也。一世界悉檀。二為人悉檀。三對治悉檀。四弟一義悉檀）耋（田字入聲。年八十曰耋）
䀸（音志。目光也）四無垢性（一衣服。二臥具。三飲食。四湯藥。此四事。隨有所得。麤細稱心。遠
離貪求。是名無垢性）阿伽陀藥（此云普去。又云圓藥。謂能去眾病。華嚴經云。眾生見者。眾病悉
除）四住惑（即五住地惑。之上四住也。一。一切見住。即三界見惑。二。欲愛住。即欲界思惑。三。色愛
住。即色界思惑。四。有愛住。即無色界思惑。二乘人。修方便道。斷此四惑。尚餘第五根本無明住餘未斷也）

<article id="n1644">觀音慈林集</article>

<other>觀音慈林集目錄</other>

上卷　諸經
觀音普門品玄義悲華經
觀音勢至授記經大悲陀羅尼經
觀音普門品大佛頂首楞嚴經
華嚴經無量壽經
十一面神呪經莊嚴寶王經
請觀音經
中卷　感應
大商主孤山靈像清辯論師
作光王求那三藏尊稱三藏
法密三藏不空三藏無畏三藏
<pb n="84"/>
釋慧[虔-文+ㄆ]竺法純釋法橋
釋道舟釋法義釋開達
郭宣之潘道秀欒　苟
釋法智子　敖孫道德
劉度平竇　傳竺長舒
呂　竦徐　榮張　崇
曇無竭尼明感尼令宗
蓋　護張　暢裴安起
徐　義畢　覽釋僧苞
釋道汪釋道洪釋道冏
邵　信張　興王　琰
伏萬壽顧邁釋慧和
韓　徽彭子喬邢懷明
王　球卞悅之竺慧慶
尼僧端尼玄藻釋法顯
釋曇頴王玄謨釋超達
釋僧明釋道泰釋法力
道　集法禪等孫敬德（梅摯妻）
釋僧朗釋法林寶志大士
釋道融釋慧簡（劉霽）釋僧實
釋洪滿釋慧恭
下卷　感應
釋曇藏釋法常釋普明
釋靜之釋智勤釋法通
釋智顯釋元康三藏玄奘
釋知玄文　宗僧伽菩薩
岸禪師釋法朗釋僧衒
釋懷玉釋神智董　雄
徐善才釋慈藏釋自覺
釋僧忍釋慧日吳蠻卒
歐陽粲許　儼釋道翊
釋智覺慧　鍔岑文本
釋義寂釋宗淵釋繼忠
王　古釋彥倫釋慧才
邊知白大士籤張　抗
王氏女釋遵式釋古鼎
釋契嵩張孝純翟　楫
許知可包　憑周世亨
楊　亮林　翁千手眼讚
禮觀音文仁　宗英　宗
曾公亮孝　宗理　宗
真海秀釋蒙潤釋真淨
釋弘濟釋會常釋元長
文帝讚魚籃讚劉名賢
釋顯示釋寶金釋願登
釋夢窓尼成靜釋智嵩
張明達潘國章黃可明
劉藟叔邵以貞尼等齡
黃擴生何隆將麥傳晟（連峯）
彭一乘鄧承詔
觀音慈林集記

觀音慈林集目錄（終）
No. 1644
<sarticle>觀音慈林集卷上</sarticle>

粵東鼎湖山沙門釋　弘贊在犙　編
<other>上篇　諸經</other>
<other>觀音普門品玄義（天台智者大師作）</other>
夫法界圓融。像無所像。真如清淨。化無所化。雖像無
所像。無所而不像。化無所化。無所而不化。故無在無
不在。化應九道之身。處有不永。寂入不二之旨。是以
三業致請。蒙脫苦涯（三業謂身．口．意。事如請觀音經所明）。四弘為誓。使
<pb n="85"/>
霑上樂（一誓度眾生。二誓斷煩惱。三誓學法門。四誓成大道）。故娑婆世界受無
畏之名（梵語娑婆。華言忍土。謂此眾生忍受三毒．種種諸苦。不求解脫）。寶藏佛所。稟
觀音之目。已成種覺。號正法明（種。即種智。唯佛乃具。詳如下釋）。次當
補處。稱為普光功德（補處。猶儲君之義也）。其本迹若此。寧可測
知。方便隨緣。趣舉一名耳。今言觀世音者。西土正音
名阿耶娑婆吉低輸。此言觀世音（梵語婆盧枳底。華言觀世。濕伐羅。華
言自在。或言攝伐多。華言音。然梵本自有二種。故有兩名。古譯為觀世光）。能所圓融。有無
兼暢。照窮正性。察其本末。故稱觀也。世音者。是所觀
之境。萬像流動。隔別不同。類音殊唱。俱蒙離苦。菩薩
弘慈。一時普救。皆令解脫。故曰觀世音。此即境智雙
舉。能所合標也。（清涼云。觀即能觀。世是所觀。若云音者。亦通所觀。即所救機。若云自在。乃
屬能化之用。孤山曰。法華云。一心稱名。菩薩即時觀其音聲。皆得解脫。此則音在他機也。楞嚴云。由我觀聽十
方圓明。故觀音名徧十方界。此則音屬自行也。應知因中自行。果上化他。二意兼備。兩經所說。各舉一邊耳。交
光云。觀字隨俗雖作平聲。理實應是去聲。良以納聲為聞。達理為觀。特取達理。故於音聲不言聞。而言觀也。又
所達之理。非音聲中理。乃耳根中性理也。然必托音聲。方彰聞性。故又不言觀耳根。而惟稱觀世音也。更須當
知利他．自利雖別。而能之法同彰耳根。殊勝無二矣。溫陵曰。觀音者。觀世言音。圓悟圓應之號也。於音言觀者。
以觀智照之。不以耳識聞之也。此二師皆依楞嚴釋。故與天台釋法華略殊也。）
<other>悲華經</other>
往昔過恒河沙等阿僧祇劫（恒河在中天竺。廣四十里。沙細如麵。故佛以此
為數。阿僧祇。華言無數）。此世界名刪提嵐。劫名善持。有轉輪聖
王。名無諍念。主四天下。時寶藏如來出現於世。王有
千子。長名不眴。次名尼摩。有大臣名曰寶海。即寶藏
如來之父。寶海大臣勸王及千子。并諸眷屬．無量人
天。發菩提心。今各於十方界。成等正覺。其寶海大臣
者。即今釋迦如來也（梵語釋迦。華言能仁。是姓也。號牟尼。華言寂默）。時王與
千子供養如來。從佛出家修道。佛與王改字為無量
清淨。復與授記。於西方安樂世界作佛。號曰無量壽
（安樂。即極樂。梵語阿彌陀。此言無量壽）。時太子不眴白佛言。世尊。我之
所有一切善根。盡回向無上菩提（菩提。華言佛道）。願我行菩
薩道時。若有眾生受諸苦惱．恐怖等事。退失正法。墮
大闇處。憂愁孤窮。無有救護。若能念我。稱我名字。我
天耳所聞。天眼所見。是眾生等。若不得免斯苦惱者。
我終不成正覺。世尊。我今復為眾生故。發上勝願。願
今轉輪聖王。於安樂世界成佛。號無量壽。於無量劫
作佛事已。入般涅槃。乃至法住時。我於其中修菩薩
道。能作佛事。其正法於初夜滅。我即於後夜成等正
覺。（謂佛以一切法。平等開覺一切眾生。成無上覺。故號等正覺）。時寶藏佛。尋為授
記。善男子。汝觀天．人及三惡道一切眾生。生大悲心。
欲斷眾生諸苦及煩惱故。欲令眾生住安樂故。今當
字汝為觀世音。汝行菩薩道時。已有百千無量億那
由他眾生得離苦惱。已能作大佛事。次無量壽佛成
等正覺。號一切光明功德山王如來。（本覺謂之如。始覺謂之來。本始
不二。故曰如來。又云先佛得諸法如相來至佛道。今佛亦如先佛道來。佛者。覺也。乃窮理盡性大覺之稱也。）
第二太子。亦於寶藏佛前。發大誓願。願次觀音成佛。
國土莊嚴。一如觀音無異。時佛即授記作佛。號善住
珍寶山王如來。復告曰。善男子。由汝願取大世界故。
因是字汝為得大勢至。時王千子。皆於佛前發願行
菩薩道。佛悉為之授記作佛。（梵語那由他。華言萬億。世尊者。謂十號德備。天
上．人間所共尊重故。菩薩者。梵音詳言菩提薩埵。華言覺有情。謂以佛道而覺悟有情也。有情乃眾生之別稱
也。）
<other>觀世音大勢至菩薩授記經</other>
佛告華德藏菩薩。乃往過去廣遠無量不可思議阿
僧祇劫。時有世界。名無量德聚安樂示現（即今之極樂世界也）。
其國有佛。號金光師子遊戲如來。是佛剎土。所有清
淨嚴飾之事。譬如有人析一毛為百分。以一分毛。滴
大海水。其阿彌陀佛極樂世界所有莊嚴之事。如一
毛端水。金光師子遊戲佛國。如大海水。聲聞．菩薩差
降。亦復如是。時彼如來法中。有王名曰威德。王千世
界。正法治世。多諸子息。國無女人。眾生皆悉化生。淨
修梵行。禪悅為食。王於八萬四千億歲。奉事如來。不
習餘法。時佛為王演說無量法印。其王於園觀中。入
於三昧。王之左右。有二蓮花。從地湧出。雜色莊嚴。香
氣芬馥。有二童子化生其中。加趺而坐。一名寶意。二
<pb n="86"/>
名寶上。王從定起。見二童子。共詣佛所。頭面禮足。時
二童子。同聲以偈問佛。佛為說法。即發弘誓。不求聲
聞．緣覺。惟修無上菩提。於萬億劫。廣度眾生。誓取清
淨莊嚴世界。如金光師子遊戲佛土。華德藏。爾時威
德王者。我身是也。時二童子。今觀世音及得大勢至
菩薩是也。是二菩薩。於彼佛所。初發無上菩提心。華
德藏。此恒河沙悉可知數。而此二大士。先供養佛。種
諸善根。不可稱計。華德藏。阿彌陀佛壽命無量百千
億劫。當有終極。當來曠遠不可計劫。阿彌陀佛當般
涅槃。般涅槃後。正法住世。等佛壽命。在世．滅度。所度
眾生。悉皆同等。佛涅槃後。或有眾生。不見佛者。有諸
菩薩。得念佛三昧。常見如來。彼佛滅後。一切寶物．浴
池．蓮華．眾寶行樹。常演法音。與佛無異。彼佛正法滅
後。過中夜分。明相出時。觀世音菩薩於七寶菩提樹
下成等正覺。號普光功德山王如來。國土轉號曰眾
寶普集莊嚴。自然七寶。眾妙合成。所有莊嚴之事。比
金光師子遊戲如來國土。勝於百千萬億兆載倍。乃
至算數所不能及。其國無有聲聞．緣覺之名。純諸菩
薩充滿其中。彼普光功德山王如來。隨其壽命（如幻三摩
地經云。彼佛壽命九十六俱胝那庾多百千劫。正法住世六十俱胝劫）。得大勢至菩薩
親近供養。至於涅槃。般涅槃後。奉持正法。乃至滅盡
已。即於其國成等正覺。號曰善住功德寶王如來。如
彼普光功德山王如來國土．光明．壽命．諸菩薩眾。乃
至法住。等無有異。若善男子．女人。得聞過去金光師
子遊戲如來。及未來普光．善住二如來名字之者。隨
彼聚落族氏之中。一切女人。皆轉女身而成男子。四
十億劫中。皆於生死。轉生當得清淨出家。常得見佛
聞法。承事僧伽。世世所生。具宿命智。及得總持．無礙
辯才。不退轉於阿耨多羅三藐三菩提。（此後文出如幻三摩地經。
彼經譯普光功德山王如來為普明高顯吉祥峰王如來。譯善住功德寶王如來為善住功德寶峰王如來。悲
華經譯為一切光明功德山王如來．善住珍寶山王如來。以西國言音文字。與此方不同。譯人按其義譯耳。隨
據一譯。稱之無過。俱胝。華言十萬。那庾多。即那由他。阿彌陀佛壽命無量百千萬劫。終有窮極者。此是佛化身
也。為度眾生故。應現世間。眾生緣盡。佛示涅槃。如我釋迦如來。降誕王宮。示同世壽。說法四十九年。滿八十歲。
眾生緣盡。便般涅槃。若佛法身。則無生無滅。無來無去。是故一切諸佛皆具三身。所謂清淨法身．圓滿報身．千
百億化身也。梵語般涅槃。華言入圓寂。福．慧眾德皆備。謂之圓。煩惱．業．報諸障永盡。謂之寂。又云大滅度。舊云
不生不滅。阿耨多羅。華言無上。謂天上天下一切眾生。無有上於佛者。又諸法之中。無有上於佛之涅槃法也。
三藐三菩提。華言正等正覺。亦言正徧覺。謂說法無差。故言正。智無不周。故言徧。出生死夢。故言覺。又云正徧
知。謂知一切法故。）
<other>大悲陀羅尼經</other>
觀世音菩薩。重白佛言。世尊。我念過去無量億劫。有
佛出世。名曰千光王靜住如來。彼佛世尊。憐愍我故。
及為一切諸眾生故。說廣大圓滿無礙大悲心陀羅
尼。以金色手摩我頂上。作如是言。善男子。汝當持此
心呪。普為未來惡世一切眾生。作大利樂。我於是時。
始住初地。一聞此呪故。超登八地（初歡喜地．二離垢地．三發光地．四燄
慧地．五難勝地．六現前地．七遠行地．八不動地．九善慧地．十法雲地）。我時心歡喜故。即
發願言。若我當來堪利益安樂一切眾生者。令我即
時身千手千眼具足。發是願已。應時身上千手千眼
悉皆具足。十方大地六種震動。十方千佛悉放光明
照我身。從此已後。復於無量佛所。重更得聞。親承受
持是呪。復生歡喜。便得超越無數劫微細生死。從是
以往。常所誦持。未曾廢忘。由持此呪故。所生之處。恒
在佛前。蓮花化生。不受胎藏之身。佛告阿難。此呪能
大利益三界眾生。若不過去久遠已來廣種善根。乃
至名字不可得聞。何況得見。此觀世音自在菩薩。亦
名撚索。亦名千光眼。此菩薩不可思議威神之力。已
於過去無量劫中。已作佛竟。號正法明如來。大悲願
力。為欲發起一切菩薩。安樂成熟諸眾生故。現作菩
薩。汝等大眾．諸菩薩．梵王．帝釋．龍．神。皆應恭敬。莫生
輕慢。一切人天。常須供養。專稱名號。得無量福。滅無
量罪。命終往生阿彌陀佛極樂國土。（觀音三昧經云。先已成佛。號正
法明如來。釋迦為彼佛作苦行弟子。近世傳觀音是妙莊王第三公主。出家修行成道。寧不大謬。自招愆咎乎。
雖云菩薩隨類現身。而第三公主考之無據。決非所現。故正訛集云。觀音香山卷中。稱觀音是妙莊王女。出家
<pb n="87"/>
成道。而號觀音。此訛也。觀音過去古佛。三十二應。隨類度生。或現女身耳。不是纔以女身修成道也。彼妙莊王。
既不標何代國王。又不說何方國土。雖勸導女人。不無小補。而世僧乃有信為修行妙典者。是以發之。
<other>觀世音菩薩普門品</other>
（觀音圓行。能觀一切音聲。隨嚮而答。應無不遍。所謂自在之業。普門示現。故曰普門品者。義類
相從也。）
佛告無盡意菩薩。善男子。若有無量百千萬億眾生
受諸苦惱。一心稱名觀世音菩薩。是菩薩即時觀其
音聲。皆得解脫。若有持是觀世音菩薩名者。設入大
火。火不能燒。由是菩薩威神力故。若為大水所漂。稱
其名號。即得淺處。若有百千萬億眾生。為求金銀七
寶。入於大海。假使黑風吹其船舫。漂墮羅剎鬼國。其
中若有乃至一人。稱觀世音菩薩名者。是諸人等。皆
得解脫羅剎之難。以是因緣名觀世音（梵語羅剎。此云暴惡。亦云
可畏。噉人鬼也。多住大海洲中。或住山間）。若復有人臨當被害。稱觀世音
菩薩名者。彼所執刀杖。尋段段壞。而得解脫。若三千
大千國土。滿中夜叉．羅剎。欲來惱人。聞其稱觀世音
菩薩名者。是諸惡鬼。尚不能以惡眼視之。況復加害。
（三千大千。共有萬億日月。總號娑婆世界。夜叉。或云藥叉。華言勇徤。能飛行迅速故也）。設復有
人。若有罪．若無罪。杻械枷鎖。檢繫其身。稱觀世音菩
薩名者。皆悉斷壞。即得解脫。若三千大千國土。滿中
怨賊。有一商主。將諸商人。齎持重寶。經過嶮路。其中
一人作是唱言。諸善男子。勿得恐怖。汝等應當一心
稱觀世音菩薩名號。是菩薩能以無畏施於眾生。汝
等若稱名者。於此怨賊。當得解脫。眾商人聞。俱發聲
言。南無觀世音菩薩。稱其名故。即得解脫。無盡意。觀
世音菩薩威神之力。巍巍如是。（此上是解脫眾生七災外業也）。若有
眾生。多於婬欲。常念恭敬觀世音菩薩。便得離欲。若
多嗔恚。常念恭敬觀世音菩薩。便得離嗔。若多愚痴。
常念恭敬觀世音菩薩。便得離痴。無盡意。觀世音菩
薩有如是等大威神力。多所饒益。是故眾生。常應心
念。（此上是解脫眾生三毒內業也）。若有女人。設欲求男。禮拜供養觀
世音菩薩。便生福德智慧之男。設欲求女。便生端正
有相之女。宿植德本。眾人愛敬。無盡意。觀世音菩薩。
有如是力。若有眾生。恭敬禮拜觀世音菩薩。福不唐
捐。是故眾生。皆當受持觀世音菩薩名號。（此上是滿眾生二願
也。初語業稱名。滅除七災。二意業存念。淨除三毒。三身業禮拜。能滿二願。即自在義也。今多稱觀世音者。語業
用多。感易成故。鎮國云。三業歸依。十通隨應。鑒無遺照。益無不周矣）。無盡意。若有人受
持六十二億恒河沙菩薩名號。復盡形供養飲食．衣
服．臥具．醫藥。於汝意云何。是人功德多不。無盡意言。
甚多。世尊。佛言。若復有人。受持觀世音菩薩名號。乃
至一時禮拜供養。是二人福。正等無異。於百千萬劫。
不可窮盡。無盡意。受持觀世音菩薩名號。得如是無
量無邊福德之利。（此上示福應。下示十九說法．三十二應。及十四無畏。文多不錄。詳如
下楞嚴所明。）
<other>大佛頂首楞嚴經</other>
爾時觀世音菩薩白佛言。世尊。憶念我昔無數恒河
沙劫。於時有佛出現於世。名觀世音。我於彼佛。發菩
提心。彼佛教我。從聞．思．修。入三摩地（達耳之謂聞。着心之謂思。治習
之謂修。三者圓明。是名三慧。若聞而不思則法流不注。思而不修則無證悟。何能得入三摩地耶。若聞非正。誤
入邪途。亦無證地。故云彼佛教我。是顯稟受正法自佛也。梵語三摩地。華言等持。謂定慧平等任持者也。此屬
妙因。下云入流。即照理之慧。忘所。即息妄之定也）。初於聞中。入流忘所（初者。始下
手工夫。反聞之初也。聞中。非謂肉耳及耳識之中。乃一念不生圓照法界之中。以此但借觀音聲。而彰能聞之
體為聞中。不取所動靜之境為聞中也。然其聞性。雖有聲．無聲。明鑒了然。絲毫不昧。而曾無分別。亦同見性。猶
如鏡中無別分析。虛靈不昧。萬法森然。交徹互融。非有非空。即空即有。妙極不容思議之境也。入流者。反聞自
性也。即是一念不生。回光反照。專注以聞自性之謂也）。所入既寂。動靜二相。了
然不生（入流忘所。顯離動相。此中動靜二相皆除。言所者。即忘所也。言入者。即入流也。所入既寂
者。謂忘所．入流二俱成靜。即群動俱息．收攝情忘之謂也）。如是漸增。聞所聞盡（如是
者。承上之辭。漸增者。加功進行之意。上聞字。乃旋倒之聞機。下聞字。乃所聞之聞性。謂能聞之聞機與所聞之
聞性俱除滅。故曰聞所聞盡也）。盡聞不住。覺所覺空（盡聞二字。牒前聞所聞盡。即二
聞雙泯之境。不住。謂加功進行。透過斯境。不鈍滯於此也。覺者。即照此境之智也。所覺者。即此湛一之境也。謂
能覺之智。與所覺之境。二俱空寂。泯然無復對待也）。空覺極圓。空所空滅（空覺之空。
牒上覺所覺空之空也。言空覺者。是重空之智也。極圓者。乃增修滿其分量之意。空所空滅者。謂重空之智。并
前智境。一切滅盡無餘也）。生滅既滅。寂滅現前（生滅二字。通前動靜。聞覺空滅也。若
<pb n="88"/>
住最後滅相。則為滅相所覆。恒處俱空。若無住着之心。以俟一剎那頃。本理現前。此之滅相即逈脫矣。然所謂
寂者。非對動之寂。是從無始來。本自不動之寂也。所謂滅者。非對生之滅。乃從無始來。本無生之滅也）。忽
然超越世出世間。十方圓明。獲二殊勝（忽然者。謂證入真體。在一
剎那頃。而稱體起用。亦在一剎那也。超越。即解脫也。不為界內有縛。故超越世間。不為界外空纏。故超越出世
間也。十方圓明者。圓明即明通彌滿於百界。所謂寂照含虗空也。殊勝者。顯超權乘。即下列二種妙用也）。一
者上合十方諸佛本妙覺心。與佛如來同一慈力。二
者下合十方一切六道眾生。與諸眾生同一悲仰（上合
諸佛本妙覺心。故起三十二應。說法度生。下合眾生清淨本源。故令眾生獲十四無畏。慈能與樂。力即用也。悲
求拔苦。仰即希望也）。世尊。由我供養觀音如來。蒙彼如來授我
如幻聞熏聞修金剛三昧。與佛如來同慈力故。令我
身成三十二應。入諸國土（即無剎不現身者也）。世尊。若諸菩薩。
入三摩地。進修無漏。勝解現圓。我現佛身。而為說法。
令其解脫（勝解者。謂彼因行已極。所起證悟之智也。現謂現前。圓即滿也。謂智證現前。將滿之
時也。若諸有學。寂靜妙明。勝妙現圓。我於彼前。現獨覺
身。而為說法。令其解脫（有學者。煩惱未盡。尚須學斷。故名有學。若煩惱解脫。則名
無學。梵語辟支。華言獨覺。亦云緣覺。良由多生稟佛小教。未證無學。故出無佛世時。觀物變易。自覺無生。因號
獨覺。然亦悟十二因緣法。亦可名為緣覺。但以根有利．鈍。值佛．不值佛之殊分。而有二類耳）。若諸
有學。斷十二因緣。緣斷勝性。勝妙現圓。我於彼前。現
緣覺身。而為說法。令其解脫（勝性。即因緣無生之性也。溫陵曰。緣覺者。稟佛
之教。觀緣悟道也。知迷勝性。由十二緣。於是斷之。從無明滅。至於憂悲苦惱滅。則緣斷而性現矣。性因緣斷而
顯。故曰緣斷勝性。此二皆中乘人也）。若諸有學。得四諦空。修道入滅。勝
性現圓。我於彼前。現聲聞身。而為說法。令其解脫（四諦
者。苦．集．滅．道也。斷四諦下惑。證生空理。故曰得四諦空。聞佛聲教而得悟道。故曰聲聞。從初果至四果。并曰聲
聞。皆小乘人也。證四果名為阿羅漢。方曰無生。從現佛身至此。是現四聖身也）。若諸眾生。欲
心明悟。不犯慾塵。欲身清淨。我於彼前。現梵王身。而
為說法。令其解脫（欲心明悟者。謂深達婬慾為招苦之本也。梵者。淨也）。若諸眾
生。欲為天主。統領諸天。我於彼前。現帝釋身。而為說
法。令其成就（梵語釋提桓因。華言能天主。以能為三十三天主。其姓憍尸迦。俗云玉帝）。若
諸眾生。欲身自在。遊行十方。我於彼前。現自在天身。
而為說法。令其成就（自在者。梵語婆舍跋提。華言他化自在天。謂假他所作。以成己
樂也。即欲界頂第六天。屬魔天也。又此天上。別有魔王居處。亦自在天攝。言遊行十方者。謂欲界四洲之十方
也。若諸眾生。欲身自在。飛行虗空。我於彼前。現大自
在天身。而為說法。令其成就（今大自在天。字威靈帝。三目八臂。騎白牛。執三
股叉）。若諸眾生。愛統鬼神。救護國土。我於彼前。現天大
將軍身。而為說法。令其成就（四天王。共有三十二將為主帥。韋䭾為其上首。
各統所部鬼神。即八部之屬。救護萬國。摧邪護正也。若諸眾生。愛統世界。保護
眾生。我於彼前。現四天王身。而為說法。令其成就（帝釋
為君。四王為臣。居欲界初天。分統四洲。護諸眾生）。若諸眾生。愛生天宮。驅使
鬼神。我於彼前。現四天王國太子身。而為說法。令其
成就（四王各有九十一太子。從現梵王身至此。是現天趣身也。其梵王居初禪．二禪之中。主領小千
界。帝釋居欲界須彌頂。為三十三天及四王天主。說十善法教化諸天。自在天居欲界頂。大自在天居色界頂。
主大千界也）。若諸眾生。樂為人王。我於彼前。現人王身。而
為說法。令其成就（自金輪王。至粟散王。皆曰人王。其輪王。七寶具足。主四天下。粟散王。
惟主一邦一國。如粟之多。散於天下也。若有眾生願生生為王。以法治世。菩薩即為其現所欣之身。與其說法。
令修十善道因。及王德業。以種來生之果也）。若諸眾生。愛主族姓。世間推
讓。我於彼前。現長者身。而為說法。令其成就（具十德名長者。
姓貴．位高．大富．威猛．智深．年耆．行淨．禮備．上讚．下歸。故為族姓之主。世間推讓也）。若諸眾生。
愛治國土。剖斷[邱-丘+(看-目)]邑。我於彼前。現宰官身。而為說法。
令其成就（三台輔相。州牧縣長。悉號宰官也）。若諸眾生。愛談名言。清
淨自居。我於彼前。現居士身。而為說法。令其成就。（或談
道論德。為人師範。或著書立言。垂訓後世之稱。名言。典章也。又大富多財．居業豐盈之謂。或云道藝處士）。若
諸眾生。愛諸數術。攝衛自居。我於彼前。現婆羅門身。
而為說法。令其成就（梵語婆羅門。華言淨行。彼以行自貞。代代相承數術．字書。以調
攝衛護身壽為業。或在家。或出家。有十八姓。世之所重。惟天竺有。餘國所無也。若有男子。好
學出家。持諸戒律。我於彼前。現比丘身。而為說法。令
其成就（比丘。華言乞士。乞是乞求之名。士是清雅之稱。謂出家人。謙下自[(白-日+田)/廾]。破憍慢心。乞食資身。
離四邪命。福利檀越。以成清雅之德。乞法以資慧命。而長養法身也。亦名怖魔。謂其受如來二百五十大戒之
時。震動魔王宮殿。魔王怖其出境。亦化諸人而出三界。減其眷屬。空其宮殿。故怖也。若有女人。
好學出家。持諸禁戒。我於彼前。現比丘尼身。而為說
法。令其成就（尼者女也。受如來三百四十八大戒者）。若有男子。樂持五
戒。我於彼前。現優婆塞身。而為說法。令其成就（梵語優婆
塞。華言清淨士。亦言近事。謂在家受佛三歸．五戒．八戒者。以受持淨戒。方堪親近承事佛．法．僧也）。若
有女子。五戒自居。我於彼前。現優婆夷身。而為說法。
<pb n="89"/>
令其成就（夷者女也。謂在家受佛三歸．五戒．八戒女人也）。若有女人。內政立
身。以修家國。我於彼前。現女主身。及國夫人．命婦．大
家。而為說法。令其成就（家音姑。內政。即泛言一切婦道。儒書云。有閨門之修。而無
外境之志。故曰內政。然閨門為萬化之源。故關於家國之治亂。家通大夫以下。國通諸侯以上。孤山曰。女主。即
天子之后也。周禮天子之后。立六宮．三夫人．九嬪．三十七世婦．八十一御妻也。國夫人者。如論語云。邦君之妻。
曰君夫人。命婦者。謂妻因夫榮者也。大家者。如後漢扶風曹世叔妻者。同郡班彪之女。名昭。字惠姬。和帝數召
入宮。令皇后．貴人師事焉。號曰大家。此釋未必然也。若據天竺。凡豪族主家之婦。皆稱曰大家）。若有
眾生。不壞男根。我於彼前。現童男身。而為說法。令其
成就（謂不犯女色者。故曰不壞男根）。若有處女。愛樂處身。不求侵暴。
我於彼前。現童女身。而為說法。令其成就（處女。是未出嫁之女
也。若常愛樂為處女身。不願從人。縱有強為侵暴。亦誓不從也。已上從現人王至此。是現人道身也。若
有諸天。樂出天倫。我現天身。而為說法。令其成就（出字。
與下度字．脫字同。又言成就者。是遂其脫離之願也。諸天求出天倫者。以天趣躭樂。不能整心修道。惟人趣能
之。故求脫離也）。若有諸龍。樂出龍倫。我現龍身。而為說法。令
其成就（龍有四種。一守天宮持令不落。二興雲致雨利益人間。三地龍決江開瀆。四守輪王大寶
藏。華嚴云。龍王降雨。不從身出。不從心出。無有積集。而非不見。但以龍王心念力故。霈然洪霔。周遍天下。如是
境界。不可思議。然龍雖有如是神力。其鱗甲中。有無量蛆蟲之所唼食。每日三時。復有熱風．熱砂燒身之苦。故
其樂出也。若有藥叉。樂度本倫。我於彼前。現藥叉身。而為
說法。令其成就。若有乾闥婆。樂脫其倫。我於彼前。現
乾闥婆身。而為說法。令其成就（乾闥婆。華言香陰。不食酒肉。惟以香資陰
身。乃帝釋樂神）。若阿修羅。樂脫其倫。我於彼前。現阿修羅身。
而為說法。令其成就（阿修羅。華言無端正。謂男醜．女端正故。又云非天。以其果報最
勝。鄰次諸天。而非天。居大海底。宮殿園林。七寶所成。常與天鬬。有君臣民庶也）。若緊那羅。樂
脫其倫。我於彼前。現緊那羅身。而為說法。令其成就
（緊那羅。華言疑神。以其似人。頭上有角。因而名之。乃天帝絲竹樂神也。此中應有迦樓羅。即金翅鳥神。方成八
部。恐是譯人之脫落也。若摩呼羅伽。樂脫其倫。我於彼前。現摩
呼羅伽身。而為說法。令其成就（摩呼羅伽。華言大腹行。即地龍。或曰大蟒
神也。自天至此。是現八部身也。自龍之下。雖皆具神通．福德．威權。然均是惡趣。各具苦惱。其龍及摩呼羅伽。是
畜生道所攝。乾闥婆．緊那羅。是神道攝。阿修羅。乃六道中之一趣。時懷醜陋．忿兢之苦。是以多欲脫離為人。希
修進道。若欲直入聖流。則在求三乘聖果中攝也）。若諸眾生。樂人修人。我現
人身。而為說法。令其成就（此謂在人中。而求世世復得人身修進也）。若諸
非人。有形．無形．有想．無想。樂度其倫。我於彼前。皆現
其身。而為說法。令其成就（長水曰。有形如休咎精明等。無形如空散銷沉等。有
想如神鬼精靈等。無想如精神化為土木金石等。皆非人也。若言木石等。則無心。不應言樂度。或言菩薩現身
度脫故可也。多羅菩薩儀軌云。示現佛身。乃至種種異類．有情．無情．三界之身。而為演說。以是義故。名觀自在。）。
是名妙淨三十二應入國土身。皆以三昧聞熏聞修
無作妙力。自在成就（吳興曰。三十二應。比普門品。雖互有出沒。大體是同。總而言之。
無越十界。於十界中。兩經俱無菩薩及地獄身者。或曰聖言之略耳。或曰觀音已是菩薩。何須更現。地獄重苦。
不可度也。天台依正法華經。俱現菩薩界身。又準釋論。菩薩亦化地獄。故知十界不可闕焉。按莊嚴寶王經。有
現菩薩身。亦入地獄。破壞阿鼻。使諸罪人而出地獄也。十界者。即上四聖及六道也。示三十二應已竟。世
尊。我復以此聞熏聞修金剛三昧無作妙力。與諸十
方三世六道一切眾生。同悲仰故。令諸眾生。於我身
心。獲十四種無畏功德（我復乃至悲仰故。是承三昧力。及悲仰為無畏之本也。於
我身心獲十四無畏功德者。葢菩薩反聞。證全法界。而與眾生冥同一心。交參互徹。故知凡聖恒以冥合。但待
感而即應也。無畏乃約眾生而言。葢遭難者。正在怖畏之中。而[蒙-卄+((並-(前-刖))-一)]救得脫。即無畏也。功德約菩薩而言。謂救生
脫怖。寔乃菩薩最妙功德也）。一者由我不自觀音。以觀觀者。令彼
十方苦惱眾生。觀其音聲。即得解脫（八難之中。此一是總。下七是別。
別列不盡一切諸難。故首標此。以攝一切也。不自觀音者。不隨聲塵所起知見也。以觀觀者。謂旋倒聞機。反照
自性也）。二者知見旋復。令諸眾生。設入大火。火不能燒
（見覺屬火。故見業交。則見猛火。今菩薩知見旋復。則無見業。是以火不能燒。故諸眾生稱名。火亦不能燒也）。
三者觀聽旋復。令諸眾生。大水所漂。水不能溺（聞聽屬水。
故聞業交。則見波濤。菩薩觀聽旋復。則無聞業。故水不能溺。是以眾生稱名。而水亦不溺也）。四者
斷滅妄想。心無殺害。令諸眾生。入諸鬼國。鬼不能害
（菩薩於反聞時。內滅妄想。外除殺業。故能令稱名者。免於鬼害）。五者內熏成聞。六根
銷復。同於聲聽。能令眾生。臨當被害。刀段段壞。使其
兵戈。猶如割水。亦如吹光。性無動搖（內熏者。當反聞時。則本覺真聞
內熏妄聞也。成聞者。成純真聞性也。一根反源。六根解脫。同於聲聽。無復形礙。故如割水．吹光。刃壞身不壞。如
孫敬德。身同光水。刃過無傷也）。六者聞熏精明。明徧法界。則諸幽暗
性不能全。能令眾生。藥叉．羅剎．鳩槃茶鬼．毗舍遮．富
單那等。雖近其傍。目不能視（聞熏精明。爍破幽暗。故不能視也。鳩槃茶。乃厭
魅鬼也。毗舍遮。是噉精氣鬼。富單那。是熱病之鬼也）。七者音性圓銷。觀聽返入。
離諸塵妄。能令眾生。禁繫．枷鎖所不能著（音性圓銷。則內無所
繫。觀聽返入。則外無所累。故枷鎖自脫落者矣）。八者滅音圓聞。徧生慈力。能
<pb n="90"/>
令眾生。經過險路。賊不能劫（音聞兩立。則物我成敵。今滅音圓聞。則內外無
待。故能徧生慈力。無復怨敵矣。上明八難無畏竟）。九者熏聞離塵。色所不劫。
能令一切多婬眾生。遠離貪欲（熏聞成性。遂能離塵。成性則欲愛乾枯。離
塵則根境不偶。雖有夭色。而不能劫動者也）。十者純音無塵。根境圓融。無
對所對。能令一切忿恨眾生。離諸瞋恚（瞋由違情而起。對境而生。
音性純淨。無復妄塵。故圓融無違。無能所對。無違．無對。則瞋無由生矣）。十一者銷塵旋
明。法界身心。猶如琉璃。朗徹無礙。能令一切昏鈍性
障諸阿顛迦。永離痴暗（具足見惑名昏。具足思惑名鈍。具足無明名性障。阿顛迦。
華言無善心。又痴之最重者。溫陵曰。痴由妄塵所蔽。無明所覆。銷塵則無蔽。旋明則無覆。故外之法界。內之身
心。凝瑩朗徹。離痴暗矣。上明三毒無畏竟。八難是現在苦果。三毒是現在苦因。後必成果。故皆可怖畏也）。十
二者融形復聞。不動道場。涉入世間。不壞世界。能徧
十方供養微塵諸佛如來。各各佛邊為法王子。能令
法界無子眾生。欲求男者。誕生福德智慧之男（溫陵曰。融
形則礙滅。復聞則性真。供佛足福。稟法足慧。紹繼法王。有男之道。故能應其求也。檇李曰。涉入世間。不壞世界。
即方便智。方便屬權。如淨名云方便以為父。即其義焉。交光曰。由福慧二足。故能與福德智慧之男。非無自而
然也。。十三者六根圓通。明照無二。含十方界。立大圓鏡
空如來藏。承順十方微塵如來秘密法門。受領無失。
能令法界無子眾生。欲求女者。𧩙生端正．福德．柔順．
眾人愛敬．有相之女（交光曰。通有明義。故明照。圓有含義。故含界。明照故立鏡智。含
界故立空藏。具此寔智。故能承順秘密。葢承順即坤儀。受領即閨門能事。故能應求女也。檇李曰。立大圓鏡空
如來藏。即屬寔智。實智詣理。理能含育。故生於女也。如淨名云智度菩薩母。即其義焉。上二求無畏竟。或問曰。
求男女者。有何所畏。答曰。畏其不得也。菩薩遂其所求。即脫其不得之畏也）。十四者此三
千大千百億日月。現住世間諸法王子。有六十二億
恒河沙數。修法垂範。教化眾生。隨順眾生。方便智慧。
各各不同。由我所得圓通根本。發妙耳門。然後身心
微妙含容。周徧法界。能令眾生持我名號。與共持六
十二億恒河沙諸法王子。二人福德正等無異。世尊。
我一名號。與彼眾多名號無異。由我修習得真圓通。
是名十四施無畏力。福備眾生（小千．中千．大千世界。故云三千大千。如此
三千大千。共有百億日月。總名一娑婆世界也。孤山曰。此方眾生。耳根利故。受道者多。所以觀音化勝。餘根鈍
故。受道者少。所以諸聖化劣。是知行位雖齊。對機有異。總彼恒河沙數。但敵觀音一人。故使持名二福正等也。
上明十四無畏竟。或問曰。持名者何所畏。而說無畏。答曰。持名者。或恐其功德不勝而懷猶豫。或遇持多名者
而懼其不及。皆無畏相也。今持菩薩名者。逈脫此畏也）。世尊。我又獲是圓通修
證無上道故。又能善獲四不思議無作妙德（溫陵曰。現眾多
容。誦一一呪。攝化眾生。圓應所求。理出於無為。神應於不測。名不思議無作妙德。然前亦現形應求。獨此名不
思議者。前則略顯。此復深明。如於一身現八萬首臂。固莫得而思議也。交光曰。無作妙德者。檢非有為作意所
成。乃任運自在成就者也。）。一者由我初獲妙妙聞心。心精遺聞。見
聞覺知不能分隔。成一圓融清淨寶覺。故我能現眾
多妙容。能說無邊秘密神呪。其中或現一首．三首．五
首．七首．九首．十一首。如是乃至一百八首．千首．萬首．
八萬四千爍迦羅首。二臂．四臂．六臂．八臂．十臂．十二
臂．十四．十六．十八．二十至二十四。如是乃至一百八
臂．千臂．萬臂．八萬四千母陀羅臂。二目．三目．四目．九
目。如是乃至一百八目．千目．萬目．八萬四千清淨寶
目。或慈或威。或定或慧。救護眾生。得大自在（初者。即初於聞
中之初也。妙妙聞心者。良以反聞自性之時。則反聞之聞即始覺。自性之性即本覺。始本合一。二俱成妙。故曰
妙妙聞心也。心精遺聞。即聞所聞盡。遺者脫也。葢反聞之久。惟一心精。脫盡根相。故曰遺聞。見聞二句。即一根
反源。六根解脫。不分隔者。見聞等不各局於根本。即六解一忘也。交徹互用曰圓融。無障無礙曰清淨。萬用具
足曰寶覺。此固寂滅現前。兼明圓用。含攝之意也。溫陵曰。首為六用之總。臂表提接之悲。目表照了之智。各依
本數充之。以至八萬四千者。表依根本六用．根本智悲。而泛應塵勞。得大自在。此十一地等覺妙行也。夫一身
含十虛．毛端現剎。彼空與剎。又不啻如首臂而已。彼八萬四千首臂。猶人之八萬四千毛孔耳。未足為異也。聖
人之言。即事即理。既曰不思議德。無以限意思之．議之。爍迦羅。華言金剛。堅固不壞也。母陀羅。華言印。言其臂
各有妙印也。清淨寶目。離塵合覺也。慈以攝化。威以折伏。定以復湛。慧以開覺。通指眾多妙容也。交光曰。慈以
護其善根。威以救其惡性。定以護其分散。慧以救其迷淪也。得大自在者。謂不勞作意施為。隨感而應。曾無滯
礙也。。二者由我聞思脫出六塵。如聲度垣。不能為碍。故
我妙能現一一形．誦一一呪。其形其呪。能以無畏施
諸眾生。是故十方微塵國土。皆名我為施無畏者（聞即
聞性。思即入忘功夫。動靜二相。了然不生。即脫出六塵矣。現一一形者。謂對各機而各現身也。誦一一呪者。於
各身而說各呪也）。三者由我修習本妙圓通清淨本根。所遊
世界。皆令眾生捨身珍寶。求我哀愍（本根清淨。則一切無著。故令眾
捨諸慳著也。求我哀愍者。哀愍受之。而為施佛事也）。四者我得佛心。證於究竟。
能以珍寶種種供養十方如來。傍及法界六道眾生。
求妻得妻。求子得子。求三昧得三昧。求長壽得長壽。
<pb n="91"/>
如是乃至求大涅槃得大涅槃（得佛心。證慧足也。珍寶供養。福足也。福．慧
兩足。故傍及眾生。使彼所求如願也。六道眾生。亦言供者。謂菩薩觀諸眾生具有如來智慧德相。悉皆生心如
佛想也。然則財施令其得樂。無畏施令其離苦。法施令其革凡成聖也。珍寶屬外財。妻．子．長壽．身命屬內財。悉
名財施。大涅槃。是佛極果也。四不思議中。二施兼財者。以檀捨能含萬行也。或問曰。四不思議。與三十二應。有
何別。答曰。三十二應。或隨所求。或應同類。而與說法。今此不拘類求。但觀應以何形說呪救護。即為現之。此其
別也。上明四不思議竟）。佛問圓通。我從耳門圓照三昧。緣心自
在。因入流相。得三摩地。成就菩提。斯為第一。世尊。彼
佛如來。歎我善得圓通法門。於大會中授記我為觀
世音號。由我觀聽十方圓明。故觀音名。徧十方界。（我從
下。全彰圓通體用。圓照三昧者。反聞功成。解根得體。即寂滅現前也。緣心自在者。由得圓照故。隨緣應化。得大
自在。入流下。具述始終因果也。因入流相。得三摩地者。最初反聞。住圓湛不生滅性。為因地心也。成就菩提者。
然後圓成果地修證也。第一者。乃明其殊勝也。彼佛如來。即觀音如來。而授記同名。顯其師資道合也。由我下。
乃更述名稱。一表人法同名。無有二號。二表圓通周徧。故感名稱周徧。顯法門殊勝也。吳興曰。按悲華經說。徃
昔寶藏佛授不眴太子記。名觀世音。然則悲華與今經皆覆本垂迹之名耳。今得圓通。即太子後身也。餘義詳
備諸註。此不繁述。）
<other>華嚴經</other>
時[鞥-合+(白-日+田)]瑟胝羅居士。告善財童子言。善男子。於此南方
有山。名補怛洛迦（華言小白華樹。山多此樹。香氣遠聞故。在南天竺海濱。舊云普陀是
也）。彼有菩薩名觀自在。汝詣彼問。菩薩云何學菩薩
行。修菩薩道。即說頌言。（鞞瑟胝羅。華言攝入。）
 海上有山多聖賢  眾寶所成極清淨 
 花果樹林皆徧滿  泉流池沼悉具足 
 勇猛丈夫觀自在  為利眾生住此山 
 汝應往問諸功德  彼當示汝大方便 
（海上有山者。大悲隨順入生死海。而住涅槃山故也。）
時善財童子頂禮其足。辭退而去。至於彼山。見其西
南巖谷之中。泉流縈映。樹林蓊[鬱-山+止]。香草柔軟。右旋布
地。觀自在菩薩於金剛寶石上。結加趺坐。無量菩薩
皆坐寶石。恭敬圍繞。而為宣說大慈悲法。令其攝受
一切眾生。善財見已。歡喜踊躍。合掌諦聽。目不暫瞬。
作如是念。善知識者。則是如來。善知識者。一切法雲。
善知識者。諸功德藏。善知識者。難可值遇。善知識者。
十力寶因。善知識者。無盡智炬。善知識者。福德根芽。
善知識者。一切智門。善知識者。智海導師。善知識者。
至一切智助道之具。即便詣觀自在菩薩所。頂禮菩
薩足。繞無數匝。合掌而住。白言。聖者。我已發阿耨多
羅三藐三菩提心。而未知菩薩云何學菩薩行。云何
修菩薩道。我聞聖者善能教誨。願為我說。菩薩告言。
善哉善哉。善男子。汝已能發無上菩提心。我已成就
菩薩大悲行解脫門。我以此大悲行門。平等教化一
切眾生。相續不斷。善男子。我住此大悲行門。常在一
切諸如來所。普現一切眾生之前（上同如來妙覺真心。故常在一切諸
如來所。下與眾生同一悲體。故普現一切眾生之前。普現即普門示現。此即同楞嚴獲二殊勝者也）。或
以布施。攝取眾生。或以愛語。或以利行。或以同事。攝
取眾生。或現色身。攝取眾生。或現種種不可思議色
淨光明網。攝取眾生。或以音聲。或以威儀。或為說法。
或現神變。令其心悟。而得成熟。或為化現同類之形。
與其共居。而成熟之。善男子。我修行此大悲行門。願
常救護一切眾生。願一切眾生。離險道怖。離熱惱怖。
離迷惑怖。離繫縛怖。離殺害怖。離貧窮怖。離不活怖。
離惡名怖。離於死怖。離大眾怖。離惡趣怖。離黑闇怖。
離遷移怖。離愛別怖。離冤會怖。離逼迫身怖。離逼迫
心怖。離憂悲怖（此十八怖。統攝六度．四攝．三十二應．七難．八苦。攝救眾生之略文也）。復
作是願。願諸眾生。若念於我。若稱我名。若見我身。皆
得免離怖畏。善男子。我以此方便。令諸眾生離怖畏
已。復教發阿耨多羅三藐三菩提心。永不退轉。（念我即意
業。稱名即口業。見身即身業。謂以三業歸依我之三業。能令解脫。復教進大心。方能究竟離二死怖。西域記云。
南天竺秣羅矩吒國。國南濱海。有秣剌耶山。山東有布呾洛迦山。山逕危險。岩谷㩻傾。山頂有池。其水澄鏡。派
出大河。周流繞山二十匝入南海。池側有石天宮。觀自在菩薩往來遊舍。其有願見菩薩者。不顧身命。厲水登
山。忘其艱險。能達之者葢亦寡矣。而山下居人。祈心請見。或作自在天形。或為塗外道。慰諭其人。果遂其願。
○㩻音欺。與欹同。斜也）
<other>佛說觀無量壽佛經</other>
（此經乃教修淨土法門。共有十六妙觀。總明西方依正莊嚴。今此所錄。是彼第十觀也。）
<pb n="92"/>
佛告阿難及韋提希。見無量壽佛了了分明已（阿難。華言
慶喜。是佛從弟。親侍如來。多聞第一。韋提希。華言思惟。是摩竭國萍沙王后。阿闍世王之母。上第九觀。教觀無
量壽佛相好．光明。此中正教觀觀世音菩薩）。次復應觀觀世音菩薩。此菩
薩身長八十萬億那由他由旬（萬億為一那由他。四十里為一由旬）。身
紫金色。頂有肉髻。頂有圓光。面各千由旬。其圓光中。
有五百化佛。如釋迦牟尼。一一化佛。有五百化菩薩．
無量諸天。以為侍者。舉身光中。五道眾生。一切色相。
皆於中現（五道眾生色相既現於菩薩光中。故一稱名即應也）。頂上毗楞伽摩
尼寶以為天冠。其天冠中。有一立化佛。高二十五由旬
（觀音昔已成佛。今以悲願為菩薩。修淨土行。斯乃帶昔果德。行今因行。頂上化佛。正表帶果也。梵語釋迦毗楞
伽。華言能勝。摩尼。華言如意。亦言離垢。以此寶珠。能滿眾生心願。不為垢穢所染也。觀世音菩
薩。面如閻浮檀金色（閻浮檀。華言勝金。其色赤黃。兼帶紫燄也）。眉間毫相。
備七寶色（金．銀．琉璃．頗梨．珊瑚．瑪瑙．硨磲）。流出八萬四千種光明。一
一光明。有無量無數百千化佛。一一化佛。無數化菩
薩以為侍者。變現自在。滿十方世界。臂如紅蓮華色。
有八十億微妙光明。以為瓔珞。其瓔珞中。普現一切
諸莊嚴事。手掌作五百億雜蓮華色。手十指端。一一
指端有八萬四千畫。猶如印文。一一畫。有八萬四千
色。一一色。有八萬四千光。其光柔輭。普照一切。以此
寶手。接引眾生。舉足時。足下有千輻輪相。自然化成
有五百億光明臺。下足時。有金剛摩尼華。布散一切。
莫不彌滿（金剛。乃堅固之寶。一切色相皆於中現。石壁不能為礙也）。其餘身相。眾
好具足。如佛無異。惟頂上肉髻及無見頂相。不及世
尊。是為觀世音菩薩。真實色身相（肉髻。是相也。無見頂。是好也。此之相
好。表於極果。今菩薩猶居因地。故不如佛）。名第十觀。佛告阿難。若欲觀觀
世音菩薩者。當作是觀。作是觀者。不遇諸禍。淨除業
障。除無數劫生死之罪。如是菩薩。但聞其名。獲無量
福。何況諦觀。若有欲觀觀世音菩薩者。先觀頂上肉
髻。次觀天冠。其餘眾相。亦次第觀之。悉令明了。如觀
掌中（身相既多。未審觀何為首。故教先觀肉髻。次觀天冠。以此二種。能別表示觀音德相。何者。肉髻降佛。
表現行因。冠有化佛。表昔成果。別相若著。其餘通相則易明了。行者觀於冠．髻．毫．面．身色．光明。一一用心作觀。
以此妙觀。為見佛本。逈出餘因。至淨土時即證法忍）。作是觀者。名為正觀。若他
觀者。名為邪觀。（觀與經合。則稱性見。名為正觀。見相乖經。乃發魔事。故名邪觀。）
<other>十一面神呪心經</other>
觀自在菩薩白佛言。世尊。我由此呪。名號尊貴。難可
得聞。若有稱念百千俱胝那庾多諸佛名號。復有暫
時於我名號至心稱念。彼二功德。平等平等。諸有稱
念我名號者。一切皆得不退轉地。離一切病。脫一切
障．一切恐怖。及能滅除身語意惡。況能於我所說神
呪。受持讀誦。如說修行。當知是人。於無上菩提。則為
領受。如在掌中。（稱念百千俱胝那庾多諸佛名號。與暫時至心稱念觀音名號。功德平等。
則楞嚴．法華謂持六十二億恒河沙菩薩名字功德。與持觀音名字無二。恒沙菩薩。校諸佛功德猶遠。今言平
等。誠非凡夫心量所測。如後寶王經說。又不可得而思議矣。）
<other>大乘莊嚴寶王經</other>
佛告寶首菩薩。善男子。若人以天妙衣。及以袈裟．飲
食．湯藥．臥具等。供養恒河沙數如來。所獲福德。與觀
自在菩薩一毛端福。其量無異。又如四大洲。於一年
十二月中。晝夜恒降大雨。我能數知其一一滴數。其
觀自在菩薩所有福德。而我不能說盡數量。又如有
人以天金寶。造如來像。如微塵數。以種種供養。所獲
福德。而我悉知其數。其觀自在菩薩所有福德。而我
不能說盡數量。乃至他方如來俱集一處。亦不能說
盡此菩薩福德數量。若有人能憶念此菩薩名者。是
人當來遠離生老病死輪迴之苦。猶如鵝王隨風而
去。速得往生極樂世界。面見無量壽如來。聽聞妙法。
如是之人。而永不受輪廻之苦。無貪．瞋．癡。無老．病．死。
無饑饉苦。不受胎胞生身之苦。承法威力。蓮華化生。
常居彼土。又云。此菩薩能為盲冥者。而為明燈。陽𦦨
熾者。為作癊覆。渴乏之者。為現河流。於恐畏處。施令
無畏。病苦所惱。而為醫藥。受苦有情。為作父母。阿鼻
地獄有情。令見涅槃之道。能令世間一切有情。得是
功德利益安樂。若有人能於觀自在像前。建立四方
曼拏羅。常以香華供養者。是人當來而得轉輪聖王。
<pb n="93"/>
七寶具足。所謂金輪寶．象寶．馬寶．珠寶．玉女寶．主藏
寶．主兵寶。若復有人能以一華供養此菩薩者。是人
當得身出妙香。隨所生處。而得身相圓滿。此菩薩變
現種種。救度無數百千萬億那由他有情。令得往生
極樂世界。見無量壽如來。得聞法要。皆令當得成就
菩提。其普賢等諸大菩薩。皆具不可思議。而不能了
知彼觀自在之所變化。普賢菩薩入此菩薩毛孔中。
行十二年。不得邊際。見諸毛孔。一一之中。各有佛部。
於彼而住。是故普賢不能見其邊際遠近。餘諸菩薩
云何而得見耶。觀自在菩薩。乃至名號。亦難得值。何
以故。彼與一切有情。如大父母。一切恐怖有情。施之
無畏。開導一切有情。為大善友。此菩薩有六字大明
陀羅尼。難得值遇。若有人能稱念其名。當得生彼毛
孔之中。不受沉淪。乃至當證圓寂之地。此六字陀羅
尼。是觀自在菩薩微妙本心。若有知是微妙本心。即
知解脫。無量如來而尚難知。其因位菩薩云何而能
知耶。若人能常受持此陀羅尼者。於持誦時。有九十
九恒河沙數如來集會。復有微塵數菩薩集會。復有
三十三天天子亦皆集會。復有四天王。乃至無數百
千萬億龍神八部。而來衛護是人。時菩薩毛孔中。無
量如來。讚歎是人。善哉善哉。善男子。汝能得是如意
珠寶。汝七代種族皆得解脫。其持呪人。腹中所有諸
蟲。當得不退轉菩薩之位。若復有人。以此陀羅尼。身
中．頂上戴持者。有人得見是戴持之人。則同見於金
剛之身。又如見於舍利塔。又如見佛。又如見一億智
慧之人。若有善男子．女人。能依法念此陀羅尼者。是
人得無盡辯才。得清淨智聚。得大慈悲。日日得具六
波羅蜜多。圓滿功德。如是乃至戴持之人。見一切男
女。諸有情之身。彼等悉皆速得菩薩之位。如是之人。
而永不受生．老．病．死．愛別離苦。若有念此陀羅尼一
遍。所獲功德。而不能數其數量。又四大部洲。一切男
女皆得七地菩薩之位。彼諸菩薩所有功德。與念六
字呪一徧功德。而無有異。（更有無量功德。詳彼經文。若有念誦者。必須依法。及
得梵音明正。其持戴者。亦須恭敬如佛。信而無疑。方能感益。若疑不信。返招愆咎。其六字呪。如常可知。曼拏羅。
即壇也。）
<other>請觀世音菩薩消伏毒害呪經</other>
時毗舍離國（華言廣愽嚴淨。中天竺共有三十餘國。此其一也。謂其國寬平。名為廣博。城邑華麗。
故名嚴淨。或言好道。由其國人民好樂正道。自敦仁義。不須君主。有五百長者共行道法。率土人民。莫不歸悅。
故下文云五百長者是也。一切人民。遇大惡病。一者眼赤如血。二
者兩耳出膿。三者鼻中流血。四者舌噤無聲。五者所
食之物化為麤澀。六識閉塞。猶如醉人。有五夜叉。名
訖拏迦邏。面黑如墨。而有五眼。狗牙上出。吸人精氣。
（普門疏云。人心中有七滴甜水。和養精神。鬼噉一滴。令人頭痛。三滴悶絕。七滴即死）。時毗舍離
大城之中。有一長者名曰月蓋。與其同類五百長者。
俱詣佛所。到佛所已。頭面作禮。却住一面。白佛言。世
尊。此國人民。遇大惡病。良醫耆婆。盡其道術。所不能
救。惟願世尊。慈愍一切。救濟病苦。令得無患。（耆婆。此云能活。
是影堅王之子。奈女所生。出胎即手持針筒．藥囊。為世醫王。佛為法王。遇病即瘥。故云良醫。醫王既盡其術。餘
皆無堪。故共詣求哀法王）。爾時世尊告長者言。去此不遠。正立西
方。有佛世尊。名無量壽（小彌陀經云。從是西方過十萬億佛土。有世界名曰極樂。
其土有佛。號阿彌陀。以微塵數佛剎言之。故云去此不遠）。彼有菩薩。名觀世音。及
大勢至。恒以大悲。憐愍一切。救濟苦厄。汝今應當五
體投地。向彼作禮（頂及兩手．兩膝名為五體）。燒香散華。繫念數息。
令心不散。經十念頃。為眾生故。當請彼佛及二菩薩。
（繫念者。攝心不散。心無所依。故令數息。數息者。注心鼻門。或數出息。或數入息。從一至十。周而復始。以十息為
一念。百息為十念。令息調和。不緩不急。心自寂定。此為請前之方便。所謂眾生心水淨。佛月影現中。何故惟令
十念。以眾生心念難繫。久即散動故也。彼佛左面是觀音。右面是勢至。故云二菩薩也）。說是語
時。於佛光中。得見西方無量壽佛。并二菩薩。如來神
力。佛及菩薩俱到此國。往毗舍離。住城門閫。佛．二菩
薩。與諸大眾。放大光明。照毗舍離。皆作金色。爾時毗
舍離人。即具楊枝．淨水。授與觀世音菩薩。大悲觀世
音。憐愍救護一切眾生故。而說呪曰。普教一切眾生
而作是言。汝等今者應當一心稱。南無佛。南無法。南
<pb n="94"/>
無僧。南無觀世音菩薩摩訶薩。大悲大名稱。救護苦
厄者。如是三稱三寶。三稱觀世音菩薩名。燒眾名香。
五體投地。向於西方。一心一意。令氣息定。為免苦厄。
請觀世音菩薩。合十指掌。而說偈言（掌本二邊。合之令一。正使身心
皆一。然後口陳偈請。是顯三業慇懃致敬之極也）。
 願救我苦厄  大悲覆一切  普放淨光明 
 滅除癡暗冥  為免毒害苦  煩惱及眾病 
 必來至我所  施我大安樂  我今稽首禮 
 聞名救厄者  我今自歸依  世間慈悲父 
 惟願必定來  免我三毒苦  施我今世樂 
 及與大涅槃 （法身如虛空。無處不遍。逈絕去來。今然必定來者。以眾生心水淨。佛
月自現。故云來也。三毒者。貪．瞋．痴也。此為眾苦之因。萬累之源。欲令因亡果喪。源絕派除。故言免也。今
世樂者。是世間之樂果。涅槃者。是出世間之樂果。大者。揀非聲聞．緣覺之涅槃也。
白佛言。世尊。如是神呪。畢定吉祥。乃是過去．現在．未
來十方諸佛大慈大悲陀羅尼印。聞此呪者。眾苦永
盡。常得安樂。遠離八難。得念佛定。現前見佛。我今當
說十方諸佛救護眾生神呪（八難者。一地獄。二畜生。三餓鬼。四盲聾瘖瘂。五
世智辯聰。六生佛前佛後。七北俱盧洲。八無想天）。
多㖿咃嗚呼膩　摸呼膩　鬬婆膩　躭婆膩　安
茶詈　般茶詈　首埤帝　般般茶囉囉婆私膩
　哆姪咃　伊梨　寐梨　鞮首梨迦婆梨　佉鞮端
耆旃陀梨　摩蹬耆　勒叉勒叉薩婆薩埵　薩婆
婆㖿啤娑訶　多茶咃　伽帝伽帝膩伽帝　修留
毗修留毗　勒叉勒叉　薩婆薩埵　薩婆婆㖿[口*((白-日+田)/廾)]
　娑訶
白佛言。世尊。如此神呪。乃是十方三世無量諸佛之
所宣說。誦持此呪者。常為諸佛．諸大菩薩之所護持。
免離怖畏．刀杖．毒害。及與疾病。令得無患。說是語時。
毗舍離人。平復如本。爾時世尊憐愍眾生。覆護一切。
重請觀世音菩薩說消伏毒害呪。爾時觀世音菩薩
大悲熏心。承佛神力。而說破惡業障消伏毒害陀羅
尼呪。
南無佛陀　南無達摩　南無僧伽　南無觀世音
　菩提薩埵　摩訶薩埵　大慈大悲　惟願愍我
　救護苦惱　亦救一切　怖畏眾生　令得大護
　多姪他　陀呼膩　摸呼膩　鬬婆膩　躭婆膩
　阿婆熈摸呼脂　分茶梨　般茶梨　輸鞞帝（鞞字
部迷切）般茶囉　婆私膩　休樓休樓　分茶梨　兜
樓兜樓　般茶梨　周樓周樓　膩般茶梨　豆富
豆富　般茶囉　婆私膩　矧墀　跈（徐殄切）墀　膩
珍墀　薩婆阿婆耶羯多　薩婆𠷐婆　娑陀伽阿
婆耶　卑離陀閉殿娑訶
一切怖畏。一切毒害。一切惡鬼．虎．狼．師子。聞此呪時。
口即閉塞。不能為害。破梵行人。作十惡業。聞此呪時。
蕩除糞穢。還得清淨（糞穢即十惡也）。設有業障。濁惡不善。稱
觀世音菩薩。誦持此呪。即破業障。現前見佛。佛告阿
難。若有四部弟子。受持觀世音菩薩名。誦念消伏毒
害陀羅尼。行此呪者。身當無患。心亦無病。設使大火
從四面來。焚燒己身。誦持此呪故。龍王降雨。即得解
脫。設火焚身。節節疼痛。一心稱觀世音菩薩名號。三
誦此呪。即得除愈。設復穀貴饑饉．王難．惡獸．盜賊．迷
於道路．牢獄繫閉．杻械枷鎖．被五繫縛．入於大海．黑
風迴波．水色之山．夜叉羅剎之難．毒藥．刀劍．臨當刑
戮。過去業緣。現造眾惡。以是因緣。受一切苦。極大怖
畏。應當一心稱觀世音菩薩名號。并誦此呪一徧至
七徧。消伏毒害。惡業．惡行．不善惡聚。如火燒薪。永盡
無餘。以是因緣。誦此觀世音菩薩所說神呪。名施一
切眾生甘露妙藥。得無病畏。不橫死畏。不被繫縛畏。
貪欲．瞋恚．愚癡三毒等畏。是故娑婆世界。皆號觀世
音菩薩為施無畏者。此陀羅尼灌頂章句。無上梵行。
畢定吉祥大功德海。眾生聞者。獲大善利。應當暗誦。
若欲誦之。應當持齋。不飲酒。不噉肉。以塗身。澡浴
清淨。不食興渠。五辛能葷。悉不食（興渠出外國。根似蘿蔔。葉似蔓菁。此
<pb n="95"/>
方無有。五辛者。一葱．二薤．三韮．四蒜．五興渠。食之獲眾過失。賢聖遠離。諸天不護。魔鬼得便。所持呪法．修三摩
地。皆不成就。言葷者。凡物辛而復臭者是也。以塗身者。謂先用物澡豆之類。塗拭去身垢膩。後以水洗之
令淨。始任道器）。婦人穢汙。皆悉不往。常念十方佛。及七佛世尊。
一心稱觀世音菩薩。誦持此呪。現身得見觀世音菩
薩。一切善願。皆得成就。後生佛前。長與苦別。（十方者。若總言
之。則四方．四維．上下塵剎諸佛。不可數舉。若別言之。則大彌陀經．寶積經．離垢慧菩薩禮佛經及諸經中略出
者。隨依其一。而禮念之。七佛者。初則毗婆尸佛。終則本師釋迦牟尼佛。如常可知。後生佛前者。謂捨此身已。隨
願往生諸佛國土。逈脫輪迴。至不退轉。故云長與苦別。佛告阿難。王舍大城有
一女人。惡鬼所持。名旃陀利。彼鬼晝夜作丈夫形。來
嬈此女。鬼精著身。生五百鬼子。汝憶是事不。我於爾
時。教此女人。稱觀世音菩薩。善心相續。入善境界。阿
難當知。如此菩薩威神之力。惡鬼消伏。得見我身無
比色像（如來身具三十二相．八十種好。紫磨金色。光明晃耀。天上．天下無與等者。故云無比色像。
若論法身。則無相。非凡可見。惟妙覺菩薩能知耳）。我於爾時。一一毛孔。出寶
蓮華。無數化佛。異口同音。稱讚大悲施無畏者。令女
受持。讀誦通利。此呪功德。三障永盡。免三界獄火。不
受眾苦。四百四病。一時不起。（三障者。煩惱障．業障．報障也。三界者。欲界．色界．
無色界。一切眾生。常為三毒．五欲之火燒然。覊縛不得出離。流轉三界。眾苦所逼。甚於牢獄。四百四病者。地．水．
火．風。各有一百一十。此呪功德。盡三障．出三界獄。況諸病苦。而不頓然消滅耶。此下有世尊自說六字神呪。文
多不錄）。爾時世尊而說偈言。
 大悲大名稱  吉祥安樂人  恒說吉祥句 
 救濟極苦者  眾生若聞名  離苦得解脫 
 亦遊戲地獄  大悲代受苦  或處畜生中 
 化作畜生形  教以大智慧  令發無上心 
 或處阿修羅  輭言調伏心  令除憍慢習 
 疾至無為岸  現身作餓鬼  手出香色乳 
 饑渴逼切者  施令得飽滿  大慈大悲心 
 遊戲於五道  恒以善集慧  無上勝方便 
 普教一切眾  令離生死苦  常得安樂處 
 到大涅槃岸 （五道者。即上人．畜．地獄．修羅．餓鬼。此不言天者。天躭欲樂。不求出苦。故不言也。）

觀音慈林集卷上

<sarticle>觀音慈林集卷中</sarticle>

粵東鼎湖山沙門釋　弘贊在犙　編
<other>下篇　感應之一</other>
<other>天竺</other>
<other>大商主</other>
昔漕矩吒國有大商主。宗事天神。祠求福利。輕懱佛
法。不信因果。其後將諸商侶。賈遷有無。汎舟南海。遭
風失路。波濤飄浪。時經三歲。資糧罄竭。糊口不充。同
舟之人。朝不謀夕。戮力同志。念所事天。心慮已勞。冥
功不濟。俄見大山。崇崖峻嶺。兩日聯暉。重明朗照。時
諸商侶。更相慰曰。我曹有福。遇此大山。宜於中止。得
自安樂。商主曰。非山也。乃摩竭魚耳。崇崕峻嶺。鬐鬣
也。兩日聯暉。眼光也。言聲未靜。舟帆飄溱。於是商主
告諸侶曰。我聞觀自在菩薩。於諸危厄。能施安樂。宜
各至誠稱其名字。遂即同聲歸命稱念。崇山既隱。兩
日亦沒。俄見沙門。威儀庠序。錫杖凌虗。而來拯溺。不踰時
而至本國矣。因即信心貞固。求福不回。建窣堵波。式
修供養云云。（窣堵波。即塔也。勠音六。併力也。摩竭。即鯨魚也。鬐音奇。鬣音獵。魚領旁小鬐皆
曰鬣。溱音臻。）
<other>孤山靈像</other>
中天竺摩竭陀國。迦布德伽藍。南二．三里。至孤山。其
山崇峻。樹林[鬱-山+止]茂。名花清流。被崕注壑。上多精舍．靈
廟。頗極剞𠜾之工。正中精舍。有觀自在菩薩像。軀量
雖小。威神感肅。手執蓮花。頂戴佛像。常有數人斷食
要心。求見菩薩。七日．二七日。乃至一月。其有感者。見
觀自在菩薩。妙相莊嚴。威光赫奕。從像中出。慰諭其
人。昔南海僧伽羅國王。清旦以鏡照面。不見其身。乃
覩贍部洲摩竭陀國多羅林中小山。上有此菩薩像。
王深感慶。圖以營求。既至此山。實惟肖似。因建精舍。
<pb n="96"/>
興諸供養。自後諸王。尚想遺風。遂於側建立精舍．靈
廟。香花．伎樂供養不絕。（伽藍。即寺也。剞音雞。𠜾同劂。音厥。剞𠜾。刻鏤彫琢者也。）
<other>清辯論師</other>
南天竺大安達羅國。城南不遠。有大山巖。清辯論師
住阿素洛宮。待見慈氏菩薩成佛之處。論師雅量弘
遠。至德深邃。外示僧佉之服。內弘龍猛之學。靜而思
曰。非慈氏成佛。誰決我疑。於觀自在菩薩像前。誦隨
心陀羅尼。絕粒飲水。時歷三歲。觀自在菩薩現妙色
身。謂論師曰。何所志乎。對曰。願留此身。待見慈氏。觀
自在菩薩曰。人命危脆。世間浮幻。宜修勝善。願生覩
史多天。於斯禮覲。尚速得見。論師曰。志不可奪。心不
可二。菩薩曰。若然者。宜往大安達羅國城南山巖。執
金剛神所。至誠誦持執金剛陀羅尼者。當遂此願。論
師於是往而誦焉。三歲之後。神乃謂曰。汝何所願。若
此勤勵。論師曰。願留此身。待見慈氏。觀自在菩薩。指
遣來請。成我願者。其在神乎。神乃授方。而謂之曰。此
巖石內。有阿素洛宮。如法行請。石壁當開。開即入中。
可以待見。論師曰。幽居無覩。詎知佛興。神曰。慈氏出
世。我當相報。論師受命。專精誦持。復歷三歲。初無異
念。呪芥子以擊石壁。豁然洞開。是時百千萬眾。觀覩
忘返。論師跨其戶。而告眾曰。吾久祈請。待見慈氏。聖
靈警祐。大願斯遂。宜可入此。同見佛興。聞者怖駭。莫
敢履戶。謂是毒蛇之窟。恐喪身命。再三告語。惟有六
人從入。論師顧謝時眾。從容而入。入之既已。石壁還
合。眾皆怨嗟。恨前言之過也。（阿素洛。舊云阿修羅。慈氏。即彌勒。龍猛。舊云龍
樹。覩史多天。舊云兜率天。）
<other>作光王</other>
作光王。乃中印度羯若鞠闍國王也。長子字王增。次
子字喜增。王增嗣位。以德治政。為金耳國月王所伐。
大臣僚庶。啟勸喜增。克復親讎。王子曰。國嗣之重。今
古為難。君人之位。興立宜審。今者殑伽河岸。有觀自
在菩薩像。既多靈鑒。願往請詞。即至菩薩像前。斷食
祈請。菩薩感其誠心。現形問曰。爾何所求。若此勤懇。
王子曰。我惟積禍。慈父云亡。重茲酷罰。仁兄見害。自
顧寡德。國人推尊。命襲大位。光父之業。愚時無知。敢
希聖旨。菩薩告曰。汝於先身。在此林中為練若苾芻。
而精勤不懈。承茲福力。為此王子。金耳國王。既毀佛
法。爾紹王位。宜重興隆。慈悲為志。傷愍居懷。不久當
王五印度境。欲延國祚。當從我誨。冥加景福。鄰無強
敵。勿昇師子之座。勿稱大王之號。於是受教而退。即
襲王位。自稱曰王子。號尸羅阿迭多（唐言戒日）。務修節儉。
營福樹善。忘寢與食。令五印度。不得食肉。若斷生命。
有誅無赦。於殑伽河側。建立數千窣堵波。各高百餘
尺。於五印度城邑．鄉聚．達巷．交衢。建立精廬。儲飲食。
置醫藥。施諸饑貧。周給不殆。聖迹之所。并建伽藍。五
歲一設無遮大會。傾竭府庫。惠施羣有。惟留兵器不
充檀施。歲一集會。諸國沙門。於三七日中。以四事供
養。令各相推論。校其優劣。褒貶淑慝。黜陟幽明。若戒
行貞固。道德純䆳。推昇師子之座。王親受法。戒雖清
淨。學無稽古。但加敬禮。示有尊崇。律儀無紀。穢德已
彰。驅出國境。不願聞見。鄰國小王．輔佐大臣。殖福無
怠。求善忘勞。即携同坐。謂之善友。日分三時。一時理
務治政。二時營福修善。孜孜不倦。竭日不足矣。時唐
三藏玄奘法師屆彼。受戒日王之請也。（右四條。出唐西域記。殑伽
河。舊曰恒河。）
<other>求那三藏</other>
求那䟦陀羅。此云功德賢。中天竺人。專精志學。博通
三藏。宋元嘉十二年至廣州。刺史韋朗。表聞。宋太祖
遣信迎接。既至京都。太祖交言。欣若傾葢。初住祇洹
寺。後譙王鎮荊州。請與俱行。安止辛寺。王欲請譯華
嚴等經。而䟦陀自忖。未善宋言。有懷愧歎。即旦夕禮
懺。請觀世音。乞求冥應。遂夢有人。白服持劍。擎一人
首來至其前曰。何故憂耶。䟦陀具以事對。答曰。無憂。
<pb n="97"/>
即以劍易首。更安新頭。語令廻轉。曰。得無痛耶。答曰。
不痛。豁然便寤。心神喜悅。旦起言義。備領宋語。於是
就講。元嘉將末。譙王謀逆節。跋陀泣曰。貧道不容扈
從。譙王以其物情所信。乃逼與俱下。至梁山之敗。大
艦轉迫。去岸懸遠。判無全濟。唯一心稱觀世音。手捉
筇杖。投身江中。水齊至膝。以杖刺水。水流深駛。見一
童子。尋後而至。以手牽之。顧謂童子。汝小兒。何能度
我。恍惚之間。覺行十餘步。仍得上岸。即脫衲衣。欲賞
童子。顧覓不見。舉身毛豎。方知神力焉。（出高僧傳并法苑）
<other>尊稱三藏</other>
那連提黎耶舍三藏法師。華言尊稱。北天竺烏萇國
人。年十七。發意出家。尋值名師。備聞正教。發足遊方。
行化雪山之北。至於峻頂。見有人．鬼二路。人道荒險。
鬼道利通。行客心迷。多尋鬼道。漸入其境。便遭殺害。
昔有聖王。於其路首作毗沙門天王石像。手指人路。
同伴一僧。錯入鬼道。耶舍覺已。口誦觀音神呪。百步
追及。已被鬼害。自以呪力得免斯厄。因復前行。又逢
山賊。專念前呪。便蒙靈衛。賊來相突。對目不見。循路
東指。遠投齊境。天保七年屆於京都。
<other>法密三藏</other>
達摩笈多三藏法師。華言法密。本南天竺羅囉國人
也。志在遊方。六人為伴。於商客所。聞支那大國。三寶
興盛。同侶一心厲意來此。非惟觀其風化。願在利物
弘經。便踰雪山。值難。避地西南。路純砂磧。水草俱乏。
同侶相顧。性命莫投。乃以所賷經論。權置道傍。越山
求水。冀以存濟。求既不遂。勞弊轉增。專誦觀世音呪。
夜雨忽降。身心充悅。尋還本途。四顧茫然。方道迷失。
踟蹰進退。乃任前行。遂達於爪州。䟦涉積年。屆斯勝
地。即開皇十年冬十月也。（右二條。出唐高僧傳。支那。即唐國也。）
<other>不空三藏</other>
不空三藏法師。本北天竺婆羅門。附舶南海。至訶陵
國界。遇大黑風。眾商惶怖。各作本國法禳之。無驗。皆
膜拜求哀。乞加救護。空曰。吾今有法。汝等勿憂。遂右
手執五股菩提心杵。左手持般若經夾。誦觀音大隨
求呪一徧。即時風偃海澄。又遇大鯨出水。噴浪若山。
甚於前患。眾商甘心委命。空同前作法。令慧⿱㓛言誦娑
羯龍王經。眾難俱息（𧦪同辯）。
<other>善無畏三藏</other>
善無畏三藏法師。本中印度人也。時中印度大旱。請
畏求雨。俄見觀音。在日輪中。手執軍持。注水於地。時
眾欣感。得未曾有。（印度。舊云天竺。軍持。即淨缾也。右二條出宋高僧傳。）
<other>晉秦</other>
<other>劉薩訶</other>
并州劉薩訶。弋獵為業。於太康二年暴卒。見兩人執
向西北。行至地獄。見金色聖人。左右言是觀音大士。
謂訶曰。汝罪應入地獄。今放還。可往洛陽．臨淄．建鄴．
鄮陰．成都五處。有阿育王塔處。頂禮懺悔。（訶後出家名惠達。出統紀。）
<other>釋慧虔</other>
慧虔法師。俗姓皇甫。北地人也。少出家。奉持戒行。志
操確然。憩廬山十有餘年。以晉義熈之初。投山陰嘉
祥寺。克己導物。苦身率眾。凡諸新經。皆書寫．講說。涉
將五載。忽然得病。寢疾少時。自知必盡。乃屬想安養。
祈誠觀音。山陰北寺有淨嚴尼。宿德戒行。夜夢見觀
世音。從西郭門入。清暉妙狀。光映日月。幢旛．華葢皆
以七寶莊嚴。見便作禮。問曰。不審大士今何所之。答
云。往嘉祥寺。迎虔公。因爾無常。當時疾雖綿篤。而神
色平平。猶若恒日。咸聞異香。久之乃歇。[虔-文+ㄆ]既自審必
終。又覩瑞相。道俗聞見。咸生歡羨焉。
<other>竺法純</other>
竺法純。山陰顯義寺主也。苦行有德。善誦古維摩經。
晉元興中。為修寺至蘭上買材。暮還。於湖中遇風。而
船小。純惟一心憑觀世音。口誦不輟。俄見一大流船。
乘之獲免。至岸。舫船無主。須臾不見。道俗咸歎神感。
<pb n="98"/>
<other>釋法橋</other>
法橋者。中山人。少樂轉讀。而乏聲。每以不暢為慨。於
是絕粒懺悔。七日七夕稽首觀音。以祈現報。同學苦
諫。誓而不改。至第七日。覺㗋內豁然。即索水洗潄。云。
吾有應矣。於是作三契經。聲徹里許。遠近驚嗟。悉來
觀聽。爾後誦經數十萬言。晝夜諷詠。哀婉通神。至年
九十。聲猶不變。（右三條。出梁高僧傳）
<other>釋道舟</other>
道舟。姓管氏。朔方回樂人也。出家於龍興寺孔⿱少隹王
院。爰得戒珠。漸圓心月。入賀蘭山白草谷。立要持念。
感枯泉重湧。有靈蛇游泳於中。遂陟法臺談講也。乃
刺血畵大悲千手眼立像。屬其亢陽。則絕食瞑目。要
期雨之通濟。方議充腸。中和二年。聞關輔擾攘。乃於
城南念定院。塔下斷左肱焚之。供養大悲像。願倒冒
干戈。中原．塞上早見弭兵。言畢。迅雷風烈洪澍焉。又
嘗截左耳。為民祈雨。復斷食七日請雪。皆如其願。享
齡七十有八。遺骸不散。如入禪定。遂加漆紵焉。（出宋高僧傳）
<other>釋法義</other>
始寧山有竺法義。晉興寧中沙門也。遊刃眾典。尤善
法華。受業弟子常有百餘。至咸安二年。忽感心氣疾
病。常存念觀世音。乃夢見一人。破腹洗腸。寤便病愈。
傅亮每云。吾先君與義公遊處。而聞說觀音神異。莫
不大小肅然也。
<other>釋開達（或云慧達）</other>
釋開達。隆安二年登壟採甘草。為羗所執。時年大饑。
羗胡相啖。乃置達柵中。將食之。先在柵者十有餘人。
羗日夕烹爼。唯達尚存。自達被執。便潛誦觀世音經。
不懈乎心。及明日將見啖。其晨始曙。忽有大虎。遙逼
群羗。奮怒咆吼。羗各駭怖迸走。虎乃前嚙柵木。得成
小闋。可容人過。虎即徐去。達便逃走。夜行晝伏。遂得
免脫。（闋音闕。隔也。隙也。）
<other>郭宣之</other>
郭宣之。太原人也。義熈四年。為楊思平梁州府司馬。
楊以輙害范元之等被法。宣亦同執在獄。唯一心歸
向觀世音菩薩。後夕將眠之際。忽親覩菩薩光明照
獄。宣瞻覿禮拜。祈請誓願。久之乃沒。俄而宣之獨被
恩赦。既釋。依所見形。製造圖像。又立精舍焉。後零陵
衡陽卒官。
<other>潘道秀</other>
潘道秀。吳都人。年二十餘。為軍北征。既而軍少失利。
秀竄逸。被掠。經數處作奴。俘虜異域。欲歸無因。少信
佛法。恒至心念觀世音。每夢寐輙見。後既南奔。迷不
知道。於窮山中。忽覩真形。如今行像。因作禮。禮竟。豁
然不覺所之。乃得還路。遂歸本土。後精進彌篤。年垂
六十而亡。
<other>欒苟</other>
欒苟。不知何許人也。少奉法。嘗作福富平令。先從征
虜失利。舫遭火垂。賊亦交逼。正在中江。風浪駭目。苟
恐怖分盡。猶誦念觀世音。俄見江中有一人。挺然孤
立。腰與水齊。苟心知祈念有感。火．賊已切。便投水就
之。身既浮涌。脚似履地。尋而大軍遣船迎接。敗者還
得免濟。
<other>釋法智</other>
釋法智者。為白衣時。嘗獨行至大澤中。忽遇猛火。四
方俱起。走路已絕。便至心禮誦觀世音。俄然火過。一
澤之草無有遺莖者。惟智所處。容身不燒。於是始乃
敬奉大法。後為姚興將。從征虜。軍退失馬。落在圍裏。
乃隱溝邊荊棘叢中。得蔽頭。復念觀世音。心甚勤至。
隔溝人遙喚後軍。指令殺之。而軍遍搜覓。輙無見者。
迺得免濟。後遂出家。
<other>子敖</other>
南宮子敖。始平人也。戍新平城。為彿彿虜兒長樂公
所破。合城數千人皆被誅害。子敖雖分必死。而猶至
<pb n="99"/>
心念觀世音。既而次至子敖。羣刃交下。或高或僻。持
刃之人。忽疲懈。四支不隨。爾時長樂公。親自臨刑。驚
問之。子敖聊爾答云。能作馬鞍。乃令原釋。子敖亦不
知所以作此言。遂得遁逸。造小形像。貯以香函。行則
頂戴也。
<other>孫道德</other>
孫道德。益州人也。奉祭酒道。年過五十。未有子息。居
近精舍。景平中。沙門謂德曰。必願有兒。當至心禮誦
觀世音經。此可冀也。德遂罷不事道。單心投誠歸命
觀世音。少日之中而有夢應。婦即有孕。遂以產男也。
（祭酒道。即今之道士也。
<other>劉度</other>
劉度。平原遼城人也。鄉里有一千餘家。并奉大法。造
立形像。供養僧尼。值虜主木未時。此縣嘗有逋逃。未
大怒。欲盡滅一城。眾並恐懼。分必彌盡。度乃潔誠率
眾歸命觀世音。頃之。未見物從空中下。繞其所住屋
柱。驚視。乃觀世音經。使人讀之。未大歡喜。用省刑戮。
於是此城即得免害。
<other>竇傳</other>
竇傳者。河內人也。永和中。并州刺史高昌．冀州刺史
呂護。各權部曲。相與不和。傳為昌所用。作官長。護遣
騎抄擊。傳為兵執。同伴六．七人。共繫入一獄。鎖械甚
嚴。尅日當殺之。沙門支道山。時在護營中。先與傳相
識。聞其被執。出至獄所候視之。隔戶共語。傳謂山曰。
今日困厄。命在漏刻。何方相救。山曰。若能至心歸請
觀音。必有感應。傳先亦頗聞觀世音。及得山語。遂專
心屬念。晝夜三日。至誠自歸。觀其鎖械。而覺緩解。有
異於常。聊試推盪。忽然離體。傳乃復至心曰。今蒙哀
祐。已令桎梏自解。而同伴尚多。無心獨去。觀世音神
力普濟。當令俱免。言畢復牽挽餘人。皆以次解落。若
有割剔之者。遂開戶走出。於警徼之間。莫有覺者。便
踰域逕去。時夜已向曉。行四．五里天明。不復進。共逃
隱一榛中。須臾覺失囚人。馬絡四出尋捕。焚草踐林。
無不至遍。惟傳所隱一畆許地。終無至者。遂得免還。
鄉里敬信異常。咸皆奉法。道山後過江。為謝居士具
說其事。
<other>竺長舒</other>
竺長舒者。其先西域人也。世有資貨。為巨富人。晉元
康中。徙居洛陽。奉法精至。尤好誦觀音經。其後鄰比
失火。長舒家悉草屋。又居下風。火已逼近。惟至心誦
經。有頃。火燒其鄰屋。而風忽自廻。火亦際屋而止。於
時咸以為靈。里中有輕險少年四．五人。共毀笑之。云。
風偶自轉。此復何神。伺時燥夕。當爇其屋。能令不然
者可也。其後天甚旱。少年輩密共束炬。擲其屋上。三
擲三滅。乃大驚懼。各走還家。明晨相率詣長舒。自說
昨事。稽顙辭謝。長舒答曰。我了無神。正誦念觀世音。
是威靈所祐。諸君但當洗心信向耳。自是鄰里鄉黨
咸敬異焉。
<other>呂竦</other>
呂竦。字茂高。兖州人也。寓居始豐。其縣南溪。流急岸
峭。廻曲如縈。又多大石。白日行者猶懷危懼。竦自說。
其父嘗行溪中。去家十許里。日向暮。天忽風雨。晦冥
如漆。不復知東西。必當覆溺。惟歸心觀世音。且誦且
念。須臾有火光來岸。如人捉炬者。照見溪中了了。遙
得歸家。火常在前導。去船十餘步。竦後與郗嘉賓說。
<other>徐榮</other>
徐榮者。瑯瑘人。嘗至東陽。還經定山。舟人不慣。誤墮
洄澓中。遊舞波濤。垂欲沉沒。榮無復計。惟至心呼觀
世音。斯須間。如有數十人齊力引船踊出澓中。還得
平流。日已向暮。天大陰暗。風雨甚駛。不知所向。而濤
波轉盛。榮誦經不輟口。有頃。望見山頭有火光赫然。
廻柂趣之。逕得還浦。舉船安隱。既至。不復見光。同旅
異之。旦問浦人。昨夜山上是何火光。眾皆愕然曰。昨
<pb n="100"/>
風雨如此。豈有火理。吾等並不見。乃知是神光也。
<other>張崇</other>
張崇。京兆杜陵人也。少奉法。晉太元中。符堅既敗。長
安百姓有千餘家。南走歸晉。為鎮戍所拘。謂為遊宼。
殺其男丁。虜其子女。崇與同等五人。手脚俱械。掘坑
埋身至脚。各相去二十步。明日將馳馬射之。以為娛
樂。崇慮望窮盡。惟潔心專念觀世音。夜中械忽自破。
止得離身。因是便走。遂得免脫。崇既脚痛。路經一寺。
乃復稱觀世音名。至心禮拜。以一石置像前。發誓願
言。今欲過江東訴亂晉帝。理此冤魂。救其妻息。若心
願獲果。此石當分為二。崇禮拜已。石即破焉。崇遂至
京師。具列冤氏。帝乃悉如宥之。智生道人目所親見。
（右十四條。出冥祥記）
<other>釋曇無竭</other>
曇無竭三藏。聞法顯等躬踐佛國。慨然有忘身之誓。
以永和元年。集同志曇朗．僧猛等二十五人。發長安。
西渡流沙。上無飛鳥。下絕走獸。四顧茫茫。莫知所之。
惟望日光以準東西。視人骨以標行路耳。至葱嶺。嶺
冬夏積雪。惡龍吐毒。風雨砂礫。前度雪山。下有大江。
流急如箭。東西兩山之脇。繫索為橋。十人一過。至彼
岸已。舉烟為幟。後人見烟。知前已渡。方得更進。久不
見烟。則知暴風吹索。人墮江中矣。復過雪山。懸崖壁
立。無安足處。壁有故杙。孔孔相對。人執四杙。先拔下
杙。仍扳上杙。展轉相扳。經於三日。方及平地。檢料同
侶。失十二人。進向中天竺。路既空曠。惟賷石蜜為糧。
十三人中。又死八人。無竭雖屢經危棘。而繫念觀音。
未嘗暫廢。至舍衛國。遇眾象。乃歸命觀音。忽現師子。
象遂奔逸。至恒河。復值群兕。歸命如初。尋有大鷲飛
來。兕亦驚散。後於南天竺。隨舶達廣州。賷經而還。（出高
僧傳及崇行錄。○兕音詞。上聲。一角野牛。）
<other>尼明感</other>
明感。本姓朱。高平人也。世奉大法。為虜賊所獲。欲以
為妻。備加苦楚。誓不受辱。讁使牧羊。經歷十載。懷歸
轉篤。反途莫由。常念三寶。兼願出家。忽遇一比丘。就
請五戒。仍以觀世音經授之。因得習誦。晝夜不休。願
得還家。起五層塔。不勝憂念。逃走東行。初不識路。晝
夜兼涉。逕入一山。見有斑虎去之數步。初甚恐懅。少
却意定。心願逾至。遂隨虎而行。積日彌旬。得達青州。
將入村落。虎便不見。
<other>尼令宗</other>
令宗。本姓滿。高平金鄉人。幼有清信。鄉黨稱之。家遇
喪亂。為虜所驅。歸誠慊至。稱佛法僧。誦普門品。求訴
得放。隨路南歸。行出冀州。復為賊所逐。登上枯樹。專
誠至念觀音。捕者前望。終不仰視。尋索不得。俄爾而
散。宗下復去。晚達孟津。無船可濟。慞遑憂懼。更誠稱
念。忽見一白鹿。不知所從來。下涉河流。宗隨鹿而濟。
曾不沾濡。平行如陸。因得達家。仍即入道。學行精懇。
覧經深義入神。晉孝武聞之。遣書通問。年七十五卒。
（右二條。出比丘尼傳）
<other>蓋護</other>
蓋護。山陽人。繫獄應死。三日三夜念觀音。心無間息。
即眼見觀音放光照之。鎖脫門開。尋光而去。行二十
里。光明方息。
<other>張暢</other>
張暢。為譙王長史。王及暢。繫廷尉。誦經千遍。鎖寸寸
斷。不日即散。虗丞相云云。
<other>裴安起</other>
裴安起。從虜叛還南。至河邊。不能得過。望見追騎在
後。死至須臾。於是稱觀世音。見一白狼。安起遂抱。一
擲便過南岸。即失狼所。追騎在北岸望之。歎惋無極。
（右三條。出觀音玄義疏記）
<other>徐義</other>
徐義者。高陸人也。少奉法。為符堅尚書。堅末。兵革蜂
<pb n="101"/>
起。賊獲義。將加戮害。乃埋其足。編髮於樹。夜中專念
觀世音。有頃得眠。夢人謂之曰。今事亟矣。何暇眠乎。
義便驚起。見守防之士并疲而寢。乃試自奮動。手．髮
既解。足亦得脫。因而遁去。百餘步。隱小叢草。便聞追
者交馳。火炬星陳。互繞此叢。而竟無見者。天明賊散。
歸投鄴寺。遂得免之。
<other>畢覽</other>
畢覧。東平人也。少奉法。隨慕容垂北征。沒虜。單馬逃
竄。虜追騎將及。覧至心誦念觀世音。既得免脫。因入
深山。迷惑失道。又專心歸念。中夜見一道人。法服持
錫。示以途徑。遂得還路。安隱至家。（右二條。出冥祥記）
<other>宋</other>
<other>釋僧苞</other>
僧苞法師。京兆人。住祇洹寺。開講眾經。法化相續。陳
郡謝靈運。聞風而造焉。及見苞神氣。彌深歎服。或問
曰。謝公何如。苞曰。靈運財有餘。而識不足。抑不免其
身矣。苞嘗於路行。見六盜被錄。苞為說法。勸念觀世
音。群盜以臨危之際。念念懇切。俄而送吏飲酒洪醉。
盜解械得免焉。
<other>釋道汪</other>
道汪法師。姓潘。長樂人。幼隨叔京師。年十三。投廬山
遠公出家。研宗經律。雅善涅槃。甞行梁州。為羗賊所
圍。垂失衣鉢。汪與弟子數人。誓心共念觀世音。有頃。
覺如雲霧者。覆汪等身。群盜推索不見。於是獲免。
<other>釋僧洪</other>
僧洪者。豫州人也。止於京師瓦官寺。少而修身整潔。
後率化有緣。造丈六金像。鎔鑄始畢。未及開模。時晉
末銅禁甚嚴。犯者必死。宋武帝時為相國。洪坐罪繫
於相府。惟誦觀世音經。一心歸命佛像。夜夢所鑄像
來。手摩洪頭。問。怖不。洪言。自念必死。像曰。無憂。見像
胸方尺許。銅色燋沸。會當行刑。府參軍監殺。而牛奔
車壞。因更尅日。續有令。從彭城來云。未殺僧洪者。可
原。遂獲免還。開模。見像胸前。果有燋沸。
<other>釋道冏</other>
道冏。俗姓馬。扶風人。初出家。為道懿弟子。懿病。甞遣
冏等四人。至河南霍山採鍾乳。入穴數里。跨木渡水。三
人溺死。炬火又滅。冏判無濟理。冏素誦法華。惟憑此
業。又存念觀音。有頃。見一光如螢火。追之不及。遂得
出穴。於是進修禪業。節行彌新。後與同學人南遊上
京。觀矚風化。夜乘氷渡河。中道氷破。三人沒死。冏又
歸誠觀音。乃覺脚下如有一物。復見赤光在前。即乘
光而至岸矣。
<other>邵信</other>
邵信。吳興人。甚奉法。遇傷寒病。無人敢看。乃悲泣念
觀音。忽見一僧來。云是杯渡弟子。語云。勿憂。家師尋
來相看。答云。渡師已死。何容得來。道人云。來復何難。
便衣帶頭出一合許散。與服之。病即瘥。（右五條。出梁高僧傳）
<other>張興</other>
張興者。新興人也。頗信佛法。甞從沙門僧融．曇翼。時
受八戒。興甞為劫所引。夫得走逃。妻坐繫獄。掠笞積
日。時縣失火。囚於路側。融．翼同行。經過囚邊。妻驚呼。
闍黎何以賜救。融曰。貧道力弱。如何相救。惟宜勤念
觀世音。庶獲免耳。妻便晝夜祈念。經十許日。於夜夢
一沙門。以脚蹈之曰。咄咄可起。妻即驚起。鉗鎖桎梏。
忽然俱解。便走趣戶。戶時猶閉。警防殊嚴。既無由出。
慮有覺者。乃還著械。尋復得眠。又夢向沙門曰。戶已
開矣。妻覺而馳出。防守者並已惛睡。妻安步而去。時
夜甚暗。行可數里。卒值一人。妻懼躃地。已而相訊。乃
其夫也。相扶悲喜。夜投僧翼。遂得免之。時元嘉初也。
（僧融。高僧傳作道融。）
<other>王琰</other>
琰年稚。在交阯。彼土有賢法師者。道德僧也。見授五
戒。以觀世音金像一軀。見與供養。形製異今。又非甚
<pb n="102"/>
古。琰奉以還都。時年在齠齔。與二弟常盡勤至。專精
不倦。後治改弊廬。無屋安設。寄京師南㵎寺中。於時
百姓競鑄錢。亦有盜毀金像。以充鑄者。時像在寺。已
經數月。琰晝寢。夢像立於坐隅。意甚異之。時日已暮。
即馳迎還。其夕。南㵎十餘軀像。悉遇盜亡。其後久之。
像於曛暮間。放光顯照。三尺許地。金輝秀起。煥然奪
目。琰兄弟及僕役同覩者十餘人。時宋大明七年秋
也。
<other>伏萬壽</other>
伏萬壽。平昌人也。元嘉十九年。在廣陵為衛府行參
軍。假訖返州。四更初過江。始濟之時。長波安流。中江
而風起如箭。時又極暗。莫知所向。萬壽先奉法勤至。
惟一心歸命觀世音。念無間息。俄爾與船中數人。同
覩北岸有光。狀如村火。相與喜曰。此必是歐陽火也。
迴舳趣之。未旦而至。問彼人。皆云昨夜無然火者。方
悟神力。至設齋會。
<other>顧邁</other>
顧邁。吳郡人也。奉法甚謹。元嘉十九年。自都還廣陵。
發石頭城。便逆湖朔。風至橫決。風勢未弭。而舟人務
進。既至中江。波浪方壯。邁單船孤征。憂危無計。誦觀
世音經。得十許遍。風勢漸歇。浪亦稍小。既而中流。屢
聞奇香。芬馥不歇。邁心獨嘉。故堅誦不輟。遂以安濟。
<other>釋慧和</other>
釋慧和者。京師眾造寺僧也。宋義嘉難。和猶為白衣。
隷劉胡部下。胡甞遣將士數十人。值諜東下。和亦預
行。行至鵲渚。而值臺軍西上。諜眾離散。各逃草澤。和
乃褶衣提籃負擔。若類田人。時諸遊軍。捕此散諜。視
和色。疑而問之。和對答謬略。因被笞掠。軍將見斬。和
自散走。恒念觀世音經。至將斬時。祈懇彌至。既而軍
人揮刃屢跌。三舉三折。並驚而釋之。和於是出家。遂
成精業。
<other>韓徽</other>
韓徽者。未詳何許人也。居於支江。其叔被繫。累及於
徽。俱閉郡獄。鐵木貫體。鉗梏甚嚴。徽惶迫無計。待死
而已。徽本甞事佛。頗⿰言奉誦觀世音經。於是晝夜誦經。
至數百徧方晝。而鎖忽自鳴。若燒炮石瓦[焊-干+恭]咤之聲。
已而視之。其鎖自解。徽懼獄司謂其解截。遽呼告之。
吏雖驚異。而猶更釘鍱。徽如常誦經。又經一日。鎖復
鳴解。狀如初時。吏乃具告本官。官取鎖詳視。服其通
感。即免釋之。徽今尚在。勤業殊至。
<other>彭子喬</other>
彭子喬者。益陽縣人也。任本郡主簿事。太子沈文龍。
建元元年。以喬罪故盛怒。防械甚急。必欲殺之。子喬
憂懼。無復餘計。惟至誠誦觀世音經。至百餘遍。疲而
晝寢。時同繫者有十許人。亦俱睡臥。有湘西縣吏杜
道䇿。亦繫在獄。乍寐未熟。忽見雙白[鴳-女+隹]。集子喬屏風
上。有頃。一[鴳-女+隹]下至子喬邊。時復覺如美麗人形。而已。
道䇿起見子喬雙械脫在脚外。而械雍猶在焉。道䇿
驚視始畢。子喬亦寤。共視械咨嗟。問子喬。有所夢否。
喬曰。不夢。道䇿如向所見說之。子喬雖知。尚慮獄家
疑其欲叛。乃解脫械雍。更著。經四．五日。而蒙釋放。琰
族兄璉。親識子喬及道䇿。聞二人說。皆同如此。
<other>邢懷明</other>
邢懷明。河間人。宋大將軍參軍。隨南郡太守朱循之
北伐。俱見陷。於伺候間。俱得遁歸。夜行晝伏。已經三
日。猶懼追捕。乃遣人前覘虜。候既數日不還。一夕將
雨陰暗。所遣人忽至。驚曰。向遙見火光甚明。故來投
之。那得至而反暗。循等怪愕。懷明先奉法。自征後。頭
上恒戴觀世音經。轉讀不廢。爾夕亦正暗誦。咸疑是
經神力。於是常共祈心。遂以得免。
<other>王球</other>
王球。字叔達。太原人也。為涪陵太守。以元嘉九年。於
郡失守。繫在刑獄中。百餘人并多饑餓。球每食皆分
<pb n="103"/>
施之。球先精進。既在囹圄。用心尤至。日自持齋。至心
念觀世音。夜夢昇高座。見一沙門以一卷經與之。題
云光明安行品。并諸菩薩名。球得而披讀。忘第一菩
薩名。第二觀世音。第三大勢至。又見一車輪。沙門曰。
此五道輪也。既覺。鎖皆斷脫。球心知神力。彌增專到。
經三日。而被原宥。
<other>卞悅之</other>
卞悅之。濟陰人也。作朝請。居在潮溝。行年五十。未有
子息。婦為取妾。復積載不孕。將祈求繼嗣。千徧轉觀
世音經。其數垂竟。妾便有娠。遂生一男。元嘉十八年
己丑歲云云。
<other>竺惠慶</other>
竺惠慶。廣陵人也。元嘉十二年。荊揚大水。川陵如一。
惠慶將入廬山。船既小而暴風忽起。飄颺中江。風疾
浪涌。慶正心端念。誦觀世音經。洲際之人。望見其船
迎飈截流。如有數十人牽挽之者。逕到上岸。一舫全
濟。（右十一條。出冥祥記。此記一部共十卷。乃宋王琰撰。）
<other>尼僧端</other>
僧端。廣陵人也。門世奉佛。姊妹篤信。誓願出家。終不
聘綵。而母兄已許富室。臨迎之三晝宵。誦觀世音經。
雨淚稽顙。晝夜不休。過三日後。於禮拜中。見佛像語
云。汝壻命盡。汝但精勤。勿懷憂念。明日其壻為牛所
觸亡也。因得出家。堅持禁戒。誦大涅槃經。五日一遍。
元嘉十年。南遊上國。住永安寺。綱紀眾務。均愛等接。
大小悅服。久而彌敬。年七十餘。元嘉二十五年卒。
<other>尼玄藻</other>
玄藻。本姓路。吳郡人也。安荀之女。藻年十餘。身嬰重
疾。良藥必進。日增無損。時太玄臺寺釋法濟。語安荀
曰。恐此病由業。非醫所消。貧道按佛經云。若履危苦。
能歸依三寶。懺悔求願者。皆獲甄濟。君能與女洗滌
塵穢。專心一向。當得痊愈。安荀然之。即於宅內。設觀
世音像。齋澡心潔。扶疾稽顙。專念相續。經七日。初夜
忽見金像。高尺許。三摩其身。從首至足。即覺。沉疴豁
然消愈。既靈騐在躬。遂求出家。精勤匪懈。誦法華經。
菜食長齋。三十七載。常翹心注想。願生兜率。宋元嘉
十六年出都造經。寂然而終。（右二條。出尼傳）
<other>釋法顯</other>
釋法顯。姓龔。平陽武陽人。常慨經律舛闕。志勵尋求。
以晉隆安三年。與同學慧景等。發自長安。西度流沙。
歷諸危險。至天竺國。獲諸經律。附商人大舶。循海而
還。舶有二百許人。值黑風。水將入舶。眾皆惶懼。即取
襍物棄之。顯恐棄其經像。惟一心念觀世音。及歸命
漢土眾僧。舶任風而去。得無傷壞。經十餘日。達耶婆
提國。停五月。隨商東適廣州。（出梁高僧傳）
<other>釋曇頴</other>
釋曇頴。會稽人。少出家。謹於戒行。誦經十餘萬言。止
長干寺。善巧宣喧。天然獨絕。頴常患癬瘡。積治不除。
房內恒供養一觀世音像。晨夕禮拜。求差此疾。異時
忽見一蛇。從像後緣壁上屋。須臾有一鼠子。從屋墮
地。涎涶沐身。狀如已死。頴候似活。即取竹刮除涎涶。
又聞蛇所吞鼠。能療瘡疾。即便取涎涶。以傅癬上。所
傅既遍。鼠亦還活。信宿之間。瘡痍頓盡。方悟蛇之與
鼠。皆是祈請所致。於是君王所重。名播遐邇。
<other>魏</other>
<other>王玄謨</other>
魏世祖二十七年。將軍王玄謨。北征失律。蕭斌欲誅
之。沈慶之諫曰。佛貍（魏世祖小子）威鎮天下。豈玄謨所能
當。殺戰將。徒自弱耳。乃止。初玄謨將見殺。夢人告曰。
誦觀音經千遍可免。仍口授其經曰。觀世音。南無佛。
與佛有因。與佛有緣。佛法相緣。常樂我淨。朝念觀世
音。暮念觀世音。念念從心起。念念不離心。既覺。誦之
不輟。忽唱停刑。後官至開府。年八十二卒。（出統紀）
<other>釋超達</other>
<pb n="104"/>
釋超達。未詳其氏。元魏中行業僧也。多學問。有知解。
帝禁圖讖尤急。所在搜訪。有人誣達有之。乃收付榮
陽獄。時魏博陵公。檢勘窮劾。達以實告。公大怒。以車
輪繫頸。嚴防衛之。自知無活路。專念觀世音。至夜四
更。忽不見車輪所在。見守防者。皆大昏睡。因走出外。
將欲遠避。以久繫獄。脚遂攣急。不能遠行。及至天曉。
虜騎四出追之。達惟逃必不免。因伏草中。騎來蹋草
並糜。惟從邊過。對而不見。仰看虜面。悉以牛皮障目。
達一心服死。至誠稱念。夜中虜去。尋即得脫。
<other>釋僧明</other>
僧明道人。為北臺石窟寺主。世傳黑者得之。謂有黑
相。當得天下。由是魏氏之王天下。每疑忌沙門。收數
百僧。互繫縛之。僧明為魁首。以繩急纏。從頭至足。尅
明斬決。明一心念觀音。至半夜。覺繩少寬。私心欣幸。
精禱彌切。及曉。索然都斷。既因得脫。逃走奔山。明旦。
獄監來覓不見。惟見斷繩在地。知為神力所加也。即
以奏聞。帝信道人不反。遂一時釋放。
<other>釋道泰</other>
道泰者。元魏末人。住常山唐衡精舍。夢人謂曰。若至
某年當終於四十二矣。泰心惡之。及至期年。遇重病。
甚憂。悉以身資為福。友人曰。余聞供養六十二億菩
薩。與一觀音同。君何不至心歸依。可必增壽。泰乃感
悟。遂於四日四夜專精不絕。所坐帷下。忽見光明。從
戶外而入。見觀音足趺踝間。金色朗耀。語泰曰。汝念
觀世音耶。時泰褰帷。須臾不復見。悲喜流汗。便覺體
輕。所患遂愈。年四十四。方為同意說之。泰後終天命。
更有一僧。其緣同泰。故不疏耳。
<other>釋法力（道集．法禪）</other>
法力者。未詳何許人。精苦有志德。欲於魯郡立精舍。
而財不足。與沙彌明琛。往上谷乞麻一載。將事返寺。
行空澤中。忽遇猛火。車在下風。無得免理。於時法力
倦眠。彼覺而火勢已及。因舉聲稱觀。未及世音。應聲
風轉。火𦦨尋滅。安隱而還。又沙門道集。於壽陽西
山遊行。為二賊所得。縛繫於樹。將欲殺之。惟念觀世
音。守死而已。賊引刀屢斫。皆無損傷。自怖而走。集因
得脫。廣傳此事。又沙門法禪等。山行逢賊。惟念觀
音。挽弓射之。欲放不得。賊遂歸誠。投弓於地。又不能
得。知是神人。捨而逃走。禪等免脫。所在通傳。并魏末
人。別有觀音感應傳。文事包廣。不具敘之。（右四條。出唐高僧傳）
<other>孫敬德</other>
天平中。定州募士敬德。防於北陲。造觀音金像。年滿
將還。常如禮事。後為劫賊橫引。禁於京獄。不勝考掠。
遂妄承罪。並斷死刑。明旦行決。其夜禮拜懺悔。淚下
如雨。啟曰。今身被枉。當是過去枉他。願償債畢。誓不
重作。又發大願云云。言已少時。依稀如夢。見一沙門。
教誦觀世音救生經。經有佛理。令誦千遍。得度苦難。
敬德倐覺起坐。緣之了無參錯。比至平明。誦滿九百。
有司執縛向市。且行且誦。臨欲加刑。足滿千遍。執刀
下斫。刀折三段。不損皮肉。易刀又斫。凡經三換。刀折
如初。監當官人。莫不驚異。具狀奏聞。丞相高歡。表請
其事。遂得免死。敕寫此經傳之。今所謂高王觀世音
經也。敬德放還。設齋報願。出所造像。乃見項上有三
刀痕。鄉親同覩。歎其通感。見齊志及旌異等記。（救生經。非
今偽造救苦經。昔之高王經。亦非今之偽造者。統紀云。其經止十句。即宋朝王玄謨夢中所授之文。今市肆刊
行孫敬德所誦者。是後人妄相增益。其文猥雜。遂使識者疑其非真。又今宋朝嘉祐中。龍學梅摯妻失目。使禱
於上竺。一夕夢白衣人教誦十句觀音經。遂誦之不輟。雙目復明。清獻趙公。刊行其事。大士以茲至簡經法。救
人於危厄之中。古今可紀者三驗矣。可不信乎。）
<other>釋僧朗</other>
釋僧朗。魏虜攻涼州。舉城同陷。執朗等數僧。從駕東
歸。朗與同學思慕本鄉。中路共叛。然嚴防守。更無走
處。東西絕壁。莫測淺深。上有大樹。傍垂岸側。遂以鼓
旗竿。繩繫懸下。時夜大闇。崖底純棘。無安足處。欲上
崖頭。復恐軍覺。投計慞惶。捉繩懸住。勢非久停。共謂
<pb n="105"/>
曰。今厄頓至。惟念觀音。以頭叩石。一心專注。須臾。光
明從日處出。通照天地。乃見棘中有得下處。因光至
地。還忽冥暗。方知聖力。非關天明。良久天曉。始聞軍
眾警角將發。而山谷重疊。徘徊萬里。不知出路。候月
而行。路值大虎在前。相顧而言。雖免虜難。虎口難脫。
朗語僧曰。不如君言。正以我等有感。所以現光。今遇
此虎。得非聖人示吾路耶。於是二人徑詣虎所。虎即
前行。若朗小遲。虎亦暫住。至曉得出。而失虎蹤。（出梁高僧
傳
<other>齊梁</other>
<other>釋法琳</other>
法琳律師。俗姓樂。晉原臨卭人。少出家。常祈心安養。
每誦無量壽及觀音經。輙見一沙門。形甚殊大。常在
琳前。至齊建武二年。寢疾不愈。注念西方。禮懺不息。
見諸賢聖。皆集目前。乃向弟子述其所見。令死後焚
身。言訖合掌而卒。即於新繁路口。積木燔屍。烟炎衝
天。三日乃盡。（出梁高僧傳）
<other>寶誌大士</other>
寶誌大士。俗呼為誌公。面方而瑩徹如鏡。手足皆鳥
爪。初金陵東陽民朱氏之婦。聞兒啼鷹巢中。梯樹得
之。舉以為子。七歲依鍾山大沙門僧儉出家。專修禪
觀。至是顯迹。以剪．尺．拂子掛杖頭。負之而行。經聚落。
兒童譁逐之。或微索酒。或累日不食。甞遇食鱠者。從
求㗖之。而有輕薄心者。誌即吐水中。皆成活魚。時時
題詩。初若不可解。後皆有驗。齊永明七年。武帝怒誌
惑眾。收逮於獄。是日。國人咸見大士遊行市井。既而
檢校。仍在獄中。其夕語吏曰。門外有兩輿食。金鉢盛
飯。汝可取之。果文惠太子竟陵王送供至。建康令呂
文顯以聞。帝悔謝。迎至禁中。詔曰。大士寶誌。迹拘塵
垢。神遊冥寂。水火不能燋濡。蛇虎不能侵懼。豈可以
俗法常情。空相疑忌。自今中外任便宣化。帝一日問
誌曰。弟子煩惑未除。何以治之。答曰。十二。帝問。其旨
云何。答曰。在書字時節刻漏中。帝益不曉。他日更問
國祚有留難否。誌指其頸示之（葢讖侯景也）。帝曰。朕享幾
何。答曰。元嘉元嘉。帝喜。以為倍宋文之年。時革命之
初。帝臨政刻急。誌假帝神力。令見先君受極苦於地
下。由是䘏刑。甞詔畵工張僧繇寫誌像。僧繇下筆。輙
不自定。既而以指釐面門。分披出十一面觀音。妙相
殊麗。或慈或威。僧繇竟不能寫。他日與帝臨江縱望。
有物沂流而上。誌以杖引之。隨杖而至。乃紫旃檀也。
即以屬供奉官俞紹。雕誌像。頃刻而成。神采如生。帝
悅。以安內庭。時法雲．雲光二師。俱有重望。每講法。天
輙雨花。帝疑其證聖。夜於後殿焚疏。請誌偕光．雲三
大士齋。翌日。誌獨赴。而光．雲俱未知。帝由是益異其
禮。又甞與帝登鍾山之定林寺。指前獨龍岡阜曰。此
為陰宅。則永其後。帝曰。誰當得之。曰。先行者得之。至
十三年。大士示寂。帝憶其言。以金二十萬易其地。建
浮圖五級。其上鎮以無價寶珠。敕王筠勒[石*((白-日+田)/廾)]。葬日。車
駕親臨致奠。大士忽現於雲間。萬眾懽呼。聲震山谷。
自是道俗奉祀。奇瑞顯應。為天下第一。誌臨終時。帝
復以社稷存亡久近問之。誌曰。貧道塔壞。陛下社稷
隨壞。帝為造木塔纔畢。忽思曰。木塔非久。命徹去。改
創石塔。折塔始訖。侯景兵已入矣。凡大士所為秘讖
偈句。多著南史。為學者述大乘贊十篇．科誦十四篇。
並十二時歌。皆暢道幽致。其旨與宗門冥合。今盛傳
於世。（出歷代通載并梁高僧傳。浮圖。即塔也。）
<other>釋道融</other>
道融者。梁初人。獨宿逆旅。時天雨雪。中夜始眠。見有
鬼兵。其類甚眾。中有鬼將。帶甲挾刀。形奇壯偉。乃持
胡床對融前踞之。便厲色揚聲曰。君何謂鬼神無靈
耶。速曳下地。諸鬼將欲加手。融默稱觀世音。聲未絕。
即見所住床後。有一天將。可長丈餘。著黃皮袴褶。手
執金剛杵擬之。鬼便驚散。甲冑之屬。碎為微粉。
<pb n="106"/>
<other>釋慧簡</other>
慧簡者。不知何許人。梁初在道。戒業弘峻。殊奇贍勇。
荊州廳事東。先有三間別齋。由來屢多鬼怪。簡居之。
自住一間。餘安經像。俄見一人黑衣無目。從壁中出。
便倚簡門上。時簡目開心了。但口不得語。意念觀世音。
良久鬼曰。承君精進。故來相試。今神色不動。豈復逼
耶。倐然還入壁中。簡徐起澡潄禮誦訖。還如常眠。夢
向人曰。僕以漢末居此數百年。為性剛直。多所不堪。
君誠淨行好人。特相容耳。於此遂絕。簡住積載。安隱
如初。若經他行。猶無有人能住之者。又齊武帝時。劉
霽母疾。誦觀音數萬。夢僧曰。夫人算盡。但為申延六
十日。果如夢也。（出統紀）
<other>周隋</other>
<other>釋僧實</other>
僧實禪師。俗姓程氏。咸陽武陵人也。目有重瞳。光明
外射。腋懷鳳卵。七處皆平。奇相超倫。有聲京洛。兼又
道契生知。化通關壤。周太祖文皇曰。師才深德大。宜
庇道俗。以隆禮典。乃躬致祈請為國三藏。實當仁不
讓。默而受之。是使棟梁斯在。儀刑攸寄。周氏有國。實
仰玄風。禮異前朝。受於歸戒。忽一旦告僧曰。急備香
火。修理法事。誦觀世音。以救江南某寺堂崩厄也。當
爾之時。揚都講堂。正論法集。數百道俗。充滿其中。聞
西北異香。及空中伎樂。合堂驚出。同共聞聽。堂倐摧
壞。大眾無損。奏聞梁主。乃移以問周。果如實祐。
<other>釋洪滿</other>
洪滿者。姓梁。安定人。在俗年十五。遇時患。雙足攣躄。
常念觀音經。三年。忽有僧執澡罐。向前立。不言。問曰。
師從何來。答曰。以檀越常喚。所以來。滿叩頭。問曰。弟
子往何罪報。今施此攣躄。僧曰。汝前身拘縛物命。餘
殃致爾。汝但閉目。吾為汝療之。滿隨言冥目。但覺兩
膝上。各如拔六．七寸釘却。既了。開目將欲謝恩。失僧
所在。起行如故。滿乃悟是觀音。因爾精誠。誓不妻娶。
後忽自通禪觀。安坐不動。乃經三日．七日者。開皇初
元。變俗從道。住救度寺。貞觀十三年卒。春秋八十三
矣。
<other>釋慧恭</other>
慧恭法師。益州成都人也。俗姓周氏。周末廢佛法之
時。與同寺惠遠。結契同學。遠直詣長安聽講。恭長往
荊楊訪道。遠於京師聽得諸經論等。并皆精通。還益
州講授。卓爾超群。道俗欽重。恭後從江左來還。二人
相遇欣懽。共敘離別三十餘年。同宿數夜。語說言談。
遠如泉涌。恭竟無所道。遠問恭曰。離別多時。今得相
見。慶此歡會。伊何可論。但覺仁者無所說。將不得無
所得耶。恭對曰。為性闇劣。都無所解。遠曰。大無所解。
可不誦一部經乎。恭曰。惟誦得觀世音經一卷。遠厲
色曰。觀世音經。小兒童子皆能誦之。何煩大汝許人
乎。且仁者童子出家。與遠立誓。望證道果。豈復三十
餘年。惟誦一卷經。是非闇鈍。懶墯所為。請與斷交。願
法師早去。無增遠之煩惱也。恭曰。經卷雖小。佛口所
說。遵敬者得無量福。輕慢者得無量罪。仰願蹔息嗔
心。當為法師誦一遍。即與長別。遠大笑曰。觀世音經。
是法華經普門品。遠已講之數過百遍。如何始欲閙
人耳乎。恭曰。外書云。人能弘道。非道弘人。但至心聽
佛語。豈得以人棄法。乃於庭前結壇。壇中安高座。繞
壇數帀。頂禮昇座。遠不得已。於簷下據胡牀坐聽。恭
始發聲唱經題。異香氤氳。遍滿房宇。及入文。天上作
樂。雨四種花。樂則嘹亮振空。花則芬霏滿地。經訖下
座。自為解座。花．樂方歇。惠遠接足頂禮。淚下交流。謝
曰。惠遠臰穢死屍。敢行天日之下。乞暫留。賜見教誨。
恭曰。非恭所能。諸佛力耳。即日拂衣長揖。沿流而去。
（右五條。出唐高僧傳。論曰。一句了然超百億。遠公講解超群。奚不如恭師之⿰言奉誦耶。此或遠公之行解未相應。
或雖依文消釋。而實未了然。正所謂依經解義。三世佛怨。既云一句能超百億。則恭師持經一卷。豈為少哉。固
其行解。又未可得而思議矣。）
<pb n="107"/>

觀音慈林集卷中

<sarticle>觀音慈林集卷下</sarticle>

粤東鼎湖山沙門釋　弘贊在犙　編
<other>唐（附五代）</other>
<other>釋曇藏</other>
曇藏法師。俗姓楊氏。弘農華陰人。家世望門。清心自
遠。年十五。占者謂為壽短。二親哀之。即為姻媾。既本
非情。慮有推逼。遂逃亡山澤。惟念誰度。行之外埜。少
非遊踐。莫知投造。但念觀音。久值一人。貌黑。而驅二
牛。因問所從。可得宿否。便告藏曰。西行有寺。不遠當
至。尋聞鐘聲。忽見僧寺。因求剃落。便遂本心。即遣出
門。可行百步。迴望不見。久乃天明。斯實聖境。感大士
力而得造焉。
<other>釋法常</other>
法常法師。俗姓張氏。南陽白水人也。涉詣義門。妙崇
行解。故眾所推美。歸依攝論。宗慕涅槃。課業行道。六
時自勵。片無遺缺。有大神王。冠服皆素。率其部從。隨
其旋遶。道俗時見。密以高之。又曾宵夜至佛堂中。壁
畫樂天。一時起舞。後於中夜。又於佛堂。觀音菩薩從
外入戶。上住空中。身相瓌琦。佩服瓔珞。晃發希有。良
久便滅。後經五年。天將欲曙。又感普賢菩薩從東而
來。去地五．六丈許。常之專精。徵應為如此也。
<other>釋普明</other>
普明禪師。本名法京。俗姓朱氏。會稽人。少小志操有
異恒童。口常稱佛。不俗戲談。惟志崇法。以陳太建十
四年。來入天台。歸依智者。曉夕左右。服膺無懈。專求
禪法。兼行方等．般舟．觀音懺悔。誦法華經。隨智者適
廬山東林寺。明於陶侃瑞像閣內。行觀音懺法。冬十
一月。身不衣絮。苦節行道。見一僧云。所名法京。未為
善稱。可改為普明。此名曉朗。照了三世。懺訖。啟智者。
智者云。此冥中所示。宜即改舊從新。
<other>釋靜之</other>
靜之禪師。姓趙。雍州高陵人。父母念善。絕無息胤。祈
求遍至。厭惡欲染。辛腥永絕。誕育之後。年七．八歲。樂
阿彌陀觀。依文修學。性樂出家。貞觀初。隱光化寺。一
十餘載。常坐茅宇。不居僧房。四方集者二百餘人。六
時三業不負光景。時鼻患肉塞。百方無驗。有僧令誦
般若心經萬遍。肉鈴便落。（般若心經。明觀音菩薩之智行也。）
<other>釋智勤</other>
智勤者。俗姓朱。少小以匡護為心。每處眾。發言無不
[ㄠ-ㄙ+?]睦。精誠勇猛。事皆冥祐。初母患委頓。為念觀音。宅
中樹葉之上。皆現化佛。合家並見。母疾遂除。
<other>釋法通</other>
法通者。姓關。京兆鄠人。小出家。極尫弱。隨風偃仆。似
任羅綺。由是同侶頗輕之。通輙流淚。一朝對觀音像。
慷慨曰。通聞菩薩聖鑒。所願尅從。乞垂提誘。免斯輕
侮。因斯誦觀音經。晝夜不捨。後歲餘。歸本生覲母。旦
食訖。假寐於庭樹下。少間。口中涎沫流液。可有三升。
母以為物忤。遽呼覺。問何事如此。通曰。向見有人遺
三驢䭾筋。通噉始一驢。孃呼遂覺。餘二失之。自爾覺
自力雄勇。肌膚堅𩊕。密舉大木石。不以為重。寺有僧
戡者。膂力之最。通竊取袈裟安在柱下。戡初不見。謂
是神鬼所為。通笑為舉梁抽取。戡大駭服。有大石臼。
重五百餘斤。通於南山負來供僧用。今現在貯水。隋
高祖甚重之。
<other>釋智顯</other>
智顯禪師。住遼州護明寺。少出家。戒操貞峻。立操耿
介。專務坐禪。人不知其所詣。後與道俗十餘人行值
突厥。并被驅掠。顯遂隱身不見。後訪得詰之。但云。我
念觀音。故不值賊。（右七條。出唐高僧傳）
<pb n="108"/>
<other>釋元康</other>
元康法師。不詳姓氏。貞觀中遊學京邑。先居山野。恒
務持誦觀音。求加慧解。遂感鹿一首。角分八岐。厥形
絕異。康見之。撫而馴伏。遂豢養之。乘而致遠。曾無倦
色。康之辯才無礙。帝聞之。詔入安國寺講三論。遂造
疏。解中觀之理。別撰玄樞兩卷。總明中．百．門之宗旨
焉。（出宋高僧傳）
<other>三藏玄奘法師</other>
師本名褘。俗姓陳。漢太丘仲弓之後。父慧英。潔有雅
操。師初生。母夢師著白衣西去。母曰。汝是我子。今欲
何去。答曰。為求法故去。此則遊方之先兆也。年十一。
從兄長捷法師。日授精理。旁兼巧論。卓然梗正。不偶
時流。年十三。昇座講演。詞理備盡。聲望逾遠。至年二
十有九。私自惟曰。學貴經遠。義重疏通。鑽仰一方。未
成探頥。若不輕生殉命。誓往西天。何能具覿成言。用
通神解。遂徑往姑臧。漸至燉煌。逾玉門關。路由天塞。
裹糧弔影。前望悠然。但見平沙。八百餘里。上無飛鳥。
下無走獸。復無水草。唯一心稱念觀音菩薩。及般若
心經。西北而進。四顧茫然。人馬俱絕。夜則妖魑舉火。爛若
繁星。晝則驚風擁沙。散如時雨。經四夜五日。無滴霑
喉。口腹乾焦。幾將殞絕。不復能進。遂臥沙中。默念觀
音。雖困不捨。啟菩薩曰。玄奘此行。不求財利。無冀名
譽。但為無上道心正法來耳。仰惟菩薩慈念羣生。以
救苦為務。此為苦矣。寧不知耶。如是告時。心心無輟。
至第五夜半。忽有涼風觸身。冷快如沐寒水。遂得目
明。馬亦能起。行經數里。忽見青草數畝。下馬恣食。又
見一池。水甘澄鏡。因而就飲。身命重全。人馬俱得蘇
息。計此應非舊水草。固是志誠所感。菩薩之慈施也。
由是得踰流沙。至高昌國。其王禮待甚隆。堅留不住。
遂使[逅-口+巿]送西域。師遊五天竺境。往還一十八載。經歷
百三十五國。所經危險諸難。皆獲無虞。雖師宿願所
致。誠菩薩之慈護也。（出本傳）
<other>釋知玄</other>
知玄法師。字後覺。姓陳氏。眉州洪雅人也。敷演經論。
僧俗仰觀。戶外之屨。日已多矣。又研習外典經籍。百
家之言。無不該綜。每恨鄉音不正。乃於象耳山。誦大
悲呪。夢神僧截舌換之。明日。俄變秦語矣。
<other>文宗</other>
太和中。文宗皇帝。尚食厨烹雞子。忽群卵中呼觀音
菩薩。遂敕不得用雞子。又酷嗜蜃蛤。沿海官吏。先時
[逅-口+巾]進。人亦勞止。一日御饌中。盈柈而進。有擘不開呀
者。帝觀其異。即焚香祝之。俄為菩薩形。梵相克全。儀
容可愛。遂致於金粟檀香合。以玉緜錦覆之。賜興善
寺。令致禮之。宣問群臣。斯何瑞也。相國李公德裕奏
曰。臣不足知。惟知聖德昭應。其諸佛理。聞終南山。有
恒政禪師。大明佛法。博聞強識。遂詔入宣問。政曰。貧
道聞物無虗應。此乃啟沃陛下之信心耳。故契經中。
應以此身得度者。即現此身而為說法也。帝曰。菩薩
身已見。未聞說法。政曰。陛下覩此為常非常耶。信非
信耶。帝曰。希奇事。朕深信焉。政曰。陛下已聞說法了。
皇情悅豫。得未曾有。敕天下寺院。各立觀音像。以答
殊休。
<other>僧伽菩薩</other>
僧伽菩薩。葱嶺北。何國人也。將弟子慧儼。同至臨淮。
就信義坊居人乞地。下標誌之。言決於此處建立伽
藍。遂穴土獲古[石*((白-日+田)/廾)]。乃齊國香積寺也。得金像。衣葉刻
普照王佛字。居人歎異云。天眼先見。吾曹安得不捨
乎。甞臥賀䟦氏家。身忽長過牀榻各三尺許。莫不驚
怪。次現十一面觀音形。其家舉族欣慶。倍加信重。遂
捨宅焉。中宗孝和帝景龍二年。賜寺額曰普光王。四
年庚戌示疾。儼然坐亡。神彩猶生。止瞑目耳。俗齡八
十三。法臘罔知。在本國三十年。化唐土五十三載。多
現靈迹。帝慘悼黯然。乃敕群臣送葬。士庶填𨶮。帝問
<pb n="109"/>
萬迴師曰。彼僧伽者。何人也。對曰。觀音菩薩化身也。
經可不云乎。應以比丘得度者。故現之沙門相也。咸
通中。龐勛者。本徐州戍卒。擅離桂管。沿路劫掠。而攻
泗州。圍逼其城。伽於塔頂現形。外宼皆睡。城中偶出
擊之。驚竄而陷。泗州以事奏聞。仍錫號證聖大師也。
由此多於塔頂現小僧狀。傾州瞻望。然有吉凶表兆。
於時乞風者得風。求子者得子。今聞有躬禮者。往往
有全不見伽形相者。或見笑容者吉。不然則凶。其不
可爰度者如此。洎乎周世宗。有事於江南。先攻取泗
上。伽寄夢於州民言。不宜輕敵。如是達於州牧。皆未
之信。自爾家家夢同。告之。遂降。全一郡生民。賴伽之
庇矣。天下凡造精廬。必立伽真相。牓曰大聖僧伽和
尚。有所乞願。多遂人心。
<other>岸禪師</other>
岸禪師。并州人也。以淨土為真歸之地。行方等懺。服
勤無缺。微有[病-丙+失]。作禪觀不虧。見觀音．勢至二菩薩。現
於空中。持久不滅。岸召境內畫人。無能畫者。忽有二
人。云從西京來。欲往五臺。自樂輸工畫菩薩形相。繪
事畢。贈鞵二緉。忽隱無蹤。岸知西方緣熟。告諸弟子
云。吾今往生。誰可偕行。有小童子稽顙曰。願隨師去。
乃令往辭父母。父母謂為戲言。而令沐浴著淨衣。入
道場。念佛須臾而終。岸責曰。何得前行。岸索筆讚二
菩薩曰。觀音助遠接。勢至輔遙迎。寶瓶冠上顯。化佛
頂前明。俱遊十方剎。持華候九生。願以慈悲手。提獎
共西行。述讚已。別諸弟子。入道場。命門徒。助吾念佛。
端坐而終。春秋八十。
<other>釋法朗</other>
法朗者。姑蘇人也。誦觀音明呪。神効屢彰。龍朔二年。
城陽公主有疾沉篤。有告言。朗能持秘呪。理病多瘳。
帝召朗至。設壇持誦。信宿而安。公主奏請改寺額曰
觀音寺。以居之。
<other>釋僧衒</other>
僧衒者。并州人也。年九十六。遇道綽師著安樂集。講
觀經。始迴心念佛。恐壽將終。日夜禮佛一千拜。念彌
陀佛八萬遍。於五年間。一心無怠。大漸。告弟子曰。阿
彌陀佛來授我香衣。觀音．勢至行列在前。化佛遍滿
虗空。從此西去。純是淨土。言訖而終。
<other>釋懷玉</other>
懷玉禪師。姓高。丹丘人也。執持律法。名節峭然。一食
長坐。蚤虱恣生。唯一布衣。行懺悔之法。課其一日。念
彌陀佛五萬聲。通誦彌陀經三十萬卷。至天寶元年
六月九日。俄見西方聖像。數若恒沙。有一人擎白銀
臺。從牕而入。玉云。我合得金臺。而銀臺却出。玉倍[虔-文+ㄆ]
志。時佛光充室。至十三日丑時。再有白毫光現。聖眾
滿室。玉云。若聞異香。我報將盡。說偈已。香氣盈室。海
眾徧滿。見阿彌陀佛．觀音．勢至。身紫金色。共御金剛
臺來迎。玉含笑而終。肉身現在。
<other>釋神智</other>
神智者。[婺-矛+牙]州義烏人也。俗姓力。少有貞操。懇樂捨家。
就雲間寺惟孝為師。日惟一食。持大悲心呪。恒呪水
盃。以救百疾。飲之多差。百姓相率。日給無算。號大悲
和尚焉。大中中。入京兆。時昇平相國裴休公女。為鬼
神所著。智持呪七日平復。遂奏請院額曰大中聖壽。
（右八條。出宋高僧傳）
<other>董雄</other>
貞觀年中。有河東董雄。為大理寺丞。少來信敬。蔬食
十年。至十四年中。為坐李仙童事。主上大怒。使持御
韋琮。鞫問甚急。因禁數十人。大理丞李敬玄．司值王
欣。同連此坐。雄與同屋囚鎖。專念普門品。日得三十
徧。夜坐誦經。鎖忽自解落地。雄驚告欣．玄。欣．玄共視。
鎖堅全在地。而鈎鎖相離數尺。即告守者。其夜監察
御史張守一宿直。命吏關鎖。以火燭之。見鎖不開而
相離。甚怪。又重關鎖。紙封書上而去。雄如常誦經。五
<pb n="110"/>
更中。鎖又解落有聲。雄又告欣．玄等。至明告敬玄視
之。封題如故。而鎖自相離。敬玄素不信佛法。其妻讀
經。常謂曰。何為胡神所媚。而讀此書耶。及見雄此事。
乃深悟不信之咎。方知佛為大聖也。時欣亦誦八菩
薩名。滿三萬徧。晝鎖解落。視之如雄。異其事。不久俱
免。（出冥報拾遺）
<other>徐善才</other>
徐善才。醴泉縣人。常修齋戒。誦念觀世音經。數逾千
遍。每在京城延興寺。修營功德。至武德二年十一月。
因事還家。道逢胡賊。被捉將去。至幽州南界。胡賊凶
毒。所捉得漢數千人。各被反縛。將向洪崖。差人次第
殺之。頭落懸崖。善才見前皆殺。定知不免。惟念觀音。
剎那不輟。次到善才。當下刀時。及至斫時。心不覺惺。
當殺之時。日始在申。至於初更。覺身在深㵎樹枝上
坐。去岸三百餘步。才自私念。我何故在此。良久。始知
今日被殺。何因不死。身全在樹。便以手摩頂。覺項微
痛。而無損傷。即知由念觀音。得全身命。當時十五日
月朗。身既無衣。兼不得食。經繇數日。極覺饑寒。旦漸
下樹。循㵎東行二里。於其㵎內。拾得一領羊裘。及得
一緉鞋靺。得著免寒。復行一里。便得一盔桃棗。青翠
赤白。似新摘來。可有升餘。得食免饑。自非觀音神力。
豈有仲冬。得新桃棗。既免饑寒。得充氣力。漸上南坡。
到南岸上。反顧北看。遙見賊營數里。人畜聲閙。猶未
眠臥。望家急行。可五十里。知賊漸遠。身心寧泰。在一
樹下歇息。跏趺誦念。不覺坐息。四更忽寤。開目見一
青狼偉大。向才前蹲。將口拄才鼻。才見已。還閉目。念
云。若實我讎。願食我身。以償宿殃。各捨怨結。共發仁
慈。若是觀音。願救弟子。令得安泰。作此語已。開眼視
之。不見遺跡。當知諸佛慈善根力。隨緣感應。利益無
窮。今時有誦不得力者。良由輕心。復由過．現宿惡相
資。所以難感。善才到家。將殘桃棗呈示道俗。知實不
虗。（出法苑珠林）
<other>釋慈藏</other>
慈藏禪師。姓金氏。父名武林。官至一品。既享高位。籌
議攸歸。而絕無後嗣。憂念每積。素仰佛理。乃求加護。
造千部觀音經。希生一息。後若成長。願發道心。度諸
生類。冥祥顯應。夢星墜入懷。因即有娠。以四月八日。
𧩙載良辰。道俗銜慶。希有瑞也。年既已長。情厭世華。
深體無常。終歸空寂。遂於貞觀年間出家。感二菩薩
從天降下。親與授戒。大弘佛法。廣利人天。如父所禱。
願不虗也。（出唐高僧傳）
<other>釋自覺</other>
自覺者。博陵望都人也。稚年厭俗。習律經論。勤瘁九
年。皆造微也。往平山縣界。得重林山院。其林薄山谷。
虎狼狃跡重複。唯拾果菜。卯時一食。覺始入法已來。
學諸佛因中誓願。其數亦四十八也。其一願身長隨
大悲菩薩。次願鑄造大悲像寺。及乎發言嚮應。檀施
臻萃。用赤金鑄成。舉高四十九尺。梵相端嚴。迨更年
稔。寺亦隨成。遂於壇前。誦念至三更。見神光二道。作
真金色。於晃朗中。見阿彌陀佛。觀音．勢至左右翼從。
佛垂金臂。呼自覺聲。漸下雲來。摩其頂曰。守願勿悛。
無宜懈廢。利物為先。汝去吾隨。任從汝意。言畢雲收。
杳無眹迹。覺以願心酬畢。返山林之間。擇送終之處。
貞元十一年二月望夜。有神人現半身。若毗沙門之
狀。謂曰。師今歲滅度矣。覺舉手謝神人曰。往來定分。
吾聞命矣。其年六月十四日。奄歸寂滅。
<other>釋僧忍</other>
僧忍者。俗姓史氏。沛國陳留人也。忍刺血寫諸經。因
讀大悲經。究尋四十二臂。至無畏手。疑而結壇。浹旬
禱請。自空中現其正印。雙手歷歷可觀。遂命畵工繪
寫此臂焉。或有議謗者。忍再精慤[虔-文+ㄆ]告。畵工濯筆銅
椀中。忽感寶性花一朵。枝趺𩬞葉一皆鮮明。覩者驚
歎。忍刺血寫經。總二百八十三卷。畵盧舍那閣三十
<pb n="111"/>
五尺。門一丈六尺。起樣畵大悲功德三軸。自著大悲
論六卷。並藏諸篋笥焉。咸通十二年七月十日示寂。
諡曰廣慧。塔曰念定。
<other>釋慧日</other>
慧日法師。俗姓辛氏。東萊人也。中宗朝得度。後遇義
淨三藏。誓遊西域。始者從舶渡海。自經三載。東南海
中諸國。崑崙．佛誓．師子洲等。經過略遍。乃達天竺。禮
謁聖迹。尋求梵本。訪善知識。一十三年。咨稟法訓。思
欲利人。振錫還鄉。獨影孤征。雪嶺胡鄉。又涉四載。既
經多苦。深厭閻浮。何國何方。有樂無苦。何法何行。能
速見佛。徧問天竺三藏學者。所說皆讚淨土。復合金
口。其於速疾。是一生路。盡此報身。必得往生極樂世
界。親得奉事阿彌陀佛。聞已頂受。漸至北印度健䭾
羅國。王城東北有一大山。山有觀音像。有志誠祈請。
多得現身。日遂七日叩頭。又斷食畢命為期。至七日
夜。且未央。觀音空中現紫金色身。長一丈餘。坐寶蓮
華。垂右手摩日頂曰。汝欲傳法。自利利他。西方淨土
極樂世界彌陀佛國。勸令念佛誦經。迴願往生。到彼
國已。見佛及我。得大利益。汝自當知。淨土法門。勝過
諸行。說已忽滅。日斷食既困。聞此強壯。及登嶺東歸。
計行七十餘國。總一十八年。開元七年。方進長安。進
帝佛真容．梵夾等。開悟帝心。賜號曰慈愍三藏。生常
勤修淨土之業。著往生淨土集。行於世。其道與善導．
少康。異時同化也。（右三條。出宋高僧傳）
<other>蠻卒</other>
長沙人。姓吳。征蠻卒也。以漁獵為業。曾得白龜。美而
食之。乃遍身患瘡。潰爛疼苦。斯須難忍。眉．鬚．手足指
皆墮落。未即死。遂乞於安南市中。有僧憫而謂曰。汝
可回心念大悲真言。吾當口授。若能精進。必致善報。
卒依其言受之。一心念誦。爾後瘡患漸殄。手指皆生。
至全復。遂削髮為僧。
<other>歐陽粲</other>
歐陽粲。徐州醫士也。居家常誦大悲神呪。一日到城。
薄晚方回。值陰雨大澍。雷電震發。路半有山林夾道。
密林䆳谷。而多鷙獸。粲怖懼不已。既而雨勢彌盛。俄
見巨物現前。纔十餘步。長丈餘。色正白。亦不辨手足
之狀。但導前而行。粲恐悸尤極。時欲朗誦神呪。而口
已噤矣。遂心念誦之不輟。俄失其妖。去家漸近。雨亦
稍止。
<other>許儼</other>
麟德中。京師永興坊許儼。取魚為業。後患重。冥然若
死。身赤如火。痛如火炙。自云。但見火車。來燒我身。官
府責取魚多。遣受報罪。已經數日。乍生乍死。親戚勸
作功德。遂造觀音像兩軀。仍令合家不食酒肉。遂差。
（右三條。出轉因錄）
<other>釋道翊</other>
白雲道翊禪師。不知何許人。石晉天福四年。卓菴天
竺山西北。草衣木食。高行絕塵。一夕見前峰有光燭
天。跡其所起。視之。得異木焉。人莫能名之者。師乃取
之。命匠者孔仁謙。刻為觀音大士像。夜夢白衣人曰。
雕像已就。明日有僧自洛陽來。隨身有古佛舍利。當
求之。已而僧果至。如其夢求之。得舍利三顆。納於大
士頂門。其後舍利常現於頂冠肉髻。白光煥發。自是
靈異大著。
<other>釋智覺</other>
智覺延壽禪師。餘杭王氏子。少為華亭鎮將。以官錢
放生。坐死。及刑。顏色不變。文穆王異之。放令出家。居
龍冊寺。執勞供眾。日唯一食。長坐不臥。得法於天台
韶國師。初住雪竇。尋歸西湖。建隆二年。忠懿王請為
永明第二代。居十五年。眾常二千。署智覺號。夜施食。
朝放生。六時散花行道。日課一百八事。未嘗暫廢。餘
力誦法華經。計一萬三千部。別號抱一子。先於禪觀
中。蒙觀音大士以甘露灌口。獲大辯才。著宗鏡錄百
<pb n="112"/>
二十卷。以會天台．賢首．慈恩異同之弊。詩偈幾千萬
言。傳播海外。高麗國王致書。敘弟子禮。奉金線織成
袈裟．紫水晶數珠．金澡瓶為獻。開寶八年示寂。茶毗
舍利如雨下。塔於淨慈山。（右二條。出武林高僧事略）
<other>慧鍔</other>
浙江寧波府。海洋有山。取像南天竺之補陀。而大士
常於中示現。唐宣宗大中年間。西域有僧至補陀洞
中。燔盡十指祈禱。親覩菩薩妙相。與說法要。名跡始
著。其後日本僧慧鍔者。自五臺山。得菩薩畫像。欲還
本國。舟至洞。輙不往。乃以像舍於山側土人張氏之
門。張氏屢見神異。徑捐所居。為觀音院。郡將聞之。遣
幕賓迎其像到城。與民祈福。已而有僧名即眾。求嘉
木。扃戶刻之。彌月像成。而僧不見。今之所設是也。宋
神宗元豐三年。遣王舜封。使三韓。舟抵洞。黑風驟起。
巨龜負舟向山。舜封禱之。菩薩現相。舟穩還。以聞朝
廷。頒金帛。移寺建於海岑山之陽。額曰寶陀。祈禱雨
暘。輙應之。（出稽古略及通載○唐僧慧寬。乃十世觀音應身。詳見本傳。出石門文字禪。此不繁
錄。）
<other>岑文本</other>
文本。常念普門品。乘舟吳江。舟覆。隨波至岸。後於家
設齋。一僧曰。天下方亂。君幸不預灾。終至富貴。果至
太宗朝為中書令。（出統紀）
<other>宋</other>
<other>釋義寂</other>
義寂法師。字常照。姓胡氏。溫州永嘉人也。講諸經論。
并造疏註。寓四明育王寺。夢登國清寺。上方有寶莊
嚴幢座。題曰文殊臺。設枑梐闌隔。求入無由。俄覩觀
音菩薩。從堂徐出。相接斯須。覺己與觀音身泯合不
分。因而驚寤。自是之來。樂說無盡矣。或曰。入普門智。
乘利物悲。上合佛覺。證無上故。下合眾生。凡聖同體
故。得是心者。非觀音而誰歟。
<other>釋宗淵</other>
宗淵者。姓宮氏。高密人也。其孤潔耿介。凡俗不可造
次而見。日別持觀音支品。葢曾有善相人。言淵促齡。
勉令受持普門品也。至太平興國五年十月。預言終
期。令木工作座。如鹿頂形。連促木工。明日齋時要用。
至是果坐終焉。年八十三。有洛西集。著挽辭五十首。
一云。舉世應無百歲人。百年終作塚中塵。余今八十
有三也。自作哀歌送此身。紙衣一襲葬焉。後開發。神
色宛然。弟子淡然．奉明。葬之於巖穴之中矣。（右二條。出宋高
僧傳）
<other>釋繼忠</other>
法師繼忠。字法臣。永嘉丘氏。父母求嗣佛祠。同夢一
僧授以好子云。螺溪尊者。寄汝養之。母娠。即厭葷血。
幼見佛像必致敬。八歲入開元。蒙恩得度。即詣南湖。
依廣智學。勞苦得疾。乃行請觀音三昧。蒙大士放光
以水灌頂。其疾即愈。既而洞悟教觀。無所凝滯。廣智
深器之。時令代講。雪竇顯禪師見而歎曰。四明之道
為有傳矣。
<other>王古</other>
元符二年夏。四月不雨。袁州守臣王古。往禱於木平
山舍利石塔。巖中放光。見白衣大士。身金瓔珞。獲舍
利。五色。大如棗。中有臺觀之狀。復往仰山塔所。見泗
州大士。維摩．羅漢列居左右。已而大雨霑足。郡聞於
朝。詔賜木平塔曰會慶。仰山塔曰瑞慶。
<other>釋彥倫</other>
彥倫法師。蘊齊錢塘周氏。號清辯。幼歲試經得度。傳
教觀於法明會賢師。甞患疫疾。百藥不治。遂力課觀
音尊號。夢一婦人。以鑿開其胸。易其心。手捫摩之。患
即愈。疇昔所覽。靡不通記。走筆成章。率歸典雅。咸謂
辯才之證。
<other>釋慧才</other>
杭州雷峰慧才法師。於元豐元年三月。為靈芝元照．
<pb n="113"/>
道俗千人授菩薩戒。羯磨之際。見觀音像放光。講堂
大明。淨慈法真禪師守一作戒光記。米芾書。辯才法
師立石於龍井。
<other>知白</other>
侍郎邊知白。元豐二年。自京師至臨川。觸暑成病。忽
夢白衣人。以水灑之。頂踵清寒。覺而頓爽。於是集古
今靈驗。作觀音感應集四卷。行世。（刻板上竺。右五條。出統紀）
<other>大士籤</other>
天竺百籤。越圓通百三十籤。以決吉凶。其應如響。相
傳是大士化身所述云。（出釋門正統）
<other>張抗學士</other>
張抗。積善。向佛發誓誦大悲陀羅尼十萬遍。求生淨
土。年六十餘。寢疾。一心念佛。謂家人曰。西方淨土。只
在堂前。阿彌陀佛坐蓮華上。翁兒在金地上禮佛。言
訖念佛而逝。翁兒。抗孫也。三歲而亡。（大悲經云。若誦持大悲陀羅尼
章句者。臨命終時。十方諸佛皆來授手。欲生何等佛土。隨願皆得往生。其誦持人。若在江河海中浴。其中眾生。
得此人浴身之水。霑著其身。一切惡業重罪。悉皆消滅。即得轉生他方淨土。蓮花化生。何況持誦之者。而抗誓
誦十萬遍求生淨土。故其成就所願無疑矣。
<other>王氏女</other>
王氏女。吉安人也。日誦彌陀．金剛．觀世音經。念佛求
度。與後母同修淨業。後得疾。請僧說淨土觀法。忽索
衣吉祥而臥。攬觀音手所執幡。寂然不動。母篩於
地。以驗受生。見中出蓮花數朵。（右二條。出往生集
<other>釋遵式</other>
遵式禪師。台州臨海人。學行高古。名冠兩浙。專志安
養。甞行般舟三昧。九十日為期。苦學嘔血。入道場。兩
足皮裂。以死自誓。忽如夢中。見觀音垂手指其口。引
出數虫。又指端出甘露注其口。覺身心清涼。疾遂愈。
著淨土決疑行願。及淨土懺法。行於世。天聖間。將化
之日。炷香禮佛。願諸佛證明。往生安養。至晚坐脫。人
見大星隕於靈鷲峰。時號慈雲懺主云。又建光明懺堂
時。每架一椽一甃。必誦大悲呪七遍。屢經兵火。巋然
獨存。乃願力所致也。（出往生集并武林高僧傳）
<other>釋古鼎</other>
古鼎銘禪師。臨濟十五世孫。將示寂。謂其徒曰。觀世
音持蓮花至矣。安坐而逝。火化。舌根．齒牙．數珠不壞。
五色舍利無數。國史危先生為之[石*((白-日+田)/廾)]。有四會語錄行
世。（出皇明名僧輯略及宋景濂學士集）
<other>釋契嵩</other>
明教契嵩禪師。藤州鐔津李氏子。七歲出家。既受具。
常戴觀音聖像。誦其名號。日十萬聲。經傳雜書。靡不
博記。得法於洞山聰和尚。自號潛子。一室翛然。閉戶
著書。作輔教論十萬餘言。明儒釋一貫。又著定祖圖．
正宗記。抱其書入京。師因府尹龍圖王公素。以書獻。
仁廟嘉嘆。詔付法院編次。旌以明教之號。賜其書入
藏。韓忠獻公．歐陽文忠公皆稱道之。由是名振海內。
示寂闍維。六根不壞者三。曰眼．曰舌．曰童真。并頂骨．
數珠。五物存焉。所出舍利。紅白精潔。狀如大菽。塔於
永安院之左。門人編其書曰鐔津集。（出武林高僧事略）
<other>張孝純</other>
張孝純。有孫五歲。不能行。人告之曰。頃淮甸間一農
夫。病腿足甚久。但日持觀音名號不輟。遂感觀音示
現。因留四句偈曰。大智發於心。於心無所尋。成就一
切義。無古亦無今。農夫誦偈滿百日。痼疾頓愈。於是
孝純遂教其孫。及乳母。齋戒持誦三兩月。步武如常。
兒患腿足者。誦之皆驗。（出語錄。有求聰慧者。悉獲果遂。）
<other>翟楫</other>
翟楫。居湖州四安鎮。年五十無子。繪觀音像。懇禱甚
至。其妻方妊。夢白衣婦人。以盤送一兒。甚韶秀。妻大
喜。欲抱取之。一牛橫其中。竟不可得。既而生子。彌月
不育。又禱如初。有聞者告曰。子嗜牛肉。豈謂是歟。楫
竦然而誓。合家不復食牛。再夢前婦人送兒至。抱得
之。妻乃生子成人。（出廣嗣錄。世俗皆謂觀音是女身。故菩薩多示女相。令易悟焉。）
<pb n="114"/>
<other>許知可</other>
許知可。毗陵人。甞獲鄉薦省闈。不利而歸。夜夢白衣
人曰。汝無陰德。所以不第。可曰。某家貧無資。何得與
人乎。白衣曰。何不學醫。吾助汝智慧。可寤。踐其言。果
得盧扁之妙。凡有病者。無問貴賤。診候與藥。不取其
值。所活不可勝計。後舉又中鄉評。赴春官。艤舟平望。
復夢前白衣人。以偈贈曰。施藥功大。陳樓間處。殿上
呼盧。喚六作五。思之不悟。記於牘。紹興壬子。以第六
人登科。因上不錄。遂升第五。其上則陳祖言。下則樓
材。方省前夢也。
<other>包憑</other>
包憑。字信之。嘉興人。博學高才。累舉不第。留心二氏
之學。一日遊泖湖。偶至一村寺。見觀音像淋漓露立。
即解囊中得十金。呼主僧授之。令修屋宇。僧告以工
大銀少。不能竣事。後取松布四疋。衣七件。與之。內紵
褶係新製。其僕請已之。憑曰。但得聖像無恙。吾雖裸
裎何傷。僧泣語曰。捨銀及衣．布尤非難。只此點心。何
可易得。後工完。憑宿寺中。夢伽藍告曰。汝子孫當享
世祿矣。後子汴．孫檉芳。皆登第作顯官。（右二條。出陰隲錄）
<other>周世亨</other>
鄱陽吏周世亨。謝役之後。事奉大士甚謹。慶元初。發
願手寫經二百卷。施人持誦。齋戒繕寫。方及二十卷。
正書捉筆。群鴉數十鳴噪屋上。逐逐不退。起禱像前。
追出。視一鴉中箭流血。眾鴉為拔之不得。故悲呌。周
速誦寶勝如來。救苦觀音。以筆指之。箭自拔。鴉飛入
空。周讚歎間。箭從天井內擲落佛龕側。靈異若此。
<other>楊亮</other>
淳熈末。建昌步卒楊亮病。見兩吏持符追到官府。王
者問。生時有何功德。對曰。身供走役。每遇差使。不敢
違限。王曰。不問此事。別有何陰隲。亮始悟為冥司。曰。
但念得觀世音經。又問。更有何善事。對曰。小人那得
一善可稱。但守分不害人耳。王命檢籍。如言。遂得更
生。
<other>林翁</other>
福州南臺寺。塑新觀音像。而毀其舊。木工林翁。求歸
事之。後操舟入海。舟壞而溺。急呼觀音曰。寧不救我。
俄身自浮。得一板乘之。驚濤自天。約行數百餘里。隨
流入小浦中。獲遺物一笥。頗有所資而歸。非觀音菩
薩之助而何。（右三條。出轉因錄）
<other>千手眼觀世音菩薩讚（四明法師述大悲經作）</other>
南無過去正法明如來。現前觀世音菩薩。成妙功德。
具大慈悲。於一身心。現千手眼。照見法界。護持眾生。
令發廣大道心。教持圓滿神呪。永離惡道。得生佛前。
無間重愆。纏身惡疾。莫能救濟。悉使消除。三昧辯才。
現生求願。皆令果遂。決定無疑。能使速獲三乘。早登
佛地。威神之力。歎莫能窮。故我一心。歸命頂禮。（四明曰。觀
音一身有千手眼。手有提拔之力。眼有照明之用。即是一千神通智慧也。一身具千手眼。千手眼不離一身。乃
表一念即千通慧。千種通慧不離一念也。惡道。謂地獄．餓鬼．畜生．修羅也。南無。華言歸命。亦云歸依。三昧。華言
正定。三乘。即聲聞．緣覺．菩薩也。無間。即阿毗地獄也。）
<other>禮觀音文（大慧杲禪師。屢獲大士加被。故作此文。以益所求。）</other>
清淨三業（身．口．意也）。一心五體投地（二手．二膝及頭據地）。歸依南無
十方慈父．廣大靈感觀世音菩薩。我聞菩薩。從聞．思．
修。入三摩地。得二隨順（上順十方諸佛本妙覺心。同一慈力。下順六道眾生清淨
本源。同一悲仰）。四不思議。十四無畏（俱如楞嚴經所明）。十九說法（一現
佛身說法．二辟支．三聲聞．四梵王．五帝釋．六自在天．七大自在天．八天大將軍．九毗沙門天王．十小王．十一長
者．十二居士．十三宰官．十四婆羅門．十五比丘等四眾．十六婦女．十七童男童女．十八天龍等．十九執金剛神。
詳如普門品。別而言之則三十五應也）。七難二求（一火焚．二水漂．三羅剎．四刀杖．五惡鬼．六
枷鎖．七怨賊。二求者。一求男．二求女。詳如楞嚴經）。三十二應（詳如楞嚴。按華嚴疏。準普門品。
列三十五應。一佛身．二辟支．三聲聞．四梵王．五帝釋．六自在天．七大自在天．八天大將軍．九毗沙門．十小王．十
一長者．十二居士．十三宰官．十四婆羅門．十五比丘．十六比丘尼．十七優婆塞．十八優婆夷．十九長者婦女．二
十居士婦女．二十一宰官婦女．二十二婆羅門婦女．二十三童男．二十四童女．二十五天．二十六龍．二十七夜
叉．二十八乾闥婆．二十九阿修羅．三十迦樓羅．三十一緊那羅．三十二摩睺羅伽．三十三人．三十四非人．三十
五執金剛神。若以長者．居士．宰官．婆羅門婦女身共一。則三十二應。然理則實四類婦女各各不同。加妙音品中明。
<pb n="115"/>
彼品復有輪王。及菩薩身。又加地獄．餓鬼．畜生。及諸難處。皆能救濟。豈無彼身。則三十五亦未為盡。若開四婦
女各成二人。以妻人別故。則此已有三十九矣。無量功德。興大威力。發大誓
願。同流九界（十法界。除佛法界也）。六道四生（天．人．修羅．地獄．餓鬼．畜生為六。胎．卵．
濕．化為四）。生死趣中。興百千萬億無量恒河沙劫數善行
方便。救度拔濟一切眾生。無有休息。我今哀求。必賜
加被。伏念某甲。夙生慶幸。得遇佛乘。身雖出家。心不
染道（若在家者應改作身苦塵緣。心多散亂）。愚癡邪見。諸根昏塞。內外
經書。雖於習學。章句妙理。無所通曉。又恐福力淺薄。
壽命不長。徒入空門（在家者改作徒得人身）。虗生浪死。我今洗
心泣血。稽顙投誠。終日竟夜。存想聖容。受持聖號。禮
拜聖像。惟願菩薩。天耳聞聲。悲心救苦。憐愍加被。放
大神光。照我身心。傾大甘露。灌我頂門。蕩滌累世怨
愆。洗潔千生罪垢。身心清淨。魔障消除。晝夜之間。坐
臥之中。觀見菩薩。放大神光。開我慧性。使我某甲。即
時神通朗發。智慧聰明。一切經書。自然記憶。一切義
理。自然通曉。得大辯才。得大智慧。得大壽命。得大安
樂。參禪學道。無諸魔障。悟無生忍。世世生生。行菩薩
道。四恩總報。三有齊資。法界眾生。同圓種智。（此文大分四節。
從初句至廣大靈感觀世音菩薩。是歸敬。從我聞至無有休息。是伸歎。從我今至悟無生忍。是求加。從世世至
同圓種智。是發願回向。種字平聲。惟佛方具一切種智。謂如來能以一種智。知一切諸佛之道法。知一切眾生
之因種也。四恩者。父恩．母恩．國王水土恩．天地覆載恩。三有者。欲界．色界．無色界。眾生有生有死。故名為有。）
<other>仁宗</other>
仁宗皇帝。諱順。真宗子。天聖元年。帝常頂玉冠。上安
觀音像。左右以玉重。請易之。帝曰。三公百官揖於下
者。皆天下英賢。朕豈所敢當。特君臣之分。不得不爾。
朕冠此冠。將令回禮於大士也。（出鄭景重家集）
<other>英宗</other>
英宗皇帝。諱宗實。仁宗兄也。治平二年。杭守沈文通奏。
天竺寺觀世音菩薩。始自石晉。至今治平。福天下。
澤生民。前後靈跡甚著。宰相曾公亮。敷陳其事。遂賜
額曰靈感觀世音院。（出統紀并金湯）
<other>曾公亮</other>
曾公亮。字明仲。泉州人。甞丁母憂歸。鄉有僧元達。附
舟至錢塘。入天竺禮大士。入門見素服女。謂曰。曾舍
人五十七入中書。上座是年亦受師號。已而不見。亮
至五十七果拜相。達以亮恩補大師焉。（出統紀）
<other>孝宗</other>
孝宗皇帝。諱慎。高宗選立為太子。即位。隆興元年七
月。帝御選德殿。制觀音大士讚曰。猗歟大士。本自圓
通。示有言說。為世之宗。明照無一。等觀以慈。隨感即
應。妙不可思。又甞幸天竺。展敬菩薩。見行道觀音像。
召瞎堂禪師問曰。大士手拈數珠。念箇甚麼。堂曰。求
人不如求己。上大悅。（出資監）
<other>理宗</other>
理宗皇帝。諱昀。寧宗姪也。淳祐元年。帝夢大士坐於
竹石間。及覺。乃圖形刻石。御讚曰。神通至妙兮。隱顯
莫測。功德無邊兮。應感奚速。時和歲豐兮。祐我生民。
兵寢刑措兮。康此王國。仍書廣大靈感四大字。加於
觀音聖號之上。又書心經一卷。賜上天竺刻石。（出資監并
寺[石*((白-日+田)/廾)]）
<other>真德秀</other>
真德秀。字希元。本姓慎。避孝宗諱。改姓真。端平間參
大政。諡文忠。號西山先生。甞䟦普門品。有曰。昔唐李
文公。問藥山儼禪師曰。如何是黑風吹船。飄墮鬼國。
師曰。李翱小子。問此何為。文公惕然怒形於色。師笑
曰。發此嗔恚心。便是黑風飄墮鬼國也。吁。藥山可謂
善啟發人矣。是知利欲熾然。即是火坑。貪愛沉溺。便
是苦海。一心清淨。烈𦦨成池。一念驚覺。船到彼岸。灾
患纏縛。隨處而安。我無怖畏。如械自脫。惡人侵凌。待
他橫逆。我無忿疾。如獸自奔。讀是經者。作如是觀。則
知補陀大士。真切為人。非浪語也。（出文獻通考）
<other>元</other>
<other>釋蒙潤</other>
<pb n="116"/>
蒙潤。字玉岡。嘉禾人。姓顧。母娠及𧩙時。俱感異夢。年
十四出家。因苦學嬰奇疾。修請觀音懺七七日。既獲
靈應。疾愈而心倍明利。成大器。主德藏．天竺諸法席。
千指圍繞。甞修法華．大悲諸三昧。瑞應不可勝紀。故
其潛德密證。不易淺窺之也。
<other>釋真淨</other>
真淨。字如菴。華亭姚氏子也。母夢白月墮懷而娠。有
異僧謂曰。兒乃海月法師再來也。九歲出家。依無極
度法師。盡其性學。元泰定間。輔相脫驩。舉住下天竺。
先淨因疾苦。夢白衣大士。持瓶水灌其口曰。當自愈
矣。元主慕其道。賜號佛心弘辨。及金紋紫衣。入滅闍
維。舌根不壞。以素持法華經故也。
<other>釋弘濟</other>
弘濟。字同舟。號天岸。餘姚人。姓姚氏。幼出家。甞修法
華．金光明等懺。感異。元泰定元年。住萬壽．圓覺。明年。
鹽官海岸毀居民。潮汐湍湍。恐為魚鱉之宅。丞相脫
驩甚憂之。請濟禱於上竺大士。復就海岸建水陸齋。
濟入慈心三昧。取沙誦大悲神呪。帥眾徧撒其處。足
跡所及。岸皆復固。眾欽若神焉。（右三條。出明高僧傳）
<other>釋念常</other>
念常禪師。號海屋。華亭人。姓黃。母楊氏。禱觀音大士。
夢龐眉老僧托宿而娠。𧩙時瑞光照室。異香襲人。出
家平江圓明院。博究羣書。嗣法晦機熈和尚。帝師尊
寵。預金書藏經之列。有佛祖通載集二十二卷行世。
時號僧中班．馬。
<other>釋元長</other>
元長。字無明。號千巖禪師。蕭山人。族姓董。母何氏。幼
搆疾。母禱觀音。許出家而始愈。通九流百氏。習毗尼
於靈芝律師。傳心印於中峰和尚。隱居天龍。日有二
蛇來遶法座。師為說三歸五戒。蛇矯首低昂。作拜舞
而去。自是聲名藉甚。朝廷特降名香．紫衣。及普應妙
辯之號。中州．外國。咸尊仰之。（右二條。出稽古略）
<other>明</other>
<other>太宗文皇帝御製大悲觀世音菩薩讚</other>
 觀音證悟妙圓通  入流忘所自聞中 
 由聞入覺所覺空  清淨寶覺成圓融 
 三昧慈力與佛同  妙力自在成就功 
 瓔珞莊嚴百寶瓏  補陀巖現滿月容 
 摩尼寶目蓮花瞳  頻伽瓶水海波溶 
 楊枝葉葉生春風  超越出世妙無窮 
 三十二應隨所從  四種無畏功德崇 
 稱揚名號猶擊鐘  感應有如聲度墉 
 無有所礙咸達聰  援拯沉溺開惑蒙 
 大慈悲力[ㄠ-ㄙ+?]敬恭  恒河沙數垂範幪 
 隨順方便各有庸  周徧法界福攸隆 
 動靜二相了無蹤  妙明寂靜顯性宗 
 慧光普燭七寶紅  有能洞此十方空 
<other>魚籃觀音像讚（文憲公宋濂作）</other>
予按觀音感應傳。唐元和十二年。陝右金沙灘上。有
美豔女子。挈籃鬻魚。人競欲室之。女曰。妾能授經。一
夕能誦普門品者。事焉。黎明能者二十。女辭曰。一身
豈堪配眾夫耶。請易金剛經。如前期。能者復居其半。
女又辭。請易法華經。期以三日。唯馬氏子能。女令具
禮成婚。入門。女即死。死即麋爛立盡。遽瘞之。他日有
僧。同馬氏子啟塚觀之。唯黃金鎖子骨存焉。僧曰。此
觀音示現。以化汝耳。言訖。飛空而去。自是陝西多誦
經者。烏傷劉某。命括人吳福。用金碧畵成一㡠。月旦
十五日。展而謁焉。請余序其事。序已。繫之讚曰。惟我
大士。慈愍眾生。耽著五欲。不求解脫。乃化女子。端嚴
姝麗。因其所慕。導入善門。一剎那間。遽爾變壞。昔如
紅蓮。芳艶襲人。今則臭腐。蟲蛆流蝕。世間諸色。本屬
空假。眾生愚癡。謂假為真。類蛾赴燈。飛逐弗已。不至
隕命。何有止息。當是實相。圓同太虗。無[媏-而+(一/虫)]無妍。誰能
<pb n="117"/>
破壞。大士之靈。如月在天。不分淨穢。普皆照了。凡歸
依者。得大饒益。願即同歸。薩婆若海。（薩婆若。華言一切智。）
<other>劉谷賢</other>
谷賢。黃州人也。隷虎賁左衛軍伍。甞從太監鄭和。操
舟往使海外諸國。經大洋。賢忽失足墮水。時風帆迅
駛。不可以援。和令舟人升桅木望之。遙見一人隱在
波中出沒。相去數十里。以為無復生理。須臾賢逮舟
邊。舟中人大喜。速引以物。有大魚長丈餘。在旁悠然
而去。眾咸異之。賢曰。余墮水不沒者。此魚力也。適載
余至此。余將沒時。數魚輙以鬐[髟/(鼠-臼+(ㄇ@(企-止)))]負起。以是水不入
口。眾問賢。生平作何善事獲此。賢云。但念觀音經耳。
（出轉因錄）
<other>釋顯示</other>
顯示禪師。號瞽菴。俗姓盧。母金氏。夢觀音大士現五
色雲中而生。弱冠剃染。依天岸．佛海二公。通台教大
小部文義。辯詞如注。更親虎巖．賢叟諸耆宿。而道益
著。住隆壽．演福諸剎。汲引方來。晚歲專至西方。感異
而化。
<other>釋寶金</other>
寶金禪師。號璧峰。永壽人。族姓石。父稱長者。母張氏。
勤善弗倦。有持鉢僧。以觀音像授張。囑曰。謹事之。當
生智慧之男。未幾生師。白光照室。六歲依雲寂法師
為弟子。薙染受具。窮理性之學。末紹別傳於西蜀如
海真公。建靈鷲菴以居眾。施者甚廣。元順帝賜衣。及
圓明之號。洪武三年召對稱旨。寵賚優渥。賜詩十二
韻。有玄關盡悟。已成正覺之句。所至皆化。不啻生佛
興焉。
<other>釋願登</other>
願登。字大猷。姑蘇人。母陶氏。禱觀音大士而生。幼即
頴悟異常。依南京淨覺法師為師。竺墳．魯典。無不博
綜。住持水西寺。著觀幻子內外篇。合儒釋一貫。學士
宋濂薦於洪武太祖。禮遇甚隆。敕除翰林之職。
<other>釋夢窓</other>
夢窓禪師。諱智曤。日本國勢州人。母禱普門大士。夢
吞金光而娠。生有祥光滿室。九歲出家。禮慈觀律師。
二十受具。後參一山宗公。山曰。吾宗無法與人。師力
參。至目不交睫。於高峰禪師言下開發。偈有等閑擊
碎虗空骨之句。高峰印可之。住持南禪．善應．瑞光．兜率．
補陀諸名剎。賜號正覺。道振三朝。名飛四海。國中以
為榮。（右四條。出稽古略）
<other>尼成靜</other>
成靜。字實修。廣州古岡人。俗姓張。幼持齋戒。以貞潔
自處。禮本邑真梵菴主為師。及剃落。專課涅槃．大乘
諸經。事師尤謹。中年進具。常以毗尼請益於余。栖心
淨土。彌陀不輟於心口。慈詳好施。威儀範物。循循善
誘。為士庶所仰。意其乘願力再來人也。甞勸眾造旃
檀千手眼大悲聖像。於鳳城之大慈菴。越明年。得微
疾。預知時至。頻誨徒眾。與諸檀越訣別。翌日。語諸弟
子曰。千手千眼大悲觀音菩薩。來此相接。汝等合恭
迎之。吾往矣。即冥目而化。世壽五十有九。
<other>清</other>
<other>釋智嵩</other>
智嵩。字靈岳。鼉陽人。住端州高要縣梁山。丁亥年兵
伐梁山。執嵩擔運。復奪手中數珠。嵩抗之。兵遂拔刀
斬嵩。嵩即稱觀世音菩薩。刀下。兵為衣袖所掛。其刃
不落嵩頭。因而得免。是知大士威神。逾於響應矣。嵩
徒實際者。時匿山棘林中。一心持念大悲神呪。兵眾
徧山捕擻鄉民。以創刺棘林。創將及際。兵即顛蹶山
下。經云還著於本人。信不虗也。
<other>張明達</other>
明達。順德人。父寅亮。南海諸生也。母鄧氏。以屢產不
育。因禱觀音大士而娠。𧩙當大士成道之晨。是日俗
多潔蔬。為大士慶。其母與侍人料理淨供。既上獻。而
<pb n="118"/>
東猶未生明。擬少寢。不覺娩矣。時兒啼。大小趣看。見
滿室光發。眾咸訝之。鄧因語姑曰。此兒產異常孩。莫
非吉祥乎。長未五歲。而母亡。祖母余氏。撫之猶晚子。
至年十四。祖母臨終。私遺白金數鎰。值戊子歲。人多
菜色。達以遺金施之。路人全活者可數。後鄰里有婪
者。讒聞其父。反責私竊家財浪散。達竟不辯也。後有
從乞者。達以財匱。致虗彼求。逾日。乞者饑困而絕。達
聞私念。猶我不能周彼之危急。得非吾福力薄。而悞
之耶。因願捨身托生王家。行博濟以盈眾欲。即便登
本處觀音巖。哀禮大士證明加被。即向數百仞懸崖
之上。投身而下。不覺墮在山跟石上坐。而毫無傷損。
自知大士慈護。高墜不碎。遂從覓者勸歸。自是持齋。
發出塵之念。獨其父於佛無信。難以情啟。年十七。宿
根時熟。向父陳其素志。父怒而責之。退思不已。唯專
念大士。復求於大父。大父見其志不可拔。諭其父而俛
可之。然猶有留難。越旬日。於中夜夢白衣人語曰。佛
子行矣。毋負好時也。達焂起出戶。時衢巷門闥。悉皆
洞開。值天雨晦暝。前途不辨。獨有數螢。傍達低昂。因
逐之前進。經十餘里始昧。遂投鼎湖和尚薙染。名曰
開詗。居無何。忽嬰沉疾。一日神色俱變。息去不還。覩
者皆謂決不可起。詗唯一心正念。良久忽甦。亦漸平
復。非大士之冥加而何。因肅誠倩繪千手聖像奉事。
其繪像時。結壇持呪。日別更衣沐浴。畫人仍以紙[(土*白*匕)/ㄆ]
掩氣。采色不用牛膠墨類。至於紙筆。各各皆加持呪
法。像成之夕。大放光明。映出壇外林壁。皆金色晃耀。
見者莫不驚歎。詗以自出胎至於離俗。屢荷大士之
洪庇。慈恩莫述。由是懇本師編此入集。俾大地稟識
者。咸知大士妙德難思。不違生念。誠苦海之舟航焉。
<other>潘國章</other>
國章。廣州順德人。歸信三寶。賈於端州廣利。丙戌世
變。四方烽起。附舟旋鄉。至三水遇風覆舟。彼即一心
念大士名。既不善浮。直沒海底。茫無涯際。唯篤切是
念。踏底信步而行。斯須達岸。所齎路費。仍在掌中。回
視始知向為海沒也。異哉。誠大士之神力不可得而
思議矣。亦由當人心無二念。物我全忘。故不見水觸
其吻息。豈非得入流忘所少分相應耶。章後出家於
韶石之日親山。字曰玄虬。（章向余自說）
<other>黃可明</other>
可明。東莞富室子。大清初。泛舟五羊。海中被掠。執至
[寇-(敲-高)+ㄆ]巢。鎖連戶扇。賊行他劫。使婦守之。時明家延僧諷
誦普門品經。其夜賊婦。見明邊有異色祥光。至旦詰
之。明默知必為神祐。俟婦適鄰家。即負扇而竄。離巢
登嶺。見一樵人。求為破扇脫鎖。踰數十里。始達平方。
（明對予自說之）
<other>劉藟叔</other>
藟叔。廣州順邑司李中雷公之子也。順治丁亥秋。往
香山。海上為[寇-(敲-高)+ㄆ]所執。勒財不遂。乃推落海中。藟幼奉
庭訓。敬信三寶。自念唯菩薩可恃。即至心念觀音名
號。時手被縛。將沒海底。困苦欲絕。而彌加篤切。忽覺
足拇到沙。漂流移時。漸至淺處。誠所謂大水所漂。稱
其名號。即得淺處。信不誣也。時賊見之。即挽上船。留
數日。擬候家信。將財贖命。其賊沿河殺掠。而藟竟不
罹殃。越五．六日間。暴風大作。賊船投泊無處。遂即回
心釋放。且曰。想是你合家齋戒所感也。又藟髫年。己
曾被擄。自辰至午。即獲脫免。皆仗菩薩之力也。及世
變。遭難者不可勝舉。獨藟家無虞。夫非日前篤信之
致乎。（藟自述之）
<other>邵以貞</other>
以貞。廣州府諸生也。歸心佛教。戊子歲。穗城有新兵
丁。強易於市。賈者與之抗言。兵遂告開府李公。謂民
欲叛。以服短衿為號。然嶺南俗。內衿多短。即閉城捕
執。但見衿短斬之。李公不容分訴。如是已斬數十名。
時貞在列。唯一心懇念大士名。次至貞即止。而眾被
<pb n="119"/>
枉者。亦由是悉免。貞因屬予編入焉。
<other>尼等齡</other>
等齡。廣州番禺人。俗姓鄧。母洪氏。大清初出家。晨昏
禮誦。翹志淨土。稱念大士洪名。不輟於口。於庚寅年
七月廿三日。禮念至中夜。四壁寥然。惟自一身。恍如
掌中有物。不覺將納入口。咽已。開拳尚餘三顆在手。
其色鮮赤。形類硃砂。自此絕食。了無饑渴。禮念猶謹。
於今稍餌時果。而七穀不沾唇。膚體如故。精神較健。
今現居廣州嚴淨菴。
<other>黃擴生</other>
擴生。廣州新邑諸生。家巨富。年五十而未舉嗣。戊子
歲。稟受五戒。而不茹葷。奉大士尤謹。晨夕必更沐百
拜。稱念大士之名。雖世務匇冗。不輟常儀。未週三載。
妻．妾聯日各產一兒。及長頗聰慧。經云便生福德智
慧之男是也。
<other>何隆將</other>
隆將。廣州番禺庠生。年逾知命未胤。心已絕望。乙未
歲。請余苑中度夏。因授與六齋文。并千手眼大悲像。
彼即築別室奉供。朝暮[虔-文+ㄆ]禮。每晨必禮訖。方啜茶漿。
其至誠若此也。歷數月。夢大士親授紅兒。翌日欣然
白余曰。吾獲兆矣。次年果𧩙一男。三載連舉三子。
<other>麥傳晟</other>
傳晟。順邑麥村人。稟持六齋。康熈甲辰歲八月初二
日。過鄰鄉。途中被賊執至巢所。以鐵鍊四條。鎖其項
脛。閉之幽室。勒銀百兩。晟即晝夜默念大士洪名。專
誠不亂。越四日。賊餽其食。無箸。便出外覓一竹枝。折
而與之。復鎖門而去。然賊每日數數啟門檢視。是日
即遺失鑰匙。但門外窺眺而已。晟即劈此竹。試刺其
鎖。遂連開者三。唯項上一鎖難動。自知已被大士垂
救。懇禱彌切。至初八日。復試以竹刺之。其鎖挈然頓
落。意欲逃竄。懼賊覺知。持疑未決。先晟身有生薑一
指許。被執時賊已分其半。乃將餘薑為校杯。叩白大
士曰。弟子已蒙慈祐。拘繫頓釋。今欲逃去。又恐防者
執。則無復生理。倘許即行。乞連示五勝校。除我憂疑。
果如所禱。即扳升屋上望之。見隔溪乃岳父家焉。遽
奔往。外賊覺喚。晟即越溪而走。及岸。復為賊黨攔截。
晟以兩肘掣開。如豕突羊羣。無能制者。拶入岳父家。
賊共閵門索取。岳父告曰。晟家貧。乞宥旬日。當隨力
䇿辦銀兩。踰日。忽官兵臨剿。賊徒奔潰。徑路還家。不
費一文。所謂稱其名故。即得解脫。誠不誣歟。又晟有
叔字連峰者。素奉齋戒。於是年正月。往羊城。河上值
宼劫渡。被執男婦五十餘人。拘牽還穴。經一山頂。賊
以木牌支坐少憩。峰於其後抽牌。連人翻落坑中。即
奔至一村邊空舍。以破竹匾蠶簙覆身。賊追遶村。檄
土人云。有蔴面鬍子。逃入你村。可速獻出。不然即蕩
平村戶。峰親聞之怖甚。切念大士名一聲。拔鬚數莖。
遂併拔盡。竟不覺其痛。忽有一人從他處來。云。鬍子
已過山去矣。羣賊因散。峰乃出訴空舍主人。主人即
贈以衣帽。認為親故。買舟送歸。晟與叔深荷大士洪
恩莫報。特懇余編入焉。
<other>彭一乘</other>
一乘。南海佛山人。歸信法門。奉持六齋。康熈丁未臘
月。自五羊還家。同舟六人。中途遇暴風覆舟。諸人善
浮。得濟於岸。唯乘獨困舟內。不能得出。但一心懇念
大士名。斯須水盈半腹。隨飲隨念。忽覺有人牽乘手
出水上。遂挽船篷。順飄及岸。岸上之人同詰之曰。頃
者見白衣人。趨篷到舟。今獨見你。豈非彼為水所溺
乎。乘曰。並無餘者。唯我一人耳。再三徵詰。始悟白衣
者。大士垂救也。乘自錄此。求附入集。
<other>鄧承詔</other>
承詔。號實峰。廣州番禺人。信向有年。稟受歸戒。康熈
戊申蒲月。長媳黃氏。忽喉生雙鵝。飲食不進半月。身
羸神亂。腫痛難忍。倩醫刺破。膿血既出。頃復腫痛逾
<pb n="120"/>
前。困苦移旬。藥攻不効。偶余還山。舟過其門。詔出訊
候。因曰。弟子長媳。今患喉瘡。楚劇之甚。良醫胗脈。謂
毒入心腎。藥必難治。命可延旦夕耳。詔雖知分定。而
憂戚不免。不審和尚有法能救定業乎。余曰。觀音大
士。威神不可思議。能以無畏施於眾生。每於夢中授
人經法。誦者若病若難。輙蒙解脫。詔曰。其經法可得
聞乎。余即令侍者書觀音救生經十句與之。彼持歸。
俾人教媳。二．三徧即自能誦。仍貼經于病者牀前。病
者夜覩其字。大如寸許。次日身爽神定。誦至半夜。其
瘡自決。膿血大潰。唱曰。我病愈矣。遂索水漱口。起禮
大士。平復如故。舉家欣慶。歎大士慈力。感應若是之
速乎。
<other>觀音慈林集記</other>
贊甫年二九。而二親鄰亡。每誦蓼莪。空慚烏鳥。聞說
持齋能資冥福。遂斷葷羶。未三載。閱壇經。便會宿懷。
知人能作佛。即捨家趣於非家。冀立身行道。以益先
靈。雖晨夕代為禮懇。及逢盂蘭必薦。而中情耿耿。愧
誠力之未湔。爰于丁酉春。以西洋白㲲。繪千手千眼
大悲聖像。舉高七尺。革除皮膠。而用香汁和彩。仍令
畫者日別沐浴更衣。像成。罄衣鉢資。延集僧眾。先為
講釋大悲懺法宗趣。次乃三七日修禮。遂感大士身
放金色光。手所執青紅二蓮花。頻放白光。緇素咸覩。
誠為希有。私衷慶慰。必蒙慈力。度親靈於上界矣。爾
後凡於像前修禮。蓮花白光常湧。覩者莫不欣發淨
信。自惟慈恩浩澣。雖粉身莫報。由是尋究三藏。撿諸
傳記。據所見聞。用編此集。擬答洪庥之萬一。俾見者
聞者。同升般若之寶筏。歸者敬者。共入無畏之慈林。
長辭苦趣。直趨樂[邱-丘+(看-目)]。是為記。
康熈戊申夏日鼎湖釋弘贊和南重編

觀音慈林集卷下（終）

<article id="n1645">六道集</article>

<talk>No. 1645-A
 六道集敘</talk>

世俗日下。則立教者日勞。舜之命禹曰。人心惟危。而
孟子則曰。人之所以異於禽獸者幾希。葢聖賢相告。
其詞宜簡而該。與流俗人言。則其詞宜詳而近。勢則
然也。佛說六道之旨。以窮一心之變。極幽明之故。可
謂。痛哭流涕。而後之人。猶漠然視之。吾鄉在犙和尚。
乃為採古今近事家喻戶曉者。著以為六道集。葢為
未悟人說法。不得不然。吾謂。人所以迷而不悟者。有
二端。其一曰。吾人也何至流為異物。其一曰。人生快
意耳。遑恤他生。然就其一日之間。一念之頃。已不知
幾為天。幾為人。幾為畜生餓鬼。誠得秦鏡懸之於前。
使其肝膽畢呈。意念盡露。六道之變相。紛紜交錯。一
時並見於胸臆之中。庶其懼而知返乎。在和尚博極
羣書。著述數十種。年將七十。而緝此集。其指愈淺。其
憂愈深。讀者毋徒視為虗誕之談。而忘其為肝膽之
照也。　　　羅浮陳恭尹拜題

<talk>No. 1645-B
 六道集序</talk>

和尚本乘願力來。冲齡入道。辯才汜濫。文字縱橫。早
年曲唱新豐。調高千古。中歲光韜韶石藏究三車。不
欲出世為人。爭奈龍天。弗肯尋住鼎湖方丈。遂令聲
價難醻然。卒不樂久居。旋臥象林深處。意謂。靈山會
上。笑拈花者。不過一人。丁此末法時。中棒投機者。屈
寧多指。矧諸方既富煉凡大冶爐。火方紅。我這裡不
妨退步潛身。煙霞共老。與其一期說法。度有限之眾
<pb n="121"/>
生。孰若多著要書。利無窮之後。學于是。始從韶石。終
至象林。中間五十幾白。奚啻億萬餘言。龍也何幸受
益良多。獨恨鈍根少領玄趣。然最愛其六道一集。痛
醒羣蒙。夫影必隨形。谷必畣響。種瓜不得豆。結果定
從因。此理勢之所必然。然俗漢恬不之覺。和尚不舍
慈悲。悲夫。眾迷於六道。輪迴靡艾也。猛然拈出示之。
昭昭然如揭日月而行。無幽不燭。普使人人。深知報
應不爽。因果無差。皆能回光返照。各辦前程者。功不
在菩薩下也。龍敢不服膺拳拳乎。僅再拜颺言。而序
其上。　旹
康熈二十一年壬戌東莞弟子李龍標頓首拜題

<other>六道集總目</other>
卷一
天道
卷二
人道阿修羅道
卷三
鬼神道
卷四
畜生道地獄道
卷五
地獄道之餘

<other>六道集目錄</other>

卷一
天道
述言述諸經文法句喻經
天竺（無著菩薩）孫稚董青建
歷陽（張應）襄陽（史世光）江陵（釋黃遷）
酒泉郡（伯裘）武帝妃（郗氏）蜀郡（沙門慧韶）
中天竺（沙門勒那）湘州（釋玄景）潞州（辛彥之）
海東（玄光禪師）京師（子鄰法師）壽州（玄宗禪師）
長安（道宣律師）嵩山（破竈墮和尚）循州（北山神）
于闐國（沙彌）廣州（陳公孺）

卷二
人道
述諸經文三教平心論正見經
轉輪五道經優婆塞戒經二教論
五王經善見律雜事律
舊雜譬喻經法句喻經經律云
賢愚經度狗經天竺蝙蝠
泰山（羊祐）瑯琊（王練）吳興（向靖）
餘杭（曇翼）宋武帝崑崙山（曇諦法師）
北代（乘禪師）趙州（雌雉）宣帝
元帝博陵（崔彥武）太山（客僧）
徐陵（智威禪師）天台（智環）汾州（劉善經母）
湘州（趙宗孫）蘄州（五祖）并州（二鴿兒）
莊惠太子登州（[鴳-女+隹]喙女）沙門（釋牛雲）
回向寺（釋法秀）壽州（毛賴債）興元間（韋皋）
龍懷寺（曇相法師）衡嶽寺（知𧦪法師）東都（沙門圓澤）
吳郡（齊君佐）宋仁宗滁州（張方平）
公亮東坡山谷
燕都（僧福安）紹興（釋大同）浙江（管春）
羅定州（東安縣令）惠州（韓耳叔）湖廣（雉兒）
潮州（篐桶翁）譚景升（南唐邊鎬南宋高宗）
阿修羅道
集諸經文清辯論師娶修羅女
大頭仙人
卷三
鬼神道
<pb n="122"/>
釋名牟子天地本起經
順正理論正法念經雒陽（安世高）
交趾（何敞）阿登河陰（曇遼）
太山（法相法師）陳國（袁無忌）長安（慧嵬禪師）
廬山（曇邕法師）竺曇遂始豐（曇蘭禪師）
瑯琊（王凝之妻）淮南（胡茂回）秦主（姚萇）
高平（李羨奴）河內（司馬文宣）長安（王胡）
榮陽（鄭鮮之）京師（慧果法師）王文明
東海（何澹之）張乙襄城（李頤）
會稽（弘明法師）靈苑（曇超禪師）楊州（道昶）
南陽（宋定伯）瑯琊（法度法師）汾州（釋曇鸞）
河南（王彥偉）趙郡（眭仁蒨）濩澤縣（李錄事）
武帝洛州（任五娘）姚明解
博陵（崔軏）京兆（殷安仁）嵩嶽（元珪禪師）
高祖（皇帝）徽州（思叔）廣州（張姓）
廣信（能仁寺）廣州（張一鵬）東莞（錢公子）
廣州（張妙）順德（螺岡仙媛）西湖（真觀法師）
姑蘇（曹魯川）釋法聰唐慧稜
海昌村
卷四
畜生道
述名大法炬經（法句喻經）天竺（兒烏）
梓潼（杜願男）沙門（攴遁）宜州（皇甫遷）
楊州（卞公）洛陽（王五戒驢）冀州（耿伏生母
京兆（韋慶植女）長安（趙大）文宗（蛤蜊）
京都（王會師母）并州（李信母）汾州（路伯達）
韶州（劉村狗）紹興（婦變猪）廣州（鼈寶）
錄諸經文順德（馬翁芝）
地獄道
列名提謂經清河（趙泰）
沙門（支法衡）并州（劉薩訶）上虞（唐遵）
武昌（程道惠）巴丘縣（舒禮）長安（法祖）
石長和廣陵（李旦）益州（釋智達）
多寶寺（釋道志）沙門（僧規）仕人（姓梁）
拔虎（監膳儀同）冀州（小兒）京兆（杜祈）
文昌齊州（釋道相）雍州（趙文若）
京城（釋慧如）雲蓋山（釋守顒）
卷五
地獄道
京兆（王明幹）兖州（皇甫氏）陳郡（許氏）
遂州（孔恪）馮翊（李山龍）新羅（國釋順璟）
括州（任義方）西京（慧恩法師）遂州（趙文信）
河東（柳智感）京師（釋智興）咸陽（梁婦女）
武昌（戴天胄）華州（張法義）扶風（傅奕）
魏州（齊士望）曹州（裴則）雍州（楊師操）
博陵（宋行質）隴西（李思一）雍州（程普樂）
鄭師辯坊州（王懷智）汾州（劉摩兒）
雍州（高法眼）長安（劉公信）蕭氏（蕭鏗女）
西京（英禪師）汾州（釋惠澄）華陰（鄧元英）
御史（馮忠）武功（蘇珪妻）江南（高皇帝）
世宗六一（毆陽修）贑州（劉須微）
湖廣（康元度）廣州（蔡等實）韶州（楊舒一）
盧陵（陳忠赤）廣東（梁子球）廣州（羊城惡婦）
順德縣（李氏）順德（陸業卿）趙定宇
禮像

<talk>No. 1645-C
 六道集述言</talk>

夫三界定位。六道區分。皆由最初一念識心倐起。而
妄想結成有漏之因。故有三世循環。十二緣生。托質
則形分麤細。感報則苦樂殊途。三界六道。莫非生滅。
人間天上。誠為苦本。是故智人啟悟。妙契無生。頓超
<pb n="123"/>
三有。踐履十地。息生死之源。處無為之[邱-丘+(看-目)]。迥脫輪迴。
長辭苦趣。此集之由作也。冀諸智者。知三界之無恒。
識六趣之非久。標志上乘。希求出世。遠劫火之燒然。
免淪墜之沉溺。達今生所受之果。仍酬往昔之因。果
復造因。因移果熟。輪轉六道。往還三界。所謂欲。色。無
色界也。下極金剛際。上至他化天。中間六趣雜居。一
切有情。未離貪欲。故名欲界。自梵眾天。上至色究竟
天。此一十八天。雖離欲染。尚有色質。正報身相。如白
銀色。依報宮殿。真金赤色。身光互照。故名色界。自空
處天。至非非想天。人同碧落。界若虗空。四蘊成身。無
色蘊故。故名無色界。如斯三界。亦名三有。以其因屬
有漏。果係有為。有生有死故也。言六道者。亦名六趣。
趣者名到。謂彼所作善惡業因。道能運到其所趣處。
故名為趣。又趣者是歸向義。謂所造之業。歸向人天
修羅鬼畜地獄之處。此之界趣。既由識心結成情器
世間。若達心源。情器俱殞。悟本真常。生死斯絕。生死
真常。元無二路。祇在當人一念。一念不生。三界六道。
無投足處矣。
（情世間者。謂一切有情眾生。皆假五陰和合。眾共而生。各各差別不同。故名情世間。器世間者。謂一切無情世
界。皆假山河大地而成。各各差別不同。故名器世間）。
康熙己未自恣日寶象林沙門　弘贊　識

No. 1645
<sarticle>六道集卷一</sarticle>

廣州南海寶象林沙門弘贊在犙輯
<other>天道</other>
梵語提婆。此云天。天者天然清淨光潔。於諸趣中。最
勝最樂。最善最妙。最尊最高。故名為天。苟非最勝之
因。豈生最勝淨潔之處。最勝因者。所謂十善。身三口
四。及意三行。由此三業。防止過非。有順理義。違不善
道。以斯十善。運出五趣。故茲十善戒法。名為天乘。諸
天雖眾。不出三界。曰。欲界。色界。無色界。三界區分。共
有二十八處。欲界有六。第一從下。上升四萬二千由
旬。是四天王天住處。居須彌山半。乃上升之元首。下
界之初天。東方曰持國天王。居須彌山東。白銀埵。城
名上賢。領乾闥婆。（此云香陰天帝樂神）及毗舍遮。（此云噉精氣鬼）護東
州人。南方曰增長天王。居須彌山南青琉璃埵。城名
善見。領鳩槃茶。（此云壓魅鬼）及薜茘多。（此云餓鬼）護南州人。西
方曰廣目天王。居須彌山西黃金埵。城名周羅。領諸
龍。及富單那。（此云臭餓鬼）護西州人。北方曰多聞天王。居
須彌山北水精埵。其城有三。一名可畏。二名天敬。三
名眾歸。領夜叉。及羅剎。護北州人。四王共有三十二
將軍。各有九十一子。具大威力。悉護十方。人間五十
歲。此四王天為一晝夜。壽五百歲。（計人間歲九百萬年）從此四
王天上升四萬二千由旬。是第二忉利天住處。（忉利此云
三十三）居須彌山頂。山頂縱廣八萬四千由旬。而中平
可居者。止四萬由旬。四面各有八天。中央善見大城
內有金城。是天帝釋住處。共為三十三天。人間一百
歲。此天為一晝夜。壽一千歲。（計人間歲。三千六百萬年。以紅蓮華合。青蓮華
開為夜。青蓮華合。紅蓮華開為晝）從此忉利天上升十六萬由旬。有
處如雲。七寶所成。猶如大地。縱廣八萬由旬。是第三
夜摩天住處。（夜摩。此云時分）人間二百歲。此天為一晝夜。壽
二千歲。（計人間歲。一萬四千四百萬年）從此夜摩天上升三十二萬
由旬。有地如雲。縱廣十六萬由旬。是第四兜率天住
處。（兜率此云喜足）人間四百歲。此天為一晝夜。壽四千歲。（計人
間歲。五萬七千六百萬年）從此兜率天上升六十四萬由旬。有地
如雲。縱廣三十二萬由旬。是第五化樂天住處。（化作五塵
而自娛樂）人間八百歲。此天為一晝夜。壽八千歲。（計人間歲。二億
三萬零四百萬年）從此化樂天上升十二億八萬由旬。有地
如雲。縱廣六十四萬由旬。是第六他化自在天住處。
（他化作宮殿園林。一切樂具。於中自在受用）此是欲界頂天。人間一千六
百歲。此天為一晝夜。壽一萬六千歲。（計人間歲。九億二萬一千六百
<pb n="124"/>
萬年）從此上升一倍。二十五億六萬由旬。有地如雲。縱
廣十二億八萬由旬。是色界諸天住處。共有一十八
天。通號四禪。以其離散動故。亦名梵世。謂其離欲染
也。皆以劫數為壽。身白銀色。無男女相。形惟一種。初
禪三天。（一梵眾天。壽半劫。是民。二梵輔天。壽一劫。是臣。三大梵王天。壽一劫半。是君。從此倍倍上
升。例此可知）二禪三天。（一少光天。壽二劫。二無量光天。壽四劫。三光音天。壽八劫）三禪
三天。（一少淨天。壽十六劫。二無量淨天。壽三十二劫。三徧淨天。壽六十四劫）四禪九天。
（一無雲天。壽一百二十五劫。二福生天。壽二百五十劫。三廣果天。壽五百劫。四無想天。壽同上。五無煩天。壽千
劫。七善見天。壽四千劫。八善現天。壽八十劫。九色究竟天。壽一萬六千劫。此是色界頂天。後之五天。名淨居天。
是三果聖人居處）從此上升一倍。是無色界。共有四天。亦名
四空天。人同碧落。界若虗空。惟有受。想。行。識。四陰。無
色陰故。故名無色界。一空處天（壽二萬大劫）。二識處天（壽四
萬大劫）。三無所有處天（壽六萬大劫）。四非非想處天（壽八萬大劫）。
然此三界諸天壽數雖定。而亦有中夭者。惟兜率天。
及無想天。壽命皆定。不說中夭也。正法念處經云。若
持不殺戒。得生四天王處。若持不殺不盜。得生三十
三天。若持不殺盜邪婬。得生夜摩天。若持不殺盜邪
婬。妄語。兩舌。惡口。綺語。得生兜率天。奉行佛戒。兼身
口七善業。得生化樂。他化自在天。業報差別經云。若
眾生具修增上十善。得欲界天報。修有漏十善。與定
相應。得色界天報。修四空定。得無色界天報。順正理
論云。六欲諸天初生。如次。如五六七八九十歲人。生
已。身形速得圓滿。男生在天父右膝。女生在天母左
膝。皆悉化生。或有於天母手華。忽然化生。阿含經云。
兒來未久。便知饑渴。自然寶器。盛百味飲食。若福多
者。飯色自白。中者黃色。下者赤色。若渴則飲。寶器中
甘露漿。入腹漸消。如酥投火。無復形影。亦無大小便
利。死如燈𦦨滅。無有屍骸。以化生故也。色界天眾。於
初生時。身量周圓。具妙衣服。一切天眾。皆作聖言。不
由學習。自解典語。起世經云。欲界諸天。皆食段食。色
界諸天。從初禪乃至遍淨天。以喜為食。無色界諸天。
以意業為食。有云。色界無色天。並以禪悅法喜為食。
涅槃經云。雖得四天王。他化自在天身。乃至梵天。非
非想處天身。命終還墮三惡道中。天報盡時。五衰相
現。身受大苦。如地獄苦。等無差別。成實論問曰。生天
離惡積善。何故報盡。即入三途。答曰。凡夫無始已來。
惡業無窮。一日貪瞋。尚受千形。況惡既多。暫伏結生。
報福既盡。昔業時熟。還墮三途。何所致惑。為有識心
達本者。能破三界二十五有。故云。若人識得心。大地
無寸土。經云。一人發真歸源。十方世界。盡成消殞。如
未能達本歸源。則一心念佛。發願往生淨土。聞佛說
法。悟無生忍。則頓超三界。迴絕輪迴矣（梵世。梵者淨也）。
<img n="X/X88p0111_01.png"/><rubynote t="【圖】"/>

法句喻經云。昔者天帝釋。五德離身。自知命盡。當下
生世間。在陶作家。受驢胎身。既知福盡。甚大愁憂。自
念三界之中。濟人苦厄。惟有佛耳。於是馳往佛所。稽
首作禮。伏地至心。三自歸命佛。法。聖眾。未起之間。其
命忽出。便至陶家驢母腹中作子。時驢自解走瓦坏
間。破壞坏器。其主打之。尋時傷胎。其神即還入故身
中。五德還福。復為天帝。佛從定起。讚言。善哉天帝。能
於殞命之際。歸命三尊。罪對已畢。不更勤苦。爾時世
尊。以偈頌曰。所行非常。謂興衰法。夫生輒死。寂滅為
樂。譬如陶家。埏埴作器。一切要壞。人命亦然。帝釋聞
偈。知無常之要。達罪福之變。解興衰之本。尊寂滅之
行歡喜奉受。得須陀洹道（五德離身。即五衰相現。一衣服垢穢。二頭上華萎。三
腋下汗流。四身體臭穢。五不樂本座。反上即五德也。凡言經云。律云。是釋迦如來親說。若言論云。乃菩薩羅漢
註釋經律。之語）。
<other>天竺</other>
<other>無著菩薩</other>健䭾邏國人也。佛去世後一千年中。誕靈
利見。承風悟道。出家修學。其弟世親菩薩。出家受業。
博聞強識。達學研機。無著弟子師子覺。密行莫測。高
才有聞。二三賢哲。每相謂曰。凡修行業。願覩慈氏。若
<pb n="125"/>
先捨壽。得遂宿心。當相報語。以知所至。其後師子覺
先捨壽命。三年不報。世親菩薩。尋亦捨命。時經六月。
亦無報命。時諸外道。咸皆譏誚。謂世親及師子覺。流
轉惡趣。遂無靈鑒。其後無著菩薩。於夜初分。方為門
人。教授定法。燈光忽翳。空中大明。有一天人。乘虗下
降。即進階庭。敬禮無著。無著曰。爾來何暮。今名何謂。
對曰。從此捨壽。往覩史多天。慈氏內眾。蓮華中生。蓮
華纔開。慈氏讚曰。善來廣慧。善來廣慧。旋繞纔周。即
來報命。無著菩薩曰。師子覺者。今何所在。答曰。我旋
繞時。見師子覺。在外眾中。耽著天樂。無暇相顧。詎能
來報。無著菩薩曰。斯事已矣。慈氏何相。演說何法。答
曰。慈氏相好。言莫能宣。演說妙法。義不異此。然菩薩
妙音。清暢和雅。聞者忘倦。受者無厭。云云（出西域記。覩史多。舊
曰兜率。慈氏。即彌勒也。佛經律論三藏。所載人生六道中。或從六道中來者甚多。茲僅錄一二。以彰其餘。即如
此土所共見聞者。亦不能盡錄惟錄其要。俱見如下）。
<other>晉</other>
<other>孫稚</other>○字法暉。齊國般陽縣人也。父祚。晉太中大夫。
稚幼而奉法。年十八。以咸康元年八月病亡。父後移
居武昌。至三年四月八日。沙門于法。街行尊像。經過
家門。夫妻大小出觀。見稚亦在人眾之中。隨侍像行。
見父母拜跪問訊。隨共還家。祚先病。稚云。無他禍崇。
不自將護所致耳。五月當差。言畢辭去。其年七月十
五日。復歸問訊。悉如生時。說其外祖父。為太山府君。
見稚曰。汝未應來。那得至此。稚答。伯父將來。欲以代
譴。有教推問。欲鞭罰之。稚救解得原。稚兄容。字思淵。
時在其側。稚謂曰。雖離故形。在優樂。處但讀書。無他
作。願兄勿復憂也。但勤精進。繫念修善。福自隨人矣。
我二年學成。當生國王家。同輩有五百人。今在福堂。
學成皆當上生。第六天上。我本亦應上生。但以解救
先人。因緣纏縛。故獨生王家耳。到五年七月七日復
歸。說邾城當有宼。難事例甚多。悉皆如言。家人祕之。
故無傳者。又云。先人多有罪讁。宜。為作福。我今受身
人中。不須復營。但救先人也。願父兄勤為功德。作福
供僧。食時務使鮮潔。一一如法者。受上福。次者次福。
若不能如言。皆費設耳。當使平等。心無彼我。其福乃
多。祚時有婢。稚未還時。忽病殆死。通身皆痛。稚云。此
婢欲叛。我前與鞭。不復得去耳。婢云。前實欲叛。與人
為期。日垂至。而便住。云云（太同泰）。
<other>董青建</other>○父字賢明。建元初。為越騎校尉。初建母宋
氏。孕建時。夢有人語云。爾必生男。體上當有青誌。可
名青建。及生。如言即名焉。有容止。美言笑。性理寬和。
家人未甞覩其慍色。見者咸異之。至年十四。而州迎
主薄。建元初。皇儲鎮樊漢。為水曹參軍。二年七月十
六日寢疾。自云必不振濟。至十八日臨終起坐。謂母
曰。罪盡福至。緣累永絕。願母自割。不須憂念。因七聲
大哭。聲盡而絕。至閏月十一日。賢明夢見建云。願父
暫出東齋。賢明便香湯自浴齋戒。出東齋。至十四夜。
於眠中。聞建喚聲。驚起。見建在齋前。如生時。父問曰。
汝往在何處。建云。從亡來。住在練神宮中。滿百日。當
得生忉利天。建不忍見父母兄弟哭泣傷慟。三七日
禮諸佛菩薩。請四天王。故得暫還。願父母從今已後。
勿復啼哭祭祀。阿母已發願。求見建。母不久當命終。
即共建同生一處。父壽可得七十三。命終之後。當三
年受罪報。勤苦行道。可得免脫。問曰。汝從夜中來。那
得有光明。建曰。今與菩薩諸天共下。此其身光耳。又
問云。汝天上識誰。建曰。見王車騎。吳興張永。外祖宗
西河。我非獨但此一門中生。從四十七年以來至今。
七死七生。已得四道果。先發七願。願生人間。故歷生
死。從今永畢。得離七苦。建臨終時。見七處生死。所以
大哭者。與七家分別也。問云。汝皆生誰家。建曰。生江
縣吏部羊布。廣州張永。車騎王玄。宋謨。蕭惠明。給事
梁季父。今生董越騎家。惟此間生十七年。餘處止五
三年耳。自今已後。毒癘歲多。宜勤修功德。建見世人
<pb n="126"/>
死。多墮三途。生天者少。勤精進。可得免度。發願生天。
亦得相見。行脫差異。無相值期。又問云。汝母憂憶汝。
垂死。可令見汝不。建曰。不須相見。益懷煎苦耳。但依
向言說之。諸天已去。不容久住。慘有悲色。忽然不見。
去後。竹林左右。猶有香氣。家人亦並聞餘香焉（建。乃初果
須陀洹人。七死七生漏盡。而證得第四阿羅漢果。出三界。故云。從今永畢得離諸苦。然建所生處。皆是善門也）。
<other>歷陽</other>○張應者。本事俗神。鼓舞淫祀。咸和八年。移居
蕪湖。妻得病。應請禱備至。財產略盡。妻法家弟子也。
謂曰。今病日困。求鬼無益。乞作佛事。應許之。往寺中
見竺曇鎧。曇鎧曰。佛如愈病之藥。見藥不服。雖見無
益。應許當事佛。曇鎧與期。明日往齋。應歸。夜夢見一
人長丈餘。從南來入門。曰。汝家狼籍。乃爾不淨。見曇
鎧隨後曰。始欲發意。未可責之。應既眠覺。便炳火作
高座。及鬼子母座。曇鎧明往。應具說夢。遂受五戒。斥
除神影。大設福供。妻病即除愈。咸康二年。應至馬溝
糴鹽。還泊蕪湖浦宿。夢見三人。以鎠鈎。鈎之。應曰。我
佛弟子。牽終不置。曰。汝叛走多時。應怖。謂曰。放我。當
與君一升酒。彼乃放之。謂應曰。但畏後人復取汝耳。
眠覺腹痛泄痢。達家大困。應已久病甚。遣人呼鎧。適
值鎧不在。應尋氣絕。經日而甦。說有數人。以鎠鈎。鈎
將北去。下一坂岸。岸下見有鑊湯。刀劒。楚毒之具。應
時悟是地獄。欲呼師名。忘曇鎧字。但喚和尚救我。亦
時喚佛。有頃。一人從西面來。形長丈餘。執金杵。欲撞
此鈎人。曰。佛弟子也。何入此中。鈎人怖散。長人引應
去。謂曰。汝命也盡。不復久生。可蹔還家。頌唄三偈。并
取和上名字。三日當復命過。即生天矣。應既甦。即復
怵然。既而三日持齋頌唄。遣人疏取曇鎧名。至日中
食畢。禮佛讀唄。徧與家人辭別。澡洗著衣。如眠便盡
（唄者。讚也。謂讚歎三寶也。諷經亦曰唄。偈者。佛經中偈頌也。怵音出。憂也。悚懼也）。
<other>襄陽</other>○史世光。咸和八年。於武昌死。七日請沙門支
法山。為誦小品般若經。疲而微臥。聞靈座上。如有人
聲。史家有婢字張信。見世光在靈上著。衣帢。具如生
平。語信云。我本應墮龍中。支和尚為我誦經。曇護。曇
堅。迎我上第七梵天。快樂處矣。護堅。並是山之沙彌。
已亡者也。後支法山。復往為誦大品般若經。又來在
座。世光生時。以二旛在寺中供養。乃呼張信。持旛送
我。信曰諾。便絕死。將信持旛。俱西北飛上一青山上。
如瑠璃色。到山頂。望見天門。光乃自提旛。遣信令還。
與一青香如巴豆大。囑曰。以上支和尚。信未還。便遙
見世光直入天門。信復道而還。倐忽甦活。亦不復見
手中香也。旛亦故在寺中。世光與信於家去時。其六
歲兒見之。指語祖母曰。阿爺飛上天。婆為見否。世光
後復與天人十餘。俱還其家。徘徊而去。每來必見簪
帢去。必露髻。信問之。光答曰。天上有冠。不著此也。後
乃著天冠。與羣天人。鼓琴行歌。徑上母堂。信問。何用
屢來。光曰。我來欲使汝輩知罪福也。亦兼娛樂。阿母。
琴音清妙。不類世聲。家人小大。悉得聞之。然聞其聲。
如隔壁障。不得觀察也。惟信聞之。獨分明焉。有頃去。
信見光入一黑門。須臾來出。謂信曰。舅在此。日見榜
撻。楚痛難堪。我省視還也。舅生前犯殺罪。故受此報。
可告舅母。請僧⿰言奉經。當稍免脫。舅昔輕車將軍也（第七
梵天。即初禪天在六欲天上）。
<other>宋</other>
<other>江陵</other>○釋黃遷。年二十時。常寄江陵市西。楊道產家。
行般舟。勤苦歲餘。因爾遂頗有感變。或一日之中。赴
十餘處齋。雖復終日竟夜行道轉經。而家家悉見黃
遷在焉。眾稍敬異之。以為得道。孝建二年一日。自言
死期。謂道產曰。明夕吾當於君家過世。至日。道產設
八關然燈通夕。初夜中夜。遷猶豫眾行道。休然不異。
四更之後。乃稱疲而臥。顏色稍變。有頃而盡。闔境為
設三七齋。起塔。塔今猶存。死後久之。現形多寶寺。謂
曇珣道人云。明年二月二十三日。當與諸天共相迎
也。言已而去。曇珣即於長沙禪坊。設齋九十日。捨身
<pb n="127"/>
布施。至其日苦乏氣。自知必終。大延道俗。盛設法會。
三更中。呼問眾僧有聞見否。眾自不覺異也。珣曰。空
中有奏樂聲。馨煙甚異。黃遷之契。今其至矣。眾僧始
還堂就席。而珣已盡（右五出冥祥記。此記十卷。齊朝王琰撰）。
<other>酒泉郡</other>○凡太守到郡無幾輒死。後有渤海陳裴。見
使此郡。裴憂愁不樂。就卜者占其吉凶。卜者曰。遠諸
侯。放伯裘。能解此者。則無憂。裴仍不解此語。卜者報
曰。但去自當解之。裴既到官。侍監有王侯平。有史侯。
董候等。裴心悟曰。此所謂諸候矣。乃遠之。即臥。思放
伯裘之義。不知何謂。至夜半後。有物來上裴被上。裴
覺。以被冒取之。其物跳踉。訇訇作聲。外人聞。持火入。
欲殺之。魅乃言曰。我實無惡意。但欲試府君耳。聽一
相赦。當深報府君恩。陳裴曰。汝為何物。而忽干犯太
守。魅曰。我本百歲狐也。今變為魅矣。垂化為神。而正
觸府君威怒。甚遭困厄。聽一放我。我字伯裘。若府君
有急難。但呼我字。則自解矣。裴乃喜曰。卜謂放伯裘
之義是也。即便放之。小開被。忽然有赤光。如震電。從
戶出。明日夜。有敲戶者。裴問曰。誰。答曰。伯裘。問曰。何
為。答曰。白事。問曰。白何事。答曰。此界有賊發奴也。裴
案發則驗。每事先以語裴。於是境界。無毫毛之奸。人
咸謂聖君出。後經月餘主簿李音。共裴侍婢私通。既
而驚懼。慮伯裘來白。遂與諸侯謀殺裴。却謂傍無人。
便使諸侯持杖直入。欲格殺之。裴惶怖。即呼伯裘。來
救我。即有物如申一疋絳練。然作聲音。侯伏地失魂。
乃以次縛取之。考問來意。故皆服首。後月餘日。裘與
裴辭曰。今得為神矣。當上天去。不復與府君相見往
來。遂去不見也（出搜神異記）。
<other>梁</other>
<other>武帝妃</other>○妃郗氏。初生有赤光照室。器皿盡明。及長
性明慧。善隷書。讀史傳。女工之事。靡不閑習。宋齊間。
諸王求婚。父曄皆不許。後以適帝。生三女。帝為雍州
刺史。而妃薨。其性酷妒。天監年。化為巨蟒。入於後宮。
通夢於帝。帝體將不安。蟒輒激水騰涌。或現龍形。光
彩照灼。時蟒作人語。啟帝曰。妾以生存。嫉妒大小。為
性慘毒。損物害人。死為蠎身。無飲食饑窘困迫。又一
鱗甲內。有多蟲唼咬肌肉。痛苦甚劇。感帝昔眷念於
妾。故陳露於帝。祈一功德。以見拯拔。帝聞之感激。因
此露井上為殿。衣服委積。置銀轆轤。金瓶灌百味。以
祀之。帝乃大集沙門於殿。宣問何善能脫其苦。誌公
對曰須禮佛懺滌。其愆可脫。於是帝與誌公。及名德
沙門。搜索。大藏經文。採摭佛語。感彌勒題名。撰成懺
文十卷。在宮修禮。忽聞異香馥郁。帝因仰觀。乃見一
天人容儀端麗。謂帝曰。蒙帝功德。已脫蟒身。得生忉
利天上。今呈天身。以為證驗。殷勤致謝。言訖不見（出通
載并懺序）。
<other>蜀郡</other>○龍淵寺。沙門慧韶姓陳。本頴川太丘人。少欲
多智。聦敏不羣。春秋五十四。卒於本寺。時成都民姓
應名始豐。因病氣絕。而心尚煖。五日方醒。云。被攝至
閻王所。聞處分云。迎韶法師。須臾便至。王下殿。合掌
頂禮。更無言說。惟書文書。作一大政之字。韶出外。坐
於曠路樹下。見一少童。以漆柳箕。擎一袈裟。令韶著
之。有數十僧來迎。豐惟識和慈。二禪師。幢蓋列道。騰
虗而去。又當終夕。有安浦寺尼。久病悶絕。醒云。送韶
法師。及五百僧。登七寶梯。到天宮殿。講堂中其地如
水精。牀席華整。亦有麈尾。几案蓮華池。韶就座談說
少時便起。送別者令歸。其生滅冥祥。感見類此。以天
監二年七月三日卒（出續高僧傳）。
<other>元魏</other>
<other>中天竺</other>○沙門勒那。此云寶意。是西國人。徧通三藏。
妙入總持。以魏永平之初。來遊東夏。宣武皇帝。每請
講華嚴經。披閱精義。無廢一日。正處高座。忽有一人
持笏執名者。形如大官。云。奉天帝命。來請法師。講華
嚴經。意曰。今此法席尚未停止。待訖經文。當來從命。
<pb n="128"/>
既而法事將了。又見前使云。奉天帝命。故來下迎。意
乃含笑熈怡。告眾辭訣。奄然卒於法座。都講等四人。
亦同時殞。魏境道俗。聞見斯異。無不嗟歎。
<other>隋</other>
<other>相州</other>○鄴下寺。釋玄景。統解玄微。純講大乘。後因臥
疾三日。告侍人曰。玄景欲見彌勒佛。云何乃作夜摩
天主。又云。賓客極多。事須看視。有問其故。答云。凡夫
識想。何可檢校。向有天眾。欲來邀迎耳。爾後異香充
戶。眾共聞之。又曰。吾欲去矣。當願生世。為善知識。遂
終於所住。即大業二年六月也。自生常立願云。沈骸
水中。及歿後。遵用前旨。葬於紫栢河。深瀅之中。三日
往觀。所沈之處。反成沙墳。極高峻。而水分派。道俗異
其雅瑞。傳跡于今（右二。出續高僧傳）。
<other>潞州</other>○刺史辛彥之。建十五層浮圖。州人張元。暴死
復甦云。神遊天上。見一堂極崇麗。天人曰。辛刺史有
大功德。作此堂以俟之。
<other>海東</other>○新羅國。玄光禪師。參南嶽。證法華三昧。師即
禮辭南嶽。返錫江南。值本國海舶。遂獲附載。方及大
洋。忽覩采雲亂目。雅樂盈空。絳節霓旌。傳呼而至。空
中聲云。天帝請海東玄光禪師。師拱手遜避。舟停不
進。即見青衣恭迎入大宮闕。見羽衛陳列。鱗介繁錯。
間以鬼神。咸仰敬曰。天帝降我龍宮。請法師說已證
法門。吾曹受益不少矣。既升殿。請陟高臺。天帝扣問。
師為開演經七日而畢。帝躬送別。向所乘舟。師復登
之。舟遂泛泛而去（右二出統紀）。
<other>唐</other>
<other>京師</other>○大安國寺。子鄰法師。年少時。忽思歸覲二親。
其父喪明。母終已三載。因詣嶽廟。求知母之幽趣。即
敷坐具。誦法華經。誓見天嶽王為期。其夜嶽王。果召
鄰問。何故懇苦如是。鄰曰。母王氏。亡來已經除服。敢
問大王。母今何在。王顧簿吏。對曰。王氏現繫獄受苦。
鄰曰。我母何罪。王曰。生和尚時。食雞卵。又取白傅頭
瘡。坐是之故。職師之由。鄰悲號委頓。求王請免。曰。縶
縻有分。放釋無門。然則為法師計。請往鄮山。禮阿育
王塔。或可原也。鄰詰朝。遵途。到會稽鄮陰山寺。叩頭
哀訴。五輪著地。禮畢。數所投䇿。至四萬數。俄聞有呼
鄰聲。若蔡順之解。望空。見雲氣中。母謝曰。承汝之力。
得生忉利天矣。故來報汝。倐然不見。先所禮處。今鄮
山育王寺。後峰之翠微茅菴基。及池存焉（古人分娩食雞卵。尚
得重報。今人娩後多殺生命罪當如何。為母為子者。不可不知。鄮山在浙江寧波府城。東南四十里許。阿育王
塔。詳見第四卷中。○縶音執。絆也縻音縻繫也）。
<other>壽州</other>○紫金山。玄宗禪師。永嘉人。見紫金山。悅可自
心。留行禪觀。此山先多虎暴。或噬行商。或傷樵子。避
苛政者。哭婦甚哀。從宗卜居。哮𣊟絕跡。自邇入山者
無憚矣。一日禪徒擁集。見一老父。趨及座前。拜跪勤
恪。宗曰。子何人耶。答云。我本虎也。在此山中。食𣊟眾
生。因大師化此。冥迴我心。得脫業軀。已生天道。故來
報謝。折旋之頃。了無所見（右二出宋高僧傳）。
<other>長安</other>○西明寺。道宣律師者。德鏡玄流。業高清素。精
誠苦行。畢命終身。棲遑問道。志在住持。綴緝儀範。二
百餘卷。結集高軌。屬有深旨。貞觀中。曾隱沁部雲室
山。人睹天童給侍左右。於西明寺夜行道。足跌前階。
有物扶持。履空無害。熟顧視之。乃少年也。律師遽問。
何人夜中在此。少年曰。某非常人。乃北方多聞天王
之子那吒也。護法之故。擁護和尚。時之久矣。師曰。貧
道修行。無煩太子。太子威神自在。西域有可作佛事
者。願為致之。太子曰。某有釋迦佛牙。寶掌雖久。頭目
猶捨。敢不奉獻。俄授於師。師保錄供養焉。[(奧-釆+米)-大+ㄎ]以乾封
二年。仲春之節。身在京師。城南淨業寺。逐靜修道。年
至桑榆。氣力將衰。專念四生。又思三會。忽以往緣。幽
靈顧接。病漸瘳降。勵力殷仰。遂感冥應。時四天王至。
問訊律師。廣序賢劫四佛興世。涅槃遺跡等事。復有
諸天。四王臣佐。至律師房門。似人行動。蹀足出聲。律
<pb n="129"/>
師問言。是誰。答言。弟子姓張名瓊。師問。何處檀越。答
言。是南方天王之第十五子。王有九十一子。英略神
武。各御[邱-丘+(看-目)]都。所統海陸。道路區分。持犯界別。並親受
佛教。護持善惡。使遺法載隆。積殖其功。常加守護。不
徒設也。師曰。檀越既遺德劣。故來相看。何故門首不
入。答云。弟子不得師教。不敢輒入。師云。願入就座。入
已。禮敬伏座。問曰。檀越既篤信三寶。又受佛囑護持。
善來相看。何不現形。答言。弟子報身。與餘人別。光色
又異。驚動眾心。共師言論足得。不勞現身。問曰。貧道
入春已來。氣力漸弱。醫藥無效。未知報命遠近。答云。
師報將盡。無煩醫藥。問曰。定報何日。答云。何須道時。
但知師不久盡。生第四天彌勒佛所。問曰。同伴是誰。
答曰。弟子第三兄張璵。通敏超悟。信重釋宗。撰祇洹
圖經。百有餘卷。烈峙天宮。無聞地府。師承此告。及踊
思尋請述之。用開道俗。又一天來至師所。致敬申禮。
具敘暄凉。師問曰。檀越何處。姓字誰耶。答曰。弟子姓
王名璠。是大吳之蘭臺臣。今是南方天王韋將軍下
之使者。將軍事務極多。擁護三洲之佛法。有鬬諍凌
危之事。無不躬往和喻令解。今附和南。不久當至。復
有一天來云。姓羅氏。是蜀人也。言作蜀音。廣說律相。
初相見時。如俗禮儀。敘述緣由。多有次第。又有一天
姓費氏。禮敬如前。云。弟子迦葉佛時。生在初天。在韋
將軍下。諸天貪欲所醉。弟子以宿願力。不交天欲。清
淨梵行。偏敬毗尼。韋將軍。童真梵行。不受天欲。一王
之下。有八將軍。四王三十二將。周四天下。往還護助。
諸出家人。四天下中。北天一洲少有佛法。餘三天下。
佛法大弘。然人多犯戒。少有如法。東西天下。人少黠
慧。煩惱難化。南方一洲。雖多犯罪。化令從善。心易調
伏。佛臨涅槃。親受付囑。並令守護。不使魔嬈。若不守
護如是破戒。誰有行我之法教者。故佛垂誡。不敢不
遵。雖見毀禁。愍而護之。見行一善。萬過不究。事等忘
瑕。不存往失。且人中臭氣上薰空界。四十萬里。諸天
清淨。無不厭之。但以受佛付囑。令護佛法。與人同止。
諸天不敢不來。韋將軍三十二將之中。最存弘護。多
有魔子魔女。輕弄比丘。道力微者。並為惑亂。將軍棲
遑奔至。應機除剪。故有事至。須往四王所。時王見皆
起。謂韋將軍。修童真行。護正法故。弟子性樂戒律。如
來一代所制毗尼。並在座中。聽受戒法。問云。益州成
都。多寶石佛者。何代時像。從地涌出。答曰。蜀都元基
青城山上。今之成都。大海之地。昔迦葉佛時。有人於
西耳河造之。擬多寶佛全身相也。其地西北。去雟州
二千餘里。問去天竺非遠。往往有至彼者。至晉時。有
僧於此地。見土墳。隨出隨除。終不可平。後見坼開。乃
深掘丈餘。獲像及人骨。在船。其髏骨肘脛。悉皆麤大。
數倍過於今人。即迦葉佛時。閻浮提人壽二萬歲時
也。今時劫減。命促。人小。固不常然。不可怪也。初出之
時。牽曳難得。弟子化為老人。指撝方便須臾。至周滅
法暫隱。到隋重興。更復出之。蜀人但知其靈。從地而
出。亦不測其根源。見其華趺。有多寶字。因遂名焉。又
問。多寶字。其隷書。出於亡秦之代。如何迦葉佛時。已
有此國書耶。答曰。亡秦李斯隷書。此乃近代。遠承隸
書之興。興於古佛之世。現今南洲四面。千有餘洲。莊
嚴閻浮一方。百有餘國。文字言音。同今唐國。但以海
路遼遠。動數十萬里。重譯莫傳。故使此方封守株柱。
不足怪也。師不聞乎。梁顧野王大學之太傅也。周訪
字源。出沒不定。故玉篇序云。有開春申君墓。得其銘
文。皆是隷字。檢春申。是周武六國同時𨽻文。則非吞
併之日也。此國篆隷諸書。尚有茫昧。寧知迦葉佛時
之事。史非其耳目之所聞見也。又問。今西京城西。高
四土臺。俗云是蒼頡造書之臺。如何云隷書字。古時
已有。答云。蒼頡於此臺上增土造高。觀鳥迹者。非無
其事。且蒼頡之傳。此土罕知其源。或云黃帝之臣。或
云古帝王也。鳥迹之書。時變一途。今所絕有。無益之
<pb n="130"/>
言。不勞述也。又一天人。姓陸名玄暢。來謁律師云。弟
子是周穆王時。生在初天。本是迦葉佛時。天為通化。
故周時暫現。所問高四土臺者。其本迦葉佛。於此第
三會說法度人。至穆王時。文殊目連來化。穆王從之。
即列子所謂化人者是也。化人示穆王高四臺。是迦
葉佛說法處。因造三會道場。至秦穆公時。扶風獲一
石佛。穆公不識。棄馬坊中。穢汙此像。護像神瞋。令公
染疾。公又夢上帝極責。覺問侍臣由余。答云。臣聞周
穆時。有化人來此土云。是佛神。穆王信之。於終南山。
造中天臺。高千餘尺。基址現在。又於蒼頡臺。造神廟。
名三會道場。公今所患。殆非佛為之耶。公聞大怖。語
由余曰。吾近獲一石人。衣冠非今所製。棄之馬坊。將
非此是佛神耶。由余往視之。對曰。此真佛神也。公取
像澡浴。安清淨處。像遂放光。公又怖。謂神瞋也。宰三
牲以祭之。諸善神等。擎棄遠處。公又大怖。以問由余。
答曰。臣聞佛神清潔。不進酒肉。愛重物命。如護一子。
所有供養。燒香而已。所有祭祀。餅果之屬。公大悅。欲
造佛像。絕於工人。又問由余。答曰。昔穆王造寺之側。
應有工匠。遂於高四臺南村內。得一老人。姓王名安。
年百八十。自云曾於三會道場。見人造之。臣今年老。
無力能作。所住村北。有兄弟四人。曾於道場內。為諸
匠執作。請追共造。依言作之。成一銅像。相好圓備。公
悅。大賞賚之。彼人得財。並造功德。於土臺上造重閣。
高三百尺。時人號之高四臺。或曰高四樓。其人姓高。
大者名四。或曰兄弟四人。同立故也。又問。目連舍利
弗。佛在已終。如何重見。答曰。同名六人。此目連。非大
目連也。釋迦如來。度大迦葉。後十二年中。來至此臺。
其下現有迦葉佛舍利。周穆身遊天竺。佛告穆王。彼
土現有古塔。可返禮事。王問何方。佛曰。在鄗京之東
南也。又問。今五臺山。中臺之東南。三十里。見有大孚
靈鷲寺。兩堂隔㵎猶存。南有華園。可二頃許。四時發
彩。或云漢明所立。或云魏孝文帝栽植。如何為實。答
云。但是二帝所作。昔周穆之時。已有佛法。此山靈異。
文殊所居。周穆於中造寺供養。及阿育王亦依置塔。
漢明之初。摩騰法師。是阿羅漢。天眼亦見有塔。請帝
立寺。其山形像似靈鷲。名曰大孚。孚者信也。由帝深
信佛法。立寺勸人。元魏孝文。北臺不遠。常來禮謁。見
人馬行迹。石上分明。其事可驗。豈惟五臺獨驗。今終
南山。太白。太華。五嶽名山。皆有聖人。為住持佛法。令
法久住。有人設供。感赴徵應。事在別篇。不繁此述也。
問。羅什法師。一代所翻之經。人多偏樂。受持轉盛何
耶。答曰。其人聰明。善解大乘。以下諸人。同時翻譯者
並儁。又一代之寶也。絕後光前。仰之所不及。故其所
譯。以悟達為先。得佛遺寄之意。什師德行。位在三賢。
所在通化。那煩補闕。隨機而作。故大論一部。十分略
九。自餘經論。例此可知。冥祥感應。歷代彌新。深會聖
旨。罕逢難遇。又蒙文殊指授。令其刪定。特異恒論。又
問。幽冥所感。俗中常有神去形朽。如何重來。或經七
日多日。如生不異。答曰。人稟七識。識各有神。心識為
主。主雖前去。餘神守護。不足怪也。如五戒中。一戒五
神。五戒便有二十五神。一戒破。五神去。餘者仍在。如
大僧受戒。戒有二百五十。神亦戒戒之中。感得二百
五十。防衛比丘。若毀一戒。二百五十神去。餘者恒隨。
於是律師。既承靈囑。扶疾筆受。隨聞隨錄。合成十卷。
律師憂報將盡。復慮天人將還。筆路蒼茫。無暇餘事。
文字亦復疏略。但求聖意。不存文飾。耳目雖倦。不覺
神勞。但恨知之不早。今依天人所說。不違三藏教旨。
即皆編錄。雖聞天授。還同佛說。始從二月。迄至六月。
日別來授。無時暫閑。至冬初。十月三日。師氣力漸微。
香旛遍空。天人聖眾。同時發言。從兜率天來請律師。
師端坐。一心合掌。斂容而卒。臨終道俗百有餘人。皆
見香華迎往昇空。云云（出法苑。并高僧傳。其餘鳥獸僧俗生。天。備載經論。及兜率
龜鏡集中。真武。乃北方一神耳。今道士以那吒太子。帶貼髏。立真武側。罪莫大焉）。
<pb n="131"/>
<other>嵩山</other>○破竈墮和尚。名氏叵測。天后之世。參嵩山安
禪師。通徹禪法。逍遙弗羇。山有廟。靈甚。殿中惟有一
竈。遠近烹宰祭祀。凡人拜奏之時。往往見鬼物形兆。
師領徒入廟。以杖擊竈三下曰。咄。此竈泥瓦合成。聖
從何來。靈從何起。恁麼烹宰物命。又擊三下。遂傾破
墮落。須臾。有一人。青衣峨冠。拜曰。我本竈神。久受業
報。今蒙師說無生法。得脫此處。今當生殊勝天上。特
來禮謝。師曰。汝是本有之性。非吾強言。神再拜而去
（出通載及宋高僧傳○今人被擊。即大生瞋怒。若不瞋怒。如擊木石無異。奚契一咄泥瓦合成之旨。其有伶俐
漢子。於此言下薦得。即會無生法矣○叵音頗。不可也）。
<other>循州</other>○北山神。宣律師問天人曰。南海循州北山。興
寧縣界。靈龕寺。多有靈跡。何也。天人曰。此乃文殊聖
者弟子。為此山神。多造惡業。文殊愍之。便來教化。遂
識宿命。請為留迹。我常禮事。得離諸惡。文殊為現。今
者是也。於貞觀三年。山神命終。生兜率天（見付囑儀○按上生
經云。佛言。善男子善女人。犯諸禁戒。造眾惡業。聞彌勒菩薩大悲名字。五體投地。誠心懺悔。是諸惡業。速得清
淨。我滅度後。四眾八部。欲生第四天。當於一日。乃至七日。繫念彼天。持佛禁戒。思念十善。行十善道。以此功德。
迴向願生彌勒佛前。隨念往生。所言七日者。且從近論。尚感天報。況復一生而不尅獲乎。未曾有經。有受十善
之法。此不繁出。言第四天者。名兜率陀天。是彌勒菩薩。於中教化諸天子。若生彼處。即得不退轉地○生兜率
天。有數十人。出高僧傳。及兜率龜鏡集中）。
<other>于闐國</other>○沙彌般若彌伽薄。堅持戒行。專誦華嚴。時
忽有人合掌言。諸天請師。願師閉目。俄至天上。天帝
釋跪而請曰。今方與修羅戰。屢被摧衂。屈師誦華嚴
經。望法力加被。師乘天輅。心念華嚴。以諸天眾。對彼
勍敵。修羅見之。忽然潰散。須臾。送歸。身染天香。終身
不滅（出華嚴感應錄）。
<other>清</other>
<other>廣州</other>○南海縣。麻奢鄉。陳公孺。性懷耿侃。喜客無倦。
不尚奢美。惟好儉樸。晚年歸信法門。受持六齋。倐興
剏立精舍之念。於康熙丙午年。捨宅後地。為寶象林。
建瑞塔禪寺。誘諸子姪。而趣向佛乘。故令一方知崇
三寶。遠惡修善。實藉公焉。癸丑歲。公年六十有六。感
微疾數旬。至五月初五日。使人扶遊茘圃。以賞新茘。
是夜寂然長逝矣。本寺僧眾。即為之修禮懺法。時有
沙彌藏一。自東安石驎菴來。執大殿香燈職。午飯畢。
趺坐殿後。俟茶上供。而頭忽垂至膝。同坐者。謂其瞌
睡。以手觸之不動。方知已絕。呼人共舁上牀。移時乃
甦。眾詰之。一曰。初見前殿門外。有數金甲神人。雄偉
勇聳。列跪門前。天人雜沓。窒塞虗空。幢旛寶蓋。香華
燈燭。樂音徧界。中有一人甚高大。極目望不至首。有
二大旛。一題云娑羅樹王佛。一題云越三界菩薩。有
二天童。各執一小旛。一題云。妙喜世界。一題云極樂
天幢。復有一旛。遣藏一執。云。送山主往化樂天。一執
之出門。方至橋首。見二長老在後喚云。你未得去。藏
一聞之。即便回也。化樂。是欲界第五天也。余惜公入
法門日淺。未知出世大道。由福報故。生化樂天。不然。
即生第四兜率天。親承彌勒大士。聞深妙法。與給孤
長者。把臂同遊龍華三會。證無生忍。寧不快哉（寶象林釋
慧弓綠○龍華。謂彌勒佛。當來坐於龍花樹下。成等正覺。三會說法度人。故也。妙喜。是東方阿閦毗佛世界。極
樂。是西方阿彌陀佛世界。阿閦毗。此云不動。阿彌陀此云無量壽。若據旛。則公當隨生一佛世界。或其人採語
不真。亦未可知。以化樂。極樂。音相近也。若人誠心繪塑佛像。即生妙喜世界。一心專念阿彌陀佛名號。即生極
樂世界。按上五旛。俱是接引徃生者。故有佛菩薩聖號。然造旛之法。須知有能嚴。所嚴。能嚴者。旛即供具。莊嚴
供養於所供佛塔。或諸佛菩薩。不應安佛菩薩尊像。當作禽獸形。或書讚頌偈詞。其所嚴者。是所敬之尊。乃書
佛菩薩聖號。即以香華燈燭。種種果食百珍。而供養之。按諸經律。令造旛者。皆是能嚴之旛。如昔給孤長者。既
作塔已。欲以旛旗。并雜繪綵。而為供養。佛言。應作。彼不解旛式。佛言。聽作師子旛。犎牛旛。金趐鳥旛。及龍旛等。
於上[書-曰+(且-二+人)]作彼之形像。又普廣經云。若四輩男女。臨終之時。若已命過。於其亡日。造作黃旛。懸著剎上。使獲福德。
離八難苦。得生十方諸佛淨土。旛蓋供養隨心所願。至成菩提。旛隨風轉。破碎都盡。成於微塵。旛一轉時。輪王
位。乃至吹塵。小王之位。其報無量。然燈供養。照諸幽冥。苦痛眾生。[蒙-卄+((並-(前-刖))-一)]此光明。得互相見。緣此福德。[托-七+友]彼眾生。悉
得休息。
華嚴經云。人欲終時。自見中陰相。行惡業者。見三惡
受苦。或見閻羅持諸兵仗。囚執將去。或聞苦聲。若行
善者。見諸天宮殿。妓女莊嚴。遊戲快樂。如是等勝事。
故永明壽禪師云。若心淨。即香臺寶樹淨剎化生。心
<pb n="132"/>
垢。則丘陵坑坎穢土受質。皆是等倫之果也。

六道集卷一

音釋
帝釋梵語釋提桓因。華言能天主。謂能為三十三
天之主。昔為人時。姓憍尸迦。建立迦葉佛舍利塔。
三十二人助修。共生忉利天。帝釋為主。總名三十
三天也。
身口七善業身不殺盜邪婬。口不妄言綺語兩舌
惡口。
十惡業十善業十惡者。身三。殺盜婬。口四。妄言綺
語兩舌惡口。意三貪瞋癡。不作是事。名為十善。天
台云。十善有二種。一止。二行。止則但止前惡。不惱
於他。行則修行勝德。利樂一切。此二通稱善者。善
以順理為義。息倒歸真。故云順理。止則息於重倒
之惡。行則漸歸勝道之善。故止行二種。皆名為善。
或加以道名。以能通至樂果故也。
埏埴上音羶。和土也。下音實。黏土也。老子曰。埏埴
以為器。即打瓦也。
帢音掐。帽也。
窘羣字上聲。困也。
轆轤上音六。下音盧。井上汲水圓轉木也。
鄗豪上聲。邑名。在常山。漢光武。分鄗字為高邑。
舁音于。對舉也。
由旬有三別。大者六十里。中者四十里。下者三十
里。
八萬四千問曰。教中常言八萬四千。何耶。答曰。此
其大數也。亦人身中有八萬四千毛孔。心具八萬
四千塵勞煩惱。故佛說八萬四千法門。以對治之。
問。又常言七七之期。何耶。答。人在胎時。七七日。形
具五體死時。極至七七日。必定託生也。餘如後釋。
小品般若十卷。
大品般若三十卷。
犎音風。牛名。出罽賓國。形如槖駝。脊上高隆。
二十五有一四州。東西南北。二四惡趣。修羅。鬼。畜。
地獄。三六欲天。四梵天王。五無想天。六五那含天。
七四禪天。八四空天。然此二十五有。總在六道中。
有生有死也。梵王。無想。那含。總在四禪天。由外道
謂梵王。為生萬物之主。謂無想以無心為涅槃。五
那含為真解脫。故此別立其名也。
八部一諸天。二龍眾。三夜叉。四乾闥婆。五阿修羅。
六迦樓羅。七緊那羅。八摩睺羅伽。
四眾出家二眾。比丘比丘尼。在家二眾。優婆塞優
婆夷。俱受五戒者。
譴謫上音牽去聲。下音窄。責罰。
法喜禪悅食以愛樂大法。得法資長道種。心生歡
喜。不嗜世味。常持正念。是為法喜食。由得禪定自
資。長養慧命。道品圓明。正念現前。心生喜樂不貪
世味。是為禪悅食。
郗音希○昔陳鍼。是智者大師之兄。為梁晉安王
中兵參軍。年四十。仙人張果相之曰。死在搞月。師
令行方等懺。鍼見天堂門牌曰。陳鍼之堂。後十五
年。當生於此。果後見鍼。驚問曰。君服何藥。答曰。但
修懺耳。果曰。若非道力。安能超死。竟延十五年而
終。武帝為郗氏禮懺。尚生忉利。而鍼躬修懺法。豈
不天堂預置乎。
十二緣生亦名緣起。亦名因緣。所謂無明緣行。行
緣識。識緣名色。名色緣六入。六入緣觸。觸緣受。受
緣愛。愛緣取。取緣有。有緣生。生緣老死。此名三世
因果。循環之法也。無明行二。是過去因。識名色六
入觸受五。名現在果。愛取有三。名現在因。生老死
二。名未來果。詳如餘處。
<pb n="133"/>

<sarticle>六道集卷二</sarticle>
廣州南海寶象林沙門弘贊在犙輯
<other>人道</other>
梵語。那羅摩納。此云人。人者忍也。謂於世間違順之
境。情能安忍故也。立世論云。何故名人道。此有八義。
一聰明。二為勝。三意微細。四正覺。五智慧增上。六能
別虗實。七聖道正器。八聰慧業所生。又由先造作增
長中品身語意妙行。往彼生彼。令彼生相續。故名人
趣。又多憍慢。故名人。於五趣中。憍慢多者。無如人也。
又能寂靜意。故名人。於五趣中。能寂靜意。無如人也。
然人身難得。正法難聞。今人身已得。復聞正法。不聞
正法。便纏世見。寧知三世六趣輪迴。修人天因。造涅
槃道。且光陰迅速。如白駒過隙。不謀早修。更待何時。
轉息即是來世。奚定生方。善因未建。惡果斯彰。一失
人身。非論劫數。故付法藏經云。人身不堅。腐敗危脆。
猶如聚沫。須臾變滅。無常既至。誰有存者。口氣不來。
青腫臭爛。髮毛爪齒。狼籍在地。故知人身惟苦無常。
復有愚智貧富貴賤。種種不等。悉由前生所造善惡
之業不同。故其果報非一。而所居處。亦復各異。是有
四大州。及八中州。諸餘小州之途分。然皆不免三災
八苦。智者觀之。理應生厭。速求解脫。原其始也。爰此
世界初成。大地為一海水。由風鼓激。和合一類。猶如
熟乳。既其冷已。有凝結生。其海水後漸成於地。上有
地味。色香美味。悉皆具足。時彼色界光音諸天。或有
福盡來生。或樂觀新地來下。性多輕躁。以指甞其地
味。如是轉三。得其甜美。食之不已。漸生麤肥。失天妙
色神足光明。冥然大暗。後有黑風吹彼海水。漂出日
月。置須彌邊。安日道中。遶須彌山。照四天下。時諸人
輩。見出則歡。見入則懼。自茲以後。晝夜晦朔。春秋歲
數。終而復始。劫初成時。諸天來下為人。皆悉化生。身
光自在。神足飛行。無有男女尊卑。眾共生世。故名眾
生。食地味多者。顏色麤悴。其食少者。顏色光澤。遂生
勝負。因緣勝負。便生是非。地味稍歇。咸皆懊惱。又生
地皮。狀如薄餅。地皮又滅。又生地膚。地膚滅故。又生
自然地肥。地肥不生。便生兩枝葡萄。其味亦甘。久久
食多。共相形笑。葡萄不生。便生粇米。不種自生。無有
糠穢。長於四指。旦暮収刈。苗即隨生。至旦暮時。米便
成熟。雖復數取。而無異狀。以此充食。長壽而住。時彼
眾生。由段食故。滓穢在身。為欲蠲除。便成二道。遂有
男女根生。便生染著。故相親近。因造非法。諸餘眾生。
見此事時。競以糞掃土石。而棄擲之。不共同居。擯於
眾外。今時出嫁。以金銀蔴豆共擲。皆由昔日糞土棄
擲之原本。由彼時人。驅擯出故。樂行惡者。遂共聚集。
造立房舍。覆蔽其身。而作非法。此為最初營立家宅。
便有家室。時諸眾生。若日暮時。若日朝時。由饑取稻。
每日充足。不令餘殘。有一眾生。為慵懶故。旦起取稻。
遂乃兼將暮時稻來。至暮時。有一同伴。喚共取稻。此
人報曰。汝自取去。我旦來取稻。已兼兩時糧訖。時彼
同伴。聞斯語已。心便讚曰。此亦大好。我今取時。兼二
日糧來。如是彼此。遞相效學。取二日。三日。七日。乃至
半月。一月稻來。漸漸倍於前數。由此貪心。日增盛故。
遂令稻中生諸糠穢。一刈之時。更不再生。設生之時。
其實漸惡。於是諸人競來收採。以貪心積聚故。糠穢
轉盛。其稻無力。收採不生。或有遺餘。諸人見已。更相
告曰。我等分取地界。便各各分之。因此義故。世間田
地。始為耕種。遂立疆畔。時一眾生。雖自有田。私盜他
穀。再三不休。遂推往眾中。陳說其事。彼反嫌言。為少
稻故。對眾辱我。由此緣故。大眾共集。遞相告曰。不知
二人。是誰有罪。我等意欲眾中。揀一眾生。顏色端正。
形容具足。智慧通達。立為田主。有過者治罰。無過者
養育。我等眾人所種之田。各各依法。六分之中。與其
一分。爾時眾中。揀得一具足德人。即立為地主。彼即
<pb n="134"/>
如法治罰。養育人眾。既眾立為地主。由此因緣。世間
有剎帝利王種也。時有一眾生。作是念言。世間所有
家屬萬物。皆為刺棘癰瘡。今宜捨離。入山行道。靜處
思惟。時彼入山。樹下思惟。日日出山。入村乞食。村人
見已。加敬供養。眾共稱善。此人乃能捨離家累。入山
求道。以其能離惡不善法。守道居貞。潔白其操。因是
稱為婆羅門。由此因緣。世間有婆羅門種。彼眾生中。
習種種業。遷居逐利。以自營生。因是世間。故有毗舍
之種。（商賈也）又彼眾生中。肆力田隴。習諸雜藝。以自生
活。因是世間。有首陀羅種。（農人也）由此因緣。故有四姓。
而剎利為先。長壽共住。歲數無量。減至八萬四千歲
時。人身長八丈。過百年。減一歲。如是減至十歲。人高
一尺。復過百年。增一歲。如是增至八萬四千歲。此一
減增。名一小劫。共有一千六百八十萬年。如是二十
增減。名一中劫。共計有三萬三千六百萬年。然八劫
已過。今當第九減劫。人壽當六七十歲間。人高六七
尺。（當周尺也）如是住滿二十小劫。則壞劫時至矣。初火災。
次水災。三風災。如是壞經二十小劫。山河大地。須彌
鐵圍。盡皆碎末。又空空經二十小劫。乃入成劫。復經
二十劫。方得成立。如是周而復始。運運無窮焉（光音天。乃
色界二禪天也。人從梵天降下。故其語是梵語。書是梵書。自後人隨地轉。語音各異。今惟天竺存焉。婆羅門。此
云淨行。猶此方儒者也）。
宋。靜齋學士劉謐三教平心論曰。張橫渠。不信輪迴
之說。謂佛言有識之死。受生輪迴。為未之思。此即莊
子息我。以死之見也。意謂死則休息。更無餘事矣。殊
不知生死無際。輪迴不息。四生六道。隨業受報。而謂
之無輪迴可乎。南史載梁武帝。夢眇目僧。執手爐入
宮內。欲託生王宮。覺而後宮生子。繹幼即病目。醫療
不效。竟眇一目。是為元帝。名臣言行錄載范祖禹將
生。其母夢一偉丈夫。立於側曰。我漢將軍鄧禹也。覺
而產兒。遂名祖禹。以鄧禹內行淳備。遂字之曰淳夫。
以是證之。則儒家之書。固有輪迴說矣。乃以釋氏輪
迴之說為非。是何其不之察也。程明道。不信地獄之
說。謂佛為下根者。設此偽教。怖令為善。此即小人以
小惡為無傷之見也。意謂生作過惡。既死誰復窮治
哉。殊不知天地神明。昭布森列。賞善罰惡。如影隨形。
而謂之無地獄可乎。名臣言行錄載王荊公子名雱。
所為不善。凡荊公悖理傷道之事。多出於雱。及雱死
後。荊公彷彿見雱荷鐵枷。立於門側。於是捨所居之
半山。為鐘山寺。為修追冥福。以是證之。則儒家之書。
固有地獄之說矣。乃謂釋氏地獄之說為無有。何其
未之思也。若曰。因果之說。不足信也。則作善降之百
祥。作不善降之百殃。積善必有餘慶。積不善必有餘
殃。儒家固以因果教人也。豈謂教不足行。謂暴為無
傷者。反為知道乎。若曰。齋潔之說不足取也。則不茹
葷者。孔子以為祭祀之齋。致齋三日者。禮記以為清
明之德。儒家固以齋潔教人也。豈垂肉為林。日食萬
錢者。反為美事乎。若曰殺生之戒非是。則成湯之祝
網。趙簡子之放生。皆是意也。齊宣不忍一牛。孟子謂
之仁術。宋郊救諸螻蟻。君子以為美談。儒家曷嘗不
以護生為盛德之事哉。若曰飲酒之戒非是。則大禹
之惡旨酒。光武之不飲酒。皆是意也。沈亂之酒。所以
干先王之誅。醉而號呶。所以致賓筵之刺。儒家曷嘗
不以沉湎為招禍之本哉。若曰盜取之戒。非儒家之
所尚。則伊尹所謂非其道也。非其義也。一介不以取
諸人。東坡所謂天地之間。物各有主。苟非吾之所有。
雖一毫而莫取。是果何說也。若曰妄語之教。非儒家
之所急。則司馬溫公。至誠之學。自不妄語始。又其作
（資治）通鑑。謂秦孝公不廢移木之賞。齊威公不背曹沫
之盟。晉文公不貪伐原之利。是果何意也。若曰。邪婬
之戒為臆說。則美反正剌淫泆見於聲詩之所詠。是
儒家未嘗縱人邪婬也。若曰。布施之說為狂言。則賜
貧窮。賑乏絕。見戴禮之所記。是儒家未嘗禁人布施
<pb n="135"/>
也。若曰。死則永滅。不復有知。則繫辭云。遊魂為變。孝
經云。以鬼享之。左傳云。鬼猶求食。張睢陽云。死當為
厲鬼以殺賊。則是既死之後。固有見聞覺知之性也。
若曰死雖有知。不復有罪。則書曰。天道福善禍淫。易
曰。鬼神害盈福謙。左傳曰。有渝此盟。明神殛之。莊子
曰。為不善於幽閑之中也。鬼得而誅之。則是冥冥之
中。固有賞善罰惡之事也。世有發姦擿伏如神者。固
不致縱有罪。以長姦惡。況權衡予奪。真以神明司之
乎。彼聰明正直。不可掩蔽也。不可欺罔也。不徇世人
之私情。不畏陽間之權勢也。則有罪者。何以逃刑哉。
地獄之說。前既言之矣。至於死而變為畜生。見於儒
家之所紀者非一。鯀為黃能。彭生為豕。載於左傳。褒
君為龍。載於史記。趙王如意為犬。載於前漢書。是中
國未有佛教之前。紀載於儒書者如此。非釋氏剏為
此說也。賈誼曰。忽然為人兮。何足控搏。化為異物兮。
亦何足患。信斯言也。則知人有此身。不可以常保。背
善趨惡。不免為異類。聰明不能敵業。富貴豈免輪迴。
今日乘肥衣錦。異時銜鐵負鞍。今日操筆弄墨。他生
戴角披毛。必然之理也。故佛以廣大之心。示五乘之
教。人乘者。教人持五戒。而常獲人身。不墮於異類也。
天乘者。教人修十善。而報得天身。不止於為人也。後
之三乘者。教人由聲聞。緣覺。以至於佛道。永斷生死。
常住不滅。證無上覺。還度眾生也。天下之大道遠理。
孰有過於此者。世有大道遠理。而懵然不知。方且恃
其聰明。矜其聲勢。謗襲聖教。多積過愆。而自趨於惡
道。其亦可哀也已。大抵人有此身。其生也甚難。其死
也甚易。世尊握土。以示其徒。以為輪迴於四生六道
之中。得人身者。如手中之土。失人身。如大地之土。蓋
謂為善之時少。而謂為惡之時多。是以得人身時少。
而失人身時多。則其生也。豈不甚難哉。可不競競業
業。晝驚夕惕。為解脫之計乎。佛以解脫法門示天下。
凡有血氣心知之性者。皆可趨而入也。而惟根器不
凡。智識超卓。得正知見。不墮邪解。能知之耳。李士謙
曰。杜宇為鶗鳩。牛哀為虎。君子為鵠。小人為猿。黃母
為黿。宣武為鼈。鄧艾為牛。徐伯為魚。斯言皆出儒典。
豈釋教之所構哉。
正見經云。時有一比丘。名曰正見。有疑念言。佛說有
後世生。至於人死。皆無相報。何以知乎。此問未發。佛
已預知。佛告諸弟子。譬如樹本。以一核種。四大包毓。
自致巨盛。芽葉莖節。展轉變易。遂成大樹。樹復生果。
果復成樹。歲月增益。如是無數。欲踧集華實莖節。更
還作核。可得以不。諸弟子言。不可得也。彼以轉變。日
就朽敗。核種復生。如是無極。轉生轉易。終皆歸朽。不
可復還。使成本核也。佛告諸弟子。生死亦如此。本由
癡出。展轉合成。十二因緣。識神轉易。隨行而使。更有
父母。更受形體。不復識故。不得還報。譬如冶家。鎔石
作鐵。鑄鐵為器。成器可還使作石乎。正見答言。實不
可成鐵為石。佛言。識之轉徙。住在中陰。如石成鐵。轉
受他體。如鐵成器形銷體易。不得復還。故識稟受人
身。更有父母。已有父母。便有六閉。一住在中陰。不得
復還。二隨所受身胞內。三初生迫痛。忘故識想。四生
墮地。故所識念滅。更起新見想。五已生便著食念。故
識念斷。六從生日長大習所新。無復宿識。佛言。識神
隨作善惡。臨死隨行所見。非故身。不可復還識故面。
相答報也。未得道意。無有淨眼。身死識去。隨行變化。
轉受他體。何得相報也。勤行經戒。深思生死。本從何
來。終歸何所。得淨結除。所疑自解。正見聞已。歡喜奉
行（六閉。即眼耳鼻舌身意六根也。中陰。如後釋）。
輪轉五道經云。迦維羅衛國。舍衛國。二國之間。有一
大樹。名尼俱類。樹高二十里。枝布方圓。覆六十里。其
樹生子。皆數千萬斛。食之香甘。其味如蜜。甘果熟落。
人民食之。眾病皆愈。眼目精明。佛在樹下。時諸比丘
取果食之。佛告阿難。天下萬物。各有宿緣。阿難白佛。
<pb n="136"/>
何等宿緣。佛言。夫人作福。譬喻此樹。稍稍漸大。收子
無限。夫人豪貴國王長者。從禮事三寶中來。為人大
富。財物無限。從布施中來。為人長壽。無有疾病。身體
強壯姝長。從持戒中來。為人端正。顏色潔白。輝容第
一。見無不喜。從忍辱中來。為人精進。樂於福事。從精
進中來。為人安詳。言行審諦。從禪定中來。為人才明。
達解深法。從智慧中來。得人音聲清徹。聞者樂聽。從
歌歎三寶中來。為人潔淨。無有疾痛。從慈心中來。阿
難白佛。云何為慈。佛言。一慈眾生。如母愛子。二悲世
間。欲令解脫。三解脫道意。心常歡喜。四為能護一切
不犯。是名慈心。佛言。為人姝長。恭敬人故。為人短小。
輕慢人故。為人醜陋。喜瞋恚故。為人生無所知。不學
問故。為人專愚。不教人故。為人瘖瘂。謗毀人故。為人
聾盲。不聽法故。為人奴婢。負債不償。不禮三寶故。為
人醜黑。遮佛光明故。為人生在裸國者。輕衣入精舍
故。生馬蹄國者。著屐躡佛前故。生穿胸人國者。布施
作福。悔惜心故。生在麞鹿麂中者。喜驚怖人故。生在
龍中者。調戲忿怒人故。身生惡瘡癩疾難差。醫藥所
不治。苦痛難言者。前身喜鞭打眾生故。人見歡喜者。
前生見人歡喜故。人見不歡喜者。前身見人不歡悅
故。喜遭縣官閉在牢獄。杻械其身者。前身喜籠繫眾
生。不從意故。為人唇缺者。前身鈎魚口缺故。為人聞
說法。心不聽採。於中兩舌。亂人聽受者。後生作長耳
驢。及耽耳狗中。為人慳貪不恕己。好獨食者。死入地
獄。墮餓鬼中。出生為人。貧窮饑餓。衣不蓋形。食不供
口。為人好食獨啗。惡食施人者。後墮猪豚[蜣-儿+(鬼-((白-日)/田))]蜋之中。
為人喜剝脫人物者。後墮羊中。生被剝皮。為人喜殺
生者。後生為水上作蜉蝣之蟲。朝生暮死。為人喜偷
盜人物者。後生奴婢牛馬中。為人喜妄語。傳人惡者。
死入地獄。烊銅灌口。拔出其舌。以牛犂之。後墮白鳩
[鴝-口+(冰-水)]鵅鳥中。人聞其鳴。莫不驚怖。皆言變怪。呪令其死。
為人喜婬他婦女者。死入地獄。男抱銅柱。女臥鐵牀。
後墮婬色鵝鴨鳥中。為人喜飲酒醉。犯三十六失者。
死入地獄。墮沸屎地獄中。復墮猩猩獸中。後生為人
愚癡。故無所知。為人夫婦不相和順。數共鬬諍。更相
驅遣者。後墮鳩鴿中。為人喜貪人力者。後墮象中。為
人不潔淨者。從猪中來。為人慳貪不恕己者。從狗中
來。為人狠戾自用者。從羊中來。為人不安庠。不能忍
事者。從獼猴中來。為人尤惡含毒心者。從蝮虵中來。
為人好于美食。恐害眾生。無有善者。前身從豺狼狸
猫中來。餘如經廣明。此不繁錄。
優婆塞戒經云。佛告善生長者。善男子。眾生造業。有
其四種。一者現報。（今身作極善惡業。即今身受之）二者生報。（今身造業。次後
身受）三者後報。（今身造業。次後未受。更第二第三生已去受者。是名後報。婆沙論云。有一屠兒。
七生已來。常屠。不落三塗。猶生人天往來。此由七生已前。曾施緣覺尊者一食福力。故令七生不墮惡道。然此
人七生已來所作屠罪之業。過七生已。次第受之。無有得脫。善惡俱爾四者無報。（猶無記等
業是）此無報業。復有四種。一時定。報不定。（現生後三時。決定不改。由
業有可轉。故報不定）二報定。時不定。（由業力定。報不可改。然時有可轉。故時不定）三
時報俱定。（由業定。故感時亦定）四時報俱不定。（由業不决定。故時報亦不定也）
眾生作業。有具不具。若先念後作。名作具足。若先不
念。直造作者。名作不具足。復有作不具足者。謂作業
已。果報不定。復有作已。亦具足者。謂作業已。定當得
報。復有作已。亦具足者。時報俱定。復有作已。不具足
者。持戒正見。復有作已。亦具足者。毀戒邪見。復有作
已。不具足者。三時生悔。復有作已。亦具足者。三時不
悔。如惡既爾。善亦如是（三時生悔者。初作時。正作時。作已時。
道安法師二教論云。業有三報。所謂現報。生報。後報。
如經廣明。言後報者。或二生。或三生。百千萬生。然後
乃受。受之無主。必由於心。心無定司。必感於事。緣有
強弱。故報有遲速。故經曰。譬如負債。強者先牽。此因
果之賞罰。三報之弘趣。自非通才達識。罕得其門。世
或有積善而得殃。或有𠒋邪而致慶。此皆現業未熟。
而前報已應。故曰。禎祥遇禍。妖孽享福。疑似之嫌。於
<pb n="137"/>
是乎在。斯則顏子短壽。運鍾在昔。今之積德。利在方
將。盜跖長年。酬於往善。今之肆惡。衰在未來。楚穆王
字商臣。楚成王之太子。世有殺父之愆。諡之為穆。名
實之差。起於此矣。此皆生後一報。非現報也。故經曰。
輕業故輕受。如歌利王之刖羼提。現被霹[靂-秝+林]。末利夫
人供養須菩提。現為皇后。若斯之流。皆現報也。子云。
多殘為富貴之因。持戒為患疾之本。經有成通。可得
而言矣。或有惡緣發善業。多殺而致爵。或有善緣發
惡業。多禪戒而獲病。病從惡業而招。豈修善而得。貴
從善業而興。非坑殘所感。故論曰。是緣不定。非受不
定。受定者。言因不可變也。其猶種稻得稻。必不生麥。
雖不生。不可陸種。地為緣也。稻即因矣。然因果浩博。
諒難詳究。依經誠言。略標二種。一者生業。二者受業。
俱行十善。同得人身。生業也。貧富貴賤。聰鈍短長。受
業也。故施獲大富。慳致貧窮。忍得端正。瞋招醜陋。相
當因果也。惟業報理微。通人尚昧。思不能及。邪見是
興。或說人死神滅。更無來生。或云聚散莫窮。心神無
間。或言吉凶苦樂。皆天所為。或計諸法自然。不由因
得果。以禍福之數。交謝於六府。苦樂之報。迭代而行。
遂使遇之者。非其所對。乃謂名教之書。無宗於上。善
惡報應無徵於下。若能覧三報。以觀窮通之分。則尼
父不答仲由。斷可知矣。是故文子稱黃帝之言曰。形
有糜。而神不化。以不化。乘其變無窮。又嬴博之葬曰。
骨肉歸乎地。而神氣不無之。釋典曰。識神無形。假乘
四蛇。形無常主。神無常家。斯皆神馳六道之明證。形
盡一生之朗說。未能信經。希詳軒昊。因茲而觀佛經。
所以越六典。絕九流者。豈不以疎神達要。陶鑄靈府。
窮源盡化。水鏡無垠者矣（梵語羼提。此云忍辱。即昔釋迦如來。被歌利王割絕
肢體也。刖音月。絕也。四蛇者。謂身假地。水。火。風。而成也。若言四報。詳見如上）。
五王經云。佛為五王說法。人生在世。常有無量眾苦
切身。今麤為汝等略說八苦。何謂八苦。一生苦。二老
苦。三病苦。四死苦。五恩愛別離苦。六所求不得苦。七
怨憎會苦。八憂悲苦。是為八苦也。何為生苦。人死之
時。不知精神趣向何道。未得生處。普受中陰之形。父
母和合。便來受胎。一七日如薄酪。二七日如稠酪。三
七日如凝酥。四七日如肉團。五七日。五皰成就。巧風
入腹。吹其身體。六情開張。在母腹中。生藏之下。熟藏
之上。母啗一杯熱食。其身體如入鑊湯。母飲一杯冷
水。亦如寒冰切身。母飽之時。迫迮身體。痛不可言。母
饑之時。腹中了了。亦如倒懸。受苦無量。至其滿月。欲
生之時。頭向產門。劇如兩石峽山。欲生之際。母危父
怖。生墮草上。身體細輭。草觸其身。如履刀劒。忽然失
聲大叫。此是苦否。諸人咸言。此是大菩（餘七苦。文多不錄。言中陰
者。亦名中蘊。又名中有。陰以陰覆本明真性為義。蘊以積聚為義。謂積聚無量塵勞煩惱。而受生死輪廻之苦。
有謂有生有死故也。今此現在之身。名為前陰。若人命終。煖氣盡時。名捨前陰。即有中陰身現。如三歲童子。皆
無所見。以香為食。游空而去。應至無量世界外受生。俄頃即到。二乘神通。未出一世界。中陰已至無量世界外。
縱佛神力。亦不能遮令不徃。以彼業力定故。故於有緣處。見父母交會。欲火光時。即徃投胎。中陰之身便滅。攬
父母精血而為後陰。名羯羅藍。即肉團心。是最初識心。與父母精血和合名也。若父母不會。其中陰身。待至一
七日若七日不會。中陰一死復生。復待至二七日。三七日。乃至七七日不會。中陰七死七生。或由先世惡業現
前。即生地獄。餓鬼。畜生道中。若前業報已定。生地獄鬼畜。其中陰身即直徃彼生處。如牛馬猪羊諸畜生等。懷
胎有時。倘不遇時。即投山牛馬猪羊等胎。定不出四十九日外。故人命終。即當七七日內。供養三寶。修諸福事。
令中陰藉福託生人天。免墮三途。縱已墮三途。由藉福故。即出三途。若已生人天。由此福力。於人天中。皆增福
壽。今時陋俗。不解七七之義。宰殺生命祭祀。增其亡者三途劇苦。縱已得生人天中。折福減壽。如或不信。閱後
地獄受報。即自見矣。
善見律云。女人將欲受胎。月華水出。華水者。此是血
名。欲懷胎時。於兒胞處。生一血聚。七日自破。從此而
出。若血出不斷者。男精不住。即共流出。若盡出者。以
男精還復其處。然後成胎。故血盡已。男精得住。即便
有胎。
雜事律云。佛告難陀。我為汝說入母胎經。汝當諦聽。
難陀。雖有母胎。有入不入。云何受生。入母胎中。若父
母染心共為婬愛。其母腹淨。月期時至。中蘊現前。當
知爾時。名入母胎。此中蘊形有其二種。一者形色端
<pb n="138"/>
正。二者容貌醜陋。地獄中有。容貌醜陋。如燒杌木。傍
生中有。其色如煙。餓鬼中有。其色如水。人天中有。形
如金色。色界中有。形色鮮白。無色界天。元無中有。以
無色故。中蘊有情。或有二手二足。或四足多足。或復
無足。隨其先業應託生處。所感中有。即如彼形。（無色界天。
無有色身。故無中有。隨其先業。應墮何道。故感中有。如彼道形。傍生即畜生）若生天中有。
頭便向上。人及鬼畜。橫行而去。地獄中有。頭直向下。
凡諸中有。皆具神通。乘空而去。猶如天眼。遠觀生處。
言月期至者。謂納胎時。難陀。有諸女人。或經三日。或
經五日。半月一月。或有待緣。經久期水方至。若有女
人。身無威勢。多受辛苦。形容醜陋。無好飲食。月期雖
來。速當止息。猶如乾地。灑水之時。即便易燥。若有女
人。身有威勢。常受安樂。儀容端正。得好飲食。所有月
期。不速止息。猶如潤地。水灑之時。即便難燥。云何不
入。若父精出時。母精不出。母精出時。父精不出。若俱
不出。皆不入胎。若母不淨父淨。若父不淨母淨。若俱
不淨。亦不受胎。若母根為風病所持。或有黃病痰癊。
或有血氣胎結。或為肉增。或為服藥。或麥腹病。蟻腰
病。或產門如駞口。或中如多根樹。或如犂頭。或如車
轅。或如滕條。或如樹葉。或如麥芒。或腹下深。或有上
深。或非胎器。或恒血出。或復水流。或如鵶口。常開不
合。或上下四邊闊狹不等。或高下凹凸。或內有蟲食。
爛壞不淨。若母有此過者。並不受胎。或父母尊貴。中
有卑賤。或中有尊貴。父母卑賤。如此等類。亦不成胎。
若父母及中有。俱是尊貴。若業不和合。亦不成胎。若
其中有於前境處。無男女二愛。亦不受生。難陀。云何
中有。得入母胎。若母腹淨。中有現前。見為欲事。無如
上說。眾多過患。父母及子。有相感業。方入母胎。又彼
中有。欲入胎時。心即顛倒。若是男者。於母生愛。於父
生憎。若是女者。於父生愛。於母生憎。於過去生。所造
諸業。而起妄想。作邪解心。生寒冷想。大風大雨。及雲
霧想。或聞大眾鬧聲。作此想已。隨業優劣。復起十種
虗妄之想。云何為十。我今入宅。我欲登樓。我昇臺殿。
我昇牀座。我入草菴。我入葉舍。我入草叢。我入林內。
我入牆孔。我入籬間。難陀。其時中有。作此念已。即入
母胎。應知受胎。名羯羅藍。父精母血。非是餘物。由父
母精血。和合因緣。為識所緣。依止而住。譬如依酪。瓶。
鑽。人功動轉不已。得有酥出。異此不生。當知父母不
淨精血。羯羅藍身。亦復如是。復次。難陀。有四譬喻。汝
當善聽。如依青草。蟲乃得生。草非是蟲。蟲非離草。然
依於草因緣和合。蟲乃得生。身作青色。難陀。當知父
精母血羯羅藍身。亦復如是。因緣和合。大種根生。如
依牛糞生蟲。糞非是蟲。蟲非離糞。然依於糞因緣和
合。蟲乃得生。身作黃色。難陀。當知父精母血羯羅藍
身。亦復如是。因緣和合。大種根生。如依棗生蟲。棗非
是蟲。蟲非離棗。然依於棗因緣和合。蟲乃得生。身作
赤色。難陀。當知父精母血羯羅藍身。亦復如是。因緣
和合。大種根生。如依酪生蟲。身作白色。廣說乃至因
緣和合。大種根生。復次。依父母不淨羯羅藍故。地界
現前。堅鞕為性。水界現前。溼潤為性。火界現前。溫煖
為性。風界現前。輕動為性。難陀。若父母不淨羯羅藍
身。但有地界。無水界者。便即乾燥。悉皆分散。譬如手
握乾麨等。若但水界。無地界者。即便離散。如油滴
水。由水界故。地界不散。由地界故。水界不流。難陀。羯
羅藍身。有地水界。無火界者。而便爛壞。譬如夏月。陰
處肉團。難陀。羯羅藍身。但有地水火界。無風界者。即
便不能增長廣大。此等皆由先業為因。更互為緣。共
相招感。識乃得生。地界能持。水界能攝。火界能熟。風
界能長。難陀。又如有人。若彼弟子。熟調沙糖。即以氣
吹。令其增廣。於內空虗。猶如藕根。內身大種。地水火
風。業力增長。亦復如是。難陀。非父母不淨。有羯羅藍
體。亦非母腹。亦非是業。非因非緣。但由此等眾緣和
會。方始有胎。如新種子。不被風日之所損壞。堅實無
<pb n="139"/>
穴。藏舉合宜。下於良田。并有潤澤。因緣和合。方有芽
莖枝葉華果。次第增長。難陀。此之種子。非離緣合。芽
等得生。如是應知。非惟父母。非但有業。及以餘緣。而
胎得生。要由父母精血和合因緣。方有胎耳。難陀。如
明眼人。為求火故。將日光珠。置於日中。以乾牛糞。而
置其上。方有火生。如是應知。依父母精血因緣合故。
方有胎生。父母不淨。成羯羅藍。號之為色。受。想。行。識。
即是其名。說為名色。（名是心。即受想行識。色是身也）此之蘊聚。可惡
名色。託生諸有。乃至少分。剎那。我不讚歎。何以故。生
諸有中。是為大苦。譬如糞穢。少亦是臭。如是應知。生
諸有中。少亦名苦。此五取蘊。色受想行識。皆有生。住。
增長。及以衰。壞。生即是苦。住即是病。增長衰壞。即是
老死。是故難陀。於諸有海。而生愛味。臥母胎中。受斯
劇苦。復次難陀。如是應知。凡入胎者。大數言之。有三
十八七日。初七日時。胎居母腹。如榍如癰。臥在糞穢。
如處鍋中。身根及識。同居一處。壯熱煎熬。極受辛苦。
名羯羅藍。狀如粥汁。或如酪漿。於七日中。內熱煎煑。
地界堅性。水界溼性。火界煖性。風界動性。方始現前。
（從二七日去。至三十七七日。一一皆有風名。及在胎位形相名字。文多不錄）難陀。第三十
八七日。於母胎中。有風名曰藍華。此風能令胎子轉
身向下。長舒兩臂。趣向產門。次復有風。名曰趣下。由
業力故。風吹胎下。令頭向下。雙脚向上。將出產門。難
陀。若彼胎子。於前身中。造眾惡業。并墮人胎。由此因
緣。將欲出時。手足橫亂。不能轉側。便於母腹。以取命
終。其母由斯。受不稱意。極痛辛苦。因此命終。設復得
存。與死無異。難陀。若彼胎子。善業所感。假令顛倒。不
損其母。安隱生出。不受辛苦。難陀。若是尋常。無此厄
者。至三十八七日。將欲產時。母受大苦。性令幾絕。方
得出胎。難陀。汝可審觀。當求出離。難陀。凡胎生者。是
極苦惱。初生之時。或男或女。墮人手內。或以衣裹。安
在日中。或在陰處。或置搖車。或居牀席。懷抱之內。由
是因緣。皆受酸辛。楚毒極苦。難陀。如牛剝皮。近牆而
住。被牆蟲所食。若近樹草。樹草蟲食。若居空處。諸蟲
唼食。皆受苦惱。初生亦爾。以煖水洗。受大苦惱。如癩
病人。皮膚潰爛。膿血橫流。加之杖捶。極受楚切。生身
之後。飲母血垢。而得長大。言血垢者。即乳汁是。難陀。
既有如是無邊極苦。無一可樂。誰有智者。於斯苦海。
而生愛戀。常為流轉。無有休息。云云（詳如律文。若欲廣知。當閱彼律。
梵語難陀。此云歡喜。是佛親弟）。
舊雜譬喻經云。昔釋迦佛往到第二忉利天上。為母
說經。時有一天。壽命垂盡。有七事應現。一者項中光
滅。二者頭上傅飾華萎。三者面色變。四者衣上有塵。
五者腋下汗出。六者身形瘦。七者離本座。即自思惟。
壽終之後。當棄天樂。下生拘夷那竭國。受疥癩母猪
腹中作子。甚預愁憂。不知何計。得免此罪。有天語言。
今佛在此為母說經。佛為三世一切之救。惟佛能脫
卿之重罪。何不往歸。即到佛所。稽首作禮。未及發問。
佛告天子。一切萬物。皆歸無常。汝素所知。何為憂愁。
天白佛言。雖知天福。不可得久。恨離此座。當墮猪胎。
以是為毒。人趣受身。不敢為恐也。佛言。欲脫猪身。當
三自歸言。南無佛。南無法。南無比丘僧。歸命佛。歸命
法。歸命比丘僧。如是日三時。天從佛教。日夜自歸。於
後七日。天命壽盡。至維耶離國。作長者子。在母胞胎。
日三自歸。及生墮地。亦跪自歸。其母娩身。又無惡露。
母傍侍婢。怖而棄走。母亦深怪兒墮地語。謂之熒惑。
意欲殺之。退自念言。我少子息。若殺此兒。夫必罪我。
即白長者。夫言。止止。此兒非凡。人生百歲。尚不曉自
歸。況兒墮地。能自稱佛。好養視之。無令輕慢。兒遂長
大。七歲與其同輩。於道邊戲。時舍利弗。目犍連。適過
兒傍。兒言。我和尚。舍利弗等。驚怪小兒。能禮比丘。兒
言。道人不識我耶。佛於天上。為母說經。我時為天。當
下作猪。從佛受教。三自歸依。今得人身。舍利弗。即入
禪定。觀便知之。即為呪願。因請佛及僧供養訖。佛為
<pb n="140"/>
說法。父母及兒。內外眷屬。應時皆得阿惟越致。此是
自歸之福也（阿惟越致。此云不退轉。即不退菩薩地也。拘夷那竭。即拘尸國。維耶離。即毗舍
離國。皆中天竺境）。
法句喻經及懊惱經云。爾時舍衛城。有一長者。財寶
無數。正有一子。其年二十。新為娶妻。未滿七日。夫婦
相敬。欲至後園。上春三月。遊戲園中。有一柰樹。高大
好華。婦欲得華。無人取與。夫為上樹。乃至細枝。枝折
墮死。居家大小。奔赴兒所。呼天號哭。聞者莫不傷心。
棺斂送還。家啼不止。世尊愍傷其愚。往訊問之。長者
室家。大小見佛。悲感作禮。佛語長者。止息。聽法。萬物
無常。不可久保。生則有死。罪福相追。此兒三處父母。
一時哭泣。懊惱斷絕。竟為誰子。何者為親。長者忘憂。
長跪白佛。此兒宿命。作何罪疊。盛美之壽。而便中夭。
唯願解說。佛告長者。乃往昔時。有一小兒。持弓箭。入
神樹中戲。邊有三人。亦在中看。樹上有⿱少隹。小兒欲射。
三人勸言。若能中⿱少隹。是世健兒。小兒意喜。引弓射之。
中⿱少隹即死。三人共笑。助之歡喜。而各自去。經歷生死。
數劫之中。所在相會受罪。三人中。一人有福。今在忉
利天上。一人生海中。為化生龍王。一人今日長者身
是。小兒者。前生天上。為天作子。墮樹命終。即生海中。
為龍王作子。即以生日。金翅鳥王而取食之。今日三
處。懊惱涕泣。寧可言也。以其前世。助其喜故。今三人
受報懊惱。小兒前世好喜布施。尊敬於人。故生富家。
喜獵傷生。故生命短。長者意解。大小歡喜。皆得須陀
洹道（須陀洹。此云入流。謂入聖道之流。即果人也）。
律云。昔如來與諸比丘。於林中坐。有一獼猴。從樹來
下。取佛鉢上樹。盛滿鉢蜜上佛。佛不為受。彼即知佛
意。持往水邊。以水灑作淨。獻上佛。佛即為受。令阿難
分與眾僧。獼猴歡喜。騰躍却舞。墮坑而死。託生師質
長者家。形貌端正。出家。證阿羅漢。名曰摩頭婆肆吒
（此云獻蜜上座）。
賢愚經及報恩經云。過去迦葉佛時。有年少比丘。見
一老比丘。常好讚誦。音聲鈍濁。自謂好聲。而言。汝今
聲如狗吠。時老比丘語言。汝識我否。我今已得阿羅
漢道。年少聞已。惶怖自責。即於其前懺悔。老比丘即
聽悔過。雖免地獄。由其惡言。五百世中。常受狗身。時
有商人五百。將一白狗。共詣他國。中路歇息。狗盜肉
食。商人斷狗四脚。投之坑中而去。時舍利弗。以天眼
遙見狗身。攣躃在地。饑餓困篤。命欲垂死。即持鉢飯。
飛至狗所。以慈愍心。施與狗食。活其餘命。食已歡喜。
復為說法。七日後命終。生舍衛國。婆羅門家。字曰均
提。年至七歲。舍利弗化令出家。為說妙法。便證羅漢。
六通悉備。自見前身。是餓狗。蒙師舍利弗恩。今得人
身。并獲道果。自念當盡身供給師之所須。永作沙彌。
不受大戒。由其前生出家。持淨戒故。今值釋迦如來。
得阿羅漢果。
度狗經云。昔有沙門。見一屠兒。拘一狗子。持歸欲殺。
沙門語曰。殺生之罪。甚為不善。願將我鉢中食。貿此
狗身。令命得活。獲福無量。乃至殷勤曉諭。屠兒不肯
隨言。沙門即以飯飼狗子。以手摩捋。呪願。泣而告曰。
卿何罪所致。得是狗身。不得自在。為他殺食。願汝世
世罪滅福生。離狗子身。得生為人。值遇三寶。狗子得
食。善心即生。踊躍歡喜。自知歸依。屠兒將歸殺食。狗
子命終。生大長者家。時沙門乞食。到長者門。其子見
之。歡喜禮足。供以百味。即隨出家。深解經義。便得三
昧。致不退轉。開化一切。發菩提心。畜生尚乃得道。況
人寧不獲果。
<other>天竺</other>○南海之瀕。有一枯樹。五百蝙蝠。於中穴居。有
諸商侶。止此樹下。時屬風寒。人皆饑凍。聚積樵酥。蘊
火其下。煙𦦨漸熾。枯樹遂然。時商侶中。有一賈客。夜
分已後。誦阿毗達磨藏。彼諸蝙蝠。雖為火困。愛好法
音。忍而不出。於此命終。隨業受生。俱得人身。捨家修
學。乘聞法聲。聰明利智。並證聖果。為世福田。近迦膩
<pb n="141"/>
色迦王。與脇尊者。招集五百賢聖。於迦溼彌羅國。作
毗婆沙論。斯並枯樹之中。五百蝙蝠也（出西域記○南海。是南天
竺海邊。迦溼彌羅國。是北天竺之國。阿毗達磨藏。是大毘婆沙論藏。蝙蝠。南方謂之飛鼠。今之凡俗。尚不信人
死為六畜。況信為蠢動含靈。殊不知蠢動含靈。本具佛性。由惡業重故。漸漸頑癡至形微小。若業報漸消。漸靈
漸大。至復人身。即我釋迦如來。於前多劫中。曾為麞鹿鵝鴈魚鼈蝨等。故佛每為諸弟子說多生前世。曾為之
事也。第十祖脇尊者。如來滅度後五百年出世。當此周貞定王時也）。
<other>晉</other>
<other>泰山</other>○太傅羊祐。字叔子。西晉名臣。聲冠區夏。年五
歲時。嘗令乳母取先所弄指環。乳母曰。汝本無此。於
何取耶。祐曰。昔於東垣邊弄之。落桑樹中。乳母曰。汝
可自覓。祐曰。此非先宅。兒不知處。後因出門遊望。逕
而東行。乳母隨之。至李氏家。乃入至東垣樹下。探得
小環。李氏驚悵曰。吾子昔有此環。常愛弄之。七歲暴
亡。亡後不知環處。此亡兒之物也。云何持去。祐持環
走。李氏遂問之。乳母既說祐言。李氏悲喜。遂欲求祐
還為其兒。里中解喻。然後得止。祐年長。常患頭風。醫
欲攻治。祐曰。吾生三日時。頭首北戶。覺風吹頂。意其
患之。但不能語耳。病源既久。不可治也。祐後為荊州
都督。鎮襄陽。經給武當寺。殊餘精舍。或問其故。祐默
然。後因懺悔。敘說因果。乃曰。前身承有諸罪。賴造此
寺。故獲申濟。所以使供養之情。偏慇重也（言前身。則不止一生
也。非得宿命通。豈知多生事耶。或從人道來。得人身者。有能記憶前生事。若墮餘道而來者。則不能記憶。所謂
不可復還使成本核也）。
<other>瑯琊</other>○王練。字玄明。宋侍中。父珉。字季琰。晉中書令。
相識一梵沙門。每瞻珉風采。甚敬悅之。輒語同學云。
若我後生得為此人作子。於近願亦足矣。珉聞而戲
之曰。法師才行。正可為弟子子耳。頃之沙門病亡。亡
後歲餘。而練生焉。始能言。便解外國語。及絕國之奇
珍。銀器珠貝。生所不見。未聞其名。即而名之。識其產
出。自然親受諸梵。過於漢人。咸謂沙門。審其先身。故
珉字之曰阿練。遂為大名。云云。
<other>吳興</other>○向靖。字奉仁。河內人也。喪數歲女。女始病時。
弄小刀子。母奪取不與。傷母手。喪後一年。母又產一
女。女年四歲。謂母曰。前時刀子何在。母曰。無也。女曰。
昔爭刀子。故傷母手。云何無耶。母甚驚怪。具以告靖。
靖曰。先刀子猶在否。母曰。痛念前女。故不錄之。靖曰。
可覓數箇刀子。合置一處。令女自擇。女見大喜。即取
先者。曰此是兒許。父母大小。乃知前女。審其先身（右三
出冥祥記）。
<other>餘杭</other>○元興三年初。餘杭山沙門法志。常誦法華。有
雉翔集座隅。如聽狀。越七年雉殞。志瘞之。夜夢童子
拜曰。因聽經得脫羽類。今生山前王氏家。志詰朝遣
問之。如其言。王氏一日設齋。志方踵門。兒曰。我和上
來也。志撫之曰。此我雉兒也。解衣視腋下。果有雉毳
三莖。七歲令出家。十六落髮。以腋有毳。因名曇翼。後
感普賢菩薩示現（出通載）。
<other>宋</other>
<other>武帝</other>○始登位。夢一道人。提鉢就乞。因而言曰。君於
前世施維衛佛一鉢之飯。今居斯位。帝遣問嚴公。徵
其虗實。嚴公即送七佛經。呈聞（出弘明集○維衛佛。即毘婆尸佛）。
<other>崑崙山</other>○曇諦法師。父姓康。名彤。康居國人。漢靈時。
移附中國。獻帝末亂。移止吳興。曾為冀州別駕。母黃
氏晝寢。夢見一僧。呼黃氏為母。寄一麈尾。并鐵鏤書
鎮二枚。眠寤。見兩物具存。因而懷孕生諦。諦年五歲。
母以麈尾等示之。諦曰。秦王所餉。母曰。汝置何處。答
云。不憶。至年十歲出家。學不從師。悟自天發。後隨父
之樊鄧。遇見關中僧䂮道人。忽喚䂮名。䂮曰。童子何
以呼老宿名。諦曰。向者忽言阿尚。是諦沙彌。為眾僧
採菜。被野猪所傷。不覺失聲耳。⿱⿰丰力石曾為弘覺法師弟
子。為僧採菜。被野猪所傷。⿱⿰丰力石初不憶此。乃詣諦父。諦
父具說本末。并示書鎮麈尾等。⿱⿰丰力石乃悟而泣曰。即先
師弘覺法師也。師曾為姚萇講法華。貧道為都講。姚
萇餉師二物。今遂在此。追計弘覺捨命。正是寄物之
<pb n="142"/>
日。復憶採菜之事。彌深悲仰。諦後遊覽經籍。遇目斯
記。晚入吳虎丘寺。講禮記周易春秋。各七徧。法華大
品。維摩。各十五徧。又善文翰。集有六卷。亦行於世。性
愛林泉。後還吳興。入故章崑崙山。閑居㵎飲。二十餘
載。以宋元嘉末卒於山舍。春秋六十餘（出梁高僧傳）。
<other>元魏</other>
<other>北代</other>○乘禪師。常受持法華。精勤不懈。命終託生河
東薛氏。為第五子。生而能言。自陳宿業。不願處俗。其
父任北肆州刺史。五郎隨任。便往中山。至七帝寺。尋
得前世本時弟子。語曰。汝頗憶從我度水。往狼山否。
乘禪師者。即我身是。吾房中靈几。可速除却。弟子聞
驗。抱師悲慟哀傷。道俗奇怪。將為大徵。父母戀惜。恐
其出家。便與納室。爾後便忘宿命之事。而常興厭離。
恒樂靜居（出唐高僧傳）。
<other>北齊</other>
<other>趙州</other>○僧安法師。文宣時。在王屋山。聚徒講涅槃經。
始發題。有雌雉來座側伏聽。僧若食時。出外飲⿰口豕。日
晚上講。依時赴集。三卷未了。遂絕不來。眾咸怪之。安
曰。雉今生人道。不須怪也。武平四年。安領徒至越州。
行頭陀。忽云。往年雌雉。應生在此。徑至一家。遙喚雌
雉。一女走出。如舊相識。禮拜歡喜。父母異之。引入設
食。安曰。此女何故名雌雉耶。答曰。見其初生髮如雉
毛。既是女。故名雌雉也。安大笑。為述本緣。女聞涕泣。
苦求出家。二親欣然許之。為講涅槃。聞便領解。一無
遺漏。至後三卷。茫然不解。於時始年十四。便就講說。
遠近咸聽。歎其宿習。因斯躬勸。從學者眾矣（出續高僧傳）。
<other>宣帝</other>○帝即位。嘗謁僧稠禪師。稠牀坐不迎。其徒勸
迎者。稠曰。昔優填王。懷惡心來。賓頭盧尊者下牀。行
七步迎之。七日後。王失國位。被鄰國擒捉鎖脚。囚禁
十二年。吾今雖寡德。冀帝獲福耳。俄以此被譖。帝銜
之。將復入寺。按其不敬誅之。稠已知之。及帝來寺。預
出十里許候之。帝怪問。稠曰。恐身血汙伽藍。遠來就
刃耳。帝悚然悔謝。謂其臣楊遵曰。朕不明。幾妄黷聖
師。即奉之如故。帝問前身。稠曰。陛下前身。羅剎也。今
好殺。蓋餘習耳。帝問何以知之。稠請以盤貯水。自呪
之。命帝臨觀。見自形正羅剎狀。仍有羣羅剎隨之。帝
大驚。自是絕葷。終日坐禪。禮佛行道。如旋風焉（出通載）。
<other>梁</other>
<other>元帝</other>○武帝第七子。諱繹。字世誠。初武帝夢僧眇一
目。手執爐云。託生王宮。已而母夢月墮懷中。遂生帝。
帝幼即一目病。醫療不効。竟眇一目。首封湘王。即位
于江陵。捨宮造天宮寺及天居寺。每講法華經。解成
實論。壽四十七（出梁史）。
<other>隋</other>
<other>博陵</other>○崔彥武。開皇中。為魏州刺史。因行部至一邑。
愕然驚喜。謂從者曰。吾昔嘗在此邑中為人婦。今知
家處。因乘馬入修巷。屈曲至一家。命叩門。主人公年
老。走出拜謁。彥武入家。先升其堂。視東壁上。去地六
七尺。有高隆。因謂主人曰。吾昔所讀法華經。并金釵
五雙。藏此壁中高處。是也。其經第七卷尾後紙。火燒
失文字。吾今每誦此經。至第七卷尾。恒忘失。不能記
得。因令左右鑿壁。果得經函。開第七卷尾。及金釵。並
如其言。主人涕泣曰。亡妻存日。常誦此經。釵亦是其
物。彥武曰。庭前槐樹。吾欲產時。自解頭髮。置此樹穴
中。試令人探樹中。果得髮。於是主人悲喜。彥武留衣
物。厚給主人而去。
<other>太山</other>○大業中。有客僧行至太山廟。欲寄宿。廟令曰。
此別無舍。惟神廟廡下可宿。然而比來。寄宿者輒死。
僧曰。無苦也。不得已從之。為設牀於廡下。僧至夜端
坐誦經。可一更。聞幄環珮聲。須臾神出。為僧禮拜。僧
曰。聞比宿者多死。豈檀越害之耶。願見護之。神曰。遇
死者將至。聞弟子聲。因自懼死。非煞之也。願師無慮。
僧因延坐談說。如食頃。問曰。聞世人傳說云。太山治
<pb n="143"/>
鬼。寧有之耶。神曰。弟子薄福有之。豈欲見先亡乎。僧
曰。有兩同學僧先死。願見之。神問知名。乃曰。一人已
生人間。一人在獄罪重。不可喚來。若師就見可也。僧
聞甚悅。因起出不遠。而至一所。多見廟獄火燒。光𦦨
甚盛。神將僧入一院。遙見一人。在火中號呼。不能言。
形變不復可識。而血肉焦臭。令人傷心。神曰。此是也。
師不欲歷觀耶。僧愁愍求出。俄而至廟。又與神坐。因
問欲救同學。有得理耶。神曰。可得。能為寫法華經者
便免。既而將曙。神辭僧入堂。旦而廟令視其僧不死。
怪異之。僧因為說。仍即為寫法華經一部。經既成。莊
嚴畢。又將經就廟宿。其夜神出如初。歡喜禮拜。慰問
來意。以事告之。神曰。弟子已知之。師為寫經。始書題
目。彼已脫免。今又生在人也。然此處不潔。不可安經。
願師還將送向寺。言說久之。將曉辭訣而去。送經於
寺。杭州別駕張德言前任兖州。具知其事（右二出冥報記。此記
二卷。是唐朝永徽年。吏部尚書唐臨撰。
<other>徐陵</other>○智威禪師。前身是陳時僕射徐陵。聽智者大
師講經。因立五願。一臨終正念。二不墜三途。三人中
託生。四童真出家。五不墮流俗之僧。後生縉雲朱氏。
年十八。將納婦。路逢梵僧謂曰。少年。何意欲違昔誓。
因示其五願。威聞已。不復還家。即往國清寺。投章安
法師。咨受心要。即證法華三昧。
<other>天台</other>○國清寺僧智環。為直歲。將常住布十端。與始
豐縣丞李意及。久而不還。環死作寺家奴。背有智環
字。既而丞亦死。亦作寺家奴。背亦有李意及字（右二出統
紀○天台縣。在隋唐時。名始豐）。
<other>唐</other>
<other>汾州</other>○劉善經。隰城人。少小孤。母所撫育。其母平生。
恒習讀內典。精勤苦行。以貞觀二十一年亡。善經哀
毀過禮。哭聲不輟。至明年。善經髣髴之間。見其母曰。
我為生時修福。得受男身。今生於此縣南。石趙村宋
家。汝欲相見。可即至彼也。言訖不見。善經如言而往。
不移時而至。彼於是日。宋家生男。善經因奉衣物。具
言由委。此男現在。善經恒以母禮事之。隰州沙門善
撫。與善經知舊。見善經及鄉人所說。為余言之。
<other>相州</other>○[汾-刀+金]陽縣。智力寺。僧言高。俗姓趙氏。其兄子先
身。於同村馬家為兒。馬家兒。至貞觀末死。臨死之際。
顧謂母曰。兒於趙宗家。有宿因緣。死後當與宗為孫。
宗即與其同村也。其母不信。乃以墨點兒左肋。作一
大黑子。趙家妻。又夢此兒來云。當與孃為息。因而有
娠。夢中所見。宛然馬家之子。產訖。驗其黑子。還在舊
處。及兒年三歲。無人導引。乃自向馬家云。此是兒舊
舍也。於今現存。已年十四五。相州智力寺。僧慧永法
真等說之（右二出冥報拾遺記。此記二卷。是唐朝終山郎餘令。字元休。龍朔年中撰）。
<other>蘄州</other>○黃梅五祖弘忍大師。周氏子。生而岐嶷。兒時。
有異僧歎曰。是子闕七種相。不逮如來。林間錄云。四
祖大師。居破頭山。山中有無名老僧。唯植松。人呼為
栽松道者。嘗請於祖曰。法道可得聞乎。祖曰。汝已老。
脫有聞。其能廣化耶。儻能再來。吾尚可遲汝。乃去行
水邊。見女子浣衣。揖曰。寄宿得否。女曰。我有父兄。可
往求之。曰諾。女首肯之。老僧回䇿而去。周氏女歸輒
孕。父母大惡逐之。女無所歸。日庸紡里中。已而生一
子。以為不祥。棄之水中。明日見之泝流而上。氣體鮮
明。大驚。遂舉之。成童。隨母乞食。邑人呼為無姓兒。四
祖見於黃梅道中。戲問之曰。汝何姓。曰姓固有。但非
常姓。祖曰。何姓。曰是佛性。祖曰。汝乃無姓耶。曰性空
故無。祖化其母使出家。時年七歲也。去破頭山。佇望
間。道者肉身尚在。噫。五祖出入生死。正其遊戲耳。自
非果位聖人。孰能若是乎（出通載并林間錄）。
<other>并州</other>○石壁寺。有一老僧。禪誦為業。精進練行。貞觀
末。有鴿巢其房楹上。哺養二雛。老僧每有餘食。恒就
巢哺之。鴿雛後雖漸長。羽翼未成。乃並學飛。俱墜地
而死。僧並収葬之。經旬後。僧夜夢二小兒白曰。兒等。
<pb n="144"/>
為先有小罪。遂受鴿身。比來聞法師讀法華經。及金
剛般若經。既聞妙法。得受人身。兒等今於此寺側十
餘里。某村某姓名家。託生為男。十月之外。當即誕育。
僧乃依期往視。見此家一婦人。同時誕育二子。因為
作滿月齋。僧便呼鴿兒。兩兒並應之曰。諾。一應之後。
歲餘始言（出冥報拾遺○昔吳永平四年。天竺沙門耆域至洛陽。神異甚多。乃指沙門竺法淵
曰。此菩薩從羊中來。指竺法興曰。此菩薩從天中來。皆有驗。今此二兒。從鴿中來。誠不虛也）。
<other>莊惠</other>○莊惠太子。武則天。抱示以神僧萬回。回曰。此
西域樹精。養之宜兄弟。安樂公主怙韋后。將謀逆。回
途遇之。望塵唾之曰。腥氣不可近。後安樂果被誅（出統
紀）。
<other>登州</other>○文登縣。開元中。郭行妻王氏。生一女。[鴳-女+隹]喙。後
臨終自言曰。吾酬先世甞齋之報。以此示人耳。
<other>沙門</other>○釋牛雲。開元中人。少不聰慧。因詣五臺山。禮
文殊大士。初至東臺。見一老人問曰。何為而來。答曰。
願見大聖。求聰慧耳。老人曰。文殊居北臺。雲即往北。
而老人亦在北。雲意其即文殊。遂拜不已。老人曰。汝
前生身牛也。以曾駝經故。得比丘報。汝性昏迷。胷中
有淤肉在。汝閉目勿開。為汝钁去之。即以钁鋤其胷。
不甚痛。覺心頓然開豁。及開目。見老人現文殊身。語
曰。與汝聰明竟。雲自是總持辯悟。為世導師焉（右二出通
載）。
<other>回向寺</other>○玄宗二十六年。沙門法秀。夢異僧勸置袈
裟五百領。施回向寺。及覺異之。遂丐人造。及其數。忽
一日遇僧曰。吾導汝入回向寺。隨之入終南山。見崖
半朱門高聳。榜曰回向。趨入。謁上方老宿。次諸僧。皆
奇偉。相勞問。秀出袈裟遍寺施之。老宿引入空房。呼
侍者取尺八。侍者持玉簫至。老宿曰。此唐天子舊室。
向居此。好音樂。故降為人主。久當復歸。授與簫并袈
裟。囑秀曰。汝持歸獻唐天子。秀還詣闕表上之。帝取
簫調弄。宛如宿御焉（詳出高僧傳）。
<other>壽州</other>○興元元年。淮西壽州安豐縣民。毛罕妻周氏。
生子猪頭。象耳。騾脚。魚腮。人身。父母欲淹死。遂作人
言。我為先世不信因果。曾於廬州開元寺。借用常住
錢五千文。蔴布二疋。不還。故遭此罰。望父母収養。待
長大送寺償報。至年十七送寺掃地。時時以鐵杖自
鞭。叫言還債。以賴債故。因名賴債。
<other>興元間</other>○太尉中書令韋皋。初生時。其父飯僧祈福。
忽有聖僧至。齋畢。乳母抱兒。求呪願。僧起。謂眾曰。此
兒昔諸葛武侯也。他日有美政於蜀。宜以武字之。言
訖。忽然不見。其後皋游官出處節義功名。大槩與武
侯相類。治蜀二十一年。封南康郡王。有德在民。四川
至今奉祀之。雅好釋教。嘉州石像初成。皋為之記。
<other>龍懷寺</other>○曇相禪師。臨終語其弟子會曰。吾報緣當
生廣漢綿竹峰頂楊家。後七年。汝來見吾。言訖而逝。
楊為道士。先生一女。名信相。生而知道。次生男名惠
寬。五六歲。日與相談論。俱非世事。父母錄之。其後會
頗忘之。一夕夢相責其負約。會驚寤。遂造峰頂。而扣
其扉。寬曰。扣扉者誰。會遽曰。弟子會也。寬笑曰。何以
知吾。而稱弟子。會曰。聞師聲。猶昔日聲也。遂相見。父
出所錄示之。蓋大莊嚴等論文。會即奉寬。再歸龍懷
寺落髮。由是神異日顯。俗呼為聖和尚。其姊亦隨出
家。甞入水觀。一室湛然。不見其形。惟見皆水。亦號聖
尼。寬十世為大僧。今十生記存焉。
<other>衡嶽寺</other>○知⿱㓛言法師。悟解絕倫。多所撰著。然寡徒侶。
每覽所撰。必一唱三歎。惜不遇賞音者。偶一日。有一
耆宿至。借著述而閱之。曰汝識至高。頗符佛意。今寡
徒眾。蓋缺人緣耳。可辦食鳥獸。後二十年。當自有眾。
言訖不見。⿱㓛言遂賣衣單。易米炊之。散郊外。感羣鳥大
集。摶飯而去。祝之曰。食吾飯者。願為法侶。後二十年。
往鄴城開講。座下有千餘人。皆年少比丘也。
<other>東都</other>○惠林寺。沙門圓澤。與隱士李源厚善。惠林即
源舊第也。父憕守東都。為祿山所害。源以故不仕。常
<pb n="145"/>
居寺中。與澤談噱終日。偶相率遊蛾嵋山。源欲自荊
州。泝峽以往。澤欲由長安斜谷。源以為久絕人事。不
欲復入京師。澤不能強。遂自荊州。舟次南浦。見一婦
人。錦襠負甖而汲者。澤望而泣曰。所不欲由此者為
是。源驚問其故。澤曰。婦人孕三稔矣。遲吾為之子。不
逢則已。今既見之。無可逃者。公當以神呪助我令速
生。三日願公臨。以一笑為信。後十三年。於杭州天竺
寺外。當與公相見。源悲哀。具浴。至暮而澤亡。婦乳三
日。源往視之。兒見源。果軒渠而笑。即具以語其家。葬
訖。源返寺中。後如期。自洛之杭。赴其約。至期。於葛洪
井畔。聞有牧童扣牛角。而歌曰。三生石上舊精魂。賞
月吟風莫要論。慚愧情人遠相訪。此身雖異性常存。
源曰。澤公健否。答曰。李君真信士也。然世緣未盡。且
勿相近。惟勤修不惰。乃復相見。又歌曰。身前身後事
茫茫。欲話因緣恐斷腸。吳越江山尋已徧。却回煙棹
上瞿塘。遂隱不見。源復歸惠林。至長慶初。年八十矣。
穆宗下詔。以源守諫議大夫。不赴。尋以壽終（右五出通載○
澤公預知三生事者。此或須陀洹初果聖人。極至七生七死。得盡煩惱諸漏。證阿羅漢。得無生果而出三界。不
復更受生死矣。今已三生尚有三四生在。故云身前身後也。猶未得受生處。故云尋已徧。
<other>吳郡</other>○齊君佐。貧遇梵僧與一棗食之。即悟前身是
講經僧。於座上廣說異端。及戒缺。乃投靈隱出家。名
鑑空（出統紀）。
<other>宋</other>
<other>仁宗</other>○真宗晚子也。始生日。夜啼不止。有道人能止
啼。召入。則曰。莫叫莫叫。何似當初莫笑。啼即止。蓋真
宗甞龥上帝祈嗣。帝問羣仙。誰當往者。皆不答。獨赤
脚大仙一笑。遂降為嗣。在宮中好赤脚。此其驗也（出綱
鑑）。
<other>滁州</other>○參政張方平。出知滁州。至僧舍。見楞伽經手
迹宛然。知前身為書經僧（遜長老。後身為李侍郎。嚴首座。後身為王十朋。皆載
於傳記中）。
<other>公亮</other>○宰相曾公亮。前身是禪門青草堂。
<other>東坡</other>○蘇東坡弟轍。字子由。謫廣東高要縣。時洞山
雲菴與聰禪師。一夕同夢五祖戒禪師明至。遂與子
由出城迓之。已而東坡至。三人說所夢。坡曰。八九歲
時時夢身是僧。往來陝右。又先妣孕時。夢眇目僧求
託宿。雲菴驚曰。戒公陝右人。一目眇。逆數其終。已五
十年。而東坡時四十九。自是常稱戒和上（右三出統紀）。
<other>山谷</other>○黃山谷。謫涪陵。夢一女子云。是山谷前身。緣
棺朽蟻穴。係兩腋間。故山谷有腋氣病。因令啟其墓
改葬。則病除。果如言（出月令）。
<other>燕都</other>○慶壽寺。釋教亨。字虗明。濟州任城王氏子也。
先有汴京慈濟寺僧福安。居任城有年。精修白業。緇
素仰重。一日赴齋。於芒山村。乃倚樹化去。是夕示夢
於女弟馮自彭。村見其乘白馬而下曰。我生於西陳
村。王光道家。馮覺。語母。及其子。三人夢皆同。詰旦至
光道家詢之。其母劉氏。先夕亦夢安公求宿焉。是夕
果誕亨。乃拳右拇指。似不能伸。但瞬而未笑。次日有
同業僧福廣。福堅。聞而來謁。見即呼云。安兄無恙耶。
亨熟視。舉手伸指而笑。其母甞臥師室中。若有人誦
摩訶般若之聲。人皆呼為安山主。故芒山村。乃以師
事。[石*((白-日+田)/廾)]於石。紀其異。年七歲出家。十五參普照寶和尚。
一日忽聞打板聲。廓然證入。後出世。乃五坐道場。
<other>明</other>
<other>紹興</other>○寶林寺。釋大同。字一雲。別峰其號也。越之上
虞王氏子。父友樵。母陳氏。妊師十月。父晝坐堂上。忽
見龐眉異僧。振錫而入。父起揖曰。和尚何來。曰崑崙
山。竟排闥趨內。急追。聞房中兒啼聲。父笑曰。吾兒得
非再來者乎。師幼俊爽。讀書輒會玄奧。初習辭章。翩
翩大有可觀。於是父歎曰。是子般若種也。詎俾纏溺
塵勞乎。遂命入會稽。崇勝寺薙髮。聞春谷法師講清
涼宗旨。郡之景德。往依之。盡得其傳。聞天目中峰法
道之盛。往參。便有終焉之意。中峰一日。召而勉曰。賢
<pb n="146"/>
首一宗。日遠而日微矣。子之器量。足以張之。毋久滯
此。特書偈讚清涼像。付以遣之。師大喜曰。吾今始知
萬法本乎一心。不識孰為禪。又孰為教也。還寶林。復
侍春谷。且告中峰之意。谷隨命分座。講華嚴經。云云
（右二出明高僧傳）。
<other>浙江</other>○崇禎間。寧波府。管春。夫婦二人。在金陵打草
𩋘賣。無子。每日得錢銀。但取給足。餘投井中。年月既
累。頗不介意。時有一僧從乞百金。春曰。吾打草𩋘。日
充口腹。那得銀兩。僧曰。但肯捨。即有之。春曰。無不肯
也。僧遂倩人淘井。適得百金而去。後時管春。被雷震
死。有書生姓朱名元价。以硃題其背上云。佛不仁。三
字。价後中狀元。官至禮部尚書。奉敕往高麗封王。王
姓李名倧。王謂价曰。吾誕一子。今已八歲。竟不能言
笑。而背上有硃字。不審是何祥祟。价令抱出。見字曰。
吾冤屈汝也。遂即頓然言笑。价為王說其因緣。贊昔
年少在方外親聞。惟忘其二人姓名。康熈十九年。贊
年七十。至金陵禮報恩塔。遇河南周混源隱士。其父
祖明時皆官在朝。源詳聞其事。及見高麗王拜价帖。
其紙光澤堅厚。重如玉版。云云。識者。謂管春施福所
致。以後生惡報。今生一身償之。而得為太子。豈不快
乎。
<other>清</other>
<other>羅定州</other>○東安縣令。韓允嘉。康熈己酉年。謂鐵橋曰。
余前生是泰嶽山某菴僧。來求吾家寄宿。父令其蔬
飯留之。出接不復見。而嘉已㘞地一聲矣（東莞張穆芝。別號鐵
橋）。
<other>惠州</other>○博羅縣。韓耳叔。文恪公之仲子。與張穆芝。劉
兩成為友。大清初。死於難。託生兩成為子。未生之前。
兩成夢耳叔入室。遂產。及能言。劉有姑。戲之曰。汝為
誰。頓然應聲曰。我父為官。我兄為和尚。我為人害。今
五年。不復記憶。穆因喜續三生之緣。以詩寄兩成曰。
流浪何無已。重來亦可悲。寧忘當日語。賴見再生時。
夢幻真何定。恩仇且勿癡。吾慚空住世。尚是舊鬚眉
（叔兄出家。字祖心。別號剩人。其母明末持齋。臨終謂家人曰。吾往廣州鄺緒生國學家去。後家人徃訪。果其誕
晨。即終日。為緒第五子。由佛山崔夫人。嘗徃韓宅。說鄺家合門。歸信三寶故也。或曰。人命終後。識神即往投胎。
今云何入室乃產。答曰。如上天神云。人稟七識。識各有神。心識為主。主雖前去。餘神守護。故見其現形也。或先
已有在胎者。以惡業故。應在胎終。由母善業。別有他人來代之者。亦有人未死。而暴死者。甦已見其在地獄受
罪矣。
<other>湖廣</other>○蓮胤長老。住端州法輪寺。向橋曰。吾師兄某。
住山獨處。日誦法華。恒有一雉。日來聽經畢。則便飛
去。後數日不見來。去山十里。有鄉紳某。遣使至山。謂
師曰。昨夢令徒。託生家主為子。今遣我來。相聞吾師。
然近來日夜啼不止。請師一過看之。師自顧無徒。惟
有一雉。輒來聽經。今不見數日。或是彼雉乘經功德。
得為人耶。遂往其家。彼抱兒出。即止啼歡喜。以此為
信焉。
<other>潮州</other>○王教官。為福建教授。有一箍桶翁。每日得銀。
則以三分。買香燭供佛。及死無財以殯。王教授。哀其
無報應。齋中拈筆自書紙曰。箍桶日三分。燒香不顧
貧。天空佛不見。死可問閻君。王教官。聞州官生子。往
賀之。州官曰。得子甚怪。背有數字。問字何云。曰箍桶
日三分。王曰。余自書也。何為而現於此。令人趨往案
頭。取來更看。兒背字已沒。託生之理。可為顯矣。斯與
吾莞縣尹。舒應龍子探花弘志。同書字於背也。志再
生為弘慈。其人今戊申五十餘歲猶存（右四出鐵橋集）。
（舒應龍。廣西人。子弘志。弱冠中探花。未幾而卒。龍以
朱書其背。願再生吾家。後果托生龍之田舍。見字。遂
送龍育字弘慈。中鄉試。公車經廣東。至東莞。拜龍生
祠）。
<ps>附遺</ps>
<ps>譚景升</ps>○南唐初。隱士譚景升。與陳摶為友。著化書。
百十篇。屬宋齊丘為序。其六十六篇。有曰。梓潼帝君
言。予受業報。為卬池龍。羇於積水之下。連年旱虐。水
<pb n="147"/>
復為泥。身既廣大。無穴可容。烈日上臨。內外熱惱。諸
鱗甲中。各生小蟲。咂齧困苦。一日晨涼。天光忽開。五
色雲氣。浮空而過。中有瑞相。紺髮螺旋。金容月瑩。山
靈河伯。萬眾稽首。讚歎歡喜。聲動天地。天香繚繞。隨
處生春。予乃仰首哀號。乞垂救度。萬靈諸聖。咸謂予
曰。此西方大聖正覺世尊釋迦文佛也。今以教法流
行東土。隨教化身。將往中國。汝既遭逢。宿業可脫。予
乃身自踴躍。入天光中。具陳往昔報應之理。世尊告
曰。善哉。帝子。汝於向來。孝忠國家。又復憫世。生護持
心。因果未周。仇敵相爭。以人我相。肆興殘忍。遷怒於
物。業債當償。今復自悔。欲求解脫。汝於此時。復有冤
親之想。與夫瞋恚愚癡之念否。予聞至理。心地開朗。
內外罄然。如虗空住。自顧其身。隨念消滅。復為男子。
得灌頂智。是予歸依然（出蜀梓潼帝君廟記○見佛金容歡喜。故自感好相。得灌
頂智。故得聰睿。為文昌）。
<ps>南唐</ps>○邊鎬。初生父母夢。謝靈運入室。故小名康樂。
仕南唐。以都虞侯。從查文徽克建州。凡所俘獲皆全
之。建人謂之邊佛子。及克潭州。市不易肆。謂之邊菩
薩。既而為節度使。設齋供。盛修佛事。潭人謂之邊和
尚（出五代史）。
<ps>南宋</ps>○高宗。徽宗第九子。徽宗夢武肅錢王入室。已
而生帝（出稽古略）。

音釋
渝音于。變也。
殛音戟。誅也。
⿰魚糸同𩩌。音袞。禹父名也。
黃能下乃帶切。音耐。三足鼈。謂之能。
鶗鴂上音題。下音厥。一名子規。
鵠音斛。黃鵠。鴻鵠。又音谷。小鳥也。
黿音元。似鼈而大也。
麞音張。麋大於鹿有角。麞似麂而小無角。
麂音己。麋屬。
[鴝-口+(冰-水)]音欣。鸇鳥。一名晨風。黃色燕頷。飛疾。擊鳩鴿食
之。
雒音洛。今之角鴟。一名鵂鶹。
五取蘊色受想行識。色是身。餘四是心。心是名也。
榍音屑。
雉音池上聲。一名野鷄。雄者有冠長尾。身有文采。
喜鬥。
岐嶷上音奇。下音逆。謂小兒有知識也。
喙音誨。鳥嘴。
钁丘縛切。匡入聲。犬鉏也。
⿱㓛言同辯。俗字。
噱極虐切。彊入聲。笑也。
龥音豫。頓首呼也。
眇音藐。一目小。
阿練梵語具云阿練若。此云寂靜。是僧住處也。
泝音素。逆流而上曰泝。洄又向也。水欲下違之而
上也。
八難一地獄。二畜生。三餓鬼。四長壽天。五北俱盧
州。六盲聾瘖瘂。七世智辯聰。八生在佛前佛後。此
之八處。雖感報苦樂有異。而皆障礙。不得見佛聞
佛正法。其長壽天。壽五百劫。外道修無想定。生此
天也。北州壽一千歲。以著樂故。不受教化。故佛法
不至也。世智辯聰。以世人邪智聰利。惟　耽習外書。
不信佛經因果之教。是為障難也。
三寶佛。法。僧也。佛者覺也。生死長夜。人不自覺。惟
佛覺悟。於三大無數劫。修行六度萬行。福智圓滿。
故稱大覺也。法者。佛說三藏一切經書。令人去惡
修善。離欲出世。得無生滅也。僧者。清淨和合眾也。
是菩薩。及羅漢。乃至受佛二百五十大戒人也。無
犯故云清淨。六和同均。故云和合也。
<pb n="148"/>
緣覺亦名獨覺。出無佛世。無師自悟十二因緣。而
出生死。是中乘聖人。梵語辟支佛是也。
阿羅漢此云無生。謂後世不受生死也。亦云無著。
不著煩惱生死故也。亦云應真。此是小乘聲聞聖
人也。
譖音簪去聲。讒毀也。
毳音吹去聲。獸毛輭細者。
箍音孤。以篾束物也。
了音鳥。懸物也。
疊音牒。重也。厚也。墮也。累也。積也。
三災謂小三災。一刀兵。二疾疫。三飢饉。
八苦一生苦。二老苦。三病苦。四死苦。五愛別離苦。
六怨憎會苦。七求不得苦。八大小諸橫禍苦。
宋郊附後。

<other>阿修羅道</other>
梵語阿修羅。亦云阿素洛。又云阿須倫。華言非天。其
宮殿園林。皆七寶成。似天而非天也。又云無端正。謂
男醜女端正故。或云不飲酒。而有鬼。畜。天道也。其天
道攝者。居須彌山空處寶城之中。鬼道攝者。居大海
邊。或大山石壁之內。畜道攝者。居大海底。海水在上。
有風持如雲。不入其宮。如人觀天也。起世經云。須彌
山王東面。過千由旬。大海下。有[鞥-合+(白-日+田)]摩質多阿修羅王
國土。縱廣八萬由旬。大城中宮殿。名曰設摩啻。縱廣
一萬由旬。七重欄楯。七重金銀鈴網。七重行樹。莊嚴
校飾。七重城壁。皆七寶合成。園池華果。眾鳥和鳴。廣
如經說。此不繁錄。須彌山南面。過千由旬。大海下。有
踊躍阿修羅王宮殿。縱廣八萬由旬。須彌山西面。去
千由旬。有奢婆羅阿修羅王宮殿。縱廣如前。須彌山
北面。過千由旬。大海下。有羅睺羅阿修羅王宮殿住
處。廣大妙好。如前相似。侍女眷屬。不可稱計。共相娛
樂。恣情愛樂。自餘臣妾。左右僕使倍多。備如經說。不
能具述。阿修羅王。壽數不完。少出多減。本身長一百
由旬。乃至七百由旬。化身高十六萬八千由旬。立大
海底。與須彌山齊。有大幻術。常與忉利天鬬。日月放
光射其目。以手遮障。世人見之。謂日月薄蝕。由福不
如天。故常戰敗。即引兵竄入藕絲孔中。彼等皆由前
世持戒。好勝布施。作下品十善業之所感報。而心多
謟慢。不能忍辱。故受此身。由其持戒布施。故宮殿七
寶所成。由不忍辱。故生相醜惡。謟慢好勝。故常與天
鬬。業報差別經云。具十種業。得阿修羅報。一身行微
惡。二口行微惡。三意行微惡。四起於憍慢。五起於我
慢。六起增上慢。七起於大慢。八起於邪慢。九起於慢
慢。十迴諸善根向阿修羅趣。正法念經云。修羅居在
五住處。一在地上。眾相山中。（七山金山。及諸石壁中）其力最劣。
二在須彌山北。入海二萬一千由旬。有修羅名曰羅
睺。統領無量阿修羅眾。三復過二萬一千由旬。有修
羅名曰勇健。四復過二萬一千由旬。有修羅名曰華
鬘。五復過二萬一千由旬。有修羅名曰毗摩質多。此
中出聲。徹於海外。云我是毗摩質多阿修羅。（毗摩質多。此云
高響）第一羅睺阿修羅王。有四玉女。從憶念生。一名如
影。二名諸香。三名妙林。四名勝德。即此四女。一一皆
有十二那由他侍女。以為眷屬。悉皆圍繞阿修羅王。
共相娛樂。恣情愛樂。不可具說。勇健阿修羅。威勢次
勝。華鬘阿修羅。威勢更勝。毗摩質多阿修羅。威勢眷
屬倍數。更不可稱計。自餘臣妾左右僕使。亦不可說。
即知貴賤懸殊。不可一槩而論。阿修羅。壽各各不同。
或有壽五百歲者。人間五百年。彼為一日一夜。或有
壽六千歲。人間六百年。彼為一日一夜。或有壽七千
歲。人間七百年。彼為一日一夜。其殿大小。各各不同。
復能變化其身。隨意種種能作。又云。修羅衣食自然。
冠纓衣服。純以七寶鮮潔。同天所餐。飲食隨念而有。
百味具足。與天同等。如大論說。彼之衣食。雖復勝人。
<pb n="149"/>
其若喫時。是則不如人也。謂彼凡所食時。末後一口。
要變作青泥。亦如龍王。雖食百味。末後一口。要當變
作蝦蟇。是故經說。不如人也。阿含經云。阿修羅有大
威力。而生念言。此忉利天王。及日月諸天。行我頭上。
誓取日月以為耳璫。日月天子見已。各懷恐怖。不寧
本處。以其形可畏故。日月威德。有大神力。住壽一中
劫。復是世間眾生福祐。日月不為阿修羅所觸惱。時
阿修羅。漸大瞋恚。即命舍摩梨。毗摩質多。二阿修羅
王。及諸大臣。各辦兵仗。往與天戰。時難陀。䟦難陀。二
大龍王。身繞須彌。周圍七帀。山動雲布。以尾打水。大
海浪冠須彌。忉利天曰。阿修羅欲戰矣。諸龍鬼神等。
各持兵仗。從次交鬬。天若不如。皆奔四天王宮。嚴駕
攻伐。先白帝釋。帝釋告上夜摩天。乃至他化自在天。
無數天眾。及諸龍鬼。前後圍繞。帝釋命曰。我軍若勝。
以五繫縛毗摩質多阿修羅。將還善法堂。我欲觀之。
修羅亦曰。我眾若勝。以五繫縛帝釋。還七葉堂。我欲
觀之。一時大戰。兩不相傷。但觸身體。生於痛惱。於是
帝釋現身。乃有千眼。執金剛杵。頭出煙𦦨。修羅見之。
乃退敗。即擒質多修羅。繫縛將還。遙見帝釋。便肆惡
口。帝釋答曰。我欲共汝講說道義。何須惡口。觀佛三
昧經云。此毗摩質多羅阿修羅王。其兒長大。見於諸
天采女圍繞。即白母言。人皆伉儷。我何獨無。其母告
曰。香山有神。名乾闥婆。其神有女。容姿美妙。色踰白
玉。身諸毛孔。出妙音聲。甚適我意。今為汝聘。適汝願
否。子言。善哉善哉。願母往求。爾時其母。行詣香山。告
彼樂神。我有一子。威力自在。於四天下。而無等倫。汝
有令女。可適吾子。其女聞已。願樂隨從。時阿修羅子。
納彼女已。未久之間。即便懷孕。經於千歲。乃生一女。
其女顏容。端正挺特。天上天下。更無有比。面上姿媚。
八萬四千。左邊右邊。各有八萬四千。前後亦爾。阿修
羅見。以為殊異。如月處星。甚為奇特。天帝釋憍尸迦
聞。求女為妻。修羅聞喜。以女妻之。帝釋立字。號曰悅
意（梵語舍脂）諸天見之。歎未曾有。視東忘西。視南忘北。乃
至毛髮。皆生悅樂。帝釋至歡喜園。共諸采女。入池遊
戲。爾時悅意。即生嫉妒。遣五夜叉。往白父王。今此帝
釋。不復見寵。與諸采女。自共遊戲。父聞此語。心生瞋
恚。即興四兵。往攻帝釋。立大海水。踞須彌山頂。九百
九十九手。同時俱作。撼善見城。搖須彌山。四大海水。
一時波動。帝釋驚怖。靡知所趣。時宮有神。白天帝言。
莫大驚怖。過去佛說。般若波羅蜜。王當誦持鬼兵自
碎。是時帝釋坐善法堂。燒眾名香。發大誓願。般若波
羅蜜。是大明呪。是無上呪。是無等等呪。真實不虗。我
持此法。當成佛道。令阿修羅。自然退散。作是語時。於
虗空中。有刀輪自然而下。當阿修羅上。時修羅耳鼻
手足。一時盡落。令大海水赤如蜯珠。時阿修羅。即便
驚怖。遁走無處。遂入藕絲孔中。
<other>西域</other>
<other>天竺</other>○清辯論師。雅量弘遠。至德深邃。外示僧佉之
服。內弘龍猛之學。靜而思曰。非慈氏成佛。誰決我疑。
遂於觀自在菩薩像前。誦隨心陀羅尼。絕粒飲水。時
歷三載。觀自在菩薩。現妙色身。謂論師曰。何所志乎。
對曰。願留此身。待見慈氏。觀自在菩薩曰。人身危脆。
世間浮幻。宜修勝善。願生覩史多天。於斯禮覲。尚速
得見。論師曰。志不可奪。心不可二。菩薩曰。若然者。宜
往南天竺。大安達羅國。城南不遠。有大山巖。執金剛
神所。至誠誦持執金剛陀羅尼者。當遂此願。論師於
是往而誦焉。三歲之後。神乃謂曰。汝何所願。若此勤
勵。論師曰。願留此身。待見慈氏。觀自在菩薩。指遣來
請。成我願者。其在神乎。神乃授方。而謂之曰。此巖石
內。有阿素洛宮。如法行請。石壁當開。開即入中。可以
待見。論師曰。幽居無覩。詎知佛興。神曰。慈氏出世。我
當相報。論師受命。專精誦持。復歷三載。初無異念。呪
芥子以擊石壁。豁然洞開。是時百千萬眾。觀覩忘返。
<pb n="150"/>
論師跨其戶。而告眾曰。吾久祈請。待見慈氏。聖靈警
祐。大願斯遂。宜可入此。同見佛興。聞者怖駭。莫敢履
戶。謂是毒蛇之窟。恐喪身命。再三告語。惟有六人從
入。論師顧謝時眾。從容而入。入之既已。石壁還合。眾
皆怨嗟。恨前言之過也（出唐西域記○慈氏即彌勒。龍猛。舊云龍樹）。
<other>中印度</other>○玄奘法師云。貞觀十三年。奘在中印度。摩
伽陀國。那蘭陀寺。見一俗人說云。有一人好色。每承
經言。修羅生男極醜。生女端正。聞彼山內。有阿修羅
窟。別有宮殿。甚精殊好。同天佳妙。其人思欲見修羅
女。共為匹對。常受持呪。精勤三年。三年將滿。所祈遂
願。其人先有弟子親友。臨去。召弟子相伴同去。弟子
於時亦隨同行。既呪有徵。遂到宮門。門首儅者極嚴。
至誠求請門人。令通夫人。門人為通。具述來意。修羅
女喜。報守門人云。來者幾人。報云二人。女報門人。誦
呪者來入。同伴者且住門外。門人來報。誦呪者引入。
弟子見引入已。自身不覺已到自家舍南門立。自爾
已來。更不知彼人消息。弟子因此發心。捨家修道。願
在伽藍供養三寶。其人具向奘說。述此因緣（印度即天竺）。
<other>中天竺</other>○瞻波國。西南山石㵎中。有修羅窟。有人因
遊山修道。遇此窟。人遂入中。見有修羅宮殿處。妙精
華卉。乍類天宮。園池林果。不可盡述。阿修羅眾。既見
斯人。希來到此。語云。汝能久住此否。答云。欲還本處。
修羅既見不在。遂施一桃。與彼食訖。修羅語言。汝宜
急出。恐汝身大。窟不能容。言訖走出。身遂增長。形貌
麤大。頭纔出。身大孔塞。遂不出盡。自爾以來。年向數
百。唯有大頭。如三碩甕。人見共語。具說此緣。人愍語
云。我等鑿石令汝身出。其事云何。答云。恩澤。人奏國
王。具述此意。君臣共議。此非凡人。力敵千夫。若鑿令
出。儻有不測之意。誰能抗之。因此依舊。時人號為大
頭仙人。唐國使人王玄䇿。已三度至彼。以手摩頭。共
語了了分明。近有山內。野火燒頭焦黑。命猶不死。西
國志六十卷。國家修撰。奉敕令諸學士畫圖。集在中
臺。復有四十卷。從麟德三年起首。至乾封元年夏末
方訖。臨。見玄䇿。具述此事（出西國志）。
（問曰。阿修羅道。人何少耶。答曰。其生修羅道者無報。
故人不得而知之。觀上經文。即自知不少矣）。
六道集卷二

音釋
羅睺羅此云執日。
竄音爨。逃也。藏匿也。
那由他此云萬億。
蝦蟇上音遐。下音麻。俗作䗫。青蛙。俗名蛤蟈。
難陀。䟦難陀龍難陀。此云喜。䟦難陀。此云近喜。
伉儷上音康去聲。下音例。伉儷配偶也。
乾闥婆此云香陰。天帝樂神。
四兵象。馬。車。步。
撼含字上聲。搖動也。
儅當字去聲。正中也。
帀俗作匝非。
宋郊少時隨父任應山讀書。見犬水漂蟻穴至郭。
編竹橋渡之。後以陰德中狀元。今渡蟻橋蹟。現在
湖廣應山縣治南也。

<sarticle>六道集卷三</sarticle>

廣州南海寶象林沙門弘贊在穇輯
<other>鬼神道</other>
問曰。云何名鬼道。答曰。由彼造作增上慳貪身語意
惡行。往彼生彼。故感饑渴業報。經百千萬歲。不聞水
漿之名。況復得見。得食。故名鬼趣。又希望故名為鬼。
謂六道中。彼恒時從人希望飲食。又鬼者。畏也。謂虗
怯多畏故也。問。依何所居住耶。答。或地獄。山。海。曠野。
<pb n="151"/>
廟中。人間街。巷。里閭。圊廁。樹木。華果。根。莖。藥草。徧處
皆有。惟人不見。縱人行其宮室。室不崩倒。如鬼過人
牆壁。壁無穿壞。神者。能也。大力者。能移山填海。小力
者。能隱顯變化。又有福。威而靈曰神。無福。賤而魅曰
鬼。復有貧富貴賤。種種差別非一。如後所列。余昔初
住鼎湖山。先年山下廸村。有一人上山採樵。去菴前
不遠。盡是蘆荻。彼人初下刀斫一株。聲如雷震。慞惶
仆地。乞神恕罪。聲遂昇空。漸漸隱滅。是知草木。無論
大小。悉有鬼神依住。不可輕伐。而自招咎。故佛制諸
比丘。不得壞一切草木。若為三寶。有所須用。當於樹
下設祭。誦佛經偈。讚布施福。俟其夜中。無有異相。次
日方遣人斫伐也。
牟子理惑篇或問曰。佛道言人死。當復更生。僕不信
此言之審也。牟子曰。人臨死。其家上屋呼之。死已。復
呼誰。或曰。呼其魂魄。牟子曰。神還則生。不還神何之
乎。曰成鬼神。牟子曰。是也。魂神固不滅矣。但身自朽
爛耳。身譬如五穀之根葉。魂神如五穀之種實。根葉
生。必當死。種實豈有終亡。得道身滅耳。老子曰。吾所
以有大患。以吾有身也。或曰。為道亦死。不為道亦死。
有何異乎。牟子曰。所謂無一日之善。而問終身之譽
者也。有道雖死。神歸福堂。為惡既死。神當其殃。愚夫
闇於成事。賢智預於未萌。道與不道。如金比草。善之
與惡。如白方黑。焉得不異。而言何異乎（牟子。漢獻帝初平人）。
天地本起經云。劫初成時。有異梵天王子。是摩醯首
羅等諸鬼神父。修其梵志苦行。滿天上十二歲。於此
六日。每割血肉以著火中。過十二歲已。天王來下。語
天子言。汝求何願。答言。我求有子。天王言。供養仙人
法。以燒香甘果等。汝云何以肉血著火中。如罪惡法。
汝破善法。樂為惡事。令汝生惡子。噉肉飲血。當說是
時。火中有八大鬼出。身黑如墨。髮黃眼赤。有大光明。
摩醯首羅神等。從此八鬼生。以是故摩醯首羅等神。
於此六日。有大勢力。惱害眾生。諸鬼之中。摩醯首羅
最大。第一一月之中。皆有日分。摩醯首羅一月有四
日分。謂八日。十四日。二十三日。二十九日。餘神一月
二日分。謂月一日。十六日。其月二日。十七日。十五日。
三十日。屬一切神。摩醯首羅。為諸神王。又得日多。故
數四日為齋。餘日是一切神日。亦數為齋。是故諸惡
鬼神。於此六日。輒有勢力也。但佛法之中。日無好惡。
隨世日因緣。故佛教眾生齋戒。以除其患也（按經中六日受
持八關齋戒功超人天。乃至成佛。其福不盡。若求世間天上人間福樂。亦得成就。豈惟免現患而已。故云隨世
日因緣。教令齋戒。現免災患。終圓佛果也。
順正理論云。鬼有三種。謂無財。少財。多財。無財。復有
三。炬口。鍼口。臭口。炬口鬼者。此鬼口中。常吐猛𦦨。熾
然無絕。身如被燎多羅樹形。此為極慳所招苦果。鍼
口鬼者。此鬼腹大如山。口如鍼孔。雖見種種上妙飲
食。不能受用。饑渴難忍。臭口鬼者。此鬼口中。恒出極
惡腐爛臭氣。過於糞穢。沸溢廁門。惡氣自熏。恒空嘔
逆。設遇飲食。亦不能受。饑渴所惱。狂叫亂奔。少財。亦
有三。謂鍼毛。臭毛。大癭。鍼毛鬼者。此鬼身毛。堅剛銛
利。不可附近。內鑽自體。外射多身。如鹿中毒箭。怖狂
走時。若逢不淨。少濟饑渴。臭毛鬼者。此鬼身毛臭甚。
常穢薰爛。肌骨蒸坌。腸腹衝喉。變嘔荼毒。難忍攖體。
拔毛傷裂皮膚。轉加劇苦。時逢不淨。少濟饑渴。大癭
鬼者。謂此鬼咽。惡業力故。生於大癭。如大擁腫。熱怖
酸疼。更相㓟䍤。臭膿湧出。爭共取食。少得充饑。多財。
亦有三。謂希祠。希棄。大勢。希祠鬼者。此鬼恒時。往祠
祀中。饗受他祭。生處法爾。時歷異方。如鳥凌空。往還
無礙。由先勝解。作是希望。我若命終。諸子孫等。必當
祠我。資具飲食。由勝解力。生此鬼中。乘宿善因。感此
祠祀。或有先世。性愛親知。為欲皆令豐足資具。以不
如法積集珍財。慳恡居心。不能布施。乘斯惡業。生此
鬼中。住本舍邊。便穢等處。親知追念。為請沙門。梵志。
孤窮。供施崇福。彼鬼見已。於自親知。及財物中。生己
<pb n="152"/>
有想。又自明見慳果現前。於所施田。心生淨信。相續
生長。捨相應心。由此便成順現法受。乘斯力故。得資
具豐饒。希棄鬼者。此鬼欲恒收他所棄吐殘糞等。用
充所食。亦得豐饒。謂彼宿生。慳過失故。有飲食處見
穢。或空。樂穢見空。樂淨見穢。亦由現福。如其所應。各
得豐饒。飲食資具。生處法爾。所受不同。不可推徵。詞
到所以。如地獄趣。異熟生色。斷已復續。餘趣則無。於
人趣中。有勝念智。修梵行等。餘趣中無。如天趣中。隨
欲眾具皆現。如斯等事。生處法然。不可於中求其定
量。大勢鬼者。如婆沙論云。鬼中好者。如有威德鬼。形
容端正。諸天無異。又一切五嶽。四瀆。山海。諸神。悉多
端正。名為好也。鬼中醜者。謂無威德鬼。形容鄙惡。不
可具說。頡如餓狗之腔。頭若飛蓬之亂。咽同細小之
鍼。脚如朽槁之木。口常垂涎。鼻恒流涕。耳內生膿。眼
中出血。諸如是等。名為大醜。又鬼中苦者。即彼無威
德鬼。恒常饑渴。累年不聞漿水之名。豈得逢斯甘饍。
設值大河欲飲。即變為炬火。縱得入口。即腹爛焦然。
如斯之類。豈不苦哉。鬼中樂者。即彼有威德中。富足
豐美。衣食自然。身服天衣。口餐天供。形容優縱。䇿乘
輕馳。任情遊戲。共天何殊。如斯之類。豈不樂哉。問曰。
既有此樂。便勝於人。何故經說人鬼異趣。答曰。經說
鬼神。不如人道。略述二意。一受報分顯。不及於人。為
彼鬼神。晝伏夜遊。故不及於人。二虗怯多畏。不及於
人。雖有威德。以報卑劣。常畏於人。縱晝夜值人。恒避
路私隱。問曰。既劣於人。何得威德。報同於天。答曰。然
由前身。大行施故。得受威報。由前身謟曲不實。故受
斯鬼道也。復有貴賤。如有威德者。即名為貴。無威德
者。即名為賤。又為鬼王者。即名為貴。受驅使者。即名
為賤。問。富貧如何。答。有威德者。多饒衣食。僕使自在。
即名為富。身常區區。恒被敦役。麤食不聞。弊服難值。
如斯之類。即名為貧。又有威德者。或住山谷。或住空
中。或住海邊。皆有宮殿。七寶莊嚴。首冠華鬘。身著天
衣。食甘露食。猶如天子。乘象馬車。各各遊戲。果報過
人。一切山河諸佛。悉有舍宅。依之而住。無威德者。如
浮遊浪鬼。饑渴之徒。悉無舍宅。或依塚墓。或止叢林。
草木巖穴。或依不淨糞穢而住。或依屏廁故塸而居。
皆無舍宅。頭髮髼亂。裸形無衣。顏色枯悴。以髮自覆。
執持瓦器。而行乞丐。果報劣人。其形多分如人。亦有
傍者。或面似猪。或似種種諸惡禽獸。如今壁上彩[書-曰+(且-二+人)]
者。莊嚴論云。佛言。昔有大商主子。名曰億耳。入海採
寶。既得迴還。與伴別宿。失伴慞惶。饑渴所逼。遙見一
城。謂為有水。往至城邊。欲索水飲。然此城者。是餓鬼
城。到此城中。四衢道頭。眾人集處。空無所見。唱言。水
水。諸餓鬼輩。聞是水聲。皆來雲集。誰慈悲者。欲與我
水。此諸餓鬼。身如焦柱。以髮自纏。皆來合掌。作如是
言。願乞我水。億耳語言。我渴所逼。故來求水。爾時餓
鬼聞億耳為渴所逼。自行求水。希望都息。皆各長歎。
作如是言。汝可不知。此餓鬼城。云何此中而索水耶
（鬼有胎化二生也。異熟生色者。即果報生身也。莊嚴論是馬鳴菩薩集註佛經者。四天王及忉利天。惟有大威
德鬼。與諸天眾。守門防邏。導從給使也）。
正法念經云。佛言。餓鬼大數。有三十六種。行因不等。
受報各別。一鑊身鬼（由受他僱殺生。受鑊湯煎煮。或受他寄。抵拒不還。故受斯報也）
二鍼口臭鬼（以財僱人。令行殺戮。故咽如鍼鋒。滴水不容也）三食吐鬼（夫勸婦施。
惜言無。積財慳恡。故常食吐也）四食糞鬼（由婦人誑夫。自噉飲食。惡婦夫故。常食吐糞也）五
食食鬼（由禁人糧食。令其合死。故受火燒。嘷叫饑渴苦也）六食氣鬼（多食美食。不施
妻兒。常因饑渴。惟得臭氣）七食法鬼（以求財利。為人說法。身。常饑渴。身肉消盡。[蒙-卄+((並-(前-刖))-一)]僧說法命得
存立也）八食水鬼（由酤酒侵水。以惑愚人。不持齋戒。常患焦渴也）九希望鬼（由買
賣諍價。欺誑取物。常患饑渴。先靈祭祀。即得食之也）十食唾鬼（以不淨食。誑出家人。身常饑渴。
恒被煮燒。以求人唾。兼食不淨）十一食鬘鬼（以前世時。盜佛華鬘。用自莊嚴。若人遭事。以鬘
賞祭。因得鬘食也。華貫串名鬘）十二食血鬼（由殺生血食。不施妻。又受此鬼。身以血塗。祭方
得食之）十三食肉鬼（由以眾生身肉。臠割秤之。賣買欺誑。因受此報也。多詐醜惡。人惡見
之。祭祀雜肉。方得食之）十四食香鬼（由賣惡香。多取酬直。惟食香煙。後受窮報。）十五
疾行鬼（若有破戒。而披法服。誑惑取財。言供病人。竟不施與。便自食之。由受此報。常食不淨。自燒
<pb n="153"/>
其身）十六伺便鬼（由謀誑取財。不修福業。因受此報。身毛火出。食人氣力不淨。以自存活）
十七黑闇鬼（由枉法求財。繫人牢中。目無所見。聲常哀酸。故受闇處。惡蛇遍滿。猶刀割苦也）
十八大力鬼（由偷盜人物。施諸惡友。不施福田。因受此報。大力神通。多被苦惱也）十九
熾然鬼（由破城抄掠。殺害百姓。因受此報。嘷哭叫喚。遍身火然。死墮地獄。後得為人常被劫奪也）
二十伺孾兒便鬼（由殺孾兒。生心大怒。因受此報。常伺人便。能害孾兒也）二十
一欲色鬼（由好婬得財。不施福田。因受此報。遊行人間。與人交會。妄為妖怪。以求活命也）二
十二海渚鬼（由行曠野。見病苦人。欺人誑取財物。生海渚中。受寒熱苦。十倍過人苦也）二
十三閻羅王執仗鬼（由前世時。親近國王大臣。專行暴惡。因受此報。為王給使。作執
仗也）二十四食小兒鬼（由說呪術。誑惑取人財物。殺害猪羊。死墮地獄。後受此報。常食
小兒）二十五食精氣鬼（由詐為親友。我為汝護。令他勇力沒陣而死。竟不救護。故受斯
報也）二十六羅剎鬼（由殺生命。以為大會。故受此饑火所燒報）二十七燒食
鬼（由慳嫉覆心。喜噉僧食。先墮地獄。從地獄出。受火爐燒身也）二十八不淨巷陌
鬼（由以不淨食與修行人。因墮此報。常食不淨）二十九食風鬼（因見出家人來乞。許
已不施其食。故受此報。常患饑渴如地獄苦三十食炭鬼（由典主刑獄。禁其飲食。因受此
報。常食火炭也）三十一食毒鬼（由以毒食令人喪命。因墮地獄。後出為鬼。常餓餓恒食毒。
火燒其身）三十二曠野鬼（由他曠野。作湖池井。造已施人。惡心決破。令行人渴乏。故受斯
報。常患饑渴。火燒其身三十三塚間食土鬼（由盜佛華。賣已活命。故受此報。
常食死人處燒屍熱也三十四樹下住鬼（由見人種樹。施人作蔭。惡心斫伐。取材而
用。故墮樹中。受寒熱苦）三十五交道鬼（由盜行路人糧。以惡業故。常被鐵鋸截身。因交
道祭祀。取食自活）三十六魔羅鬼（由行邪道。不信正真。因墮魔鬼。常破人善法也）若
起貪嫉。邪[佞-二+〦]諂曲。欺誑於他。或復慳貪。積財不施。皆
生鬼道。從鬼命終。多生畜生道中。受遮吒迦鳥身。恒
常饑渴。受大苦惱。惟飲天雨。仰口而承。不得更飲餘
水。是故常困饑渴。（俗名此鳥為吊天翁）業報差別經云。具造十
業。生餓鬼中。一身行輕惡。二口行輕惡。三意行輕惡。
四慳澀多貪。五起非分惡。六諂曲嫉妒。七起邪見。八
愛著資生。即便命終。九因饑而亡。十枯渴而死。以是
業故。生餓鬼中。大智論云。或有餓鬼。先世惡口。好以
麤言。加彼眾生。眾生憎惡。見之如讎。以此罪故。墮餓
鬼中。（此論一百卷。是龍樹菩薩釋大品般若經）法句經云。佛言。雖為沙門。
不攝身口。麤言惡說。多所中傷。眾所不愛。智者不惜。
身死神去。輪轉三途。自生自死。苦惱無量。諸佛聖賢。
所不愛惜。假令眾生。身雖無過。不慎口業。亦墮惡道。
故大論云。時有一鬼。頭似豬頭。臭蟲從口出。身有金
色光明。是鬼宿世作比丘。惡口罵詈客比丘。身持淨
戒。故身有光明。口作惡言。故臭蟲從口出。付法藏經
云。昔尊者闍夜多羅漢。將諸弟子。詣德叉尸羅城。到
其城已。慘然不悅。弟子白師。願說因緣。尊者答曰。我
初至城。於城門下。見一鬼子。饑急語我。我母入城。為
我求食。與母別來。經五百歲。饑虗困乏。命將不遠。尊
者入城。若見我母。道我辛苦。願語早來。始入城。便見
彼母。具說子意。鬼母答我。吾入城來。經五百歲。未曾
能得見一人洟唾。我既新產。氣力羸劣。設得少唾。諸
鬼奪去。今值一人。遇得少唾。欲持出城。共子分食。門
下多有大力鬼神。畏不敢出。惟願尊者。延我出城。我
即將出。令共子食。我即問鬼。生來幾時。鬼答我言。吾
見此城七反成壞。我聞鬼言。悲歎生死。受苦長遠。是
以慘然。優婆塞經云。極長壽者。一萬五千歲。如人間
五千年。為餓鬼中一日一夜。如是日夜。即彼鬼壽一
萬五千歲。（計此人間日月歲數。當二千七百萬歲）正法念經云。有鬼壽
命五百歲。如人間千年。為餓鬼一日一夜。如是日夜。
壽五百歲。（計此人間日月歲數。當一百八十萬歲。已上壽命長短不定者。由其業有輕重。故其
受報所見有不同也分別功德論云。有沙門在塚間修禪。觀於
死屍。夜見餓鬼打一死屍。沙門問曰。何以打死屍耶。
鬼曰。此屍困我如是。是以打之。沙門曰。何以不打汝
心。打屍當復何益也。須臾。復有一天。以天華散一臭
屍。沙門問曰。何為散華此臭屍耶。天曰。我由此屍。得
生天上。此屍即是我之善友。故來報往昔之恩。沙門
曰。何不散華汝心中。夫為善惡之本。皆心所為。乃捨
本求末耶。
<other>漢</other>
<other>雒陽</other>○法師安清。字世高。南天竺安息國王。正后之
太子也。幼以孝行見稱。志業聰敏。尅意好學。外國典
<pb n="154"/>
籍。及七曜五行。醫方異術。乃至鳥獸之語。無不綜達。
甞行見有羣䴏。忽謂伴曰。䴏云。應有送食者。頃之。果
有至焉。眾咸奇之。故儁異之聲。早被西域。高。窮理盡
性。自識宿緣業。多有神迹。世莫能量。初高自稱先身。
已經出家。有一同學多瞋。乞食值施主不稱。每輒怨
恨。高屢訶諫。終不悛改。如此二十餘年。乃與同學辭
訣云。我當往廣州。畢宿世之對。卿明經精勤。不在吾
後。而性多恚怒。命過當受惡形。我若有力。必當相度。
既而遂適廣州。值宼賊大亂。行路逢一年少。唾手拔
刀曰。真得汝矣。高笑曰。我宿命負卿。故遠相償。卿之
忿怒。故是前世時意也。遂伸頸受刃。容無懼色。賊便
殺之。觀者盈路。莫不駭其奇異。而此神識。還為安息
王太子。即今時世高身是也。高遊化中國。宣經事畢。
值靈帝之末。關雒擾亂。乃振錫江南。云我當過廬山。
度昔同學。行達䢼亭湖廟。此廟舊有靈威。商旅祈禱。
乃分風上下。各無留滯。高同旅三十餘人。船主奉牲
請福。神乃降祝曰。舫有沙門。可更呼上。客咸驚愕。請
高入廟。神告高曰。吾外國與子俱共出家學道。好行
布施。而性多瞋怒。今為䢼亭廟神。周迴千里。並吾所
治。以布施故。珍玩甚豐。以瞋恚故。故墮此神報。今見
同學。悲欣可言。壽盡旦夕。而醜形長大。若於此捨命。
穢汙江湖。當度山西澤中。此身滅後。恐墮地獄。吾有
絹千疋并襍寶物。可為立法營塔。使生善處也。高曰
故來相度。何不出形。神曰。形甚醜異。眾人必懼。高曰。
但出。眾不怪也。神從牀後出頭。乃是大蟒。不知尾之
長短。至高膝邊。高向之梵語數番。讚唄。蟒悲淚如雨。
須臾還隱。高即取絹物。辭別而去。舟侶颺帆。倐忽之
頃。便達豫章。即以廟物。為造東寺。高去後。神即命過。
暮有一少年上船。長跪高前。受其祝願。忽然不見。高
謂船人曰。向之少年。即䢼亭廟神。得離惡形矣。於是
廟神歇滅。無復靈驗。後人於山西澤中。見一死蟒。頭
尾數里。今潯陽郡。虵村是也。高後復到廣州。尋其前
世害己少年尚在。高徑投其家。說昔日償對之事。并
敘宿緣。歡喜相向。云吾猶有餘報。今當往會稽畢對。
廣州客悟高非凡。豁然意解。追恨前愆。厚相資供。隨
高東遊。遂達會稽入市。正值市中。有亂相打者。誤著
高頭。應時殞命。廣州客頻驗二報。遂精勤佛法。具說
事緣。遠近聞知。莫不悲歎。此明三世之有徵也（出梁高僧
傳）。
<other>交趾</other>○刺史何敞。行部到蒼梧郡。高要縣。暮宿鵲奔
亭。夜猶未半。有一女子。從樓下出。自云。妾姓蘇名娥。
字始珠。本廣信縣。修里人。早失父母。又無兄弟。夫亦
久亡。有雜繒百二十疋。及婢一人名致富。妾孤窮羸
弱。不能自振。欲往傍縣賣繒。就同縣人王伯。賃車牛
一乘。直錢萬二千。載妾并繒。令致富執轡。乃以前年
四月十日。到此亭外。於時日暮。行人既絕。不敢前行。
因即留止。致富暴得腹痛。妾往亭長舍。乞漿取火。亭
長龔壽。操刀持戟。來至車傍。問妾曰。夫人從何所來。
車上何載。丈夫安在。何故獨行。妾應之曰。何故問之。
壽因捉妾臂曰。少愛有色。寧可相樂耶。妾時怖懼。不
肯聽從。壽即以刀刺脇。一創立死。又殺致富。壽掘樓
下。埋妾并婢。取財物去。殺牛燒車。車釭及牛骨。貯亭
東空井中。妾死痛酷。無所告訴。故來自歸於明使君。
敝曰。今欲發汝屍骸。以何為驗。女子曰。妾上下皆著
白衣。青絲履。猶未朽也。掘之果然。敞乃遣吏捕壽。拷
問具服。下廣信縣。檢問。與娥語同。収壽父母兄弟。皆
繫獄。敞表壽殺人。於常律。不至族誅。但壽為惡。隱密
經年。王法所不能捨。鬼神訴千載。無一請。皆斬之。以
昭陰殺。上許之（出冥祥記○漢時廣信縣。或今之廣寧。故云傍縣也。高要縣。乃肇慶府首
縣。附郭）。
<other>阿登</other>○時有會稽句章人。至東野還。暮不及門。見路
傍小屋然火。因投宿。止有一少女。不欲與丈夫共室。
呼隣人家女自伴。夜共彈箜篌歌戲曰。連綿葛上藤。
<pb n="155"/>
一緩復一絙。汝欲知我姓。姓陳名阿登。將明。悉無所
見。至東郭外。有賣食母。在肆中。此人寄坐。因說昨所
見。母聞阿登。驚曰。此是我女。近亡。葬於東郭（出續搜神記）。
<other>晉</other>
<other>河陰</other>○白馬寺曇邃法師。甞於夜中。忽聞扣戶云。欲
請法師九旬說法。邃不許。固請乃赴之。而猶是眠中。
比覺己身在白馬塢神祠中。并一弟子。自爾日日密
往。餘無知者。後寺僧經祠前過。見有兩高座。邃在北。
弟子在南。如有講說聲。又聞有奇香之氣。於是道俗
共傳。或云神異。至夏竟。神施以白馬一匹。白羊五頭。
絹九十疋。呪願畢。於是各絕。
<other>太山</other>○法相法師。常山居。精苦誦經。太山祠。有大石
函貯財寶。相時山行。宿於廟側。忽見一人玄衣武冠。
令相開函。言訖不見。其石函蓋。重過千鈞。相試提之。
飄然而起。於是取其財。以救貧民。後居越城寺。有神
異不錄（右二出梁高僧傳）。
<other>陳國</other>○袁無忌。寓居東平。永嘉初得疫癘。家百餘口。
死亡垂盡。往避大宅。權住田舍。有一小屋。兄弟共寢
板牀。薦蓆數重。夜眠失曉。牀出在戶外。宿昔如此。兄
弟怪怖。皆不眠。後見一婦人來在戶前。知忌等不眠。
前却戶外。時未曙明。月朗見之。綵衣白裝。頭上有范
[瑤-王+金]。及銀釵。象牙梳。忌等便逐之。初繞屋走四側。頭髮
及范[瑤-王+金]之屬。皆墮落。忌悉拾之。仍復出門南走。臨道
有井。遂入井中。忌還眠。天曉。視范[瑤-王+金]及釵牙梳。並是
真物。掘壞井。得一楸棺。三分井水所漬。忌便易棺器
衣服。還其物。於高燥處葬之。遂斷（出去怪集）。
<other>長安</other>○慧嵬禪師。止長安大寺。戒行澄潔。多棲處山
谷。修禪定之業。有一無頭鬼來。嵬神色自若。乃謂鬼
曰。汝無頭。便無頭痛之患。一何快哉。鬼便隱形。復作
無腹鬼來。但有手足。嵬曰。汝既無腹。便無五藏之憂。
一何樂哉。須臾。復作異形。嵬皆隨言遣之。後久時。天
甚寒雪。有一女子。來求寄宿。形貌端正。衣服鮮明。姿
媚柔雅。自稱天女。以上人有德。天遣我來以相慰喻。
廣談欲言。勸動其意。嵬執志貞磪。一心無擾。乃謂女
曰。吾心若死。無以革囊見試。女遂凌雲而逝。顧謂
歎曰。海水可竭。須彌可傾。彼上人者。秉志堅貞。後以
隆安三年。與法顯俱遊西域。
<other>廬山</other>○曇邕法師。形長八尺。雄武過人。投廬山。事遠
為師。內外經書。多所綜涉。志尚傳法。不憚疲苦。乃於
山之西南。別立茅宇。與弟子曇果。澄思禪門。甞於一
時。果夢見山神。求授五戒。果曰。家師在此。可往諮受。
後少時。邕見一人。著單袷衣。風姿端雅。從者三十許
人。請授五戒。邕以果先受夢。知是山神。乃為說法授
戒。神䞋以外國匕筯。禮拜辭別。倐忽不見（右二出梁高僧傳）。
<other>竺曇遂</other>○遂太元中。年二十餘。白晢端正。流俗沙門。
甞行青溪廟前過。因入廟中看。暮歸夢一婦人來語
云。君當來作我廟中神。遂問婦人是誰。婦人云。我是
青溪中姑。一月許便病卒。臨死。謂同學年少。我無福。
亦無大罪。死乃當作青溪廟神。諸君行便。可見看之。
既死後。諸年少既至。便語相勞問。音聲如昔時。臨別
云。久不聞經唄。思一聞之。其伴慧覲。便為作唄訖。其
猶唱讚。語云。岐路之訣。尚有悽愴。況此之乖。形神分
散。窈冥之歎。情何可言。既而歔欷不自勝。諸年少等。
皆為流涕（出續搜神記）。
<other>始豐</other>○赤城山。曇蘭禪師。或云曇猷。晉太元中遊剡。
止石城山。後憩始豐赤城山。見一處林泉清曠。而居
之。有猛虎數十蹲在蘭前。蘭誦經如故。一虎獨睡。蘭
以如意扣虎頭。訶曰。何不聽經。經于數日。忽見一人。
長數丈。呼蘭令去。又見諸異形禽獸。以恐蘭。見蘭恬
然自得。乃屈膝而禮拜云。法師威德既重。來居此山。
弟子推此處以相奉。珠欺王是家舅。今往韋鄉山就
之。蘭曰。貧道尋山。願得相值。何不共住。神曰。弟子無
為不爾。但部屬未狎法化。卒難制御。遠人來往。或相
<pb n="156"/>
侵觸。人神道異。是以去耳。蘭曰。本是何神。居之久近。
欲移何處去耶。神曰。弟子夏帝之子。居於此山。二千
餘年。臨別執手贈蘭香三奩。於是鳴鞞吹角。陵雲而
去。爾後三年。忽聞車騎隱隱。從者彌峰。俄而有人。著
幘。稱珠欺王通。既前從其妻子男女等。二十三人。並
形貌端正。有逾於世。既至蘭所。暄涼訖。蘭問。檀越住
在何處。答云。安樂縣韋鄉山。久服夙聞。今與家累。仰
投乞授歸戒。蘭即授之。受法竟。䞋錢一萬。蜜二器。辭
別而去。便聞鳴笳動吹。響振山谷。蘭禪眾十餘。共所
聞見。云云（出梁高僧傳）。
<other>瑯琊</other>○王凝之妻。晉左將軍夫人謝氏。𢍶之女也。甞
頻亡二男。悼惜過甚。哭泣累年。若居至艱。後忽見二
兒俱還。皆著鎖械。慰勉其母。宜自寬割。兒並有罪。若
垂哀憐。可為作福。於是哀痛稍止。而勤功德（出冥祥記）。
<other>淮南</other>○胡茂回。能見鬼。雖不喜見。而不可止。後行至
楊州。還歷陽城東。有神祠。正值民將巫祝祀之。至須
臾頃。有羣鬼相叱曰。上官來。各避走出祠去。迴顧見
二沙門來入祠中。諸鬼兩兩三三相抱持。在祠邊草
中望。伺望沙門。皆有怖懼。須臾沙門去後。諸鬼皆還
祠中。回於是信心。遂精誠奉佛（出續搜神記）。
<other>秦</other>
<other>秦主</other>○姚萇者。西戎羗也。符堅之敗。萇為宿將。率其
部屬反叛。堅與之戰不利。遂為萇縊殺之。萇襲其位。
都雍關。改長安為常安。在御八年。符堅領鬼兵。白日
入宮。刺中其陰。出血數斗而崩（出通載）。
<other>高平</other>○李羨家奴健。至石頭岡。忽見一人云。婦與人
通情。遂為所殺。今欲報讎。能見助否。奴用其言。果見
人來。鬼便捉頭。喚奴與手。即使到地。其人半路便死。
鬼以一千錢。及青絞緵袍一件與奴。囑云。此袍是市
西門丁與許。君可自著。勿賣也（出冥祥記）。
<other>宋</other>
<other>河內</other>○司馬文宣。頗信佛法。元嘉九年。丁母難。弟喪。
月望旦。忽見其弟身形。於靈座上。不異平日。迴遑歎
嗟。諷求飲食。文乃試與言曰。汝平生時修行十善。若
如經言。應得生天。若在人道。何故乃生此鬼中耶。沉
吟俯仰。默然無對。文即夕夢見其弟云。生所修善。蒙
報生天。但靈牀之鬼。是魔魅耳。非吾身也。恐兄疑怪。
故詣以白兄。文宣明旦。請僧轉首楞嚴三昧經。令人
撲繫之。鬼乃逃入牀下。又走戶外。形稍醜惡。舉家駭
懼。詈叱遣之。鬼云。餓乞食耳。積日乃去。頃之。母靈牀
頭。有一鬼。膚體赤色。身甚長壯。文宣長息孝祖。與言
往反。答問周悉。初雖恐懼。末稍安習之。鬼亦轉相附
狎。居處出入。殆同家人。於時京師。傳相報告。往來觀
者。門巷疊跡。時南林寺有僧。與靈味寺僧舍沙門。與
鬼言論。亦甚欵曲。鬼云。昔世甞為尊貴。以犯眾惡。受
報未竟。果此鬼身。去寅年。有四百部鬼。大行疾癘。所
應鍾災者。不忓道人耳。而犯橫極眾。多濫福善。故使
我來監察之也。僧以食與之。鬼曰。我自有糧。不得進
此食也。舍曰。鬼多知。我生何來。何因作道人。答曰。人
中來。出家因緣。本誓願也。問諸存亡生死所趣。略皆
答對。具有靈驗。條次繁多。故不曲載。舍曰。人鬼道殊。
汝既不求食。何為久留。鬼曰。此間有一女子。應在収
捕。而奉戒精勤。故難可得。比日稽留。用此故也。藉亂
主人。有愧不少。自此已後。不甚見形。後往視者。但聞
語耳。時元嘉十年也。至三月二十八日。語文宣云。暫
來寄住。而汝傾家營福。見畏如此。那得久留。孝祖云。
聽汝寄住。何故據人先亡靈筵耶。答曰。汝家亡者。各
有所屬。此座空設。故權寄耳。於是辭去（天啟三年。贊年十三。順德
縣馬岡村。有梁念賓。與弟及壻。同居陽江城內丁屋巷。俱為水師兵。時福建賊船數百。臨陽江港口。起五縣兵
艦征之。失律。被殺并溺水者。數千人。次日班師。而失賓等。其妻即請道士。持旛竿出城。臨河招魂。妻執旛竿云
甚重。道士曰。首七當歸回殺。賓女篩于靈几下。以蓆密圍。驗其虛實。次早黎明。余徃觀之。見盡是山羊足
迹。道士云。打落畜道矣。次年賓等三人。從福建沿路乞食而歸。以是驗知。鬼多欺謟。詐現種種形變。以求飲食。
然人既死。神入六道。生天者。則有自然衣食。聞人間五穀雜食穢氣。上薰四十萬里。生人畜者。入胎則形神相
<pb n="157"/>
隔。那得還歸。惟鬼一道。可以往來。而有管攝者。不得自由。縱受生未定其中陰身。惟以香資身。不食段食。而亦
不知所趣向處。惟業緣報定。方徃受生處而託胎也。今時世俗設靈位。多是求食之鬼。詐作親形。或是隨道士
巫覡。覓食之魑魎。致令妻子親屬。或喜或怖。妄生憂苦也）。
<other>長安</other>○王胡者。叔死數載。元嘉二十三年。忽現形還
家責胡。以修謹有闕。家事不理。罰胡五杖。傍人與鄰
里並聞其語。及杖聲。又見杖瘢迹。而不覩其形。惟胡
猶得親接。叔謂胡曰。吾不應死。神道須吾算諸鬼錄。
今大從吏兵。恐驚損墟里。故不將進耳。胡亦大見眾
鬼。紛鬧若村外。俄然叔辭去曰。吾來年七月七日。當
復暫還。欲將汝行。遊歷幽途。使知罪福之報也。不須
費設。若意不已。止可茶來耳。至期。果還。語胡家人云。
吾今將胡遊觀畢。當使還。不足憂也。胡即頓臥牀上。
泯然如盡。叔於是將胡。徧觀羣山。備覩鬼怪。末至嵩
高山。諸鬼遇胡。並有饌設。餘俗味不異世中。惟薑甚
脆美。胡欲壞將還。左右人笑胡云。止可此食。不得將
還也。胡末見一處。屋宇華曠。帳筵精整。有二少僧居
焉。胡造之。二僧為設雜果檳榔等。胡遊歷久之。備見
罪福苦樂之報。乃辭歸。叔謂胡曰。汝既已知善之可
修。宜當在家。白足阿練。戒行精高。可師事也。胡既奉
此諫。往其寺中。遂見嵩山上年少僧者。遊學眾中。胡
大驚。與叔乖濶。問何時來。二僧答云。貧道本住此寺。
往日不憶與君相識。胡復說嵩高之遇。二僧云。君謬
耳。豈有此耶。至明日。二僧無何而去。胡乃具告諸沙
門。敘說往日嵩山所見。眾咸驚怪。即追求二僧。不知
所在。乃悟其神僧焉。元嘉末。有長安僧曇爽。來遊江
南。具說如此也（沙門曇始。跣行泥水不汙。足色踰白故時人謂白足阿練也。甚為魏虜所敬）。
<other>榮陽</other>○尚書僕射鄭鮮之。元嘉四年。從大駕巡京至
都。夕暴亡。乃倚靈几語家人曰。吾壽命久盡。早應過
世。賴比歲來。敬信佛法。放生布施。以此功德。延駐數
年耳。夫幽顯報應。有若影響。宜放落俗務。崇心大教。
於時勝貴多皆聞之（右三出冥報記）。
<other>京師</other>○瓦官寺。慧果法師。婺州人。宋初遊京師。止瓦
官寺。甞於廁前。見一鬼致敬於果云。昔為眾僧作維
那。小不如法。墮在噉糞鬼中。法師德素高明。又慈悲
為意。願助以拔濟之方。昔有錢三千文。埋在柿樹根
下。願取以為福。果即告眾掘取。果得錢三千文。為造
法華經一部。并設齋供。後夢見此鬼云。已得改生。大
勝昔日也（出梁高僧傳）。
<other>王文明</other>○宋泰始末。作江安令。妻久病。女於外為母
作粥將熟。變而為血。棄之更作。亦復如初。如此者再
三。母尋亡沒。其後兒女在靈前哭。忽見其母臥靈牀
上。貌若平生。諸兒號感。奄然而滅。文明先愛其妻手
下婢。妊身將產。葬其妻日。使婢守屋。餘人悉詣墓所。
部伍始發。妻便現形。入戶打婢。其後諸女為父辦食。
殺鷄刳洗已竟。鷄忽跳起軒首長鳴。文明尋卒。諸男
相繼喪亡（出述異記）。
<other>東海</other>○何澹之。宋大司農。不信經法。多行殘害。永初
中得病。見一鬼形甚長壯。牛頭人身。手執鐵叉。晝夜
守之。憂怖屏營。使道家作章符印籙。備諸禳絕。而猶
見如故。相識沙門慧義。聞其病往候。澹之為說所見。
慧曰。此是牛頭阿旁也。罪福不昧。唯人所招。君能轉
心向法。則此鬼自消。澹之迷狠不革。頃之遂死（出冥祥記）。
<other>張乙</other>○泰始中。被鞭瘡痛。人教燒死人鬼末以傅之。
雇同房小兒。登岡。取一髑髏。燒以傅瘡。其夜戶內有
鑪火。燒此小兒手。又空中有物。按小兒頭內火中。罵
曰。汝何以燒我頭。今以此火償汝。小兒大喚曰。張乙
燒爾。答曰。汝不取與張乙。張乙那得燒之。按頭良久。
髮然都盡。皮肉焦爛。然後捨之。乙大怖。送所餘骨。埋
反故處。酒肉醊之。無復灾異也（出述異記○問。人死魂入六道。那得守此
枯骨。答。此已墮鬼道。無人祭祀。復無所依託。故守枯骨而瞋。豈能燒鬼耶。
<other>襄城</other>○李頥者。其父為人不信妖邪。有一宅由來凶。
不可居。居者輒死。父便買居之。多年安吉。子孫昌盛。
為二千石。當徙家之官。臨去。請會內外親戚酒食。將
<pb n="158"/>
行。父乃言曰。天下竟有吉凶否。此宅由來言凶。自吾
居之多年安吉。乃得遷官。鬼為何在。自今已後。便為
吉宅。居者住止。心無所嫌也。語訖。如廁。須臾。見壁中
有一物。如卷席大。高五尺許正白。便還。取刀斫之中
斷。便化為兩人。復橫斫之。又成四人。便奪取刀。反斫
李殺。持至座上。斫殺其子弟。凡姓李必死。惟異姓無
他。頥尚幼在抱。家內知變。乳母抱出後門。藏他家。止
其一身獲免。頥字景真。位至湘東太守（出續搜神記）。
<other>齊</other>
<other>會稽</other>○弘明法師。永明中。止雲門寺。誦法華經。禮懺
為業。每旦水瓶自滿。實諸天童子。為給使也。又感虎
來入室。伏牀前。久之乃去。又見小兒來聽經云。昔是
此寺沙彌。為盜僧廚食。今墮廁中。聞上人讀經。故力
來聽。願助方便。冀免斯累。明為說法。領解方隱。後山
精來撓惱。明乃捉取。以腰繩繫之。鬼謝遂放。因之永
絕（出梁高僧傳）。
<other>靈苑</other>○曇超禪師。建元末。居錢塘靈苑山。一夕忽聞
風雷之聲。見一人執笏而進。稱嚴鎮陳通。須臾。有一
人至。形甚端正。羽衛連翩。下席禮敬。自稱弟子。居在
七里。任周此地。承禪師至。蒙師留蒼生之福。然富陽
民。無故鑿麓山下為磚。斷壞龍室。羣龍共忿。誓三百
日不雨。今已一百日餘。田種永罷。師既道德通神。屈
師往龍處。潤澤蒼生。超曰。興雲降雨。此檀越力。吾何
能哉。神曰。弟子部曲。止能興雲。不能降雨。是故相請
耳。超諾之。超乃南行五里。至赤庭山。遙為龍呪願說
法。至夜羣龍作人來禮超。乞受三歸。晡時。俄而大雨。
即往臨泉寺。臨縣令聞辦舟迎超。超即日遁還靈苑
（出梁高僧傳并通戴）。
<other>楊州</other>○白塔寺沙門道昶掌知僧物。自在侵用。忽有
冥官數人。白日入房。曳昶下地。欲斷其頸。昶驚叫乞
命。官厲聲言。合房資財。並送還僧。當放汝活。昶叩頭
言。不敢違命。即鳴鐘集眾。盡捨衣服。造像設齋。冥官
三日復至。見昶一鉢一衲。不言而去。昶自是勉勵進
修。卒成明行。
<other>瑯琊</other>○攝山。法度法師。宋末遊於京師。齊郡高士名
僧紹。抗迹人外。隱居攝山。挹度。待以師友之禮。及亡。
捨所居為棲霞寺。請度居之。先有道士。欲以寺地為
館。住者輒死。及後為寺。猶多恐動。自度居之。羣妖皆
息。經歲許間。忽有人馬鼓角之聲。俄見一人。持紙名
通曰。靳尚。形甚都雅。羽衛亦嚴。致敬度已。乃言。弟子
主有此山。七百餘年。神道有法。物不能干。前諸棲託。
或非真正。故死病相繼。亦其命也。法師道德所歸。謹
捨以奉給。并願受五戒。永結來緣。度曰。人神道殊。無
容相屈。且檀越血食祭祀。此最五戒所禁。尚曰。若備
門徒。輒先去殺。於是辭去。明旦度見一人。送錢一萬。
香燭刀子。疏云。弟子靳尚奉供。至月十五日。度為設
會。尚又來同眾禮拜行道。受戒而去。攝山廟巫。夢神
告曰。吾已受戒于度法師。祠祀勿得殺戮。由是廟同
薦。止菜脯而已。度甞動散寢於地。見尚從外來。以手
摩頭足而去。頃之復來。持一瑠璃瓶。瓶中如水。以奉
度。味甘而冷。其徵感若此。齊竟陵王子良。始安王等。
並遙恭以師敬。資給四事。六時無闕也（右二出梁高僧傳）。
<other>南陽</other>○宋定伯。年少時。夜行。逢鬼。問曰誰。鬼尋復問
之。卿復誰。定伯誑言。我是鬼。鬼問。欲至何所。答曰。欲
至宛市。鬼言。我亦欲至宛市。遂行數里。鬼言。步行太
遲。可共遞相擔也。定伯曰。大善。鬼便先擔定伯數里。
鬼言卿太重。將非鬼耶。定伯言我新死。故身重耳。伯
因後擔鬼。鬼略無重。如是再三。定伯復言。我新死。不
知鬼。皆何所畏忌。鬼言。惟不喜人唾。於是共行。道遇
水。定伯令鬼先度。聽之。了無聲音。定伯自度。漕漼作
聲。鬼言。何以聲。定伯曰。新死不習度水故爾。勿怪吾
也。行欲至宛市。定伯便擔鬼著頭上急持之。鬼大呼
聲。咋咋然索下。不復聽之。徑至宛市中。下著地。化為
<pb n="159"/>
一羊。便賣之。恐其變化。即連唾之。得錢千五百。而去。
于時石崇言定伯賣鬼。得千五百文（出列異傳○石崇晉時人）。
<other>魏</other>
<other>汾州</other>○玄中寺。釋曇鸞。家近五臺山。神迹靈異。後往
江南。陶隱居處。求覓仙方。陶欣然授以仙方十卷。還
至浙江。有鮑郎子神者。一鼓湧浪七日方止。正值波
初。無由得度。鸞便往廟所。以情祈告。必如所請當。為
起廟。須臾。神即現形。狀如二十歲。告鸞曰。若欲度者。
明旦當得。願不食言。及至明晨。濤猶鼓怒。纔入船裏。
恬然安靜。依斯達到。梁帝見重。因出敕。為江神更起
靈廟。後辭帝還魏境。行至洛中。逢中天竺國三藏菩
提流支。鸞往啟曰。佛法頗有長生不死法。勝此土仙
經者乎。支唾地曰。是何言歟。非相比也。此方。何處有
長生不死法。縱得長年。少時不死。終輪三有。即以觀
經授之曰。此大仙方。依之修行。當得解脫生死。永絕
輪迴。後移住汾州北山。石壁玄中寺。一心依經作淨
土業。臨終日旛華幢蓋。高映院宇。香氣蓬㶿。寺眾並
同矚之。以魏興和四年卒（出梁高僧傳）。
<other>周</other>
<other>河南</other>○王彥偉。為性凶惡。好遊獵。父母孤養。憐愛極
重。每諫不許共惡人交遊。不聽射獵。恐損身命。不存
係嗣。偉不從父訓。常獵不止。兼逐惡人。父母既見不
止凶行。罰杖五十。身瘡不得出門。以恨父母。伺夜眠
之後密以土袋。壓父母口。加身坐上。望氣不出。意令
其死。無其瘡瘢。將為卒亡。不疑我作。忽見鬼來入堂。
震動家內。大小並覺。翻偉牀前。偉便仰臥。土袋已在
偉腹。父母蘇覺。遂挽兒腹上土袋。不能去身。偉復見
鬼壓土袋上。極困垂死。唱叫救命。合家大小及以隣
人。併力挽之。必竟不移。偉聲不出。但得以手叩頭。合
掌而卒（見李歸心錄）。
<other>唐</other>
<other>趙郡</other>○眭仁蒨。邯鄲人也。少事經學。不信鬼神。常欲
試其有無。就見死人。學之十餘年。不能得見。後徙家
向縣。於路見一人。如天官。衣冠甚暐曄。乘好馬。從五
千餘騎。視仁蒨而不言。後數見之。常如此。經十年。凡
數十相見。後忽駐馬。呼仁蒨曰。比頻見君。情相眷慕。
願與君交遊。蒨即拜之。問云。公何人耶。答曰。吾是鬼
耳。姓成名景。本弘農西晉時。為別駕。今任胡國長史。
仁蒨問其國何在。王何姓名。答曰。黃河已北。總為臨
胡國。國都在樓煩西北沙磧。是也。其王即故趙武靈
王。今統此國。總受太山控攝。每月各使上相朝於太
山。是以數來過此。與君相遇也。吾乃能有相益。令君
預知禍難。而先避之。可免橫害。惟死生之命。與大禍
福之報。不能移動耳。仁蒨從之。景因命其從騎常掌
事。以是贈之。遣隨蒨行。有事令先報知。即汝所不知。
當來告我。於是便別。掌事恒隨逐。如侍從者。頃有所
問。無不先知。時大業初。陵岑之象。為邯鄲令。子文本。
年未弱冠。之象請仁蒨。於家教文本書。蒨以此事告
文本。仍謂曰。成長史語我。有一事羞君不得道。既與
君交。亦不能不告君。鬼神道亦有食。然不能得飽。常
苦饑渴。若得人食。便得一年飽。眾鬼多偷竊人食。我
既貴重。不能偷之。從君請一餐。蒨既告文本。文本即
為具饌。備設珍饈。蒨曰。鬼不欲入人屋。可於外水邊。
張幕設席。陳酒食於上。文本如其言。至時。仁蒨見景
兩客來坐。從百餘騎。既坐。文本向席再拜。謝以食之
不精。蒨傳景意辭謝。初文本將設食。仁蒨請有金帛
以贈之。文本問。是何等物。蒨云。鬼所用物。皆與人異。
惟黃金及絹。為得通用。然亦不如假者。以黃色塗大
錫作金。以紙為絹帛。最為貴上。文本如言作之。及景
食畢。令其從騎更代坐食。文本以所作金錢絹贈之。
景深喜謝曰。因眭生煩郎君供給。郎君頗欲知壽命
乎。文本辭云。不願知也。景笑而去。數年後。仁蒨遇病。
不甚困篤。而又不起月餘日。蒨問掌事。掌事不知。便
<pb n="160"/>
問長史。長史報云。國內不知。後月因朝太山。為問消
息相報。至後月長史來報云。是君鄉人趙某。為太山
主簿。主簿一員闕。薦君為此官。故為文案經紀召君
耳。案成者當死。蒨問請將案出。景云。君壽應年六十
餘。今始四十。但以趙主簿橫徵召耳。當為請之。乃曰。
趙主簿相問眭兄。昔與同學。恩情深至。今幸得為泰
山主簿。適遇一員官闕。明府今擇人。吾已啟府君。府
君許相用。兄既不得長生。命當有死。死遇濟會。未必
當官。何惜一二十年苟生延時耶。今文書已出。不可
復止。願決作來意。無所疑也。蒨憂懼。病逾篤。景謂蒨
曰。趙主簿必欲致君。君可自往太山。於府陳訴。則可
以免。蒨問。何因見府君。景曰。鬼者可得見耳。往太山
廟東。度一小嶺平地。是其都所。君往自當見之。蒨以
告文本。文本為具行裝。數日。景又告蒨曰。文書欲成。
君訴。懼不可免。急作一佛像。彼文書自銷。蒨告文本。
以三千錢。為畵一座像於寺西壁訖。而景來告曰。免
矣。蒨情不信佛。意尚疑之。因問景云。佛法說有三世
因果。此為虗實。答曰。皆實也。蒨曰。即如是人死。當分
入六道。那得盡為鬼。而趙武靈王及君。今尚為鬼耶
景曰。君縣內幾戶。蒨曰。萬餘戶。又曰。獄囚幾人。蒨曰。
常二十人已下。又曰。萬戶之內。有五品官幾人。蒨曰。
無。又曰。九品已上官幾人。蒨曰。數十人。景曰。六道之
義。分一如此耳。其得天道。萬無一人。如君縣內。無一
五品官。得人道者。萬有數人。如君縣內九品數十人。
入地獄者。萬亦數十人。如君獄內囚。惟鬼及畜生。最
為多也。如君縣內課役戶。就此道中。又有等級。因指
其從者曰。彼人大不如我。其不及彼者猶多。蒨曰。鬼
有死乎。答曰。然。蒨曰。死入何道。答曰。不知。如人知生。
而不知死後之事。蒨曰。道家章醮。為有益否。景曰。天
帝總統六道。是謂天曹。閻羅王者如人間天子。太山
府君。如尚書令。錄五道神。如諸尚書。若我輩國。如大
州郡。每斷人間事。道家上章。為人請福。如求神之恩。
天曹受之。敕下閻羅王云。以某月日。得某甲訴。云云。
宜盡理。勿令枉濫閻羅敬受。而奉行之。如人奉詔也。
無理不可求免。有枉必當得申。何為益也。蒨問。佛家
修福何如。景曰。佛是大聖。無文書行下。其修福者。天
神敬奉。多得寬宥。若福厚者。雖有惡道文字。不得追
攝。此非吾所識。亦莫知其所以然。言畢即去。蒨一二
日能起便愈。文本父卒。還鄉里。蒨寄書曰。鬼神定是
貪謟。往日欲郎君飲食。乃爾慇懃。比知無復利。相見
殊落漠然。常掌事猶現隨。本縣為賊所陷。死亡略盡。
僕為掌事所導。常遇賊不見。竟以獲全。貞觀十六年
九月八日。文官賜射於玄武門。文本時為中書侍郎。
與家兄太府卿。并治書侍御史馬周。給事中韋昆及
臨對坐。文本自語人云爾（出冥報記○按後地獄道人雖多。何如鬼畜。鬼人不
見。而畜則水陸空行。胎卵溼化。微細昆蟲。徧界皆是。故云最多也）。
<other>濩澤縣</other>○武德六年。李錄事死經七日。隱身謂妻曰。
計吾猶有六年在世。但為司命枉來取我。我已訴閻
王。蒙放在人間浮遊六年。今在鬼道。又曰。人命無常。
何不修福。可往玄鑒法師所聽法。遂與妻共入講堂。
與人言議。有問曰。何不現形。答曰。鬼趣受身極陋。自
不忍見。況復他人。又往景業寺。聽餘法師講維摩經。
餘曰。今講此經。感何人聽。答曰。自人頭已上。便是鬼
神。上及諸天。重級充滿。然見諸天聞法師酒氣。皆回
面而聽。非惟此會獨感諸天。但有法事。無不來降。餘
聞即悔過。遂不復飲（出續高僧傳）。
餘雖犯酒。而具正見。慧解無謬故感天龍鬼神共
聽。所謂破戒不破見。聞即悔過。非智莫能。倘說不
合經旨。即有謗法之罪。鬼神得而訶之。奚感天聽
耶。
<other>武帝</other>○穆宗之子。廢釋教。服金丹。受符籙。丹發背。燥
悶失常。旬日不能言而崩。年三十四。在位六年。報應
傳曰。正月十五日。有人夜行。至穆宗陵下。忽聞人語。
<pb n="161"/>
謂是盜馬。逐泊衰叢之內。俄而空有朱衣執版宣曰。
冢尉何在。有二吏出應曰。在矣。朱衣曰。錄海西君使
者至也未。吏曰。計程十八日方至。朱衣曰何稽吏曰
李炎坐毀佛教。奪壽去位。當與海西君同錄其魂而
至。時有賈客。鈴聲東來。朱衣二吏。忽不見。數日後。武
帝果崩（出通載○宰相李炎。字德裕。佐武帝毀教。後貶崖州司戶。惡疾而卒。詳見統紀。并太平廣
錄）。
<other>洛州</other>○龍朔元年。景福寺比丘尼修行。房中有侍女
任五娘死。後修行為五娘立靈。經月餘日。其姊及弟。
於夜中忽聞靈座上呻吟。其弟初甚恐懼。後乃問之。
答曰。我生時於寺上食肉。坐此大苦痛。我體上有瘡。
恐汙牀席。汝可多將置牀上也。弟依其言置。後
看牀上。大有膿血。又語弟曰。姊患不能縫衣。汝大藍
縷。宜將布來。我為汝作衫及襪。弟置布於靈牀上。經
宿即成。又語其姊曰。我小時染患。遂殺一螃蠏。取汁
塗瘡得差。今入刀林地獄。肉中現有折刀七枚。願姊
慈流。為作功德救助。知姊煎逼。交不濟辦。但隨身衣
服。無益死者。今並未壞。請以用之。姊未報間。乃曰。我
自取去。良久。又曰。衣服已來。現在牀上。其姊試往觀
之。乃其殮之服也。遂送淨土寺。寶獻師處。憑寫金剛
般若經。每寫一卷了。即報云。已出一刀。寫完七卷了。
乃云。七刀並得出訖。今蒙福助。即往託生。與姊及弟。
哭別而去。吳興沈玄法說。淨土寺僧智整。所說亦同
（出冥報拾遺○梁。望蔡令。殺牛飲啖。臥佛堂上。感白癩病死。唐。宣宗敕州郡國忌行香。不得携酒肉入寺。宋太
宗。詔國忌。宰相已下。寺觀行香。禁絕腥酒。出統紀○世俗命終。不知為亡者作福。猶盛為殯殮。陰陽既分。存亡
體異。故云無益死者。寧知為彼追福。衣食自備。乃至出生人天。如冥祥記云。宋江陵龍華寺。僧妙。既亡之後。一
夕歸房靈几。語弟子可宗。宗問。和上今生何處。妙曰。麤可耳。但應受小謫二年得免。欲訴所司。為無袈裟。可急
為製。請僧設供。以衣施之。我即得也。宗如教飯僧䞋衣。既畢。比丘道猛。即見妙身披衣入堂。依僧次坐。聽經至
散。乃不復見。斯則施。衣得衣報。施食得食報。信不誣矣。志磐法師曰。律明亡人三衣。惟許施僧共分。未聞佛令
披於亡軀。而從火焚也。末代無知。多行非法。有識之士。尚須辨明。若坐逝不壞。結塔以葬者。猶可以披於真體。
若從茶毗火化之法者。則不當披搭。自取燒衣違律之過。或謂亡僧無衣者。則當依冥祥記為之磐自聞此過。
姪真視。真誥。真亢。不幸早亡。焚龕之日。皆不披袈裟惟用布偏衫裙而已。設齋之前。以平時所服七條。作拈鬮
法。於僧中施。且復囑後人。當力行於自身必壞之際也。敢告知識。共崇此法。○梵語袈裟華言壞色衣。下屬五
大色也。非應赴所著。五彩者。今有不諳律教掛亡衣樹上。深為不法也。鬮音鳩。拈鬮取也。
<other>姚明解</other>○本是普光寺沙門也。性聰敏。有文藻。工書
翰。善丹青。至於鼓琴。亦當時獨絕。每欣俗網。不樂道
門。至龍朔元年。舉應詔赴洛陽。及升第歸俗。頗有餘
言。未幾而卒。後託夢於相知淨土寺僧智整曰。明解
宿無福業。不遵內教。今受大罪。非常饑乏。儻有故人
之情。頗能惠一飡否。智整夢中許諾。及其寤後。乃為
設食。至夜纔眠。即見明解來愧謝之。云云。
<other>博陵</other>○崔軏乃王之弘婿也。之弘貞觀年中。為沁州
和川縣令。與女適軏。軏於和川會病而卒。卒經數十
日。其家忽於夜中聞軏語聲。初時傾家驚恐。其後乃
以為常。聞語云。軏是女壻。雖不合於妻家立靈。然以
苦無所依。但為置立也。妻從其請。朝夕置食。不許置
肉。惟令下其素食。恒勸禮佛。不聽懈怠。又具說地獄
中事云。人一生恒不免殺生及不孝。自餘之罪。蓋亦
小耳。又云。軏雖無罪。然大資福助。為軏數設齋供。并
寫法華金剛般若觀音等經。各三兩部。兼舊功德。如
獲羅漢。自茲以後。即不復來。王家一依其言。寫經設
供。軏忽更來愧謝。因云。今即取別。舉家哭而送之。軏
有遺腹之子。已年四五歲。云。軏此子。必有仕宦。願善
養畜。自此已後。不復更來。見王之弘自說（右二出冥報記）。
<other>京兆</other>○殷安仁。家富。素事慈門寺僧。以義寧元年初。
有客寄其家停止。客盜他驢。於家殺之。驢皮遺安仁
家。至貞觀三年。安仁遂見一人於路。謂安仁曰。追汝
使。明日至。汝當死也。安仁懼。徑至慈門寺。坐佛殿下。
經宿不出。明日果有三騎。并步卒數十人。皆兵仗入
寺。遙見安仁。呼出。安仁不應。而念誦逾進。鬼相謂曰。
昨日不即取。今日修福如此。何由可得。因相與去。留
一人守之。守者謂安仁曰。君往日殺驢。驢今訴君。使
我等來攝君耳。然須共對。不去何益。安仁遙答曰往
<pb n="162"/>
者他盜自殺驢。但以皮與我耳。本非我殺。何以見追。
倩君還為我語驢。我不殺汝。然今又為汝追福。於汝
有利。當捨我也。此人許諾曰。驢若不許。我明日更來。
如其許者。不來矣。言畢而出。明日遂不來。安仁於是。
為驢追福。而舉家持戒菜食云爾。盧文勵說之。安仁
今現在（出冥報拾遺）。
<other>嵩嶽</other>○閑居寺。元珪禪師。卜廬于嶽中龐塢。時有峩
冠袴褶部曲繁多。輕步舒徐。稱謁大師。珪覩其貌偉。
精爽不倫。謂之曰。善來仁者。胡為而至。曰。師寧識我
耶。珪曰。吾觀佛與眾生等。吾一目之。豈分別識也。對
曰。我此嶽神也。吾能利害生死於人。師安得一目我
哉。珪曰。汝能生死于人。吾本不生。汝焉能死。吾視身
與空等。視吾與汝等。汝能壞空與汝乎。苟能壞空及
壞汝。吾則不生不滅。汝尚不能如是。叉焉能生死吾
耶。嶽神稽首再拜曰。我亦聰明正直於餘神。豈能如
師有廣大之智辨乎。願授之正戒。令我度世。助其威
福。珪曰。神既乞戒。即既戒也。所以者何。戒外無戒。又
何戒哉。神曰。此理也。我聞茫昧。止求師戒。我身為門
弟子。珪辭不獲。即為張座。焚香秉鑪。正机曰。付汝五
戒。汝能奉持。即嚮曰能。不能即曰否。神曰。洗耳傾聽。
虗心納教。珪曰。汝能不婬乎。神曰。亦娶也。曰。非謂此
也。謂無羅欲也。神曰能。曰。汝能不盜乎。神曰。何乏我
也。焉有盜取哉。曰。非謂此也。謂饗而福淫。不供而禍
善也。神曰能。曰。汝能不殺乎。神曰。政柄在躬。焉曰不
殺。曰。非謂此也。謂有濫誤混疑也。神曰能。曰。汝能不
妄乎。神曰。我本正直。焉得有妄。曰。非謂此也。謂先後
不合天心也。神曰能。曰。汝能不遭酒敗乎。神曰。力能。
珪曰。如上是為佛戒也。又言。以有心奉持。而無心拘
執以有心為物。而無心想身。能如是。則先天地生。不
為精。後天地死。不為老。終日變化。而不為動。畢盡寂
默。而不為休。悟此則雖娶非妻也。雖饗非取也。雖柄
非權也。雖醉非惽也。若能無心於萬物。則羅欲。不為
婬。福淫禍善。不為盜。濫誤混疑。不為殺。先後違天。不
為妄。惽荒顛倒。不為醉。是謂無心也。無心則無戒。無
戒則無心。無佛無眾生。無汝及無我。無我無汝。孰能
戒哉。神曰。我神通亞佛。珪曰。汝神通十句。五能五不
能。佛則十句。七能三不能。神悚然避席。啟跪頗恭曰。
可得聞乎。曰。汝能㑦上帝東天行。而西七曜乎。曰。不
能。珪曰。汝能奪地祇。融五嶽。而結四海乎。曰。不能。珪
曰。是為五不能也。珪曰。佛能空一切相。成萬法智。而
不能即滅定業。佛能知羣有性。窮億劫事。而不能化
導無緣。佛能度無量有情。而不能盡眾生界。是為三
不能也。定業亦不牢久。無緣亦謂一期。眾生界本無
增減。廓無一人能主有法。有法無主。是謂無法。無法
無主。是謂無心。如我解佛。亦無神通也。但能以無心。
通達一切法耳。作用冥現有情前也。若有心有作。作
用必不普周焉。嶽神曰。我誠淺昧。未聞空義。師今授
我戒。我當奉行。更何業因。可拘塵界。我願報慈德。効
我所能。珪曰。吾觀身無物。觀法無常。了然。更有何欲。
神曰。師必命我為世間事。展我少小神功。使已發心。
初發心。未發心。不信心。必信心。五等人。目我神縱。知
有佛有神。有能有不能。有自然有非自然者。珪曰。無
為是。無為是。神曰。佛亦使神護法。師寧隳叛佛耶。隨
意垂誨。珪不得已。而言曰。東巖寺之障也。莽然無樹。
北岫有之。而背非屏擁。汝能移北樹。於東嶺乎。神曰。
已聞命矣。又陳曰。我必昏夜風雷。擺搖震運。願師無
駭。即鄭重作禮辭去。珪門送而且觀之。見儀衛逶迤。
如王者之行狀。又復碧靄紅霞。紫嵐皓氣。間錯四散。
幢蓋環珮。戈戟森森。凌高[窪-圭+帚]空。杳渺隱沒焉。其夕果
有暴風吼雷。奔雲霆電。隆棟壯宇。岌礘將圮。定僧瞻
動。宿鳥聲狂。互相敲磕。物不安所。珪謂眾僧曰。無怖
無怖。神與我契矣。詰旦和霽。則北巖松栢。盡移東嶺。
森然行植焉。而珪謂其徒曰。吾歿後。無令外知。若為
<pb n="163"/>
口實。人將妖我也（出宋高僧傳○高僧傳中天帝。閻王及神請說法。受戒甚多。此不繁
錄）。
<other>明</other>
<other>高祖</other>○帝曰。有來奏者。野有暮持火者數百。候之倐。
然而滅。聞井有汲者。驗之無迹。俄而呻吟於風雨間。
日悲號于星月。有時似人。白晝誠有應人。而投石。忽
現忽隱。現之則一體如人。隱之則寂然杳然。或祟人
以禍。或佑人以福。斯數狀昭昭然。皆云鬼神而已。臣
不敢匿。謹拜手以奏。時傍人乃曰。是妄誕耳。朕謂傍
曰。爾何知其然哉。對曰。人稟天地之氣而生。故人形
于世。少而壯。壯而老。老而死。當死之際。魂升于天。魄
降于地。夫魂者氣也。既達高穹。逐清風而四散。且魄
骨肉毫髮者也。既仆于地。化土而成泥。觀斯魂魄。何
鬼之有哉。所以仲尼不言者。為此也。帝曰。爾所言者。
將及性理。而未為是。乃知膚耳。其鬼神之事。未甞無。
甚顯而甚寂。所以古之哲王。立祀典者。以其有之而
如是。其於顯寂之道。必有為而為。且前所奏者。其狀
若干。卿云無鬼神。將無畏于天地。不祭食于祖宗。是
何人哉。今鬼忽顯忽寂所在。其人見之非福即禍。將
不遠矣。其于千態萬狀。呻吟悲號。可不信有之哉（出皇
明錄）。
<other>徽州</other>○歙縣。羅田。方伯雨先生族弟。婦孕未產而死。
遂殯葬之。里中有賣點心店。日見一女子。將錢買餅
去。後時持一新被來按。店人搭被架上。其家有婢。偶
至店。見被云。此是我家孺人殯殮之被。何得在此。店
人云。有一女子。每日持錢來買點心。今彼無錢。將此
被按。復說其形貌服色。婢歸告主。次日遣人往店後
伺之。果見彼來取點心去。隨後⿱曰匕窺。彼至墓邊即滅。
聞塚中兒啼。回報其主。主使人開塚。母顏如生。既抱
兒出。母色即變矣。其店始覺。前時見櫃日有少紙。
兒後長成。族皆喚為鬼叔。崇禎末年。其人尚在。但日
久忘其名。伯雨先生孫叔翼。為余說之。福田經云。有
一比丘名曰須陀耶。白佛言。母妊我數月。得病命終。
埋母塚中。月滿乃生。塚中七年。飲死母乳。用自濟活。
微福值佛。逮得應真。如此。則耳目不到。古今信非一
也（應真。即羅漢也。伯雨諱時化。杭州太守。乃十四名家之一。有四書易註行世。歸信三寶臨終沐浴衣冠。孫
謂其昇堂。遣人伐鼓遂端坐而逝）。
<other>廣州</other>○新會縣潮頭村。有一人姓張者。年將五十。獨
往鄰鄉。回至中途度水。被水鬼牽挽。欲溺水中。其人
雄勇。與之共打。得脫回家。頸項上盡是鬼甲[爬-爪+瓜]傷痕。
時天啟七年。贊年方十七。在彼村親見。
<other>廣信</other>○博山能仁寺。崇禎間。無異和尚已往。時有檀
越至山。請僧施食。令一沙彌事香燭。被鬼執縛於臺
下。口鼻涎沫俱出。空中有一人云。此沙彌不清潔。眾
鬼欲縛至桅竿下。我乃勸止。然汝等。向來施食。皆不
至誠。諸鬼俱不得食空回。又汝等。每在彌勒閣。學𦦨
口經呪。或赤體。或尸臥。念誦真言不如法。折福獲罪。
云云。僧問曰。汝是何人。答曰。我是某長老。今住在西
禪堂後。為守護此叢林故也。次晚一僧。自發誠心施
食。空中復曰。今晚鬼眾。略得小食也（博山僧說之也）據此。施
食則必戒德精嚴。真言梵音。契印無乖。一心至誠。念
餓鬼苦。或能少益幽途。不然虗費信施。自獲大愆。損
福折壽不少。況諸餓鬼。長劫不聞水漿之名。出家釋
子。寧無悲心愍念彼苦。每日猶當自備水飯。誦施食
真言。甘露水真言。以除彼饑渴。惟須真言呪語。梵音
無謬。乃獲其益。故佛教令天雨時。向空念甘露水真
言。令諸餓鬼得飡甘露。以濟饑渴。自增福壽也。
<other>廣州</other>○東莞縣西湖。張一鵬。崇禎末年。自廣城回至
流花渡頭。已將暮。水濵見一人。似富家長者。曰君渡
河。尚十餘里。不及家矣。吾有一小館。不棄。可過宿。主
人設酒饌食畢。具鋪蓋。甚慇懃。睡中聞鄰家鐘皷聲。
若祭奠者。至天明。見在空房內。惟一草薦。枕者是磚。
驚起。却在人家中。家人見在內出。羣譁之。以其是賊。
<pb n="164"/>
聚鄰里詰其故。鵬乃說有主人水邊招留宿。眾問其
所招宿者何狀。乃其所祭之父。是日生晨。子享以孝
誠。故感先人來應也。一鵬是橋族叔。對橋說之（此墮鬼趣。
無管攝者。乃得回家也。東莞縣。有東湖西湖。非浙之西湖也）。
<other>清</other>
<other>東莞</other>○寮步村。康熈戊申三月。有鬼仙。自稱錢公子。
時能現形。在鄺孝康公錫家。夜間常與姬人七八。絃
管歌唱。而能詩文。人皆就之。錫每設食同歡。恣錫拊
摩。徧身羅綺。并新絨靴。惟不許摩頭。及然燈燭耳。或
時嫌主人設食不精。即喚使者另取。須臾。熱餚煖酒
忽至。共為樂飲。時錫內人忽病。錫啟公子曰。寧有方
術耶。公子即撮藥。命使者當前煎好。送服之。時張穆
芝聞知。六月初一日。至鄺家。欲延公子與語佛道。令
其知有向上大事。值公子他遊。尚留使者在鄺家。穆
即作書焚致之。并寄香茘。使者報曰。公子遠去。若他
人書。不能為投。張先生。不敢不為奔走也。越二十日。
穆時在莞城外東湖。如菴。與諸子偕破浪。用微。二三
上人清話。一友人見案上。有一緘未啟。問曰。是何人
書。穆亦不知何人。何時送至。發而讀之。乃公子復書
而柬封絕佳。箋皆浮花甚奇。另封香七炷。似有奇香
薰襲。芳馥如宮餅。其文清新。書法頗奇。非俗筆之所
能也。書曰。承遠致奇香丹茘。謝謝。先生蓋世才也。道
不逢時。寄迹於山林泉石之間。能人之所不能者。捨
人之所不能捨。其去仙一間耳。余浪迹蓬山玉洞。輒
聞芳名。嘖嘖天外矣。茲承先生援我入于禪關。我亦
欲援先生入于仙苑。方遊海嶽。未及南來。紫虗碧落。
接晤有期。并致高友。不宣。另一箋曰。先生至誠。故不
惜破格修復。閱竟。祈即火之。勿泄勿戲。不然。是求親
而反疎。不獨余之過也。時穆與諸子讀訖。即焚之。忌
其使者在傍。以報公子。謂穆之不誠也。遂與諸子共
記錄之。
<other>廣州</other>○省城濠畔街。金衢會館。康熈九年。五月十三
日。盛陳品物。奉賀關帝壽畢。眾共飲食。有醫士。張妙。
忽見一人執手掣去。行步如風。足不著地。至一處。宮
殿甚壯麗。旁有小廟。引入見關帝。綠袍青巾。張即拜
跪。帝曰。吾生日在七月。非五月也。世間不宜殺生。所
殺猪羊。若非純白黑者。吾則不能為之超生。今皆養
在山中。已後不必殺也。當引此人至山頂。可望天下
各省。吏引至頂指曰。此廣東省城也。張便見其家。吏
一推遂醒。張向郭青霞說之（右三出鐵橋集○凡有威德之神。自有勝妙飲
食。若天甘露者。豈希世間羶腥耶。隋文帝十二年。天台智者大師。至玉泉山安禪。見二人威儀如王。長者美髯。
同少者致敬曰。弟子關羽當與子平建寺化供。願師安禪七日。以須其成。乃役神兵建之。七日出定。湫潭千丈
化為平阯。棟宇煥麗。巧奪人目。師領徒入居。晝夜演法一日神聞妙法。白師曰。願洗心易念求戒。永為菩提之
本。師即為受五戒。於是神之威德。昭布千里。故為護僧伽藍神。寧受葷酒。今世俗皆知食葷酒。著皮底履。悉不
能登武當山而民間俱以猪羊三牲祀武帝。何自相矛盾一至如此乎。○大師身歷九朝。為七帝之師。梵語僧
伽藍。華言眾園。謂眾僧所住之園。即寺院也）。
<other>順德</other>○龍山鄉。螺岡右煙還莊。林孫霽。字霞凝。太史
公之長孫也。宅右有書樓。樓右小池。池上軒曰菡萏
榭。其砌曰芳洲。竹木花果森然。凝偕譚璨叔。讀書開
社其間。有康。孫。蒙。鄧。胡。諸子。師事璨叔。於康熈癸丑
五月夕。屢于樓下右房窓外。沙石從空而下。社人異
之。自六月初七日。至二十一夜。怪異頻作。璨怒罵而
不止。凝語璨曰。此誠鬼也。吾二人肅誠祀之。告以衿
影。如吾輩不德。降殃奚辭。不然。余何悔也。是夕具牲
酒告之土神。復從奠之曰。吾之居清淨安舒。吾之友
敬而且久。吾之隱衷可白蒼穹。祖孫父子。二十年相
從。卜宅於此。無悸無忡。胡為而來。亂我文席。豈余不
德。倘汝冤抑。男耶女耶。毋惑朝夕。苟汝頑冥。明神是
殛。祭畢。凝猶獨坐。期有所見。五鼓月明如晝。循步廊
下。突見一手箱。開之。箱上則一展金扇。扇上有女冠。
扇下有女履。皆市中紙作店賣者。另一酒盞。覆箱角。
揭視。即適間祭肉皮。刻一去字。箱是胡子物。能啟堅
鎖而置之。二十四夜。仍有種種怪異。二十五晚。復飛
<pb n="165"/>
沙下。凝奮罵曰。誰是汝冤。即可詳言。何得漫為觸惱
耶。未幾。座傍得一木葉。雕刻工巧。作桃葉形。葉紋陰
陽凹凸。枝蔓具全。長寸八分。闊七分。上飾以胭脂。題
云。古人誤我今圖報。月下諸君勿怪愆。凝與璨視之
曰。果冤乎。古月。疑是胡子事。凝曰。今授汝紙筆。詳以
告我。將禮普陀度汝。二十七夜。于胡予窓前。得七律
一。五絕一。詞一。律云。諸君命妾闡幽思。古情題起不
勝悲。月底佳人應有恨。風簷學士勿多疑。萬種愁懷
茲欲報。十年冤債此支持。行行我亦尋踪跡。任走天
涯我亦知。絕云。狂風御柳時。金井自傷悲。若憐君命
短。教妾早歸依。詞曰。種種愁腸欲洩。只待時乖命劣。
諸君何必枉勞思。各自門前掃雪。凝遂與璨相議作
佛事超度之。曰汝若歸依佛法。可無姓名乎。（憐君是指胡子）
少頃。于窓前得一詩云。非青非白又非紅。妾長深閨
宅向東。君謂始王嬴亥子。何必多疑在箇中。凝略解
其意。復求其直書姓名。以登法事牒中。未幾得一札
云。妾言已盡。何必瑣瑣。雖有乳名。言之哽咽。何多贅
乎。次日凝三家叔載說。慕其異來觀。璨叔。胡子。及凝
四人。求其顯示。而胡子猶強辯亥子之說。凝怒而言
曰。亥子何人。即林即譚。其亦言之莫隱。何諱也。未幾。
于疏稿下。得一札一詩。（文多不錄）四鼓聞擊聲。持燈覓之。
於胡子牀頭。得一詩一札。云茲蒙諸君超妾。可做衣
三百六十。錢三十斤。廣濟眾幽魂。是為妾作一盂蘭
會。則感德不淺。何必區區求姓名乎。妾原無罪。不久
出人。不超亦可。作此疏牒。不可為妾而設。只泛作超
幽盂蘭疏牒可耳。不然。則妾無因而受君惠。地府云。
一文必報之謂句。雖君不靳。如其妾之披毛戴角還。
不益增一劫罪哉。非愛妾也。適滋妾罪耳。何也。以諸
君非我對頭。不敢妄受也。惟泛作超幽。兼以妄列幽
魂中可也。若是對頭。則雖七日夜建醮超幽。亦可受
之。亥子非二位相公。何必盛怒。載說與璨曰。事既白
矣。有才如此。不識能贈我輩一詩否。未逾時。即得一
詩于右房外榻間。題云。贈林三老爺詩。（載存而和之）次朝
得札於硯底云。請去冤抑二字。并疏中所干妾語。乞
為𠜂改之。二十九延三上人至。卜初一日作法事。是
夜諸友過坐齋中。觀設佛事。聞樓上聲响。得二律。一
題云。贈譚林二相公。同舘有感。一題云。五月過訪煙
還莊。旅于芳洲池舍有感。時孫康二子。囑之曰。吾輩
同舘多時。每覩異跡。獨不能邀一佳章耶。囑未幾即
得詩于孫子房壁間。題云。與孫康二國士同旅于芳
洲池舍寄懷。越朝七月初一日。預啟盂蘭法事。黎黃。
溫蒙。及凝。家叔。舍弟。七人。居士輩。在上行禮。璨稽首
秉爐誠篤。傍晚璨代胡子懇祝。遠近環觀者。不啻百
十人矣。忽有二詩。從空飄下。一云。贈溫相公。一云。答
譚相公代祝者。（其詩筆跡附後）時胡子不能自昧。跪拜悚
懼。是夜施食法事畢。各歸憩息。體上人猶向池。默誦
楞嚴呪。欲其速去。凝與黎宁光。亦祝其藉法力超生。
毋淹滯也。此時詩篇短札。紛飛而下。其一題云。奉謝
二位大師。承命自應藉方也。再容我半夕一話乃去
何如。詩云。稽首慈悲法士前。憫予孤魂悶懨懨。藉力
超升非獨我。諸魂咸仗早生天。英靈美譽何堪受。但
凡機事不應言。明日二師歸淨土。敢乞楊枝坐寶蓮。
又贈禮懺諸公詩。（筆跡附後）又致別譚相公詩云。今君為
妾祭羣幽。飄薄孤魂遂所求。僧眾秉誠齊下列。雄儒
附會在上頭。法力普慈無弗屆。雨露同沾福倍休。省
悔又當兼戒殺。從此科名靡不售。傍註小字云。妾所
贈之言。屢多不合。諸尊幸勿怪也。所譽之言。或效或
不效。亦自有別。無非勸人為善去惡而已。勉之。請了
請了。璨喜曰。付之傳記。正余心也。不轉瞬而凝膝上。
落一紙云。所云付傳者。謂將字跡傳人。以傳戒後世
也。非謂傳字。然付之傳益妙。（後一傳字原圈去聲）若真付傳。則
前後所錯別之字。俱煩改之。更平仄韻。有未合者。訂
之尤妙（云云）。既法事告成。送諸上人返棹。初四日。諸
<pb n="166"/>
友商紀其事。亭午而紀成。歡飲達二鼓。席中得一詩
一札云。自別後。天帝嘉妾。有仇不報。三月後乃生人
間。使得一闡吾未達之才。俟九月乃敬彚詩文。付來
入傳。以成諸君子一段美意。希勿笑吾馮婦也。則幸
甚矣（仙媛親筆附下）。

<img n="X/X88p0148_01.png"/><rubynote t="【圖】"/>

<img n="X/X88p0148_02.png"/><rubynote t="【圖】"/>

（凝曰。余嘗見仙鬼之事。或得之書傳。或得之傳述多
矣。或有聞其聲者。或有見之事者多矣。卒未有能任
筆墨。對答如流。有響則應。如覿面與語。若此者也。況
其怨而能忍。無分毫凌厲之氣。受惠則[(廉-(前-刖))-〦+立]。期約必信。
而所貽贈篇章。語類多箴戒。端方正大。絕無女子情
態。豈可與魑魅同日語哉。故重之曰仙媛云。今其札
謂天帝嘉之。益知福善不爽焉。其踪跡不敢半語粉
飾。其詩札不敢隻字增損。雖錯別。亦仍其跡。聊以紀
異。非好事也。仙書字字。前後如一。余敬存之。統俟九
月詩文何如。乃彙付裝潢。出仙媛傳○前後所贈之
詩札。有數十紙。今僅刻三五。餘悉載仙媛傳。然媛雖
為冤債而來。竟不言冤之所以。胡子亦終不肯自雪
其過。惟悚惕而已。有冤不報。正符大士之心。今時下
愚。小冤尚憤憤覓報。況其得權勢者。肯忘瑕疵乎。如
戒經中。不共戴天之讎。尚不加報。故云。殺生報生。生
生何益。此之謂歟。惟惜媛具斯世智利根。深達善惡
因果之源。而未知有向上一著。倘時得遇作家宗匠。
即當下棄却瓢囊矣。

六道集卷三

音釋
攖音英。觸迫近也。癭音潁。頸瘤也。
㓟䍤上音披。刀析也。下音濟上聲。以手出汁也。
頡胡結切。音纈。直項也。
塸音歐。墓也。又聚沙也。
慘音參上聲。愁也。痛也。又酷毒也。
洟音剃。鼻出曰洟。目出曰涕。涕音體。
䢼音恭。范[瑤-王+金]女人冠飾也。
䀸音志。目光。剡音閃。縣名。在會稽。
脯音府。乾肉。
眭蒨上音為姓也。下倉殿切。音倩。
邯鄲上音寒。下音單。趙縣也。
倩七正切。清去聲。假借使人也。
𡑞音遂。
龐塢上音旁。下音烏上聲。
隳音。
逶迤上音威。下音駝。
䆮音浸上聲。
礘圮上音泣。下音痞。
⿱曰匕音杳。遠望也。
姬音鷄。婦女美稱。
机音己。几也。謂設而不倚。
𢍶同㪻。音見。麓音六。山足。
漕漼上音曹。下音催上聲。
多羅樹無枝節。身如㯶櫚。
菩薩梵語具云。菩提薩埵。此云覺有情。上求佛道。
下化眾生。故云覺有情。亦云開士。謂能開悟一切
眾生也。亦云大士。謂上求下化。建立大事也。
靳音僅。楚有大夫。姓靳名尚。

<ps>附</ps>
<ps>西湖</ps>○南天竺真觀法師。常講法華。備五種法師之
<pb n="167"/>
業。盥洗渧地不濡。龍王化作老人。日至聽經。師因久
旱。請其降雨。王為諸龍求戒。師作法召授。即時降雨。
龍王峩冠朱服夜來頂禮。師問以多旱之因。龍曰。人
無正信。多行惡行。天將地肥流入深土。五穀食無肥
膚。旱涸固有由也（出高僧傳）。
<ps>姑蘇</ps>○曹魯川居士。為予言。有女在夫家。夏坐室中。
一蛇從墻上逐鴿。墮庭心。家人見而死之。數日後。蛇
附女作語。魯川往視。則云。我昔為荊州守。高歡反。追
我至江滸。遂死江中。我父母妻子。不知安否。魯川驚
曰。歡六朝時人。今歷隋唐宋元而至大明矣。鬼方悟
死久。并知為蛇。復曰。既作蛇。死亦無恨。但為我禮梁
皇懺一部。吾行矣。乃延泗洲寺僧定空禮懺。懺畢。索
齋。為施斛食一壇。明日。女安隱如故。懺之功大矣哉
（出雲棲大師竹窓隨筆）。
搜神記（晉于寶。死而復穌。見天地間鬼神事。遂撰集古今神祇靈異。名曰搜神記）
<ps>釋法聰</ps>○說法於浙西之蘇杭嘉興縣。有神曰高王。
降其祝曰。為我請聰法師來受菩薩戒。居人依其言
而請之。受戒訖。又降祝曰。自今以往。酒肉五辛。一切
悉斷。後若祈福。可請眾僧。在廟設齋行道。歷二年。秀
州海鹽縣神。曰鄱陽府君。因常祭。降祝曰。為我請聰
法師講涅槃經。眾乃迎師就講。神又降祝曰。神道業
障。多有苦惱。自聽法來。身鱗甲內。已息細蟲噉苦。願
為我請師。更講大品般若經。師復為講之。神降祝謝
（出高僧傳）。
<ps>唐</ps>○慧稜法師。貞觀十四年正月半。有感通寺昶法
師曰。夢見閻王請稜公講三論。昶公講法華。啟稜公
可否。稜曰。善哉。慧稜發願。常處地獄。教化眾生。講大
乘經。既有此徵。斯願畢矣。至九月末。蔣王見稜氣弱。
送韶州鐘乳。逼令服之。其夕夢見一衣冠者曰。勿服
此乳。閻王莊嚴道場已竟。大有乳藥。至十月半黃昏
時。遂覺不愈。告寺主寶度曰。吾憶年八歲。往龍泉寺
禮觀音。未至耆闍崛山。已講三遍。皎如目前。言未訖。
外有大聲告曰。法師早起燒香。使人即到。寶度曰。何
人。答曰。閻王使者。迎稜法師。即起燒香洗浴。懺悔禮
佛訖。還房中。取一生私記經旨。焚之曰。此私記於他
讀之。不得其致矣。至小食時。異香忽來。稜斂容便卒
（出高僧傳）。
<ps>海昌村民</ps>○某。有老媼死。附家人言平生事。及陰府
報應甚悉。家人環而聽之。某在眾中。忽攝心念佛。媼
謂曰。汝常如此。何患不成佛道。問何故。曰。汝心念阿
彌陀佛故。問何以知之。曰見汝身有光明故。村民不
識一字。瞥爾顧念。尚使鬼敬。況久修者乎。是故念佛
功德。不可思議（出竹窓二筆）。
<ps>越王鏐</ps>○建龍冊寺。請僧可周於天寶堂。夜為冥司
講經。鬼神現形聽法。兼施法食。賜可周金鉢紫衣。加
精志通明之號。（出高僧傳）護法論問曰。或謂佛教有施食
真言。能變少為多。如七粒變十方之語。豈有是理。無
盡曰。不然。子豈不聞勾踐一器之醪。而眾軍皆醉。欒
巴一噀之酒。而蜀川為雨。心靈所至。而無感不通。況
托諸佛廣大願力。廓其善心。變少為多。何疑之有。故
元世祖。問扮彌帝師曰。施食至少。何普濟無量幽冥。
帝師曰。佛法真言力。猶如飲馬珠。或曰。子今何以不
用一器之醪。令眾皆醉。一噀之酒。而令注雨。答曰。心
生疑惑。何能感格。信而無疑。故曰。寂然不動。感而遂
通也。

<sarticle>六道集卷四</sarticle>

廣州南海寶象林沙門弘贊在犙輯
<other>畜生道</other>
畜生者。梵語。帝利耶瞿榆泥。此云旁行。又曰旁生。由
其形傍。故行亦傍。皆負天而行。又其受果報傍。故名
傍生。由先其造作增上愚癡身語意十惡行。往彼生
<pb n="168"/>
彼。稟性闇鈍。不能自立。為人畜養。故號畜生。然胎卵
溼化。水陸空行。徧滿人間。山野。澤中。欲色界天。修羅。
地獄。鬼趣。皆悉有之。是故以傍生譯之。由不屬畜養
者多故。樓炭經云。畜生有其三種。一魚。二鳥。三獸。於
此三中。一一無量。正法念經云。種類不同。有四十億。
復有蜎飛蠕動。微細昆蟲。非數所知者。皆名傍生。其
形大小各異。飲食亦殊。而鳥之大者。不過金翅大鵬。
頭尾相去八千由旬。高下亦爾。兩翅各長四千由旬。
以龍為食。莊周云。大鵬之背。不知幾千里。將欲飛時。
擊水三千里。翼若垂天之雲。搏扶搖而上。去地九萬
里。方乃得逝。要從北溟。至于南溟。一飛六月。終不中
息。準此。猶是小金翅鳥也。獸之大者。無過於龍。如難
陀。䟦難陀。二龍王。身繞須彌山七帀。頭猶山頂。尾在
海中。魚之大者。無過摩竭。即鯨魚也。身長三百由旬。
或四百由旬。乃至七百由旬。眼如日月。鼻如大山。口
如赤谷。齒如白山。莊周所謂吞舟之魚也。又云。水獸
大者。如巨靈之龜。首冠蓬萊。海中遊戲。言其小者。形
逾微塵。非凡眼可見。故佛不聽天眼觀水。但以肉眼
看水。無蟲。即得飲用。莊周云。鳥之微者。不過鷦鷯。於
蚊子鬚上養子。有卵鬚上孚乳。其卵不落。雖然如此。
豈同天眼所見者。處處皆遍也。如經所說。畜生種類。
各各差別。業因得報好醜。亦各不同。如龍驥麟鳳。孔
⿱少隹鸚鵡。山鷄[書-曰+(且-二+人)]鴙。為人所貴。情希愛樂。如豺狼虎豹。
獼猴蚖虵。梟鴟等。人所惡見。不喜聞聲。而壽極長者。
不過一劫。如大龍王等。壽極短者。不過蜉蝣之蟲。朝
生暮死。不盈一日。中間長短。豈能定之。若其業報未
盡。捨身又復受身。故舍利弗尊者。觀一鴿。過去前後。
各八萬劫。猶不得脫鴿身。復見祇陀林石上。眾多金
色螻蟻。七佛已來。尚不能離于蟻身。故知一失人身。
萬劫難復。此之謂歟（俗以莊周為虛誕。不信鷦鷯之說。可取西洋顯微鏡一觀。即見
蚊之鬚眉。身毛麤長。豈無鷦鷯孚乳者。哉。大鵬證驗見後）。
大法炬經云。佛言。一切眾生。皆悉隨其形類。而置名
字。如鳥⿱少隹等。而彼餓鬼。眾生之中。無有決定差別名
字。勿謂天定天也。人定人也。餓鬼定餓鬼也。如一事
上。有種種名。如一人上。有種種名。如一天上。乃至餓
鬼畜生。有種種名亦復如是。亦有多餓鬼。全無名字。
於一彈指頃。轉變身體。作種種形。云何可得呼其名
也。彼中惡業因緣未盡。故於一念中。種種變身。法句
喻經云。昔佛在舍衛國。為天人說法。時城中有長者。
財富無數。為人慳貪。不好布施。食常閉門。不喜人客。
若其食時。輒敕門人。堅閉門戶。勿令有人妄入門裏。
乞丐求索。爾時長者欻思美食。便敕其妻。令作飯食。
教殺肥鷄。薑椒和調。煑之令熟。即時已辦。敕外閉門。
夫妻二人同坐。一小兒。著坐中央。便共飲食。夫妻取
鷄肉。著兒口中。如是數數。初不有廢。佛知此長者宿
福應度。化作沙門。伺其坐食。現出座前。便呪願之。且
言。多少布施。可得大福。長者舉頭。見化沙門。即罵之
言。汝為道人。何無羞恥。室家坐食。何為傏𠊲。沙門答
曰。卿自愚癡。不知羞恥。今我乞士。何故慚羞。長者問
曰。吾及室家。自共娛樂。何故慚羞。沙門答曰。卿殺父。
妻母。供養怨家。不知慚恥。反謂乞士。何無羞愧。長者
聞已。驚而問之。道人何故說此。答曰。案上鷄者。是卿
先世時父。以慳貪故。常生鷄中。為卿所食。此小兒者。
往作羅剎。卿作賈客大人。乘船入海。舟輒失流。墮羅
剎國中。為羅剎所食。如是五百世。壽盡來生。為卿作
子。以卿餘罪未畢。故來欲相害耳。今此妻者。是卿先
世時母。以恩愛深固。今還與卿作婦。今卿愚癡。不識
宿命。殺父養怨。以母為妻。五道生死。輪轉無際。周旋
五道。誰能知者。惟有道人見此。覩彼愚者不知。豈不
漸恥。於是長者㱇然毛豎。如畏怖狀。佛現威神。令識
宿命。長者見之。即識宿命。尋則懺悔謝過。便受五戒。
佛為說法。得須陀洹道（以修羅攝于天鬼畜。故云五道。若兼修羅。則名六道。既有
三惡道。應有三善道為當。但譯人略之也）。
<pb n="169"/>
<other>天竺</other>○闍夜多尊者。詣城乞食。見一烏。便微笑。弟子
問之。尊者曰。過去劫中。我欲出家。父母不聽。強為聘
妻。得一子六歲。我復欲去。父母教兒抱住我脚。啼哭
言。父若捨我。依誰養活。先當殺兒。然後可去。由此兒
故。不得出家。從是九十一劫。流轉六道。未曾得見。今
以道眼觀見彼烏。乃是前子。愍其愚癡。久在生死。是
以微笑。若障人出家。非止報於惡道。後得人身多生
無目。是故智者。見人出家。方便成就。勿作留難（出付法藏
經）。
<other>晉</other>
<other>梓潼</other>○杜願。字永平。梓潼涪人也。家巨富。有一男名
天保。願愛念。年十歲。泰元三年暴病而死。經數月日。
家所養猪。生五子。一子最肥。後官長新到。願將以作
禮。捉就殺之。有一比丘忽至願前。謂曰。此豚是君兒
也。如前百餘日中。而相忘乎。言竟。忽然不見。四顧尋
視。見在西天。騰空而去。香氣充市。彌日乃歇。
<other>沙門</other>○支遁。字道林。陳留人也。神宇雋發。為老釋風
流之宗。甞與其師辯論物類。謂鷄卵生用殺之。未足
與諸蜎飛蠕動同罰。師尋亡。忽現形來至遁前。手執
鷄卵。投地破之。見有鷄雛出[殼-一]而行。遁即悟之。悔其
前言之失。俄而師及鷄雛。並滅不見（右二出冥祥記○卵在鷄腹。已
有識神投之。如人在胎無二也。
<other>隋</other>
<other>宜州</other>○城東南四十餘里。有一家姓皇甫。居家兄弟
四人。大兄小弟。皆勤事生業。仁慈忠孝。其第二弟名
遷。交遊惡友。不事生活。大業八年。母在堂內。取六十
錢。欲令市買。且置牀上。母向舍後。其遷從外來入堂。
左右顧視。不見人。便偷錢將出私用。母還覓錢不得。
不知兒將去。遂勘合家良賤。並云不得。母恨不清。遂
鞭打合家大小。大小皆怨。至後年遷亡。託胎家內母
猪腹中。經由三五月。產一豚子。年至兩歲。八月秋社
至須錢。賣遠村社家。得錢六百文。社官將去。至於初
夜。合家大小見猪。先以鼻觸其婦。䁕夢云。我是汝夫。
為取婆六十錢。枉及合家浪受楚拷。令我作猪。今來
償債。已賣與社家。社家縛我欲殺。汝是我婦。何忍不
語男女贖我。婦初一夢。忽寤心驚。仍未信之。復眠還
夢如是。猪復以鼻觸婦。婦驚著衣。向堂報姑。姑已起
坐。夢亦同婦。兒女皆同夢見。一夜束裝令兒及遷兄。
并持錢一萬二千文。母報兒云。社官儻不肯放。求倍
與價。恐天明將殺。馳騎急去。去舍三十里。兒既至彼。
不云己親。恐辱家門。但云不須殺。今欲贖猪。社家不
肯。吾今祭社時至。猪不與君。再三慇懃不放。兄兒怕
急。恐慮殺之。私憑一有識解信敬。曾任縣令。具述委
曲實情。後始贖得。既得猪已。驅向野田。兄語猪云。汝
審是我弟。汝可急前還家。兒復語猪。審是我父。亦宜
自前還家。猪聞此語。馳走在前還舍。後經多時。鄉親
並知。兒女恥愧。比隣相嫌者。並以猪譏罵。兒女私報
猪云。爺今作業不善。受此猪身。男女出頭不得。爺生
平之日。每共徐賢者交厚。爺向徐家。兒女送食往彼
供爺。猪聞此語。瀝淚馳走向徐家。徐家離舍四十餘
里。至大業十一年內。猪於徐家卒。信知業報。不揀親
疎。皎若目前。可不慎歟。長安弘法寺。靜林法師。是遷
隣里。親見其猪。法師向余說之。
<other>楊州</other>○卞士瑜者。其父在隋。以平陳功。授儀同。慳悋。
甞雇人築宅。不還其價。作人求錢。瑜父鞭之。作人怒
曰。若實負我。死當與我作牛。須臾之間。瑜父死。其年
作家孕產一黃犢。腰有黑文。橫絡周帀。如人腰帶。右
跨有白文斜貫。大小正如象笏形。牛主呼之曰。卞公
何為負我。犢即屈前膝。以頭著地。瑜以錢十萬贖之。
牛主不許。死乃収葬。瑜為臨自說之爾。
<other>洛陽</other>○大業中。有人姓王。常持五戒。時言未然之事。
閭里敬信之。一旦忽謂人曰。今當有人與我一頭驢。
至日午。果有人牽驢一頭送來。涕泣說言。吾早喪父。
<pb n="170"/>
為母寡養一男一女。女嫁而母亡二年矣。寒食日。持
酒食祭墓。此人乘驢而往墓所。欲渡伊水。驢不肯渡。
鞭其頭面。破傷流血。既至墓所。放驢而祭。俄失其驢。
還本處。其日妹獨坐兄家。忽見其母入來。頭面流血。
形容毀顇。號泣告女。我生時避汝兄。送米五升與汝。
坐得此罪。報受驢身。償汝兄五年矣。今日欲渡伊水。
水深畏之。汝兄鞭捶我頭面盡破。仍期還家。更苦打
我。我走來告汝。吾今償債垂畢。何太非理相苦也。言
訖出。尋之不見其母。兄既而還。女先觀驢頭面。傷破
流血。如見其母傷狀。女抱以號泣。兄怪問之。女以狀
告。兄亦言初不肯渡。及失還得之。言狀符同。於是兄
妹抱持慟哭。驢亦涕淚皆流。不食水草。兄妹跪請。若
是母者。願為食草。驢即為食。既而復止。兄妹莫如之
何。遂備粟送王五戒處。乃復飲食。後驢死。兄妹収葬
焉。
<other>冀州</other>○臨黃縣東。有耿伏生者。其家薄有資產。隋大
業十一年。伏生母張氏。避夫將絹兩疋乞女。數歲之
後。母遂終亡。變作母猪。在其家內。復產二豚。伏生並
已食盡。遂便不產。伏生即召屠兒出賣。未取之間。有
一客僧。將一童子。從生乞食。即於生家少停。童子入
猪圈中遊戲。猪語之言。我是伏生母。為于往日。避生
父眼。取絹兩疋乞女。我坐此罪。變作母猪。生得兩兒。
被生食盡。還債既畢。更無所負。欲召屠兒賣我。請為
報之。童子具陳向師。師時怒曰。汝甚顛狂。猪那解作
此語。遂即寢眠。又經一日。猪見童子。又云。屠兒即來。
何因不報。童子重白師主。又亦不許。少頃屠兒即來
取猪。猪踰圈走出。而向僧前牀下。屠兒遂至僧房。僧
曰。猪投我來。今為贖取。遂出錢三百文贖猪。後乃竊
語伏生曰。家中曾失絹否。生報僧云。父存之日。曾失
兩疋。又問姊妹幾人。生報云。惟有一姊。嫁與縣北公
乘家。僧即具陳童子所說。伏生聞之悲泣不能自已。
更別加心供養猪母。凡經數日。猪忽自死。託夢其女
云。還債既畢。得生善處。兼勸其女。勉修功德。
<other>唐</other>
<other>京兆</other>○貞觀中。魏王府長史韋慶植。有女先亡。韋夫
婦痛惜之。後二年。慶植將聚親賓客備食。家人買得
羊未殺。夜慶植妻夢其亡女。著青裙白衫。頭髮上有
一雙玉釵。是平生所服者。來見母涕泣言。昔甞用物。
不語父母。坐此業報。今受羊身。來償父母命。明旦當
見殺。青羊白頭者是。特願慈恩。垂乞性命。母驚寤。旦
而自往觀羊。果有青羊。項膊皆白。頭上有兩點白相。
當如玉釵形。母對之悲泣。止家人勿殺。待慶植至。放
送之。俄而植至催食。厨人白言。夫人不許殺青羊。怒
即命殺之。宰夫懸羊欲殺。賓客數人已至。乃見懸一
女子。容貌端正。訴客曰。是韋長史女。乞救命。客等驚
愕。止宰夫。宰夫懼植怒。又但見羊鳴。遂即殺之。既而
客坐不食。植怪問之。客具以言。慶植悲痛。發病遂不
起。京下土人。多知此事。崔尚書敦禮。具為臨說。
<other>長安</other>○市里風俗。每至歲元日已後。遞作飲食相邀。
號為傳坐。東市筆生趙大。次當設之。有客先到。向後
見其碓上有童女。年可十三四。著青裙白衫。以汲索
繫頸。屬於碓柱。泣淚。謂客曰。我主人女也。往年未死
時。盜父母百錢。欲買脂粉。未及用而死。其錢今在厨
舍內。西北角壁中。坐此盜罪。今當償父母命。言畢。化
為青羊白頭。客驚告主人。主人問其形貌。乃是小女。
死已二年矣。於厨壁取得百錢。似久安處。於是送羊
僧寺。合門不復食肉。盧文勵。傳向臨說爾（右七出冥報記）。
<other>文宗</other>○食厨御膳烹鷄子。忽聞鼎中有聲極微。聽乃
羣卵呼觀世音菩薩。悽愴之甚。監宰以聞帝。遣驗之。
果然。帝歎曰。吾不知佛道神力。乃能若是。敕自今不
得用鷄子。又一日食蛤蜊。有擘不開者。焚香禱之乃
開。俄變為大士像。帝召太山惟政禪師問之云云。即
詔天下寺院。立觀音大士像。奉祀焉（出統紀）。
<pb n="171"/>
<other>京都</other>○西市北店。有王會師者。其母先終。服制已畢。
至顯慶二年內。其家乃產一青黃母狗。會師妻。為其
盜食。乃以杖擊之數下。狗遂作人語曰。我是汝姑。新
婦杖我。大錯。我為嚴酷家人過甚。遂得此報。今既被
打。羞向汝家。因即走出。會師聞而涕泣。抱以歸家。而
復還去。凡經四五。會師見其意止。乃屈請市北大街
中。正是己店。北大牆後。作小舍安置。每日送食。市人
及行客。就觀者極眾。投餅與者。不可勝數。此犬恒不
離此舍。過齋時。而不肯食。經一二歲。莫知所之（過齋時。即
過午時也）。
<other>并州</other>○李信。文水縣之太平里人。身為隆政府衛士。
至顯慶年冬。隨例往朔州赴蕃。乘赤草馬一匹。并將
草駒。是時歲晚。凝陰風雪嚴厚。行十數里。馬遂不進。
信以蕃期。期逼。促撾之數十下。馬遂作人語。謂信曰。
我是汝母。為生平避汝父。將石餘米乞女。故獲此報。
此駒。即是汝妹也。以力償債。汝復何苦。敦逼如是。信
聞之驚愕。流涕不能自勝。乃拜謝之。躬負鞍轡。謂曰。
若是信孃。當自行歸家。馬遂前行。信負鞍轡。隨之至
家。信兄弟等。見之悲哀相對。別為厰櫪養飼。有同事
母。屈僧營齋。合門莫不精進。鄉閭道俗。咸歎異之。時
工部侍郎溫無隱。岐州司法張金停。俱為丁艱在家。
聞而奇之。故就信顧訪。見馬猶在。問其由委。並如所
傳。
<other>汾州</other>○路伯達。孝義縣人。至永徽年中。負同縣人錢
一千文。後乃違契拒諱。及執契作徵。遂共錢主。於佛
前為誓曰。若我未還公。願吾死後。與公家作牛畜。言
訖。未逾一年而死。至二歲時。向錢主家牸牛。產一赤
犢子。額上生白毛。為路伯達三字。其子姪恥之。將錢
五千文求贖。主不肯與。乃施與隰城縣啟福寺。僧真
如。助造十五級浮圖。人有見者。發心止惡。竟投錢物
布施（右三出冥報拾遺）。
<other>明</other>
<other>韶州</other>○曲江縣劉村。劉家。於崇禎末年。畜一牡狗數
年。一日入厨下。劉妻慮狗偷食。以木杓擊頭。遂死。其
夜狗託夢主人曰。我是叔之姪子。因負叔銀八錢。為
叔守護家庭。債償已畢。叔寤。未之信。復寐。夢如前。次
早將狗後山埋之。是夜。狗復託夢叔曰。蒙叔大恩。埋
我後山。今被同鄉某偷去。食猶未盡。尚有一腿。懸在
厨竈上熏。次早主人往山看。果被盜去。至盜者家問
之。初不肯認。主人曰。尚餘一腿掛廚上熏。并說狗之
因緣。其人驚怖。愧謝不已（犙親聞錄之。經說一切眾生。輪迴五道中。互為眷屬。
斯言不虛也。今人所養六畜。或負債而來償。或愛家而來生。凡眼不見。誰知非自眷屬。而殺而食者。可不傷心
哉）。
<other>清</other>
<other>紹興</other>○王漢冲言。其紹興府。順治庚子年。東關有婦
人。五十歲。常假募化作佛事騙人。忽病數月。漸化為
猪。嘴長生毛。喜同猪臥。聲亦似猪也。
<other>廣州</other>○羊城。橋與王子潘君。寓葉鳴岐館樓讌飲。有
鼈四隻。擬烹供客。橋與潘君。極言其多異。不宜殺。岐
曰。吾曾見鼈中有物。似回子狀。頭面衣褶皆全。橋曰。
回子在鼈中。亦大怪矣。又常聞鼈託夢於人求救。而
人為口腹。頓昧惻隱之心。嗟哉（右二出鐵橋集○大清初。羊城四牌樓市
中。宰一大鼈。腹中有四死孩子。人見以問余。余曰。此名鼈寶。能為人言。非祟也。鼈生則生。鼈死隨死。如人身毛
孔八萬戶蟲。人死隨死也。有人欲見者。畜鼈于盤。屏處窺伺。每至望日。月至。中天。鼈舉頭望月。其寶出於鼈頂
上唱舞。頭似回回。人欲得之。要得其法。俗云。若得者。剖脚肚以藏之。遇地下有寶。即報人知。余少年時。曾聞有
人煮鼈。鑊中喚救命。及開鑊。而鼈已死。祇謂鼈怪。寧知其寶。而可殺乎。余昔住靜英德縣西來山白象林。有沙
彌心空。擬次日赴墟買生放。是夕夢有四十五人。求救命。次早往墟。遇田蛤一籠。數之。得四十五。遂買回放之。
然一切眾生。希生怖死。食息苦樂。與人無殊。形雖萬類不同。其性一也。人皆習俗久而不察。或殺或食。共結萬
世之怨。一朝報至。悔何及哉○田蛤。亦名田鷄。別名蝦蟇。嶺南多食。
淨度三昧經云。罪福相累。重數分明。後當受罪福之
報。一一不失。菩念受天上人中身。惡念受三惡道身。
一日一夜。貪瞋癡惡念。不可數計。種未來生死根。後
當受八億五十萬襍類之身。百年之中。種後世烖。甚
<pb n="172"/>
為難數。魂神逐種受形。徧三千大千剎土。大智度論
云。好殺之人。有命之屬。皆不喜見。若不好殺。一切眾
生。皆樂依附。故持戒人命欲終時。其心安樂。無疑無
悔。若生天上。若在人中。常得長壽。是為得道因緣。乃
至成佛。住壽無量。殺生之人。今世後世。受種種身心
苦痛。不殺之人。無此眾苦。地持經云。殺生之罪。能令
眾生墮三惡道。若生人中。得二種果報。一者短命。二
者多病。如是十惡。一一皆備。五種果報。一者。殺生何
故受地獄苦。以其殺生苦眾生故。所以身壞命終。地
獄眾苦。皆來切己。二者。殺生何故出為畜生。以殺生
無有慈惻。行乖人倫。故地獄罪畢。受畜生身。三者。殺
生何故復為餓鬼。以其殺生。必緣慳心。貪著滋味。復
為餓鬼。四者。殺生何故生人而得短壽。以其殺生殘
害物命。故得短壽。五者。殺生何故兼得多病。以殺生
違適。眾患競集。故得多病。當知殺生有如是苦。是則
殺他。還是自殺。其有智者。肯自殺乎。（餘九惡。詳如經文）藏典
所載。過去劫時。釋迦如來。曾為師子。象王。麞鹿。獼猴。
鴈。⿱少隹。共命之鳥。乃至鼠蝨等。昔有一鼈婦懷孕病。語
其夫曰。我欲得獼猴心肝食乃瘥。夫曰。猴在山中。云
何能得。婦曰。不得當死。夫往山中。見猴樹上。曰吾與
卿為友。或此山無果。我能乘載卿度水。往別山有好
果處。豈不快耶。猴即可之。異日猴騎鼈背度水。至中
流。鼈曰。我婦思汝心肝食。故與為友。猴曰。何不早說。
我心肝猶掛樹上。未將來。可載我還取來。鼈便乘猴
至岸。猴即上樹。久而不下。鼈曰。善友何不下來。猴曰。
誰有閑心掛樹枝。猴者。釋迦世尊是。鼈者。調達是。又
昔有一仙人姓迦葉。山中修行。語蝨云。我若入禪定
時。汝勿齩我。令我心亂。我出定時。恣汝所食。後時有
一跳蚤。（俗云狗蝨）問蝨曰。阿姨。汝何肥白。蝨曰。我如主教。
出定恣我飲食故也。蚤於異時。俟仙入定。亂唼仙人。
仙人即嗔。焚火。抖衣。蚤即跳去。蝨被燒死。蝨者。世尊
是。蚤者。調達是。又一生。佛與調達為共命之鳥。一身
二頭。在一毒樹下踞。世尊頭睡。調達頭見一毒花墮
地。即便食之。欲毒死彼頭。不知二命俱喪。故知今人。
不可與人為怨。世世相值。皆為讎對也。佛未成道既
爾。我等於六道中。生死輪迴。無不受萬類之身。今若
不離惡修善。萬類奚免。有智者。當自思之。一一俱詳
藏經。文多不能具錄。（統紀云。祭天地。祀宗社。必殺牲以備物。皇王以來。用以為法。有
國家者掌之為故。且不敢有所議也。夫司天地之化。所以稱上帝。稱皇天后土者。至聖至神也。烏有神聖。而好
殺牲牢之命。肯歆腥臊之食哉。由夫上古之俗。茹毛飲血。以是養己。必以是事神。樸陋之見。曾不知牷牢腥臭
之為瀆也。蒸民即粒。俗不能變。聖賢教世。師古法以著之禮經。於是後王遵而行之。莫或敢議其可否者。以養
己猶古。不思事神之不當瀆也。夫果於殺命。不仁也。薦以腥臭不義也。以不仁不義。為養己之舊習。尚當思有
以節。以求全好之心。豈於事天地祖宗之神靈。而欲以牲牢腥臭之物以瀆之哉。自佛法東漸。勸修齋戒。天帝
尚知事佛。豈人事天。而不知事佛乎。知所以事佛。則不當以牲牢瀆天。為可信矣。惟有梁武皇。魏獻文。孝文。二
帝。敕郊廟祭祀。不用牲牷。而易之以蔬麪酒果。可謂違古而道。奉黍稷薦明水。是亦三代之祀法也。烏在乎牲
牢腥臭之物哉齊宣帝（從僧稠禪師受菩薩戒。永不食肉。盡停五坊鷹犬。傷生之具。及境內屠殺）
隋文帝（三年。詔天下正五九。并六齋日。不得殺生命）唐高祖（武德二年。詔正五九月。及
十齋日。不得行刑屠釣。永為國式。如意元年。敕斷天下屠釣）武后（敕斷天下屠釣）肅宗（詔天
下立放生池。凡八十一所。顏真卿撰碑）宋太祖（詔民間二月至九月。不許採捕彈射。著於令）
真宗（詔天下州郡放生池。悉與興復。無池之處沿江淮州郡。近城五里。並禁漁捕。詳附八關齋法後）。

<other>音釋</other>
大鵬孔氏志怪曰。昔楚文王。少時好獵。有人獻一
鷹。異時俄而雲際有物。凝翔飄颻鮮白。而不辨其
形。鷹見即竦翮而升。矗若飛電。須臾羽墮如雲。血
灑如雨。良久。有一大鳥墮地而死。兩翅廣數十里。
喙邊有黃。眾莫能知。時有識者曰。此大鵬雛始飛。
故為鷹所制。
欻音忽。倐起也。
㱇音瑟。悲意。
櫪音力。食牛馬槽器也。
歆虗今切。吸平聲。神饗氣也。
牷音全。祭祀之牛色純曰犧。體完曰牷。
<pb n="173"/>
<ps>順德</ps>○黃連村。馬翁芝。為人不信善。性好嗜狗。其子
娶勒樓伍侯創女為妻。創季子出家於鼎湖山慶雲
寺。字目修。康熈庚申十二月十四夜。夢身在黃連俗
姪店中。忽見翁芝。惶遽奔至曰。師當救我。修問何事。
翁曰。有人捉我。修曰。可入此店房內。我為閉戶。隨後
即有數人逐來云。捉翁芝。修曰。此吾姪空店。無人。我
為看守耳。數人遂去。次日修向同寮僧曰。俗親馬翁
芝。死將二十年。吾未甞記憶彼。何以昨夜有此異夢。
午後。即有數獵人。將犬從山後。逐一麞至。麞惶怖。跳
入寺內。困篤臥地。不能動起。僧眾呪願護之。將夜。修
抱回自寮。席以草。蓋以衣。拊摩至夜半。方能動起。次
早用葉裹齋菜豆腐與食。隨修出入。馴如家犬。始悟
前夢。數日後。修引出寺外放之。竟不肯去。修曯曰。若
實吾親。當去。後倘有難緣。我再救汝。乃勉強而去。時
有識者。見麞皮毛稀疎。謂將有二十年矣。不久。回寺
右溪邊而死。匠人見。欲剝皮。未獲刀。修因事偶至溪
邊。見匠人持刀將剖。修遂救免。以麞全身葬之。有難
緣再救。語不虗也。犙錄之（噫。一切眾生。靈性叵測。昔鼎湖方丈後渠竇口。有一
蟾蜍。大如小碗。黃黑班色。而腹甚皤。令人可厭。侍者持出三重門外溪邊放之。夜即回至本處。如是再三。後持
出山外。數十丈懸岸叢樹上放下之。三日復還本處。余即誡之。不許再放。任其自安。後有鄉人送一狗至。每日
向之怖吠。彼乃上山梅樹下。剖一穴藏之。以頭朝方丈也。又羅浮山。蝴蝶。小者大七八寸。大者二三尺。其色各
異。亦有五彩兼備。豐艷耀目。其繭大如拇指或如雞卵。人取繭回。或數百里。或數千里。藏一二月。或三五月。至
三月中。懸於簷下。或花果樹邊。當出之夜。即有一蝶來伴之。此是雌。彼雄者來。此是雄。彼雌者來。一二時間。或
半日。一日。即俱飛去。人雖萬物之靈。豈能若是乎。如昔蔡京進。太師楚國公。京喜食鶉。預籠畜而烹之。曾夢鶉
數千訴于前。其一致詞曰。食君廩中粟。充君箸下肉。一羹數百命。生死猶轉轂。看君壽千春。禍福相倚伏。京甚
畏之出漢溪詩話○此集刻在先。翁芝事在後。故續入此○羅浮山。在廣東惠州府。蟾蜍。俗云蝦䗫。
<other>地獄道</other>
地獄者。胡言泥犁。梵音名捺落迦。捺落名人。迦名為
惡。惡人生彼處。故名捺落迦。（有翻為不可樂。或翻苦具。或翻苦器）由彼
先時。造作增長。增上暴惡。身語意惡行。往彼令彼相
續。故名捺落迦。地獄者。從義立名。謂地下之獄也。又
獄者。局也。謂拘局罪人。不得自在。故名地獄。婆沙論
云。謂彼罪人。為獄卒阿傍之所拘制。不得自在也。然
此之一道。有其多處。或在地下。或處地上。或居空中。
故梵本不云地獄。而言捺落迦。論云。此贍部洲下。有
大地獄。洲上有邊地獄。及獨地獄。或在谷中山上。或
在曠野空中。或海邊廟中。餘三洲。惟有邊獨地獄。無
大地獄。如此地獄雖多。準三法度論經。總為三攝。一
熱。二寒。三邊。
第一熱獄有八。在贍部洲下。謂此洲下有五百由旬
土泥。次下有五百由旬白墡。次下一萬九千由旬。有
七大獄。於中安立。次下二萬由旬。是無間獄。從洲下
至無間獄底。共有四萬由旬。無間縱廣高下。各二萬
由旬。七獄一一縱廣有萬由旬。贍部洲。下至無間。上
尖下濶。猶如穀聚。八獄於中重壘而住。長阿含經云。
大地獄。其數總八。其八獄。各有十六小獄圍繞。（謂其八獄。
各有四門。一一門外。各有四遊增。有情遊彼。其苦增故。一煻煨增。二屍糞增。三鋒刃增。此增復有三種。一刀刃
路。二劒葉林。三鐵刺林。此三種。皆鐵林。故同一增攝也。四烈河增。并前本獄。以為十七。如是八大獄。并諸眷屬
總有一百三十六所。故經中說。有一百三十六捺落迦也一等活獄。（亦名更活。或獄卒唱令生。
或冷風吹活。兩緣雖異。令活一等。故名等活獄。由習近殺害。樂習增長。墮此獄中。人間五十歲。此獄為一晝夜。
壽五百歲。如上四天王壽）二黑繩獄。（先以鐵繩拼。後以鐵斧斫。由習近殺生偷盜。墮此獄中。人
間一百歲。此獄為一晝夜。壽一千歲。如上忉利天壽）三眾合獄。（亦名眾磕。兩山下合。以磕罪人
由習近殺生。倫盜。邪婬。墮此獄中。人間二百歲。此獄為一晝夜。壽二千歲。如上夜摩天壽）四呼呼
獄。（亦名叫喚。獄卒逼趣罪人。叫呼而走。由習近殺盜婬妄。墮此獄中。人間四百歲。此獄為一晝夜。壽四千歲。
如上兜率天壽）五大呼獄。（亦名大呼喚。四山火起。欲逃無路。號咷大叫。由習近殺盜婬妄。勸人
飲酒。墮此獄中。人間八百歲。此獄為一晝夜。壽八千歲。如上化樂天壽）六燒然獄。（亦名炎熱。
火鐵狹近。於中受熱。由殺盜婬妄飲酒邪見。墮此獄中。人間一千六百歲。此獄為一晝夜。壽一萬六千歲。如上
他化天壽）七大燒然獄。（亦名大炎熱。山火相搏。鏟炙罪人。由殺盜婬妄。以酒飲人。邪見不信。
或破比丘比丘尼戒。墮此獄中。壽經半劫）八無間獄（亦名無擇。一投苦火。永無樂間。既苦無間。
何所可擇。無彈指頃歇苦。由作五逆業。墮此獄中。梵名阿鼻。此云無間。亦名無救。觀佛三昧經云。阿鼻獄受大
苦一日一夜。如人間六十小劫。如是壽命盡一大劫。具五逆者受罪五劫。復有眾生。犯四重禁。虛食信施。誹謗
邪見。不識因果。斷學般若。毀十方佛。偷僧物。婬泆無道。逼掠淨尼。毀辱所親。此人罪報經十萬四千大劫。復入
東方十八鬲中受苦。南西北方。亦復如是）。
<pb n="174"/>
第二寒獄。亦有八。在此洲外。鐵圍山底。仰向居止。罪
人於中受寒凍苦。一頞浮陀獄。（由寒苦所切。肉生細匏）二泥羅
浮陀獄。（此云疱裂。由寒風吹。通身疱裂。此二獄。從身相受名）三阿吒吒獄。（由寒苦增
甚。脣動不得。惟舌得動。故作此聲）四阿波波獄。（由寒增甚。舌動不得。脣作此聲）五嘔
喉獄。（由寒增甚。脣舌不得動。喉內振氣。故作此聲。此上三獄。約受苦聲。以立名也）六[鬱-山+止]波
羅獄。（此云青蓮華。此華葉細。由肉色細坼。似此華裂）七波頭摩獄。（此云赤蓮華。由肉色
大坼。似此華開）八分陀利獄（此云白蓮華。由彼骨坼。似此華開。此上三獄。從瘡相受名。此八
獄中。眾生極寒所逼。由身聲瘡變異。故立此名。若小寒氷獄。隨處亦有。如後劉薩訶所見者。按地藏經。大地獄
有十八。次有五百。乃至千百。名號各別。十八泥犂經。具十八名字。一一獄中。受苦各異。壽命長短不同。詳如二
經。此不繁錄）。
第三邊獄。有三。一山間。二水間。三曠野。受別業報。此
應寒熱雜受。㽵椿錄云。孤獨地獄。在閻浮提諸處。有
八萬四千座。苦報轉輕。（如僧護。億耳。所見者）今總約其報。第一
根本極重之罪。殺父母。殺阿羅漢。破和合僧。逼奸淨
尼。出佛身血。無有懺悔。五逆之罪。及上上品十惡業。
感八大地獄。上中品十惡。生寒冰等地獄。上下品十
惡。生孤獨小地獄中。經云。閻羅王一念之惡。便總獄
事。自身受苦。亦不可論。閻羅大王。昔為毗沙國王。與
維陀始王共戰。兵力不如。因立誓願。願我後生為地
獄主。治此罪人。十八大臣。及百萬眾。皆悉同願。毗沙
王者。今閻羅王是。十八大臣。今十八獄主是。百萬之
眾。今牛頭阿旁等是。地獄經云。閻王住地獄間。宮城
縱廣三萬里。銅鐵所成。每日晝夜三時。有大銅鑊。滿
中烊銅。自然在前。有大獄卒。臥王熱鐵牀上。鐵鈎擘
口。烊銅灌之。縱咽徹下。無不燋爛。彼諸大臣。亦復如
是。受罪畢。復起治事。十八獄主者。一曰迦延。典泥犂
獄。二號屈遵。典刀山獄。三名沸進壽。典沸沙獄。四名
沸曲。典沸屎獄。五名迦世。典黑耳獄。六名⿰山蓋傞。典火
車獄。七名湯謂。典鑊湯獄。八名鐵迦然。典鐵牀獄。九
名惡生。典⿰山蓋山獄。十名呻吟。典寒冰獄。十一毗迦。典
剝皮獄。十二遙頭。典畜生獄。十三提薄。典刀兵獄。十
四夷大。典鐵磨獄。十五悅頭。典河獄。十六穿骨。典
鐵柵獄。十七名身。典蛆蟲獄。十八觀身。典烊銅獄。如
是各有無量地獄。以為眷屬。獄有一主。牛頭阿旁。其
性𠒋虐。無一慈忍。見諸眾生。受此惡報。惟憂不苦。惟
恐不毒。或問阿旁云。眾生受苦。甚可悲念。而汝常懷
酷毒。無慈愍心。阿旁答言。如此罪惡諸受苦者。不孝
父母。謗佛。謗法。謗僧賢聖。罵辱六親。輕慢師長。毀陷
一切。惡口。兩舌。謟曲。嫉妒。離他骨肉。瞋恚殺害。貪欲
欺詐。邪命邪求。及以邪見。懈怠放逸。造諸怨結。如是
等人。來此受苦。每至免脫之日。恒加勸諭。此中劇苦。
非可忍耐。汝今得出。勿復更造。而此罪人。初無改悔。
今日得出。俄頃復還。展轉輪迴。不知痛苦。令我筋力
身疲。此諸眾生。從劫至劫。與其相對。以是事故。我於
罪人。無片慈心。故加楚毒。望其知苦。知慚知恥。不復
更還。觀此眾生。真實至苦。終不肯避。決不修善。往趣
涅槃。既是無知之物。不知避苦求樂。所以痛劇。倍於
人間。何容於此而生慈忍。正法念經云。閻羅王為罪
人說偈曰。汝得人身不修道。如入寶山空手歸。汝今
自作還自受。叫喚苦者欲何為。餘諸地獄相狀刑具。
及受報差別等事。經論備載。此不繁錄。然凡夫所造
善惡之業。如形影隨身。人死但亡其身。不亡其行。如
然火夜書。火滅字存。火至後成。今世所作。後世成之。
故經云。若言業無住處者。是業住於過去世中。待時
待器。得受果報。如人服藥。經於時節。藥雖消滅。時到
則發。好力好色。身口意業。亦復如是。雖是過業。時到
則受。譬如小兒。初所學事。雖念念滅。無有住處。然至
百年。亦不忘失。餘如經說。
提謂經云。長者提謂白佛言。三長齋。何以正月一日。
至十五日。復言。如何名禁。佛言。四時交代。陰陽易位。
歲終三覆。以校一月六奏。三界皓皓。五處錄籍。眾生
行異。五官典領。校定罪福。行之高下。品格萬途。諸天
帝釋。太子。使者。日月。鬼神。地獄閻羅。百萬神眾等。俱
<pb n="175"/>
用正月一日。五月一日。九月一日。四布案行。帝王。臣
民。八夷。飛鳥。走獸。鬼龍。行之善惡。時與四天王。月八
日。十五日。盡三十日所奏。同無不均。天下使無枉錯。
覆校三界眾生。罪福多少所屬。福多者。即生天上。即
敕四鎮。五官大王。司命。增益壽算。下閻羅王。攝五官。
除罪名。定福祿。故使持是三長齋。是故三覆八校者。
八王日。是也。亦是天帝釋。輔鎮五官。四王。地獄王。阿
修羅諸天。案行比校。定生注死。增減罪福多少。有道
意。無道意。大意小意。開解不開解。出家不出家。案比
口數。皆用八王日。何等八王日。謂立春春分。立夏夏
至。立秋秋分。立冬冬至。是謂八日。天地諸神。陰陽交
代。故名八王日。月八日。十四日。十五日。二十三日。二
十九日。三十日。皆是天地用事之日。上下弦望朔晦。
皆錄命上計之日。故使於此日。自守持齋。以還自校。
使不犯禁。自致生善處。如經所說。佛語無二。誰敢不
信。儻或有疑。如後所出。當自知之（涅槃。此云不生不滅）。
<other>晉</other>
<other>清河</other>○趙泰。字文和。貝丘人也。祖父京兆太守。泰郡
舉孝廉。精思典籍。年三十五時。甞卒心痛。須臾而死。
心尚暖。留屍十日。平旦喉中。有聲如雨。俄而穌活。說
初死之時。有一人來近心下。復有二人乘黃馬。從者
二人。夾扶泰掖。徑將東行。至一大城。崔嵬高峻。城邑
青黑。將秦向城。入經兩重門。有瓦屋。可數千間。男女
大小。亦數千人。行列而立。吏著皁衣。有五六人。條疏
姓字。云當以科呈府君。泰名在三十。須臾。將泰與數
千男女。一時俱進。府君西向坐。簡視名簿訖。復遣泰
南入黑門。有人著絳衣。坐大屋下。以次呼名。問生時
作何罪。行何福善。汝等辭以實報。比恒遣六部使者。
常在人間疏記善惡。具有條狀。不可得虗。泰答。父兄
仕宦。皆二千石。我少在家修學。而日無所事。亦不犯
惡。乃遣泰為水官監作使。將二千餘人。運沙裨岸。晝
夜勤苦。後轉泰水官都督。知諸獄事。給泰馬兵。令案
行地獄。所至諸獄。楚毒各殊。或鍼貫其舌。血流竟體。
或披頭露髮。裸形徒跣。相牽而行。有持大杖。從後催
促。鐵牀銅柱。燒之洞然。驅迫罪人。抱臥其上。赴即焦
爛。尋復還生。或炎爐巨鑊。焚煑罪人。身首碎墜。隨沸
翻轉。有鬼持叉。倚于其側。有三四百人。立于一面。次
當入鑊。相抱悲泣。有劍樹。高不知限量。根莖枝葉。皆
劍為之。人眾相訾。自上自攀。身首割截。尺寸離斷。泰
見祖父母。及二弟。在此獄中。相見涕泣。泰出獄門。見
有二人。賷文書來。語獄吏言。有三人。其家為彼於寺
塔中。懸旛燒香。救解其罪。可出福舍。俄見三人。自獄
而出。已有自然衣服。完整在身。南詣一門云。名開光
大舍。有三重門。朱采照發。見此三人。即入舍中。泰亦
隨入。前有大殿。珍寶周飾。精光耀目。金玉為牀。見一
神人。姿容偉異。殊好非常。坐此座上。邊有沙門。立侍
甚眾。府君來。恭敬作禮。泰問。此是何人。府君致敬。吏
曰。號名世尊。度人之師。有願令惡道中人。皆出聽經。
時云。有百萬九千人。皆出地獄。入百里城。在此列者。
奉法眾生也。行雖虧始。尚當得度。故開經法。七日之
中。隨本所作善惡多少。差次免脫。泰未出之頃。已見
十人升虗而去。出此舍。復見一城。方二百餘里。名為
受變形城。地獄考治已畢者。當於此城。更受變報。泰
入其城。見有屋數千區。各有坊巷。正中有瓦屋高壯。
欄檻采飾。有數百局吏。對校文書云。殺生者。當作蜉
蝣。朝生暮死。劫盜者。當作猪羊。受人屠割。婬泆者。作
[鴳-女+隹]鶩麞麋。兩舌者。作鴟梟鵂鶹。捍債者。為驢騾牛馬。
泰案行畢。還水官處。主者語泰。卿是長者子。以何罪
過。而來在此。泰答。祖父兄弟。皆二千石。我舉孝廉。辟
不修行。堅志念善。不染眾惡。主者曰。卿無罪過。故相
使為水官都督。不然。與地獄中人無有異也。泰問主
者曰。人有何行。死得樂報。主者曰。奉法弟子。精進持
戒。得樂報。無有謫罰也。泰復問曰。人未事法時。所行
<pb n="176"/>
罪過。事法之後。得以除否。答曰。皆除也。語畢。主者開
縢篋。檢泰年紀。尚有餘算。三十年在。乃遣泰還。臨別。
主者曰。已見地獄罪報如是。當告世人。皆令作善。善
惡隨人。其猶影響。可不慎也。時親表內外。候視泰五
六十人。同聞泰說。泰自書記。以示時人。時晉太始五
年七月十三日也。乃為祖父母二弟。延請僧眾。大設
福會。皆命子孫改意奉法。勸課精進。時人聞泰死而
復生。多見罪福。互來訪問。時有太中大夫。武城孫豐
關內侯。常山郝伯平等十人。同集泰舍。欵曲尋問。莫
不惕懼。皆即奉法也（穌。音蘇。死而更生也）。
<other>沙門</other>○支法衡。晉初人也。得病旬日亡。經三日而穌。
說死時有人將去。見如官曹舍者數處。不肯受之。俄
見有鐵輪。輪上有鐵爪。從西轉東。無持引者。轉駛如
風。有一吏呼罪人當輪立。輪轉來轢之。翻還如此。數
人碎爛。吏呼。衡道人來當輪立。衡恐怖自責。悔不精
進。今當此輪耶。語畢。吏謂衡曰。道人可去。於是仰首。
見天上有孔。不覺倐爾上昇。以頭穿中。以手搏兩邊。
四向顧視。見七寶宮殿。及諸天人。衡甚踊躍。不能得
上。疲而復還下。渴欲飲水。乃墮水中。因便得穌。於是
終身持戒菜食。晝夜精思。為至行沙門（由其一念自責悔心。乃脫
鐵輪之苦。今人可不終身自勉乎）。
<other>并州</other>○劉薩訶。西河離石人也。長於軍旅。不聞佛法。
尚氣武。好畋獵。於太康二年。年三十一。暴病而死。體
尚溫柔。家未殮。至七日而穌。說云。將盡之時。見有兩
人。執縛將去向西北行。行路轉高。稍得平衢。兩邊列
樹。見有一人執弓帶劍。當衢而立。指語兩人。將訶西
行。見屋舍甚多。白壁赤柱。訶入一家。有女子美容服。
訶就乞食。空中聲言。勿與之也。有人從地踊出。執鐵
杵。將欲擊之。訶遽走。歷入十許家皆然。遂無所得。復
西北行。見一嫗乘車。與訶一卷書。訶受之。西至一家。
舘宇華整。有嫗坐于戶外。口中虎牙。屋內牀帳光麗。
竹席青几。復有女子處之。問訶得書來否。訶以書卷
與之。女取餘書比之。俄見兩沙門識訶。問曰。汝識我
否。訶答。不識。沙門曰。今宜歸命釋迦文佛。訶如言發
念。因隨沙門俱行。遙見一城。類長安城。而色甚黑。蓋
鐵城也。見人身甚長大。膚黑如漆。頭髮曳地。沙門曰。
此獄中鬼也。其處甚寒。有氷如席。飛散著人頭頭。斷。
著脚。脚斷。二沙門云。此寒氷獄也。訶便識宿命。知兩
沙門。往昔維衛佛時。並我師也。作沙彌時。以犯俗罪。
不得受大戒。世雖有佛。竟不得見。從再得人身。一生
羗中。今生晉中。又見從伯。在此獄。謂訶曰。昔在鄴時。
不知事佛。見人灌像。聊試學之。而不肯還直。今故受
罪。猶有灌福。幸得生天。次見刀山地獄。次第經歷。觀
見甚多。獄獄異城。不相雜廁。人數如沙。不可勝計。楚
毒科法。略與經說相符。自訶履踐地獄。示有光景。俄
而忽見金色暉明皎然。見人長二丈許。相好嚴華。體
黃金色。左右並曰。觀世音大士也。皆起迎禮。有二沙
門。形質相類。並行而東。訶作禮畢。菩薩具為說法。可
千餘言。末云。凡為亡人設福。若父母兄弟。爰至七世
姻媾。親戚朋友路人。或在精舍。或在家中。亡者受苦。
即得免脫。七月望日。沙門自恣受臘。此時設供。彌為
勝也。若制器物。以充供養。器器標題言。為某人親。奉
上三寶。福施彌多。其慶逾速。沙門。白衣。現身為過。及
宿世之罪。種種惡業。能於眾中。盡自發露。不失事條。
勤誠懺悔者。罪即消滅。如其弱顏羞慚。恥於大眾露
其過者。可在屏處。默自記說。不失事者。罪亦除滅。若
有所遺漏。非故隱蔽。雖不獲免。受報稍輕。若不能悔。
無慚愧心。此名執過不反。命終之後。尅墜地獄。又他
造塔。及與堂殿。雖復一土一木。若染若碧。率誠供助。
獲福甚多。若見塔殿。或有草穢。不加耘除。蹈之而行。
禮拜功德。隨即盡矣。又曰。經者尊典。化導之津。波羅
蜜經。功德最勝。若有善人。讀誦經處。其地皆為金剛。
但肉眼眾生。不能見耳。能勤諷持。不墮地獄。般若定
<pb n="177"/>
本。及如來鉢。後當東至漢地。能立一善。於此經鉢。受
報生天。倍得功德。所說甚廣。略要載之。訶臨辭去。謂
曰。汝應歷劫備受罪報。以曾聞經法。生歡喜心。今當
現受輕報。一過便免。汝得濟活。可作沙門。洛陽。（聖家舍利）
臨緇。（今山東濟南府）建業（即金陵報恩塔）鄮陰（今寧波府阿育王塔）成都。（蜀府）五
處並有阿育王塔。又吳中兩石像。育王所使鬼神造
也。頗得真相。能往禮拜者。不墮地獄。隨心所願。成得
道因緣。訶作禮而別。出南大路。廣百餘步。道上行者。
不可稱計。道邊有高座。高數十丈。有沙門坐之。左右
僧眾。列侍甚多。有人執筆北面而立。謂訶曰。在襄陽
時。何故殺鹿。跪答曰。他人射鹿。我加創耳。又不噉肉。
何緣受報。時即見襄陽殺鹿之地。草樹山㵎。忽然滿
目。所乘黑馬。並皆能言。悉證訶殺鹿年月日時。訶懼
然無對。須臾有人以叉。叉之。投鑊湯中。自視四體。潰
然爛碎。有風吹身聚小岸邊。忽然不覺還復全形。執
筆者復問。汝又射雉。亦甞殺鴈。言已。又投鑊湯。如前
爛法。受此報已。乃遣訶去入一大城。有人居焉。謂訶
曰。汝受輕罪。又得還生。是福力所扶。乃遣人送訶。遙
見故身。意不欲還。送人推引。久久乃附形而穌。遂奉
法精勤。而即出家。字曰慧達。太元末。尚在京師。（出冥報記）
梁高僧傳云。後還本鄉。東造丹陽。諸塔禮事已訖。西
趣涼州。出肅州酒泉郭西沙礰而卒。復有種種神異。
事繁不錄（高座沙門。或是地藏菩薩也。薩訶。是梵語。即娑訶字。故餘處或作荷何字。佛祖統紀
云。劉薩訶。病死入冥。見觀音大士指徃會稽阿育王塔處懺悔。既甦出家。至會稽鄮縣。烏石山。求不見。偶一夜。
聞地下鐘聲。倍加誠懇。經三日。忽從地湧出寶塔。高一尺四寸。廣七寸。佛像悉具。飛至一山。訶精勤禮懺靈瑞
甚多。即於其地建剎奉塔。安帝敕造塔亭。禪室。度二七僧住持守護。今寧波府阿育王塔是也。阿育。此云無憂
佛滅度後一百年出世。為鐵輪王。統此贍部一洲。聞佛受記。遂興隆三寶。使鬼神一日中。起八萬四千佛舍利
塔。此東震旦。有一十九所。今云五處。人皆共見餘或隱沒地中。言七月望日者。盂蘭盆經云。佛言。行慈孝者。應
先為所生現在父母。過去七世父母。於年年七月十五日。佛歡喜日。僧自恣日。以百味飲食安盂蘭盆中。施十
方自恣僧。願現在父母。長壽無病。無諸苦惱之患。乃至七世父母。六親眷屬。得出三途。應時解脫。生人天中。福
樂無極。云云。
<other>上虞</other>○唐遵。字保道。晉太元八年暴病而死。經夕得
穌云。有人呼將去。至一城府。未進頃。見從叔自城中
出。驚問遵。汝何故來。遵答。違離姑姊。並歷年載。欲往
問訊。本明當發。夜見數人急呼來此。即時可得歸去。
而不知還路。從叔云。汝姑喪已二年。汝大姊兒道文。
近被錄來。既蒙恩放。積日方歸。家已殯殮。乃入棺中。
搖動棺器。冀望其家覺悟開棺。棺遂至路。落檀車下。
其家或欲開之。乃問卜者。卜云不吉。遂不敢開。不得
復生。今為把沙之役。辛勤極苦。汝宜速去。勿復住此。
且汝小姊。又已喪亡。今與汝姑共在地獄。日夕憂苦。
不知何時可得免脫。汝今還去。可語其兒。勤修功德。
庶得免之。於此示遵歸路。將別。又囑遵曰。汝得還生。
良為殊慶。在世無幾。儵如風塵。天堂地獄。苦樂報應。
吾昔聞其語。今覩其實。汝宜深勤善業。務為孝敬。受
法持戒。慎不可犯。一去人身。入此罪地。幽窮苦酷。自
悔何及。勤以在心。不可忽也。我家親屬生時。不信罪
福。今並遭塗炭。長受楚毒。燋爛傷痛。無時暫休。欲求
一日改惡為善。當何得耶。悉我所具。故以囑汝。勸化
家內。共加勉勵。言已涕泣。因此而別。遵隨路而歸。俄
而至家。家治棺將竟。方營殯殮。遵既附屍。屍尋氣通。
移日稍瘥。勸示親識。並奉大法。初遵姑適南郡徐漢。
長姊適江夏樂瑜。小姊適吳興嚴。晚途懸遠。久斷音
息。遵既瘥。遂至三郡。尋訪姑及小姊。姊子果並喪亡。
長姊亦說兒道文殮。棺動墮車。皆如叔言。既聞遵說
道文。橫死之意。姊追加痛恨。重為製服（把沙役者。經云。鬼神道中。
擔沙負石填河塞海罪報。是也）。
<other>武昌</other>○程道惠。字文和。世奉五斗米道。不信有佛。常
云。古來正道。莫踰李老。何乃信惑胡言。以為勝教。太
元十五年。病死。心下尚暖。家不殯殮。數日惠甦。說初
死時。見十許人。縛錄將去。逢一僧云。此人宿福。未可
縛也。乃解其縛。散驅而去。道路修平。而兩邊棘刺森
然。略不容足。驅諸罪人。馳走其中。肉隨著刺。號呻聒
<pb n="178"/>
耳。見惠行在平路。皆歎羨曰。佛弟子。行路復勝人也。
惠曰。我不奉法。其人笑曰。君忘之耳。惠因自憶先身
奉佛。已經五生五死。忘失本志。今生在世。幼遇惡人。
未達邪正。乃惑邪道。既至大城。逕進廳事。一人南面
而坐。見惠驚曰。君不應來。有一人著單衣幘。持簿對
曰。此人伐社。殺人。罪應來此。向所逢僧。亦隨惠入。申
理甚至。云。伐社非罪也。此人宿福甚多。殺人雖重。報
未至也。南面坐者曰。可罰所錄人。命惠就坐。謝曰。小
鬼謬濫。枉相錄來。亦由君忘失宿命。不知奉大正法
故也。將遣惠還。乃使暫歷觀地獄。惠欣然辭出。導從
而行。行至諸城。人眾巨億。悉受罪報。見有掣狗。嚙人
百節肌肉散落。流血蔽地。又有羣鳥。其嘴如鋒。飛來
甚速。鴆然血至入人口中。表裏貫洞。其人宛轉叫呼。
筋骨碎落。觀歷既徧。乃遣惠還。復見向所逢僧。與惠
一銅物。形如小鈴。曰。君還至家。可棄此門外。勿以入
室。某年月日。君當有厄。誡慎過此。壽延九十。時道惠
家。於京師大街南。自見來還。達皁莢橋。惠將入門。置
向銅物門外。樹上光明。舒散流飛屬天。良久。還小奄
爾而滅。至戶聞屍臭。惆悵惡之。時賓親奔弔。突惠者
多。不得徘徊。因進入屍。忽然而甦。惠後為廷尉。預西
堂廳訟。未及就列。欻然頓悶。不識人半日乃愈。計其
時日。即僧所戒之期。頃之還為廣州刺史。元嘉六年
卒（右五出冥祥記○其僧。必惠宿世師。不爾。何以殷勤若是乎。初張道倰在蜀。要家家輸米五斗。不然。即使
鬼到其家。故世稱為五斗米道）。
<other>巴丘縣</other>○巫師舒禮。晉永昌元年病死。土地神將送
詣太山。俗人謂巫師為道人。路過福舍門前。土地神
問吏。此是何等舍。吏曰。道人舍。土地神曰。此人亦是
道人。便以相付。禮入門。見數千間瓦屋。皆懸竹簾。自
然牀榻。男女異處。有誦經者。唄讚偈者。自然飲食者。
快樂不可言。禮文書名已至太山門。而身又不至。於
是遣更錄取。禮觀未徧。見有一人八手四眼。捉金杵
逐。欲撞之。便怖走還出門。神已在門迎捉。送太山。太
山府君問禮。卿在世間。皆何所為。禮曰。事三萬六千
神。為人解除祠祀。或殺牛犢。猪羊鷄鴨。府君曰。汝罪
應上熱熬。使吏牽著熬所。見一牛頭人身。捉鐵叉。叉
禮著熬上。宛轉身體燋爛。求死不得。已經一宿。二日
府君曰。禮壽命應盡。可頓奪其命。校錄籍者云。餘算
八年。府君曰。錄來。牛頭人復以鐵叉。叉著熬邊。府君
曰。今遣汝歸。終畢餘算。勿復殺生淫祀。禮忽還活。遂
不復作巫師（出幽冥記）。
<other>長安</other>○沙門帛遠。字法祖。本姓萬氏。河內人。才思儁
微。敏浪絕倫。誦經日八九千言。研味方等。妙入幽微。
世俗墳索。多所該貫。祖至晉惠之末。欲潛遁隴右。以
保雅操。會張輔為秦州刺史。先有州人管蕃。與祖論
義。屢屈深恨。向輔所譖。輔收之行罰。眾咸恠惋。祖曰。
我來畢對。此宿命之結。非今事也。乃呼十方佛。祖前
身罪緣。歡喜畢對。願從此後。與輔為善知識。無令受
殺人之罪逆。鞭之五行。奄然命終。輔後具聞其事。方
大惋恨。道俗流涕。眾咸憤激。共分祖屍。各起塔廟。輔
雖有才解。而酷不以理。橫殺德僧。百姓疑駭。因亂而
斬焉。管蕃亦卒。時有人姓李名通。死而更甦云。見祖
法師。在閻羅王處。為王講首楞嚴三昧經。云。講竟。應
往忉利天。又見祭酒王浮。披鐵械鎖。求祖懺悔。閻王
訶云。世間偽經毀盡。你罪方脫。猶有令人信邪之罪。
昔祖平素之日。與王浮每爭邪正。浮屢屈。既瞋不自
忍。乃作老子化胡成佛經一百卷。以誣謗佛法。殃有
所歸。死方思悔。今人盛引傅奕韓朱之文為實錄。甘
與王浮同一罪藪。誠可悲夫（出梁高僧傳并統紀○通載云。唐乾封。帝詔僧
道會於百福殿。定奪化胡經真偽。百官臨證。三教首座。議論紛紜。有僧法明者。察其是非。即排眾出曰。老子化
胡成佛之際。為作華言化之。為作胡語誘之。若作華言。則胡人未善。必作胡語。既傳此土。須假翻譯。未審道流。
所謂化胡經者。於何朝代翻譯。筆授。證義。當復為誰。於是舉眾愕然。無能應者。公卿列辟。咸服其切當。忻躍而
罷。有敕搜聚天下化胡經焚棄。不在道經之數。既而洛京恒道觀。栢彥道士等。奉表乞留。詔曰。三聖重光。玄元
統敘。豈忘老教。偏意釋宗。朕志欲還淳。情存去偽。理乖事舛者。雖在親而亦除。義符名當者。雖有冤而必錄。自
<pb n="179"/>
今道經諸部。有記及化胡事者。並宜削除。有司條為罪制。魏書云。正光元年。明帝召佛道二宗門人。殿前齋訖。
敕諸法師。與道士論議。時沙門曇謨最。與道士姜斌對論。帝與百官臨看。姜斌論無宗旨。帝又問開天經。何處
得來。是誰所說。遣中書侍郎尚書等。就道觀取經。時一百七十官讀訖奏云。老子止著五。千文。更無言說。臣等
所議。姜斌罪當惑眾。帝加斌極刑。時有菩提流支法師。諫帝乃止。配徒馬邑。備載梁高僧傳。又隋末道士輔惠
祥。改佛涅槃經。為長安經。後事發被誅。通載云。元世祖。至元十八年。十月二十日。敕報恩禪寺。林泉倫長老下
火。就大憫忠寺。焚燒道藏偽經三十八種。卷有數千。除道德經外。盡行燒燬。無有遺餘。玉音頒下。道士愛佛經
者為僧。不為僧者。聚妻為民。時罷道為僧者。七八百人。挂冠於上永。福帝師殿之梁拱。其先謀占梵剎四百八
十三所。還佛寺二百三十七所。後凡經三載。又恢復佛寺三十餘所。詳備通載。下火法語。文多不錄。今時三官
經。乃明初道士偽造。其文俚語。然三官既不知出在何代。鑑史無文。又非西域人士。云何而作梵語。云閻浮提。
足見其謬。道士見佛經有正五九齋。遂妄立正七十。以喜世俗福祿解厄之心。母乃誘他財利。用肥己口。其餘
受生經。北斗經。玉皇寶誥。皆近代偽撰。謂某星斗是某佛。然佛是人天導師。出世聖人。天帝猶歸依聞法。得證
須陀洹果。佛豈復降為星斗。猶天子而為僕𨽾耶。習俗不悟。禮拜無倦。固不獲福。而且得誣佛之罪。致令識者
取笑。藏中昔有受生經。乃說釋迦如來往劫為鼈王。救商人難。非今偽造支干。生人還受生錢者。今道士為人
祈福建醮。不審誦者何經。喃者何語。智者自當察之。
<other>趙</other>
<other>石長和</other>○趙國高人也。年十九時。病一月餘日亡。家
貧未能及時殯殮。經四日而甦。說初死時。東南行見
二人治道。在和前五十步。和行有遲疾。二人治道。亦
隨緩速。常五十步。而道之兩邊棘刺森然。皆如鷹爪。
見人甚眾。羣走棘中。身體傷裂。地皆流血。見和獨行
平道。俱歎息曰。佛子獨行大道中。前至見瓦屋采樓。
可數千間。有屋甚高。上有一人形面壯大。著皁袍。臨
窓而坐。和拜之。閣上人曰。石君來耶。聞魚龍超。精進
為信。你何所修行。和曰。不食魚肉。酒不經口。恒轉尊
經。救諸疾痛。閣上人曰。所傳不妄也。閣上人問都錄
主者。審案石君名錄。勿謬濫也。主者案錄云。餘三十
年命在。閣上人曰。君欲歸否。和對曰。願歸。乃敕主者
以車騎。兩吏送之。長和拜辭。上車而歸。倐忽至家。惡
其屍臭。不欲附之。於屍頭立。見其亡妹。於後推之。踣
屍面上。因得甦活。道人支法山。時未出家。聞和所說。
遂定入道之志。法山者。咸和時人也（出冥祥記）。
<other>宋</other>
<other>廣陵</other>○李旦。字世則。以孝謹質素。著稱鄉里。元嘉三
年。正月十四日暴病死。心下不冷。七日而甦。含以餘
粥。宿昔復常。云。有一人持信旛來至牀頭。稱府君教
喚。旦便隨去。直向北行。道甚平淨。既至。城閣高麗。似
今宮闕。遣傳教。慰勞問。呼旦。可前至大廳上。見有三
十人。單衣青幘。列坐森然。一人東坐。披袍隱几。左右
侍衛。可有百餘。視旦。而語坐人云。當示以諸獄。令世
知也。旦聞言已。舉頭四視。都失向處。乃是地獄中。見
羣罪人。受諸苦報。呻吟號呼。不可忍視。尋有傳教。稱
府君信。君可還去。當更相迎。因此而還。至六年正月。
復死七日還活。述所見事。較略如先。或有罪囚。寄語
報家。說生時犯罪。死為作福。稱說姓字。親識鄉伍得
免。旦依言尋求皆得之。又云。甲申年。當行疾癘。殺諸
惡人。佛家弟子。作八關齋。心修善行。可得免也。旦本
作道家祭酒。即欲棄符籙。本法道民。諫制。故遂兩事。
而常勸化作八關齋（祭酒。道士舊稱為祭酒道）。
<other>益州</other>○索寺釋智達。行頗流俗。而善經唄。年二十三。
宋元徽三年六月病死。身暖不殮。遂經二日稍還。至
三日旦。而能言視。自說始困之時。見兩人皆著黃布
袴褶。一人立于戶外。一人逕造牀前。曰。上人應去。可
下地也。達曰。貧道體羸。不堪涉路。此人復曰。可乘輿
也。言畢而輿至。達既昇之。意識怳然。不復見家人屋。
及所乘輿。四望極目。但覩荒野。途徑艱危。示道登躡。
至于朱門。牆闥甚華。達入至堂下。堂上有一貴人。朱
衣冠幘。據傲牀坐。姿貌嚴遠。甚有威容。左右兵衛。百
許人。皆朱柱刀列森然。貴人見達。乃斂顏正色。謂曰。
出家之人。何宜多過。達曰。有識已來。不憶作罪。問曰。
誦戒廢否。達曰。初受具足之時。實常習誦。比逐齋講。
恒事轉經。故於誦戒布薩。時有虧廢。復曰。沙門時不
誦戒。此非罪何為。可且誦經。達即誦法華三契而止。
貴人敕所錄達使人曰。可送至惡地。勿令太苦。二人
<pb n="180"/>
引達將去。行數十里。稍聞轟磕閙聲沸火。而前路轉
闇。次至一門。高數十丈。色甚堅黑。蓋鐵門也。牆亦如
之。達心自念。地獄此其是矣。乃大恐怖。悔在世時。不
修業行。及大門裏。閙聲壯。久久靜聽。方知是人叫呼
之響。門裏轉闇。無所復見。時火光乍滅乍揚。見有數
人反縛前行。後有數人執叉叉之。血流如泉。其一人。
乃達從伯母。彼此相見。意欲共語。有人曳之殊疾。不
遑得言。入門二百許步。見有一物。形如米囤。可高丈
餘。二人執達擲置囤上。囤裏有火𦦨。燒達身半體皆
爛。痛不可忍。自囤墜地。悶絕良久。二人復將達去。見
有鐵鑊十餘。皆煑罪人。人在鑊中。隨沸出沒。鑊側有
人。以叉刺之。或有攀鑊出者。兩目沸凸。舌出尺餘。肉
盡炘爛。而猶不死。諸鑊皆滿。惟有一鑊尚空。二人謂
達曰。上人即時應入此中。達聞其言。肝膽塗地。乃請
之曰。君聽貧道一得禮佛。便至心稽首。願免此苦。伏
地食頃。祈悔特至。起而四望。無所復見。惟覩平原茂
樹。風景清明。而二人猶導達行至一樓下。樓形高小。
上有人。纔得容坐。謂達曰。沙門現受輕報。殊可欣也。
達於樓下。忽然不覺而甦。達今猶存。在索寺也。齋戒
逾堅。禪誦彌固（達雖善經唄齋講。不免散亂。心逐名利。復廢布薩誦戒。故感地獄報。今人
出家。專以如來無上法寶。貿彼世間財利。戒律既不關心。布薩何有。況達云。有識已來。不憶作罪。今時能有幾
人。請自揣思。寧無愧懼哉。
<other>多寶寺</other>○釋道志。住北多寶寺。眾僧令知殿塔。自竊
帳蓋等寶飾。所取甚眾。後遂偷像眉間珠相。既而開
穿垣壁。若外盜者。故僧眾不能覺也。積旬餘而得病。
便見異人。以戈矛刺之。時來時去。來輒驚噭。應聲流
血。初猶日中。一兩如此。其後疾甚。刺者稍數。傷痍徧
體。呻呼不能絕聲。同寺僧眾。頗疑其有罪。欲為懺謝。
始問猶諱而不言。將盡二三日。乃具自陳列。泣涕請
救曰。吾愚悖不道。謂無幽途。失意作罪。招此殃酷。生
受楚拷。死縈刀鑊。已糜之身。惟垂哀恕。今無復餘物。
惟衣被氈履。或足充一會。并頻請願。具為懺悔。昔偷
像相珠有二枚。一枚已屬嫗人。不可復得。一以質錢。
在陳照家。今可贖取。道志既死。諸僧合集。贖得相珠。
并設齋懺。初工人復相珠時。展轉迴趣。終不安合。眾
僧復為禮拜燒香。乃得著焉。年餘而同學等。於昏夜
間。聞空有語。詳聽。即道志聲也。自說云。自死以來。痛
備縈毒。方累年劫。未有出期。賴蒙眾僧哀憐救護。贖
像相珠。故於苦酷之中。時有間息。感恩無已。故暫來。
稱謝。言此而已。聞其語時。腥腐臭氣。苦痛難過。言終。
久久臭乃稍歇。此事在泰始末年。其寺職事者已具
錄之。
<other>沙門</other>○僧規者。武當寺僧也。時京兆張瑜。常請僧規
在家供養。永初元年。十二月五日。無痾忽暴死。二日
而甦。自云。五日夜。五更中。聞門巷間。嘵嘵有聲。須臾。
見有五人秉炬火。執信旛。逕來入屋。叱咀規。規因頓
臥。五人便以赤繩縛將去。行至一山。都無草木。土色
堅黑。有類石鐵。山側左右白骨填積。行數十里。至三
岐路。有一人甚長壯。披鎧執仗。問曰。五人有幾人來。
答。正一人耳。五人又將規入一道中。俄至一城外。有
屋數十。築壤為之。屋前有立木。長十餘丈。上有鐵梁。
形如桔槹。左右有匱貯土。土有品數。或有十斛形。亦
如五升大者。有一人衣幘並赤。語規曰。汝生世時。有
何罪福。依實說之。勿妄言也。規惶怖未答。赤衣人語
局吏云。可開簿檢其罪福也。有頃。吏至長木下。提一
匱土。懸鐵梁上稱之。如覺低昂。吏謂規曰。此稱量罪
福之秤也。汝福少罪多。應先受罰。俄有一人衣冠長
者。謂規曰。汝沙門也。何不念佛。我聞悔過。可度八難。
規於是一心稱佛。衣冠人謂吏曰。可更為此人稱之。
既是佛弟子。幸可度脫。吏乃復上匱稱之。稱乃正平。
既而將規至監官前辯之。監執筆觀簿。遲疑久之。又
有一人朱衣玄冠。佩印綬。執玉板。來曰。算簿上。未有
此人名也。監官愕然。命左右收錄云。須臾見反縛向
<pb n="181"/>
五人來。監官曰。殺鬼何以濫將人來。乃鞭之。少頃。有
使者稱天帝喚道人。既至帝宮。經見踐歷。略皆金寶。
精光晃昱。不得凝視。帝左右朱衣寶冠。飾以華珍。帝
曰。汝是沙門。何不勤業。而為小鬼橫收捕也。規稽首
諸佛。祈恩請福。帝曰。汝命未盡。今當還生。宜勤精進。
勿屢遊白衣家。殺鬼取人。亦多枉濫。如汝比也。規曰。
橫濫之厄。當以何方。而濟免之。帝曰。廣設福業。最為
善也。若不辦爾。可作八關齋。生免橫禍。死離地獄。亦
其次也。語畢。遣規去。行還未久。見一精舍。大有沙門。
見武當寺主。白法師弟子慧進。皆在焉。居宇弘整。資
侍自然。規請欲居之。有一沙門曰。此是福地。非君所
得處也。使者將規還至瑜家。而甦（右五出冥祥記○今僧好遊白衣家
者。請觀僧規。況其持戒無虧。由心涉俗情。定慧不存。故被殺鬼所錄。儻其無善可嘉。豈遇貴人教令念佛悔過
并天帝。勉之勸進乎）。
<other>齊</other>
<other>仕人</other>○時有仕人姓梁。甚豪富。將死。謂其妻子曰。吾
平生所愛奴馬。及諸使用。日久稱人意。吾死以為殉。
不然無所乘也。及死。家人以囊盛土。壓奴殺之。馬猶
未殺。奴死四日而甦。說云。當不覺去。忽至官府門。門
人因留止。在門所經一宿。明旦見亡主。被鎖。兵守衛。
入官所。見奴謂曰。我謂死人。得使奴婢。故遺言喚汝。
今各自受其苦。全不相關。今當白官放汝。言畢。而入。
奴從屏外闚之。見官問守衛人曰。昨日壓脂多少。對
曰。得八斗。官曰。更將去壓。取一斛六斗。主則被壓牽
出。竟不得言。明旦又來。有善色。謂奴曰。今當為汝白
官。又入。官問得脂耶。對曰。不得。官問。何以。主司曰。此
人死三日。家人為請僧設會。每聞經唄聲。鐵梁輒折。
故不得也。官曰。且將去。主司白官。請官放奴。即喚放。
俱出門。主遣奴傳語其妻子曰。賴汝等追福。獲免大
苦。然猶未脫。更得造經像。以相救濟。冀因得免。自今
後勿設祭。既不得食。而益吾罪。言畢而別。奴遂重生。
而具言之家中。果以其日設會。於是傾家追福。合門
練行（出冥報拾。遺○今有殉葬者。覩斯當醒。免橫死他。自加重罪）。
<other>周</other>
<other>拔虎</other>○武帝好食鷄卵。一食數枚。有監膳儀同名[托-七+友]
虎。常進御食有寵。隋文帝即位。猶復監膳。開皇中暴
死。而心尚暖。家人不忍殯之。三日乃甦。能語。先云。輿
我見至尊。為武帝傳說。忽見人來喚。隨至一處。有大
地穴。纔到穴口。見周武帝。儀同拜之。帝曰。王喚汝證
我事耳。使者令儀同拜王。王問曰。汝為帝作食。前後
進白團幾枚。儀同不識白團。顧左右。左右曰。鷄卵名
白團也。儀同即答。帝食白團。實不記數。王謂帝曰。此
人不記。當須出之。帝慘然不樂而起。忽見庭前有鐵
牀。并獄卒數十人。皆牛頭人身。將帝臥牀上。獄卒用
鐵梁壓之。帝兩脇剖裂處。鷄子全出。俄與牀齊。可十
餘斛乃盡。王命數訖。牀及獄卒。忽然不見。臨。外祖齊
公。親見儀同。歸家具說（出冥報記）。
<other>隋</other>
<other>冀州</other>○外邑中。開皇初。有小兒年十三。常盜鄰人鷄
卵。燒煨食之。後一朝。村人未起。聞外有人扣門。呼此
兒聲。父令兒出應之。見一人云。官喚汝。因引兒出村
南。舊是桑田耕訖。未下種。小兒忽見道右。有一小城。
四面門樓。丹素甚嚴。兒怪曰。何時有此城。使者呵之。
勿言。因至城北門。令小兒前入。小兒入閫。城門忽閉。
不見一人。惟是空城。地皆熱碎火。深纔沒踝。小兒
忽呼叫走。趣南門。垂至。即閉。又走趣東西。亦皆如是。
未至則開。既至便闔。時村人出採桑。男女甚眾。皆見
此兒在耕田中。口似啼聲。四方馳走。皆相謂曰。此兒
狂耶。旦來如此遊戲不息。至食時採桑者皆歸。兒父
問曰。見吾兒否。桑人答曰。兒在村南走戲。喚不肯來。
父出村外。遙見兒走。大呼其名一聲便住。城忽然
不見。見父而倒。號泣言之。視其足。半踁已上。血肉燋
乾。其膝已下。洪爛如炙。抱歸養療。髀以上。肉如故。膝
<pb n="182"/>
以下。遂為枯骨。鄰里聞之。競來問由。答見如前。諸人
看其走處。足迹通現。了無火。良因罪業。觸處見獄。
於是邑人男女。無揀大小。皆持齋戒。至死無虧。有大
德僧道慧法師。本冀州人。具為臨說。同其鄰邑言也
（出冥報記○是知地獄無處不有。但受罪者。自見之耳）。
<other>京兆</other>○開皇八年。杜祈死三日而甦云。見閻羅王問
曰。卿識周武否。答。曾任左武侯司法。甚識。王命一吏
引至一鐵屋。於鐵窓中。見武帝。身極瘦。作鐵色。著鐵
枷鎖。泣曰。大家何因苦困乃爾。答曰。我大遭苦困。今
得在此。大是快樂。祈曰。作何罪業。受此苦困。帝曰。我
以信衛元嵩言。毀廢佛法。故受此苦。祈曰。何不注引
元嵩來。帝曰。我曾注之。然曹司處處搜求。乃遍三界。
不見。若其朝來。我暮得脫。卿還語世人。為元嵩作福。
早來相救。如其不至。解脫無期。祈甦。以冥事勸助作
福云（出冥報記。及續高僧傳○元嵩。益州人。少出家。聰潁不偶。徉狂漫走。觸物摛詠。周歷二十餘年。
人莫知測。此亦權乘逆行菩薩。如提婆。達多等。孰能測哉）。
<other>文昌</other>○大府寺丞趙文昌。於開皇十一年內。身忽暴
死。至於數日。惟心尚暖。家人不敢入殮。後時得語。眷
屬怪問。文昌說云。吾死已。有一人引至閻羅王所。語
昌云。汝一生已來。作何福業。昌答云。家貧無物可營
功德。惟專心誦持金剛般若。王聞此語。合掌斂膝。讚
言。善哉善哉。汝能受持般若。功德甚大。不可思議。王
語所執之人。好須勘當。莫令錯將人來。使人少時之
間。勘當。知錯。即報王言。此人實錯。計活。更合二十餘
年。王聞此語。即語使人。汝引文昌向經藏內。取金剛
般若經將來。使人受教。即引文昌向西行五里。得到
藏所。見數十間屋。甚精華麗。其中經卷。皆悉徧滿。金
軸寶帙。莊飾極好。文昌見已。善心彌發。一心合掌。閉
目。信手抽取一卷。大小似舊誦者。文昌忙怕。恐非般
若。求使却換。使人不肯。然見題云。功德之中。最為第
一。昌即開看。乃是金剛般若。文昌歡喜。將至王所。王
令一人執卷在西。昌令東立。面向經卷。遣昌誦經。使
人勘試。一字不遺。並皆通利。時王放昌還家。仍約束
昌云。汝勤受持此經。勿令廢忘。令一人引昌從南門
出。欲至門首。便見周武帝。在門東房內。頸著三重鉗
鎖。即喚昌云。汝是我本國人。暫來至此。須共汝語。文
昌見喚。即走至武帝所。便即拜之。帝曰。汝識我否。昌
云。臣昔宿衛陛下。奉識陛下。帝云。卿既是我舊臣。汝
今還家。為吾具向隋文皇帝說。吾諸罪並欲辯了。惟
滅佛法罪重。未可得竟。當時以衛元嵩教我滅佛法。
比來數追元嵩未得。以是不了。昌問元嵩何處去。王
追不得。帝云。吾當時不解元嵩意。錯滅佛法。元嵩是
三界外人。非是閻羅王所能管攝。以此追之不得。汝
語隋帝。乞吾少物。營修功德。冀望福資。得出地獄。昌
受囑。辭行少時。出南門外。見一大糞坑中。有一人頭
髮片出。昌問引人。此是何物。引人答云。此是秦將白
起。坑趙卒。寄禁此中。罪報未了。引人將昌至家。得活。
昌經三日。所患漸瘳。昌以此事具奏文帝。文帝出敕。
徧國內人出一錢。為周武帝轉金剛般若經。兼三日
持齋。仍敕錄此事。入於隋史（出隋史及冥報記）。
<other>齊州</other>○靈巖寺。文帝十六年。釋道相。暴亡。至冥府。見
勢至菩薩。引觀地獄。有榜云。沙彌道弘。為眾僧作餛
飩。先盜食一鉢。當墮鐵丸地獄。然弘數年口瘡。聞相
說。乃為眾僧設供。如彼所見。有三十餘人罪報。道相
七日內。十三度死。見菩薩指示罪報。相以語諸人。即
各賠償。獄榜隨滅。又見一榜題云。此人盜僧杏樹。截
作梳材。寺僧道郭。拾得殘木一橛。仍堪作梳。直八十
錢。當墮火燒地獄。相還說之。郭聞說。即時償還。又煬
帝二年。僧道明亡。同房僧玄緒。暮行野間。忽見寺。往
投之。遇道明不異平日。見眾僧粥。皆作血色。舉體火
然。緒具問之。明曰。此是地獄。吾為取僧柴一束煑染
色。忘不賠償。當一年然足受罪。褰衣見膝下並焦黑。
因曰。公幸為我。買柴百束。賠還常住。并寫法華經一
<pb n="183"/>
部。可得免苦。緒許之。歸寺依言為辦。重往尋寺。寂無
所見（出僧鏡錄）。
<other>雍州</other>○長安縣趙文若。於大業中。死經七日。家人大
斂。將欲入棺。乃縮一脚。家人懼怕不敢入棺。文若得
活。眷屬喜問所由。文若報云。當死之時。見人引向閻
羅王所。問文若。汝生存時。作何福業。文若答曰。受持
金剛般若經。王歎云。善哉。此福第一。汝雖福善。且將
汝示其受罪之處。令一人引文若北行十步。至一牆
孔。令文若入孔。隔壁有人引手從孔中捉文若頭引
出。極大辛苦。得度牆外。見大地獄。鑊湯苦具。罪人受
苦。不可具述。乃有眾多猪羊鷄魚鵝鴨之屬。競來從
文若債命。文若云。吾不食汝身。何故見逼。諸畜生等。
各報云。汝往日時。某年某月某處。食我頭脚四支。節
節分張。人各飲噉。何故諱之。文若見畜引實。不敢拒
逆。惟知一心念佛。深悔諸罪。不出餘言。乃求諸畜。我
得活時。具修福善報謝。諸畜見為修福。一時放却。其
引使人。將文若至王所。說見受罪處訖。王付一椀釘。
令文若食之。并用五釘。釘文若頭頂。及以手足。然後
發回。文若得甦。具說此事。極患頭痛。及手足痛。久後
修福。痛漸得瘥。從爾已來。精勤誦持金剛般若。不敢
遺漏寸陰。但見道俗親疎。並勸受持般若。後因使至
一驛廳上。暫時偃息。似如欲睡。于時夢見一青衣婦
女。急速而來。請救乞命。文若驚寤。即喚驛長問云。汝
不為吾。欲殺生否。驛長答云。實為公欲殺一小羊。文
若問云。其羊作何色。答云。是青牸小羊。文若語云。汝
急放却。吾與價直。贖取放之。良由般若威力。冥資感
應也（問曰。今人一生已來。烹宰六畜魚鳥等。難以數計。又諸劫賊殺害人民。不可計算。何以暴死還
甦者。不見一人耶。答曰。彼等罪重諸人。捨身即入八寒八熱大地獄中。長劫受苦。難有出期。故無人能見。今死
而復甦。皆是邊獨小地獄耳。即小地獄。而罪重者。亦難得見。如上子鄰法師母。及下慧如同學之類是也。
<other>京城</other>○真寂寺。沙門慧如。少精勤苦行。師事信行。信
行亡後。奉遵其法。隋大業中。因坐禪修定。遂七日不
動。眾皆歎異之。以為入禪定也。既而慧如開目。涕泣
交流。僧眾怪問之。答曰。火燒脚痛。待視瘡畢乃說。眾
皆詰問。慧如曰。被閻羅王請行道七日滿。王問須見
先亡知識否。如答。欲見二人。王即遣喚一人。惟見龜
來䑛慧如足。目中淚出而去。更一人者。云罪重不可
喚。令就見之。使者引慧如至獄門。門閉甚固。使呼守
者。有人應聲。使者語慧如。師急避道。莫當門立。如始
避而門開。大火從門流出。如鍛星火。迸著如脚。被燒
之。舉目視門。門已閉訖。竟不得相見。王施絹三十疋。
固辭。不許。云已遣送後房。眾僧爭往房視之。則絹在
牀矣。其脚燒瘡大如錢。百餘日乃愈（右二出冥報記○真寂寺。即今
化度寺是也）。

六道集卷四

音釋
鶩音務。野鴨。
鴟梟上音笞。惡鳥。食小鳥。下音驕。不孝鳥。大則食
其母。
嫗音據去聲。老婦也。
灌佛浴佛經說。人浴佛施錢寶。當分三分。一供佛。
二供經法。三供僧用。
炘音欣。熱也。又光盛也。
桔槹上音戞。下音高。汲水機也。
殉音徇。古或以土或木。作偶人。同殉葬。末世無知。
以人同葬也。
囤音豚。聚米穀器。俗名穀圍。
餛飩上音魂。下音吞去聲。厚味。或麫或米粉作。內
有饀。或圓或匾。亦名匾食。
裨音悲。補也。益也。附也。
噭同叫。
晃昱上音黃上聲。寬明也。下音欲。日光。
<pb n="184"/>
寧波府鄮縣附郭。鄮音茂。
烏石山在鄮山阿育王寺東南十里。石上有袈裟
紋。明顯可觀。
吳中石像一維衛佛。即毗婆尸佛。一迦葉佛。浮海
而來。在蘇州城內開元寺。康熙九年。有寄住僧法
慧。募人裝金。使工匠改像為時相。全失本真。不久
法慧與匠人俱亡。十九年。余到開元設供瞻禮。惋
慨無已矣。
塔梵語塔波。或云窣堵波。或云浮圖。華言聚相。是
藏佛舍利之塚。謂如來於三大無數劫。福慧熏修。
眾德之餘。聚成舍利。或如來成道說法等處。皆建
塔以表遺跡。或有舍利。或無舍利。悉名佛塔。使人
天瞻仰。滅罪生福。此方不達。以為風水。始由浙江
錢塘江。每年數次。潮水忽至。浪頭湧高二三丈。溺
舟壞舍。忠懿王。使力士射之不息。永明壽禪師。勸
王建六和塔江邊鎮之。其潮遂寢。今時潮至。浪高
不過數尺。因此後人效之以為風水。亦由如來德
所加被福人。然須潔淨。不可穢污。方有徵驗。
舍利此云佛身靈骨。釋迦如來涅槃。以悲願力。從
[(曷-曰)/月]湧出三昧火。而焚金軀。成末舍利。八斛四斗。大
如豆或如麻。能放光現瑞。變化非一。天上。人間。龍
中。起塔供養。滅罪生福。雖云八斛四斗。然亦出於
數量之表。凡有緣求者。皆得之。
八難一地獄。二畜生。三餓鬼。四長壽天。五北俱盧
州。六盲聾瘖瘂。七世智辯聰。八生在佛前佛後。此
八皆為障道。不得見佛聞法。故名為難。
八關戒齋一不殺生。二不偷盜。三不婬欲。四不妄
語。五不飲酒。六不著香華鬘。不香塗身。七不歌舞
倡妓。不往觀聽。八不坐臥高廣大牀。九不非時食。
前八名戒。後一午後非時不食名齋。合名八關戒
齋。惟聽一日一夜受。或六齋日受。或十齋日受。或
隨有暇日。即受。要從戒師明曉戒律者受。由受持
此戒。即關閉地獄餓鬼畜生三惡道門。為人天路。
出世因。成佛作祖之根本。功德不可思議。詳載諸
經論。及八長養功德經。今亦集已成秩。名八關齋
法。
齊武帝。永平元年。帝幸華林園。設八關齋戒。帝微
時避難揭陽山中。累石為浮圖。忽有一樹生其側。
狀如華葢。後帝不豫。詔諸沙門祈佛七日。天香滿
殿。
梁高祖武帝。造光宅同泰寺。國內普持六齋八戒。
周孝宣帝。重隆佛日。造素像四龕。一萬餘軀。寫般
若經。二千卷。六齋八戒。常弘不絕。
魏孝武文帝。諱日上中興寺。建八關齋。中食竟。從
臣袁敏孫等。更進魚肉。帝怒。並與免官。詔六宮舍
女。皆持年三長齋。月六日受齋戒。
隋文帝。開皇十年。歲旱。詔曇延法師。率眾祈雨。雨
不降。帝問何故。對曰。事由一二。帝遣京尹蘇成。問
一二之意。延曰。陛下躬萬机之政。羣臣致股肱之
力。雖通治體。然俱愆玄化。欲雨不雨。事由一二也。
帝識其意。敕有司擇日。於正殿設儀。請延升御。座
授八戒。羣臣以次受訖。方炎如焚。而大雨沛然傾
注。帝悅。自是延每入朝。必親手奉御饌供之。詔興
法師入太與殿。授菩薩戒。復詔天下正五九月。及
六齋日。不得殺生命。
開皇十三年。冬十月。智者大師。過岳州。為刺史王
宣武。授戒法。沙門曇捷等。請講金光明經。其俗聞
法感化。一郡五縣。一千餘所。咸捨漁捕。
晉簡文帝。有烏巢太極殿。召曲安遠筮之曰。西南
女人師。能除此怪。時尼道容。住歷陽烏江寺。召見。
帝以華置席下。驗其凡聖。容所坐華不萎。謂帝曰。
陛下當奉行八關齋戒。自然消弭災怪。帝如言行
之。羣烏運巢而去。敕建新林寺以居之。
<pb n="185"/>
侍郎白居易。字樂天。自號香山居士。嘗勸一百四
十八人。結上生會。在鉢塔寺。依如大師。受八關齋
戒九度。
建業即金陵。秦併天下。改為秣陵。吳時改為江寧
府。高宗改建康。南聚寶門。外直道。名長干街。因名
長干塔。永樂改為報恩塔。僧史略云。晉孝帝中。劉
薩訶至丹陽。望見長干有異氣。於光處掘地。得舍
利三顆。爪髮各一。於是造塔。一級藏之。後增至三
級。康僧所求舍利。亦藏其中。梁天監元年。立長干
寺。出塔舍利及爪髮。髮青紺色。伸之隨手長短。放
之則屈為蠡形。於是高大其塔。名阿育王塔。元末
[(燬-臼+白)-土+工]。永樂十年重建。純用五色琉璃磚瓦。凡九級。每
級八門。舉高十四丈。照耀雲日。上設黃金珠寶頂
其輪相露盆鈴鐸。皆用銅。今無知者。易為銕。塔時
放光。或燈。或佛。或聲震如雷也。丹陽縣。在鎮江府。
東南九十里。鎮江府。在金陵東南三百里。

<ps>附</ps>
<ps>雲蓋山</ps>○釋守顒。因供僧資物有餘。而僧無食堂。念
曰。既無食堂。可將僧餘物造堂。以供僧食。遂造之。後
代住持智禪師。夜坐丈室。忽聞焦灼氣。及枷鎖聲。視
之。乃有荷火枷者。枷尾倚於門閫。智驚問曰。汝為誰。
答。前住當山守顒也。不合將供僧物。造僧食堂。故受
此苦。望為估直食堂。填設僧供。乃可免耳。智如其言。
為償之。一夕夢顒謝曰。賴師力。獲脫地獄。生人天中。
三生後。復為僧。今門閫。燒痕猶存（出僧傳。并人天寶鑑）。

<sarticle>六道集卷五</sarticle>

廣州南海寶象林沙門弘贊在犙輯
<other>唐</other>
<other>京兆</other>○王明幹。素不修善。因患暴死。將入地獄。見一
僧教誦偈云。若人欲了知。三世一切佛。應當如是說。
心造諸如來。誦此偈者。能排地獄諸苦。其人誦已。乃
入見王。即誦偈。當誦偈時。聲所至處。受苦之人。皆得
解脫。王遂放免。其偈是晉譯華嚴經文。與唐譯華嚴
經。下二句稍別（出纂靈記○華嚴感應傳云。郭神亮。為冥使者。追至平等王所。因誦上四
句偈王即放還。又有一人入地獄。將受罪即唱云。南無大方廣佛華嚴經。凡聞者。悉出地獄。由是而甦。故今以
此二事。置晚課施食之初也）。
<other>兗州</other>○曲阜人倪氏。買得妻皇甫氏。為有疾病。祈禱
泰山。稍得瘳愈。因被冥道。使為伺命。每被使。即死經
一二日。事了以後。還復如故。前後取人亦眾。自云。曾
被遣取鄉人龐領軍小女。為其庭前有齋壇讀誦。久
不得入。少間屬讀誦稍閑。後因執燭者。詣病女處。乃
隨而入。方取得去。問其取由。乃府君四郎所命。府君
不知也。論說地獄。具有條貫。又云。地下訴說生人。非
止一二。但人微有福報。追不可得。如其有罪。攝之則
易。皇甫現被使役。至今猶存。今其夫作生伺命者。兖
州亦見有三四人。但不知其姓名耳（出冥報拾遺）。
<other>陳郡</other>○謝弘敬妻。高陽許氏。武德初年遇患。死經四
日而甦。說云。被二三十人拘至地獄。少間有吏抱案。
引入見王問曰。汝解絃管否。許云不解。王曰。宜早放
還。不須留也。執案人云。娘子功德力雖強。然為先有
少罪。隨便受却。身業俱凈。豈不快哉。更別引入一大
院。其門極小。亦多見有人受罪。許甚驚懼。乃求於執
案者曰。生平修福。何罪而至斯耶。答曰。娘子。曾以不
淨碗。盛食與親。須受此罪。方可得去。遂以銅汁灌口。
非常苦毒。時見姑夫。沈吉光。語云。可於此執案主人
處。受一本經。記取將歸。受持勿怠。自今已去。保年八
十有餘。許生曾未誦經。甦後遂誦得經一卷。詢訪人
間。所未曾有。今見受持讀誦不輟。其經現在。文多不
載。比甦活時。口內焦爛。許之從父。弟仁則。說之云爾。
<other>遂州</other>○總管府記室參軍孔恪。武德中暴病死。一日
<pb n="186"/>
而甦。自說被収至官所。問何故殺牛兩頭。恪云不殺。
官曰。汝弟證汝殺。何故不認。因呼恪弟。弟死已數年
矣。既至。枷械甚艱。官問。汝所言兄殺牛虗實。弟曰。兄
前奉使招慰獠賊。使我殺牛會之。實奉兄命。非自殺
也。恪曰。使弟殺牛會獠是實。然國事也。恪有何罪焉。
官曰。汝殺會獠。以招慰為功。用求官賞。以為己利。何
云國事也。因謂恪弟曰。以汝證兄。故久留汝。兄今既
遣汝殺。汝便無罪。放任受生。言訖弟忽不見。亦竟不
得言敘。官又問恪。因何復殺兩鴨。恪曰。前任縣令。殺
鴨供官客耳。豈恪罪耶。官曰。官客自有料無鴨。汝以
鴨供之。將以美譽。非罪如何。又問。何故復殺鷄卵六
枚。曰平生不食鷄卵。惟憶年九歲時。寒食日。母曾與
六卵。因煑食之。官曰。然欲推罪母麼。恪曰。不敢。但說
其因耳。此自恪殺之也。官曰。汝殺他命。當自受之。言
訖。忽有數十人。皆來執恪將出去。恪大呼曰。官府亦
大枉濫。官聞之呼還曰。何枉濫。恪曰。生來有罪。皆不
見遺。生來修福。皆不見記者。豈非濫也。官問主司。恪
有何福何為不錄。主司對曰。福亦皆錄。量罪多少。若
福多罪少。令先受福。罪多福少。先令受罪。然恪福少
罪多。故未論其福。官怒曰。雖先受罪。何不唱福示之。
命鞭主司一百。倐忽鞭訖。血流濺地。既而唱恪生來
所修之福。亦無遺者。官謂恪曰。汝應先受罪。我更令
汝歸七日。可勤追福。因遣人送出。遂甦。恪大集僧尼
行道懺悔。精勤苦行。自說其事。至七日。家人辭決。俄
而命終。臨家兄為遂府屬。故委之也。
<other>馮翊</other>○李山龍。為左監門校尉。以武德中暴亡。而心
上不冷。如掌許。家人未忍殯殮。至七日而甦。說云。當
死時。被冥収錄。至一官曹廳。甚弘壯廣大。庭內有囚
數千人。或枷鎖。或杻械。皆北面立滿庭中。吏將山龍
至廳下。天官坐高牀。侍衛如王者。山龍問吏。此何官。
吏曰。是王也。山龍前至堦下。王問。汝生平作何福業。
山龍對曰。鄉人每設齋講。恒施物同之。王曰。汝身作
何善業。山龍曰。誦法華經兩卷。王曰。大善。可升階。既
升廳上。東北間有一高座。如講座者。王指座。謂山龍
曰。可升此座誦經。山龍奉命至側。王即起立曰。請法
師升座。山龍升座訖。王乃向之而坐。山龍開經曰。妙
法蓮華經序品第一。王曰。請法師止。山龍即止。下座
復立階下。顧庭內向囚已盡。無一人在者。王謂山龍
曰。君誦經之福。非惟自利。乃令庭內眾囚。皆以聞經
題獲免。豈不善哉。今放君還去。山龍拜辭。行數十步。
王復呼還。謂吏曰。可將此人歷觀諸獄。吏即將山龍
東行百餘步。見一鐵城。甚廣大。上屋覆其城。城傍多
有小牕。或大如小盤。或如盂碗。見諸男女。從地飛入
牕中。即不復出。山龍怪問。吏曰。此是大地獄中。多有
分隔。罪計各異。此諸人者。各隨本業赴獄受罪耳。山
龍聞之悲懼。稱南無佛。請吏求出。至院門。見一大鑊。
火猛湯沸。傍有二人坐睡。山龍問之。二人曰。我罪報
入此鑊湯。蒙賢者稱南無佛。故獄中諸罪人。皆得一
日休息。疲睡耳。山龍又稱南無佛。吏謂山龍曰。官府
數移改。今王放君去。可白王請抄。若不爾。恐他官不
知。復追錄君。山龍即詣王請抄。王命紙書一行字。付
吏曰。為取五道等署。吏受命。將山龍更歷兩曹各廳
事。侍衛亦如此。王乃遣吏皆取其官署。各書一行訖。
付山龍。龍持出至門。有三人謂山龍曰。王放君去。可
不多少。乞遺我等。山龍未言。吏謂山龍曰。王放君。不
由彼。然彼三人者。是前収錄君使。一是繩主。當以赤
繩縛君者。一是棒主。當以棒擊君頭者。一是袋主。當
以袋吸君氣者。見君得還。故乞物耳。山龍惶懼。謝三
人曰。愚不識公。請至家備物。但不知何處送之。三人
曰。於水邊。若樹下燒之。山龍許諾。吏送歸家。見親眷
正哭。經營殯具。山龍入至屍傍即甦。後日剪紙作錢
帛并酒食。自送水邊燒之。忽見三人來謝曰。蒙君不
失信。重相贈遺。愧荷。言畢不見。山龍自向總持寺主
<pb n="187"/>
說。寺主傳向臨說（右三出冥報記）。
<other>新羅國</other>○釋順璟者。浪郡人也。本土之氏族。東夷之
家系。璟在本國。稍多著述。亦有傳來中原者。其所宗
法相。大乘了義教也。見華嚴經中。始從發心。便成佛
已。乃生謗毀不信。即云。當啟手足。命弟子輩。扶掖下
地。地則徐裂。璟身俄墜。時言生身陷地獄焉。于今見
坑。廣長丈餘。號順璟捺落迦也（出宋高僧傳○璟既宗大乘經教。豈不見
法華經云。一稱南無佛。皆已成佛道。圓覺經云。眾生本來成佛。而獨疑於華嚴。既不知教外別傳之宗。寧不識
圓頓之旨。景實未深悟了義之教。唯以文字見解。自取坑陷歟。
<other>括州</other>○刺史樂安任義方。武德年中。死經數日而甦。
自云。被引見閻羅王。王令人引示地獄之處。所說與
佛經不殊。又云。地下晝夜昬暗。如霧中行。于時其家。
以義方心上少有溫氣。遂即請僧行道。義方乃於地
下。聞⿰言奉經讚唄聲。王檢其案。謂吏曰。未合即死。何因
錯追。遂放令歸。義方出度三關。關吏皆睡。送人云。但
尋唄聲。當即到舍。行見一大坑當道。意欲跳過。遂落
坑中。應時即起。論說地獄。[書-曰+(且-二+人)]地成圖。其後所得俸祿。
皆造經像。曾寫金剛般若千餘卷。是義方自說（出冥報拾
遺○隨願徃生經云。普廣菩薩白佛言。若善男女。未終之時。逆修生七。然燈懸旛。請僧轉經。得福多否。佛言。其
福無量。又曰。父母宗族。命終受苦。為其修福。得福多否。佛言。七分獲一。緣前生不信道德故。若以亡者嚴身之
具。乃至屋宅園林。以施三寶。可[托-七+友]地獄之苦。由亡者知己物。而生喜也。按夷堅志云。鄂渚王媼。常買紙錢作寄
庫。令僕李大。代書押。媼亡。李忽得疾。仆地三日。甦云。為陰府捕至庫所。令認押字。李曰。此我代主母所書也。引
見金紫官。問答如初。官曰。但追證此事。可令回。將出。媼至大喜曰。荷汝來。我寄庫錢方有歸也。今人有好營預
修者。皆做此。然營預修。當如徃生經。作實功德。及自持齋修善。祈生人天。或一心念佛。徃生淨土。脫離生死。豈
可預為地獄計耶。倘有重罪。閻王無私。紙錢奚能贖脫。然則造惡者。多買紙錢贖罪。富者可為。貧人縱有小罪
難免。智者詳之。
<other>西京</other>○大莊嚴寺。慧恩法師。稟靈溫裕。清鑒倫通。於
陳太建八年。安居之始。忽感幽使云。王請法師。部從
相諠。絲竹交响。當即同氣捨壽。體如平日。時經七夕。
若起深定。學徒請問。乃云。試看箱內。見有何物。尋檢。
有絹兩束。因曰。此為䞋遺。重問其故。曰妄想顛倒。知
之何為。吾被閻羅王命講大品般若。於冥道中。見地
獄眾相。五苦次第。非大慈該幽顯。行極感通。豈能起
彼冥祗。神遊異域者矣。以貞觀元年卒。春秋八十有
九（出唐高僧傳）。
<other>遂州</other>○趙文信。貞觀元年。暴死三日後還甦。即自說
云。初死之日。被人遮擁驅逐將行。同伴十人。並共相
隨。至閻羅王所。其中見有一僧。王先喚僧問云。師一
生已來。修何功德。答云。貧道從生已來。惟誦金剛般
若。王聞此語。忽即驚起。合掌讚言。善哉善哉。師審誦
般若。當得昇天出世。何因錯來至此。王言未訖。忽有
天童來下。引師上天去。王後喚文信前。汝從生已來。
修何功德。報言。臣一生已來。不修功德。惟好庾信文
章集錄。王曰。其庾信者。是大罪人。現此受苦。汝見庾
信。頗曾識否。報云。雖讀渠文章。然不識其人。王即遣
人引出庾信令示之。乃見一龜。身一。頭多。龜去少時。
現一人來語云。我是庾信。為生時好作文章。妄引佛
經。糅雜俗書。誹謗佛法。謂言不及孔老之教。今受罪
報。龜身苦之極也。文信活已。具向親說。遂州之地。人
多好獵。採捕蟲魚。遠近聞者。共相鑒戒。永斷殺業。各
發誠心。受持般若。迄今不絕。
<other>河東</other>○柳智感。以貞觀初。為長舉縣令。一夜暴死。明
旦而甦。說云。始忽為冥官所追。至大官府。使者以智
感見已。謂感曰。今有一官闕。故枉君任之。智感辭以
親老。且自陳福業。未應便死。王使勘之籍信然。因謂
曰。君未當死。可權判錄事。智感許諾。謝。吏引退至曹。
曹有五判官連坐。感為第六。其廳事。是長官人坐。三
間各有牀案。務甚繁冗。西頭一坐處無判官。吏引智
感就空坐。羣吏將文書簿帳來置案上。而退立階下。
智感問之。對曰。氣惡逼公。但遙以案中事答。智感省
讀。其如人間者。於是為判句文。有頃。食來。諸判官同
食。智感亦欲就之。諸判官曰。君既權判。不宜食此。感
從之。竟不敢食。日別吏送智感歸家甦。而方曉。自歸
<pb n="188"/>
家中日暝。吏復來迎至彼而旦。故知幽顯晝夜相反
矣。於是夜判冥事。晝臨縣職。遂以為常。歲餘。智感在
冥曹。因起至廁。於堂西。見一婦女。年三十許。姿容端
正。衣服鮮明。立而掩涕。智感問是何人。答曰。妾是興
州司倉參軍之婦也。攝來此。方別夫子。是以悲傷。智
感以問吏。吏曰。官攝來。有所案問。且以證其夫事爾。
智感因謂婦人曰。感長舉縣令也。夫人若被勘問。幸
自分疏。無謂牽引。司倉若死。無益夫人。婦人曰。誠不
願引之。恐官相逼耳。感曰。夫人幸勿相牽。可無逼迫
之虞。婦人許之。既而智感還州。先問司倉。婦有疾否。
司倉曰。吾婦年少。無疾患。智感以所見告之。說其衣
服形貌。且勸令作福。司倉走歸家。見其婦在機中織。
無患。不甚信之。後十餘日。司倉婦暴疾死。司倉始懼。
而作福禳之。智感每於冥簿。見其親識名狀。及死時
日月報之。使修福多得免。智感權判三年。其部吏來
告曰。已得隆州李司戶授正官。以代公不復判矣。智
感至州。因告刺史李鳳。遣人往隆州問。而司戶已亡。
問其死日。即吏來告之時也。從此遂絕。州司遣智感
領囚送京。至鳳州界。囚四人皆逃。智感憂懼。捕捉不
獲。夜宿於傳舍。忽見其故部吏來告曰。囚盡得矣。一
人死。三人在南山西谷中。並已擒縛。願公勿憂。言畢
辭去。智感即請人兵入南山西谷。果得四囚。囚知走
不免。因來拒抗。智感格之。殺一囚。三囚受縛。果如所
告。知感今在南任慈州司法。光祿卿柳亨。為臨說之。
亨為卬州刺史。見智感親問之。然御史裴同節。亦云
見數人說如此爾（右二出冥報記○噫。人未死。而魂已入幽途。迨非一也。昔有一人暴
死入獄。見同鄉僧在獄。以釘釘其頂門。既甦。徃寺見其僧頂患大瘡。極苦痛。因為說在獄事云。
<other>京師</other>○大莊嚴寺。釋智興。洛州人也。謙約成務。勵行
堅明。依首律師。誦經持律。心口相弔。不輟昏曉。至大
業五年仲冬。次當維那。鳴鐘依時。僧徒無擾。同寺僧
名三果者。有兄從煬帝南幸江都。中路身亡。初無凶
告。通夢其妻曰。吾行達彭城。不幸病死。由齋戒不持。
今墮地獄。備經五苦。辛酸不能具述。誰知吾苦。賴以
今月初日。蒙禪定寺僧智興。鳴鐘發響。聲振地獄。同
受苦者。一時解脫。今生樂處。思報其恩。汝可具絹十
疋。早奉與之。并陳吾意。冀禮殷誠。從眠驚寤。怪夢所
由。與人共說。初無信者。尋入重夢。咸陳前說。後經十
日。凶告奄至。恰與夢同。果乃奉絹與之。而興自陳無
德。並施大眾。寺主恭禪師等。合寺大德。咸問興曰。何
緣鳴鐘乃感斯應。興曰。余無他術。見付法藏傳云。罽
賓王受苦。由鳴鐘得停。及增一阿含經。鳴鐘偈福。敬
遵此事。輒力行之。嚴冬登樓。風切皮肉。僧給羔袖。用
執鐘椎。興自勵意。露手鳴椎。掌中傷破。不以為苦。兼
鳴鐘之始。先發善願。願諸賢聖。同入道塲。同受法食。
然後三下。將欲長打。如先致敬。願諸惡趣。聞此鐘聲。
俱得離苦。速得解脫。如斯願行。智常奉修。豈欲徹誠。
遂能遠感。眾服其言。倍驗非謬。以貞觀六年三月。遘
疾少時。自知後世。捨緣身資。召諸師友。因食陳別。尋
卒。（出續高僧傳）昔罽賓國王。性好殺戮。惡報當墮地獄。因
聞馬鳴菩薩說法。罪轉輕微。死墮大海中。作千頭魚。
劍輪繞身截頭。隨截隨生。須臾之間。頭滿大海。聞寺
鳴犍稚聲。劍輪停空。苦痛少息。時有羅漢。充維那鳴
犍稚。王遣信令長打。羅漢遂長打。令聲延久。過七日
受苦便畢。增一阿含經云。若打鐘時。願一切惡道諸
苦。並皆停止。若聞鐘聲。兼說偈讚。得除五百億劫生
死重罪。
<other>咸陽</other>○有一婦女姓梁。貞觀年中。死經七日而甦。自
云。被人収將至一大院內。見有大廳。有一官人。據案
執筆。翼侍甚盛。令人勘問云。此婦女合死以否。有人
更齎一案勘云。與合死者同姓名。所以追耳。官人敕
左右。即欲放還。梁白官人云。不知梁更別有何罪。請
即受罪而歸。官人即令勘案云。梁生平惟有兩舌惡
罵之罪。更無餘罪。即令一人拔舌。一人執斧斫之。日
<pb n="189"/>
常數四。凡經七日。始送令歸。初似落深崖。少時而睡
覺。家人視其舌上。猶大爛腫。從此已後。永斷酒肉。至
今猶存（出冥報拾遺）。
<other>武昌</other>○戶部尚書武昌公戴天胄。素與舒州別駕沈
裕善。胄以貞觀七年卒。至八年八月。裕在州夢其身
行於京師。義寧坊西南街時。見胄著故弊衣。顏色甚
顇。見裕悲喜。問公生平修福。今者何為。答曰。吾時悞
奏殺人。吾死後他人殺羊祭我。由此二事。辯答辛苦。
不可具言。今亦勢了矣。因謂裕曰。吾平生與君善友。
竟不能進君官位。深恨于懷。君今自得五品文書。已
過天曹。相助欣慶。故以相報。言畢而寤。向人說之。冀
夢有徵。其年冬裕入京參選。有銅罰不得官。又向人
說。所夢無驗。九年春。裕將歸江南。行至徐州。忽奉詔
書。授裕五品。為婺州治中。臨兄為吏部侍郎聞之。召
裕問云爾（今世人殺生祭祀。設立蒸甞者。見戴公則可自省矣。故盂蘭盆經註云。雖展孝思。終
身墳壟。卒世蒸甞。然而不能資先人神識冥道。畢竟是無益也。若生前敬養。猶有少益。歿後蒸甞。全無所濟。若
其蘋蘩礿禘。尚不墮于二親。倘或殺生蒸甞。反禍及于父母。但揚虗名。不資神道。若父母在于鬼趣。可以餉祀。
若生餘道。焉能受祭。又鬼中多障。見食則化為炭。如目連之母也。孝經末云。生事愛敬。死事哀慼。生民之本
盡矣。死生之義備矣。孝子之事親終矣。既知身滅而神不滅。豈可厚形而薄神。身存則敬則養。病則憂。此是厚
其形也。昊天之恩。以其鬼神而祭祀之。即是薄其父母之神靈矣。以此推之。勿泥儒教。權設祭禮。當依佛教。報
以實理。集福資親。幸毋殺生祭祀。加二親之幽苦也。
<other>華州</other>○張法義。鄭縣人。年少貧野。不修禮度。貞觀十
一年。入華山伐樹。遇見一僧坐巖穴中。法義便就與
語。會天晦冥。不能歸。宿于巖穴。僧設松栢末。以供食
之。謂法義曰。貧道久不欲外人知。檀越出。慎勿言相
見。因為說俗人多罪累。死皆入惡道。至心懺悔。可以
滅之。乃令沐浴清淨。披僧衣。為懺悔。旦而別去。至十
九年。法義病死。埋於野外。貧無棺槨。以雜木瘞之。而
甦。自推木出歸家。家人驚愕。審問知活乃喜。法義自
說。初有兩人來取。乘空行至官府。入大門。又巡巷南
行十許里。巷左右皆有官曹。門閭相對。不可勝數。法
義至一曹。見官人遙責使者曰。是華州張法義。本限
三日至。何因乃淹留七日。使者云。法義家狗惡。兼有
巫祝。祝神見打甚困。袒而示背。背青腫。官曰。稽過多
咎。與杖二十。言杖亦畢。血流灑地。官曰。將法義過錄
事。錄事署發文書。令送付判官。判官召主典。取法義
案。案簿甚多。盈一牀。主典對法義前披檢云。案簿多
先朱勾畢。有未朱勾者。則錄之。曰。貞觀十一年。法義
父使刈禾。義反顧張目私罵。不孝合杖八十。始錄一
條。即見昔巖穴中僧來。判官起迎。問何事來。僧曰。張
法義。是貧道弟子。其罪並懺悔訖。滅除天曹案中。已
勾畢。今枉追來。不合死。主典云。經懺悔者。此案勾了。
至如張目罵父。雖蒙懺悔。事未勾了。僧曰。若不如此。
當取案勘之。應有福利。仰判官令主典將法義。過王
宮東。殿宇宏壯。侍衛數千人。僧亦隨至王所。王起迎
曰。師當直來耶。答曰。未當次直。有弟子張法義。被錄
來。此人宿罪。並貧道勾訖。未合死。主典。又以張目視
父事過王。王曰。張目懺悔。此不合免。然師為彼來請。
可特放七日。法義白僧曰。七日既不多。後來恐不見
師。請即住隨師。師曰。七日七年也。可早去。法義固請
隨僧。僧因請王筆。書法義掌中作一字。又請王印印
之。曰可急去還家。憑福報。後來不可見我。宜以掌印
呈王。王自當放汝也。法義乃辭出。僧令送出。至其家
內正黑。義不敢入。使者推之。遂活。覺在土中。土甚輕
薄。以手推排得出。因入山。就山僧修福。義掌中所印
之處。文不可識。然皆為瘡。終莫能愈。至今尚存。隴西
王博叉。與法義鄰近委之。王為臨說（右二出冥報記○張目私罵。遇
聖僧為懺悔。猶不能免。今時面罵父母師長。罪當如何。速自尅責。深慚懺悔。或免地獄重報）。
<other>扶風</other>○傅奕。本太原人。在隋末。徙至扶風。少好博學。
善天文曆數。在隋為黃冠。甚不得志。太史令庾儉。恥
以術官。薦奕以代。既承命得志朝廷。自武德貞觀年。
為太史令。性不信佛。每輕僧尼。至以石像為磚瓦之
用。奕與同伴道士傅仁均。薛頥。並為太史令。附合七
<pb n="190"/>
上疏除罷釋教。高祖由是悟奕。譽道毀佛。為協私大
臣。不獲已。遂兼汰二教。而施行焉。一日太宗皇帝。召
奕賜食。因而謂曰。佛道微妙。聖迹可師。且報應顯然。
屢有徵驗。汝獨不悟其理。何也。奕曰。佛是西方桀黠。
欺詸夷狄。及流入中國。尊上其教。皆邪僻纖人。模寫
莊老玄言。飾其妖妄。無補於國家。有害於百姓。帝惡
其言。不答。自是終身不齒。薛頥先負仁均錢五千未
償。而仁均死。後頥夢見仁均言語。如平常。頥曰。因先
所負錢。當付誰。仁均曰。可以付泥人。頥問泥人是誰。
答曰。太史令傅奕是也。既而寤。是夜少府監馮長命。
夢至冥府。多見先亡人。長命問先亡曰。經文說罪福
之報。未知當定有否。答曰。皆悉有之。又問。如傅奕者。
生平不信。死受何報。答曰。傅奕已被配越州為泥犂
人矣。長命旦入殿。見薛頥。因說所夢。頥又自說泥人
之事。二人同夜闇相符會。共嗟歎之。罪福之事。不可
不信。頥既見徵。仍送錢付奕。并為說夢。後數日間。奕
得惡病。遂徧身麋爛。號叫而死。時貞觀十四年秋奕
卒。臨在殿庭。親見二官說夢皆同（出冥報記并統紀通載○所謂欲得
不招無間業。莫謗如來正法輪。是也。黃冠。是道士舊稱）。
<other>魏州</other>○齊士望。武強人。貞觀二十一年。死經七日而
甦。自云。初死之時。被引見王。即付曹司。別遣勘當。經
四五日。勘簿云。與合死者同姓字。然未合即死。判官
語士望曰。汝生平好燒鷄子。宜受罪而歸。即命人送
出門。去曹司一二里。即見一城。聞城中有鼓吹之聲。
士望欣然趍走而入。既入之後。城門已閉。其中更無
屋宇。徧地皆是熱。士望惆慞。不知所計。燒灼其足。
殊常痛苦。士望四顧城門並開。及走向門。其扉即掩。
凡經一日。有人命門者曰。開門放昨日罪人出。既出。
即命人送歸。使者辭以路遙遷延。不送之。始求以錢
絹。士望許諾。遂經歷川塗。踐履荊棘。行至一處。有如
環堵。其中有坑深黑。士望懼之。使者推之。遂入坑內。
不覺漸甦。尋乃造紙錢等待焉。使者依期到取。士望
妻亦同見之云。（出冥報記）又梁時有一人。常以鷄卵白和
沐云。使髮光潤。每沐輒破二三十枚卵。臨終。但聞髮
中。啾啾數千鷄雛之聲（出弘明雜傳）。
<other>曹州</other>○裴則。離狐人。男於貞觀末年。二十一日。死經
三日而甦。自云。初死被一人將至王所。王衣白。非常
鮮潔。王遣此人。將牛耕地。此人訴云。兄弟幼小。無人
扶侍二親。王即愍之。乃遣使將向南。至第三重門。入
見鑊湯。及刀山劍樹。又見數千人頭。皆被斬。布列地
上。此頭並口云。大饑。本村有一老母。年向七十。其時
猶未死。遂見在鑊湯前然火。觀望訖。還至王前。見同
村人張成。亦未死。有一人訴成云。毀破我屋。王遣使
檢之。報云是實。成曰。成犂地。不覺犂破其塚。非故然
也。王曰。汝雖非故心。終為不謹耳。遂令人杖腰七下。
有頃。王曰。汝更無事。放汝早還。王乃使人送去。遣北
出踰牆。及登牆。望見其舍。遂聞哭聲。乃跳下牆。忽覺
起坐。既甦之後。具為鄉曲言之。邑人視張成腰上。有
七下杖迹。迹極青黑。問其毀墓。答云。不虗。老母尋病。
未幾而死（出冥報拾遺○或問曰。人死既入六道。豈復在塚。守其故骸耶。答曰。其雖入鬼趣。而
罪福未定。故無所拘制。而亦無所依倚。故在塚間。如灌頂經云。釋種童子白佛言。凡夫墳塚。何故有。諸鬼神依
付。佛言。皆是五穀之精。妖魅幻化。或橫死之鬼。無所附著。依以為靈。或是樹木山林之精。骨未朽爛。故有微靈。
骨若糜爛。此靈即滅。無有氣勢。亦不能為人作諸禍福。或是新命終人。在世無福。又行邪諂。應墮鬼神。或為樹
木雜物之精。無天福可受。地獄不攝。浮游人村。既無天饍及諸飲食。遂恐動於人。作諸變怪。煽動人心。凡夫聞
見。即便設福。謂之為神。或妖邪之師。倚以為神。覓諸福祐。欲得長生。愚癡邪見。殺生祠祀。死入地獄。餓鬼畜生
無有出時。可不慎之）。
<other>雍州</other>○醴泉縣。楊師操。東陽縣人。至貞觀初。任司竹
監。後因公事。遷任藍田縣尉。貞觀二十一年。因身老
還家。躬耕為業。然操立性毒惡暴口。但一生已來。喜
見人過。每鄉人有事。即錄告官。過無問大小。恒生恐
嚇。於自村社之內。無事橫生整理。人不喜見。操自知
性惡。亦向人說云。吾性多急暴口。從武德已來。四度
受八戒。時行禮拜。日誦經唄。化人為善。然有大小侵
<pb n="191"/>
己。操不能忍。後至永徽元年。四月七日夜。忽有一人。
從東來。騎白馬。著青衣。直到操門。見遂共溫涼訖。人
云。東陽大監。故遣我追你。為你自生已來。毒心纏縛。
不能忍捨。逢人即說勸善。己身持戒不全。慳貪不施。
自道我有善心。供養三寶。然未曾布施片財。雖口云。
慚愧。心中即生別計。惑亂凡俗。為此喚汝。須臾不見
來人。操身在門。忽然倒地。口不能言。惟心上少暖。家
人輿將入舍。臥經宿不甦。然操已到東陽都錄處。于
時府君。大衙未散。操遂私行。曹司皆有机案牀席。甚
大精好。亦有囚人。或著枷鎖。或露頭散腰。或坐立行
住。如是罪人。不可算數。操向東行。過到一處。處孔極
小。惟見火星流出。臭煙熢𤊹。不中人立。復有兩人。手
把鐵棒。修理門首。操因問把棒人。此是何處。曹司答
云。是猛火地獄。擬著持戒不全人。或修善中休人。知
而故犯。死入此處。聞道有一楊師操。一生喜論人過。
每告官司。道他長短。逢人詐言慚愧。有片侵己。實不
能忍。今欲遣入此處。故修理之。其人今日。是四月八
日。家人為操身死。布施齋供。曹司平章。還欲放歸。未
得進止。我在此間待師操。操便叩頭禮謝。自云。楊師
操者。弟子身是。願作方便。若為得脫。此人答云。你但
至心禮十方佛。殷勤懺悔。改却毒心。即遂往生。不來
此處。雖懷惡意。一期能悔。如菩薩行。不惜身命。得生
淨土。師操得此語已。即便依教。發露慇懃懺悔。遂放
還家。經三日得活。操得甦已。具述此事。操於後時。便
向慧靖禪師處。改過懺悔。身今現在。年至七十有五。
食長齋。六時禮懺。操行看麥田。見牛三頭。暴食麥苗。
操就牛慚愧。不復驅去。歸家後日。行看麥田。不見麥
死。直有牛跡。其夜作夢。見有人來語操云。我是曹使
人。故來試你。你既止惡。更不追你。但你勤誠修善。不
須憂之。有僧見操。傳向臨說（此曹使即師操善知識。教令懲惡修善。示生淨
土。復來相試現夢。誡勤諄諄。非大菩薩。方便誘進群生。孰能如此用心乎）。
<other>博陵</other>○尚書刑部郎中宋行質。性不信佛。有慢謗之
言。至永徽二年五月病死。至六月九日。尚書都官令
史王璹暴死。經二日而甦。自言初死之時。見四人來
至其所云。官府追汝。璹隨行入一大門。見廳事甚壯。
向北為之。廳上西間。有一人坐。形容肥黑。廳東間有
一僧坐。與官相當。皆面向北。各有牀几案褥。侍童子
二百許人。或冠或辮。皆美容貌。（此下有勘問改籍。事繁不錄）東南
行數十步。聞有人聲喚璹。璹迴顧見侍郎宋行質。面
色慘黑。色如溼地。露頂散腰。著故緋袍。頭𩬊短垂。如
胡人者。立于廳事階下。有吏主守之。西近城有一大
木牌。高一丈二尺許。大書牌上曰。此是勘當擬過王
人。其字大方尺餘。甚分明。廳事上有牀坐几案。如官
府者。而無人坐。行質見璹悲喜。口云。汝何故得來。璹
曰。官追勘問改籍。無事放還。行質捉其兩手。謂璹曰。
吾被官責問功德簿。吾手中無功德簿。坐此困苦。加
之饑渴寒苦。不可言說。君可努力至我家。急語令作
功德。如是慇懃四囑之。璹及辭去。行數十步。又呼璹
還。未及言。廳上有官人來坐。怒璹曰。我方勘責事。汝
何人輒至囚處。使卒搭耳。推令去。璹走。又至一門。門
吏曰。汝被搭耳。耳當聾。吾為汝却其中物。因以手挑
其耳。耳中鳴乃驗。即放出門外。黑如漆。璹不知所在。
以手摸西及南。皆是牆壁。惟東無障礙。而闇不可行。
立待少時。見向者追璹之吏。從門出來。謂璹曰。君尚
能待我甚善。可乞我錢一千。璹不應。內自思曰。吾無
罪放來。何為賄吏。吏即謂曰。君不得無行。吾向若不
早將汝過官。令二日受縛。豈不困耶。璹心然之。因愧
謝曰。依命。吏曰。吾不用汝銅錢。欲得白紙錢。期十五
日來取。璹許。因問歸路。吏曰。但東行二百步。當見一
處。牆穿破見明。可推倒之。即至君家。璹如信行。至牆
之良久。乃至依倒處出。即至其所居隆政坊南門矣。
於是歸家。見人坐泣。入戶而甦。至十五日。璹忘與錢。
明日復病困絕。見吏來怒曰。君果無行。期與我錢。遂
<pb n="192"/>
不與。今復將汝去。因即驅行。出金光門。令入坑。璹拜
謝。百餘拜。遂即放歸。又甦。璹告家人。買紙百張。作錢
送之。明日璹又病困。復見吏曰。君幸能與我錢。而錢
不好。璹辭謝。請更作。許之。又甦。至二十日。璹令用六
十錢。買白紙百張作錢。并酒食。自於隆政坊。西門渠
水上燒之。既而身輕體健。遂念誦不廢。臨聞其事。時
與刑部侍郎劉燕客。大理少卿辛茂將。在大理鞫問。
請劉召璹至。與辛兄等對問之云爾（右二出冥報記○余昔在英德
西來山住靜。山下之人。多取山小竹。造麤草紙。有一姓華者。年將五十。為人性慳。寒食日至山祭墓。以刀斫竹
焚之。云。紙錢金銀。元是竹造。此竹即是銀莖也。是夕即夢其父來。深訶責之。壔買麤紙。故云錢不好。況以竹為
銀莖可乎。論云。三界惟心。萬法惟識。信不誣也。如紙之一物。能為錢寶繒帛。乃至簣箱等。斯皆人心識所成。鬼
見物各自異。故知三界六道。悉由心成也。按此錢帛。起自唐眭仁蒨。令岑文本作。以贈成景長史。未審唐前。以
何代之。或用真者。故古祠祭。有用圭璧。及皮幣。而長史云。亦不如假者。如統紀云。唐已前無紙錢。為用者。自唐
明王。使王璵為祠祭。盛行此法。於是冥中藏積紙錢。金銀繪綵。與世間所用無少異。皆由心法之能變造。故天
府冥關。亦隨人心而轉因有鬼神用紙錢。入人間買物者。有見太山堆積蠟錢無用。云。人間化財。用油炷度火。
而汙者。此等顯驗不一。心生則種種法生矣。不特紙錢一法而已也。又云。不宜在石橊桃樹邊化財。鬼畏之也。
<other>隴西</other>○李思一。今居相州之[汾-刀+金]陽縣。貞觀二十年正
月。已死經日而甦。語在冥報記。至永徽三年五月。又
死經一宿而甦。說云。以年命未盡。蒙王放。復歸。於王
前見相州[汾-刀+金]陽縣。法觀寺僧辨珪。又見會福寺僧弘
亮。及慧寶三人。並在王前辨答。見冥官云。慧寶死期
未至。宜修功德。辨珪。弘亮。今歲必死。辨珪等。是年果
相繼卒。後寺僧令一巫者。就弘亮舊房。召二僧問之。
辨珪曰。我為破齋。今受大苦。兼語諸弟子等。為我作
齋救[托-七+友]苦難。弟子輩。即為營齋。巫者又云。辨珪已得
免罪。弘亮云。我為破齋。兼妄說人長短。今被拔古痛
苦。不能多言。相州智力寺僧慧永等說之（出冥報拾遺○言破
齋者。謂午後噉食。犯非時食戒。非為食葷羶也）。
<other>雍州</other>○西盩厔縣。西北有元從坊人。姓程名普樂。少
好音聲。至永徽六年五月七日。因有微患暴死。五日
心暖不臭。家人不敢埋。至第六日平旦得甦。還如平
生。說云。初死時。有二青衣至牀前曰。王喚君。普樂問。
何王。答曰。閻羅王。為何事。答曰。頃有勘問。催急即行。
不須更語。一人手撮普樂。遂出坊南門。漸向南山下
至一荒草處。有少鹹鹵。不生草。一大孔如大甕口。語
樂云。入樂懼。不肯入。一人推入。不覺有損。直見王大
殿。捉杖人極眾。王共諸臣。及宮妃后。在大殿上。隔慢
坐。殿前大有諸音聲。伎兒襍戲。使人引樂啟王云。所
追人來。王問是誰。曰程普樂。王問汝解俳說否。樂曰。
不解。（俳說。即唱戲等）王迴顧。問一伎兒。姓張名舍兒。此人不
解俳說。何故追喚。答曰。舍兒生平共普樂初善。後因
相瞋挾怨。舍兒遂挾怨漫引此人。舍兒不敢誑王。還
依實說。王怒。令戲殿前。音聲一時俱動。還見打鼓作
舞緣竿。緣竿人。初緣至頭。下時以竿內口。直下。竿從
後分出。至地還上。六根俱破。九孔流血。緣竿上下。並
皆如是。復見黃唐已來伎兒。如齊晏子。突出郎。獨猪
挑棒等數十人。令作俳說。時口中吐火。抽舌繞場。周
帀百千。鐵鳥諸惡毒蟲。從空飛下。一時向舌上⿰口豕唼。
受其極苦。叫聲動地。不堪人聞。餘之雜戲之人。諸小
鐵蟲。見其一時拍手。唱叫之聲。如煙如火。同時被燒。
燒死還活。更相受苦。無暫停息。音聲不捨。受苦不息。
王雖下杖。然遣獄卒。手把鐵棒。利戟。鐵弓箭。圍繞守。
遣令作音樂。受苦不歇。普樂至獄五日。見此戲兒。受
苦如是。至第六日旦。王喚普樂。語云。汝未合死。更檢
案看。却後二年。汝命算盡。當來受苦。如是諸人。為生
平妄語。惡口。綺語。調弄僧尼。輕戲佛法。假託三寶。誑
他財物。專將養活婦兒。好殺猪羊。食啗酒肉。或因向
寺食用僧物。汙穢不淨。如是等罪。不持齋戒。故受斯
殃。汝雖無如此重罪。非無餘過。亦合受之。且放汝去。
死時取汝。還令舊二人送到家內。見一牀棘林。枝葉
稠密。二人令入此牀。普樂初不肯入。二人急推合眼
而入。即覺身已在牀甦活。普樂因見此徵。即向京來。
歷寺受戒。堅持不犯。菜食長齋。禮敬無虧。因向僧懺。
<pb n="193"/>
具說此言。
<other>師辯</other>○東官右監門兵曹參軍鄭師辯。年未弱冠時。
暴死三日而甦。自言。初有數人見収。將行入官府大
門。見有囚百餘人。皆重行北面立。凡為六行。其前行
者。形狀肥白。好衣服。如貴人。後行漸瘦惡。或著枷鎖。
或但去巾帶。皆行連袂。嚴兵守之。師辯至。配入第三
行。東頭第三立。亦去巾帶連袂。辯憂懼。專心念佛。忽
見生平相識僧來入兵團內。兵莫之止。因至辯所。謂
曰。平生不修福。今忽如何。辯哀求請救。僧曰。吾今救
汝得出。可持戒耶。辯許諾。須臾引出諸囚至官前。以
次訊問。至門外。為受五戒。用瓶水灌辯額。謂曰。日西
當活。又以黃被一張。與辯曰。披此至家。褻至淨處也。
仍示歸路。辯披之而歸。至家褻被置牀角上。既而目
開身動。家人驚散。謂是起屍鬼。惟母不去。問曰。汝活
耶。辯曰。日西當活。辯意時疑日午。問母。母曰。夜半。方
知死生相違。晝夜相反。既至日西。能食而愈。猶見被
在牀頭。及辯能起。被形漸滅。而尚有光。七日乃盡。辯
遂持五戒。後數年有友人。勸食猪肉。辯不得已食一
臠。是夜夢己化為羅剎。爪齒各長數尺。捉生猪食。既
曉。覺口腥。唾出血。使人視。滿口盡是凝血。辯驚。不敢
復食肉。又數年娶妻。妻家逼食。後乃無驗。然辯自五
六年來臭。常有大瘡洪爛。終身不能愈。或恐以破戒
之故也。臨。昔與辯同直東宮。見其自說云爾（右二出冥報記）。
<other>坊州</other>○上柱國。王懷智。至顯慶初亡歿。其母孫氏。及
弟懷善。懷表。並存。至四年六月。雍州高陵有一人。失
其姓名。死經七日。背上已爛而甦。此人於地下見懷
智云。現任泰山錄事。遣此人執筆口授為書。謂之曰。
汝雖合死。今方便放汝歸家。宜為我持此書至坊州。
訪我家通人。兼白我娘。懷智今為泰山錄事參軍。幸
蒙安泰。但家中曾貸寺家木作門。此既功德物。請早
酬償之。弟懷善即死。不合久住。速作經像救助。不然
恐無濟理。此人既甦之後。即齎書送其舍。所論家事。
無不闇合。至經三日。懷善遂即暴死。合州道俗聞者。
莫不增修功德。鄜州人勳衛侯智純說之（出冥報拾遺）。
<other>汾州</other>○孝義縣。懸泉村。劉摩兒。至顯慶四年八月二
十七日。遇患而終。其男師保。明日又死。父子平生行
皆險詖。其比隣有祁隴威。因採樵被車輾死。經數日
而甦。乃見摩兒男師保。在鑊湯中。須臾之間。皮肉俱
盡無復人形。惟見白骨。如此良久。還復本形。隴威問
其故。對曰。為我射獵。故受此罪。又問保曰。卿父何在。
對曰。我父罪重。不可卒見。卿既即還。請白家中。為修
齋福。言訖。被使催促。前至府舍。見館宇崇峻。執杖者
二十餘人。一官問曰。汝比有何福業。對曰。隴威去年
正月。在獨村看讀一切經。脫衫一領布施。兼受五戒。
至今不犯。官人乃云。若如所云。無量功德。何須來此。
乃索簿勘。見簿曰。其人合死不虗。側注云。受戒布施
福助。更合延壽。乃遣人送還。當即甦活（出冥報記○詖音祕險詖
乃不平之謂）。
<other>雍州</other>○長安縣。高法眼。是隋代僕射高頴之玄孫。至
龍朔三年。正月二十五日。向中臺參選。日午還家。舍
在義寧坊居南隅。向街開門。化度寺東。即是高家。欲
出子城西順義門。城內逢兩騎馬逐後。既出城已。漸
近逼之。出城門外道北。是普光寺。一人語騎馬人云。
汝走捉普光寺門。勿令此人入寺。恐難捉得。此人依
語馳走守門。法眼怕。不得入寺。便向西走。復至西街
長城坊。南門道西。有會昌寺。復加四馬騎。便語前二
乘馬人云。急守會昌寺門。此人依語。走捉寺門。法眼
怕急。便語乘馬人云。汝是何人。敢逼於我。乘馬人云。
王遣我來取法眼。問云。何王遣來。乘馬人云。閻羅王
遣來。法眼既聞閻羅王使來。審知是鬼。即共相拒。鬼
便大怒云。急截頭髮。却一鬼捉刀。即截法眼兩髻。附
肉落地。便至西街。悶絕落馬。暴死不覺。既至大街要
路。踟蹰之間。看人逾千。西街首。即是高宅。便喚家人
<pb n="194"/>
轝向舍。至明始甦。便語家內人云。吾入地獄。見閻羅
王。昇大高座。瞋責吾云。汝何因向化度寺。明藏師房
內。食常住僧果子。令吞四百顆熱鐵丸。當吞之時。咽
喉閉縮。身體焦卷。變為紅色。吞盡乃甦。甦已。至二十
六日。惺了之時。復有諸鬼來取法眼到王所。王語言。
汝何因不敬三寶。說僧過惡。汝吞鐵丸盡已。宜受鐵
犂耕舌。至正月二十九日。既吞鐵丸了。甦惺。到正月
三十日。平旦復死。至地獄。復受鐵犂耕舌。舌長數里。
傍人看見吐出一尺餘。王復語獄卒。此人以說三寶
長短。以大鐵斧截却舌根。獄卒斫之不斷。王復語云。
以斧細剉其舌。將入鑊湯煑之。煑復不爛。王復怪問
所由。法眼啟王云。臣曾讀法華經。王復不信。令檢功
德簿。見案內有讀法華經一部。王檢知實。始放出獄。
其人現在。觀者如市。見者發心。合門信敬。勵志精勤。
誡誠無倦。京城道俗共知。不須引證。（出法苑。玄惲法師錄）又西
京勝光寺。沙門孝贄。親姻往來。數以寺果啖之。未幾
得嘔血之疾。自云。每欲疾作。見赤衣使者。將往黑林
中。大風吹散肢節。頃之。又引向臺觀上。一人儀容可
畏。厲聲責之曰。何得以寺家果飼親姻。言已而失。贄
懼即計直償眾僧。月餘乃免（出冥報記○問。今時說僧過惡。偷盜僧物。及以
僧物饋親朋亦多。何不見現報。答以惡業多故。猶如黑布。不見點汙。直至壽盡。自當見之）。
<other>長安</other>○城內通軌坊。龍朔三年。三衛劉公信。妻陳氏。
母先亡。陳因患暴死。見人將入地獄。備見諸苦。不可
具述。末後見一地獄。石門牢固。有兩大鬼。形容偉壯。
守門左右。怒目瞋陳。汝何人到此。見石門忽開。亡母
在中受苦不可具說。受苦稍歇。近門。母子相見。遙得
共語母語女言。汝還努力。為吾寫經。女問孃欲寫何
經。曰為吾寫法華。言訖。石門便閉。陳還得甦。具向夫
說。夫即憑妹夫。趙師子。欲寫法華。其師子。舊解寫經。
有一經生。將一部新寫法華。未裝飾。其人先與他受
雇寫經。經主姓范。此生將他法華。轉向趙師子處。質
二百錢。施主不知質錢。師子復語婦舅云。今既貸經
在家。有一部法華。兄贖取此經。向直一千錢。陳夫將
四百錢贖得。裝飾周訖。在家為母供養。其妻陳氏。後
夢見母從女索經。吾先遣汝為吾寫一部法華。何因
迄今不得。女報母言。已為孃贖得一部法華。現裝飾
了。在家供養。母語女言。正為此經。吾轉受苦。冥道中。
獄卒打吾脊破。汝看吾身瘡。獄官語云。汝何因取他
范家經。將為己經。汝何有福。甚大罪過。女見母說如
此。更為母別寫法華。其經未了。女夢中復見母來催
經。即見一僧手捉一卷法華。語母云。汝女已為汝寫
經第一卷了。功德已成。何因復來敦逼。待寫了。何須
怱急。後寫經成。母來報女。因汝為吾寫經。今得出冥
道。好處受生。得汝恩力。故來報汝。汝當好住。善為婦
禮。信心為本。言訖。悲淚共別。後時勘問。前法華主。果
是姓范。范家雖不得經。其經已成。施福已滿。後人轉
質。自得罪咎。劉妻贖取。微得少福。然亡母不得力。陳
氏夫劉公信。具向元休自說（出冥報拾遺）。
<other>蕭氏</other>○是司元大夫崔義起妻。乃蕭鏗女。鏗是僕射
之姪。蕭氏為人。妒忌多瞋。好打奴婢。不信業報。至麟
德元年。從駕洛陽。到二年正月身亡。死在地獄。蕭氏
手下。常所愛婢。名閏玉。年可十八。雖是獠婢。容貌端
正。性識聰敏。信樂佛法。至二月。家內為夫人設三七
日齋僧。正食時。夫人自來看。枷項鎖腰。獄卒衛從。餘
人不知。惟此婢見。夫人魂靈。著此婢言音。共夫人生
平語音無異。使傳語向家內大小云。吾適崔家已來。
為性多瞋。橫生嫉妒。好打奴婢。兼不信因果。今至地
獄。受罪極重。備經諸苦。不可具說。聞家內今三七日。
為吾設齋。請求獄官。放一日假。暫來看齋。語汝男女。
合家大小。吾自共汝同住已來。身口意三毒。好瞋打
汝。兼嫉妒大夫所看婢妾。種種不善。發起惡業。今受
報苦。願汝男女合家大小。內外眷屬。從汝懺悔。願施
歡喜。然汝男女。憶吾乳餔之恩。將吾生平受用資具。
<pb n="195"/>
速捨修福。望[托-七+友]冥苦。至七七日。為吾設齋。令此功德。
早得成就。吾至齋日。更請官人。望得復來。語大夫及
兒女等。大夫生平急性多瞋。不得過分瞋打奴婢。勸
信三寶。恭敬上下。修持齋戒。布施忍辱勿怠。臨去之
時。語男女云。吾且將閏玉去。使在地獄。看吾受罪。苦
痛如何。經五六日。還放回來。令汝男女。知吾受罪苦
痛虗實。作此語已。閏玉即死。惟心上暖。餘分並冷身
臥在地。不敢埋之。此婢即至地獄。見一大殿院門。嚴
兵守衛。云。是王殿。不敢窺窬。行至東院。別見一廳。上
有大官人。云是斷罪官。復過廳院東。有地獄。種種苦
具。一如世間圖畫地獄之狀。夫人語婢云。汝看吾受
罪之苦。作此語已。即有種種獄卒羅剎。撲擲夫人。屠
割身肉。鑊湯煎煑。煑已還活。活已復歷諸獄。鐵鉗抽
舌。鐵鳥⿰口豕之。復臥鐵牀。飛鳥猛火。一時著身。死已還
活。活已復受諸苦。不可具陳。夫人甦已。即見其父蕭
鏗。乘紫金蓮華座。騰空而來。鏗生平已來。及歷任諸
官。皆不食酒肉葷辛。常誦法華經。日別一徧。恭敬三
寶。晝夜六時。禮誦無闕。今生善處。見女受苦。故來相
救。即語女云。吾生平之日。每勸汝生信止怒。汝不用
吾語。今致其殃。汝復何因。將此婢來。女報父言。為兒
生平不信。今受罪苦。故將此婢看兒受罪輕重。令傳
向家內男女。使其生信。父聞印可。即語女言。吾雖生
善處。未能全救汝苦。汝努力自勵發心。兼藉家內福
善。共相助佐。決望得出。上升人天。作此語已。忽有一
婆羅門師。年少端正。亦乘空而來。語夫人曰。由汝不
信因果。今受罪苦。未知此婢性識如何。吾欲教誦經。
使傳家內。令世人生信。夫人報云。請師但教。此婢聰
明。誦經可得。師即先教誦金剛般若。初授二三行。有
忘一二句者。後續授之。漸得半紙一紙。少時誦得不
忘。後教誦藥師。法華。一授不忘。此之三部。皆作梵音。
不作漢語。文詞典正。音韻清亮。文句皆熟。即便放歸
臨別語云。汝至家內。逢人為誦。漢人道俗。不別汝音。
令覓婆羅門。善梵語者。試看誦之。始知善惡。世人多
有信邪事道。不樂佛法。既見汝獠婢。尚能誦得三本
梵經。豈可不生信心。儻得一人迴邪入正。非但夫人
得福。亦令汝後報。不入三途。既受此語已。放出至家。
惺了如舊。即集家內尊卑。具說夫人地獄受苦事。猶
恐汝兒郎等不信。即臥在地。作夫人在地獄受苦之
事。或云。看夫人吞熱鐵丸。開口咽之。口赤腹熱如火。
或云。看夫人受鐵犂耕舌。出舌二三尺餘。或云。看夫
人受鐵牀苦身體紅赤。熱氣如火。如是變現種種苦
痛之相已。然後甦醒。復說。見夫人父誡敕之事。又說
見婆羅門教誦經意。夫人得出地獄。上升天報。此婢
即為家內正坐。而誦經文。文文句句。皆作梵音。聲氣
清亮。令人樂聞。室家大小。見此善惡靈驗。罕所未聞。
男女大小。五體自撲。號哭哀慟。逾痛初亡。道俗郡官
聞者。皆勸易心歸信。齋戒不絕。麟德二年。有西域四
婆羅門來。獻佛頂骨。因親眷屬。將軍薛仁軌。家內設
齋。諸親聚集。諸官人共議云。此婢雖誦得梵經。某等
皆不別之。故邀屈請得此四婆羅門。至將軍舍齋。復
喚此婢來。不語四僧云。在地獄中誦得。誑云。別有婆
羅門。教誦得此三部經。密試虗實。即對四僧令婢誦
之。且誦金剛般若訖。此四婆羅門。一時皆起合掌。怪
歎希奇。未曾有也。何因漢人。能得如此。更為誦藥師
法華訖。彌加歡喜。恭敬如師。即譯語。問云。此女何因
得如此善巧音詞。文句典正。經熟不錯。吾西域善能
誦者。未能如是。此非凡人。能得如此。諸官人等。始為
說實。四僧泣淚。非是聖力冥加。豈能如是言詞典正。
諸官道俗見者悲歎。深信佛法。不敢輕慢。將軍因見
此事奏上。聞徹皇帝。敕語百官。信知佛法。眾聖之上。
冥祐所資。孰敢不信。百官拜謝。慶所未聞。良由三寶
景福恩重。慈蔭四生。非臣下愚所能籌度。聖凡受益。
豈得不信（出續高僧傳）。
<pb n="196"/>
<other>西京</other>○法海寺。英禪師。咸亨中。夢泰山府君。召往說
法。後獨坐方丈。見一異人。衣冠甚偉。前告之曰。弟子
向於泰山府君處。竊覩尊容。且知慈德及物甚多。弟
子聞世有水陸大齋。可以利益幽品。其文是梁武所
集。今大覺寺。吳僧義濟得之。願師往求。如法修設。英
師許之。尋詣大覺。果得其文。遂於月望修齋已畢。復
見向異人。與屬十數。前至謝曰。弟子即秦莊襄王也。
又指其徒曰。此范睢。穰侯。白起。王翦。張儀。陳軫。皆秦
臣也。咸坐本罪。幽囚陰府。昔梁武於金山設此齋時。
前代紂王之臣。皆免得脫。弟子是時。亦暫息苦。但以
獄情未決。故未獲脫。今蒙師齋懺罪。弟子與此輩。并
列國君臣。皆承法力。得生人間。慮世異國殊。故此來
謝。言訖而隱。自是英公。常設此齋。流行天下（出統紀并水陸
齋儀○莊襄。是秦始皇父。至唐咸亨九百四十年）。
<other>汾州</other>○調露元年。啟福寺主惠澄。染患牛吼而終。寺
僧長寧。夜見澄來。形色顦顇。云。為互用三寶物。受苦
難言。諸罪稍輕。惟用寺物為至重。願賜救濟。寧即為
誦經懺罪。月餘復來云。承利益。已得息苦。別居一處。
但未知得脫之日。
<other>華陰</other>○鄧元英。有親故暴亡。七日復甦。報元英曰。見
冥道官吏。將追君父。宜急修功德以禳之。元英驚問。
修何功德。可免此事。曰急寫華嚴經一部。元英遽買
紙。向鄰寺。多召經生。未逾旬日。經已寫畢。竟免斯戹。
復於母墳地。產一蓮華。武后異之。敕賜立孝門。以加
旌表。
<other>御史</other>○馮忠。於景隆三年暴亡。有二童子。領至庭。對
判官案覆罪籍。見亡舅張思義曰。汝可發願寫涅槃
疏。并鑄鐘。庶消往過。疏是禮宗禪師所述者。此師親
見智者傳授。每有天神守護。忠依舅誡。遂獲放回。尋
疏未獲。再被冥譴。忠乞三日尋寫。復俾其返。誠意搜
求。果得其本。遂急為經理。後以壽終（右三出統紀）。
<other>武功</other>○縣丞蘇珪。常誦金剛經。合家五十口。皆蔬食
妻崔氏。以瘦悴。竊食肉。變為骨骾氣絕。殮十日復甦。
言見閻王責曰。汝夫是肉身菩薩。何盜食肉。賴有誦
經之功。延壽二十年。可歸。以語諸人。時玄宗皇帝聞
之。亦發心持經。從化者甚眾。
<other>南唐（姓李）</other>
<other>江南</other>○金陵上元縣。一民暴死。三日復甦。詣唐主具
奏。入冥見先帝。被五木甚嚴。民駭問帝。何以如此。帝
言。吾為宋齊丘所悞。殺和州降者千餘人。以冤被訴。
仗汝歸語嗣君。凡寺院鳴鐘。令延久其聲。吾受苦。惟
聞鐘。則暫休息。或能為造一鐘尤善。民曰。何以取驗。
帝曰。吾在位日。曾以于闐國。遺我玉天王像。藏於瓦
官寺佛左膝。人無知者。汝以此為驗。唐主親詣瓦官
寺。剖佛膝。果得玉像。感泣。即造一鐘於清涼寺。鐫其
上曰。薦烈祖考高皇帝脫幽出厄。以玉像建塔。葬蔣
山（出通塞志）。
<other>後周（姓柴）</other>
<other>世宗</other>○毀天下寺觀鍾磬。鈸鐸。佛像。鑄周通錢。時鎮
州大悲像。極靈應。詔下。人莫敢近。帝聞之。自往持斧
鑱破面胸。觀者為之悚慄。帝遂疽發於胸殂。汴都有
將士周百勝。年老家居蔬食念佛。一夕夢黃衣吏。追
入大城。至官府處。主者。令吏引觀地獄。見一人黑色。
臥大鐵牀。獄卒持鑿。破其胸。灌以銅汁。叫聲不可聞。
百勝懼。念佛。求退。吏曰。汝是佛弟子。不必懼。百勝問。
囚者何人。答曰。柴帝也。因毀像致此罰。百勝曰。我故
君王也。何時得脫。吏曰。世間周通錢盡時。方脫此罪。
吏因引從故路出城。聞寺鐘聲遂覺。百勝常以語人。
聞者為之悲惋（宋太祖太宗。目擊其害。益堅欽信。故受命初。興復天下佛事○出神應錄）。
<other>宋</other>
<other>六一</other>○歐陽修。自號六一居士。因遊廬山。入東林。謁
祖印禪師。求師開示。師示以心性法門。修自此有省
發。嘉祐六年。修為參政。兼譯經潤文。既登府多病。甞
<pb n="197"/>
夢至一所。十人冠冕列坐。一人曰。參政安得至此。宜
速返舍。修出門數步。復往問之。君等豈非釋氏。所謂
冥府十王者乎。答曰。然。因問世人飯僧誦經。為亡人
追福。果有益乎。答曰。安得無益。既寤。病良已。自是深
信佛法。修居潁州。捐酒肉。撤聲色。心默坐。令老兵
往近寺借華嚴經。誦至八卷乃薨（出統紀并金湯編）藏中。元
有十王經。而久已失矣今世間所傳者。一閻羅王。二
秦廣王。三初江王。四宋帝王。五五官王。六變成王。七
泰山王。八平等王。九都市王。十轉輪王。有以閻羅天
子為第五殿者。謬也。如統紀云。世傳唐道明和尚。神
遊地府。見十王分治亡人。因傳名字。藏典傳記。可考
者六閻羅五官耳。池州郭生。夢入冥府。初江王揖坐。
謂曰。我是西門王郎。冥司錄我忠孝。正直。不害物。得
作初江王一紀。南劒陳生既死。其弟之女。見二鬼導
至宮殿曰。秦廣王也。王謂女曰。欲救伯苦。可轉八師
經。女寤。家人求得經。請僧誦千遍。弟夢兄來謝曰。已
獲生天。如上十王。除閻羅王。餘九多有改易。故云官
府數移也。
（問曰。漢晉已前。不見有人入地獄還報者。何耶。答曰。
經法未到。誰識泥犁地獄之名。雖有入冥還甦。亦只
當一場夢幻境界耳。問。宋元之後。亦少見有。何也。答
即余年少至今。徃徃聞人入地獄。記閻王殿前對聯
回。而無好樂者錄之。余若不作此無。即後篇亦無有
錄之者。況今常聞諸方悉有之。恐繁不錄。且古諸傳
記中。條欵甚多。然人厭樂繁簡。故不盡錄也。
<other>明</other>
<other>贑州</other>○太和縣。劉須微。萬曆間。為南韶道。好客豪飲
日殺生不計數。及死。其子之業師陳某。暴死而甦。曰
閻王謂我無大惡。且放還歸。在閻王殿前。見鐵桅竿
上。弔一人。乃學父須微也。謂曰。先生回去。為寄一信
與兒子。說我平日不信善惡因果。以殺業重。苦不可
言。今身上皆畜生毛羽。恐吾兒不信佛事超我。我有
銀一箱。埋某處。鑰匙藏某樹下。可將此銀延僧禮懺
超我。云云。業師即至劉家說其事。其子果不信。復曰。
埋銀汝家固有。但不知所藏鑰匙處。父示你。特以此
為驗耳。其子如師言。果得鑰匙。乃信陰司不妄。因大
為布施。誦經禮懺。自後太和。從此信道也。
<other>趙定宇</other>○竹窓三筆云。少冢宰定宇趙公。與雲南巡
撫陳玉台同年。公以萬曆丙申三月望日捐館。時玉
台在任。因內人病。扶乩請神。神判以死。因懇乞救援。
神云。五殿閻君方新任。其人剛正。不可干以私。無以
為也。問新任何人。曰常熟趙某耳。俄而訃至。則任期
與訃期脗合。陳大驚異。或曰。閻王帶福帶業者為之。
定宇盛德士。亦有業乎。噫。地藏菩薩言。我觀閻浮提
眾生。舉足動步。無非是罪。焉得無過。昔聞一僧。有天
符召作閻王者。僧懼。大起精進。一心念道。符使遂絕。
嗟乎古稱韓擒虎。生為上柱國。死作閻羅王。又近代
傳聞。鄭澹泉司[寇-(敲-高)+ㄆ]。死作閻王。杭州大守周公。死作城
隍。此常事也。古德有言。僧雖有行。不了道者。多作水
陸諸神。豈徒言哉。
<other>禮像</other>○永明禪師。諱延壽。吳越王鎮杭。師為餘杭縣
庫吏。屢以庫錢買魚鰕等物放之。後坐監守自盜。法
當棄市。王頗知其放生也。諭行刑者。觀其辭色以覆。
師臨死也。面無戚容。人怪之。師曰。吾於庫錢毫無私
用。盡買放生命。莫知其數。今死。徑生西方極樂世界。
不亦樂乎。王聞而釋之。乃出家為僧。修禪禪懺。得無
礙辯才。師涅槃後。有一僧入冥。見閻羅王。時時出禮
一像。僧問之。則陽間永明壽禪師也。已生西方上品
上生。王敬其德。故時時禮耳（出雲棲放生文○昔吳越王飯僧。問永明禪師。
此間有聖僧否。禪師曰。長耳和尚。是定光佛。長耳曰。彌陀饒舌。後去不復現矣。即非彌陀。已上品上生。不久便
登佛位。
<other>清</other>
<other>湖廣</other>○衡山縣。康元度。喜行布施。大清初。一日病死。
<pb n="198"/>
見兩龍旋繞其身。竟至陰司。見閻君。初一殿姓潘。二
殿姓張。三殿姓羗。四殿是元廣之父。五殿是其祖。六
殿姓蔣。七殿姓何。八殿姓羅。十殿姓王。見所識者多。
又見其鄰一女子。脚爛在殿外。問其父曰。何以此女
在此。父曰。業未盡。若有人作道場即可愈。度死三日
復生。歷見受報者。錄成一書。時亦能立亡數日。每往
陰司回還。陳述令人可畏。如昔東徐君刻冥判記。布
流於世。使人知陰陽罪福非遠也（右二出銕橋集○此十殿。如世間州
郡官府。非閻羅天子也。世只聞閻羅王。不知有府君獄主。故入地獄還。凡見獄官。皆云閻王也）。
<other>廣州</other>○順德縣。龍江村。余桂寧。妻蔡氏。法名等實。有
弟出家于鼎湖山。時回家教令持齋歸敬三寶。由是
發心長齋。凡姑叔捕得魚蝦。生者竊放井中。亦常買
螺蜆放生。其夫出外為商而死。姑劉氏。逼令別適。實
乃懸梁縊死。以為貞誓。是時頸上索斷而墮。姑聞救
之。實姐與巫婆。屢勸開齋。不已從之。順治戊子三月。
出事陳家。為繼室。次年生一女。壬辰七月十九日生
一男。產後身病。死一日夜。心尚暖。前夫出外時。囑云。
你應堅守。妻云。若有改嫁。地獄重罪自受。七月二十
早遂甦。午後即見前夫打云。你言若有改嫁。地獄重
報自受。實云。我同你去。夫云。不消我同你去。自有人
來拿你。云云。是晚二更。有鬼判來鎖去。實問曰。何故
鎖我。判云。拿你受罪去。至地獄。見死人堆積。問云。此
是何處。判云。此是地獄。又云七月初一日考較善惡。
日間考陽人。夜間考死人。時判帶實。在死人身上過。
心甚怖畏。惟憶念佛。至四更盡得甦醒。二十一日二
更。判又來鎖去。呵云。速去速去。下血湖池。汝生養二
次。應下六年。實不肯去。判發怒。將鐵椎打云。速去速
去。凡打時。見螺蜆徧身護之。至血池處。見諸罪人。半
沉半浮。涕泣苦狀。不堪忍視。下至池邊。心心念佛。見
一狗云。聖女。汝曉念佛。免下血池。你欲出去。可在右
邊行。左邊有毒蛇鵶鵲害人。即右邊行。見陳家前妻
張氏云。小妹你來聻。其啼哭苦楚之甚。實云。我為繼
你。生第五子。染病故來。丈夫前者。為你建齋。你亦得
否。答云。丈夫無信心。全無得力。二人痛哭一番。時四
更盡便甦。二十二日二更。判又來鎖去下船。船上四
人把櫓。實叫苦連天。哀告獄判。及船上人。人云。亦知
你身有病。將東西密障。極力撓過你西川去。時將四
更盡乃醒。二十四日二更。判來鎖去。至地獄黑暗處。
見一無憂山。時有一鬼持衣來換。實不肯換。又持迷
魂湯來食。實不肯食。判帶至第三殿冥王案前。實跪
告云。實係某縣某處人氏。王大怒拍案。聲震如雷。曰
你與前夫立誓不嫁。何自違誓。將五馬分屍。即見五
馬分屍首。于五處。肝膽碎裂。不知何者是我。王將善
惡簿看。使判喚來。屍首還復。王云。你何故罵前婚子。
亞寅。亞會。可惡可惡。真可惡。應下火坑。自當見之。時
見一鬼。將實一推下火坑。火燒大苦。一心念佛得免。
自見手上火皰。及肩上火皰。五箇如魚胞大一寸餘。
長二寸。在身上。時家人共見。報應不爽。五更少甦。二
十五日二更。判來鎖去。一鬼云。你罵亞會耳聾。即將
洋銅灌兩耳。非常苦痛。惟切心念佛。一鬼云。你曉念
佛可免。將風箱。三吹耳。時即息苦。便甦。二十六日二
更。判又鎖將去。見地獄黑暗。不敢前進。判怒。持鐵棒
打數下。苦痛難忍。見一鷄言。還我命來。實云。我何時
殺你。鷄云。你十六歲。為病殺我。你不食我肉。而食我
湯。云云。實云。待我回陽。為念經呪薦你。其相方滅。即
甦。二十九日三更。見觀音大士。將一子來。換過所生
子。時子大哭失聲下地。實苦泣哀告大士云。此子未
卜保養否。大士云。若此子哭時。手摩其頂。念聖號數
聲。自然無事。四更盡得甦。八月初一日辰刻。見父現
身告云。子尚應墮猪胎三晝夜。餓鬼二晝夜。實云。我
今不願墮地獄。苦痛難當。願作方便。得免刑罰。父云。
你自作自受。無人可代。但墮畢數日。即漸安也。又云。
若墮猪胎時。善自保養。實云。不曉如何保養。父云。猪
<pb n="199"/>
必食清粥水。將布濾過方飲。食單莫食雙。恐傷性命。
問云。可食多少。父言。或三。或七或九。乃至十五。每日
三時飲。每時十五碗。遂甦。乃語家人云。我今墮猪胎。
可取我箱中一新夏衫。濾去粥渣與水我飲。彼食時。
家人俱見如猪飲水無異。三日畢。便墮餓鬼。即自披
髮。如鬼相似。欲食茶少許。如食糠𥢶。塞喉不下。惟口
中唧唧自歎。兩手搖搖舞舞。二晝夜。傍人不敢近看。
過數日。復見大士通身白衣。手持楊枝。口說云。從心
從實起。心明罪業輕。又見一鴨云。還我命來。實云。我
何時殺你。鴨云。比時羅姑欲我死。把針我吞未死。原
與羅姑無干。還是你晒鹹魚。我食鹹魚渴死。你應與
我水飲。救人一命。勝于千金。實云。既我悞汝命。待我
回陽。念經呪薦你何如。其形遂滅矣。今康熈己未。其
人尚在持齋念佛。年六十有二。其出家弟覺興。聞余
作集。乃回鄉對姊。隨筆錄之。余因編入焉（言丈夫無信心。建齋
全無得力者。今時世俗。多有不信薦亡超幽之事。惟欲掩親朋耳目。請僧建齋。既無信心便有輕佛慢僧之失
尚不免過。何由得力。或僧無慈愍。利濟亡者之念。或誦血湖救苦等偽經。縱是佛說真經。而無誠心。如童子課。
三字經。或延道士建醮。既無至誠。經又非真。盡是俚語。過三日。即宰殺生命。妄謂謝將。私圖嘴肥。世人久迷。同
之甘飲。寧有殺害生靈。功超亡者之苦。或設齋悋財。不為盛供。唯要喃唱。皷樂喧天。奚顧壇場居處。齋蔬器皿
潔否。由是存亡失利。誠為虛設。徒自勞苦者耳）。
<other>韶州</other>○英德縣。冬水鄉。楊舒一。甞持六齋。順治年間。
有成華翰。臨終屬舒一云。你有信心。我死後建齋。可
為我司香燭。時雷寨寺僧。携一行童往澆蠟燭。入內
飲食。而狗䑛汙油鍋。燭壞。童回見。即將汙油澆燭。建
齋纔畢。即在壇前宰猪。次日舒一得病。至地獄。會華
翰。同往見閻王。王問翰。在世作何功德。答言。曾作預
修功德。王檢案云。俱無功德。又語舒一云。你為人司
香燭。何以穢燭供佛。答云。小人領事香燭。其燭不淨。
係行童過。王曰。齋壇不潔。是司香燭者之罪。且責五
板。遂甦。後兩髀腫爛見骨。乃求白象林僧大悲呪水
洗漸愈。康熈十三年卒。舒一自陳。鄉人共說。贊錄之。
<other>盧陵</other>○陳忠赤。順治丁酉年。六月盡。忽暴死。七月初
復活云。某人在陰司受罪。某人今來掌某處。又某人
寄信某物在某處。一一如言。又言陰司見路三條。一
條帶枷鎖甚眾。一條善人路。一條皆禽獸行。自云。我
止得活三年。即發心長齋。後三年無病而死（出銕橋集）。
<other>廣東</other>○肇慶府。高要縣。黃岡村。梁子球。字朝棟。向戒
淫殺。勸善隱惡。居館教讀。康熈九年。球時四十一歲。
於六月初八夜。夢兩鬼使。一從僮。持牌捉球。球以家
貧子幼辭。鬼使遂去。越五日。球夢兩使復來促球。球
乞免。鬼弗允。遂醒。無病而死。不及遺囑。初就道。兩使
語球曰。大路江山峻阻。登涉不易。此有捷徑。但有冤
對難度。以君善人。故相商耳。球曰。我素放生戒殺。無
他慮也。使曰。審此可度矣。廼經一市。兩使詣肆就食。
舉酒餚勸球。球念此非人世飲食。辭不茹。兩使語曰。
此人有異。或得還魂。但恐遽殮。令從僮急詣球家。附
屍曰。我必還魂。幸勿殯殮。言畢即返。同至報冤逕。果
見六畜禽獸。遍滿逕中。經此者。多被噬⿰口豕。唯球安行
而過。越此。望見宮殿巍峩。值暮。兩使偕球宿廟中。金
匾額題曰。敕封龍母廟。晨起。同到朝門。百僚肅侍。兩
使帶球伏堦下。判官展簿啟王。球名下。止罪過一條。
球泣訴。妻兒孤幼。乞放還陽。王曰。大數已盡。難顧妻
兒。喜汝能安貧勸善。無大過惡。今陽間世俗。多犯大
罪。皆緣不信陰司法律。爾可熟讀此間刑律門聯回
陽。傳與人知。為善去惡可也。球承命同兩使遍讀對
聯。及各罪欵。復宿前廟中。次早詣殿俯伏。將門聯律
欵。皆誦明白。王大喜。命兩使送回。途經教場。遇已故
門人莫煥元。同羣輩習射。見球下馬。悲喜交集。自言
死後。亦無罪過。今為校稟。將領約束。煩語兄嫂妻子。
善事父母。予舊有手評武經䇿論。可焚付我。再揖而
別。又行數里。望見家鄉。兩鬼使辭別而去。凡三日夜
遂甦。備錄門聯罪律。今列于左。
報冤逕聯（烹割充腸禽鳥含悲還報復殺屠供饌牛羊飲恨待酬冤）
<pb n="200"/>
奈河橋聯（苦海無邊須識回頭是岸奈河有渡若能轉念不迷）
分界路聯（此路達天堂善士都從這裏過斯途沉地獄惡人俱在箇中行）
朝門聯（三尺森嚴豈似陽間能枉法四知凜烈果。然地府不容情）
二門聯（生在陽間為惡重死到陰司欲悔遲）
丹陛聯（鐵石人心知爾剛頑難變化火罏陰律從他強梗自銷鎔）
座前聯（惠廸吉從逆凶吉凶之報斷在此日積善慶作惡殃慶殃之別立見當前）
<other>殿左廡硃榜罪欵刑條</other>
不忠不孝叛逆不道謀財陷命枉濫殺命
劫盜淫殺害眾成家已上諸犯。罪至極刑。
怨詈天地毀謗君王怨懟父母誹罵師長
奪人妻子漁色邪淫已上諸犯。差減極刑一等。
決水害防放火燒山舞文玩法左道惑眾
殺生害物欺孤凌寡已上諸犯。差減極刑二等。
離間骨肉教唆詞訟嫁禍飛冤賣生圖利
造使假銀販賣人口壓良為娼強屈僕婢
[拐-刀+力]帶人口窩聚賭盜貪恣口腹局騙財物
占奪田地武斷鄉曲啟殺導淫破毀齋戒
聚斂無厭乘危取利恣行威福荒淫漁獵
借勢橫行受託負心已上諸犯。差減極刑三等。
五刑之屬三千。特表其極重者。以為懲戒。使世人
知。凜然不可犯。其刀山銕床。以至風火沉淪等獄。
各隨所犯。而受其果報。形影相赴。皆自取也。惟改
過積行可免。
誹謗三寶破毀僧尼污篾梵行倡說叛聖
凡此較極刑尤重。故另懸列。犯者不通懺悔。
<other>殿右廡金榜放生文（是杭州雲棲寺。蓮池大師戒殺文）</other>
葢聞世間至重者生命。最慘者殺傷。是故逢擒則奔。
蠟虱猶知避死。將雨而徙。螻蟻尚且貪生。何乃網於
山。[(ㄇ@人)/古]於淵。多方掩取。曲而鈎。直而矢。百計搜羅。使其
膽落魂飛。母離子散。或囚籠檻。則如處囹圄。或被刀
砧。則同臨剮戮。憐兒之鹿。䑛瘡痕而寸斷柔腸。畏死
之猿。望弓影而雙垂悲淚。恃我強而凌彼弱。理恐非
宜。食他肉而補己身。心將安忍。由是昊天垂憫。古聖
行仁。解網著於成湯。畜魚興於子產。聖哉流水。潤枯
槁以囊泉。悲矣釋迦。代危亡而割肉。天台智者。鑿放
生之池。大樹仙人。護棲身之鳥。贖鱗蟲而得度。壽禪
師之遺愛猶存。救龍子而傳方。孫真人之慈風未泯。
一活蟻也。沙彌易短命為長年。書生易卑名為上第。
一放龜也。毛寶以臨危而脫難。孔愉以微職而封侯。
屈師縱鯉於元村。壽增一紀。隋侯濟蛇於齊野。珠報
千金。拯已溺之蠅。酒匠之死刑免矣。捨將烹之鼈。廚
婢之篤疾瘳焉。貿死命於屠家。張提刑魂超天界。易
餘生於釣艇。李景文毒解丹砂。孫良嗣解矰矯之危。
卜葬而羽蟲交助。潘縣令設江湖之禁。去任而水族
悲號。信老免愚民之牲。祥符甘雨。曹溪守獵人之網。
道播神州。⿱少隹解銜環報恩。狐能臨井授術。乃至殘軀
得命。垂白璧以聞經。難地求生。現黃衣而入夢。施皆
有報。事豈無徵。載在簡編。昭乎耳目。普願隨所見物。
發慈悲心。捐不堅財。行方便事。或恩周多命。則大積
陰功。若惠及一蟲。亦何非善事。苟日增而月累。自行
廣而福崇。慈滿人寰。名通天府。蕩空冤障。多祉萃於
今生。培積善根。餘慶及於他世。倘能助稱佛號。加諷
經文。為其回向西方。令彼永離惡道。則存心愈大。植
德彌深。道業資之速成。蓮臺生其勝品矣（子球自錄）。
<other>廣州</other>○康熈辛亥二月。羊城有一婦人。藥毒死夫。又
推前夫姑落井中。人不得知之。後時夜間。婦即見鬼
卒。拘至城隍所。隍與冠幞頭者同審。即以鐵夾棍。夾
斷惡婦脚。令示陽間。善惡無爽　平藩聞。遂給以食。
置西門外馬廠前。眾人往觀。婦人日食如常。折脚以
盤盛於前。自向人云。過兩日便下油鍋。如期作痛苦
之狀。不堪觀也。又云。更過二日。身受碎剮。不數日遂
死　平藩乃令割其首。棄其骸於荒郊犬食（出銕橋集）。
<other>順德縣</other>○喜涌村。張哉明。妻李氏。生二子。為人性惡
<pb n="201"/>
瞋妒好打奴婢。每打恨不楚毒。使跪堦前。以尿澆淋。
仍燒鐵鉗。烙其身面。夫及子。俱不敢近之。康熈壬寅
年。盜鄰人鷄殺食。鄰人詰問。即發誓曰。我若偷得汝
鷄食。當教我兩眼落地。次月無病。一目[焊-干+恭]裂。至乙巳
年。又裂一目。丁巳年。獨臥房中。夜半自拆牀板。周圍
枷頸跪地。天明家人聞呻吟聲。趨問。何故如是。答曰。
我今被閻王枷鎖。雖苦尚輕。過二日。即要上鐵刺牀。
又落油鑊。（云云）不數日而死。本村鄰鄉。人皆共知（其子
端仲。亦自向人說。余因錄之）。
<other>順德</other>○上直村。陸業卿。為廣州府差。是無為教之徒。
口稱食齋。身行不善。所為非事。不可具述。至康熈己
未五月。欲將一猪。賣與屠人。屠人還價五錢。卿便自
殺。賣肉得銀八錢。過數日病。至六月二十三日早。見
猪來云。我命該盡亦了。汝何以貪多銀三錢。以刀殲
我頸。我已得訴官府。至未時。果見鬼來。鎖至閻王所。
見三曹官。一名鄧天尊。皆證卿殺猪。王曰。汝何故貪
財。殺害猪命。當杖六十。今且饒汝。暫打三十。後當再
審。遂還甦活。一一語其妻子。妻看其兩髀。臃腫青淤。
數日潰爛。自後每被冥使追去。受諸罪苦。回自說之。
然其家門。獨許無為教徒出入。餘人不得。妻子及無
為之徒畏羞。隱匿不說。惟鄰人得聞一二耳。至七月
初九日死。未死之前。臭氣熏出門外。行人不堪聞之。
時有鄉人。問其無為徒曰。世人多殺。何不見報。惟業
卿獨受何耶。答曰。吾教每日三時誓願。每一時。稱一
曹官名字為證。今其殺生犯戒。故受此報也。以斯瞞
人。餘皆隱諱也。鄉伍鄰里。向余說之（餘二曹官忘名）。

六道集卷五（終）

音釋
馮翊郡名。翊同翼。
閻羅王梵語具云。閻魔羅。此云息諍。謂止息罪人
諍故。
犍稚稚。或誤作椎。凡隨有木石銅鐵等。打能鳴者
名犍稚。問曰。今之木魚是否。答曰。木魚聲小。不得
名犍稚也。問。何以僧用木魚耶。答。木魚。乃古之樂
器。惟此國有。餘方無。以其聲和響靜。故僧取為念
誦之節度。令眾異口同音也。又昔曹子建。曾遊漁
山。聞空中梵天之響。清揚哀婉。因倣其聲。寫為梵
唄。今以木魚。表漁山之梵音也。
刈音藝。割也。
堵音覩。垣也。
盩厔上音周。下音質。縣名。在京兆。
惋音腕。驚歎。
漁音魚。捕魚也。又侵取也。所謂漁色邪淫是也。
矰音增。結繳於矢也。弋射矢也。又短矢也。
矯驕字上聲。揉箭曰矯。
水陸大齋梁武帝天監年。夢神僧曰。四生受大苦
惱。何不作水陸大齋救拔之。帝問誌公。公勸帝尋
經。必有因緣。乃躬覽藏經。造儀文。三年乃成。於夜
⿰言奉文。停燈燭。白佛。若理協聖凡。願拜起。燈燭自明。
或儀式未詳。暗如初。言訖。投地一禮。燈燭盡明。遂
於天監乙酉二月十五日。在金山寺。修設水陸道
場。帝親臨地席。詔僧祐律師。主其事。出葦江集。

<article id="n1646">居士傳</article>

<talk>No. 1646-A
 居士傳序</talk>

知歸子現居士身說法。著居士傳。屬予為之序。序曰。
知歸子學佛。歸心淨土。發決定往生之願者也。究論
往生之因。因於一念之淨。一念之淨即成往生之因。
<pb n="202"/>
況念念相繼有不決定往生得覲彌陀者乎。知歸子
修淨土念念相繼。其學佛也可謂密矣。仰前修之匪
遠。表萬法之同歸。自度度人度人自度。著書之心可
謂切矣。若知歸子可以現居士身而說法矣。予故歡
喜序之。以告世之讀居士傳者。同學汪縉撰。

<talk>居士傳發凡</talk>

佛門人文記載其專繫宰官白衣者。故有祐法師宏
明集。宣律師廣宏明集。心泰佛法金湯。姚孟長金湯
徵文錄。夏樹芳法喜志。其以沙門為主兼収外護者。
則有志磐佛祖統記。念常佛祖通載。以及傳燈錄．續
傳燈錄．五燈會元．東林傳．往生傳。諸書所錄事言。互
有詳略。或失之冗。或失之踈。至朱時恩居士分燈錄。
郭凝之先覺宗乘。李士材居士禪燈錄。並本五燈。止
揚宗乘。於諸三昧法門有所未備。今節取諸書者十
之五。別徵史傳。諸家文集。諸經序錄。百家雜說。視諸
書倍之。裁別綴屬成列傳五十餘篇。詳其入道因緣。
成道功候。俾有志者各隨根性。或宗或教或淨土。觀
感願樂。具足師資。但自唐以前。簡冊無多。披覽易遍。
自宋以後。文字浩瀚。耳目聞見搜討難周。更望博雅
君子惠以珍藏。佐其不逮。
護法之文。須從般若光明海中自在流出。乃為可貴。
是書所載。非其真實有關慧命者。概弗列焉。如王簡
栖頭陀寺[石*((白-日+田)/廾)]。王子安釋迦成道記。誠為典贍。然文過
其質。於道何有。柳子厚制諸沙言[石*((白-日+田)/廾)]銘。為蘇子瞻所
推服。然如曹溪一[石*((白-日+田)/廾)]和會儒釋。與六祖壇經之旨全
無交涉。況摩詰夢得之文。抑又遜之。元明士大夫文
字。類多出入儒佛。亦必其行解相應始堪采擇。否則
祇成戲論。何足數也。
宗門冐濫者多。如夏竦．呂惠卿．章惇之徒。既不足道。
即白蘇二公其在佛門亦別有長處。與宗門無與。諸
書所載機緣。無可取者。他如韓退之．李習之．周茂叔．
歐陽永叔諸先生。平生願力全在護儒。一機一境偶
然隨喜。不足增重佛門。豈宜附會牽合莊點門庭。反
成謬妄。此於教理違背非小。故予是書持擇之間頗
存微指。不敢將就影響。以誣古人。以誣自心。以誣教
理。
龐居士之於宗。李長者之於教。劉遺民之於淨土。百
世之師矣。三公者各專傳。尊師也。其他立專傳者。大
都軼邁等倫。難為匹儷。雖不盡以三公為繩。亦庶幾
近之者也。
登地證果根基五戒。而五戒者全體五常。不踐五常
何有五戒。南北朝諸臣罔明忠孝之義。妄談般若。裨
販如來。至如魏収．蔚宗浪附通人。沈約．江總濫塵戒
品。以身謗法。視崔浩．傅奕罪有甚焉。清淨海中不受
死屍。削而投之豈為刻核。若王摩詰．柳子厚．郭功甫．
張天覺之徒。先迷後復。情罪可原。善善從長。亦庶幾
春秋之指與。
自昔言三教者。其莫善於大珠乎。或問三教異同。曰
大量者用之即同。小機者執之即異。總從一性起用。
機見差別成三。迷悟在人不在教之同異也。達此義
者。其宋之李伯紀．明之趙大洲乎。南北之朝。釋道相
爭。唐宋之時。儒佛相角。總由不知性真常中本無同
異。尋枝摘葉安有了期。至如周彥倫．明休烈．張天覺．
李純甫數子之論。解紛挫銳不謂無功。究其實際亦
多離合。獅子咬人韓盧逐塊。智者覩指知歸。昧者雙
迷指月。世又安得盡大珠與之暢談三教哉。
列傳中有不得詳其事跡者。文富諸公是也。非繫於
佛法。弗錄其事跡。自載正史舉而著之。非此書體也。
有不容略其事蹟者。如宗汝霖．趙大洲．周景文．熊魚
山諸公是也。其應於世者。其學佛之精神也。一切治
生諧偶。皆與實相不相違背。不其然乎。不其然乎。
<pb n="203"/>
是書始事於庚寅之夏。削稿於乙未之秋。中間辨味
淄澠。商量去取。則吳縣汪子大紳之助為多。瑞金羅
子臺山往來。過蘇每相切磋。訂其離合。最後書成。婺
源王子顧庭諷誦一周。讚歎歡喜。捐金付刻。普願見
聞隨喜。發菩提心。證圓滿果。是則區區七年纂述功
不虗施。青蓮華海香光無垠。一念歸誠同登彼岸。不
亦樂乎。

<other>題居士傳偈</other>

菩薩戒弟子　彭際清　述
 我聞觀世音  應身三十二  華嚴善知識 
 亦有五十三  比邱居士身  種種天人趣 
 譬如空中雲  隨風無定形  又如海上波 
 從日現五色  眾生眼所見  分別每熾然 
 豈知妙明心  非一云何二  憶我無始來 
 一念不自覺  生死六道中  念念入輪迴 
 貪染習已深  真色成晦昧  無明力所牽 
 顛倒惡叉聚  因緣值此生  得聞無上法 
 深心發悲淚  長跪向佛前  誓盡此報身 
 永息輪迴苦  一念阿彌陀  究竟成佛道 
 [虔-文+ㄆ]恭秉淨戒  懺悔從前非  諦觀法界身 
 如幻不思議  況逢此震旦  大乘所出處 
 火中生蓮華  時時現希有  良哉東林賢 
 善權開方便  亦有龐與李  宗教扶雙輪 
 傳燈代有人  如虗空無盡  今雖末法中 
 典刑幸未沫  網羅舊文字  放此不夜光 
 如日月眾星  昭回四天下  一多互相攝 
 畢入菩提場  願以此功德  回施諸有情 
 現在及當來  有緣同聚會  讀我所著書 
 各發無上心  南無佛陀耶  同生極樂國 

<other>居士傳目錄</other>

傳一
牟融安元支恭明（支讖　支亮）
竺叔蘭竺長舒闕公則
孫興公謝慶緒（戴逵）
傳二
劉遺民
傳三
張萊民張秀實王喬之
宗少文周道祖雷仲倫
傳四
安陽沮渠侯董吉何曇遠
魏世子陳參軍劉謙之
嚴恭（荀生）
傳五
何彥悳（求點　胤）周彥倫到茂灌
裴幾原（劉士深　任孝恭）劉彥和
傅宜事
傳六
竟陵文宣王
傳七
傅大士
傳八
荊山居士
傳九
昭明太子
傳十
劉靈預明休烈（仲璋　山賓）劉士光（彥度）
庾彥寶劉宣文（張文逸　阮士宗）
向居士馮袞李子約
<pb n="204"/>
傳十一
張洪賑張廷珪（李嶠）辛替否
傳十二
江含潔劉士烜張孝始
司馬喬卿李觀元紫芝
萬敬儒朱康叔吳璋
吳君平彭信宇高彚旃
傳十三
李師政梁敬之（李華）裴公美
傳十四
李山龍（史阿誓　薛嚴）樊元智
牛思遠于昶商居士
鄭牧卿馬子雲陸康成
李知遙
傳十五
李長者
傳十六
顏清臣韋城武
傳十七
龐居士
傳十八
王敬初陳操甘行者
張秀才
傳十九
王摩詰柳子厚白樂天
傳二十
楊大年李公武（端愿）
傳二十一
晁明遠王子正文寬夫
富彥國張安道趙閱道
傳二十二
楊次公（王仲回）王敏中（葛繁）
傳二十三
張平叔（王邦叔）
傳二十四
鍾離瑾（景融松）孫良陸浚
張廸孫十二郎馬仲玉（永逸）
左伸范儼胡達夫
孫忭朱進士王無功
王衷吳信叟張掄
李秉陸子元閻[邱-丘+(看-目)]榮
錢同伯⿱外曰省齋（計公）吳復之
陳君璋
傳二十五
劉興臣潘延之許叔矜
郭功父陳體常吳德夫（王韶）
傳二十六
蘇子瞻（子由）黃魯直晁⿱一尢咎（以道）
傳二十七
鄭介夫鄒志完江民表
陳瑩中
傳二十八
張天覺
傳二十九
李伯紀
傳三十
宗汝霖（陳允昌）張德遠
傳三十一
李似之（趙表之）李德遠（嚴康朝）
李漢老馮濟川蔡子應（劉彥脩）
吳元昭吳十三顏丙
呂鐵船葛謙問余放牛
張功甫
<pb n="205"/>
傳三十二
張子韶
傳三十三
王虗中（張安國　李彥弼）
傳三十四
真希元（陳貴謙）吳毅夫
傳三十五
李純甫（劉謚　沈士榮）王子彧
董國華鄭所南胡汲仲（馮子振）
傳三十六
耶律晉卿國寶
傳三十七
宋景濂
傳三十八
劉祖庭萬民望李文進
王道安薛元初
傳三十九
趙大州（小洲）
傳四十
嚴敏卿（澂樸澤　拭濟）陸與繩（馮開之　陸伯貞）
傳四十一
楊[邱-丘+(看-目)]華唐體如戈以安
孫叔子朱綱郭大林
劉通志郝熈載杜居士
吳大恩吳用卿張愛
傳四十二
殷時訓陳廷裸顧清甫
朱元正周楚峯蔡槐庭
虞長孺（僧儒）黃平倩莊復真
鮑性泉
傳四十三
李卓吾
傳四十四
管登之楊貞復陶周望（奭齡）
焦弱侯唐宜之
瞿元立（朱兆隆　鍾伯敬　玉弱生　平仲　與游　王宇泰　吳體中　應賓
　董元宰）
傳四十五
袁了凡
傳四十六
袁伯修（中郎登）（小修）
傳四十七
曾端甫趙凡夫
劉玉受（楊子澄　維斗　公幹　李子木　徐九一　劉公旦　姚文初）
傳四十八
王孟夙丁劒虹朱白民（婁子柔）
莊平叔黃元孚聞子與
黃子羽錢伯韞吳瞻樓
王先民陳用拙駱見於
程季清
傳四十九
周景文姚孟長
傳五十
馬[邱-丘+(看-目)]良徐成民
傳五十一
蔡維立劉長倩黃元公
黃介子
黃蘊生（唐昌全　黃淵耀　陳俶　侯元演　元潔　夏雲蛟）
傳五十二
金正希熊魚山（姜如農　張大圓）
傳五十三
溫月峰崔應魁蔣虎臣
李生（洞庭生）
<pb n="206"/>
傳五十四
嚴仲慤（周知微）宋文森
畢紫嵐
傳五十五
周安士
傳五十六
知歸子

大清乾隆四十年吳縣龔履雲錄於齊門蔣民舘舍

No. 1646
<sarticle>居士傳一</sarticle>

<other>牟安支二竺闕孫謝傳</other>
佛法之東。自漢明帝始。永平三年。帝夢見神人。身長
丈六。尺項有日光。飛在殿前。明日博問羣臣。何神人
也。傅毅進曰。臣按周書異記云。昭王二十四年四月
八日平旦時。大風起宮殿。民居震動。其夜有五色光。
氣貫太微。徧於四方。作青赤色。王問太史蘇由曰。是
何祥也。對曰。西方有大聖人降生。後一千年聲教被
此土。王使鐫石記之。瘞於南郊天祠前。以年計之。今
一千一十年矣。陛下所夢將是乎。帝以為然。遣郎中
蔡愔．博士蔡景王遵等十有八人。西訪其道。至大月
氏國。遇迦葉摩騰．竺法蘭。持優填王所造㲲像并四
十二章經而東。遂與偕至洛陽。帝為立寺雍門外。由
是象教興焉。其後王公貴人禱祀祈福者眾。實罕明
其道。學士大夫格以五經之文。斥為異術。有蒼梧牟
融者。作理惑論以解之。問曰。何以正言佛。佛何謂也。
牟子曰。佛乃道德之元祖。神明之宗緒。佛之言覺也。
恍惚變化。分身散體。能圓能方。或小或巨。或隱或彰。
蹈火不燒。履刃不傷。在汙不染。在禍無殃。欲行則飛。
坐則揚光。故號為佛。問曰。何以謂之道。道何類也。牟
子曰。道之言導也。導人致於無為。牽之無前。引之無
後。舉之無上。抑之無下。視之無形。聽之無聲。四表為
大宛延其外。毫釐為細間關其內。故謂之道。問曰。孝
經言。身體髮膚受之父母不敢毀傷。曾子臨歿啟予
手足。今沙門剃頭。何其違聖人之語。不合孝子之道
也。牟子曰。昔齊人乘船渡江。其父墮水。其子攘臂捽
頭顛倒。水從口出。父命得蘇。夫捽頭顛倒不孝莫大。
然以全父之身。若拱手脩孝子之常。父命絕水矣。孔
子曰。可與適道。未可與權。所謂時宜施者也。且泰伯
斷髮文身。自從吳越之俗。違於身體髮膚之義。然孔
子稱之其可謂至德矣。由是而觀。苟有大德不拘於
小。沙門捐家財棄妻子。不聽音不視色。讓之至也。何
違聖語。不合孝乎。問曰。佛言人死當復更生。僕不信
此言也。牟子曰。身譬五糓之根葉。魂神五糓之種實。
根葉生必當死。種實豈有終亡。問曰。佛道崇無為。樂
施與。持戒兢兢。今沙門耽好酒漿。或畜妻子。取賤賣
貴。專行詐紿。此得謂之無為耶。牟子曰。工輪能與人
斧斤繩墨。而不能使人巧。聖人能授人道。不能使人
履而行之。皐陶能罪盜人。不能使貪夫為夷齊。五刑
能誅無狀。不能使惡人為曾閔。堯不能化丹朱。周公
不能訓管蔡。豈唐教之不著。周道之不備哉。然無如
惡人何也。問曰。吾子之說。其辭富。其文熾。是子之辨
也。牟子曰。非辨也。見博故不惑耳。問曰。見博亦有術
乎。牟子曰。由佛經也。吾未解佛經之時。惑甚於子。雖
誦五經。適以為華。未成實矣。吾既覩佛經之說。覧老
子之要。守恬淡之性。觀無為之行。還視世事。猶臨天
井而闚溪谷。登嵩岱而見邱垤矣。問曰。吾昔在京師
入東觀遊太學。視俊士之所規。聽儒林之所論。未聞
脩佛道以為貴。自損容以為上也。吾子曷為耽之哉。
牟子曰。老子曰。名者身之害。利者行之穢。赴趣閒隙
務合當世。此下士之所行。中士之所廢也。况至道之
<pb n="207"/>
蕩蕩。上聖之所行乎。杳兮如天。淵兮如海。不合闚墻
之士數忉之夫。固其宜也。彼見其門。我覩其室。彼采
其華。我取其實。彼求其備。我守其一。子速改路。吾請
履之。論凡三十七條。其大指如此。融才甚高。通百家
之說。見漢末天下擾亂。屢被州辟不起。太守復委以
使命。以母喪不果行。既而歎曰。老子絕聖棄智脩身
保真。萬物不干其志。天下不易其樂。故可貴也。於是
銳志佛法。兼研老子五千言。肆志相羊終身不仕（佛祖
通載．宏明集）。
<other>安元</other>安息國人也。志性貞白。為優婆塞。嚴秉法戒。博
通群經。漢靈帝末游宦洛陽。官騎都尉。常與沙門講
論道義。時僧佛調方譯法鏡經。元口譯梵文。佛調筆
受。詞旨兩得。見述後代（出三藏記集）。
<other>支恭明</other>名謙。一名越。大月支人也。大父法度以漢靈
帝世率國人數百歸化。拜率善中郎將。恭明年七歲
騎竹馬戲於鄰家。為狗所嚙傷脛。鄰人欲殺狗取肝
傅瘡。恭明曰。天生此狗。為人守吠。我若不來。終不見
嚙。失在於我。非關於狗。殺之得差尚不可為。況無益
而招大罪。由是鄉人數十家感其言。悉不復殺生。十
歲學書。十三歲學梵書。通六國語。博覽經籍。兼綜藝
術。甞受業於支亮。亮又受業於支讖。當桓靈世。新出
佛經多讖所譯。當世稱之曰。天下博知。無出三支。献
帝末遭[寇-(敲-高)+ㄆ]亂。恭明與鄉人數十避地歸吳。初發日惟
有一被。有客隨之大寒無被。恭明呼與共臥。夜將半
客奪被而去。明旦同侶問被所在。語以故。咸曰何不
相告。答曰。我若相告。卿等必以刼罪罪之。豈宜以一
被而殺一人乎。聞者歎服。既至吳。吳主孫權聞其博
學有才。即召見之。問經中深隱之義。恭明應機釋難
無疑不析。權甚悅。拜為博士。使輔導東宮。甞譯摩詰．
大般泥洹．法句．瑞應．本起等二十七經。辭旨文雅盛
傳於世。其後太子即位。遂隱於穹窿山。不交世務。從
道人竺法蘭更鍊五戒。凡所游從皆沙門而已。年六
十卒於山中（出三藏記集）。
<other>竺叔蘭</other>本天竺人也。其大父婁陀。好學有節操。時國
王無道。有為將者得罪懼誅。欲要婁陀共反。婁陀拒
之。遂殺婁陀以作亂。婁陀子達摩尸羅。先在他國。聞
亂即與其婦兄二人之為沙門者犇晉。居於河南。生
叔蘭。叔蘭幼從二舅受經法。一聞輒悟。通華梵語及
書。然性輕躁。好遊獵。甞遇虎墮馬。折其右臂。母數呵
禁。終不改。已而為之蔬食乃止。頃之暴亡。三日而蘇。
自言入一朱門。金銀為堂。見一人自云是其大父。謂
叔蘭曰。吾脩善累年。今得此報。汝罪人。何得來耶。守
門者以杖驅之入竹林中。見其獵伴為鷹犬所⿰口豕齧。
流血號叫。叔蘭走避數十步。值牛頭人欲扠之。叔蘭
曰。吾累世佛弟子。常供二沙門。何罪見治。牛頭曰。此
雖有福。不救獵罪。俄而見其兩舅來語牛頭曰。我等
二人恒受其供。惡少善多可得相免。二舅遂導之還
家。俄而甦。於是改節修慈。專志經法。以晉元康元年
譯出放光經及異維摩詰經十餘萬言。旋遭母喪。葬
畢遇石勒之亂。避之荊州。後無疾忽告知識曰。吾將
死矣。數日便卒（出三藏記集）。
<other>竺長舒</other>亦天竺人也。晉初內徙居於吳。奉法精至。尤
[虔-文+ㄆ]誦觀世音經。比鄰失火。長舒家在下風。勅家人不
得動。唯一心念觀世音。頃之火忽自熄。有諸少年心
怪之。後一夕密束炬擲其屋。四擲皆滅。乃大驚以為
神。各走還家。明晨相率詣長舒稽顙謝。自說昨事。長
舒曰。我無神力。止念觀世音力耳。諸君但當洗心信
向。毋自恐也。於是鄉里間咸知奉法（辨正論）。
<other>闕公則者</other>趙人也。晉武帝時居於洛陽。蕭然恬放。日
常誦正法華經。既卒。其友為設會於白馬寺。至夕轉
經。忽聞空中有聲。仰視一人形色光麗曰。我闕公則
也。生西方安樂世界。與諸上人來此聽經。堂中人共
見之。有汲郡衛士度者。受業於公則。其母常飯僧。是
<pb n="208"/>
日將中。忽空中下鉢正落母前。諦視之乃公則常所
用鉢也。有飯滿中。其香充堂。食者七日不飢。支道林
為之讚曰。大哉闕公。歆虗納靈。神化西域。跡應東京。
徘徊霄墟。流響耀形。豈欽一贊。示以匪冥（大唐內典錄．念佛寶
王三昧論○按他書譔引。公則為東林社中人。今據二書正之）。
<other>孫興公</other>名綽。太原中都人。遷會稽。早慕淵泊之行。與
名僧支遁遊。放曠山水。撰喻道論。其略曰。或有疑至
道者。喻之曰。夫六合遐邈。庶類殷充。千變萬化。渾然
無端。是以有方之類各岐所見。鱗介之物不達皐壤
之事。毛羽之族不識流浪之勢。自得於窞井者則怪
游溟之量。翻翥於數仞者則疑冲天之力焉。復觀夫
方外之妙趣。寰中之元照乎。夫佛也者。體道者也。道
也者。導物者也。應感順通。無為而無不為者也。無為
故虗寂自然。無不為故神化萬物。萬物之情高卑不
同。故訓教之術或精或麤。悟上識則舉其宗本。遇中
材則示以禍福。歷觀古今禍福之證。皆有由緣。豈可
掩哉。何者。陰謀之門子孫不昌。三世之將道家明忌。
斯非兵凶戰危積殺之所致耶。夫魏顆從治而致結
艸之報。子都守信而受驄驥之賜。齊襄委罪故有墜
車之禍。晉惠棄禮故有斃韓之困。斯皆死者報生之
[騇-古+(一/心)]也。立德闇昧之中。慶彰萬物之上。陰行陽耀。自然
之利至也。或難曰。報應之事誠皆有徵。則周孔之教
何不去殺。答曰。客可謂達教聲而不體教情者也。謂
聖人有殺心乎。曰無也。答曰。誠知其無心於殺。殺固
百姓之心耳。夫時移世易滋有薄淳。結繩之前陶然
太和。暨於唐虞禮法始興。爰逮三代刑網虎章。刀斧
雖嚴而猶不懲。至於君臣相滅父子相害。吞噬之甚
過於豺虎。聖人知人情之固於殺不可一朝而息。故
漸抑以求厥中。猶蝮蛇螫足斬之以全身。癰疽附體
決之以救命。亡一以存十亦輕重之所權。舉茲以求。
足以悟其歸矣。或難曰。周孔適時而教。佛欲頓去之。
將何以懲暴止姦統理群生哉。答曰。周孔即佛。佛即
周孔。佛者覺也。覺之為義悟物之謂。應世軌物盖亦
隨時。周孔救極弊。佛教明其本。共為首尾其致不殊。
即如堯舜世夷二后高讓。湯武時難兩君揮戈。淵默
之與赫斯。其跡則胡越。然其所以跡者。何甞有際哉。
故逆尋者每見其二。順通者無往不一。或難曰。周孔
之教以孝為首。三千之責莫大無後。而沙門之道委
離所生。生廢色養終絕血食。背理傷情莫此之甚。而
云宏道敦仁廣濟群生。皮之不存毛將焉附。答曰。父
子一體惟命同之。父隆則子貴。子貴則父尊。故孝之
為貴。貴能立身行道永光厥親。若匍匐懷袖日御三
牲。而不能令萬物尊已舉世我賴。以之養親其榮近
矣。昔佛為太子。棄國學道。垂條為宇結草為茵。端坐
六年道成號佛。於是游步三界之表。恣化無窮之境。
大範群邪遷之正路。眾魔小道靡不遵服。於斯時也。
天清地潤品物咸亨。蠢蠕之生浸毓靈液。枯槁之類
化瘁為榮。還照本國廣敷法音。父王感悟亦升道場。
以此榮親何孝如之。而俗人不詳其源流。未涉其場
肆。瞽言妄說輙生攻難。以螢燭之見疑三光之盛。芒
隙之滴怪淵海之量。可謂狎大人而侮天命者也。既
襲父爵為長樂侯。哀帝朝官散騎常侍領著作郎。桓
溫將遷都洛陽。人情疑懼。興公上疏力爭。溫大慍。然
卒莫能難也。尋轉廷尉。卒年五十八（晉書宏明集）。
<other>謝慶緒</other>名敷。會稽山陰人。性澄靜寡欲。隱於太平山
十餘年。篤信大法。長齋奉佛。招引同事化納不倦。自
注安般守意經。為之敘曰。夫意也者。眾苦之萌基。背
正之元本。荒迷放蕩浪逸無涯。彈指之間九百六十
轉。一日一夕十三億想念。一身所種滋蔓彌劫。凡在
三界倒見之徒。弱喪淵流莫能自反。正覺慈愍開正
慧路。漸塞忿欲之微兆。為啟安般之要徑。泯生滅以
冥寂。伸道品以養恬。建十慧以入微。縶九神之逸足。
防七識之洪流。故曰守意也。若乃制伏麤垢拂剗漏
<pb n="209"/>
結。閉色聲於視聽。遏塵想以禪寂。乘靜泊之禎祥。納
色天之嘉祚。然正志荒於華樂。昔習沒於交逸。福田
矜執而日零。毒根迭興而罪襲。是以輪回五趣億劫
難拔。嬰罹欲網有劇深牢。由於無慧樂定。不惟道門
使其然也。至於乘慧入禪亦有三輩。或畏苦滅色樂
宿泥洹。志存自濟不務兼利者為無著乘。或仰希妙
相仍有遣無。不建大悲練盡緣縛者則號緣覺。菩薩
者深達本有暢因緣無。達本者有有自空。暢無者因
緣常寂。自空故不出有以入無。常寂故不盡緣以歸
空。苟厝心領要觸有悟理者。則不假外以靜內。不因
禪而成慧。故曰阿惟越致。不隨四禪也。若欲塵翳心
慧不常立者。乃假以安般息其馳想。猶農夫之淨地
明鏡之瑩剗。然則耘耨不以為地。地淨而種滋。瑩剗
非以為鏡。鏡淨而照明矣。又甞手寫首楞嚴經置都
下白馬寺。寺為鄰火所延。其什物及他經並燼。而此
經文字獨完。惟毀紙邊而已。尋以母老還南山若耶
中。內史郗愔表薦之。徵博士不起。會月犯少微。占者
以隱士當之。人言當應在戴逵。俄而慶緒卒。逵字安
道。譙郡人。亦有高行。孝武時累徵不就。善屬文。兼工
藝事。欲造無量壽佛。積思三年雕刻方就。迎置山陰
靈寶寺。郗超見而作禮。撮香在手。勃然烟上極目雲
表。眾皆歎其神異。子顒。能世其業（出三藏記集．晉書．冥祥記．法苑珠林）。
知歸子曰。當牟子之世。佛法未盛行。而牟子篤信其
道。豈非獨往之士哉。安支竺闕之徒。宏法扶戒導信
化疑。亦甚為希有者矣。東晉之初風教漸廣。王導．庾
亮．周顗．謝鯤．桓𢑱之屬。皆甞與梵僧尸利密多羅游。
謝安居東山。降心支遁。遁奉詔入禁中講經。會宗遺
文。守文者陋之。安聞而歎曰。此九方歅之相馬。略元
黃取神駿者也。至如王羲之．坦之．珣珉．許詢．習鑿齒。
各與緇流津接。大率名言相永自標遠致而已。咸康
中庾氷輔政。奏沙門應盡禮王者。下禮官議。何充等
以為不宜壞其本法。執奏至三。氷議遂寢。充篤信佛
法。飯僧造寺所費不訾。阮裕甞謂之曰。卿志大宇宙
勇邁終古。充問其故。裕曰。我圖數千戶郡未得。卿圖
作佛不亦大乎。盖嘲之也。充弟準。高尚寡欲。散帶衡
門。日誦佛經。其他士大夫信向雖眾。脩行軌則罕有
聞焉。不得而著也。迨至晉宋之交。始有東林之盛。應
化神靈繼此騰集矣。予錄牟子以下諸賢行業及其
論議。雖未詣淵微而其意已遠。岷江之流始於濫觴。
又可少乎哉。
汪大紳云。為傳中不可少之文。所記事言雖淺。然
亦近實。千經萬典流傳。有外於四十二章之旨乎。
千聖萬賢出沒。有外於導人以無為之化乎。佛者
覺也。盡之矣。

<sarticle>居士傳二</sarticle>

<other>劉遺民傳</other>
劉遺民者。名程之。字仲思。彭城人。漢楚元王之後也。
少孤。事母孝。善老莊言。不委蛇於時俗。初為府參軍。
晉司徒王謐．丞相桓元．侍中謝琨．太尉劉裕先後引
薦。皆力辭。時慧遠法師止於廬山東林寺。脩念佛三
昧。遺民往依之。遠師曰。官祿巍巍云何不為。遺民曰。
晉室無磐石之固。物情有壘卵之危。吾何為哉。劉裕
以其不屈。乃以遺民之號旌焉。同時宗少文．周道祖．
雷仲倫．張萊民．張秀實．畢士頴咸來廬山。遠師曰。諸
君之來。能無意於淨土乎。乃造西方三聖像。建齋立
社。眾至百二十有三人。遺民鑱石為誓。其辭曰。夫緣
化之理既明。則去來之兆顯矣。遷感之數既符。則善
惡之報必矣。推交臂之潛淪。悟無常之期切。審三報
之相催。知險趣之難拔。此其同志諸賢所以夕惕朝
勤仰思攸濟者也。盖神者可以感涉而不可以跡求。
必感之有物則幽路咫尺。苟求之無主則渺茫何津。
<pb n="210"/>
今幸以不謀而感僉心西境。叩篇開信亮情天發。乃
機象通於寢夢。欣歡百於子來。於是雲圖表暉影侔
神造。功由理諧事非人運。茲實天啟其誠。冥運來萃
者矣。然其景績參差功德不一。雖晨祈云同夕歸攸
隔。即我師友之眷。良可悲矣。是以慨焉胥命。整襟法
堂等施一心。亭懷幽極。誓茲同人俱遊絕域。其驚出
絕倫首登神界。則無獨善於雲嶠。忘兼全於幽谷。然
後妙覲天儀啟心貞照。識以悟心形由化革。藉芙蓉
於中流。蔭瓊柯以咏言。飄雲衣於八極。汎香風以窮
年。臨三塗而緬謝。傲天宮而長辭。紹眾靈以繼軌。指
大覺以為期。究茲道也豈不弘哉。遺民度西林㵎北
別立禪坊。精研元理兼持禁戒。甞貽書關中。與什公．
肇公揚榷經義。著念佛三昧詩。居半載。即於定中見
佛光照地皆作金色。更十五年於正念佛時。見阿彌
陀佛玉毫光照垂手慰接。遺民曰。安得如來為我摩
頂。覆我以衣。俄而佛為摩頂。引袈裟以被之。他日又
夢入七寶池。見蓮華青白色。其水湛湛。有人頂有圓
光胸出卍字。指池水曰。八功德水。汝可飲之。遺民飲
水甘美。及寤異香發於毛孔。乃語人曰。吾淨土之緣
至矣。請僧轉妙法蓮華經近數百周。遺民對像焚香
再拜而祝曰。我以釋迦遺教。知有阿彌陀佛。此香當
先供養釋迦如來。次供養阿彌陀佛。復次供養妙法
蓮華經。所以得生淨土。由此經功德。願與一切有情
俱生淨土。即與眾別。臥牀上面西合掌泊然化去。預
勅子雍即土為墳。勿用棺槨。時義熈六年。年五十九。
後六年遠師宴坐龕中。從定起。見阿彌陀佛身滿虗
空。觀音勢至左右侍。遺民及社中僧先化者皆在側
前揖遠師曰。師早發心。何來之晚。乃展期七日而逝
（東林傳．出三藏記集）。
知歸子曰。佛法入茲土。始昌於晉。而士大夫之息心
淨土者罕聞焉。至遺民一唱。遠近傾動。雖遠師實成
之。亦由遺民精誠內激。冥孚眾志。初遺民與周道祖．
陶淵明稱潯陽三隱。道祖既入社。遠師以書招淵明。
淵明曰。許我飲酒則諾。許之遂造焉。無何攢眉而去。
志尚雖高。於道闊矣。惜哉。
汪大紳云。此真冷淡生活。淡得盡時方好。知歸子
已入此保社矣。大佳大佳。

<sarticle>居士傳三</sarticle>

<other>二張王宗周雷傳</other>
<other>張萊民</other>名野。尋陽人也。性孝友。田宅悉推與弟。甘苦
與九族共之。州郡屢辟不應。朝命拜散騎常侍亦不
就。入廬山白蓮社。稱遠公門人。義熈十四年與家人
別入室端坐而逝。年六十九（東林傳）。
<other>張秀實</other>名詮。野之族子也。尚情高逸。好古樂道。荷鉏
力田。帶經不釋。以散騎常侍徵不起。庾悅憐其貧。薦
為尋陽令。亦不應。已而入廬山依遠公。研窮佛經深
有悟入。宋景平元年西向念佛無疾而卒。年六十五
（東林傳）。
<other>王喬之</other>琅邪人。官臨賀大守。已而入白蓮社事遠公。
與劉遺民諸賢作念佛三昧詩。而喬之詩獨傳於世。
詩曰。妙用在茲。涉有覧無。神由昧徹。識以照麤。積微
自引。因功本虗。泯彼三觀。忘此毫餘。其二曰。寂寞何
始。履元通微。融然忘適。乃廓靈暉。心游緬域。得不踐
機。用之以冲。會之以希。其三曰。神姿天凝。圓映朝雲。
與化而咸。與佛斯群。應不以方。受者自分。寂爾淵鏡。
謝彼塵紛。其四曰。慨自一生。夙乏慧識。託崇淵人。庶
藉冥力。思轉毫功。在深不測。至哉之念。注心西極。遠
公為作序云。夫稱三昧者何。專思寂想之謂也。思專
則志一不分。想寂則氣虗神朗。氣虗則智悟其照。神
朗則無幽不徹。是二者自然之元符。會一而致用也。
又諸三昧。其名甚眾。功高易進。念佛為先。何者。窮元
<pb n="211"/>
極寂尊號如來。體神合變應不以方。故令入斯定者
昧然忘知。即所緣以成鑒。鑒明則內照交映而萬象
生焉。非耳目之所暨而聞見行焉。於是靈相湛一清
明自然。元音叩心滯情融朗。非天下之至妙孰能與
於此哉。所以奉法諸賢。咸思一揆之契。感寸陰之將
頹。懼來儲之未積。洗心法堂。整襟清向。夜分忘寢。夙
興唯勤。庶夫貞詣之功以通三乘之志。仰援超步[托-七+友]
茅之興。俯引弱進垂䇿其後。以此覧眾萹之揮翰。豈
徒文詠而已哉（宏明集．盧山集○喬之一作齊之。或其字也）。
<other>宗少文</other>名炳。南陽人。妙善琴書。精於理論。殷仲堪．桓
元．劉裕並以主簿辟不就。乃入廬山事遠師。築室依
白蓮社居之。既而兄臧為南平守。偪與俱還江陵。閒
居絕俗。頗營稼穡以給其家。衡陽王義季親訪之。少
文角巾布衣引見不拜。王曰處先生以重祿可乎。對
曰。祿如秋草。時過即腐。宋受禪。三徵不應。雅好山水。
西陟荊巫。南登衝岳。以疾還江陵。歎曰。老病俱至。名
山不可再登。唯澄懷觀道。臥以遊之。凡所游履。悉圖
之於壁。謂人曰。撫琴動操欲令眾山皆響。甞著神不
滅論。其略云。群生之神。其極雖齊。而隨緣遷流。成麤
妙之識。夫舜生於瞽。舜之神也必非瞽之所生。則商
均之神又非舜之所育。生育之前素有麤妙矣。既本
立於未生之先。則知不滅於既死之後矣。神也者。妙
萬物而為言矣。若資形以造。隨形以滅。則以形為本。
何妙以言乎。誠能澄不滅之本。稟日損之學。損之又
損以至無為。無為則無當於生矣。無生則無身。無身
而有神。法身之謂也。今黃帝．虞舜．姬公．孔父世之所
仰而信者也。觀其縱轡升天。龍潛鳳颺。反風起禾。絕
粒弦歌。亦皆由窮神為體。故神功所應倜儻無方也。
夫洪範庶徵休咎之應。皆由心來。逮白虹貫日。太白
入昴。寒谷生黍崩城隕霜之類。皆發自人情而遠形
天事。固相為形影矣。夫形無無影。聲無無響。亦情無
無報矣。豈直貫日隕霜之類哉。莫不隨情曲應。物無
遁形。但或結於身。或播於事。交賒紛綸。顯昧渺漫。孰
覩其際哉。眾變盈世。群象滿目。皆萬世以來精感之
所集矣。故佛經云。一切諸法從意生形。又云。心為法
本。心作天堂。心作地獄。義由此也。是以清心潔情必
妙生於英麗之境。濁情滓行必永滯於三塗之域。夫
神聖圓照而無思營之識者。由心與物絕。唯神而已。
故虗明之本終始長住。不可凋矣。今以悟空息心。心
用止而情識歇。則神明全矣。顏子知其如此。故處有
若無。撫實若虗。不見有犯而不校也。今觀顏子之屢
空。則知其有之實無矣。且舟壑潛謝。變速奔電。將來
未至。過去已滅。現在不住。瞬息之頃無一毫可據。將
欲何守而以為有乎。甚矣偽有之蔽神也。今有明鏡
於斯。紛穢集之。微則其照藹然。積則其照朏然。彌厚
則照而昧矣。人之神理有類於此。偽有累神。成精麤
之識。識附於神。故雖死不滅。漸之以空。必將習漸至
盡而窮本神矣。泥洹之謂也。夫自古所以不顯至道
者。將存其生也。而苦由生來。昧者不知矣。且時則無
止。運則無窮。既往積劫無數無邊。皆一瞬所閱以及
今耳。今積瞬以至百年。曾幾何時而又鮮克半焉。夫
物之媚於朝露之身者。類無清遐之實矣。何為甘臭
腐於漏刻。以枉長存之神。而不自踈於遐遠之風哉。
元嘉二十年卒。年六十九（宋書．東林傳．宏明集）。
<other>周道祖</other>名續之。雁門人。父歿。過江居豫章。年十二詣
范寗受業。通五經五緯。養志窮居。精研老易。既而入
廬山白蓮社。以為身不可遺。餘累宜絕。遂終身不娶
妻。布衣蔬食。朝命徵太學博士。不就。劉裕北伐。世子
守彭城。迎之舘於安東寺。延入講禮。月餘還山。裕還
鎮。復遣使迎之。宋受禪。為開舘東郭外。招集生徒以
禮經教授。或問。身為處士。時踐王庭。何也。答曰。心馳
魏闕者。以江湖為桎梏。情致兩忘者。市朝亦巖穴耳。
時號通隱先生。未幾移疾鍾山。景平元年卒。年六十
<pb n="212"/>
七（宋書）。
<other>雷仲倫</other>名次宗。南昌人。少入廬山事遠師。篤志好學
不交世務。精於毛詩．三禮之學。本州辟從事。朝以員
外散騎侍郎徵。並不就。年五十餘。與子姪書。以言所
守曰。夫生之修短咸有定分。定分之外不可以智力
求。但當於所稟之中順而勿害耳。吾少嬰羸患。為性
好閒。故在童稚之年已懷遠迹之意。暨於弱冠。遂託
業廬山。逮事釋和尚。於時師友淵源務訓弘道。外慕
等夷內懷悱發。於是洗氣神明玩心墳典。勉志勤躬
夜以繼日。爰有山水之好。晤言之歎。實足以通理輔
性。成夫亹亹之業。樂以忘憂。不知朝日之晏矣。自游
道䬸風二十餘載。淵匠既傾。良朋凋索。續以釁逆違
天。備甞荼蓼。疇昔誠願頓盡一朝。心慮荒散情意衰
損。故遂與汝曹歸耕壟畔山居谷飲。人理久絕日月
不處。忽復十年。崦嵫將迫前塗幾何。及今耄未至昏
衰不及頓。尚可厲志於所期。縱心於所託。棲誠來生
之津梁。專氣暮年之攝養。在心所期盡於此矣。自今
以往。家事大小一勿見關。宋元嘉十五年徵至京師
開舘雞籠山。聚徒教授。除給事中。不就。頃之還廬山。
二十五年又徵詣京師為築室鍾山西巖下。謂之招
隱舘。使為皇太子諸王講喪服經。是歲卒。年六十三
（宋書）。
知歸子曰。白蓮社一百二十三人。居士之可得紀者
七人焉。才敏如康樂。欲求入社。遠公拒之。誠慎所與
哉。而七人之外。流風遺書不可得而見矣。予亦不得
而稱之也。

<sarticle>居士傳四</sarticle>

<other>安陽董何魏陳劉傳</other>
<other>安陽沮渠侯</other>京聲者。天水臨城縣人。河西王蒙遜之
從弟也。為人疎通彊識。幼稟五戒銳意內典。少時甞
到于闐國。經衢摩帝太寺。遇天竺法師佛陀斯陀。咨
問道義從受禪要秘密治病經。既而東歸高昌。求得
觀世音．彌勒二觀經各一卷。及還河西。即譯出禪要。
居數年。魏主燾破河西。安陽奔宋。晦志卑身不交世
務。常遊止塔寺。初出觀世音彌勒二觀經。丹陽尹孟
顗見而善之。請與相見。厚設供養。至孝建二年。比丘
尼慧濬聞其諷禪經。請得傳寫。遂出為五卷。其年於
鍾山定林寺續出佛母泥洹經一卷。安陽居絕妻拏。
不樂榮利。從容法侶宣通經典。是以緇白交敬禮焉。
大明末遘疾而卒（出三藏記集）。
<other>董吉</other>於潛人也。奉法三世。至吉尤精進。恒齋戒誦首
楞嚴經。所居村人有疾病。請吉誦經輙愈。同縣何晃
亦奉法。卒中毒。請吉往會。溪水暴漲不得度。吉默禱
於大士。裸而戴囊經以度。及岸忽囊經為水漂沒。甚
悲恨。至晃家懺悔自責。俛仰之間乃見經囊在高座
上。啟視之。未甞沾濕。於是縣人一時皆奉法。吉家西
北有山高險。中多妖魅犯害居民。吉欲降之。乃闢山
地四五畆。構造小屋。設高座。轉首楞嚴經百餘日。民
害遂止。後有數人來謁曰。聞君德行清肅。故來相觀。
并請一事。想當見聽。吾世有此山。今君來止。慮相犯
冒。當更作界分。以殺樹為斷。吉知是山鬼。乃曰。僕貪
此寂靜。讀誦經典。不干君等。願見祐助。鬼許諾而去。
越一宿。自吉所闢地四際之外。樹皆枯死如焚焉（冥祥
記）。
<other>何曇遠</other>廬江人。宋御史中丞萬壽之子也。少奉法持
菩薩戒。年十八居父喪。哀毀成疾。遂歸心淨土。請僧
數人於家懺悔宿業。久而益[虔-文+ㄆ]。一夕轉經竟。眾僧已
眠。曇遠忽自歌誦。僧異而問之。曰。見佛身黃金色。光
丈餘。自西而至。幡花翼從。充滿虗空。佛熈怡微笑詔
曇遠速去。曇遠素羸弱。至是神色壯厲。便取香花散
之空中。至五更忽然而終。宅中芬香數日乃歇（冥祥記）。
<pb n="213"/>
<other>魏世子</other>梁郡人。生當宋世。奉佛精進。率諸子女修西
方淨業。唯婦獨不信。其女病死七日復蘇。即升高座
誦無量壽經。下啟父言。兒去便往無量壽國。兒及父
兄池中各有大蓮華。當生其內。唯母獨無。不勝此悲。
故歸啟報。語竟而瞑。母自是亦奉法焉（冥祥記）。
<other>陳參軍</other>名鍼。荊州華容人。天台智者禪師之兄也。仕
梁為普安王中兵參軍。年四十遇仙人張果謂之曰。
吾觀汝相。陽筭已盡。死在搞月。參軍懼以白智者。智
者授以童蒙止觀。教行方等懺法。先具十法。一者明
信因果。二者生重怖畏。三者深起慚愧。四者求滅罪
方法。所謂大乘經中明諸行法。應當如法修行。五者
發露先罪。六者斷相續心。七者起護法心。八者發大
誓願度脫眾生。九者常念十方諸佛。十者觀罪性無
生。具此十法莊嚴道場。著潔淨衣燒香散華。於三寶
前如法修行。一七三七一月三月。乃至經年專心懺
悔。即得重罪消滅禪定現前。參軍奉教修習夙夜不
怠。未及一載復見果。果大驚異曰服何藥而致此。曰
但修懺法未甞服食。果以手加額曰。奇哉道力。越死
超生。後參軍於禪定中升天宮見金殿。榜曰陳鍼之
室。後十五年當生於此。及期。徧謁親知言別。端坐而
逝（佛祖統記．小止觀）。
<other>劉謙之</other>魏孝文帝時中官也。太和中自傷刑餘。奏乞
入山修道。齎華嚴經一部。晝夜禮誦。絕粒飲水。經三
七日忽髯髭盡生。復丈夫相。神思通悟洞曉幽旨。遂
殫精造華嚴經論共六百卷。奏聞孝文。倍加敬信。華
嚴一教遂盛於時（大唐內典錄．華嚴經疏鈔○疏鈔以謙之為北齊人。又言感第三王
子焚身供養文殊事。因而發心。按北齊無太和年號。且魏齊諸王子盡列於史。並無焚身事。今據內典錄削之）。
<other>嚴恭</other>泉州人也。隋開皇中客於揚州。造精舍。寫法華
經。道俗崇敬常送錢供給。後有人從貸經錢一萬。恭
不獲已與之。貸者載至中路。船覆失錢。是日恭入庫。
見一萬錢如新出水。怪之。已而其人以船覆告。乃知
庫中錢即其所貸也。一商人至衖亭湖祭神。夜夢神
云。諸君以所贈物與嚴法華為書經用也。其他感應
甚眾。恭遂以書經終。大業末。子孫猶傳其業。群盜相
約不入其里。里人賴之。同時益州新繁有荀生者。居
縣西三十里許曰王李村。工書。然自重不肯為人書。
人雖辱毆之。不顧也。一日把筆走前村。向空中四面
書般若經。數日而畢曰。好令諸天讀之。人初不覺其
異。其後大雷雨。牧牛小兒住其地中可丈許。雨不能
濕。自後遇雨牧兒輙避雨其處。武德中有異僧語村
人曰。此地空中有般若經。諸天於上設葢覆之。不可
輕踐。村人遂以闌楯周之。齋日設供。每聞天樂聲（冥報
記．三寶感通記）。
知歸子曰。數君之奉法。可謂專且勤矣。其能格天人
而度生死也。宜哉。夫陽氣奮而萌芽作。秋風至而木
葉零。至誠而不動者。不亦鮮乎。

<sarticle>居士傳五</sarticle>

<other>何周到裴劉傅傳</other>
<other>何彥悳</other>名尚之。廬江灊人也。少頗不馴。長而折節蹈
道。起家臨津令。累遷左衛將軍。宋元嘉十二年。京尹
蕭謨之請制建寺鑄像。文帝以問彥德及吏部羊元
保曰。朕少讀經。不多因果之事。昧然未究。所以不敢
立異者。以卿輩時秀率皆信敬耳。比見顏延之折達
性論。宗炳難白黑論。其說汪洋。大明至理。若使率土
之民皆敦此化。則朕坐致太平矣。夫復何事。昨蕭謨
之請制。即以相示委卿增損。必有以戒遏浮淫無傷
宏獎者。乃當著令耳。尚之對曰。橫目之俗多不信法。
以臣庸蔽更荷褒拂。非所敢當。然前代群英王導．周
顗．庾亮．王蒙．謝安．郗超．王坦之．王恭．王謐．郭文舉．謝
敷．戴逵．許詢及亡高祖兄弟．王元琳昆季．范汪．孫綽．
張元．殷覬。或宰輔冠冕。或人倫羽儀。或致情天人之
<pb n="214"/>
際。或抗迹雲霞之表。靡不傾心歸依至教。慧遠法師
云。釋迦之化。無所不可。適道固是教源。濟浴亦為要
務。竊味此言有契至理。何則。百家之鄉十人持五戒。
則十人淳謹。千室之邑百人修十善。則百人和睦。傳
此風教以周寰區。編戶億千則仁人百萬。夫能行一
善則去一惡。一惡既去則息一刑。一刑息於家。萬刑
息於國。此明詔所謂坐致太平者是也。故圖澄適趙
三石減暴。靈塔放光符健損虐。神道助化昭然可觀。
謨之請制。不謂全非。但傷蠹道俗。本在無行僧尼。而
情偽難分去取未易。至土木之工雖若靡費。且植福
報恩不可頓絕。羊元保進曰。此談盖天人之學。非臣
愚所宜頂聞。竊恐秦楚論強兵之術。孫吳畫吞併之
計。無取於此。彥德曰。夫禮隱逸則戰士息。責仁德則
兵氣消倘。以孫吳為志。動期吞併。則將無取於堯舜
之道。豈特釋教而已哉。帝悅。謂彥德曰。佛門之有卿。
猶孔氏之有季路也。自是帝留神釋典益重元化二
十三年為尚書左僕射。文帝有所興造。彥德輙苦言
諫止。律身簡約。妻亡不再娶。旁無姬侍。大明中以左
光祿開府儀同三司領中書令。卒於官。贈司空。諡曰
簡穆。孫求。字子有清退寡嗜慾。居吳隱波若寺。人莫
見其面。除永嘉太守。一夕乘小船逃去。隱虎邱山。齊
永明四年拜太中大夫。不就卒。求弟點。字子皙。父鑠。
素有瘋疾。無故害其妻。坐法死。點年十一。居憂。幾至
滅性。長傷家禍。遂絕意仕宦。兄求卒。點菜食。不飲酒
訖於三年。歷宋．齊．梁並徵不出。雅好佛道。從弟遁。以
東籬門園居之。招名德沙門與諸勝侶清言竟日。甞
於吳中石佛寺講經。晝夢一道人授藥一丸。服之夙
患渴利自此而差。天監二年卒。點弟胤。字子季。甞入
鍾山定林寺聽習釋典。通義學。仕齊歷官至中書令。
拜表解職。隱若耶山雲門寺。梁武帝即位。詔為特進
光祿大夫。遣使者以手敕喻意。胤辭曰。吾年已五十
七。月食四斗米不盡。何容復有宦情。使者還奏。敕給
白衣尚書祿。固辭。又敕山陰月給庫錢五萬。亦不受。
乃敕何子期．孔壽等六人於東山受學。已而至吳居
虎邱西寺講釋典。注百法論．十二門論各一卷。晚而
斷肉。有虞人逐鹿。鹿徑趨胤伏不動。又有異鳥如[鴳-女+隹]
而赤毛。集講堂馴狎不去。中大通三年卒（宏明集．南史）。
<other>周彥倫</other>名顒。汝南安城人也。初為宋益州刺史。蕭惠
開府主簿。隨惠開還都。明帝頗好名理。以彥倫曉佛
經。引入殿內宿。直帝所為慘毒事。彥倫不敢顯諫。輙
誦經中罪福因緣。帝心動。為之小止。甞著三宗論。闡
空假不空假義。時長史張融作門論。謂道之與佛致
本則同。達迹成異。彥倫難之曰。言道家者。以二篇為
主。言佛教者。以般若為宗。二篇所貴。義極虗無。般若
所觀。照窮法性。夫有之為有。物知其有。無之為無。人
識其無。老氏之言有無。無出斯域。是吾三宗鄙論所
謂取捨驅馳也。佛教之所以義奪情靈。言詭聲律者。
盖謂即色非有。故擅絕於群家耳。此塗未明。紛紛橫
沸。皆由著有。既患由有滯。而有性未明。矯有之家。因
崇無術。盡有盡無。非極莫備。非有非無。三宗所蘊。惟
足下其⿰目丐之。歷官至中書郎。於鍾山西立隱舍。休沐
則歸之。清貧寡欲。斷肉食。雖有妻子。常樂獨處。將軍
王儉謂彥倫曰。卿山中何所食。答曰赤米白鹽綠葵
紫蓼。文惠太子問曰。菜食何味最勝。答曰。春初早韭。
秋末晚菘。時何子季亦好佛法。然未能斷肉。太子問
彥倫精進何如胤。答曰各有其累。太子曰何累。答曰
周妻何肉。初彥倫甞貽子季書。令斷肉。其略曰。變之
大者莫過死生。生之所重無逾性命。性命之於彼極
切。滋味之於我何賒。而終身資之以永歲月。彼就怨
酷莫能自伸。我業長久吁哉可畏。且區區微卵脆薄
易矜。歂彼弱麑顧步宜愍。觀其飲⿰口豕飛沈使人憐悼。
况其甘心撲搋加復恣意吞嚼。至乃野牧成群閒豢
重圈。量肉揣毛以俟支剝。如土委地。僉謂常理可為
<pb n="215"/>
愴息。一往一來生死常事。傷心之慘行亦自及。丈人
於血氣之類雖弗身踐。至於升鳧沉鯉不能不取備。
屠門財貝一經盜手。猶為廉士所棄。生性之一啟鸞
刀。寧復慈心所忍。騶虞雖飢。非自死之草不食。聞其
風者豈不使人多媿。子季得書感動。末年亦斷肉焉
（宏明集．南史）。
<other>到茂灌</other>名溉。彭城武原人也。仕梁。歷官至吏部尚書。
以清白自修。不好聲色。虗室單牀旁無姬侍。冠履十
年一易。傳呼清路。示有朝章而已。後因疾失明。詔以
散騎常侍。就第養疾。生平敬信佛法。初與弟洽共居
一齋。洽卒。便捨為寺。蔣山有延賢寺。茂灌先世所立
也。每得祿俸。皆充二寺。已而斷腥膻。別營小室。朝夕
從僧禮誦。武帝為月致三淨饌。太清二年卒。臨終屬
其友張綰．劉之遴。敕子孫薄葬曰。氣絕便殮。殮以法
服。殮竟便葬。不須擇日。屏家人。請僧讀經贊唄。及卒。
顏色不變。手屈二指（南史）。
<other>裴幾原</other>名子野。河東聞喜人。少好學工文。有至性。居
父喪盡禮。每之墓所。哭泣處草為之枯。有白兔馴擾
其側。梁天監中為著作郎。掌國史及起居注。大通初
累遷鴻臚卿。尋領步兵校尉。在禁省十餘年。靜默自
守未嘗有所請謁。所得俸悉以分戚黨之貧者。借官
地二畝起屋數間。妻子恒苦飢寒。晚年深信佛法。持
其教戒。飯麥食蔬終其身。大通二年卒。先是預尅死
日。及期自省移病詣同畆劉之亨曰。吾其逝矣。遺命
喪葬務從節制。諡曰貞子。同時劉士深。名杳。平原人。
亦好學彊記。天監初官太學博士。後代幾原為著作
郎。累遷尚書左丞。大同二年卒。士深自讀佛經。常行
慈忍。中年喪母便長斷腥血。治身清儉無他嗜好。性
不自伐。不論人長短。臨終遺命以法服殮。載以露車
還葬舊墓。勿設靈筵勿致祭醊。其子遵行之。又有任
孝恭者。臨淮人。亦善屬文。武帝時官司文侍郎。初從
蕭寺雲法師讀經論本佛理。已而蔬食持戒。太清二
年侯景陷臺城。為所殺（梁書）。
<other>劉彥和</other>名勰。東莞莒人。少孤篤。志好學。家貧不娶。依
沙門祐法師居十餘年。遂博通經論。因區分部類錄
而序之。定林寺經藏其所定也。天監初。除南康王記
室兼東宮通事舍人。時七廟饗薦已用蔬果。而二郊
農社猶有犧牲。彥和表言。二郊農社宜與七廟同改。
詔付尚書議。如所請。尋遷步兵校尉。其為文長於佛
理。時有道士造三破論。排抑佛道。彥和作滅惑論以
斥之。其略曰。至道宗極。理歸乎一。妙法真境。本固無
二。佛之為道。空元無形而萬象並應。寂滅無心而元
智彌照。幽數潛會莫見其極。冥功自用靡識其然。顯
跡則金容以表聖。應俗則王宮以現生。拔愚以四禪
為始。進慧以十地為階。總龍鬼而均誘。涵蠢動而普
慈。權教無方不以道俗乖應。妙化無外豈以華戎阻
情。是以一音演法。殊譯共解。一乘敷教。異經同歸。經
異由權。故孔釋教殊而道契。解同由妙。故梵漢語隔
而化通。但感有精麤故教分道俗。亦地有東西故國
限內外。其彌綸神化陶鑄群生無異也。然至道雖一。
岐路生迷。九十六種俱號為道。聽名則邪正莫辨。驗
法則真偽自分。若以麤笑精。以偽謗真。是瞽對離朱
而曰我明也。尋有敕與沙門慧震於定林寺證經。功
畢啟求出家。先燔𩯭髮以自誓。敕許之。遂於寺變服。
改名慧地。未期而卒（梁書）。
<other>傅宜事</other>名縡。北地靈州人。好學能屬文。居母喪。哀毀
骨立。士友稱之。陳文帝聞其名。召為撰史學士。除司
空府記室。宜事篤信佛法。從興皇寺惠朗法師受三
論。盡通其學。時有太心嵩法師著無諍論以詆惠朗。
宜事著明道論以釋其難。其略云。無諍論言。比有宏
三論者。歷毀諸師。非斥眾學。論中道而執偏心。語忘
懷而競獨勝。方學數論更為讎敵。讐歒既搆諍鬪大
生。以此之心而成罪業。罪業不止豈不重增生死苦
<pb n="216"/>
聚。答曰。三論之興為日久矣。龍樹創其源。除內學之
偏見。提婆揚其旨。蕩外道之邪執。欲使大化流而不
擁。元風闡而無墜。其言曠。其意遠。其道博。其流深。斯
固龍象之騰驤。鯤鵬之搏運。[塞-土+巳]乘決羽。豈能望其間
哉。頃代澆薄。時無曠士。苟習小學以化蒙心。漸染成
俗遂迷正路。唯競穿鑿各肆營造。枝葉徒繁本源日
翳。一師解說復異一師。更改舊宗各立新意。同學之
中取寤復別。如是輾轉添糅倍多。總而用之心無的
準。擇而行之何者為正。豈不渾沌傷竅嘉樹弊芽。雖
復人說非馬家握靈蛇。以無當之巵同畫地之餅矣。
攝山之學則不如是。守一尊本無改作之愚。約文申
意杜臆斷之情。言無預設。理非宿搆。覩緣爾乃應。見
敵然後動。或彌綸而不窮。或消散而無所。凡相酬對
隨理詳覈。有何嫉詐干犯諸師。且諸師所說為是可
毀。為不可毀。若可毀者。毀故宜然。若不可毀。毀自不
及。法師何獨蔽護不聽毀乎。且教有大小。備在聖誥。
大乘之文則指斥小道。今宏大法。寧得不言大乘之
意耶。無諍論言。無諍之道。通於內外。子所須諍者。此
用末而救本。失本而營末者也。何則。若依外典。尋書
契之前。至淳之世。質朴其心。行不言之教。當於此時。
復有何諍。固知本來不諍。是物之真矣。答曰。諍與無
諍不可偏執。本之與末又安可知。由來不諍寧知非
末。於今而諍何騐非本。夫居後而望前則為前。居前
而望後則為後。而前後之事猶如彼此。彼呼此為彼。
此呼彼為彼。彼此之名的居誰處。以此言之。萬事可
知矣。本末前後。是非善惡。可恒守耶。何得自信聰明
廢他耳目。夫水泡生滅。火輪旋轉。入牢穽受覊紲。生
憂畏起煩惱。其失何哉。不與道相應而起諸見故也。
相應者則不然。無為也無不為也。善惡不能偕。而未
曾離善惡。生死不能至亦終然在生死。故得永離而
任放焉。明月在天。眾水咸見。清風在林。羣籟畢響。吾
豈逆物哉。不入鮑魚不甘腐鼠。吾豈同物哉。誰能知
我。共行斯路。浩浩堂堂。豈復見有諍為非。無諍為是。
必欲考真偽。觀得失。無過依賢聖之言。檢行藏之理。
始終研究。表裏綜覈。使浮辭無所用。詐道自然消。請
待後筵以觀其妙矣。歷散騎侍郎太子庶子僕。後主
即位。遷秘書監右衛將軍兼中書通事舍人。掌制誥
宜事。雖以文章為後主所重。然性剛直。與朝士不相
中。會施文慶．沈客卿以便[佞-二+〦]干政。而宜事益疎。乃共
𧮂宜事受高麗使金。遂下之獄。宜事獄中上書極論
後主過失。後主大怒。頃之遣使謂曰。我欲赦卿。卿能
改過不。對曰。臣心如面。面可改則臣心可改。後主益
怒。遂賜死獄中。年五十五。其後三年而隋滅陳（陳書）。
知歸子曰。彥德宏法以佐治。彥倫護生以全仁。三何
肥遯於邱園。茂灌陸沉於朝市。至如裴劉諸子文稱
其質。行浮於名。彬彬乎有君子之風矣。梁陳之際。士
大夫名學佛者甚眾。然往往持祿保位。視鼎社之遷
如去涕唾焉。嗚呼。此豈佛教使然與。吾所以不忘夫
傅子也。
汪大紳云。竟體旃檀香。無復有亂之者矣。贊極雅
正。轉覺妙遠不測。

<sarticle>居士傳六</sarticle>

<other>竟陵文宣王傳</other>
竟陵文宣王蕭子良者。字雲英。齊武帝第二子也。宋
順帝昇明三年為會稽太守。督五郡。封聞喜公。自孝
武時徵求急速。以郡縣遲緩。始遣臺使。自此公役勞
擾。齊既受禪。文宣盡陳其弊。請罷之。建元二年。以母
憂去官。仍為丹陽尹。開私倉賑屬縣貧人。請修復古
塘。並墾荒田數千頃。高帝納之。會遷官事寢。武帝即
位。封竟陵郡王。永明二年為護軍將軍兼司徒。四年
進號車騎將軍。時水旱不時。請原除逋租。又請寬刑
<pb n="217"/>
息役輕賦省徭及罷征交州兵。五年正位司徒。移居
雞籠山西邸。招致名僧講論佛法。造經唄新聲。武帝
初好射雉。文宣諫止之。及永明末。將復射雉。文宣復
上書曰。忽聞外議。當更射雉。臣下情震越。心懷憂悚。
夫衛生保命人獸不殊。重軀愛體彼我無異。故禮云
聞其聲不食其肉。見其生不忍其死。豈可以萬乘之
尊降同匹夫之樂。天殺無辜傷仁害福。菩薩不殺壽
命得長。施物安樂自無恐怖。不惱眾生身無患苦。臣
見此果報。所以日夜劬勤厲身奉法。陛下常日捨財
修福。臣私心顒顒尚恨其少。豈可今日復見此事。一
損福業追悔便難。願陛下照臣此誠。曲加三思。帝雖
不盡納而深見寵嘉。居常與文惠太子同好釋氏。甚
相友悌。文宣敬信尤篤。數於邸園營齋戒。大集朝臣
僧眾賦食行水。或躬親其事。一夕夢東方普光世界
天王如來說淨住淨行法門。因著淨住子。淨住者。梵
語布薩。謂淨身口意如戒而住也。書凡三十一篇。其
歸信門云。如來愍念眾生。愛同一子。所以垂形丈六。
表現靈儀。顯發眾生欣樂瞻覩。聞聲者證道。見形者
解脫。今者雖稟精靈。昏惑障重。進不覩相好莊嚴。退
不聞八音辨說。將由罪業深重。煩惱牢固。深憂惡道
無由可絕。豈容順默使流晏安。自不堅強其志忘身
捨命捍勞忍苦銜悲惻愴者。將恐煩惱熾火無由而
滅。無明重闇開了未期。譬如牢獄重囚具嬰眾苦。抱
長枷梏大械。帶金鉗負鐵鎖。膿瘡穢爛臭惡纏匝。而
欲以此牀求見國主貴臣。雖復一心無怠。何由而果。
何以故。以其具諸罪惡不離苦具。故若去枷脫鎖。洗
垢嚴服。王不我礙自然而現。今欲歸信亦復如斯。將
見如來相好光明者。先當淨身口意。洗除心垢。六塵
愛染永滅不起。十惡重障淨盡無餘。業累既除表裏
俱淨。方可運明想於迦維。標清心於寶剎。去諸塵勞
入歸信門。必然仰覩法身無礎。敬禮諸佛求哀懺悔。
既悔已後。常行柔軟調和心。堪受心。不放逸心。寂滅
心。真正心。不襍心。無貪恡心。勝心。大心。慈悲安樂心。
善歡喜心。度一切心。守護眾生心。無我所心。如來心。
發如是等廣勝妙心。專求多聞。修離欲定。奉戒清淨
念報恩德。常懷悅豫不捨眾生。其尅責身心門云。身
為苦本。自所造集。於生死中。復增惡業。是故特須深
自尅責。經云。見人之過。口不得言。己身有惡。則應發
露。書云。君子揚人之美。不伐其善。內外之教。其本均
同。所以稱內外者。本非形分。但由心異。若出家之人
觀空無常。厭離生死。行出世法。是則為內。乖此為外。
在家之人歸崇三寶。持戒修善奉行禮義。是則為內。
乖此為外。若欲修行。先自剋責。當知求進是假名。退
檢是實法。愚闇滅則慧光發。四相遷則戒德顯。故知
廉退者進之兆也。貪進者退之萌也。夫求而獲者虗。
情有所著則取。傾危失墜之苦。此外道之法也。退而
獲者實。意無所戀故得。常安涅槃之樂。斯佛道之法
也。當知剋責心口是八正之路。撿察身行是解脫之
蹤。其慚愧門云。經云。慚愧得具足。能滅闇障故。又云。
慚愧如鐵鈎。能制人非法。若無慚愧。與諸禽獸無相
異也。慚愧之義以不及為本。今既理妙難精。觸向乖
背一念之間。造過無量。過無量故。慚愧亦應無量。其
中枝派不可縷述。姑舉一端。養生之急在於衣食。由
此衣食勞亂極深。所須繒纊皮革。無不損生殘命。著
他皮肉還養皮肉。乃至食噉一粒之食。非用功夫無
由入口。推度前功商量我腹。上入下出常流不止。而
於其中選擇精肥。進納軟滑貪嗜美味。無羞無恥。須
臾欒改。臭不可近。何有智者於食生貪。若生貪者。大
須慚愧。與彼畜獸復何助別。其大忍惡對門云。夫道
從苦生。不由樂果。德憑功建。非情所集。故經云。忍辱
第一道。於諸眾生心無礙故。以其在苦。則多礙多惱
起不善業。今所以得無礙者。良以在礙而修無礙。故
礙而不為礙。既於礙而無所礙。豈非忍力之所致乎。
<pb n="218"/>
經云。娑婆世界五濁之剎。五痛五燒具諸惡報。是故
發大乘者多來此土。以救苦為資糧。以拔惱為要行。
此土一日修善。勝於他方淨國百千萬劫。夫欲發廣
大心行菩薩行。自必履危涉險備受艱難。蹈熾火歷
氷霜。攖苦切。甘楚毒。於萬苦中能忍受者。則道場可
踐。若無此惱。忍何從生。籍此煩惱起我諸善。所謂塵
勞之儔為如來種。當知忍者有力。大人功德之本。所
謂忍痛癢。忍思想。忍疾病。忍飢苦。忍疲勞。忍寒暑。忍
憂悲。忍熱惱。忍惡罵無恥辱。忍撾打無恚礙。忍貪欲
無愛著。忍憍慢無背道。忍所難忍。忍所難行。忍所難
作。忍所難辦。能行此者。真可謂大忍辱矣。其勸請增
進門云。勸請者殷勤之至意也。由發殷勤之意。則願
善之情深矣。勸請有二。勸請眾生修行戒善。具諸德
本。勸請諸佛救護眾生。說法久住。十方四惡趣。我今
悉勸請。修持諸戒行。獲得於人身。十方一切人。我今
悉勸請。令修十善業。得生於天上。十方諸天人。我今
悉勸請。立登正定聚。得離於惡道。十方諸學人。我今
悉勸請。覺察諸煩惱。速登無學地。十方阿羅漢。我今
悉勸請。知非究竟位。唯有一佛乘。十方辟支佛。我今
悉勸請。成就大悲智。教化諸眾生。人天二乘眾。我今
悉勸請。體覺如來藏。修習菩薩行。一切諸菩薩。我今
悉勸請。修行十度行。速登於十地。兜率天菩薩。我今
悉勸請。常轉不退輪。速下度羣生。菩薩智未明。我今
悉勸請。金剛滅塵累。顯發真實相。十方一切佛。初成
正覺者。我請轉法輪。安樂諸眾生。十方一切佛。若欲
捨壽命。我今歸命請。願久住於世。如是佛菩薩。我今
皆勸請。發此殷勤心。是故稽首禮。其隨喜萬善門云。
眾生以愚惑故。多懷嫉妬增上之心。是以見人行善
則生惡想。摧毀破壞不令成就。然彼前人未必損行。
而嫉妬者妄增惱熱。增長惑業生死不絕。是以聖人
調心制意。行此隨喜。亦復勸請眾生如說奉行。十方
一切眾。所有微細善。仁義及禮智。孝養謙恭等。慈和
及愛敬。廉貞清潔行。若有如是善。我今悉隨喜。離欲
在家人。奉修如來戒。三歸五八戒。十善菩薩戒。清淨
諸律儀。離惡名聞者。如是諸功德。我今悉隨喜。飯僧
施法衣。浴除煩惱垢。救攝諸貧窮。飢寒露窘者。疾病
艱危苦。施藥悲憐業。如是等功德。我今悉隨喜。曠路
作好井。橋船度人物。園林池花果。施佛并供僧。渴乏
除熱惱。其福實無量。如是等功德。我今悉隨喜。造經
流法教。然燈發慧明。習誦及轉讀。決了諸義趣。若復
為人說。倍增歡喜心。如是諸功德。我今悉隨喜。建立
諸塔廟。堂殿及寶剎。彩畫及木像。金銀銅石等。傳寫
諸相好。顯示於法身。如是諸功德。我今悉隨喜。若有
造僧房。牀帳及臥具。令彼息心者。安意於禪林。出入
苦空門。次第寂滅觀。如是諸功德。我今悉隨喜。如來
大慈悲。善說諸法門。發生隨喜行。令我等修學。隨喜
諸聲聞。忍苦度生死。隨喜諸菩薩。不捨惡道受。隨喜
十方佛。無畏天人尊。能於三界獄。引出諸眾生。願令
眾生類。悉得於佛道。是故我隨喜。稽首禮諸佛。其廻
向佛道門云。廻向者以不著為義。原一切眾生備修
萬行。捨身命財。所以不得解脫生死者。皆緣耽著果
報不能捨離。若能不執其心。修行攝度。隨有微福廻
施群生向於佛道者。則於果報不復生著。便於生死
蕭然解脫。故經云。如所說修行。廻向為大利。是以一
切所作善業。皆應廻向。兼勸眾生不著果報。十方諸
眾生。所行微善業。仁孝及謙敬。慈愛柔和等。忠正修
禮智。矜逮賑孤窮。如是世俗善。悉廻向佛道。一切諸
外道。種種勤苦行。五熱炙其身。投巖赴水火。反縛塗
炭等。無量諸邪見。今皆為廻向。同歸正覺道。一切清
信士。歸戒行十善。乃至諸女人。亦能修福德。又能善
說法。開化眾妙福。廻向施群生。共成無上道。一切弟
子眾。聞聲即解悟。善來成比丘。乃至四道果。方便及
初觀。空苦非常想。亦廻施群生。共向無上道。十方諸
<pb n="219"/>
辟支。自然成緣覺。深悟在別世。曉了因緣法。隱顯化
眾生。獨處樂善寂。如是兼一切。盡廻向佛道。十方諸
菩薩。請誦於經法。入禪出禪者。勸總行眾善。如是等
三善。一切眾德本。亦廻施眾生。歸向無上道。一切諸
善等。乃至賢聖果。解空未能窮。有無不雙盡。悉令與
一切。同入真妙境。著廻有相心。皆向解脫道。如是諸
菩薩。我今勸[廷-壬+(同-(一/口)+巳)]向。發此無著心。是故稽首禮。其他文
多不具載。書成。開筵廣第。集士庶為設講。往復懇到。
皆灑然動容。歎未曾有。九年都下大水。吳興偏劇。文
宣開倉賑救貧病。於第北立廨収養。給衣及藥。十年
領尚書令揚州刺史。本官如故。尋復尚書令加中書
監。武帝不豫。詔使文宣輔政。文宣素不樂世務。乃推
西昌候鸞。詔以鸞佐之。隆昌元年進督南徐州。其年
疾篤。謂左右曰。門外應有異。遣人視之。見淮中魚無
筭浮水上向城門。尋薨。年三十五（齊書．廣宏明集）。
知歸子曰。余甞考田獵。不見於古帝王之世。虞書曰。
疇若予上下。草木鳥獸。商書曰。暨鳥獸魚鼈。咸若其。
及物之仁如此。驅而殺之豈其心乎。余觀齊梁間君
臣論議。往往能慈心愛物矣。充是心也。勝殘去殺之
風不難覯也。文宣所著淨住子。行願深淨悲智兩足。
其游於佛海久如。不可以世智詳矣。於是采著其言
尤切要者。而以諫獵一書首之。
汪大紳曰。敘論具大悲心眼。齊梁間學佛人如蕭
子良者誠為希有。其尅責身心一門尤為法要也。
○允初近與吾書。自述往日超佛越祖大願力。原
來只是放失其心而不知求。近來始信得千聖萬
賢總法門。出不得求放心一語。此是眾生往來三
界疲極自息證驗也。然吾不敢輙為之助喜。以允
初有求心甚深甚重。以有求心求放心。將心覓心。
求而又求。又要弄出無數伎倆。揑出無數鬼怪。放
心不益甚乎。來書儒佛雙關。一念捨不得佛。一念
又捨不得儒。儒佛交爭。朱子甞判為隱微深痼之
疾。此放心之病之大者。允初其能覺之乎。允初性
燥。每喜捻著一面令牌。道急急如律令者。安知不
奉孟子為太上老君。硬捉一物把持定了為護身
符乎。此瞞心之大者。非但放先其心而已。如上種
種諸病。吾皆為允初打筭過耒。吾安敢為之助喜。
吾於是如法思惟。不輕不重。為允初打筭出一退
字來。又恐允初承虗接響。過了適檢子良傳說。那
段因緣極是法要。直判出外道佛道。界限極是分
明。吾遂決意將那退字助喜。留此一段因緣在傳
後發揮去者。第一要講明求放心法要入手處。朱
子道得好。不是將心覓心。只是一念悚然。心便在
這裏了。徹始徹終處。程子道得好。聖賢千言萬語。
只是要人將已放之心収入腔子裏。自能尋向上
去。此兩則公案若能透得。以上所說病痛頓爾消
殺去矣。允初允初。你說那求放心一句子。為學佛
關鍵也。說得有來歷。你看釋迦老子至達摩以下
諸位先生。與諸魔及一切外道做盡冤家對頭。你
道是甚意思。只為諸魔外道放失其心。流轉三界
輪回六道。萬劫長夜。所以諸位先生苦苦哀哀勸
他學問。佛說恒河沙數。祖說一字不立。只是要覺
他本心而已。諸魔外道本心頓覺。便是佛。便是祖。
本是一家眷屬。你何苦放他去做出事來。為魔為
外道。自取長夜之不妙乎。允初所說豈不有來歷。
然必如子良判出佛道外道。界限方得分明。魔道
外道俱是絕頂聰明人。聰明反被聰明誤。貪進不
已放失其心。咄。魔了也。咄。外道了也。釋迦老子也
曾放失其心。貪進不已。直走到非非想天。咄外道
了。也一念悚然。忽然退位本心。方得發現。所以子
良說那求進是假名。退撿是實法。真是法要也。你
看釋迦老子不獨與諸魔外道做盡冤家對頭。且
向一身中與五蘊．六根．六塵及一切山河大地做
<pb n="220"/>
盡冤家對頭。是甚意思。只為五蘊是放心的大浪
子。走了走了。走向六根去也。走了走了。走向六塵
去也。走了走了。走向一切山河大地去也。走了走
了走向輪回三界流轉六道去也。吾佛悲之。所以
苦苦哀哀勸他學問。喚轉他耳。多嘴老漢說到此。
允初舊病復發。肚裏打葬道。原來釋迦老子與一
切人天作眼目。果然大慈父。大恩師。大紳佛學果
然透徹。吾今要奉勸大紳與渠。破除世覺專心尊
奉釋迦求佛覺去也。咄。允初又放失其心矣。不見
惠能道得好。佛法在世間。不離世間覺。離世覓菩
提。恰如求兔角。正見名出世。邪見名世間。邪正盡
打却。菩提性宛然。咄。

<sarticle>居士傳七</sarticle>

<other>傅大士傳</other>
傅大士者。名翕。號善慧。義烏人也。齊建武四年生於
雙林鄉傅宣慈家。十六納劉氏女曰妙光。生二子曰
普建．普成。會有天竺嵩頭陀訪之曰。吾與汝毗婆尸
佛所發誓。今兜率宮衣鉢見在。何日當還。因命臨水
觀影。見圓光寶蓋。大士笑曰。鑪韛之所多鈍鐵。良醫
之門足病人。度生為急。何思彼樂乎。嵩指松山頂曰。
此可棲也。大士躬耕而居之。有人盜菽麥瓜果。大士
即與籃籠盛去。日常營作。夜歸行道。見釋迦．金粟．定
光三如來放光襲其體。自謂得首楞嚴定。苦行七年
欲導群品。梁武帝時遣弟子奉書詣闕曰。雙林樹下
當來解脫善慧大士白國主救世菩薩。條上中下善
希能受持。其上善略以虗懷為本。不著為宗。無相為
因。涅槃為果。其中善略以治身為本。治國為宗。天上
人間果報安樂。其下善略以護養眾生勝殘去殺。普
令百姓皆稟六齋。今聞皇帝崇法欲申論義。未遂襟
懷。故遣弟子傅暀告白。太樂令何昌以書進。詔遣迎
至。武帝問從來師事何人。答曰。從無所從。來無所來。
師事亦爾。異日武帝請講金剛經。大士纔陞座。以尺
揮案一下便下座。帝愕然。大士曰。陛下會不。曰不會。
大士曰。大士講經竟。一日講經次。帝至。眾皆起。大士
端坐不動。眾報曰。聖駕臨此。何不起。大士曰。法地若
動。一切不安。尋還双林著心王銘云。觀心空王。元妙
難測。無形無相。有大神力。能滅千災。成就萬德。體性
雖空。能施法則。觀之無形。呼之有聲。為大法將。心戒
傳經。水中鹽味。色裏膠青。決定是有。不見其形。心王
亦爾。身內居停。面門出入。應物隨情。自在無礙。所作
皆成。了本識心。識心見佛。是心是佛。是佛是心。念念
佛心。佛心念佛。欲得早成。戒心自律。淨律淨心。心即
是佛。除此心王。更無別佛。欲求成佛。莫染一物。心性
雖空。貪嗔體實。入此法門。端坐成佛。到彼岸已。得波
羅蜜。慕道真士。自觀自心。知佛在內。不向外尋。即心
即佛。即佛即心。心明識佛。曉了識心。離心非佛。離佛
非心。非佛莫測。無所堪任。執空滯寂。於此漂沉。諸佛
菩薩。非此安心。明心大士。悟此元音。身心性妙。用無
更改。是故智者。放心自在。莫言心王。空無體性。能使
色身。作邪作正。非有非無。隱顯不定。心性離空。能凡
能聖。是故相勸。好自防慎。剎那造作。還復漂沈。清淨
心智。如世黃金。般若法藏。並在身心。無為法寶。非淺
非深。諸佛菩薩。了此本心。有緣遇者。非去來今。又有
偈曰。夜夜抱佛眠。朝朝還共起。起坐鎮相隨。語嘿同
居止。纖毫不相離。如身影相似。欲識佛去處。祇這語
聲是。又曰。有物先天地。無形本寂寥。能為萬象主。不
逐四時凋。又曰。空手把鋤頭。步行騎水牛。人從橋上
過。橋流水不流。太建元年嵩頭陀先於柯山靈巖寺
入滅。大士曰。嵩公兜率待我。不可留也。四月二十四
日示眾曰。此身眾苦所集。甚可厭惡。須慎三業。精修
六度。若墜地獄。卒難得出。弟子曰。師之發迹可得聞
<pb n="221"/>
乎。曰。我從第四天來。為度汝等。次補釋迦。大品云。有
菩薩從兜率天來。諸根猛利。疾與般若相應。即吾身
是也。言訖趺坐而終。年七十三（五燈會元．佛祖通載）。
知歸子曰。初祖入梁。機不契。去而之少林。人以此為
梁武惜。然當時如寶誌公．傅大士並傳佛心印。闡大
乘法。徘徊於梁。而梁武執著福罪因緣。貪圖小果。醉
有為佛事。沈湎不醒。一微戞漢遮葢本真。皎日當空
覆盆絕照。豈不哀哉。菩薩深慈。眾生迷倒。於大士傳
可觀焉。
汪大紳云。自家屋裏人。說自家屋裏話。讀之通身
毛孔皆笑。朱子於大士偈盖甞有取焉。予安得遊
朱子之門。日夕饜飫家常話乎○五宗興而說法
如雷。連那即心即佛。送他一拳。連那萬象主。與他
一脚。傅大士竟成老婆禪去矣。門外漢試猜看。畢
竟是同是別。

<sarticle>居士傳八</sarticle>

<other>荊山居士傳</other>
荊山居士陸法和者。不知何許人也。齊梁間隱於江
陵百里洲。衣食居處一與戒行沙門同。耆老自幼見
之。容色常定。人莫能測也。既居荊州高要縣紫石山。
無故捨去。俄而有蠻亂矦景之降梁也。居士謂南郡
朱元英曰。貧道助檀越擊之。元英曰。矦景為國立效。
擊之何也。不省。及景圍臺城。居士時在青溪山。元英
往問曰景事云何。居士曰。凡人取果。宜待熟時。不撩
自落。檀越但待景熟時。何勞問也。固問之。則曰。亦克
亦不克。景遣其將任約擊湘東王於江陵。居士乃詣
湘東乞征。約召諸蠻子弟八百人誓之江津。且發湘
東。復遣胡僧祐領兵千餘益其軍。居士笑曰。吾兵馬
甚盛。何須此。江陵多神祠。人俗祈禱即騐。自居士軍
出。祈禱無騐者。人以為神皆從行也。至赤沙湖與約
相對。居士乘輕舟不甲冑沿流而下。去約軍一里而
還。謂將士曰。吾觀彼龍軍睡不動。吾軍之龍甚踴躍。
即攻之。逐縱火舫於前而風逆。居士執白羽扇麾風。
風即返。約眾見梁兵步水上。遂大潰。眾皆投水死。而
約逃竄不知處。居士曰。明日日中當得。及期未得。人
問之。居士曰。吾前於此洲水涸時建一剎。語檀越等。
此雖為剎實賊標。今何不向標下求。如其言。果於水
中見約抱剎仰頭。纔出鼻遂擒之。約見居士求死。居
士曰。檀越與王有緣。決無他慮。王於後且當得檀越
力也。湘東果釋之。用為郡守。及魏圍江陵。約以兵赴
救力戰。如居士言。居士既平約。會蜀賊將至。請守巫
峽待之。乃總諸軍而往。親運石以填江。三日水不流。
橫以鐵鎖。武陵王紀果遣蜀兵來渡。峽口勢蹙進退
不可。居士與王琳一戰殄之。居士為人言若不出口。
及有所論則雄辨無敵。生平多諸靈異。甞於襄陽城
北大樹下畫地方二尺。令弟子掘之。得一龜。長尺半。
以杖叩之曰。汝欲出不能。數百歲矣。不逢我者豈見
天日乎。為授三歸。初入疊山。多惡疾人。居士為采藥
療之。率不過三服即差。即求為弟子。山中毒蟲猛獸
授以禁戒。即不復噬螫。所泊江湖。每於岸側表云。此
處放生漁者即皆無所得。得即大風雷。放之乃定。將
兵時禁諸軍漁捕甚嚴。有竊違者中夜即有猛獸來
欲噬之。或亡其船。纜有小弟子戲截蛇頭。已而詣居
士。居士曰。何殺蛇。弟子愕。指曰是非汝所殺者乎。弟
子乃見蛇頭齚袴襠。振之不落則恐。居士使懺悔。為
蛇作功德。又有人以牛試刀。斷牛頭。已而詣居士。居
士曰。有一斷頭牛就卿徵命殊急。若不為作功德一
月內報至。其人弗信。少日果死。梁元帝即位。以居士
為都督郢州刺史封江業縣公。已而加司徒。部曲數
千人通呼為弟子。唯以道術為化。不以法獄。其市法
以空櫝鎖置道間。上開一孔受錢。賈人計貨輸稅。自
<pb n="222"/>
委諸櫝中。及夕有司開櫝條。其稅目輸之庫。居士在
江夏大聚兵艦欲襲襄陽。入武關。元帝使止之。居士
曰。法和求佛之人。尚不希釋梵天王坐處。豈規王位。
但於空王佛所與主上有香火因緣。見主上應有報
至故相援耳。今既被疑。業定不可改也。及魏舉兵。居
士自郢入漢口將赴江陵。元帝又使止之曰。此間自
能破賊。但鎮郢州不須動也。居士乃還州。堊其城門
著麤白布衫。有袴邪巾。大繩束腰。坐葦席終日乃脫
之。及聞元帝敗滅。腹著前凶服哭泣受弔。齊文宣使
清河王岳將兵攻魏救梁。會江陵陷。居士乃舉州入
齊。文宣以為大都督十州諸軍事太尉公。居士入朝
不稱臣。但云荊山居士。文宣親宴之。賜錢百萬。物千
段。甲第一區田一百頃。奴婢二百人。生資什物稱是
居士所得奴婢盡免之曰。各隨緣去。錢帛散施一日
便盡。以官所賜宅營佛寺。自居一房。三年間再為太
尉。無[病-丙+失]預告弟子死期。至時燒香禮佛坐繩牀而終。
浴訖將斂。尸小縮至三尺許。既文宣令開棺視之。空
棺而已。居士有讖語預道齊事。後一一皆驗（北史）。
知歸子曰。吳人汪生言。居士在佛門得吟風弄月。吾
與點也之趣。瑞金羅生以汪生之言為然。或乃以靈
異震居士也。悲夫。

<sarticle>居士傳九</sarticle>

<other>昭明太子傳</other>
昭明太子統。字德施。梁武帝長子也。母丁貴嬪。仁恕
恭儉。虔精奉佛。居常蔬食。受戒日甘露降於殿前。能
通經義。所受供賜悉以充法事。普通七年薨。太子生
而聰叡。三歲受孝經．論語。五歲徧讀五經。天監元年
立為皇太子。十四年正月朔。武帝臨軒冠太子於大
極殿。時武帝大宏佛教。太子亦深心信奉。遍覧眾經。
於宮內別立慧義殿。招引名僧講論。甞撰解二諦義
云。明道之方。其由非一。舉要論之。不出境智。或時以
境明義。或時以智顯行。至於二諦。即是就境明義。若
迷其方。三有不絕。若達其智。萬累斯遣。所言二諦者。
一是真諦。一名俗諦。真諦離有離無。俗諦即有即無。
即有即無斯是假名。離有離無此為中道。真是中道。
以不生為體。俗既假名。以生法為體。慧超咨曰。浮偽
起作名之為俗。離於有無名之為真。未審浮偽為當
與真一體。為當有異。答曰。世人所知生法為體。出世
人所知不生為體。依人作論。應如是說。若論真。即有
是空。俗。指空為有。依此義明。不得別異。又咨。真俗既
云一體。未審真諦亦有起動。起動不關真諦。答曰。真
諦寂然無起動相。凡夫惑識橫見起動。又咨。未審有
起動而凡夫橫見。無起動而凡夫橫見。答曰。若有起
動則不名橫見。以無動而見所以是橫。咨。若法無起
動則唯應一諦。答曰。此理常寂。此自一諦。橫見起動
復是一諦。唯應有兩不得言一。蕭曄咨曰。真諦稱真。
是實真否。答曰。得真實真。又咨。菩薩會真之時。為忘
俗忘真否。答曰。忘俗忘真故說會真。又咨。忘俗忘真
何得實真。答曰。若存俗存真。何謂實真。正由兩遣。故
謂實真。法雲咨曰。聖人所知之境。此是真諦。未審能
知之智。為是真諦。為是俗諦。答曰。能知是智。所知是
境。智來冥境。得言即真。又咨。有智之人。為是真諦。為
是俗諦。答曰。若呼有智之人。即是俗諦。又咨。未審俗
諦之人何得有真諦之智。答曰。聖人能忘於俗。所以
得有真諦。法寵咨曰。若使凡夫見有。聖人見無。便應
凡夫但見世諦有。聖人應見太虗無。答曰。太虗亦非
聖人所見。太虗得名由於相待。既由待生。並凡所見。
又咨。凡夫所見空有。得言是一否。答曰。就凡為語。有
實異無。約聖作談。無不異有。敬脫咨曰。未審聖人見
真。為當漸見。為當頓見。答曰漸見。又咨。無相虗懷。一
見此理萬相並寂。未審何故見真得有由漸。答曰。自
<pb n="223"/>
凡之聖。解有淺深。真自虗寂。不妨見有由漸。又咨。未
審一得無相並忘萬有。為不悉忘。答曰。一得無相。萬
有悉忘。解法身義云。法身虗寂。遠離有無之境。獨脫
因果之外。不可以知知。不可以識識。豈是稱謂所能
論辨。將欲顯理。不容默然。天竺云達摩舍利。此土謂
之法身。若以當體。則是自性之目。若以言說。則是相
待立名。法者軌則為旨。身者有體之義。軌則之體故
曰法身。粗陳其體是常住身。是金剛身。重加研覈。其
則不爾。若定是金剛。即為名相。定是常住。便成方所。
所謂常住。本是寄名。稱曰金剛。本是譬說。及談實體。
則性同無生。故云佛身無為不墮諸法。故涅槃經說。
如來之身。非身是身。無量無邊。無有足跡。無知無形。
畢竟清淨。無知清淨而不可為無。稱曰妙有。而復非
有。離無離有。所謂法身。法雲咨曰。未審法身常住是
萬行得否。答曰。名相道中萬行所得。又咨。既為萬行
所得。豈是無相。若必無相。豈為萬行所得。答曰。無名
無相。何曾有得。寄以名相。假言有得。又咨。實有萬行
實得佛果。安可言無相全無所得。答曰。問者住心。謂
實有萬行。今謂萬行自空。豈有實果可得。又咨。現有
眾生修習萬行。未審何故全謂為無。答曰。凡俗所見
謂之為有。理而檢之實無萬行。又咨。經說常住。以為
妙有。如其假設。何謂妙有。答曰。寄以名相。故說妙有。
理絕名相。何妙何有。法寵咨曰。未審法身之稱。為止
在妙本。金姿丈六亦是法身。答曰。通而為論。本跡皆
是。別而為語。止在常住。又咨。若止在常住。不應有身。
若通取丈六。何為法身。答曰。常住既有。妙體何得。無
身丈六亦能軌物。故可通稱法身。又咨。若常住無累
方稱法身。丈六有累何謂法身。答曰。眾生注仰。妄見
丈六。丈六非有。有實何累。普通元年四月甘露降於
慧義殿。太子為人孝敬篤至。每宴居一坐一起。不敢
南面。被召當入。輙危坐達旦。丁貴嬪有疾。太子朝夕
侍。衣不解帶。及喪。水漿不入口。每哭輙慟絕。奉武帝
敕。彊進飲食。比至葬日。進麥粥一升。不甞菜果。體素
壯。至是減削過半。自加元服。武帝使省萬幾。百司奏
事填委太子。明於庶事。辨析可否纖毫必白。其有過
失徐令改正。未甞糾彈一人。平斷法獄。多所全宥。出
宮二十餘年。不畜聲伎。時招引文學之士討論篇籍
而已。會大軍北伐。京師糓貴。太子菲衣減膳。每霖雨
積雪。遣左右周行道路視貧困家。有流離者密加賑
賜。又出綿帛多作襦褲。方冬施凍人。其死亡無以斂
者為備棺槥。每聞遠近百姓賦役勤苦。輙斂容色。大
通二年詔發吳郡吳興義興民。開漕大瀆以瀉浙江。
太子以吳興被水。請權停此役。武帝優詔報之。三年
三月寢疾。自知不起。終不以狀上聞。四月薨。年三十
一。諡曰昭明（梁書．廣宏明集）。
知歸子曰。予觀昭明太子之論。可謂了了見佛法者。
非梁君臣之所及也。太子仁孝寬明。動合規矩。若使
撫有梁祚。勤施四方。淳和之風可日俟也。天步方艱
前星遽殞。一夫作難而江國土崩。豈不哀哉。文中子
言。齋戒修而齊梁亡。非釋迦之罪也。蓋定業使然。天
亦不能純佑命於太子也。悲夫。
汪大紳云。其行事頗與六度經相應。昭明真佛種
也。吾不重其佛法。重其仁孝寬明是為佛種。論法
到極入微處。只是所知愚也。惜其未遇達摩以下
諸大作家。痛與錐劄。脫却所知愚。只管要離有離
無。依舊只管在有無上之乎者也。之乎者也到沒
奈何去處。且上文撰樓青黃亦白黑去者。此處是
文人根種。非佛種也。那得有天子福分。那得有帝
王事業。以渠脚跟插在秀才和尚們隊裏。弄得虗
花花故也。嗚呼。以彼仁孝寬明根種。又曾念過孝
經．論語．五經者。弄得下梢頭毫沒收拾。不亦惜哉
○為甚金剛經．心經．七佛偈．壇經。汪大紳喜歡奉
行。朱子嘗判得千是萬是曰。六朝人佛學。只是說。
<pb n="224"/>
只是清言家數而已。說得來清虗惹厭。所以達摩
入中國來。一切掃去。傳至惠能始有下手做工夫
處○可惜許多聰明絕特有志之士。難得入此門
來。及入此門來。又有漫天荊棘。一個個陷入其中
出身不得。弄得一個個毫沒收拾。千病萬痛總只
為做工夫的祇在動靜上轉換。講道理的祇在有
無上拈放。箇箇認指為月。何曾識得月耶。入此門
來不是小可的事情。千生萬劫於此一了無不了。
於此不了。盡未來劫總未有了期。豈可貪圖說得
去做得好看便罷。若只是說得去做得好看便罷。
鄉里小兒中這般人如麻似粟。此門中不勞尊駕
光輝也。雖然事不可一向。既承尊駕光輝。不妨打
開方便法門。請來遊戲一回者。你要游戲此法門。
切不可在動靜上轉換。有無上拈放。動靜只是境。
有無只是意根卜度。與心了不相干也。你若有大
力量。動也一棒。靜也一棒。有也一棒。無也一棒。打
得有無動靜諸魔腦袋子都裂去也。影兒都不見
也。自然心光發露。咄。連那心光也送他一棒。㘞。跳
出心量了也。心量拘他不住了也。尊駕豈非超佛
越祖一个好人乎。老漢這裏輕心慢心待人。想你
文謅謅的書生如何下得此手。罷罷罷。且用箇小
小法兒。去者也不要管他是心是境是意根。遇著
靜時只看靜的相在那裏。遇著動時只看動的相
在那裏。遇著無的時候只看無的相在那裏。遇著
有的時候只看有的相在那裏。看得來呆呆癡癡
顛顛倒倒。逢人不知是人。見物不知是物。過了這
箇時候。送到大知識門下喫棒去。尊駕乃有收拾。
此是光輝法門的勾當○微聞秀才和尚們相商
道。若使臨濟德山棒入汪大紳手。須瞎却天下人
眼。誠哉是言。

<sarticle>居士傳十</sarticle>

<other>劉明劉庾劉向馮李傳</other>
<other>劉靈預</other>名虬。南陽人。徙居江陵。宋太始中為當陽令。
罷官歸。豫章王辟為荊州別駕。不應。齊永明三年徵
為通直郎。亦不就。竟陵王聞靈預精釋教。致書通意。
要其東下曰。僕迹塵珪組。心逸江湖。未面自親。聞風
如舊。而回駕之念。徒軫式閭之禮無階。君矯然獨遠。
確乎難拔宣習質文昭辨。空有所謂忘言之人。可論
天人之際。豈能鳳舉[鴳-女+隹]翻有心儀萃。覘濠射之冥遊。
屈祇鷲之法侶。闡三乘於窮子。發二諦於困蒙。有是
因也。何其暢與。答曰。虬四節臥病。三時營灌。暢餘音
於山澤。託暮情於魚鳥。寧非唐虞厚恩。周召宏施。遠
澤既灑。仁規先著。敢收樵牧之嫌。敬報軾鼃之義。家
居衣麤布衣。禮佛長齋。注法華經。講涅槃．大小品。以
江陵西沙洲去人遠。乃徙居之。建武二年詔徵國子
博士。不就。其冬得疾。正晝有白雲徘徊檐戶間。香氣
滿室。空中磬聲鏗然。是日卒。年五十八（南齊書．廣宏明集）。
<other>明休烈</other>名僧。紹平原鬲人。元嘉中再舉秀才。宋齊之
交隱居教授。累辟不出。尋居攝山。聞僧遠夙德。往候
於定林寺。齊高帝欲就寺見之。遠問休烈曰。天子若
來。居士若何相對。答曰。山藪之人。正當鑿坏以遁。若
辭不獲命。便當依戴公故事。昔戴顒高臥不起。朝命
以山人之服加其身。故云。旋遁還攝山。高帝賜以竹
根如意筍籜冠。初至山中。野老諫曰。山多毒蛇猛虎。
不可居也。休烈曰。毒中之毒無過三毒。忠信之人可
蹈水火。蛇虎何能為。遂居焉。棲心靜泊二十年許。時
道士顧歡作夷夏論。意在抑佛伸老。休烈論之曰。若
夫學鏡生靈。中天設教。觀象測變。存而不論。經世之
深。孔老之極也。為於未有盡照窮緣。殊生共理。練偽
歸真。神功之正。佛教之宏也。是以佛明其宗。老全其
生。守生者蔽。明宗者通。然靜止大方。乃雖蔽而非妄。
<pb n="225"/>
動由其宗。則理通而照極。故夫學得所學。則可以資
全生靈而教尊域中矣。為於無為。將乃滅習反流而
邈天人矣。甞與法度禪師講無量壽經。中夜忽見金
光照室。光中有樓閣及化佛菩薩。永明七年捨宅為
棲霞寺。夢巖間有佛放光。志欲創造未果而卒。次予
仲璋遂與法度造無量壽佛像三丈一尺餘。並建觀
音勢至像以終父志。少子山賓。字孝若。能世其家業。
梁普通中官至散騎常侍。時范縝著神滅論。蕭琛．曹
思文並立義難之。武帝亦下敕排縝論。令釋法雲示
王公貴人凡二十六人。各有答書。申不滅之旨。而山
賓書辭義尤切。其文曰。辱告惠示敕旨答。臣下審神
滅論。源深趣遠。豈鹿兔所測。隨類得解。或亦各欣所
見。奉以周旋。不勝舞躍。論者限於視聽。豈達曠遠。目
覩百年。心惑三世。謂形魄既亡。神魂俱滅。斯則既遠
釋典。復乖孔教矣。焉可與言至道語妙理者哉。夫明
則有禮樂。幽則有鬼神。是以孔宣垂範以知死酬問。
周文立教以多才代終。詩稱三后在天。書稱祖考來
格。此皆陳之載籍。彰彰其明者也。夫緣假故有滅。業
造故無常。是以五陰合成終同烟盡。四微虗搆會均
火滅。竊謂神明之道非業非緣。非業非緣故。雖遷不
滅。能緣能業。故苦樂殊報。此能仁之妙唱。搢紳之所
抑也。雖教有殊途。理還一致。皇上智周空有。照極神
源。爰發聖衷。親染宸翰。弘獎至教。啟悟重昏。令學者
永祛疑惑。眷逮不遺。良兼欣戚。後假節攝北兖州事。
卒於官。贈侍中。諡曰質（南史．宏明集）。
<other>劉士光</other>名歊。平原人也。年十一讀莊子逍遙篇。即能
為客說其大義。及長博學有文。已而精心學佛。不娶
不仕。神僧誌公遇之於興皇寺。驚起曰。隱居學道。清
淨登真。如此三說。年三十一著革終論。其略曰。夫形
也者無知之質也。神也者有知之性也。有知不獨存。
依無知以自立。故形之於神。逆旅之舘耳。及其死也。
神去此而適彼也。神已去此。舘何用存。神已適彼。祭
何所祭。而姬孔之教不然者。其有以乎。蓋禮樂之興
出於澆薄俎豆。綴兆生於俗敝。施靈筵。陳棺槨。設饋
奠。建邱隴。盖欲孝子有追思之地耳。今欲剪截煩厚
務從儉易。不傷存者之念。有合至人之道。氣絕不須
復魄。盥洗而斂。以一千錢市棺單故裙衫衣巾枕履。
此外送往之具。棺中常物及餘閣之祭。一不得有所
施。斂畢載以露車歸以舊山。隨得一地。地足為塪。塪
足容棺。不須博甓。不勞封樹。勿設祭饗。勿置几筵。其
蒸甞繼嗣。言像所絕。事止余身。無傷世教。明年春有
人為其庭中栽柿。士光曰。吾不及見此實矣。至秋而
亡。親故誄其行。諡曰貞節先生。族弟彥度。名訐。少喪
二親。哀毀幾滅性。及長事伯父母及兄姊。友孝篤至
性愛潔清。兄為娶妻有日矣。彥度聞而逃。乃已本州
辟為主簿。不就。主者強起之。乃掛檄於樹。復逃去。彥
度深信佛法。曾與士光聽講於鍾山諸寺。因共卜築
宋熙寺東㵎。有終焉之志。天監十七年卒於士光舍。
年三十一。遺言勿立後嗣。其他終制與士光略同。宗
友相與刊[石*((白-日+田)/廾)]立銘。諡曰元貞處士（梁書）。
<other>庾彥寶</other>名詵。新野人也。博通經史緯候之學。而性尚
夷簡。特愛林泉。十畆之宅。山池居半。蔬食敝衣不修
產業。甞乘舟從沮中山舍還。載米一百五十石。有人
寄載三十石。及至家。寄載者曰。君三十石。我百五十
石。彥寶默然恣其取足。鄰人或被誣為盜。妄攀彥寶。
彥寶矜之。因以所藏書質錢二萬。令門生詐為其親
代酬之。鄰人獲免來謝。彥寶曰。吾矜天下無辜。豈期
謝也。梁武帝少與彥寶善。及起兵。署為平西府記室。
不屈。普通中詔以為黃門侍郎。稱疾不起。晚年於宅
內建道場。六時禮懺。誦法華經每日一遍。夜中忽見
一道人自稱願公。容止甚異。呼彥寶為上行先生。授
香而去。中大通四年晝寢。忽驚覺曰。願公復來。不可
久住。言訖而逝。舉室咸聞空中唱云。上行先生已生
<pb n="226"/>
彌陀淨域矣。時年七十八。武帝聞之。詔諡貞節先生（南史）。
<other>劉宣文</other>名慧斐。彭城人也。少博學。能文起家。梁安成
王法曹行參軍。甞還都。途經匡山。遇處士張文逸。相
得甚歡。有終焉之志。遂居於東林。又於山北搆園。號
離垢園。時人稱為離垢先生。研精釋典。兼工篆𨽻。在
山手寫佛經二千餘卷。常所誦者百餘卷。晝夜行道
孜孜不怠。遠近欽慕之。簡文臨江州。遺以几杖。論者
云。自遠師沒後將三百年。始有張劉之盛矣。大同三
年卒。文逸。名孝秀。南陽宛人。仕州中從事史。徙尋陽。
性通率耐冷。好佛氏書。謹持戒律。居東林。力田以供
山眾。僧有敗行。輙集眾佛前為羯磨而笞之。多有悔
過者。普通三年卒。室中聞有非常香氣。同時阮士宗。
名孝緒。陳留人。亦以清隱著名。末年蔬食斷酒。虔精
事佛。其恒供養石像。先有損壞。心欲補之。罄心敬禮。
一夜忽然完復（南史）。
<other>向居士</other>遺其名。北齊人也。幽栖林野。木食㵎飲。默契
心法。天保初聞二祖可公風教甚盛。致書曰。影由形
起。響逐聲來。弄影勞形。不識形為影本。揚聲止響。不
知聲是響根。除煩惱而趣涅槃。喻去形而滅影。離眾
生而求佛果。喻默聲而求響。故知迷悟一途。愚智非
別。無名作名。因其名則是非生矣。無理作理。因其理
則爭論起矣。幻化非真。誰是誰非。虗妄無實。何空何
有。將知得無所得。失無所失。未及造謁。聊申此意。伏
望答之。二祖復以偈曰。備觀來意皆如實。真幽之理
竟不殊。本迷摩尼謂瓦礫。豁然自覺是真知。無明智
慧本無異。當知萬法即皆如。愍此二見之徒輩。申辭
措筆作斯書。觀身與佛不差別。何須更覓彼無餘。居
士得偈。即往禮覲。密承印記（五燈會元）。
<other>馮兖</other>北齊冀州人。以儒生被貢入臺。聞惠光法師演
化鄴城。私自惟曰。元素兩教頗曾究懷。至於釋宗生
未信重。試往候光以擇所從。既至。值光開講。傾聽久
之。疑滯頓釋。頓足稽首。願畢命歸依。遂為弟子。究心
法要。常自檢責。有叩擊者。應病予藥。多至感泣。其言
曰。諸行者不得信此無明昏心。覓長覓短。須識詐賊
覓他過惡。不求其長。則吾我漸歇。常須看心。自己多
過。雖在世間。無有滋味。此心將我上至非想。還下地
獄。常誘誑我。如怨家。如愛奴。豈可長養賊心。使覓名
利造疽蠧也。故經云。常為心師。不師於心。八歲能誦。
百歲不行。不救急也。時有傳寫其言者。世號捧心論
焉。充在光門。低頭斂氣。日營飯粥。奉僧既了。躬自滌
器。夜宿竈前。取蒿一束半以藉背。半以坐之。明相纔
動。粥便已熟。午後擔食送彼獄囚。往還所經識者開
路。或至稠人廣眾。率先供給。若水若火。若掃若帚。隨
所應用。莫不備焉。作務少暇。口隨說法。初不告倦。遂
卒光門（續高僧傳）。
<other>李子約</other>名士謙。趙郡平棘人。髫年喪父。事母孝。年十
二魏廣平王贊辟開府參軍。自齊迄隋累徵不應。遭
母喪。哀毀骨立。服闋遂捨宅為伽藍。脫身游學。博覧
內外經教。歸心佛乘。終身不飲酒不食肉。口無殺害
之言。親賓來萃陳樽俎。危坐終日。少長肅然。莫敢弛
惰。退而相謂曰。既見君子。方覺吾徒之不德也。性仁
而好施。州里有分財不均相䦧訟。子約出財。補其少
者。令與多者。埒兄弟內慚。更相推讓焉。偶出見盜刈
其菜。默而避之。家僮執盜粟者。子約慰而遣之曰。窮
困所致。無相責也。甞出粟數千石貸鄉人年飢。鄉人
無以償。皆來致謝。子約設酒食勞之。舉契對鄉人焚
之曰。債了矣。幸勿介意也。明年大熟。債家爭來償粟。
不受。已而又大飢。設粥食餓人。所全活以萬計。為大
冢收瘞道殣。至春則出糓種給貧乏。趙人德之。撫其
子孫曰。此李參軍所活也。客謂子約多陰德。子約曰。
所謂陰德者。譬猶耳鳴。已獨聞之。人無知者。今吾所
行子皆知之。何謂陰乎。客又謂子約。報應之說。佛書
載之。世典獨無。何也。子約曰。積善餘慶。積惡餘殃。高
<pb n="227"/>
門待封。掃墓望喪。非報應乎。佛經云。輪轉五道。無有
窮已。非即賈誼所言千變萬化未始有極之謂耶。至
如⿰魚糸為黃能。望帝為杜宇。褒君為龍。牛哀為獸。彭生
為豕。黃母為⿱元?。宣武為鼈。鄧艾為牛。徐伯為魚。非即
佛家變受異形之謂耶。客曰。邢子才云。豈有松柏後
身化為樗櫟。僕以為然。子約曰。此不類之談也。變化
由心。木豈有心。客不能難。開皇八年終於家。年六十
六。趙之士女莫不流涕曰。我曹不死。而令李參軍死
乎。會葬者萬餘人。其妻范陽盧氏。有賢德。子約亡。賻
贈無所受。謂其州里父老曰。參軍生平好施。今雖終。
安可奪其志哉。更散粟五百石（隋書）。
知歸子曰。余論次劉明以下諸君子。跡其行事。大都
遺世纓網。翱翔物外。息心清淨之域。勤身慈忍之途。
洵足靜躁。競於末流。播淳風於百世。至如向居士者。
識自本心。深達祖道。斯又絕類離倫。妙遠不測者矣。
他若顏之推．王固．姚察．徐孝克之徒。亦能淡泊自居。
修持罔間。而委蛇亂朝。歷事異姓。效揚氏之草元。媿
莊生之曳尾。吾無取焉。後之學者謹去就之。幾審清
濁之辨。嚴淨毗尼。超越塵累。斯可謂之度諸疑謗。報
佛深恩者矣。

<sarticle>居士傳十一</sarticle>

<other>張洪賑張廷珪辛替否傳</other>
<other>張洪賑</other>名普惠。常山九門人。其學精於三禮。兼善春
秋百家之說。仕魏為諫議大夫。每朝廷有大議。必據
經義反覆陳論。無少屈。時孝明帝不親視朝。郊廟之
事都委有司。營造寺像略無休息。洪賑上書曰。臣聞
明德䘏祀。成湯光六百之祚。嚴父配天。孔子稱周公
其人也。故能馨香遠聞。福傳遐世。伏惟陛下重暉纂
統。欽明文。思天地屬心。百神佇望。故宜敦崇祀禮。咸
秩無文。而告朔朝廟不親於明堂。甞禘郊社多委於
有司。殖不急之冥業。損巨費於生民。減祿削力近供
無事之僧。崇飾雲殿遠邀未然之報。昧爽之臣稽首
於外。元寂之僧遨遊於內。愆禮忤時。人靈未穆。愚謂
從朝夕之因。求祇劫之果。未若先萬國之歡心以事
其親。使天下和平。災害不生者也。伏願淑慎威儀。萬
[邱-丘+(看-目)]作式。躬致郊廟之[虔-文+ㄆ]。親紆朔望之禮。釋奠成均。竭
心千畆。孝道可以通神明。德教可以光四海。則一人
有慶兆民賴之。然後精進三寶。信心如來。道由化深。
故諸漏可盡。法隨禮積。故彼岸可登。量撤僧寺不急
之奉。還復百官久折之秩。已興之構務從簡成。將來
之造權令停息。庶節用愛人。法俗俱賴。尋遷尚書右
丞。出為東豫州刺史。卒諡宣恭（魏書．廣宏明集）。
<other>張廷珪</other>河南濟源人。為人慷慨有志節。則天朝累遷
監察御史。長安中。稅天下僧尼出錢。欲於白司馬坂
營建大佛像。廷珪上疏諫曰。夫佛者以覺知為義。因
心而成。不可以諸相見也。經云。若以色見我。以音聲
求我。是人行邪道。不能見如來。此真如之果不外求
也。陛下信心歸依。發宏誓願。壯其塔廟。廣其尊容。已
徧於天下久矣。盖有住於相而行布施。非最上第一
希有之法。經云。若人滿三千大千世界七寶以用布
施。及恒河沙等身命布施。其福甚多。若人於此經中
受持及四句偈等為人演說。其福勝彼。如佛所言。則
陛下傾四海之財。殫萬人之力。窮山之木以為塔。極
冶之金以為像。勞則甚矣。費則多矣。而所獲福不愈
於一禪房之匹夫。菩薩作福德不應貪著。盖有為之
法不足高也。況此營建事殷。土木開發盤礴峻築基
階。輾壓蟲蟻動盈巨億。豈佛標坐夏之義。愍蠢動而
不忍害其生哉。又役鬼不可惟人是營。通計工匠率
多貧窶。朝驅暮役。勞筋苦骨。簞食瓢飲。晨炊星飯。飢
渴所致疾疹交集。豈佛標徒行之義。愍畜獸而不忍
殘其力哉。又營築之費。僧尼是稅。雖乞匄所致。而貧
<pb n="228"/>
闕猶多。州縣徵輸。星火逼迫。或謀計靡所。或鬻賣以
充。怨聲載路。和氣未洽。豈佛標隨喜之義。愍愚蒙而
不忍奪其產哉。且邊朔未寧。軍裝日給。天下虗竭。海
內勞弊。伏惟陛下慎之重之。思菩提之行。為利益一
切眾生。應如是布施。則其福德若南西北東四維上
下虗空不可思量矣。何必勤於住相。凋蒼生之業。崇
不急之務乎。臣以時政論之。則宜先邊境。畜府庫。養
人力。以釋教論之。則宜救苦厄。滅諸相。崇無為。伏惟
陛下察臣之愚。行佛之意。務以理為尚。不以人廢言。
幸甚幸甚。則天召見。深慰賞之。時祭酒李嶠亦言。造
像錢見有一十七萬餘貫。若將散施貧窮人與二千。
濟得一十七萬餘戶。拯飢寒。省勞役。順諸佛慈悲之
心。普聖君亭育之德。則神人胥悅功德無窮。則天不
能用。開元初。廷珪為禮部侍郎。嘗應詔極論時政。遷
黃門侍郎。後以少府監致仕。卒年七十餘。贈工部尚
書。諡貞穆（唐書）。
<other>辛替否</other>京兆萬年人。景龍中官左拾遺。時中宗盛興
佛寺。百姓勞敝。帑藏耗竭。替否諫曰。夫釋教者以清
淨為基。慈悲為主。故常體道以濟物。不利己以損人。
當去己以全真。不榮身以害教。經云。菩薩心住於法
而行布施。如人入闇。即無所見。誠減雕琢之費以賑
貧下。是有如來之德。息穿掘之苦以全昆蟲。是有如
來之仁。陛下緩其所急。急其所緩。失真實而冀虗無。
臣竊痛之。既奏不納。睿宗朝切論時政。遷右臺殿中
侍御史。天寶初卒（唐書）。
知歸子曰。經言。若諸菩薩隨順眾生。則為隨順供養
諸佛。若於眾生尊重承事。則為尊重承事如來。何以
故。諸佛如來以大悲心而為體故。季世之君。重斂黷
兵。殘民以逞。乃欲窮土木之工。耀金玉之飾。以希福
報。盖重愆不亦闊乎。善乎孟子之言曰。行一不義。殺
一不辜。而得天下。有不為也。斯可語於淨戒矣。書亦
有之。一夫不獲。時予之辜。菩薩所為。度盡眾生方成
佛道也。張辛諸賢。實有見於是。錄其言。有國君子可
以觀焉。

<sarticle>居士傳十二</sarticle>

<other>江劉張司馬李元萬朱二吳彭高傳</other>
<other>江含潔</other>名䋔。濟陽考城人。父蒨。為梁光祿大夫。含潔
年十三。父病眼。含潔侍疾。將期月衣不解帶。夜夢一
僧云。患眼者飲慧眼水必差。其叔父祿與草堂寺智
者法師善。往訪之。智者曰。無量壽經云。慧眼見真。能
度彼岸。蒨乃同智者啟聞。捨同夏縣界牛屯里宅為
寺。乞賜嘉名。敕曰。慧眼是五眼之一。可以慧眼為名。
寺成。泄故井水。清洌異常。乃悟所夢。取水洗眼。並以
煑藥而病遂差。南康王為南州。召含潔為主簿。含潔
頗好老莊。尤善佛義。不樂仕進。及父卒。廬於墓。頃之
亦卒（梁書）。
<other>劉士烜</other>名霽。平原人。梁天監中起家奉朝請。尋為建
康正。引疾歸。母明氏寢疾。士烜年已五十。晝夜侍閱
七旬。誦觀音經數至萬徧。夜夢一僧謂曰。夫人筭盡。
君精誠篤至。當延數旬耳。後六十餘日乃亡。居喪廬
墓。有雙白[鴳-女+隹]翔於廬。服未終亦卒（梁書）。
<other>張孝始</other>名元。河北芮城人。祖成。仕周。假平陽郡守。父
延儁。歷州郡功曹主簿。孝始性仁孝。敬信佛法。兒時
見村陌間有棄狗子者。收養之。其叔父怒之曰。何用
為。對曰。有生之類。莫不重其性命。天生之而人棄之。
非其道也。見而不収是不仁也。其祖喪明三年。孝始
年十六。晝夜誦佛經禮拜祈福。後讀藥師經。見盲者
得視之言。遂請七僧然七燈七日七夜轉藥師經。唱
言。元為孫不孝。使祖喪明。今以燈光普施法界。願祖
目復明。元罪深重。願瞎元眼。至第七日。夢一老翁以
金鎞刮其祖目。後三日。祖目果明。縣博士楊軏等上
<pb n="229"/>
其孝行。詔表其門（北史）。
<other>司馬喬卿</other>河內人。唐永徽中官揚州戶曹。遭母喪。毀
瘠刺胸前血寫金剛經一卷。所居廬上生芝草二莖。
經九日。長尺有八寸。綠莖朱盖。日瀝汁一升。食之味
如蜜。盡而復生。如是數四。一時士大夫多傳異之（法苑
珠林）。
<other>李觀</other>隴西人。顯慶中寓滎陽。遭父喪。刺血寫金剛般
若心經．隨願往生經各一卷。異香發於院。郁然連日。
香及其鄰　（法苑珠林○按此李觀與唐書所載字元賓者。先後相懸。法喜志．金湯錄合為一人。
非也）。
<other>元紫芝</other>名德秀。河南人。開元中登進士第。母喪。廬墓
側。食無鹽酪。藉無茵席。刺血繪像寫佛經。已而官魯
山令。歲滿携一縑駕柴車還。愛陸渾山水。居焉。家無
僕妾。歲饑。或日一爨。酌酒鼓琴自娛。生六十年未甞
識女色。天寶十三年卒（唐書）。
<other>萬敬儒</other>合肥人。親亡。廬墓側十八年。刺血寫佛經。斷
手二指輒復生。宣宗表其家。改所居曰成孝鄉（佛法金湯）。
<other>朱康叔</other>名壽昌。揚州天長人。以父蔭為將作監。宋治
平中。歷官知閬州廣德軍。康叔七歲。父官長安出其
母劉氏嫁民間。康叔既仕。念母行四方。求之飲食罕
御酒肉。每於佛前灼臂燒頂刺血寫經。冀遂其志。熙
寧初棄官入秦。與家人訣。誓不見母不復還。行次同
州得焉。康叔念報母恩。欲度眾苦。觀諸教門。切近周
至。莫如梁武所著懺法。然其文繁旨秘。觀者不能盡
了。乃更為韵語。使一切人歌詠讚歎俱獲福利。蘇子
贍為說偈曰。長者失母。常自念言。母本生我。我生母
去。有我無母。不如無我。誓以此生。出生入死。母若不
見。我亦隨盡。在眾人中。猶如狂人。終日皇皇。四十餘
年。乃見其母。我初不記。母之長短。大小肥瘠。云何一
見。便知是母。母子天性。自然冥契。如磁石針。不謀而
合。我未見母。不求何獲。既見母已。即無所求。諸佛子
等。歌咏懺文。既懺罪已。當求佛道。如我所說。作求母
觀。尋起通判河中。居數年。母卒。涕泣失明。有白烏集
其墓上。後知鄂州代。還卒於家（東坡文集．東都事略）。
<other>吳璋</other>江南吳江人。母陸氏。當明永樂中以孀婦選給
內廷。母與焉。宣德中隨淮王就封韶州。璋往求之。舟
中供觀音大士像。日夕哀禱。願必見母。中途下痢。遇
一僧療之獲瘳。既至。韶淮王已徙饒州。復徒步往饒。
足指膚裂臥野寺中。復遇一道人塗以藥。立起過嶺。
蛇嚙其足仆於地。復見前道人再塗以藥。乃如故。一
夕宿孤村。有婦奔之。不納。方雪。急走出門。入一古廟
前。道人迎。笑謂曰。子其賢哉。出餅啗之。天明至饒訪
母。果在。乃啟王乞奉母歸。不許。復以死自誓。而後許
之（大慈錄）。
<other>吳君平</other>淅江桐鄉人。生明萬歷間。少孤。長而業儒。館
於靈隱寺。每念父母。涕泣如初喪。有僧謂言。欲報親
恩。莫如寫佛經。君平然之。食淡四十九日。刺胸前血
寫金剛經一卷。既畢。僧俗聚觀。驗創痕。凡十有一。皆
合掌歎曰。希有事也。但補闕真言未寫。奈何。君平復
刺胸出血補之。其夜夢父母立雲中謂曰。賴爾寫經
功德。我二人已得生淨土矣。佛憫爾誠。且⿱田廾爾一善
童子。是年果生子。數月後。與以肉食輒閉口不食。君
平亦遂長齋誦經終其身（金剛持驗記）。
<other>彭信宇</other>名有源。湖廣益陽人。少奉觀音大士。日誦諸
經以祈親壽。父疾亟。刲臂肉和藥以進。尋愈。父歿母
亦病疽發於掌。夜夢見大士謂曰。汝母壽盡。若得人
肝服之。猶可救也。晨起視母。母方思食羊肝。信宇曰。
天啟之矣。至夜禱於大士。持刀刺胸。血湧膜開。至五
六刺。砉然心出。緣心得肺。緣肺得肝。而信宇痛且絕
矣。頃之蘇。呼其妻煑肝進母。母食之而甘。病尋已。然
其肺既出。不復収。眾為禱於大士。大士見夢曰。是孝
子肺。収之無難。但世無孝子。欲出之百日令眾徧見
之耳。却後百日。肺既収。創合如故（明文偶鈔）。
<pb n="230"/>
<other>高彚旃</other>名世泰。江南無錫人。崇禎中舉進士。官禮部
郎中。出為湖廣提學。秩滿歸。母李氏精修淨土。無疾
而逝。彚旃日跪柩前誦妙法蓮華經。越三虞。庭中枯
蘭忽榮。一莖三華。內外純白。有聚沙居士者異其事。
推論之曰。高子之感斯瑞也。有二因焉。一者世間孝
子。但知榮名利養生事死哀。世緣牽率。多生父母眷
屬積骨如須彌山。積淚成大海水。沉沒生死洄淵。不
克自出。高子當沉痛昏迷肝腸崩潰。乃能歸命法王。
捧持妙典。下佛種於身田殘壞之中。抽法芽於火宅
焚燒之內。以念母因緣轉而念佛念法。其自利最勝。
二者末法士大夫少知歸心佛門。輒眩惑於邪師魔
民。掠影宗門。抹摋經教。種植邪因違背正果。高子持
誦契經。獲斯靈感。使末法中人信知金口所宣。龍宮
所藏。是菩提資糧。是金剛寶藏。一字染神。萬劫不壞。
以念母因緣。再轉而破魔網。樹法幢。其利他最勝。是
二因緣皆從念母而生。積劫之淨因與宿生之善根。
在愛別離苦中種子逼現。豈非五濁惡世甚難希有
者乎。遂說偈曰。稽首妙蓮華。諸佛所宣說。若能為人
說。乃至竊一句。即是如來遣。告報於異生。共宿摩其
頂。法利無量數。而況有孝子。跪誦以報母。晝夜六時
中。持誦準漏刻。雙趺印入泥。血淚積成穴。經聲哀痛
聲。上達夜摩天。諸天相傳報。贊歎未曾有。乃遣主林
神。示現庭中花。一叢而三莖。晶瑩如玉雪。發生凋枯
叢。尤為奇特事。我聞諸供養。花為最勝妙。弄花生諸
天。胎花生淨土。今於庭砌內。粲此潔白花。表是母與
子。皆捨垢染故。我聞妙蓮華。一華具一切。十大千世
界。微塵數蓮華。重重作主伴。以為其眷屬。又以一蓮
華。攝入一切華。多華及餘華。一一成伴義。故知此蘭
華。即是妙蓮華。皆是蓮眷屬。隨機而出現。如是淨妙
華。開演戒定葉。方便為枝幹。六度為繁密。無漏法樹
林。何憂不增長。佛說孝順果。等補處菩薩。以是十方
佛。咸重四恩故。哀哀孝子心。供養生身佛。即名供養
佛。佛心隨順故。孝子即身花。果花無有二。心花開敷
時。蓮花與俱故。我願十方界。一切諸眾生。咸思報佛
恩。誓願為孝子。孝心同佛心。諸佛所加被。十方諸孝
子。即是微塵佛。彚旃自國變後不復出。主東林書院
三十餘年。闡程朱之學。學者宗之。卒於家（明文偶鈔）。
知歸子曰。經云。孝名為戒。又言。祀天地鬼神。不如孝
其二親。或疑佛氏既已捨其家。毀其身矣。復何孝之
云。殊不知。捨其家者盡虗空而為家者也。毀其身者
徧法界而為身者也。故曰佛者覺也。覺也者。反始而
合本之謂也。反始而合本。孝莫大於是。世之君子誠
欲孝其二親。則舍佛將奚之焉。如江劉以下諸賢。其
有以知之矣。
汪大紳云。知歸子之於佛。可謂知之明。信之篤矣。
現居士身而說法。不毀身。不捨家。可也。

<sarticle>居士傳十三</sarticle>

<other>李師政梁敬之斐公美傳</other>
<other>李師政者</other>上黨人也。唐初官門下典儀。武德中太史
令傅奕七上書。請除佛法。僕射蕭瑀爭之力。事雖不
行。然猶下沙汰僧道之令。議者率謂三王無佛而年
永。二石有僧而政虐。損化由於奉佛。益國在於廢僧。
師政駁之曰。亡秦者胡亥。時無佛而土崩。興佛者漢
明。世有僧而國治。周除佛寺而天元之祚不永。隋宏
釋教而開皇之令無虐。盛衰由布政。治亂在庶官。歸
咎佛僧。實非通論。且佛唯宏善。不長惡於臣民。戒本
防非。何損害於家國。若人人守善。家家奉戒。則刑罰
何得而廣。禍亂無由而作。項籍喪師非范增之無筭。
石氏興虐豈浮圖之不仁。但為違之而暴亂。未有遵
之而凶虐者也。於是著論三篇。辨惑第一。明邪正之
通蔽。通命第二。辨殃慶之倚伏。空有第三。破斷常之
<pb n="231"/>
執見。其空有一篇最為精造。辭曰。或有惡取於空以
生斷見。無所慚懼自謂大乘。此正法所深戒也。其斷
見者曰。經以法喻泡影生同幻化。又云。罪福不二。業
報非有。故知殖因収果之談。天堂地獄之說。無異相
如述上林之橘樹。孟德指前路之梅園。權誘愚蒙。假
稱珍怪。有其語焉。無其實矣。至如冉疾顏夭。彭壽聃
存。貴賤自然而殊。苦樂偶其所遇。譬諸草木區以別
矣。若乃異臭殊味。千品萬形。何業而見重。何因而被
輕。何由而速斃。何功而久生。人之殊命盖亦如是。然
則無是無非大乘之深理。明善明惡小乘之淺教。何
為捨惡趣善而起分別之心乎。論曰。若夫如夢如幻
如響如泡。無一法而不爾。總萬像而俱包。上士觀之
以至聖。至聖體之而獨超。大浸稽天而不溺。大風偃
岳而無飄。具六通而自在。越三界而逍遙。然理不自
了。正觀以昭。心不自寂。靜攝斯調。障不自遣。對治方
消。德不自備。勤修乃饒。六蔽既除。則真如可顯。三障
未滅。則菩提極遙。故真諦離垢淨之相。俗諦立是非
之條。指事必假於分別。論法豈宜於混淆。六度不可
為墜苦之業。三毒不可為出世之橋。投谷難以無墜。
赴火何由不燒。何得同因果於兔角。匹罪福於龜毛
乎。雖引大乘之玅言。不得妙之真致。說之於口。若同
用之於心。則異正法以空去其貪邪。說以空資其愛。
智者觀空以除恚。惑者論空而肆害。達者行空而慧
解。迷者取空以狂悖。大士體空而進德。小人說空而
善退。其殊若此。豈同致乎。良由反用正言以生邪執
矣。夫妙道之元致。即群有以明空。既觸實而知假。亦
就殊而照同。譬如對明鏡而旁觀。臨碧池而俯映。眾
像粲而在目。可見而無實性。緣生有而成形。有離緣
而表質。水遇寒而氷壯。氷涉溫而堅失。凡從緣而為
有。雖大有。其何實。故天與我皆虗。我與萬物為一。菩
提不得謂為有。何況群生與眾術。故察於物而非物。
取諸身而非身。善惡殊途而不二。聖凡異等而常均。
尋夫經論之大旨也。從緣以明非有。緣起以辨非無。
事有而無。妙實義空。而非太虗。道智了空而絕縛。俗
情滯有以常拘。人與業報而非有。業報隨人而不無。
何乃取空言而背旨。援卉木而比諸。獨謂鄙行空而
不戒。善法空而不遵。三惑應捨而未悛。五德應修而
反棄。不觀空以遣累。但取空而廢善。此豈淨名不二
之深致。莊周齊物之元旨乎。大矣哉至人之體空也。
證萬物之本寂。知四大之為假。視西施如行廁。比南
金於碎瓦。五欲不能亂其心。四魔無以變其雅。智日
明而德富。惑日除而過寡。截手足而無憾。乞頭目而
能捨。八法不生二相。萬物觀如一馬。故能證無上智
為薩婆若。得其理也。解脫如此。失其旨者。過患如彼。
何得為非而不懼崇邪。以為是夫見舟見水皆非真
諦。而將涉大川非舟不濟。病體藥性均是空虗。而人
由病隕。病因藥除。罪福之性平等不二。而福以善臻。
禍因惡致。善惡諸法等空無相。而善法助道。惡法生
障。故知萬法真性同一如矣。因緣法中有萬殊矣。空
有二門不相違矣。真俗二諦同所歸矣。若謂小乘有
罪福之言。大乘無是非之語。似胡越之殊趣。若矛盾
之相拒。童子尚羞翻覆。聖人豈為首鼠。良以道聽而
塗說。遂使謬量而惡取。若博考而深思。必疑釋而迷
愈矣。若夫方等一乘波若八部。聖慧之極。大乘之首。
莫不廣述受持之利。深陳毀謗之咎。經又云。深信因
果。不謗大乘。何謂大乘之理都無因果乎。夫取相而
為善。則善而未精。見相而斷惡。則斷已復生。若悟善
性寂而無作。了惡體空而何斷。乃令三障水消而寂
滅。萬德雲集以彌滿。智慧如海。不可酌之以一蠡。道
邁人天。豈得闚之以寸管。夫說空而恣情者。不能無
所苦也。疾痛惱之則寢不安矣。刀鋸傷之則體不完
矣。終日不食則受其飢矣。無裘禦冬則苦其寒矣。然
則致苦之業豈可輕而不避乎。千品萬端皆業為主。
<pb n="232"/>
三界六趣隨業而處。百卉無情故美惡非關於業報。
四生有命則因緣不同於草莽。斤斧伐木不驚。刀杖
加人則懼。比有情於無知。何非倫而引喻。三世因果。
佛不我欺。十方勸戒。聞當不疑。勸之者應修。戒之者
宜遠。抑凡情之所耽。行聖智之所願。何得違經論之
所明。以胸臆而為斷。而謂善惡都空無損益乎。夫法
眼明了。無法不悉。舌相廣長。言無不實。其析有也。則
一毫為萬。其等空也。則萬象皆一。防斷常之死生。兼
空有以除疾。彼菩提之妙理。實甚深而微密。厭塵勞
而求解慧。當謹慎而無放佚。非聖者必凶。順道者終
吉。勿謂不信。有如皎日（廣宏明集．大唐內典錄）。
<other>梁敬之</other>名肅。安定人。建中朝官翰林學士守右補闕
侍皇太子。學天台教於荊溪法師。深得心要。以止觀
文義宏博。覽者費日。乃削定為六卷。撰統例云。夫止
觀何為也。導萬法之理而復於實際者也。實際者何
也。性之本也。物之所以不能復者。昏與動使之然也。
照昏者謂之明。駐動者謂之靜。明與靜。止觀之體也。
在因謂之止觀。在果謂之智定。因謂之行。果謂之成。
行者行此者也。成者證此者也。原夫聖人有以見惑
足以喪志。動足以失方。於是乎止而觀之。靜而明之。
使其動而能靜。靜而能明。因相待以成法。即絕待以
照本。立大車以御正。乘大事而總權。消息乎不二之
場。鼓舞於說三之域。至微以盡性。至𧷤以體神。語其
近則一毫之善可通也。語其遠則重元之門可闚也。
用至圓以圓之。物無偏也。用至實以實之。物無妄也。
聖人舉其言所以示也。廣其目所以告也。優而柔之
使自求之。擬而議之使自至之。此止觀所由作也。夫
三諦者何也。一之謂也。空假中者何也。一之目也。空
假者相對之義。中道者得一之名。此思議之說。非至
一之旨也。至一即三。至三即一。非相含而然也。非相
生而然也。非數義也。非強名也。自然之理也。言而傳
之者迹也。理謂之本。迹謂之末。本也者聖人所至之
地也。末也者聖人所示之教也。由本以垂迹。則為小
為大。為通為別。為頓為漸。為顯為秘。為權為實。為定
為不定。循迹以返本。則為一為大。為圓為實。為無住
為中。為妙為第一義。是三一之蘊也。所謂空也者。通
萬法而為言者也。假也者。立萬法而為言者也。中也
者。妙萬物而為言者也。破一切惑莫盛乎空。建一切
法莫盛乎假。究竟一切性莫大乎中。舉中則無法非
中。目假則何法非假。舉空則無法非空。成之謂之三
德。修之謂之三觀。舉其要。則聖人極深研幾窮理盡
性之說乎。昧者使明。塞者使通。通則悟。悟則至。至則
常。常則盡矣。明則照。照則化。化則成。成則一矣。聖人
有以彌綸萬法而不差。旁礴萬劫而不遺。燾載恒沙
而不有。復歸無物而不無。寓名之曰佛。強號之曰覺。
究其旨。其解脫自在。莫大極妙之德乎。夫三觀成功
者如此。所謂圓頓者非漸次。非不定。指論十章之義
也。七章者[懨-猒+火]演始末。通道之關也。五略者。舉其宏綱
截流之津也。十境者。發動之機立觀之諦也。十乘者。
妙用所修發行之門也。止於正觀而終於見境者。義
備故也。闕其餘者。非修之要也。乘者何也。載萬物而
運者也。十者何也。成載之事者也。如其境之妙。不行
而至者。德之上也。乘一而已矣。豈籍夫九哉。九者非
他相生之說。未至者之所踐也。故發心者發無所發。
安心者安無所安。破徧者破無所破。爰至餘乘。皆不
得已而說也。至於別其義例。判為章目。推而廣之。不
為繁統。而簡之不為少。如連環不可解也。如貫珠不
可雜也。如懸鏡不可掩也。如通川不可遏也。義家多
門。非諍論也。按經證義。非虗說也。辨四教淺深。事有
源也。成一事因緣。理無遺也。噫。止觀其救世明道之
書乎。非夫聖智超絕卓爾獨立。其孰能為乎。非夫聰
明深達得意忘象。其孰能知乎。或稱不思議境。與不
思議事。皆極聖之域。等覺至人猶所未盡。若凡夫生
<pb n="233"/>
滅心行。三惑浩然。於言說之中。推上妙之理。是猶醯
雞而說大鵬。夏蟲之議層氷。其不可見明矣。今止觀
之說。文字萬數。廣論果地。無益初學。豈如暗然。自修
功至自至。何必以早計為事乎。是大不然。凡所為上
聖之域。豈隔闊遼敻與凡境杳絕歟。是唯一性而已。
得之為悟。失之為迷。一理而已。迷而為凡。悟而為聖。
迷者自隔。理不隔也。失者自失。性不失也。止觀之作
所以離異同而究聖神。使羣生正性而順理者也。正
性順理所以行覺路也。至妙境也。不知此教者。則學
何所入。功何所施。智何所發。譬如無目。昧於日月之
光。行於重險之處。顛踣墮落。可勝既乎。噫。去聖久遠。
賢人不出。庸昏之徒。含識而已。致使魔邪詭惑。諸黨
並熾空有云云。為沉為穽。有膠於文句不敢動者。有
流於漭浪不能住者。有太遠而甘心不至者。有太近
而我身即是者。有枯木而稱定者。有竅號而稱慧者。
有奔走非道而言權者。有假於鬼而言通者。有放心
而言廣者。有罕言而為密者。有齒舌潛傳而為口訣
者。凡此之類。自立為祖。繼祖為家。反經非聖。昧者不
覺。仲尼有言。道之不明也。我知之矣。由物累也。悲夫。
隋開皇十八年智者大師去世。至皇朝建中垂二百
年。以斯文相傳。凡五家師。其始曰灌頂。其次曰晉雲
威。又其次曰東陽小威。又其次曰左溪朗公。其五曰
荊溪然公。頂於同門中慧解第一。能奉師訓。集成此
書。盖不以文辭為本故也。或失則煩。或得則野。當二
威之際。緘授而已。其道不行。天寶中。左溪始弘解說。
而知者盖寡。荊溪廣以傳記數十萬言。網羅遺法勤
矣備矣。荊溪滅後。知其說者適三四人。學者內病於
蔽。外役於煩。以不能喻之師教。不領之弟子。止觀所
以未光大於時也。予常戚戚。於是整其宏綱。提其機
要。其理之所存。教之所急。或易置之。或引伸之。其義
之迂。其辭之鄙。或薙除之。或潤色之。大凡浮踈之患
十愈其九。廣略之宜三存其一。是祛鄙滯道蒙童。貽
諸他人。則吾豈敢。若同見同行。且不以止觀罪我。亦
無隱乎爾。建中上元甲子首事筆削三歲。歲在析木
之津。功畢云爾。卒贈禮部郎中。時吏部郎中李華亦
從荊溪學止觀。荊溪為述止觀大意一篇。散騎常待
崔恭．諫議大夫田敦。皆其同學云（佛祖統紀．柳河東集）。
<other>裴公美</other>名休。河東聞喜人也。兒時與兄弟居家塾讀
書。有饋鹿脯者共薦之。公美不食曰。疏食猶不足。今
一啖肉。後將何繼。家世奉佛。至公美益精進。有異僧
自清涼來。貽舍利三顆並一簡。簡有梵書。莫能識已。
得譯者。辨其文曰。大士涉俗。小士居真。欲求佛道。豈
離紅塵。長慶中擢進士第。舉賢良方正異等更內外
任官新安太守。屬希運禪師初自黃檗山捨眾。入大
安精舍混迹勞侶。公美入寺。觀壁間畵。問是何圖相。
主事者曰高僧真儀。公美曰。真儀可觀。高僧何在。主
事不能對。公美曰。此間有禪人否。主事曰。近有一僧
投寺執役。頗似禪者。乃請運至。公美舉前問。運朗聲
曰裴休。公美應諾。運曰在甚麼處。公美當下知旨。如
獲髻珠。遂延入府署執弟子禮。復請住黃檗山。後遷
宣城。復創精舍請運居之。公美既徹法源。復博綜教
相。與宗密法師往來甚親。宗密有所著述。輙序而行
之。其大方廣圓覺了義經略疏序曰。夫血氣之屬必
有知。凡有知者必同體。所謂真淨明妙虗徹靈通。卓
然而獨存者也。是眾生之本源。故曰心地。是諸佛之
所得。故曰菩提。交徹融攝。故曰法界。寂靜常樂。故曰
涅槃。不濁不漏。故曰清淨。不妄不變。故曰真如。離過
絕非。故曰佛性。護善遮惡。故曰總持。隱覆含攝。故曰
如來藏。超越玄閟。故曰密嚴國。統眾德而大備。爍群
昏而獨照。故曰圓覺。其實皆一心也。背之則凡。順之
則聖。迷之則生死始。悟之則輪廻息。親而求之則止
觀定慧。推而廣之則六度萬。行引而為智。然後為正
智。依而為因。然後為正因。其實皆一法也。終日圓覺
<pb n="234"/>
而未甞圓覺者。凡夫也。欲證圓覺而未極圓覺者。菩
薩也。具足圓覺而住持圓覺者。如來也。離圓覺無六
道。捨圓覺無三乘。非圓覺無如來。泯圓覺無真法。其
實皆一道也。三世諸佛之所證。蓋證此也。如來為一
大事出現。盖為此也。三藏十二部一切修多羅盖詮
此也。然如來垂教。指法有顯密。立義有廣略。乘時有
先後。當機有深淺。非上根圓智其孰能大通之。故如
來於光明藏與十二大士密說而顯演。潛通而廣被。
以印定其法。為一切經之宗也。圭峯禪師得法於荷
澤嫡孫南印上足道圓和尚。一日隨眾僧齋於州民。
任灌家。居下位。以次受經。遇圓覺了義。卷未終軸。感
悟流涕。歸以所悟告其師。師撫之曰。汝當大弘圓頓
之教。此經諸佛授汝耳。禪師既佩南宗密印。受圓覺
懸記。於是閱大藏經律。通唯識．起信等論。然後頓轡
於華嚴法界。宴坐於圓覺妙場。究一雨之所霑。窮五
教之殊致。乃為之疏解。凡大疏三卷。大鈔十三卷。略
疏兩卷。小鈔六卷。道塲修證儀一十八卷。並行於世。
其序教也圓。其見法也徹。其釋義也端。知析薪其入
觀也明若秉燭。其辭也極於理而已。不虗騁。其文也
扶於教而已。不苟飾。不以其所長病人。故無排斥之
說。不以其未至盖人。故無胸臆之論。蕩蕩然實十二
部經之眼目。三十五祖之骨髓。生靈之大本。三世之
達道。後世雖有作者。不能過矣。其四依之一乎。或淨
土之親聞乎。何盡其義味如此也。或曰。道無形。視者
莫能覩。道無方。行者莫能至。況文字乎。在性之而已。
豈區區數萬言而可詮之哉。對曰。噫。是不足以語道
也。前不云乎。統眾德而大備。爍群昏而獨照者。圓覺
也。盖圓覺能出一切法。一切法未甞離圓覺。今夫經
律論三藏之文傳於中國者五千餘卷。其所詮者何
也。戒定慧而已。修戒定慧而求者何也。圓覺而已。圓
覺一法也。張萬行而求之者。何眾生之根器異也。然
則大藏皆圓覺之經。此疏乃大藏之疏也。羅五千軸
之文。而以數卷之疏通之。豈不至簡哉。何言其繁也。
及其斷言語之道。息思想之心。忘能所。滅影像。然後
為得也。固不在詮表耳。嗚呼。生靈之所以往來者六
道也。鬼神沈幽愁之苦。鳥獸懷獝狘之悲。修羅方瞋
諸天正樂。可以整心慮趣菩提。唯人道能之耳。人而
不為。吾末如之何也。已矣。休甞遊禪師之閫域。受禪
師之顯訣。無以自効。輙直讚其法而普告大眾耳。公
美居官操守嚴正。不為皦察之行。而吏民畏信。大中
初官戶部侍郎。領諸道鹽鐵轉運使。革除姦弊。責所
在令。長兼董漕運。賞勤而紏惰。舟無廢滯。又立稅茶
十二法人以為便。六年同平章事。又五年罷歷諸州
軍節度觀察等使。咸通初卒。年七十四。公美自中年
後斷肉食。屏嗜慾。齋居焚香誦經。習歌唄為樂。甞著
勸發菩提心文云。大眾從無始來。常認為我身者。是
地水火風假合之身。旋聚旋滅。屬無常法。非我身也。
大眾從無始來。常認為我心者。是緣慮客塵虗妄之
心。乍起乍滅。屬無常法。非我心也。我有真身。圓滿空
寂者是也。我有真心。廣大靈知者是也。空寂靈知。神
用自在。性含萬德。體絕百非。如淨月輪。圓滿無缺。惑
雲所覆。不自覺知。妄惑既除。真心本淨。十方諸佛。一
切眾生。與我此心。三無差別。此即菩提心體。捨此不
認。而認臭身妄念。隨死隨。生與禽畜雜類比肩受苦。
為丈夫者不亦羞哉。居常自言能不為俗染。可以說
法度人。常著毳衲於歌妓院。持鉢乞食。復發願世為
國王宏護佛教。後于闐國王生太子。掌有文曰裴休。
聞於中朝。公美子𢎼通書欲奉迎。不可乃止（唐書．五燈會元．
圓覺經略疏序．道院集．北夢瑣言○按清凉通傳載河東節度使李詵使五臺還。公美與之論佛法。其言甚辨。
然詵使五臺乃貞元十一年事。公美年甫數歲。何由與詵問答。明為後人附會。削之）。
知歸子曰。唐世士大夫善說法要者。李梁裴三君子
而已。典儀之論禪病。何其痛哉。梁之於荊溪。裴之於
圭峯。皆能洪其教者。獨怪公美撰圭峯[石*((白-日+田)/廾)]。謂六祖之
<pb n="235"/>
道傳於荷澤稱七祖。而南岳馬祖為別系。夫公美既
得法於黃檗矣。扶教而抑宗。此予所不解也。
汪大紳曰。空有篇句句字字說透汪大紳凡夫病
種。大紳凡夫病是久矣。偶讀六度經。見有大弟子
欲以神通免難者。佛說有形之罪可免。其如無形
之罪乎。瞿然而起曰。善哉言乎。曾思周程發聖人
之蘊。於此可悟入焉。曰戒慎乎其所不覩。恐懼乎
其所不聞。曰慎獨。曰正心誠意。曰靜虗動直。曰擴
然大公。皆於無形之中纖塵不立。纖塵纔立便是
放肆。便是偏著虗偽。便是擾擾。便是私曲。無形之
中罪惡如山。在儒則斥之曰小人曰異端。在釋則
斥之曰魔曰外道。學聖學佛到得纖塵不立境界。
曰誠曰明曰一真法界曰圓覺於是出焉。乃大紳
凡夫於無形之中好色好名好勝。藏垢納汙海深
山積。兀自大言不慙談空說妙宣揚孔佛。咄。安得
有無形之中罪惡如山而能空者乎。咄。安得有無
形之中罪惡如山而能妙者乎。咄。安得有無形之
中罪惡如山埋却聖種而能宣揚孔者乎。咄。安得
有無形之中罪惡如山埋却佛種而能宣揚佛者
乎。兀自無耻狂心歇息不下。扯那性本無生當體
本空話頭。做箇安心丸喫將去。好色過了喫一丸
兒者。好名過了喫一丸兒者。好勝過了喫一丸兒
者。咄。你道一切本無生。一切本空。那水性本空本
無生。你何不入水去。火性本空本無生。你何不入
火去。毒性本空本無生。你何不喫砒礵去。你這裏
來不得。可知是假。你這凡夫。何不體究真空纖塵
不立。去到那入水入火喫砒礵時。只是纖塵不立。
再開口談空說妙也未遲耳。你這凡夫原有些熱
腸。原有些血性。你若到這地位。色心歇絕轉為大
寶𦦨。名心歇絕逾於須彌山。勝心歇絕升為不動
尊。你這熱腸血性發作時。原是大豪傑大羅漢大
菩薩。決定能忠爾忘身。公爾忘私。國爾忘家。比不
得那一班儒門酸子禪門禿驢。連那好名好色好
勝念頭動動時。還要滿面正經。便教他做正經人。
有甚用頭。你若肯正經時候。如上所說。把這萬劫
熱膓潑天血性放出來時。了不得也。如何了不得。
李師政來參。你便坐在萬仞崖巔大棒子劈頭打
下萬仞崖邊去也。管教這漢一條窮性命絲毫不
留。倘若這漢乖巧道是義學門徒。將那所講用紅
格兒謄清做著時文樣子。打聽得汪大紳處舘時
恭恭敬敬送上求政。你便用著敗毛大筆頭判將
去曰。真實做工夫人。一句也背他不得。一賞一罸
多少分明。你這熱腸血性用得何等諦當。你何苦
為好色好名好勝用却做了凡夫。惹李老先生出
你的醜。大紳現身說法竟。一切凡夫們聽者。
又曰。止觀之法非獨為台教綱宗。抑亦孔佛大總
持也。堯舜禹相傳曰。惟精惟一允執厥中。惟精觀
也。惟一止也。允執厥中止觀等也。湯曰聖敬日躋。
聖觀也。敬止也。合言之止觀等也。文曰於緝熈敬
止。於緝熈觀也。敬止止也。合言之止觀等也。孔顏
相傳曰。有不善未甞不知。知之未甞復行。知觀也。
未甞復行止也。合言之止觀等也。曾思孟相傳張
皇孔氏之學。曰正心誠意。止也。曰致知格物。觀也。
曰明善。觀也。曰誠身。止也。曰誠者。止也。曰思誠者。
觀也。合言之止觀等也。濂洛關閩諸大儒之學以
此推之無不合矣。予所見佛書甚少。所及憶者尤
少。所及見所及憶者如金剛經言。云何降伏其心。
觀也。云何住。止也。曰無所住而生其心。無所住。止
也。生其心。觀也。合言之。止觀等也。圓覺經言之備
矣。而楞嚴經從聞思修入三摩地。心經觀自在由
觀而止層層深入。總不出止觀法門也。以是推之。
千經萬典自無不合。予以是知台宗甚大。然予於
台宗書。自永嘉頌外實未之寓目也。予何從而得
<pb n="236"/>
之。予讀朱子書得之也。朱子言存養。止也。言省察。
觀也。言存養省察交致互發。止觀等也。重提主敬。
觀自在菩薩也。痛下格物窮理功夫。從聞思修入
三摩地也。萬法總持歸一誠字。無上正等正覺也。
予讀朱子書。句句字字為孔門金針。且為釋迦氏
金針。予讀釋迦氏書。句句字字為孔門心印。即句
句字字為朱子心印。與孔朱異者迹而已矣。後儒
議朱子格物之學者多矣。由其說得無釋迦氏所
呵為窮空不盡者乎。釋迦之為釋迦。窮空極盡而
已矣。吾孔氏之為孔氏。窮理盡性以至於命而已
矣。先儒有言。顏子與聖人未達一間。還為那心粗。
然則餘塵尚諸學亦心粗而已矣。嗚呼。止觀之為
大總持也。而觀法尤要。未有不深於觀而能止者
也。不觀而止。饒他八萬劫。終是落空亡。可不慎與。
所以儒門之學格物為要。佛門之學觀法為要。朱
子精於格物。觀音大士精於觀法。所以為儒佛之
選也。嗚呼。予之為是言也。一以為怪談。一以為曠
論。皆非予之心也。予之心盖欲一切人天究竟實
義。無取中途之樂而已矣。
又曰。日用而不知者凡夫也。知至至之知終終之
菩薩也。通乎晝夜而知者如來也。文中子曰。元亨
利貞運行不匱者智之功也。其於易也幾乎。公美
之於圓覺。文中之於易。皆見得端緒。
又曰。之三君子者。佛門中之文質彬彬者也。

<sarticle>居士傳十四</sarticle>

<other>李樊牛于商鄭馬陸李傳</other>
<other>李山龍</other>馮翊人。唐初官監門校尉。武德中暴亡。而胸
微熱。家人伺之。尋蘇。自言死後有吏攝至一王府。庭
中有囚數千。皆枷鎖北面立。王坐高牀。侍衛甚盛。山
龍既至階下。王問曰。汝平生作何福業。對言。鄉人每
設齋。恒施物助之。又問。汝身作何善業。對言誦法華
經日兩卷。王曰大善。即請升階上高座。王移座對之。
山龍開經曰。妙法蓮華經序品第一。王便請下座。山
龍下。則庭中諸囚忽已不見。王曰。君誦經之福。非唯
自利。眾囚聞經皆已獲免。豈不善哉。今放君還。謂吏
曰。可將此人歷觀諸獄。吏引東行百餘步。過一鐵城
云是罪人所居。山龍憫然稱南無佛。復行見一大鑊。
火猛湯沸。旁有二人坐臥。山龍問之。對言。我等罪報
得此鑊湯。蒙賢者稱南無佛。故獄中囚得一日休息
耳。山龍又稱南無佛便歸家。距歿時已七日矣。同時
有史阿誓者。居郊南福水之陰。誦法華經行住不廢。
充邑令史。出入城郭必由小徑。低氣怡顏緣念相續。
平生未甞乘馬。以依經云哀愍一切故也。病終時香
聞里許。後十年妻死。合葬啟之。舌本如生。又有薛嚴
者。官忠州司馬。長齋奉佛。日誦金剛經三十遍。至年
七十二將終。幢盖自空而下。天樂盈耳。其妻見嚴冉
冉昇空而去。室中異香芬烈。家人莫不聞之（冥報記．法苑珠
林．續高僧傳．報應記○阿誓或作呵擔）。
<other>樊元智</other>安定人。弱齡好道。居京城南。依杜順和尚。杜
順令習華嚴為業。仍依經修普賢行。每誦經。口中頻
獲舍利。前後數百粒。有時夜誦。口放光明照及四十
餘里。遠近驚異。年九十二無[病-丙+失]而終。茶毗時牙齒變
為舍利。得百餘粒。悉放光明。數日不歇。僧俗建塔以
為供養（華嚴經疏鈔．華嚴感應傳）。
<other>牛思遠</other>名騰。不詳其里居。少挺異操。沉靜寡言。早歲
明經擢第。天后時以舅裴炎得罪。貶為牂牁建安丞。
中丞崔察欲害之。有異人授以神呪得免。遂篤信佛
道。雖已婚宦。如守戒僧。口不妄談。目不妄視。在牂牁
大布釋教。置道場數處。夷人皆漬其化。居三年。莊周
獠反。轉入牂牁。遠近皆殺。長吏應之。建安大豪起兵
劫。思遠坐樹下。將戮之。忽有旁人持刀斬守者頭。置
<pb n="237"/>
思遠籠中舁而走。事平還視事。後宰數邑。皆計日受
俸。人服其清。尋棄官。精心釋教以終其身（紀聞）。
<other>于昶</other>不詳其里居。天后朝任并州錄事。晝決曹務。夜
判冥司。每知災咎陰為之備凡六年。丁母憂。持金剛
經日以為課。更不復為冥吏矣。年八十四將終。忽聞
奇香。遽謂左右曰。西方聖人來迎我也。即向西連稱
佛名而逝（報應記）。
<other>商居士</other>遺其名。三河縣人。年七歲能通佛書。後廬於
縣西田中。有佛書數百千卷。閱誦未甞一日廢。從而
師者百輩。每行其骨體珊然若戞玉之音。年九十餘。
一日湯沐具冠帶悉召門弟子會食告之曰。吾旦暮
且死。當以火燼吾尸。慎無逆吾旨。是夕坐逝。後三日
焚之。視其骨若鈎鎖之相屬也。於是里人建塔以奉
焉（宣室志）。
<other>鄭牧卿</other>滎陽人。舉家修淨業。開元中病篤。或勸進魚
肉。不許。手執香爐一心西向。忽聞異香蔚然。遂逝。其
舅尚書蘇頲。夢寶蓮華開。牧卿坐其上（佛祖統紀）。
<other>馬子雲</other>不詳其里居。舉孝廉。任涇縣尉。充本郡租綱。
督運入京。舟溺沉米萬斛。繫獄中。子雲專心念佛。閱
五年遇赦得出。隱南陵山寺中。持一食齋。天寶十年
卒於涇先。謂人曰。吾因數奇。遂精持內教。今西方業
成。當往生安樂世界爾。明日沐浴衣新衣。端坐合掌。
俄而異香滿室。子雲云。佛來矣。遂逝（紀聞）。
<other>陸康成</other>不詳其里居。官京兆法曹。公退。忽見已故吏
抱案立於前。康成驚曰。爾已下世。何得來。曰。此幽府
文簿。皆來年兵刃死者。康成曰。得毋有我乎。吏檢示
之。康成瞿然曰奈何。吏曰惟金剛經可託。特以報公。
言訖不見。康成遂取金剛經誦之。日數十遍。明年朱
泚反。署為御史。康成叱泚曰。賊臣敢干國士。泚怒令
數百騎環而射之。康成默念金剛經。矢不能入。遂捨
之。康成去之終南山老焉（報應記）。
<other>李知遙</other>長安人。篤志淨土。為五會念佛。導諸眾信。晚
得疾。忽云。和尚來也。洗漱著衣然香爐中。出堂頂禮。
聞空中說偈云。報汝李知遙。功成果自招。引君生淨
土。將爾上金橋。却就牀坐。泊然而化。異香滿室。眾共
聞之（淨土文）。
知歸子曰。予觀百家所紀載。其言感應事詳矣。而或
者以為異。夫萬法一心。自感自應。如食充飢。如飲止
渴。曾足異乎。觀山龍以下諸君事。固知心力不可思
議矣。與之言佛而不信者。其亦不自信其心者哉。
汪大紳云。心光為業力所障。遂有地獄等事。業力
為心光所破。則地獄等事一時解釋矣。精心持佛
語。久之心光自然發露。能救一切苦矣。知歸子撰
此一傳。度苦之念。勸人之心。真至已極。伏願仁者
敬而聽之。

<sarticle>居士傳十五</sarticle>

<other>李長者傳</other>
李長者。名通元。唐宗室子也。為人美鬚髯。朗眉目。丹
唇紫肌。天稟超特而學無常師。迹不可測。少留情易
道。妙盡微旨。年四十餘專精內典。甞遊五臺。入善住
院。逢異僧授以華嚴大旨。將別。長者曰。師去何之。僧
指北峯頂。其夜望見北峯火光亘天。長者曳杖而登。
見前僧在火光中樹紫金幢。帝冠者數百圍繞。長者
湧身入。作禮而起。忽失前境。乃於巖上一坐三日。已
而下山。遂發弘經之願。在則天朝會華嚴經新譯八
十卷成。持至太原。寓高仙奴家。日食十棗栢葉餅一
枚。居三年。遷馬氏古佛堂。閱十年。又負經而去。行二
十里。遇一虎當路。長者撫之曰。吾將著論釋華嚴經。
汝當為我擇一棲止。即以經囊負其背。至神福山下
有土龕焉。虎依龕而蹲。長者入龕。虎乃去。山中故無
水。是夕風雷拔龕前松。出泉清洌甘美。山中人因號
<pb n="238"/>
之曰長者泉。夕則吐白光以代鐙炬。二女子不知其
自來。日為長者汲泉炷香奉紙墨。食時則具淨饌置
長者前。食已徹去。起開元七年至十八年。著論畢。二
女子亦遂去不見。長者自為論序云。夫以有情之本
依智海以為源。含識之流總法身而為體。只為情生
智隔。想變體殊。達本情亡。知心體合。今此大方廣佛
華嚴經者。明眾生之本際。示諸佛之果源。其為本也。
不可以功成。其為源也。不可以行得。功亡本就。行盡
源成。源本無功。能隨緣自在者。即此毗盧遮那也。以
本性為先。智隨根應。大悲濟物。以此為名。依本如是。
設其教澤。滂流法界。以潤含生。於是寄位四天。示形
八相。菩提場內現蘭若以始成。普光法堂處報身之
大宅。普賢長者舉果德於藏身。文殊小男創啟蒙於
金色。以海印三昧周法界而降靈。用普眼法門覩塵
中之剎海。依正二報身土交參。因果兩門體用相徹。
以釋天之寶網。彰十剎之重重。取離垢之摩尼。明十
身而隱隱。無邊剎境自他不隔於毫端。十世古今始
終不離於當念。其為廣也。以虗空而為量。其為小也。
處極微而無迹。十方無卷即小相而匪虧。纖塵不舒
含十方而非礙。於智海果德顯殊分於五位之門。常
住法堂示進修於九天之上。此方如是十剎同然。聖
眾如雲。海會相入。智凡不礙。狀多鏡以納眾形。彼此
無妨。若千燈而共一室。論中大要明眾生性即諸佛
性。迷即為凡。悟即是佛。但能信入。從始發心。文殊理。
普賢行。一時頓印。如將寶位直授凡庸。回觀世間如
夜夢千秋。覺已隨滅。故其明十種發心云。賢首品中
從凡夫位以信為首。決定取佛大菩提。故從凡夫地
信十方諸佛心不動智與自心無異智故只為無明
所迷故無明與十方諸佛心本來無二故。從凡夫地
信十方諸佛身根本智與自身無異故。何以故。皆是
一法性身。一根本智。猶如樹株一根多生枝葉等。以
因緣故一樹株上成壞不同。故從凡夫地信如來十
住十行十迴向十地我悉盡能行之。何以故。自憶無
始時來波流苦海無益之事尚以行之。何況如今菩
薩萬行濟眾生事豈不能為。從凡夫地信十方諸佛
皆從三昧生。我亦當得。何以故。諸佛三昧皆從如來
自性方便生。我亦具有如來自體清淨之性。與佛平
等。從凡夫地信十方佛一切神通我亦當得。何以故。
諸佛神通依真智而得。我但依真性智中無有煩惱
無明成智一切業亡。唯有智慈通化自在。從凡夫地
信佛智慧。我亦當得。何以故。一切諸佛悉從凡夫來
故。從凡夫地信佛大悲普覆一切。我亦當得。何以故。
諸佛大悲從大願起。我亦如諸佛發大願故。從凡夫
地信佛自在。我亦當得。何以故。諸佛自在於性起法
門。智身法身入眾生界。不染色塵。諸根自在。我亦不
離性起如來智故。從凡夫地信自發心。經無盡劫修
功德行滿。位齊諸佛。不移一念。何以故。為三世無時
故。如是從凡夫信解始終徹佛果位。如上所發十種
信者。必能決定成就十信之門。住於堅固之種。永不
退轉。他所論暢演一乘義至深廣。此其最切者。長者
常冠樺皮衣麻衣。長裙博袖散腰徒跣。放曠人天。靡
所拘執。一日出龕遇山中人高會宴樂。長者語之曰。
汝等好住。吾將歸矣。眾驚其去。有送者至龕。謝遣之。
是夕烟雲凝布。巖谷震蕩。有白[鴳-女+隹]翔空哀唳。其餘飛
走悲鳴滿山。山中人共往候之。則已端坐示寂於龕
中矣。白光從頂而出。上徹於天。時開元十八年三月
二十八日。壽九十有六。所著華嚴論四十卷。決疑論
四卷。略釋一卷。解迷顯智成悲十明論一卷。至於十
玄．六相．百門義海．普賢行門．華嚴觀等及諸偈讚並
傳於世。宗教兩家咸推服焉（華嚴合論．決疑論序．賢首宗乘．清凉通傳．華嚴
持驗記）。
知歸子曰。予讀華嚴經。悲悔故見狹劣闇大方不知
局此幾何世。然而渾渾乎其無涯。郁郁乎淵淵乎無
<pb n="239"/>
所施吾視聽也久之。得李長者論。紬繹之。恍乎其有
會焉。吾願生生窮遊於華藏海中。其庶幾乎。
汪大紳云。無相光中常自在。長者之謂矣。知歸子
讀華嚴經有得輙告吾。吾不信也。今觀傳贊。知所
得於經論者。有以發其覆而遊於廣大高明之域。
口吐白光代炬。為說華嚴之始。白光從頂而出。上
徹於天。為說華嚴之終。長者其有以教我矣。

<sarticle>居士傳十六</sarticle>

<other>顏清臣韋城武傳</other>
<other>顏清臣</other>名真卿。琅邪臨河人也。舉開元中進士。擢制
科。天寶末年為平原太守。安祿山反。舉兵為諸郡倡。
扼其衝。大破賊。肅宗即位。赴行在。授憲部尚書。遷御
史大夫。立朝嚴重。直道而行。不畏疆禦。以是不容於
朝。屢外轉。乾元初拜浙江節度使。清臣故信樂佛法。
甞受戒於湖州慧明。問道於江西嚴峻。時肅宗詔天
下立放生池。清臣為立[石*((白-日+田)/廾)]。歌誦主德。助宣佛化。其文
曰。皇唐七葉。我乾元大聖光天文武孝感皇帝陛下。
以至聖之姿。屬艱難之運。無少康一旅之眾。當祿山
強暴之初。乾鞏勞謙。厲精為理。推誠而萬方胥悅。克
己而天下歸仁。恩信侔於四時。英威達於八表。功庸
格天地。孝感通神明。故得回紇奚霫契丹大食盾蠻
之屬。扶服萬里決命而爭先。朔方河東平盧河西隴
右安西黔中嶺南河南之師。[旭-日+(虎-儿+几)]𧯘五年椎鋒而効死。
摧元惡如拉朽。舉兩京若拾遺。慶緒遁逃已蒙赤族
之戮。思明跧伏行就沸湯之誅。拯已墜之皇綱。據再
安之宗社。迎上皇於西蜀。申子道於中京。一日三朝。
大明天子之孝。問安視膳。不改家人之禮。蒸蒸然。翼
翼然。真帝皇之上儀。誥誓所不及。已而嫗煦萬類。勤
勞四生。乃以乾元二年春三月己丑端命左驍衛右
郎將史元琮。中使張廷玉。奉明詔布德音。始於洋州
之興道。洎山南劍南黔中荊南嶺南江西浙江諸道。
訖於昇州之江寧。秦淮太平橋臨江帶郭上下五里
各置放生池。凡八十一所。盖所以宣皇明而廣慈愛
也。易不云乎。信及豚魚。書不云乎。鳥獸魚鼈咸若。古
之聰明睿智神武而不殺者。非陛下而誰。昔殷湯克
仁猶存一面之網。漢武垂惠纔致[銜-金+缶]珠之答。雖流水
救涸寶勝稱名。盖事止於當時。尚介祉於終古。豈如
今者動者植者水居陸居。舉天下以為池。罄域中而
蒙福。乘陀羅尼加持之力。竭煩惱海生死之津。揆之
前古。曾何髣髴。微臣職忝方面。生丁盛美。受恩寖深。
無以上報。謹緣皐陶．奚斯歌虞頌魯之義。述天下放
生池[石*((白-日+田)/廾)]銘一章。雖不足雍容明聖萬分之一。亦臣之
情懇也。敢刻金石著其辭曰。明明皇帝。臨下有赫。至
德光大。乾元啟賾。緯武勘亂。經文御歷。孝感神明。義
形金石。仁覆華夏。恩加蠻貊。道冠巍巍。威深虩虩。遘
茲多難。克廣丕績。慶緒致誅。史明辟易。人道助順。天
道惡逆。撲滅之期。非朝伊夕。乘此寶祚。永康宗祐。業
盛君親。功崇列辟。交禪之際。粲然明白。迴映來今。孤
高往䇿。去殺流惠。好生立辟。率土之濵。臨江是宅。遂
其生性。庇爾鱗翮。環海為池。周天布澤。致茲忠厚。罔
弗怡懌。動植依仁。飛沉受獲。流水長者。從稱往昔。寶
勝如來。疇庸允格。德力無競。慈悲孔碩。相時傳聞。尚
賴弘益。矧在遭遇。其忘敷錫。真卿勒銘敢告。凡百文
成。復上表肅宗乞御書其[石*((白-日+田)/廾)]額。肅宗詔曰。朕以中孚
及物。亭育為心。凡在覆載之中。畢登仁壽之域。四靈
是畜。一氣同依。江漢為池。魚鼈咸若。卿慎徽盛典。潤
色大文。能以懿文。用刊樂石。體含飛動。韻合鏗鏘。成
不朽之立言。結好生之上德。倡而必和。自古有之。情
發於衷。予嘉乃意。所請者依。德宗朝官太子太師。為
宰相盧𣏌所嫉。李希烈反請遣清臣往宣詔旨。希烈
欲降之萬方。終不屈。卒為賊所殺。年七十七。淮泗平
<pb n="240"/>
子頵碩以其喪歸。將易棺以葬。發之。顏色如生（唐書．魯公
文集．鐔津集）。
<other>韋城武</other>名臯。京兆萬年人也。生彌月。父飯僧祈福。一
胡僧不召而至。坐之庭中。既食。乳母抱兒出。胡僧忽
升階謂兒曰別久無恙乎。兒目僧而笑。眾詰其故。胡
僧曰。此兒諸葛武侯後身也。夙有惠於蜀。他日當為
蜀帥。受蜀人之福。吾與之有舊。故來相視。父因以武
字之。已而起家帥府。為監察御史。德宗朝知隴州行
營留事。朱泚反。署為御史。城武斬其使。遣兄平乃弇
赴行在授隴州刺史。置奉義軍。拜節度使。貞元初移
劒南西川節度使。治蜀二十有一年。數出師破吐蕃。
服南詔。府庫既實。三年一復其民賦。蜀人安之。封南
康郡王。雅信樂佛法。請清凉國師著法界觀元鏡一
卷。甞作鸚鵡舍利記曰。元精以五氣授萬類。雖鱗介
羽毛必有感清英淳粹者矣。或炳耀離火。或稟奇蒼
精。皆應乎人文以奉若時政。則有革彼禽類習乎能
言。了空相於一念。留真骨於已斃。殆由元聖示現。感
於人心。同夫異緣。用一真化。前歲有献鸚鵡鳥者。河
東裴氏以此鳥名載梵經。智殊常類。常狎而敬之。始
告以六齋之禁。比及辰後非時之食。終夕不視。或教
以持佛名號者。當由有念以至無念。則仰首奮翼若
承若聽。其後或俾之念佛。則默然而不答。或謂之不
念即唱言阿彌陀佛。歷試如一。曾無爽異。予謂其以
有念為緣生。以無念為真際。緣生不答為緣起也。真
際離言言本空也。每虗室或曙發和雅音。穆如笙竽。
念念相續。聞之者莫不洗然而嘉善矣。以今年七月
悴而不懌。已而日甚。馴養者知其將盡。乃鳴磬告曰。
將西歸乎。為爾擊磬。爾其存念。每一擊磬。一稱阿彌
陀佛。暨十擊磬而十念成。斂羽委足不震不仆。奄然
而絕。按釋典十念成往生西方。又云得佛慧者歿有
舍利。遂命火以闍維之法。餘燼之末果得舍利十餘
粒。炯爾耀目。瑩然在掌。識者驚視。聞者駭聽。時有高
僧慧觀常詣五臺山巡禮聖迹。聞說此鳥。涕泪悲泣。
請以舍利於靈山用陶甓建塔。旌其異也。予謂。古之
所以通聖神。階至化者。女媧蛇軀以嗣帝。中衍鳥身
而建侯。紀乎䇿書。其誰曰語恠。而況此鳥有宏於道。
聖證昭昭。胡可默也。是用不愧。直書於辭。順宗朝王
叔文等亂政。城武上表請太子監國。暴叔文等之姦。
已而太子遂受禪。叔文等皆罷黜。是歲卒於西川。贈
太師。諡忠武。蜀民思其德。立廟祀之（唐書．宣室志．佛祖通載）。
知歸子曰。記稱顏公少遇道士陶八。八得鍊神之術。
期以他日待公於羅浮。公既死。有人至羅浮見二客
圍棋。一客顧之曰。煩寄一書於北山顏氏。乃受書而
還。其子得書大驚曰。此先太師手筆也。公之得仙。無
足異者。然予讀公書。其於佛法信向久矣。若韋公者。
其亦顏公之亞也。故合而論之。
汪大紳云。如此大人物。却以兩篇文字作對合而
傳之。抑何妙遠不測。曰慈悲心所發故。宏法深心
所成故。

<sarticle>居士傳十七</sarticle>

<other>龐居士傳</other>
龐居士者。名蘊。字道元。襄陽人也。父任衡陽太守。寓
居城南。建菴於宅西。為修行之所。唐貞元初參石頭
禪師。問不與萬法為侶者是甚麼人。石頭以手掩其
口。豁然有省。一日石頭問曰。子見老僧以來。日用事
作麼生。居士曰。若問日用事。即無開口處。乃呈偈曰。
日用事無別。惟吾自偶諧。頭頭非取捨。處處沒張乖。
朱紫誰為號。邱山絕點埃。神通并妙用。運水及搬柴。
石頭然之。後參馬祖。復問不與萬法為侶者是甚麼
人。祖曰。待汝一口吸盡西江水即向汝道。道元於言
下領旨。留駐二載。自後機鋒迅捷。諸方莫能難。甞以
<pb n="241"/>
舟載家珍數萬沈之湘流。元和初歸襄陽。棲止巖竇。
與妻子及女靈照市鬻竹器以自活。甞作偈曰。有男
不婚。有女不嫁。大家團欒頭。共說無生話。又作偈曰。
心如境如。無實無虗。不是賢聖。了事凡夫。居士將入
滅。謂靈照曰。視日早晚。及午以報。靈照遽報曰。日已
午矣。而有蝕也。可試觀之。居士避席臨窓。靈照即據
榻趺坐而化。居士笑曰。吾女鋒捷矣。乃拾薪燔之。展
期七日。太守于頔素與親厚。乃往問安。居士曰。但願
空諸所有。慎勿實諸所無。好住世間。皆如影響。言訖
端躬若思。異香滿室。頔亟呼之。已逝矣。遺命焚棄江
湖。頔遣使報其妻。妻曰。這癡女與無知老漢。不報而
去。何忍也。因往告子。子方斸畬。釋鉏應曰嗄。良久亦
立而亡去。妻曰。愚子癡何甚也。亦燔之。未幾徧詣鄉
閭告別隱去。不知所終（傳燈錄．龐居士集序）。
知歸子曰。予少讀寒山大士詩。樂之如遊危峯邃㵎。
中聞懸泉滴乳。松籟徐吹。五蘊聚落一時杳寂。已而
讀龐居士詩。又如刺船入海。天水空同。四大浮根脫
然漚謝。嗚呼。魚山清梵。伽陵仙音。剎剎塵塵。度生無
盡矣。
汪大紳云。看龐家老老大大。遊戲寂滅光中。一何
似老杜詩云。穿花蛺蝶深深見。點水蜻蜓欵欵飛
也。

<sarticle>居士傳十八</sarticle>

<other>王敬初陳操甘行者張秀才傳</other>
<other>王敬初</other>襄州人。初見睦州陳尊宿。尊宿曰。今日何故
入院遲。敬初曰。看打毬來。尊宿曰。人打毬。馬打毬。答
曰人打毬。曰人困麼。曰困。曰露柱困麼。敬初惘然。歸
至私第。中夜忽然有省。明日見尊宿以告。尊宿曰。露
柱困麼。曰困。歷官至常侍視事。次米和尚至。敬初舉
筆示之。米曰還判得虗空否。敬初擲筆入宅。更不復
出。米疑之。明日屬鼓山供養主探其意。米亦隨至。匿
於屏間。供養主問曰。昨日米和尚有何言句便不相
見。答曰。獅子咬人。韓盧逐塊。米聞即省前過。遽出笑
曰我會也。敬初曰試道看。米曰請常侍舉。敬初豎起
一箸。米曰這野狐精。敬初曰這漢徹也。一日問僧。一
切眾生還有佛性也無。僧曰無。敬初指壁上畫狗曰
這箇還有也無。僧不對。敬初代答曰看齩著汝。又甞
與臨濟到僧堂問曰。這一堂僧還看經麼。臨濟曰不
看經。曰還習禪麼。曰不習禪。敬初曰。既不看經又不
習禪。畢竟作個甚麼。曰總教伊成佛作祖去。敬初曰。
金屑雖貴。落眼成翳。臨濟曰。將謂你是俗漢。後嗣法
溈山祐公（五燈會元．先覺宗乘）。
<other>陳操</other>不詳其里居。為睦州刺史。參陳尊宿。一日尊宿
看金剛經。操問曰。六朝翻譯。此當第幾譯。尊宿舉經
起云。一切有為法。如夢幻泡影。有省。遂嗣法焉。後官
至尚書。齋僧次。拈胡餅問僧。江西湖南還有這個麼。
僧曰尚書適來喫箇甚麼。操曰敲鐘謝響。後躬自行
餅。一僧展手擬接。操却縮手。僧無語。操曰果然。甞訪
資福和尚。和尚見操便畫一圓相。操曰弟子與麼來
早是不著便。更畫一圓相。和尚於中著一點。操曰將
謂是南番舶主。和尚便歸方丈閉却門（五燈會元．先覺宗乘）。
<other>甘行者</other>名贄。池州人。嗣法南泉願禪師。一日入南泉
設齋。黃蘗運為首座。行者請施財。答曰財法二施等
無差別。行者曰甚麼道爭消得贄䞋。便將出去。須臾
復入曰請施財。黃蘗曰。財法二施等無差別。乃䞋。行
者甞接待往來。有僧問曰行者接待不易。行者曰譬
如餧驢餧馬。藥山令供養主行乞至行者家。行者問
從何來。曰藥山。行者曰來作麼。曰教化行者。曰將得
藥來麼。曰行者有甚麼病。行者便捨銀兩錠。歸舉呈。
藥山曰。速還之。子著賊了也。主即送還。行者曰。彼中
有人。加銀施之。巖頭奯禪師甞舍行者家度夏。補衣
<pb n="242"/>
次。行者趨過。巖頭以針作劄勢。行者整衣謝。妻問云
作麼。行者曰說不得。妻曰也要大家知。乃舉前話。妻
頓悟乃云。此去三十年後。須知一回飲水一回咽。其
女子聞之亦悟曰。誰知盡大地人性命被奯上座劄
將去也（五燈會元．先覺宗乘）。
<other>張秀才</other>名拙。謁石霜諸公。石霜問秀才何名。曰名拙。
石霜曰。覓巧尚不可得。拙自何來。張忽有省。呈偈曰。
光明寂照徧河沙。凡聖含靈共我家。一念不生全體
現。六根纔動被雲遮。斷除煩惱重增病。趨向真如亦
是邪。隨順世緣無罣礙。涅槃生死等空華（五燈會元）。
知歸子曰。自曹溪之化行。而居士之究心祖道者多
矣。予閱傳燈諸錄。錄諸子問答機緣如此。其他行事
不得而詳也。

<sarticle>居士傳十九</sarticle>

<other>王摩詰柳子厚白樂天傳</other>
<other>王摩詰</other>名維。世為祁縣人。後徙家於蒲。與弟縉俱有
俊才。開元九年擢進士第。歷官至監察御史。母博陵
縣君崔氏。持戒安禪。摩詰於藍田營山莊。為母經行
之處。既卒。乃上表於朝。請施莊為寺。詔許之。天寶末
為給事中。安祿山陷京師。為所得。以藥下痢佯瘖。祿
山迎置洛陽。迫為給事中。賊平論罪。時縉已官刑部
侍郎。請削官贖兄罪。乃左遷太子中允。累遷尚書右
丞。在京師從薦福寺道光禪師遊。日飯數十名僧齋。
中無所有。唯藥鐺茶臼經案繩牀而已。居常不茹葷
血。不衣文綵。妻亡不再娶。三十年孤處一室。焚香獨
坐以禪誦為業。時與友人裴廸往來山莊。彈琴嘯咏
樂之忘歸。同時有魏處士者。高不仕之節。屢徵不應。
摩詰為書遺之曰。聖人知身之不足有也。故曰欲潔
其身而亂大倫。知名之無所著也。故曰欲使如來名
聲普聞。古之高者曰許由。聞堯讓。臨水而洗其耳。耳
非駐聲之地。聲無染耳之迹。惡外者垢內。病物者自
我。豈入道者之門與。孔宣父云。我則異於是。無可無
不可。願足下思可不可之旨。無守默以為絕塵。以不
動為出世也。乾元二年七月有疾。以縉在鳳翔。索筆
作別縉書。又與親故書數幅。多敦厲奉佛修心之旨。
捨筆而逝（唐書．右丞文集）。
<other>柳子厚</other>名宗元。河東人。早歲登進士第。舉博學宏詞
科。授校書郎。調藍田尉。貞元末官監察御史。順宗即
位。王叔文韋執誼用事。引入禁中議政。轉禮部員外
郎。俄而王韋敗。子厚貶邵州刺史。未至。貶永州司馬。
子厚自幼信佛。求其道積三十餘年。韓退之甞遺書
規之。子厚答曰。浮屠之教。與易．論語合。雖聖人復生
不可得而斥也。既南遷。與諸禪人遊處。一時南方諸
大德[石*((白-日+田)/廾)]銘之文多出其手。其為言尊尚戒律。翼贊經
論。以豁達狂禪為戒。甞著文曰。東海若闡淨土法門。
其辭曰。東海若陸遊。登孟諸之阿。得二瓠焉。刳而振
其犀以嬉取海水。雜糞壤蟯蚘而實之。臭不可當也。
窒以密石。舉而投之海。逾時焉而過之曰。是故棄糞
耶。其一徹聲而呼曰我大海也。東海若呀然笑曰。怪
矣。今夫大海。其東無東。其西無西。其北無北。其南無
南。旦則浴日而出之。夜則韜列星涵太陰。揚陰火珠
寶之光以為明。其塵霾不處也。必汩之西澨。故其大
也深也潔也光明也。無我若者。今汝海之棄滴也。而
與糞壤同體。臭朽之與曹蟯蚘之與居其狹咫也。又
冥暗若是而同之海。不亦羞而可憐也哉。子欲之乎。
吾將為汝抉石破瓠。盪羣穢於大荒之島。而同子於
向之所陳者可乎。糞水泊然不悅曰。我固同矣。吾又
何求於若吾之性也亦若是而已矣。穢者自穢。不足
以害吾潔。狹者自狹。不足以害吾廣。幽者自幽。不足
以害吾明。而穢亦海也。狹幽亦海也。突然而往。于然
而來。孰非海者。子去矣。無亂我。其一聞若之言。號而
<pb n="243"/>
祈曰。吾毒是久矣。吾以為是固然而不可易也。今子
告我以海之大。又目我以故海之棄糞也。吾愈急焉。
涌吾沫不足以發其窒。旋吾波不足以穴瓠之腹也。
就能之窮歲月耳。願若幸而哀我哉。東海若乃抉石
破瓠投之孟諸之陸。盪其穢於大荒之島。而水復於
海。盡得向之所陳者焉。而向之一者終與臭腐處而
不變也。今有為佛者。二人同出於毗盧遮那之海。而
汩於五濁之糞。而幽於三有之瓠。而窒於無明之石。
雜於十二類之蟯蚘。人有問焉。其一人曰。我佛也。毗
盧遮那五濁三有無明十二類皆空也。一切無善無
惡無因無果無修無證無佛無眾生皆無焉。吾何求
也。問者曰。子之所言性也。有事焉。夫性與事一而二
二而一者也。若守而一定則大患者至矣。其人曰。子
去矣。無亂我。其一人曰。嘻。吾毒之久矣。吾盡吾力而
不足以去無明。窮吾智而不足以超三有離五濁而
異夫十二類也。就能之其大小劫之多不可知也。若
之何。問者乃為陳西方之事。使修念佛三昧一空有
之說。於是聖人憐之。接而致之極樂之境。而得以去
羣惡集萬行。居聖者之地同佛知見矣。向之一人者
終與十二類同而不變也。夫二人之相違也。不若二
瓠之水哉。今不知去一而取一。甚矣其愚也。元和十
年遷柳州刺史。柳故夷子厚導以禮義。恤其孤獨。經
其生產嫁娶葬埋。各有條法。三年教化大行。柳民懷
之。及卒。柳民為立廟羅池。事具韓退之羅池廟[石*((白-日+田)/廾)]（柳州
文集．唐書．昌黎文集）。
<other>白樂天</other>名居易。太原下邽人。貞元中擢進士第。元和
中官左拾遺。彊直敢言。其所諫爭多軍國大體。憲宗
屢納之。既而為宰相所忌。出為江表刺史。徙江州司
馬。樂天好釋氏書。用以自理性情。能順適所遇。不以
遷謫介意。立隱舍於廬山。與諸禪德遊處。或經月忘
歸。長慶中為主客郎中知制誥。穆宗好畋遊。献續虞
人箴以諷。時河朔亂。出師無功。樂天上言制御之䇿。
不用。乃求外任出知杭州。太和二年為刑部侍郎。求
為分司官。尋除太子賓客。會朋黨事起。樂天見時不
可為。思退處散地以遠害。凡所居官未甞終秩。率以
病免。會昌中以刑部尚書致仕。與香山如滿禪師結
香火社。自稱香山居士。先是太和中樂天在東都長
壽寺受八戒。與僧俗百四十人畫彌勒上生圖。共發
願生兜率內院。及晚歲得風痺疾。更捨錢三萬命工
畫西方極樂世界。高九尺廣丈有三尺。阿彌陀佛居
中。觀音勢至執侍左右。百萬人天恭敬圍繞。樓臺伎
樂水樹花鳥七寶莊嚴。具如經說。既成。復發願言。願
此功德回施一切眾生。一切眾生如我老者。如我病
者。願皆離苦得樂。斷惡修善。不越南部便覩西方。大
白毫光應念來感。青蓮上品隨願往生。以偈讚曰。極
樂世界清淨土。無諸惡道及眾苦。願如我身病苦者。
同生無量壽佛所。又自以生平湛樂文字。放言綺語
往往有之。懼結來業。願以文字因緣回向實地。希於
來世讚歎佛乘勸轉法輪。乃作六偈唱於佛前。讚佛
偈曰。十方世界。天上天下。我今盡知。無如佛者。堂堂
巍巍。為天人師。故我禮足。讚歎歸依。讚法偈曰。過現
當來。千萬億佛。皆因法成。法從經出。是大法輪。是大
寶藏。故我合掌。至心回向。讚僧偈曰。緣覺聲聞。諸大
沙門。漏盡果滿。眾中之尊。假和合力。求無上道。故我
稽首。和南僧寶。讚眾生偈曰。毛道凡夫。火宅眾生。胎
卵濕化。一切有情。善根苟種。佛果終成。我不輕汝。汝
無自輕。懺悔偈曰。無始劫來。所造諸罪。若輕若重。無
大無小。我求其相。中間內外。了不可得。是名懺悔。發
願偈曰。煩惱願去。涅槃願住。十地願登。四生願度。佛
出世時。願我得親。最先勸請。請轉法輪。佛滅度時。願
我得值。最後供養。受菩提記。會昌六年卒。年七十五。
遺命斂以衣一襲。送以車一乘。無用鹵簿葬。無以血
食祭。無請太常謚。無建神道[石*((白-日+田)/廾)]。可葬香山如滿禪師
<pb n="244"/>
塔側。家人從之。無子。以從孫嗣（唐書．長慶集）。
知歸子曰。摩詰．子厚並以文術鳴當時傳後世。然考
其生平。視白公有愧焉。迷陽迷陽。無傷吾行。古人所
為致悲者也。摩詰脫盖於輞川。子厚激誠於海若。驚
心垢薉蟬蛻清虗。具此淨因理宜解脫。而子厚乃復
流連神趣。立威醉人亦獨何哉。
汪大紳云。三人同傳而以白先生為指歸。此傳引
人入勝處也。王柳名理妙絕。白先生則願力堅矣
○又云。知歸子贊已具隻眼者。二人生平卒不能
無愧者。知歸子亦曾究其因乎。以二人乃文人根
種故也。此等根種最不濟事。吾近來尚喜歸震川
侯朝宗汪鈍翁諸先生文。并及湯臨川洪昉思曲
子不濟事甚矣。真實學道人。案頭只宜看內外經
典。先儒古德書。歷代史冊。及韓歐李杜詩文。乃無
一字入陰界。記取吾語。流連神趣語尤好。只為他
趣根深耳。趣根亦從文根得來。其為神者。以子厚
生平孑直故也。去其趣而存其直。則生天矣。記取
吾語。

<sarticle>居士傳二十</sarticle>

<other>楊大年李公武傳</other>
<other>楊大年</other>名億。浦城人也。少能文。年十一宋太宗召試
詩賦。授秘書省正字。真宗朝累遷至左司諫。咸平中
詔近臣議靈州棄守事。大年上書極言征戍之苦。棄
之便。真宗立劉后。后所出微。朝臣以為不可。真宗欲
得大年草制。使丁謂諭旨。大年難之。謂曰。勉為之。不
愁不富貴。大年曰。如此富貴。非所欲也。乃以命陳彭
年。旋移疾歸。大年初不知有佛。後會翰林李維勉以
宗門事相䇿發。遂生深信。著發願文云。十方常住一
切諸佛。真淨妙法。無生聖人。惟願以真實眼。真實智。
真實平等。不捨誓願。洞賜哀憐。切念億與法界眾生。
從無始曠大劫來。未識佛時。未遇法時。未會僧時。於
其中間至於今日。趨塵背覺。迷失本心。閉解脫門。涉
輪迴道。蝟張見網。蜂喧妄廛。懸嗜慾之帆。鼓無明之
浪。杯我慢酒。醉苦惱鄉。不憑歸向之誠。是滯因果之
迹。如斯過咎。齊佛所知。惟佛所見。若輕若重。等與法
界眾生有茲罪者同共懺悔。願罪消滅。以億所集善
根隨時回向真如實際。承諸佛本誓願力。大威猛力。
勝護念力。盡未來際直至無上菩提。為一切依正莊
嚴具。為一切自他解脫門。一切三昧門。一切陀羅尼
門。一切安立眾生門。一一稱虗空等法界。皆有我身
起勇猛心。捨身命財。興大佛事。作大利益。攝化有情。
願諸有情見我身。聞我名。皆發菩提心。與我同回向。
無上菩提心不退轉。願億與法界眾生未契心者。開
佛知見。悟自本心。一念發明。諸境純淨。去來坐立見
聞覺知。咸以如實智相應。不相違背。從今去已盡未
來際。令菩提心相續不斷。所作利益常得現前。供養
諸佛利樂眾生。眾生成佛盡。然後成正覺。虗空有盡。
我願無窮。法界有邊。願心無極。病起由秘書監出知
汝州。謁廣慧禪師。問布皷當軒擊。誰是知音者。廣慧
曰來風深辨。大年曰恁麼則禪客相逢祇彈指也。廣
慧曰君子可入。大年應諾。廣慧曰草賊大敗。夜語次。
廣慧曰。公曾與何人道話來。大年曰。億曾問雲嚴諒
監寺。兩个大蟲相咬時如何。諒曰一合相。億曰我祇
管看。未審得如此道否。廣慧曰。我即不然。大年曰請
和尚別轉一語。慧以手作拽鼻勢曰。這畜生更𨁝跳
在。大年言下脫然。有偈曰。八角磨盤空裏走。金毛獅
子變作狗。擬欲將身北斗藏。更須合掌南辰後。自後
與廣慧遊從日密。遂嗣其法。甞致書李維勉曰。自遇
廣慧師。請扣無方。蒙滯頓釋。半歲之後曠然弗疑。如
忘忽記。如夢忽覺。平昔礙膺之物[焊-干+恭]然自落。積劫未
明之事廓然現前。繼紹之緣其在是矣。天禧四年為
<pb n="245"/>
翰林學士。代宼凖奏請太子監國。斥丁謂姦邪。謂聞
而深恨之。是歲微疾。環禪師往視之。大年曰。億四大
將離。大師如何相救。環槌胸三下。大年曰賴遇作家。
環曰。幾年學佛法。俗氣猶未除。大年曰禍不單行。環
作噓噓聲。大年書偈遺李都尉曰。漚生與漚滅。二法
本來齊。欲識真歸處。趙州東院西。都尉得偈曰。泰山
廟裏賣紙錢。即往詣之。而大年逝矣。年四十七。諡曰
文（武夷集．五燈會元．宋史）。
<other>李公武</other>名遵勗。上黨人也。舉進士。尚萬壽長公主為
駙馬都尉。累官至鎮國軍節度使。性尚朴素。有節概。
天聖間請太后歸政天子。論者韙之。居常探索宗要
無間寒暑。得心法於谷隱禪師。甞作偈云。學道須是
鐵漢。著手心頭便判。直趨無上菩提。一切是非莫管。
公武不樂仕宦。請援唐韋嗣立故事退處山林。不許。
與楊大年及慈明禪師為法門好友。大年卒。為制服。
將卒之年。遣使邀慈明於唐明。既至月餘而公武得
疾。臨終畫一圓相作偈曰。世界無依。山河匪礙。大海
微塵。須彌納芥。拈起幞頭。解下腰帶。若覓死生。問取
皮袋。慈明問曰如何是本來佛性。公武曰今日熱如
昨日。隨問曰臨行一句作麼生。慈明曰。本來無罣礙。
隨處任方圓。公武曰。晚來倦甚。更不答話。遂泊然而
逝。仲子端愿。官大尉。亦篤志祖道。築室後圃。邀達觀
禪師處之。朝夕咨參。至忘寢食。一日問達觀曰。天堂
地獄畢竟是有是無。達觀曰。諸佛向無中說有。眼見
空花。太尉就有裏尋無。手撈水月。堪笑眼前見牢獄
不避。心外聞天堂欲生。殊不知忻怖在心。善惡成境。
太尉但了自心。自然無惑。曰心如何了。達觀曰善惡
都莫思量。曰不思量後心歸何所。達觀曰且請太尉
歸宅。曰祇如人死後心歸何所。達觀曰未知生焉知
死。曰生則已知。達觀曰生從何來。端愿擬對。達觀揕
其胸曰。祇在這裏。思量則甚。端愿曰。會也。只知貪程
不覺蹉路。達觀拓開曰百年一夢。端愿說偈曰。三十
八歲。懵然無知。及其有知。何異無知。滔滔汴水。隱隱
隋堤。師其歸矣。箭浪東馳。端愿立朝有直節。以太子
太保致仕終（五燈會元．宋史）。
知歸子曰。楊李二公不捨塵勞頓明本有。遂超然於
生死之際。偉哉。初機學人往往厭動求靜。靜不可得。
煩惱攻中。業繫日強。妄希解脫。難矣。即奈何不取鏡
於二公也。
汪大紳曰。廣慧．達觀皆得臨濟機用。所以能了當
人大事。近來知解之流。祇向人如何若何怎麼怎
麼。弄得人𨁝跳者只管𨁝跳去。貪程者只管貪程
去。看你何日是了。悲夫。

<sarticle>居士傳二十一</sarticle>

<other>晁王文富張趙傳</other>
<other>晁明遠</other>名迥。世為清豐人。父儉。徙家彭門。明遠幼能
文。太平興國五年登進士第。至道末官翰林學士。性
樂易淳固。服道甚篤。歷官臨事未甞挾情害人。真宗
數稱為長者。初受學於劉海蟾。得煉形服氣之術。後
學釋氏。以止觀為宗。在禁苑中與同僚偶坐。有汲水
者趨而過。語同僚曰。觀空純熟。目無全人。所著書有
道院別集。多發明空理。其一云。人生世間。其夢無數。
無數之夢。一一稱我。一一之我。豈非空乎。歷劫之中。
其身無數。無數之身。一一稱我。一一之我。又非空乎。
夢既是空。身亦如夢。何以迷著。念念爭空。又云。人生
有身。而後有名。人人各以身名自執。為我己之身名。
自無始來。生化出沒亦已無數。不知定以何時何處
之身執為我耶。定以何時何處之名垂之不朽耶。靜
思好身後名者不亦悠悠哉。又作七審。一一切妄念
能息否。二一切外緣稍簡省否。三一切觸境能不動
否。四一切語言能慎密否。五一切黑白滅分別否。六
<pb n="246"/>
夢想之間不顛倒否。七方寸之中得恬愉否。書之座
右。終身自考以驗道力。仁宗即位。以太子少保致仕。
居昭德坊。里名其堂曰凝寂。時習安坐。鞭心入理。晝
課心經。夜則數息。戒家人無輙有請。其夫人密覘之。
見其瞑目端坐。鬚髮搖風。凝然如木偶。一夕夢遊西
北方國。入大山洞中。群僧列而誦經。明遠合掌禮之。
顧見一道士向明遠作禮。趨而避之。居一月卒。年八
十四。諡文元。其後李昌齡紀明遠事。謂其前生實淨
居天主云（東都事略．道院錄．法藏碎金．文元逸事）。
<other>王子正</other>名隨。河陽人。登進士甲科。歷知州郡。其為政
外嚴而內寬。居常慕裴公美之為人。以御史中丞出
鎮錢塘。往興教寺謁小壽禪師。機語契合。自是踐履
日深竟明大法。時長水法師子璿疏首楞嚴經既成。
屬子正為之序。序曰。大佛頂義密因了義首楞嚴經
者。乃竺乾之洪範。法苑之寶典也。昔能仁以出震五
天。獨尊三界。舍金輪而啟物。現玉毫而應世。觀四生
之受苦也惠濟庶物。愍羣機之未悟也力垂善誘。於
是俯仰至理述宣微言。闢大慈之門。廓真如之海。以
為一切諸法唯依妄念而起。一切眾生不出因緣而
有。乃知生死輪轉貪欲為本。修證常樂禪慧為宗。則
斯經也可以辨識諸魔。破滅七趣。謂止及觀。修圓覺
妙明之心。發真歸元。證上乘至極之道。懿夫般剌譯
其義。房相筆其文。今釋璿師學識兼高。辨才無礙。以
是經典為時教於一代。分妙理於十門。功濟大千。道
傳不二。信受則為世津梁。開悟則入佛知見。乃題經
以作疏。因疏以明理。故可以開前疑而决後滯。披迷
雲而覩慧日。隨志在外護。慙無內學。因獲覧閱。輙述
序引。歸依法寶。幸精究於真詮。讚揚佛乘。願普霑於
勝果。甞刪次傳燈錄為玉英集。行於世。明道中參知
政事。臨終書偈曰。畵堂燈不滅。彈指向誰說。去住本
尋常。春風掃殘雪。贈中書令。諡章惠（東都事略．五燈會元．楞嚴經疏
序）。
<other>文寬夫</other>名彥博。汾州介休人也。歷仕仁英神哲四朝。
出入將相五十餘年。官至太師。甞兼譯經潤文使。封
潞國公。初鎮北京。時華嚴洞老來別。寬夫曰。法師老
矣復何往。曰入滅去。寬夫以為戲言。既去。使人候之。
果入滅矣。大異之。及闍維。親往臨視。以琉璃瓶置座
前祝曰。佛法果靈。願舍利入吾瓶。俄有煙自空而降
入瓶中。傾之獲舍利無算。乃皈信佛法。晚向道益力。
專念阿彌陀佛。晨夕行坐未甞少懈。發願云。願我常
精進。勤修一切善。願我了心宗。廣度諸含識。居京師
與淨嚴法師集十萬人為淨土會。年九十二卒。諡忠
烈（東都事略．林間錄．佛祖統紀．佛法金湯）。
<other>富彥國</other>名弼。河南人。慶歷中與文寬夫並相天下。稱
為富文。封鄭國公。趙閱道甞貽書䇿之曰。執事富貴
已極。道德甚盛。所未甚留意者如來一大事因緣而
已。願益勉之。彥國以為然。守亳州日。聞修顒禪師主
投子。遂往參謁。顒見即呼曰。相公已入來。富弼猶在
外。彥國汗出浹背有省。即延至府中居兩月。日有發
明。後呈顒書曰。弼遭遇和尚。即無始以來忘失事一
旦認得。此後定須拔出生死海。不是尋常恩知。雖盡
力道斷道不出也。年八十餘卒。元祐初加太師。諡文
忠（東都事略．五燈會元．湘湖野錄）。
<other>張安道</other>名方平。宋城人。累官太子太師。[改-己+易]歷中外。望
重一世。慶歷中為滁州守。遊瑯琊山。抵藏院。偶見楞
伽經。取視之。恍然如獲舊物。讀至世間離生滅。猶如
虗空華。宿障氷釋。遂明心要。作偈曰。一念在生滅。千
機縛有無。神鋒輕舉處。透出走盤珠。暮年以此經授
蘇子瞻。輔以錢三十萬使印施江淮間。王介甫問安
道曰。孔孟去世後千餘年。絕無人焉。何也。安道曰。豈
為無人。亦有過之者。介甫曰何人。安道曰。馬祖一。汾
陽無業。雪峯存。巖頭奯。丹霞然。雲門偃。介甫未喻。安
道曰。儒門淡泊。收拾不住。皆歸釋氏耳。介甫歎服。後
<pb n="247"/>
以語張天覺。天覺撫几曰。至哉此論也。卒諡文定（東坡
文集．佛祖統紀）。
<other>趙閱道</other>名忭。衢州西安人。氣宇清逸。喜慍不形於色。
仁宗朝官御史。勁直敢言。神宗朝擢參知政事。屢陳
新法之害。歷知諸州。民懷其惠。閱道年四十餘。屏去
聲色。居常蔬食。究心宗教。初在衢與慧來禪師遊。慧
來不容措一辭。及在青州時時冥坐。忽聞雷震。大悟
作偈曰。默坐公堂虗隱几。心源不動湛如水。一聲霹
[靂-秝+林]頂門開。喚起從前自家的。慧來聞而笑曰。趙閱道
撞彩耳。元豐初以太子太保致仕。作高齋居之。禪誦
精嚴。日延一僧與之對飯。甞作偈曰。腰佩黃金已退
藏。箇中消息也尋常。時人要識高齋老。只是柯村趙
四郎。注云。切忌錯認。日所為事。夜必露香以告於天。
七年卒。年七十七。先期徧辭親友。其子屼。見其形色
異常。問後事。閱道厲聲叱之。遺慧來書曰。非師平日
警誨。至此必不得力矣。少頃趺坐而化（東都事略．五燈會元．趙清
獻集）。
知歸子曰。明遠之學於天台三觀之旨。知所致力矣。
子正與楊大年並號參禪有得。觀其去來之際。非其
驗耶。文富張趙平生勳德具載於史。予獨序其學道
之始卒。以著其所存者如此。
汪大紳云。以文富勳名若未了此一著。亦祇是一
場大夢耳。讀至此。令我勳名之念氷消矣。

<sarticle>居士傳二十二</sarticle>

<other>楊次公王敏仲傳</other>
<other>楊次公</other>名傑。生於無為州。自號曰無為子。元豐中官
太常。初好禪宗。歷參諸老宿不契。既從天衣禪師遊。
天衣每引龐公機語令參究。及奉祠泰山。一日鷄初
鳴。覩日出如盤湧。忽大悟。易龐公偈曰。男大須婚。女
大須嫁。討甚閒工夫。更說無生話。書寄天衣。天衣然
之。甞示僧曰。學道之人。十二時中常須照顧。不見南
泉道。三十年看一頭水牯牛。若犯人苗稼。擿鼻拽回。
如今變成露地白牛。裸裸地放他不肯去。諸人長須
著精采。不可說禪時便有道理。洗菜作務時便無知
也。如鷄抱卵。若是一刻拋離。暖氣不接。不成種子。如
今萬境森羅。六根煩動。略失照顧便致喪身失命。不
是小事也。熙寧末以母憂歸。閒居閱藏經。遂歸心淨
土。繪丈六阿彌陀佛。隨身觀念。憫諸眾生溺心五濁
輪轉無已不知出離。而參禪人又輙視淨土為權教。
妄生異見。深負諸佛大悲方便導引之心。適同時王
敏仲撰淨土決疑集成。次公為之序。其辭曰。大願聖
人從淨土來。來實無來。深心凡夫往淨土去。去實無
去。彼不來此。此不往彼。而其聖凡會遇。兩得交際者
何也。彌陀光明如大圓月。徧照十方。水清而靜則月
現全體。月非趣水而遽來。水濁而動則月無定光。月
非舍水而遽去。在水則有清濁動靜。在月則無趣舍
去來。故華嚴解脫長者云。知一切佛。猶如影像。自心
如水。彼諸如來不來至此。我不往彼。我若欲見安樂
世界阿彌陀佛。隨意即見。是知眾生注念。定見彌陀。
彌陀來迎。極樂不遠。乃稱性實言。非權教也。淨土無
欲。非欲界也。其國地居。非色界也。生有形相。非無色
界也。一切眾生未悟正覺。處大夢中。六道升沉。未甞
休止。諸天雖樂。報盡相衰。修羅方瞋。戰爭互勝。旁生
飛走。噉食相殘。鬼神幽陰。飢渴困逼。地獄長夜。痛楚
號呼。得生人趣固已為幸。然而生老病死眾苦嬰纏。
惟是淨方更無諸苦。蓮胞託質。無生苦也。寒暑不遷。
無老苦也。身非分段。無病苦也。壽命無量。無死苦也。
無父母妻子。無愛別離也。上善人聚會。無怨憎會也。
華裓香食珍寶受用。無求不得。無窮困也。觀照空寂。
無蘊苦也。悲濟有情。欲生則生。不住寂滅。非二乘也。
智照生死。得不退轉。非凡夫也。三界蕩然。譬如四裔。
<pb n="248"/>
丘陵阬坎。穢腐所積。溪壑阻絕。孰為津梁。乃有狂人
迷路於此。惡獸魑魅惱害雜居。刀兵水火或時傷暴。
風霜霹[靂-秝+林]凌厲摧攝。罔知城域可以庇覆。飲食衣服
未或充足。甘受是苦不求安樂。有佛釋迦是大導師。
指清淨土是安樂國。無量壽佛是淨土師。爾諸眾生
但發誠心念彼佛號。即得往生。則無諸惱。不聞知者
固可哀憐。亦有善士發三種不信心。不求生者。尤可
嗟惜。一曰吾當超佛越祖淨土不足生也。二曰處處
皆淨土西方不必生也。三曰極樂聖域我輩凡夫不
能生也。夫行海無盡。普賢願見彌陀。佛國雖空。維摩
常修淨土。十方如來有廣舌之讚。十方菩薩有同往
之心。試自忖量。孰與諸聖。謂不足生者。何其自欺哉。
至如龍樹祖師也。楞伽經有預記之文。天親教宗也。
無量論有求生之偈。慈恩通讚。首稱十勝。智者析理。
明辨十疑。彼皆上哲。精進往生。謂不必生者。何其自
慢哉。火車可滅。舟石不沈。現華報者莫甚於張馗。十
念而超勝處。入地獄者莫速於雄俊。再生而證妙因。
世人愆尤未必若此。謂不能生者。何其自棄哉。般舟
三昧經云。䟦陀惒菩薩問釋迦佛。未來眾生云何得
見十方諸佛。佛教念阿彌陀佛。即見十方一切諸佛。
又大寶積經云。若他方眾生聞無量壽如來名號。乃
至能發一念淨信。歡喜愛樂。所有善根迴向。願生無
量壽國者。隨願皆生。得不退轉。此皆佛言也。不信佛
言。何言可信。不生淨土。何土可生。自欺自慢自棄己
靈。流入輪迴。是誰之咎。四十八願悉為度生。一十六
觀同歸繫念。一念既信。已投種於寶池。眾善相資。定
化生於金地。無輙悔墮。誤認疑城。即時蓮開得解脫
道。唯心淨土。自性彌陀。大光明中決無魔事。直指淨
土決疑集者。吾友王古敏仲之所編也。博采教典。該
括古今。開釋疑情。徑超信地。其載聖賢之旨。在淨土
諸書最為詳要。盖安養國之向導也。若登彼岸。舟固
可忘。來者問津。斯言無忽。元祐中官兩浙提點刑獄
卒。臨終說偈曰。生亦無可戀。死亦無可捨。太虗空中。
之乎者也。將錯就錯。西方極樂。先是有司士參軍王
仲回者與次公同鄉里。甞從受念佛法門。問如何得
不間斷。曰一信之後更不再疑。即是不間斷也。仲回
躍然。明年次公守丹陽。一夕忽夢見仲回云。向蒙以
淨土為導。今得往生。特來致謝。再拜而出。已而得其
子訃書。言仲回預知化期。徧別親舊逝矣。次公既卒。
其後有荊王夫人與侍妾同修淨土。其侍妾先化去。
引夫人夢遊西方。見一人坐蓮華上。其衣飄揚。寶冠
瓔珞莊嚴其身。問是何人。侍妾云揚傑也。次公甞著
輔道集。專揚佛教。蘇子瞻為之序（東都事略．樂邦文類）。
<other>王敏仲</other>名古。東都人。文正公旦之曾孫也。初杭州昭
慶寺法師省常與諸士大夫結淨行社。文正為之首。
及有疾。乃屬楊大年曰。吾深厭勞生。願來世為僧。宴
坐林間。觀心為樂。我死為我請大德施戒剃髮鬚著
三衣火葬。勿以金寶置棺內。既卒。大年曰。公三公也。
殮贈公袞。豈可加於僧體。但以三衣置柩中而已。自
敏仲之先。七世持不殺戒。好放生命。至敏仲。忽自疑。
一日問小法華禪師曰。以古所見。不殺不放。一切付
之無心可乎。師厲聲曰。公大錯。豈作空解耶。面前露
柱亦自無心。著幾箇露柱能救得世間一箇苦惱眾
生否。敏仲瞿然。遂發心放生命一百萬。遊江西與晦
堂楊岐諸老師究宗門中事。既而作直指淨土決疑
集。宏西方之教。閒居數珠不去手。行住坐臥修行淨
觀無有閒歇。著淨土寶珠集序云。眾生心淨則佛土
淨。法性無生而無不生。有佛世尊。今現說法。在極樂
國。號阿彌陀。緣勝劫長悲深願。大無邊際。光明攝受
不思議淨妙莊嚴。珠網麗空瑤林矗地。池含八德華
發四光。韻天樂於六時。散裓華於億剎。諸佛共讚。十
方來歸。彌陀心內眾生新新攝化。眾生心中淨土念
念往生。質託寶蓮不離當處。神遊多剎豈出自心。如
<pb n="249"/>
鏡含萬象而無有去來。似月印千江而本非升降。被
圓頓機則皆一生補處。明方便門則有九品階差。念
本性之無量光本來無念。生唯心之安養國真實無
生。解脫苦輪十念亦超於寶地。會歸實際二乘終證
於菩提。如大舟載石而遂免沉淪。若順風揚帆而終
無留難。悟之則非遠非近。迷之則即近而遙。嗟夫學
寡障多疑深觀淺。斥為權小閴若存亡。則以馬鳴龍
樹為未然。天台智覺為不達。不信當受菩提記。不肯
頓生如來家。籠鳥鼎魚翻然游戲。隙駒風燭妄計久
長。虗受一報身。枉投諸苦趣。豈知大雄讚勸金口丁
寧。侶聖賢於剎那。具相好於俄頃。樂受則永拋五濁。
悲增則迴救三塗。於此不知。是為可憫。自魏晉大經
初出。則有遠顯諸賢繼修。事列簡編。驗彰耳目。福唐
釋戒珠採十二家傳記。得七十五人。蒐補闕遺。芟夷
繁長。該羅別錄。增廣新聞。共得一百九人。隱顯畢収。
緇素並列。會江河淮濟於一海。融瓶盤釵釧無二金。
標為險道之津梁。永作後來之龜。鑑居常以大藏浩
衍學者不能徧觀。乃隨經次第。釋其因緣。詮其旨要。
為法寶標目十卷。既成。說偈曰。歸命正徧知。如來妙
法藏。十方大菩薩。三尊真聖眾。我今於法寶。願作勝
妙緣。若以一毛端。測量太空界。如說須彌頂。是諸天
住處。如指海波中。大魚龍窟毛。廣大殊勝處。非一言
可盡。然其所標顯。舉要非妄謬。憫彼不遇者。望涯而
自絕。常時過寶所。終身空手過。暫能一經目。即植菩
提根。清信樂法人。未暇徧披閱。崑山取片玉。滄溟采
如意。隨其所欲見。發函即有得。多聞博覧人。已知龍
藏者。溫故檢忘誤。釋然得本明。除彼大闡提。有是種
種益。海墨書一義。九旬而演妙。云何以片言。而欲顯
法要。如來在定時。五百阿羅漢。各各說所解。而皆非
佛意。各順正理故。可依而無罪。我今所撰述。悉稽古
德語。非我妄臆說。是故應信受。智者悟筏喻。不著文
字相。見月而忘指。入海譏筭沙。方便有多門。豈以一
廢百。種種皆佛事。全來彰妙用。以此勝功德。願常在
佛會。一音所演法。歷耳永不忘。如海受大雨。亦如水
傳器。持以利眾生。如法界無盡。徽宗朝官戶部侍郎。
與中丞趙挺之同理逋賦。多所蠲釋。挺之劾敏仲傾
天下財以為己惠。諫官江民表辨其誣。既而入元祐
黨人籍。尋化去。有僧神遊淨土。見敏仲與葛繁在焉。
繁澄江人。官至朝散夫夫。公第私居必營淨室設佛
像。一日方禮誦時。舍利從空而下。後無疾面西端坐
而逝（宋史．法寶標目．樂邦文類．法喜志○藏中誤以標目為元人作。今據文獻通考．經籍志正之）。
知歸子。曰自曹溪闡無相之宗。斥心外求生淨土者。
後學不悟其旨。妄生分別。執著成謗。哀哉。佛本無相。
念即無念。以無念念念無相佛。是為直指。是為單傳。
易曰。神而明之。存乎其人。默而成之。不言而信。存乎
德行。若楊王二公其庶幾乎。
汪大紳云。里仁為美。擇不處仁焉得智。二公只是
能擇能處○吾自閱七佛偈後。徧觀萬法。無不攝
於是。毗婆尸佛曰。身從無相中受生。猶如幻出諸
形象。幻人心識本來無。罪福皆空無所住。是偈能
了。曹溪之蘊盡於是矣。曹溪之言曰。從上以來。先
立無念為宗。無相為體。無住為本。毗婆尸曰。身從
無相中受生。猶如幻出諸形象。曹溪曰無相為體。
毗婆尸曰幻人心識本來無。曹溪曰無念為宗。毗
婆尸曰罪福皆空無所住。曹溪曰無住為本。先聖後
聖非若合符節者與。曹溪善發先聖之旨。其言曰。無
相者於相而離相。無念者於念而無念。無住者人
之本性。其發明下手工夫之言曰。此法門立無念
為宗。無者無二相。無諸塵勞之心。念者念真如之
本性。真如即是念之體。念即是真如之用。真如自
性起念。非眼耳鼻舌能念真如。有性所以起念。真
如若無眼耳色聲。當時即壞。真如自性起念。六根
雖有見聞覺知。不染萬境。而真性常自在。此毗婆
<pb n="250"/>
尸開示心識本來無要指也。下手工夫全在此一
句。了此乃能於相而離相。復人之本性也。大哉毗
婆尸之偈義也。宗門之淵海也。迦葉佛曰。一切眾
生性清淨。從本無生無可滅。即此身心是幻生。幻
化之中無罪福。是偈能了淨土之蘊盡於是矣。彌
陀自性即所謂性清淨也。性清淨故曰淨土也。彌
陀為眾生發一切大願。以一切眾生性清淨也。勸
一切眾生往生者。從本無生無可滅也。眾生即此
身心可以往生者。以即此身心是幻生也。勸其離
穢即淨者。亦以即此身心是幻生也。往生有九品
者。以幻化有盡有不盡。罪福有空有不空也。眾生
發願修淨土法門者。須於迦葉佛第一句中信到
萬萬分。則知彌陀非添設也。性本如是也。一切眾
生性清淨也。於第二句中信到萬萬分。則知往生
非妄想也。生本如是也。從本無生無可滅也。於第
三句中信到萬萬分。則現在身執心執可破也。於
第四句中信到萬萬分。則往生上品上上品可登
也。大矣哉迦葉佛之偈義也。淨土之大關捩也。修
淨土之法全在念門。須打得開。打得入念門之法。
以何為要。曹溪之言至矣。曰真如即是念之體。念
即是真如之用。真如自性起念。非眼耳鼻舌能念。
真如有性。所以起念。嗚呼盡之矣。

<sarticle>居士傳二十三</sarticle>

<other>張平叔傳</other>
張平叔。初名伯端。後改名用誠。號紫陽。天台人也。熈
寧中遊蜀。遇劉海蟾授以丹法。久之洞徹法源。作悟
真內外篇。序云。人之生也。皆緣妄情而有其身。有其
身則有患。若無身。患從何有。夫欲免夫患者。莫若體
夫至道。欲體夫至道。莫若明夫本心。故心者道之體
也。道者心之用也。人能察心觀性。則圓明之體自現。
無為之用自成。不假施功。頓超彼岸。此非心境朗然
神珠廓明。則何以使諸相頓離纖塵不染。心源自在
決定無生者哉。然使明心體道之士。身不能累其性。
境不能亂其真。則刀兵烏能傷。虎兕烏能害。巨焚大
浸烏足為虞。達人心若明鏡。鑑而不納。隨機應物。和
而不唱。故能勝物而無傷也。此所謂無上至真之妙
道也。原其道本無名。聖人強名。道本無言。聖人強言
耳。然名言若寂。則時流無以識其體而歸其真。是以
聖人設教立言以顯其道。奈何此道至妙至微。世人
根性迷鈍。執有其身而惡死悅生。故卒難了悟。黃老
悲其貪著。乃以修生之術。順其所欲。漸次導之。以修
生之要在金丹。金丹之要在神水華池。故道德．陰符
之教得盛行於世矣。然其言隱而理奧。學者雖諷其
文而莫曉其義。若不遇至人授之口訣。縱揣量百種
終莫能著其功而成其事。余向己酉歲於成都遇師
授丹法。自後三傳於人。三遭禍患。皆不逾兩旬。乃省
前過。自今以往常箝口結舌。無敢復言矣。此悟真篇
中所歌咏大丹藥物火候細微之旨。無不備悉。好事
者夙有仙骨觀之。則智慮自明。此乃天之所賜。非余
之輙傳也。如其篇末歌頌談見性之法。即上之所謂
無為妙覺之道也。然無為之道。齊物為心。雖顯秘要。
終無過咎。奈何凡夫緣業有厚薄。性根有利鈍。縱聞
一音紛成異見。若有根性猛利之士見聞此篇。則知
余得達摩諸祖最上一乘之妙旨。可因一言而悟萬
法也。如其習氣尚餘。則歸中小之見。亦非余之咎矣。
外篇偈頌三十三首。文多不錄。錄其無心頌云。堪笑
我心。如頑如鄙。兀兀騰騰。任物安委。不解修行。亦不
造罪。不曾利人。亦不私己。不持戒律。不拘忌諱。不知
禮樂。不行仁義。人間所能。百無一會。飢來喫飯。渴來
飲水。困則打睡。覺則行履。熱則單衣。寒則盖被。無思
無慮。何憂何喜。不悔不謀。無念無意。此生榮辱。逆旅
<pb n="251"/>
而已。林木棲鳥。亦可為比。來亦不禁。去亦不止。不避
不求。無讚無毀。不厭醜惡。不羨善美。不棲靜室。不遠
閙市。不說人非。不誇己是。不厚尊官。不薄賤稚。親愛
冤讐。大小內外。哀樂得喪。欽侮險易。心無兩覩。坦然
一揆。不為福先。不為禍始。感而後應。迫而後起。不畏
鋒刃。焉怕虎兕。隨物稱呼。豈拘名字。眼不就色。聲不
來耳。凡所有相。皆屬妄偽。男女形聲。悉非定體。體相
無心。不染不礙。自在逍遙。物莫能累。妙覺光圓。映徹
表裏。包褁六極。無有遐邇。光兮非光。如月在水。取捨
既難。復何比擬。了茲妙用。迥然超彼。或問所宗。此而
已矣。年九十一坐趺而化。用茶毗法。得舍利千百。大
者如芡實。色皆紺碧。至淳熈中甞一還家。踞上席與
家人語化後事甚悉。時其孫不在。及歸則已遠去矣。
其弟子有王[邱-丘+(看-目)]叔者。從平叔九年。不知入道之要。一
日至羅浮觀。平叔問曰。子從我久矣。而不求道何也。
曰非敢然也。自揣愚昧。恐無分耳。平叔曰。噫。道在我
心。人人有之。賢者不加多。愚者不加少。如子言。是自
蔽其明也。可哀也哉。[邱-丘+(看-目)]叔涕泗交頤。拜不能起。平叔
曰。子姑退而深思之。有所覺急來告我。[邱-丘+(看-目)]叔辭去。入
室靜思。至夜。平叔往省之。[邱-丘+(看-目)]叔啟戶出。平叔笑曰。吾
一尋汝便見頭面。汝固有之物尋之不得。何也。遂滅
所執燭而去。[邱-丘+(看-目)]叔大窘。坐至五更大悟。通體汗流。待
旦呈頌曰。月照長江風浪息。魚龍遁跡水天平。箇中
誰唱真仙子。聲滿虗空萬籟清。平叔覧之問曰。誰唱
誰聽。[邱-丘+(看-目)]叔再頌曰。莫問誰。莫問誰。一聲高了一聲低。
阿誰唱。阿誰聽。橫竪大千說不盡。先生有意度迷津。
急撞靈臺安寶鏡。鏡明澄靜萬緣空。百萬絲條處處
通。斗轉星移人睡定。覺來紅日正當中。平叔遂出金
丹圖授之。止於羅浮。後三十年坐逝（天台志．悟真篇．青華祕文）。
知歸子曰。世之學仙者往往執幻為真。從空覓有。迷
失真常。歷諸塵劫。首楞嚴經呵之切矣。平叔雖志慕
金丹。其所論撰往往契西來大意。於老氏之徒可謂
具正知見者。予故表而出之。
汪大紳云。予甞略觀其書。盖在佛老門中能真實
踐履者。然以明眼人觀之。得毋坐在閨閤中做功
課者乎。

<sarticle>居士傳二十四</sarticle>

<other>鍾離孫陸張孫馬左范胡孫朱二王吳張李
陸閻錢[昝-人+├]吳陳傳</other>
<other>鍾離瑾</other>會稽人。母任夫人。精修淨業。年九十八起居
如常。時一日忽戒瑾曰。人人有箇彌陀。奈何拋去。處
處無非極樂。不解歸來。予將行矣。汝其念之。翼日晨
起焚香持佛名。頃之合掌而化。瑾自是感奮。日行利
益二十事。後知吉水縣。將嫁女。為置媵。審之則舊令
女也。乃報姻家請緩婚期。而先遣舊令女姻家曰。公
安得獨為君子。予有猶子方擇偶。請平分奩具。俾同
親迎可乎。從之。夜夢舊令來謝曰。賤息荷公厚德。已
奏之上帝。當十世有祿。尋官浙西。與慈雲式公論往
生指要。清修彌篤。任夫人故有旃檀佛像。常頂戴行
道。及是瑾方瞻禮。眉間忽迸出舍利數粒。未幾知開
封府。方夜半。忽起謂家人曰。夫人報我往生期至矣。
即趺跏坐逝。前一日舉家夢瑾乘青蓮華。天樂圍繞。
乘空西邁。子景融。官朝請大夫。徙居儀真東園側。常
誦觀無量壽佛經。修念佛三昧。甞曰。不識彌陀。彌陀
更在西方外。識得彌陀。彌陀只在自己家。一夕請僧
妙應誦普賢行願品。炷香聽畢。兩手作印而化。曾孫
松。官朝請大夫。主管台州崇道觀。乾道中寓居蘇州。
與寶積實公結社修淨業。與者且百人。年八十六無
疾化去（佛祖統記．樂邦文類）。
<other>孫良</other>錢塘人。隱居閱大藏。尤得華嚴之旨。甞依大智
律師受菩薩戒。日課佛名萬聲。二十年不輟。忽令家
<pb n="252"/>
人請僧唱佛名。方半日。望空合掌曰。世尊菩薩已荷
降臨。即退坐而化（佛祖統記）。
<other>陸浚</other>錢塘人。少為吏。久之棄去。預西湖繫念會。以淨
土為歸。每對佛前懺悔聲淚並下。間與友人相見。說
淨土因緣。未甞不感慨嗚咽。恐此生之不度。淨業之
難成也。臨終請圓淨法師說淨土法門。諷觀經至上
品上生章。圓淨語之曰。此時好去。浚曰。眾聖未齊。且
待少時。起就竹牀面西端坐。頃刻化去（佛祖統記）。
<other>張廸</other>錢塘人。官助教。從圓淨法師受菩薩戒。專修淨
業。佛前然臂香為誓。每稱佛名其聲奮厲。至失音猶
不已。甞於靜室見白色頻伽飛舞於前。又有綠髮童
子合掌問訊。後三年。西向念佛名而化（佛祖統記）。
<other>孫十二郎</other>名忠。明州人。早慕西方。蔬食持戒。於府城
東築菴。鑿二池種白蓮。臨池建閣。月集眾為念佛會。
甞見佛身現空中。趨出呼其二子至同拜禮焉。久之
始隱。後人因名其地為駐佛巷。元祐八年。釋可久神
遊西方三日而蘇。言池中金臺標可久名。其次則孫
十二郎也。遂逝。久之十二郎得疾。請道俗百人為念
佛會。忽仰視虗空合掌問訊。手結雙印怡然而化。闔
城皆聞天樂異香漸向西沒。二子能繼其業。亦向西
坐化（佛祖統記）。
<other>馬仲玉</other>名圩。廬州合肥人。父忠肅公亮。守杭州日。慈
雲式公授以淨土法門。遂全家奉佛。元豐中仲玉遇
僧廣初。得天台十疑論。喜曰。吾今得所歸矣。遂依慈
雲十念回向法。行之二十餘年。後更與王敏仲往還。
益精進念佛。常以放生為佛事。歷守淄川新定。以慈
惠為政。課誦經呪。觀想西方。日有常法。時荊王夫人
與其侍妾同修淨土。其妾已化。去已見夢於夫人。引
之遊於蓮池。見有朝服而坐華上者。曰此馬圩．楊傑
也。時傑已化去。而仲玉尚無恙。崇寧元年得疾。盥沐
易衣端坐念佛而逝。有氣如青盖騰空而上。已而家
人十數同夢仲玉曰。吾已得生淨土上品矣。其秋有
婢臥疾。亦念佛而逝。子永逸亦行十念法。習十六觀。
閱三十餘年。已而得疾。見阿彌陀佛及二菩薩來接
引。結印示寂。香氣滿室中。既殮。柩上產五色華。其光
爛然（樂邦文類）。
<other>左伸</other>天台臨海人。從法師神照受菩薩戒。遂造西方
三聖像求生淨土。誦法華經三千四百部。金剛經二
萬卷。紹聖二年秋有疾。命其子沙門淨圓唱法華首
題。已而夢三偉人立江臯。召伸登舟。復請僧誦阿彌
陀經。遽曰。我已見佛光。即端坐結印而化（法華持驗記．佛祖統
記）。
<other>范儼</other>仁和人。居常蔬食。不牽世緣。曰百年旅泊耳。尚
何求哉。日誦法華經。手書一部。求生淨土。大觀中忽
見普賢乘六牙白象放金色光謂儼曰。汝常誦法華。
念彌陀佛。得生淨土。故來相報。越一夕。覩眾聖授手。
就座合掌而逝（佛祖統記）。
<other>胡達夫</other>名闉。錢塘人。官宣義郎。為人坦易。好吟咏。好
遊山水。亦信向佛法。未能入也。晚年致政。與清照律
師遊。一日感疾。其子請清照過之。謂曰。達夫平生與
慧亨相善。豈可不知末後大事乎。達夫曰。將謂心淨
則土淨也。清照曰。達夫一切時中無雜念染污否。曰
未能也。清照曰。如此安能心淨土淨耶。達夫曰。經言
一稱阿彌陀佛。能滅八十億劫生死之罪。何也。清照
曰。阿彌陀佛有大誓願。有大威德。光明神力不可思
議。具如經說。以是一稱洪名罪垢自消。如赫日正中
霜雪何有。達夫大感悟。遂一心稱佛名。請僧為之助。
累月。最後清照至。達夫曰。此來何晚。已煩觀音勢至
降臨甚久。清照與眾僧同舉佛名。達夫安然而化（樂邦
文類）。
<other>孫忭</other>錢塘人。號無諍居士。幼學易。歎曰。窮理盡性。易
之教也。烏用于祿為。遂掩關晦迹。居絕俗務。沙門守
寧與之交。謂曰。白樂天以儒修身。以釋治心。君聞之
<pb n="253"/>
乎。忭有省。遂日閱華嚴．金剛諸經。以淨土為歸。母龔
氏誦阿彌陀經。持佛名。晝夜不輟。偶得疾。請清照律
師指示西歸。說法未終。端坐而化。老妾于氏亦專持
佛名。忽夢龔氏告曰。吾已得生淨土矣。汝後七日亦
當來也。至期果逝。頃之。忭夢至蓮池。見清照在側。旁
一人授以梵字帖。不識。其人曰。請十三日齋耳。時方
十二月。及期忽得疾。有僧問疾欲為祈禱。忭曰。生死
已定。何必禱。即報清照云。當暫相違。遂跏趺作印西
向坐脫。翼日清照至。為說法封龕。歸菴三日亦逝（佛祖
統記）。
<other>朱進士</other>遺其名。蘇州人也。甞遊虎邱寺聽佛印禪師
講金剛經。至六如偈。欣然有會。次日午睡。夢一鬼吏
督五人行。而己隨後。至一舍。有青布簾懸焉。鬼吏揭
簾。眾皆入至厨下。見桶內盛湯。五人各就飲。朱方渴
亦欲飲之。鬼吏呵曰。聽佛法人不得飲此。驚而覺。信
步訪之。果得一舍。如夢所歷。其人言厨下新產六犬。
其一死矣。朱大恐怖。自言不聞佛法且為此畜矣。殆
哉。遂絕世務。日誦金剛經。年八十九。八月望。要諸道
友相別。入後園登樹杪說偈曰。八十九年朱公。兩手
劈破虗空。兩脚踏著白雲。立化菩提樹東。言訖端然
而化（金剛證果錄）。
<other>王無功</other>名闐。明州慈溪人。再舉進士不第。布衣蔬食。
徧參講席。晚年專修念佛三昧。述淨土自信錄。其序
云。古之大聖人立言垂教。被於百世之下。其[鬱-山+止]而未
暢。晦而未明者有之矣。即吾佛淨土法門是也。余徧
覽諸經。深求其指。往生功德一言以蔽之曰。在凡夫
獲不退而已矣。何則。此土修行。圓教初信。小乘初果
人。邪見三毒永不復起。茲為斷惑發悟。創入聖流越
生。不昧其所證。斯超四趣。不失人天。至於凡夫地中
雖伏惑發悟。菩薩一經生死非常之變。則忘其所證
所修。是故遇緣或退。仍墮苦塗者有之。乃若凡聖同
居淨土。如極樂國等。雖具三界。惟有人天。故一切含
識獲生者即長辭四趣。又助緣大備。壽數莫量。縱至
鈍根。一生熏修無不證聖果。寧復有退失事乎。如來
讚勸之本意不過如此。且圓機體道是最上淨業。苟
加願導之即預優品。若夫愚朴輩。但能稱佛發願者。
莫不往生。嗚呼。觀淨土一門。則知聖人無棄物矣。彼
守癡空之徒。效無礙無修。起自障心。絕他學路。可不
哀哉。紹興十六年。一夕忽聞異香滿室。謂弟子沙門
思齊曰。此吾淨業所感也。乃沐浴更衣面西趺坐而
化。焚其軀。得舍利如菽者百八粒（佛祖統記．樂邦文類）。
<other>王衷</other>嘉禾人。居錢塘之孤山。政和間舉隱逸不起。甞
參小本禪師未有所入。偶聞僧誦彌陀經有感。遂專
心淨業。日誦阿彌陀經七過。佛號萬聲。十九年未甞
間斷。即所居為蓮社。無問道俗貴賤咸得與會。一日
無疾沐浴面西跏趺而化（佛祖統記．樂邦文類）。
<other>吳信叟</other>名秉信。明州人。紹興中官於朝。與秦檜忤。斥
為黨人。歸而築菴城南。日夕宴坐。制一棺。夜臥其中。
至五更。令童子扣棺而歌曰。吳信叟歸去來。三界無
安不可住。西方淨土有蓮胎。歸去來。聞唱即起。習禪
誦。久之檜死。以禮部侍郎召。時停度僧之令。信叟請
賣度牒以裕國用。因論及檜黨。卒為檜黨所中。論以
侫佛邀福。出知常州。二十六年復被召至蕭山驛舍
坐。頃之令家人靜聽。咸聞天樂之音。即曰。清淨界中
失念至此。金臺既至。吾當有行。言訖而逝（佛祖統記）。
<other>張掄</other>不詳其所自起。官浙西副都總管。[虔-文+ㄆ]修淨土。甞
請高宗書蓮社二字顏其居。為之記曰。臣甞讀天竺
書。知出世間有極樂國者。國有佛號阿彌陀。始享國
履位。捐去弗居。超然獨覺。悟心證聖。以大願力普度
一切。其國悉以上妙眾寶莊嚴。地皆黃金。無山川邱
谷之險。氣序常春。無陰陽寒暑之變。無飢寒老病生
死之苦。無五趣雜居之濁。用是種種神通方便。善導
眾生。忻樂起信。於日用中能發一念念彼佛號。即此
<pb n="254"/>
一念清淨純熟圓滿具足。融會真如同一法性。幻身
盡時此性不滅。一剎那頃佛土現前。如持左契以取
寓物。臣敬聞其說。刻厲精進。無有間斷。惟佛惟念亦
既有年。闔門少長靡不從化。乃闢敝廬之東偏。鑿池
種蓮。做慧遠結社之遺意。日率妻子課佛萬徧。而又
歲以春秋之季月涓良日。即普靜精舍與信道者共
之。於是見聞隨喜雲集川至。唱佛之聲如潮汐之騰
江也。夫慧遠創為茲社。距今閱數百⿰示異。其間緇素景
慕餘風。祖述其高致者。代不乏人。然率闇汶不章與
木石同寂。臣獨何幸。乃蒙太上光堯壽聖皇帝親灑
宸毫書蓮社二大字為賜。雲章奎畫得未曾有。萬目
共瞻歡喜踊躍。不獨傳示雲林。侈千載之盛遇。實願
天下後世凡歷見聞。普得念佛三昧。究竟成就無上
菩提。其為饒益詎可量已。謹刊之金石。用對揚丕顯
休命焉（樂邦文類）。
<other>李秉</other>紹興末為內廷。官歷三朝。爵武功大夫。管御藥
院。乞宮祠以去。秉壯歲慕禪宗。參淨慈自得禪師有
省。既別自得。作拄杖頌寄之曰。得來拄杖元無價。分
付知音好受持。千里同風了無說。夜深月上[狦-(狂-王)+王]瑚枝。
已而歸心淨土。刻龍舒淨土文以勸世。持誦謹篤。逾
三十年。子元長。偕諸同好結淨業會於傳法寺。秉與
焉。嘉泰四年秋有疾。減食却劑。神色愈警。及冬。夢中
忽見彌陀現相。越七日凌晨見金華滿室中。呼二子
掖起。別親友。索筆書曰。六十一年盡亂道。些兒見處
却也好。而今驀直往西方。萬劫長離生死老。置筆整
手結印而逝（樂邦文類）。
<other>陸子元</other>名沅。會稽山陰人。試吏部再為第一監行在
都進奏院監尚書六部門。居官落落。守正不媚權勢。
歲滿遷大府寺丞。尋外轉。歷提舉福建市舶。以母憂
歸。中同僚鄭興裔之言。得罪閒居。家明州橫溪之上。
客至語及鄭事。必曰沅與鄭歷劫中冤耳。謹當以善
法解之。否則彼此酬酢無了時也。居常持法華經。晨
起即澡浴焚香。首唱偈曰。盥手清晨貝葉開。不求諸
佛不禳災。世緣斷處從他斷。劫火光中舞一回。然後
開卷而讀。不緩不急。聲如貫珠。日周一部。如是三十
年。年登八十。增至三部。宗教兩家靡不研究。復誦彌
陀佛號。一意西馳。年八十五。沐浴冠服而化。口鼻間
出蓮華香。郁然彌日方息。事在紹熈五年（渭南文集．法喜志．法
華持驗記）。
<other>閻[邱-丘+(看-目)]榮</other>池州晉陽人。中年甞遇僧勸修淨業。持往生
呪。遂斷葷血。每旦向西誦呪千遍。又率諸男女同聲
誦之。積二十年。紹熈元年正月朔。閱大涅槃經歎曰。
人生夢幻耳。吾何戀乎。三月朔。聞異香芬馥彌日不
歇。其子夢阿彌陀佛放大光明。徧照堂宇皆作金色。
越五日晨起。如常課誦訖。顧家人曰。我今日當行。慎
勿相攪。遂面西瞑目跏趺而坐。日過中。瞿然起曰。我
去也。便起立。行數步。舒手結印微笑而化（樂[邱-丘+(看-目)]文類）。
<other>錢同伯</other>名象祖。台州人。祖端禮官參知政事。甞參護
國元公有省。遂究極宗門旨趣。臨終書曰。浮世虗幻。
本無去來。四大五蘊。必歸終盡。盖為地水火風暫時
湊泊。不可錯認為己有。大丈夫當用處把定。立處皆
真。去留自在。是上來諸聖解脫路涅槃門也。吾今如
是。豈不快哉。置筆斂目而逝。同伯以恩起家太常丞。
開禧中官參知政事。時韓𠈁胄為相。欲用兵於金。同
伯執不可。遂罷知外郡。已而復起。與史彌遠謀。共誅
𠈁胄。天下賴之。嘉定二年拜左丞相。尋罷歸。初同伯
問道於此菴元公。此菴曰。欲究此事。須得心法兩忘
乃可。法執未忘。契理亦非悟也。同伯曰。纔涉脣吻便
落意思如何。此菴曰本自無瘡勿傷之也。同伯有省。
既而歸心淨土。守金陵日。於鄉州建接待寺十所。皆
以淨土極樂名之。創止菴與高僧談處其中。自致政
後修持益力。嘉定四年偶得微疾。書偈曰。菡萏香從
佛國來。琉璃地上絕纖埃。我心清淨超於彼。今日遙
<pb n="255"/>
知一朵開。僧有問起居者。答曰。不貪生。不怕死。不生
天上。不生人中。唯當往生淨土耳。言訖趺坐而化。時
天鼓震響。異香芬郁。郡人同夢空中聲云。錢丞相當
生西方淨土為慈濟菩薩（佛祖統記．續綱目．往生傳．台州志）。
<other>昝省齋</other>名定國。明州人。為州學諭。常修淨業。結西歸
社。嘉泰初於小江慧光建淨土院。結石塔於池。為鄉
民藏骨之所。月二八日集僧俗院中誦觀經及佛號。
為擘窠圖。勸人念佛。有鐵工計公者。年將七十。喪明。
因從受念佛圖。誦至四圖。兩目瞭然。如是三載。滿十
七圖。一日方念佛次。忽瞑半日復甦。謂其子曰。我已
見西方佛菩薩矣。昝學諭是勸導之首。當分六圖與
之。並為致謝也。西向坐逝。嘉定四年。省齋夢青童告
曰。佛今告君三日當往生彼國。至日沐浴更衣速稱
佛號。端坐而化（佛祖統記）。
<other>吳復之</other>名克己。自号鎧菴居士。居於婺之浦江。少讀
周官。慨然有濟世之志。既不得志。隱於左溪。苦目疾。
或勸令禱圓通大士。復之曰。臨危不變乃真丈夫。或
舉杜祁公言。君未讀佛書。何以知其不及孔孟。復之
試持大士號。疾良已。遂起深信心。讀楞嚴至空生心
內猶雲點太清。豁如發蒙。既讀宗鏡錄。遇寶積實公
謂曰。此書無規矩。不若看止觀。令即境觀二字倚為
几杖。服食已而果有悟入。歎曰。至哉規矩之說。所謂
至方以方天下之不方。至圓以圓天下之不圓者乎。
著法華樞鍵。回向極樂曰。不讀法華。無以明我心本
具妙法。不生安養。無以證我心本具妙法。如來諄諄
示誨。智者懇懇宏經。佛祖垂慈。初無異轍也。乾道中
寓蘇州。與實公為蓮社。命工繪十界九品圖於兩廡。
一示萬法唯心。一指西方徑路。社友鍾離松為之記。
嘉定七年冬終於寶山。遺言以僧禮茶毗。壽七十五
（佛祖統記．樂邦文類）。
<other>陳君璋</other>黃巖人。生於元時。年四十歸心佛法。與妻葉
氏誦法華經回向極樂。歷二十年。疾篤。命其子景星
扶之坐曰。吾歸去。景星曰歸何處去。曰沒處去。令死
後用桑門闍維法。合掌稱阿彌陀佛而逝（往生集）。
知歸子曰。宋世宗風大盛。而其時傳天台教者每以
淨土為歸。故士大夫篤志西方者視唐時稱盛焉。嗚
呼。百年如電。六道如環。生此界中。不歸淨土。將安所
終乎。
汪大紳云。此一卷氷雪文也。日復一過。我懷如何
矣○念佛繙經。至口鼻間皆出蓮花香。則淨業成
矣。心心念佛。心心種蓮。心開見性。花開見佛。是為
極樂。

<sarticle>居士傳二十五</sarticle>

<other>劉潘許郭陳吳傳</other>
<other>劉興朝</other>名經臣。不詳其里居。年三十餘。會東林照覺
總公。始究心祖道。既而抵京師。謁慧林冲公。冲舉或
問雪竇如何是諸佛本源。答曰千峯寒色。言下有省。
已而官洛中。就參韶山杲公。杲囑曰。公如此用心。何
愁不悟。爾後或有非常境界。無量歡喜。宜急收拾。若
收拾得去。便成法器。否則將成失心之疾矣。未幾復
至京師參正覺逸公。逸曰。古人言平常心是道。你十
二時中放光動地不自覺知。向外馳求。轉踈轉遠。興
朝益疑不解。一夕入室。逸舉波羅提尊者見性是佛
語詰之。不能對。疑甚。遂歸就寢。至五更而覺。方追念
間。見種種異相。表裏通徹。六根震動。天地回旋。如雲
開月現。喜不自勝。忽憶韶山臨別語。姑抑之。向明以
告逸。逸曰更須用得始得。興朝曰莫要踐履否。逸厲
聲曰。這个是甚麼事。却說踐履。興朝默契。乃作發明
心地頌及明道喻儒篇以曉世。其略曰。人之於道。猶
魚之於水。未甞須臾離也。唯其迷己逐物。故終身由
之而不知。佛曰大覺。儒曰先覺。盖覺此耳。昔人有言
<pb n="256"/>
曰。今古應無墜。分明在目前。又曰。大道祇在目前。要
且目前難覩。欲識大道真體。不離聲色言語。又曰。夜
夜抱佛眠。朝朝還共起。起倒鎮相隨。語默同居止。欲
識佛去處。祇這語聲是。此佛者之語道為最親者。立
則見其參於前也。在輿則見其倚於衡也。瞻之在前
也。忽焉在後也。取之左右逢其原也。此儒者語道最
邇者。奈何此道唯心可傳。不立文字。故世尊拈花而
妙心傳於迦葉。達摩面壁而宗旨付於神光。六葉既
敷。千花競秀。分宗列派。各有門庭。故或瞬目揚眉擎
拳舉指。或行棒行喝竪拂拈搥。或持叉張弓輥毬舞
笏。或拽石搬土打鼓吹毛。或一默一言一吁一笑。乃
至種種方便皆是親切為人。然祇為太親。故人多罔
措。瞥然見者不隔絲毫。其或沉吟迢迢萬里。欲明道
者宜無忽焉。予之有得。實在此門。反思吾儒。自有其
道。良哉孔子之言。默而識之。一以貫之。故目擊而道
存。指掌而意喻。凡若此者。皆合宗門之妙旨。得教外
之真機。然孔子之道傳之子思。子思傳之孟子。孟子
既歿。不得其傳。而所傳於世者特文字耳。予之學必
求自得而後已。幸予一夕開悟。凡目之所見。耳之所
聞。心之所思。口之所談。手足之所運動。無非妙者。得
之既久。日益見前。每以與人。人不能受。然後知其妙
道果不可以文字傳也。嗚呼是道也。有其人則傳。無
其人則絕。予既得之矣。誰其似之乎（五燈會元）。
<other>潘延之</other>名興嗣。家豫章東湖上。懷道耽隱。自嘉祐以
來公卿交章薦不起。琴書自娛。號清逸居士。甞問道
於黃龍南公。得其密意。一日南公弟子源公訪之。見
其拂琴次。源公曰老老大大猶弄個線索在。對曰也
要彈教響。源曰也不少。對曰知心能幾人。覺範洪公
題其像曰。毗盧無生之藏。震旦有道之器。談妙義借
身為舌。擎大千以手為地。機鋒不減龐蘊而解文字
禪。行藏大類孺子而值休明世。舒王強之而不可。神
考致之而不起。此天下士大夫所共聞。然公豈止於
是而已哉（石門文字禪．金湯徵文錄）。
<other>許叔矜</other>名式。蘇州人。舉進士。名著雍咸間。官尚書祠
部郎中。出知洪州。參洞山曉聰。得正法眼。甞贈曉聰
詩。有句云。夜坐連雲石。春栽帶雨松。一日與泐潭澄．
上藍溥坐頃。泐潭問曰。夜坐連雲石。春栽帶雨松。當
時答洞山甚麼語。叔矜曰今日放衙早。泐潭曰。聞答
泗州大聖揚州出現語是否。叔矜曰。別點茶來。泐潭
曰名不虗傳。叔矜曰和尚早晚回山。泐潭曰今日被
上藍[覤-儿+丘]破。上藍便喝。泐潭曰須你始得。叔矜曰。不奈
船何。打破戽斗。後官至轉運使。卒贈禮部尚書（五燈會元．
蘇州志）。
<other>郭功父</other>名祥正。當塗人也。母夢李太白而生。及長工
詩。熙寧中知武岡縣僉書保信軍節度判官。尋致仕。
隱於青山。自號淨空居士。渡江謁舒州白雲端公。白
雲上堂曰。夜來枕上作得一頌。謝功父遠訪之勤。當
須舉似諸方。要與天下有鼻孔衲僧脫却著肉汗衫。
莫言不道。乃曰。上大人。邱乙己。化三千。七十士。爾小
生。八九子。佳作仁。可知禮也。功父切疑。後聞小兒誦
之。忽有省。以書報白雲。白雲以偈答曰。藏身不用縮
頭。斂跡何須收脚。金烏半夜撩天。玉兔趕他不著。一
日白雲問曰牛淳乎。曰淳矣。白雲叱之。功父拱手而
立。白雲曰淳乎淳乎。乃贈偈曰。牛來山中。水足草足。
牛出山去。東觸西觸。甞到雲居請佛印升座。拈香曰。
覺地相逢一何早。鶻臭布衫今脫了。要識雲居一句
玄。珍重後園驢喫草。召大眾曰。此一瓣香薰天炙地
去也。佛印曰。今日不著便。被這漢當面塗糊。便打。乃
曰。謝公千里來相訪。共話東山竹徑深。借與一龍騎
出洞。若逢天旱便為霖。擲拄杖下座。功父拜起。佛印
曰收得龍麼。功父曰已在這裏。佛印曰作麼生騎。功
父擺手作舞便行。佛印拊掌曰祇有這漢猶較些子。
後復起知端州。尋棄去。老於家（東都事略．五燈會元）。
<pb n="257"/>
<other>陳體常</other>名易。家蔡溪之左巖。少好學。該綜經史。熙寧
初應試。即棄去。與釋氏論出世法。甞作頌曰。密坐研
窮有細微。到頭須是自忘機。應無祖佛能超越。豈有
冤親更順違。歷歷孤明猶認影。巍巍獨露尚披衣。翻
嗟會得昭靈者。也道尋常得旨歸。其二曰。個中端的
有誰知。知者歸來到者稀。即見即聞還錯會。離聲離
色轉乖違。山青水綠明元旨。[鴳-女+隹]唳猿啼顯妙機。有意
覓渠終不遇。無心到處盡逢伊。崇寧中舉遺逸。又舉
八行。郡守郭重致禮聘之。體常謝牋曰。早粗修於八
行。晚但了於一心。心既本無。行亦何有。平生無忤視
妄言。或語老莊釋氏大意則亹亹忘倦。宣和八年跏
趺而逝（漁隱叢話．法喜志）。
<other>吳德夫</other>名恂。不詳其里居。元豐元年任豫章法曹。時
郡帥王韶迎晦堂禪師入城。舘於大梵院。咨訪大法。
德夫亦往叩焉。晦堂曰。公平生學解即不問。父母未
生已前道將一句來。德夫不能對。一日閱傳燈錄至
鄧隱峯倒卓而化。其衣順體不退。深以為疑。復趨問
晦堂。晦堂笑曰。公今侍立。是順耶是逆也。曰是順。晦
堂曰還疑否。曰不疑。晦堂曰。自既不疑。何疑於彼。德
夫言下大徹。即說偈曰。咄這多知俗漢。齩盡古今公
案。忽於狼籍堆頭。拾得蜣螂糞彈。明明不直分文。萬
兩黃金不換。等閒拈出示人。祇為走盤難看。時韶亦
於晦堂得法。述頌曰。晝曾忘食夜忘眠。捧得驪珠欲
上天。却向自身都放下。四稜榻地恰團圓。後德夫官
至秘書（五燈會元．林間錄）。
知歸子曰。觀諸賢問答及所論著。於心地法門豁如
矣。迹其出處之際。類能不繫於物。非其驗耶。以視夏
竦．呂惠卿之徒。濫廁傳燈者。其相去何如也。
汪大紳曰。歷歷孤明。巍巍獨坐。近來居士頗有這
般人物否。有則叫他到大紳門下來看箭。

<sarticle>居士傳二十六</sarticle>

<other>蘇子瞻黃魯直晁無咎傳</other>
<other>蘇子瞻</other>名軾。眉州眉山人也。母程氏。方娠。夢僧至門
遂生子瞻。年七八歲常夢身為僧。少長讀莊子。歎曰。
吾昔有見於中。口未能言。今見是書。得吾心矣。登進
士第。熙寧初判官告院。時王安石方用事行新法。神
宗召見子瞻。問何以助朕。對曰。臣意陛下求治太急。
聽言太廣。進人太銳。願陛下安靜以待物之來。然後
應之。神宗悚然曰。卿所言。朕當詳思之。子瞻每有論
列。多與安石不合。及攝開封。推官上書。極言新法之
害。安石滋不悅。遂請出外補杭州通判。時錢塘圓照
律師方開淨土法門。子瞻因命工畫阿彌陀佛像為
父母薦福。而作頌曰。佛以大圓覺。充滿河沙界。我以
顛倒想。出沒生死中。云何以一念。得往生淨土。我造
無始業。本從一念生。既從一念生。還從一念滅。生滅
滅盡處。則我與佛同。如投水海中。如風中鼓槖。雖有
大聖智。亦不能分別。願我先父母。與一切眾生。在處
為西方。所遇皆極樂。人人無量壽。無往亦無來。徙知
湖州。御史劾其以詩訕謗。逮赴臺獄。禍且不測。神宗
密遣人覘之。子瞻方酣睡。鼻息聲達戶外。神宗曰。朕
知蘇軾胸中固無事也。遂責授黃州團練副使。子瞻
自出獄後。持不殺戒。過岐亭訪故人陳季常。與之詩
曰。我哀籃中蛤。閉口護殘汁。又哀網中魚。開口吐微
濕。刳腸彼交病。過分我何得。相逢未寒溫。相勸此最
急。不見盧懷慎。烝壺以烝鴨。坐客皆忍笑。髠然發其
[(ㄇ@(企-止))/幕]。不見王武子。每食刀几赤。琉璃載烝豚。中有人乳
白。盧公信寒陋。衰髩得滿幘。武子雖豪舉。未死神已
泣。先生萬金璧。護此一蟻缺。一年成一夢。百歲真過
客。君無廢此篇。嚴詩編杜集。及至黃。築室東坡。自號
東坡居士。得城南精舍安國寺。間一二日輙往焚香
默坐。克己悔過。久之身心皆空。覓罪垢相了不可得。
<pb n="258"/>
居五年。移汝州。走高安。別弟子由。將至之夕。子由與
真淨文壽聖聰聯牀共宿。三人並夢迎五祖戒禪師。
俄而子瞻至。元祐初為翰林學士。四年出知杭州。杭
州大旱且疫。子瞻設法補救。多所全活。浚茅山鹽橋
二湖。修復六井。民甚便之。為立生祠。六年入為翰林
承旨。遷端明殿學士兼翰林院學士。八年出知定州。
紹聖初朋黨禍作。謫居惠州。既至。與王定國書曰。軾
到此八月。獨與幼子一人來。凡百不失所。風土不甚
惡。軾既緣此。絕棄世故。身心俱安。而小兒亦遂超然
物外。非此父不生此子也。南北去住有定命。此心亦
不念歸。明年買田築室。作惠州人矣。又與李公擇曰。
示及新詩。皆有遠別惘然之意。雖公之愛我厚。然僕
本以鐵心石腸待公。何乃爾耶。吾儕雖老且窮。而道
理貫心肝。忠義填骨髓。直須談笑於死生之際。若見
僕困窮便相於邑。則與不學道者不相遠矣。僕雖懷
坎壈於時遇。事有可以尊主庇民者。便忘軀為之。禍
福得喪付與造物。非兄。僕豈發此。居三年。人無賢愚
皆得其歡心已。復徙昌化。携阿彌陀佛像一軸自隨
曰。此吾往生公案也。薪米不具則食芋飲水。著書甞
負大瓢行歌田間。頫仰浩然。有以自樂。元符初大赦
北還。復朝奉郎提舉成都玉局觀。得疾。止於常州。上
表請老。許之。臨終時。門人錢世雄進曰。先生平生踐
履至此。更宜著力。曰。著力即差。語絕而逝。高宗朝贈
文忠。子由名轍。在高安時。黃蘗全禪師勸之參禪。最
後叩洪州順禪師有省。累官翰林學士門下侍郎。卒
諡文定（東坡年譜．文集．春渚紀聞．龍舒淨土文．宋史．五燈會元）。
<other>黃魯直</other>名庭堅。江西分寧人也。甞遊灊皖山谷寺。樂
之。因自號曰山谷道人。治平中登進士第。故好作艶
辭。法秀禪師呵之曰。汝以綺語動天下人淫心。不懼
入泥犂耶。魯直悚然悔謝。遂銳志學佛法。知太和縣。
以平易為治。年餘移監德州德平鎮。過泗州僧伽塔
作誓云。菩薩師子王。白淨法為身。勝義空谷中。奮迅
及哮吼。念弓明利箭。被以慈哀甲。忍力不動搖。直破
魔王軍。三昧常娛樂。甘露為美食。解脫味為漿。遊戲
於三乘。住一切種智。轉無上法輪。我今稱揚。稱性實
語。以身語意。籌量觀察。如實懺悔。我從昔來。因癡有
愛。飲酒食肉。增長愛渴。入邪見林。不得解脫。今者對
佛。發大誓願。願從今日。盡未來世。不復淫欲。願從今
日。盡未來世。不復飲酒。願從今日。盡未來世。不復食
肉。設復淫欲。當墮地獄。住火坑中。經無量劫。一切眾
生。為淫亂故。應受苦報。我皆代受。設復飲酒。當墮地
獄。飲洋銅汁。經無量劫。一切眾生。為酒顛倒故。應受
苦報。我皆代受。設復食肉。當墮地獄。吞熱鐵丸。經無
量劫。一切眾生。為殺生故。應受苦報。我皆代受。願我
以此。盡未來際。忍辱誓願。根塵清淨。具足十忍。不由
他教。入一切智。隨順如來。於無量眾生界中。現作佛
事。恭惟十身。洞徹萬德莊嚴。於剎剎塵塵為我作證。
設經歌邏羅身。忘失本願。唯垂加護。開我迷雲。稽首
如空等一痛切。既至。官通判。趙挺之希朝旨。欲於鎮
行市易法。魯直謂。鎮小民貧。不可乃止。元祐初除校
書郎。修神宗實錄。遷著作佐郎。母病彌年。盡夜視顏
色。衣不解帶。及卒。護喪歸。哀毀得疾幾死。既葬。廬墓
終喪服除。起為祕書丞。紹聖初乞外補知宣州。改鄂
州。會黨禍作。章惇．蔡卞論神宗實錄多誣。貶涪州別
駕黔州安置。初魯直詣晦堂禪師問道。晦堂曰。論語
云。二三子以吾為隱乎。吾無隱乎爾。公居常如何理
論。魯直呈解。晦堂曰不是不是。魯直迷悶不已。一日
侍晦堂山行時。木樨盛放。晦堂曰聞木樨香否。曰聞。
晦堂曰吾無隱乎爾。魯直釋然。即拜之。既謁死心禪
師。隨眾入室。死心張目問曰。死心死。學士死。燒作兩
堆。向何處相見。魯直不能對。死心揮出。及至黔。忽
明死心所問。報以書曰。往日甞蒙苦口提撕。長如醉
夢。依稀在光影中。盖疑情不盡。命根不斷。故望崖而
<pb n="259"/>
退耳。黔南道中晝臥覺來。忽然廓爾。尋思被天下老
和尚謾了多少。惟有死心道人不肯。乃是第一慈悲
也。徽宗即位。起監鄂州稅。屢奉召命。辭不行。乞州得
知太平趙挺之為相。素恨魯直不附己。或誣魯直以
文章謗國。遂除名。羈管宜州。所舘之家。有司輙坐以
罪。乃舘於戍樓。上雨旁風浩歌自得。崇寧四年九月
以疾終所善。蔣湋為治殮。送其喪歸江西。高宗朝追
諡文節（山谷文集．宋史．五燈會元）。
<other>晁無咎</other>名補之。明遠四世孫也。善屬文。與蘇子瞻．黃
魯直善。官至吏部郎中兼國史編修。歷知州府。有惠
政。在齊州甞活流民數千人。年二十餘即歸向正法。
深信因果。與圓通覺海諸禪師遊。參求向上事。崇寧
二年衛州民殺猪。有犬[啣-止+山]猪首骨去。狺狺四日不食。
或異而析之。於左牡齒臼中得肉。如拇如來像也。髻
有粟如珠。紺目跏趺。莊嚴畢具。無咎弟載之親見其
事。記於石以示無咎。無咎曰。佛菩薩誓救眾生。至不
愛頭目髓腦度人畜身出無量苦。而具縛凡夫以利
養故殺害不已。俱入劇苦大火坑中。佛菩薩動於威
神為警此輩。因懼生信。於沸鑊湯蓮花湧出。戒悔殺
害。普作回向。由是增長深般若因。為一切諸佛之所
護念。豈不勝哉。乃作贊曰。吾觀鳥獸。諸食肉形。鈎吻
鋸牙。慘劇羅剎。如是一類。是彊非彊。業力所驅。啗彼
養己。是遭食者。死已能生。反誅其償。如汝啗我。版築
上下。無有盡時。此業甚深。佛所不度。牛馬草食。口方
齒平。業淺易超。無對復苦。人非牛馬。齊貝瓠犀。食穀
果蔬。形善應爾。云何不若牛馬異生無凶吻牙而作
鋒刃鷹虎受報形凶則然人形佛形而慘鷹虎故死
受報甚於馬牛。我誦此言。普勸橫目。血入牙故。殺生
不休。至人無心。同仁一視。視人如我。視猪如人。人自
不知。是猪何等。或其前世。諸眷屬因。云何無明。日殺
眷屬。刺心取血。血大壑流。揚湯燖毛。毛須彌聚。死者
不捨。萬猪常隨。汝莫鼓刀。謂猪賤畜。是熱血裏。有丈
六身。南無佛陀。南無僧伽。我不敢殺。諸佛現前。一切
眾生。若飛若走。若潛若穴。大小妍媸。其血肉中。各具
一佛。云何見佛。而欲鼓刀。汝欲殺猪。應作是念。[(ㄇ@(企-止))/剡]賓
國王。殺尊者時。未及捨刀。臂已墮落。白乳湧出。六種
震驚。亦如此猪。腦破佛出。佛不在外。佛不在中。佛不
在空。佛不在色。是猪不死。彼佛儼然。世分別心。自說
人貴。謂羊豕業。本以供人。彼以業來。我何故受。受則
羊豕。業歸吾身。往有大猪。生不啖穢。食薄荷草。度羣
業猪。菩薩威神。示入異類。汝自肉眼。何由識猪。藏汝
之刀。莫加猪首。驚齒臼內。跏趺坐人。稽首世尊。在我
齒臼。我不敢慢。無猪無人。惟願現前。諸見聞者。如菩
薩誓。念念勿疑。以此勝因。普薦三世父母師長。若冤
若親。化柔軟心。去毒害意。捨熱血汁。獲甘露漿。苦海
悉乾。同一安隱。又甞作宴坐文云。平居宴坐。閉目收
慮。恒作是語。汝身今者。非男非女。非孫非祖。無古無
今。無來無去。清淨本然。妄生國土。被塵染識。根乃結
聚。久不可洗。如衣受漬。妄有形骸。妄有名字。是張是
李。是男是女。汝既非此。此亦非汝。譬如蠔相。被石粘
住。認石為我。千劫受苦。是義不然。吾有一喻。譬我如
空。被釘釘住。是空非物。釘無著處。便得脫然。離我我
所。正恁麼時。揩眼看取。一念相應。是涅槃路。大觀中
知泗州。卒年五十八。從弟說之。字以道。官至徽猷閣
待制。甞訪湖南明智法師學天台教觀。晚年日誦法
華經不輟云（宋史．雞肋集．佛法金湯）。
知歸子曰。蘇黃晁三君子。並以文人遊泳佛海。子瞻
之浩落。魯直之銳猛。無咎之切深。考其文亦各肖其
人焉。岐亭之詩。得齒臼佛贊而其指益昶。肉食者其
亦有隱於中否耶。獨怪魯直始作自誓文。至居黔時
乃悉毀所持禁戒。屢見於詩則予不能知其說也。嗚
呼。淨業難成。習果易縱。可不慎哉。可不慎哉。
汪大紳云。東坡生平如一屋散錢。從何處収拾。此
<pb n="260"/>
傳寫來。一一上串。極有心眼。極有精神○東坡遊
戲人間。比山谷會熱閙些。其於禪也俱涉理路。東
坡較濶綽些。
又云。無咎傳當與七佛偈．般若心經．西方佛號同
誦。朝夕持百八珠。心口相應。一年二年三年中若
不入道者。我願得斷舌報。

<sarticle>居士傳二十七</sarticle>

<other>鄭介夫鄒志完江民表陳瑩中傳</other>
<other>鄭介夫</other>名俠。福州福清人也。少刻苦好學。治平中擢
進士甲科。調光州司法參軍。秩滿入都監安上門。熈
寧六七年間兩河關輔大旱蝗。民又苦新法。流亡載
路。介夫繪所見為圖。極陳新法之害。且曰。陛下行臣
之言。十日不雨。乞斬臣以正欺君之罪。假稱密急發
馬遞上之銀臺司。神宗覧圖及奏。大感動。明日罷新
法十八事。下責躬詔。越三日果大雨。王安石罷相。呂
惠卿繼之。行新法如故。介夫復上書極言之。惠卿以
為謗訕朝政。斥為民。安置英州。居大慶山。英之子弟
歸其德。興於學者甚眾。作大慶居士序曰。居士本儒。
以孔氏為宗。得老氏之說以明。又得釋氏而後大明。
三氏之外。百家傳記歷代史載至於醫方小說。其於
民物有補毫髮。無不留意。此其學也。以為父子君臣
夫婦長幼朋友之相與。譬之直一蟬之翼。合上下四
方通為一物。亦若是而已矣。此其識也。以為吾之是
非毀譽與祇鬼禍福朝廷黜陟相表裏也。故雖對妻
拏莫敢溢人美惡。幽闇闃寂莫或自欺。上不諛公卿。
下不原鄉黨。水火可蹈而議論不可回。此其守也。惟
君為堯舜。民復太古。一飯一衣。四方萬里同飽暖也。
一憂一樂。四方萬里同欣戚也。敻古之上。無窮之下。
大之天地。細至鱗介。猶若是也。而功無尸。物無府。此
其志也。其視先後古今等人與我等。我與人等。眾生
與佛等。佛與眾生等。無一物無取無捨。非即非離。以
大清淨圓攝為我住止。是曰居士。哲宗即位。復官。歸
鄉里不出。元符元年以前事再竄英州。徽宗即位。赦
歸。薦起為泉州教授。秩滿歸。又號一拂居士。宣和元
年夢客有稱鐵冠道士遺之詩。視之乃蘇子瞻詩也。
寤而歎曰。吾將逝矣。臨終作詩曰。似此平生只藉天。
勝如過鳥在雲烟。如今身畔無一物。贏得虗堂一枕
眠。授其孫而卒。年七十九。嘉定中諡曰介（酉塘集．宋史）。
<other>鄒志完</other>名浩。常州晉陵人也。舉進士。歷官襄陽教授。
元符中召對。除右正言。時章惇擅政。志完三上疏劾。
惇未報。會詔立劉后。復上疏爭之。惇因詆其狂妄。除
名。貶新州。徽宗即位。召復故官。遷司諫。歷吏部兵部
侍郎。蔡京用事。再斥衡山別駕。永州安置。復除名。羈
昭州。移漢陽軍。初志完官襄州。夢詣大剎。見白衣大
士親為說法。覺而繪所見為之像。其後在昭州供奉
益[虔-文+ㄆ]日。跪像前誦華嚴經。有舍利出於袖間。像後生
竹三竿。垂枝下覆。與世所畫普陀巖竹無以異也。讀
華嚴合論。作頌曰。華嚴佛菩薩。悲智咸徧周。廣開方
便門。主伴互酬請。於無言說中。說法無數量。我讀誦
思惟。獲從信根入。闇逢照世燈。病遇雪山藥。無價大
寶珠。衣內忽然得。願盡未來際。滿足普賢行。一切導
師前。一一興供養。一切眾生前。一一作利益。持經繼
有人。悉冀同我願。自號道鄉居士。作道鄉歌曰。要識
道鄉去處。只在微塵裏許。不立四至封疆。不問二儀
寒暑。日月常放光明。鳥獸率來儀舞。其俗無譽無非。
其民無喜無怒。別是一種乾坤。全異九州風土。師曠
傾耳莫聞。離婁拭目莫覩。誰知有個冥蒙。踏著從來
門戶。入也不動脚根。居也不記年所。行住坐臥虗徐。
色聲臭味愚魯。偶然成矩成規。未甞為鼠為虎。任他
卜度縱橫。逈脫機關取與。人間天上無朋。可謂自今
自古。大觀元年復直龍圖閣。乞歸養親。六年而卒。年
<pb n="261"/>
五十二（宋史．道鄉集．漁隱叢話）。
<other>江民表</other>名公望。嚴州人也。登進士第。建中靖國元年
拜左司諫。極論哲宗朝朋黨之禍。為將來戒。時內苑
稍畜珍禽奇獸。民表以為言。徽宗立。縱之。既出知淮
陽軍。蔡京為政。嫉諸言事者。編管安南。居常與妻俞
氏蔬食清齋。修念佛三昧。著念佛方便文曰。世出世
間之法。欲得成辦省力。莫若繫心一緣。即如稱念阿
彌陀佛。有巧方便。無用動口。不出音聲。微以舌根敲
擊前齒。心念隨應。音聲歷然。聲不越竅。聞性內融。心
印舌機。機抽念根。從聞入流。反聞自性。是三融會。念
念圓通。久久遂成唯心識觀。若是利根之人。念念不
生。心心無所。六根杳寂。諸識消除。法法全真。門門絕
待。瞥爾遂成真如實觀。初機後學。一心攝念如來。乃
至營辦家事種種作務。亦自不相妨礙。都攝六根。淨
念相繼。不過旬月便成三昧。所謂自心作佛。自心是
佛。自心見佛。有子早亡。見夢於其舅。乞民表就天寧
寺轉寶積經。祈生善處。且言見冥中金字[石*((白-日+田)/廾)]云。江公
望身居言責。志慕苦空。躬事焚修。心無愛染。動靜不
違佛法。語默時契宗風。名預脫乎幽關。身必歸乎淨
土。後遇赦得歸。無疾而化（宋史．樂邦文類．佛法金湯）。
<other>陳瑩中</other>名瓘南。劍州沙縣人也。性閒雅。與物無競。見
人之短未甞面訐。但微示意儆之而已。登進士第。徽
宗朝為左司諫。論議持平。務存大體。惟極言蔡卞．蔡
京．章惇之罪。終以直道不見容。尋出補外。既而還為
右司員外郎權給事中。言時政過失。忤宰相曾布。出
知泰州。崇寧中編管袁州。已而移通州。著尊堯集。辨
王安石日錄之誣。上之。復謫台州。初瑩中好華嚴經。
自號華嚴居士。及遇明智法師。叩天台宗旨。明智示
以上根止觀不思議境。以性奪修。成無作行。深有契
入。著三千有門頌云。不思議假非偏假。此假本具一
切法。真空不空非但空。圓中圓滿非但中。是故四門
之初門即是不可思議假。初門即三三即一。非一非
三又非四（智者說四門。一有門。一空門。一亦空亦有門。一非空非有門）一二三四
指一月。四點似別惟一空。門門一一為法界。攝一切
法皆無餘。不以妙假有門觀。誰知法界具足法。聞思
修證無不妙。心能觀此體具故。若祇觀心不觀具。則
於一觀分二家。一家觀門異諸說。諸說雖異觀自一。
彼迷一心具諸法。墮在通別次第中。次第而生次第
斷。豈知十界本來一。三千本一亦如是。皆非世數可
分別。妙境元無空假中。而亦不離空假中。空即是心
假是色。非色非心名曰中。色心絕處中體現。於一一
法體皆具。凡夫心具即佛具。取著不圓則不具。惟一
具字顯今宗。入此宗者甚希有。又以書與明智論其
義云。有門頌但隨順古意。過蒙采覧。仰見法師收簡
自在。來諭云。以有題之。恐鈍者不領。誠如所慮。然智
者以有門為圓門之相。又謂此相四門皆妙無粗。若
有門為法界攝一切法。況復三門法相平等無復優
劣。是故若論具足佛法。則見思假即法界也。若論法
性因緣。則第一義亦因緣也。此妙門以有名之。即生
死之有。是實相之有。一切法趣有。有即法界。出法界
外更無可論。此即止觀有門之大旨。而前書妙假之
意也。所云此之三千性是中。理不當有無。有無自爾。
茲乃古師詮具之微言也。夫不當有無者。泯妙外之
一執也。有無自爾者。開離執之一妙也。於有為妙有。
於無為真無。真無則空而不空。妙有則有而不有。有
無自爾非有無也。在假則假具。在空則空具。在中則
中具。無不在。無不具也。然則妙假之有豈情有乎。假
不待空。泯絕無對。說有說無皆不待絕。且一念心起
則有三千。國土一千則山河大地是也。五陰世間一
千則染淨一切色心是也。眾生世間一千則六凡四
聖假名是也。一念心起三千。性相一時起。一念心滅
三千。性相一時滅。念外無一毫法可得。法外無一毫
念可得。此乃本住不遷。不遷者中理圓明之體。此體
<pb n="262"/>
如理為念。其壽無量。本無名字。而不失諸名。名其土
曰極樂。名其身曰阿彌陀。身土交參。融乎一妙。故能
使說法之音不離彼土而廣長舌相具足周徧。其具
如是。向實際之中。要在不往而往。於方便之內。何妨
去已還來。機熟緣深定須成辦。此瓘之有得於祖意
者也。瑩中自入台州捐書。不復為文。專修念佛三昧。
居五年。復承事郎。移楚州。居住過廬山家焉。甞語所
親曰。吾往年遭患難。所懼惟一死。今則死生皆置度
外矣。尋卒。年六十五。靖康初贈諫議大夫。高宗朝賜
諡忠肅（東都事略．佛祖統記．冷齋夜話．李忠定集）。
知歸子曰。吾觀鄭鄒江陳四君子。修行如幻三昧。泊
然於夷險生死之際。經言塵勞之儔為如來種。豈不
信哉。瑩中之於台教盖得其精者。其於淨土一門殆
猶承蜩之人。掇之而已矣。
汪大紳云。有即是無。無即是有。此理甚明。吾亦能
言之。所難者斷截情見耳。情見既斷者。一任你說
有說無。總是光明藏。著些情見。便說得與如來一
般。總是生死根耳。瑩中忠義。其斷截情見必勇。其
言自是可寶。非獨瑩中也。鄭鄒江皆忠義之士。其
勇於入道。能斷截情見故也。最是文人才子好名
之人不濟事。說著此事。早已曉得了也。不知只是
情見所解。賺得千生萬劫於生死中說好看話頭
在。

<sarticle>居士傳二十八</sarticle>

<other>張天覺傳</other>
張天覺。名商英。號無盡居士。蜀州新津人也。為人負
氣倜儻。豪視一世。初任通川簿。甞入寺。見藏經卷䇿
齊整。怫然曰。吾孔聖之書乃不及此。歸而沉吟。中夜
不寐。夫人向氏問其故。天覺曰。適欲著無佛論耳。向
氏曰。既已無佛。何論之有。天覺疑其言。遂止。後於一
同列所見維摩經。閱至此病非地大亦不離地大。歎
曰。胡人之言亦能爾耶。乃借歸卒業。向氏見而謂曰。
可熟讀此然後著無佛論。天覺悚然。遂深信佛法。神
宗朝以王安石薦內召。再遷至監察御史裏行。旋以
事謫於外。元祐中除河東提點刑獄。至清凉山齋宿。
禱於文殊。屢覩金燈光明如晝。有化菩薩現於空中。
已乃塑文殊像供奉山寺。著發願文云。一切處金色
世界。真智所以無方。東北方清凉寶山。幻緣所以有
在。無方則一塵不立。有在則三界同瞻。是以五體歸
依兩淚悲仰。伏念商英昔在普光殿內。或於大福城
東。一念差殊。四生流浪。出沒於三千剎土。纏綿於十
二根塵。以往善因。值今勝事。荷剎那之方便。開無始
之光明。揣俗垢之已深。恐幔幢之猶在。托之土偶明
此願輪。三界空而我性亦空。孰真孰妄。十方幻而我
形亦幻。何異何同。伏願菩薩攝入悲宮。接歸智殿。起
信足於妙峯山頂。資辨河於阿耨池中。誓終分段之
身。更顯希奇之作。尋以亢旱入山祈雨。三禱三應。遂
以聞於朝。復還僧寺田三百頃。旋為江西運使。謁東
林總禪師。總詰其所見與己合。遂可之。既按部分寧。
遇兜率悅禪師謂曰。聞公善文章。悅曰。從悅臨濟九
世孫。對運使論文章。政如運使對從悅論禪也。天覺
不然其語。但對悅稱賞東林。悅不肯。語至更深。悅曰。
東林既印可運使。運使於佛祖言教有少疑否。曰有
疑香巖獨脚頭德山托鉢話。悅曰。既於此有疑。其餘
安得無耶。祇如巖頭末後句是有耶是無耶。曰有。悅
大笑便歸方丈閉却門。天覺一夕睡不安。至五更下
牀。觸翻溺器。猛省前語。即往叩方丈門曰。吾已捉得
賊也。悅曰贓在何處。天覺無語。悅曰。運使且去。來日
相見。翼日呈頌曰。皷寂鐘沉托鉢回。巖頭一拶語如
雷。果然祇得三年活。莫是遭他授記來。悅乃謂曰。參
禪祇為命根不斷。依語生解如是之說。公已深悟。然
<pb n="263"/>
至極細微處不知不覺墮在區宇。乃作頌曰。等閒行
處步步皆如。雖居聲色寧滯有無。一心靡異萬法非
殊。休分體用莫擇精粗。臨機不礙應物無拘。是非情
盡凡聖皆除。誰得誰失何親何踈。拈頭作尾指實為
虗。翻身魔界轉脚邪塗。了無逆順不犯工夫。天覺遂
邀悅至建昌。途中作十頌。悅亦作十頌酬之。天覺故
與元祐大臣不合。紹聖初為左司諫。上書毀司馬光。
呂公著士論短之。崇寧中累遷至尚書左丞。與蔡京
議政不合。數詆京。罷知亳州。尋安置歸峽兩州。兜率
悅甞見石霜侍者清素得末後句以語天覺。其後天
覺在峽告覺範洪禪師曰。昔見真淨於歸宗語及兜
率末後句語未卒。真淨忽怒罵曰。此吐血禿丁脫空
妄語。不用信惜。真淨不知此也。洪曰。公惟知兜率口
授末後句。至真淨老師真藥現前不能辨。何也。天覺
於言下頓見真淨用處。即取家藏真淨像展拜。題其
上曰。雲菴綱宗。能用能照。冷面嚴眸。神光獨耀。孰傳
其旨。覿露惟肖。前悅後洪。如融如肇。大觀四年京罷
相。起為資政殿學士。頃之除中書侍郎。時中外共疾
京所為。見天覺能立異。共稱為賢。徽宗從人望拜尚
書左僕射。時久旱彗星中天。命下之日大雨。彗沒不
見。徽宗喜。書商霖二字以賜之。大革弊政。改京所鑄
當十大錢為當三。以平泉貨。復轉般倉以罷直達。行
鹽鈔法以通商旅。蠲橫斂以寬民力。勸上節華侈。息
土木。抑僥倖。徽宗甚嚴憚之。甞葺升平樓。戒主者遇
張丞相導騎過。匿匠樓下。為相逾年。復為同列所忌。
諷言官文致其過。出知河南府。旋安置衡州。蔡京復
相。太學諸生為之頌冤。復故秩。宣和四年十一月晨
臥於牀。口占遺表。命子弟書之。作偈曰。幻質朝章八
十一。漚生漚滅誰久識。撞破虗空歸去來。鐵牛入海
無消息。俄取枕撞門窓有聲如雷。遂卒。諡曰文忠（宗門
武庫．羅湖野錄．宋史．清凉通傳．法喜志）。
知歸子曰。天覺早歲嗜祿躁進。邪正不明。幾不有其
躬危矣。洎其晚節直道而行。不撓於眾枉。豈非所謂
改過君子者耶。其於心地法門知所致力矣。嗚呼。小
智之流一入禪宗毫無畏忌。撥置因果。墮無明坑。不
知自奮者。斯又天覺之罪人哉。
汪大紳云。初祖入東土傳佛心印。一口便已吸盡。
以下諸祖心心相印。至曹溪而發洩無餘。後來看
得容易。口口相傳。依舊流為義學。於是南嶽青原
而下諸祖深有懼焉。再開方便之門。曲盡錘爐之
妙。重重秘惜。狠狠掃除。用格外之提撕。為當頭之
棒喝。語多奇特。話似風顛。此皆不得已之苦心也。
善學者開宗明義。當於初祖及六祖機緣法語窮
參力究。須實見得心外無宗。凡外於心宗者即屬
邪見。任他見得漫天際地。只是一團虗氣。一點黑
子耳。如此方見得分明諦當。多生來疑情難斷。蘊
界難枯。再開方便之門。重起錘爐之力。曹溪以下
門門參究。疑情斷。蘊界枯。乃為了當。然總不出初
祖及六祖機緣法語也。此外若更有路可走。此即
大妄語。大波旬見。去聖遙遠。末學鮮有師承。往往
參尋者纔讀上大人。便將奇特語新鮮話蘊在心
中。意欲超佛越祖。下梢頭箇箇弄成下劣狂魔。痛
哉痛哉。傳中多少奇特。縉閱之依舊疑著。幸賴路
頭素明。疑而不惑。已信得無別路可走耳○觸翻
淨瓶。張天覺活埋了也。枕聲如雷。天覺末路出現。
復何疑哉。

<sarticle>居士傳二十九</sarticle>

<other>李伯紀傳</other>
李伯紀。名綱。邵武人也。父夔官龍圖待制。初為松溪
尉。與大中寺慶餘禪師往還。究心佛法。時參政呂公
謫居建安。以龍圖故致禮於慶餘。一日慶餘升堂。集
<pb n="264"/>
眾跏趺化去。龍圖呂公方遊武夷。歸急趨視之。距慶
餘化時越一晝夜矣。呂公痛哭。恨不及其生叩其所
證。龍圖曰。盍誠禱。倘能復反。呂公焚香再拜。就慶餘
耳擊小磬數十聲。慶餘忽開眼笑曰。已相別。何用爾
耶。當為公留七日。遂下座。呂公咨問道要。請慶餘再
開堂說法。龍圖為之疏。辭義甚美。及期。復如前升座
而化。其後伯紀過建安。訪龍圖遺跡。書其事。勵學佛
者。政和二年伯紀登進士第。歷官中外事。徽宗欽宗
高宗三居相位。孤忠信於朝野。偉略盖世。俄頃指顧
間懾強敵持危[邱-丘+(看-目)]。士庶恃之以為命。蔽於僉邪。屢振
屢絀。出入險阻。中心浩然。同時吳元中敏與伯紀先
後柄政。以[懨-猒+火]復為己任。已而先後皆遠竄。數遺書往
復。切劘大義。慷慨痛激。自擬申胥。既已欲自效無由。
則發憤求出世法。研佛書。聞伯紀通易．華嚴二經。遺
書雷陽問二經同別。伯紀復之。其略曰。易立象以盡
意。華嚴托事以表法。本無二理。世間出世間亦無二
道。何以言之。天地萬物之情無不攝總於八卦。引而
申之。而其象至於無窮。此即華嚴法界之互相攝入
也。一為無量。無量為一。小中現大。大中現小。法界之
成壞。一漚之起滅是也。乾坤之闔闢。一氣之盈虗是
也。易有時。其在華嚴則世界也。易有才。其在華嚴則
法門也。甞觀十處九會。雖升諸天宮說法而不離普
光明殿。雖普現羣生前而常處菩提座。每會必有十
方法界諸佛菩薩同一名號來集作禮。同一威儀。慰
諭稱讚。同一言說。乃至所事之佛。所從來國。無不同
者。此何理耶。譬猶鏡鏡相照。重重相入。無有窮盡。是
故百億天地即乾坤也。百億日月即坎離也。百億山
海即艮兌也。陰極陽生君子道長。佛出世也。陽極陰
生君子道消。佛滅度也。剛柔相推以生變化。世界生
滅相依也。六爻周流循環無端。萬物輪廻互高下也。
由是言之。華嚴法界與易乾坤諸卦有二理哉。甞觀
善財之入法界徧參五十三善知識。童男童女外道
僊人醫卜船師無不求也。妙高之峯海岸曠野城邑
聚落無不至也。文殊導其前。普賢示其後。彈指而樓
閣開。攝心而佛境現。其表法之意微矣。然所以為菩
薩道。行菩薩行者。則不出諸波羅密等法而已。六十
四卦善知識也。君子觀象。善財徧參也。卦之象無所
不取。而君子觀之無所不法。自強不息積小而大。非
精進乎。自昭明德作事謀始。非智慧乎。反身修德儉
德辟難。非忍辱乎。稱物平施施祿及下。非布施乎。懲
忿窒欲慎言語節飲食。非持戒乎。立不易方言有物
行有恒。非禪定乎。教思無窮容保民無疆茂對時育
萬物。所謂慈也。議獄緩死明慎用刑而不留獄。所謂
悲也。飲食宴樂朋友講習。所謂喜也。獨立不懼遯世
無悶。所謂捨也。成卦之象皆出於乾坤。君子觀象皆
得於易簡。易簡而天下之理得矣。由是觀之。華嚴法
門與易之易簡法門有二理哉。繫辭論八卦。必妙之
以神。八卦者菩薩也。如所謂文殊小男。普賢長子之
類是也。神者佛也。如所謂毗盧遮那是也。生生之謂
易。一陰一陽之謂道。陰陽不測之謂神。猶佛之有清
淨法身。圓滿報身。千百億化身也。八卦用事而易無
作。諸菩薩說法而佛無言。散佛之體則文殊得其理。
普賢得其行。觀音得其悲。勢至得其智。合之則佛也。
散易之體。則乾得其健。坤得其順。六子得其動止陷
麗說入。合之則易也。神無方也。易無體也。佛身充滿
於法界。無不在。無不為也。無芥子許孔中無虗空。無
一塵中無佛身。翾飛蠕動皆神之所妙。草木縷結皆
易之所存。反而觀之。則大千法界與夫天地萬物皆
在吾方寸之間。故孟子曰。萬物皆備於我矣。反身而
誠。樂莫大焉。楞嚴曰。一切世間諸所有物。皆即菩提
妙明元心。心精徧圓。含裹十方。反觀父母所生之身。
猶彼十方虗空之中。吹一微塵若存若亡。如湛巨海
流一浮漚。起滅無從。此心地法門也。為易之說。則曰
<pb n="265"/>
復其見天地之心乎。以此洗心。退藏於密。吉凶與民
同患。為華嚴之說。則曰當觀法界性。一切唯心造。善
用其心則獲一切勝妙功德。心靜而明。廓而大。虗而
通。寂而靈。建立萬法為之主宰。而物有蔽之。則明者
暗。大者小。通者礙。靈者頑。所謂操存而舍亡也。故易
立象以盡意。華嚴托事以表法。皆以其本來所有者
示之。非能與其所無也。體此道者莫若誠。至誠則不
息。不息則悠久。悠久則博厚。博厚則高明。故曰惟天
下至誠為能盡己之性。能盡己之性則能盡人之性。
能盡人之性則能盡物之性。能盡物之性則可與天
地參。此致其誠而天地萬物得於一心者也。昔之發
無上道者。自十信始。故曰信為道元功德母。長養一
切諸善根。斷諸疑網出愛流。開示涅槃無上道。由此
充之為十住．十行．十回向．十地。成等正覺。猶育孩稚
以為成人。養根萌以為成材。其骨節枝幹初已具足。
充大之而已。其悲願之深。勇猛精進。為羣生入諸惡
趣。受種種苦。心不退轉。而况死生禍福毀譽足驚怖
動搖之乎。故能出入三界。遊戲十方。於夢幻中而作
佛事。此致其誠而華嚴之法界得於一心者也。二者
皆不出於心法。故吾儕之所當自事者心而已。了此
則廓然。更有何事。夫晝之所想即夜之所夢。生之所
履即死之所為。春之所種即秋之所獲。所以處世間
者所以出世間者。儒釋之術一也。夫何疑哉。神通妙
用在運水搬柴中。坐脫立亡在著衣吃飯中。無上妙
道在平常心中。願試思之。後以江西安撫使乞祠提
舉臨安洞霄宮。紹興十年卒。年五十八。贈少師。諡忠
定。中歲甞自題其像曰。是影是形。了無差別。行年之
化。三十有八。返觀其前。膚腴色悅。從是以往。蒼顏華
髮。本來面目。不生不滅。遊戲仕塗。天付之拙。須天而
行。一無敢設。獨知其天。寧有他訣。萬里清風。一輪明
月。有來問者。默然無說（李忠定集．宋史）。
知歸子曰。世之議儒釋者不得其本。往往知見立知。
滯迹異同之間。籓太虗。畫滄溟。汗漫精微。祇成戲論
耳。吾觀伯紀與吳元中書。周易䇿數華嚴法界涉入
圓融同一涅槃。元清淨體。彼其出入塵勞煩惱中。獨
肩世界不厭不疲。非誠得其本者其能如是乎。
汪大紳云。予讀論語。至予欲無言。及莫我知也夫。
輙為之喟然歎曰。其先師窮理盡性以至於命之
時乎。其釋迦氏見明星而豁然大悟之境界乎。先
師之發是言也。從天而降。不知影落何處。是言也
端木先生以上大弟子不用問。端木先生以下大
弟子不能問。惟端木先生能逆流而入曰。子如不
言。則小子何述焉。曰何為其莫知子也。是問也。香
象渡河。金翅劈海。為百萬人之橋梁。於是先師現
毗盧身為說法曰。天何言哉。四時行焉。百物生焉。
天何言哉。此華嚴重重法界也。曰。不怨天。不尤人。
下學而上達。知我者其天乎。此華嚴十信．十住．十
行．十迴向．十地成等正覺也。盖聖門之所謂天。即
佛門之所謂毗盧法身也。

<sarticle>居士傳三十</sarticle>

<other>宗汝霖張德遠傳</other>
<other>宗汝霖</other>名澤。婺州義烏人也。母夢大雷電有光下燭。
寤而生汝霖。元祐六年登進士第。歷官州縣。為人磊
磊有節概忠勇。出於至誠深信一乘。樂宣說正法。宣
和六年義烏滿心寺鑄大鐘成。為之記曰。如來以大
悲心。欲令眾生於十二時中因耳所聞生利益見。不
為欲所沉迷。不為邪所障蔽。斷除惡念。滋種善根。於
是建置洪鐘。以時撞擊。俾有識無識虗懷聽受。隨所
聞聲因緣入道。譬如雷霆蟄驚。牙甲昆蟲悉皆感悟。
所以者何。日將旦。羣動咸作奔趨爭逐。擾擾競前。於
是警之。廣令眾生起戒懼心。暨至食時。飢火煎迫。𣊟
<pb n="266"/>
涎貪噬腥羶無厭。於是警之。廣令眾生起齊潔心。日
之方中。交易為市。矜智嚇愚籠絡利己。於是警之。廣
令眾生起方便心。昧谷斂昏。陰邪氣盛。一念差誤。為
盜為淫。於是警之。廣令眾生起畏懼心。至夜未央。神
識俱晦。夢想顛倒。莫覺莫知。於是警之。廣令眾生起
脩省心。人之云亡。氣魄隨去。倀倀冥行。莫知所趨。於
是警之。廣令眾生起依歸心。如是等心。悉由中起。念
念勿絕。證無上道。滿心古剎也。舊雖有鐘。形度小瑣。
發響焦急。無從容韻。寺僧有宗徧募檀越。弋陽主簿
葉天將捐財唱之。和者沓至。於是大體鈞模。采鳧氏
法。規天地以為爐。翕陰陽以鼓氣。回祿騰焰。飛廉助
威。神施鬼設。一瀉而就。徽以金索。懸而擊之。隱隱闐
闐。滿虗空界。四生六道。濡滯幽冥。聽此法聲。悉皆解
脫。茲勝事也。樂為頌云。人得是身不自愛重。貪殘暴
忍長惡弗悛。劫劫輪廻歷盡苦報。如來悲憫以鐘代
言。俾眾生聞警覺省悟。隨聲懺悔滋益善心。予適宰
官代佛宣說。願咸諦聽無量無邊。靖康初知磁州。康
王再使金過磁。汝霖力止之。金人破真定。詔以汝霖
為副元帥。從康王起兵入援。與金人大小十數戰。輙
以少勝眾。金人憚之。呼曰宗爺。康王即位南京。汝霖
入見。上疏陳[懨-猒+火]復大計。其言洞達心法。識治體。其一
事云。臣聞情生於愛。愛生於見。見生於目之所遇。與
左右之所接所遇。所接果順於己則喜。喜則賞之。賞
之者非懋其功也。賞其順己而已耳。所遇所接果逆
於己則怒。怒則罰之。罰之者非罰其罪也。罰其逆己
而已耳。如是則賞罰出於喜怒。喜怒出於逆順。可謂
之公而無私乎。賞罰徇私。其何以礪世磨鈍。大有為
於天下乎。聖人無我故忘情。忘情故忘逆順。忘逆順
故忘喜怒。故賞一善而天下之為善者勸。知其非私
善也。罰一惡而天下之為惡者沮。亦知其非私惡也。
一賞一罰。歸之至公。而我無容心焉。人其不心悅而
誠服者乎。陛下所以號令天下。使人知所趨知所避。
知所行知所止者。賞罰而已。昔文王一怒而安天下
之民。武王亦一怒而安天下之民。是怒也。豈發於目
之所遇與左右之所接哉。彼仇方橫肆兇慕。侵侮王
室。臣願陛下如文王武王。亦一怒而安天下之民。有
賞有罰。惟平惟一。至於應酬萬幾。進退取予之際。斷
之至公。以慰天下之望。尋以李伯紀薦知開封府兼
留守事。遂修復京城。招降巨宼王善．楊進等百萬眾。
河北諸山寨皆受節制。金人來攻輙敗去。疏請回鑾
凡二十四上。高宗不從。建炎二年汝霖糾合諸將尅
日大舉。會疽發於背。諸將入問疾。語之曰。吾以二帝
蒙塵。積憤至此。汝等能殲敵則我死無恨。眾皆流涕。
翼日風雨晝晦。汝霖連呼渡河者三。遂卒。贈觀文殿
學士。諡忠簡。汝霖既卒。數日間將士散去者十五六。
已而盡散去而中原不守矣。汝霖甞作覧鏡偈曰。覧
鏡影還在。掩鏡影還去。試問鏡中人。却歸什麼處。又
作休牧軒頌曰。空餘短笠與輕蓑。道作休時事更多。
更向中間問消息。夜深無奈月明何。同縣人陳允昌。
字得全。汝霖父執也。亦好佛法。屏居小室。宴坐湛然。
離諸染著。年八十八將卒。飲沉水香湯三日恬然而
逝。汝霖志其事而銘之曰。公坐一室。心自內觀。了知
六塵。皆是幻妄。故於財色。盡欲遠離。方寸泊然。清淨
圓滿。公無所住。子復何言（宋史．宗忠簡集）。
<other>張德遠</other>名浚。漢州綿竹人也。政和八年登進士第。高
孝兩朝再登政府。封魏國公。以[懨-猒+火]復為己任。遭讒被
斥。志不少挫。士大夫視其進退以為憂喜。其用兵雖
屢衂。人咸諒其忠不以為罪也。初居京師。遇處士譙
定。教以熟讀論語。始有志於道。已而問法於圓悟禪
師。師曰。巖頭云。却物為上。逐物為下。若能於物上轉
得疾。一切立在下風。德遠有省。呈偈曰。教外單傳佛
祖機。本來無悟亦無迷。浮雲散盡青天在。日出東方
夜落西。師囑之曰。公他日無忘護教。甞作虎邱轉輪
<pb n="267"/>
大藏記曰。虎邱號吳郡勝處。晉王珣與弟珉宅石㵎
之東西。已而捨為佛剎。本朝至道中革律為禪。紹與
八年予謫居零陵。住持宗達以書抵予曰。我與紹隆
同嗣法於圓悟禪師。隆甞建立轉輪大藏。效彌勒示
現體製。施軸於中。負戴其上。規模甚偉。方議卜築。隆
適告寂。我夙夜究力。益勵精誠。再閱寒暑。功績甫就。
平高益下。棟宇翼然。琅函貝葉。輝燦焜燿。信士鄒珉
目規口歎。盡損所有獨力莊嚴。於我法中為大緣事。
敢以請記。夫世變之興。其來有自。因欲生愛。因愛生
貪。因貪生忿。欲愛貪忿是謂無明。展轉交攻激為鬬
亂。怨深禍結殆不偶然。我佛以清淨立教。使人回心
歸善。一念倘正。和氣自生。其於教化似非小補。是以
有請而無媿。余聞佛為一大事因緣故出現於世。種
種警喻發明空理。丁寧反覆務息塵勞。現大光明。饒
益照耀。妙用神通不可思議。將見斯藏之成。覩相增
信。由信趨善。宿習退轉。直證圓通。孝弟和睦之心油
然而起。宜勤守護。用永其傳。大慧禪師居泉州。應德
遠請入徑山。甞遣其徒謙候德遠於長沙。德遠母秦
國夫人。故奉佛。日常誦經禮拜。及謙至。因問徑山何
以教人。謙言祇教人看狗子無佛性及竹篦子話。夫
人退而習坐。力究前話。一夕忽有省。回看經文無滯。
遂作偈寄呈大慧曰。逐日看經文。如逢舊識人。莫言
頻有礙。一舉一回新。及卒。遺命供大慧一年以報激
揚之恩。德遠從之。晚歲除醴泉觀使。寓餘干。日讀易
不輟。書座右曰。慎言語。節飲食。致命遂志。反身修德。
尋得疾卒。贈太師。諡忠獻（朱子文集．虎邱志．五燈會元）。
知歸子曰。予讀宗公上高宗諸䟽。本末貫徹。卓然命
世才也。其於佛法的的見大意。故其轉物之智不窮。
張公忠孝大節不後宗公。而機用則稍踈矣。其護法
之誠不可沒也。因合而論之。
汪大紳云。出家乃大丈夫之事。非將相所能為。若
宗忠簡公斯大丈夫矣。將相云乎哉。魏公盖其同
志。合傳之是也。

<sarticle>居士傳三十一</sarticle>

<other>三李馮蔡二吳顏呂葛余張傳</other>
<other>李似之</other>初名彌遠。後易名彌遜。號普現居士。蘇州吳
縣人也。大觀三年登第。官起居郎。久參圜悟禪師。一
日早朝回。至天津橋馬躍。忽有省。通身汗流。直造天
寧寺。適圜悟出門。遙見便喚曰。且喜居士大事了畢。
似之厲聲曰。和尚眼花作麼。圜悟便喝。似之亦喝。於
是機鋒迅捷。每與圜悟問答當機不讓。以封事鯁切。
貶知廬山縣。改奉嵩山祠。宣和末起知冀州。建炎三
年復官起居郎。累遷至戶部侍郎。秦檜主和議。似之
抗疏。力爭不可。檜邀至私第。以甘言要之。似之曰。彌
遜受國厚恩。何敢見利忘義。顧今日之事。國人皆以
為不可。獨有一去可報相公。檜默然。似之再上疏。爭
益力。紹興九年出知端州。改漳州。明年乞罷職。隱連
江西山。檜猶以前事為憾。削其籍。似之遂屏絕人事。
築菴以居十餘年。一日示微疾。索湯沐浴畢。作偈曰。
漫說從來牧護。今日分明呈露。虗空拶倒須彌。說甚
向上一路。遂擲筆趺坐而逝。既朝廷思其忠。復敷文
閣待制。同時趙表之者。名令衿。太祖五世孫也。參圜
悟於甌阜。圜悟曰。此事要得相應。直須死一回方得。
表之得旨。甞自疏曰。家貧遭劫。誰知盡底。不存空室
無人。幾度賊來亦打。圜悟囑令加護（宋史．五燈會元．夷堅志）。
<other>李德遠</other>名浩。建昌人。紹興中進士。累官吏部侍郎。立
朝忠憤激烈。言切時弊。人不敢干以私。甞讀首楞嚴
經如遊舊國。後造明果。問法於應菴。應菴揕其胸曰。
侍郎死後向甚處去。德遠駭然汗下。應菴喝出。德遠
退而力究。不旬日徑躋堂奧。以偈寄同參嚴康朝曰。
門有孫臏舖。家存甘贄妻。夜眠還早起。誰悟復誰迷。
<pb n="268"/>
康朝。湖州長興人。參應菴得旨。作頌曰。趙州狗子無
佛性。我道狗子佛性有。驀然言下自知歸。從茲不信
趙州口。著精神。自抖擻。隨人背後無好手。騎牛覓牛
笑殺人。如今始覺從前謬。又有鬻胭脂者亦久參應
菴。頗自負。德遠贈以偈曰。不塗紅粉自風流。往往禪
徒到此休。透過古今圈䙡後。却來者裏喫拳頭。德遠
後為夔路帥。卒於官（宋史．續燈存稿．增集續傳燈錄）。
<other>李漢老</other>名邴。濟州任城人也。登崇寧五年第。紹興初
官資政殿學士。立朝挺挺有大節。屢陳戰守之䇿。不
報。歸老泉州。語具宋史。中大慧禪師方住泉南長樂
菴。漢老數往叩擊。一日大慧舉自頌趙州庭前柏樹
子話拈云。庭前柏樹子。今日重新舉。打破趙州關。特
地尋言語。敢問大眾。既是打破趙州關。因甚特地尋
言語。良久云。當初將為茅長短。燒了原來地不平。漢
老忽然有省。別後以書告曰。邴平生學解盡落情見。
一取一舍如衣壞絮行草棘中。適自纏繞。今一笑頓
適。欣幸可量。頃有可自驗者三。一事無逆順隨緣即
應不留胸中。二宿習濃厚不加排遣自爾輕微。三古
人公案舊所茫然時復瞥地。但恐得少為足。當擴而
充之。願更加提誨。大慧答書曰。但盡凡情。別無聖解。
公既一笑豁開正眼消息。頓亡得力不得力。如人飲
水。冷暖自知矣。然日用之間。當依黃面老子所言。刳
其正性。除其助因。違其現業。此乃了事漢。無方便中
真方便。無修證中真修證也。漢老遂命工圖大慧像。
奉之終身。卒諡文敏（宋史．大慧年譜．語錄）。
<other>馮濟川</other>名楫蜀。遂寧人也。由太學登第。初參佛眼遠
禪師。一日同佛眼經行。偶有童子吟曰。萬象之中獨
露身。佛眼拊濟川背曰好聻。濟川於是有省。紹興七
年除給事中。會大慧杲禪師就明慶寺開堂。濟川進
見。大慧下座次。濟川問曰。和尚常言。不作這蟲豸。為
什麼今日敗闕。大慧曰。盡大地是箇杲上座。你作麼
生見。濟川擬議。大慧便掌之。明年濟川依大慧坐夏
山中。日止一食。長坐不臥。一日大慧舉藥山初參石
頭及馬祖因緣。濟川復有省。因舉呈大慧曰。恁麼也
不得。囌嚕娑婆訶。不恁麼也不得。㗭唎娑婆訶。恁麼
不恁麼總不得。囌嚕㗭唎娑婆訶。大慧印以偈曰。梵
語唐言打成一塊。咄哉俗人。得此三昧。既而兼修淨
業。作彌陀懺儀。甞出帥瀘南。率道俗作繫念會。以西
方為歸。時經建炎兵亂。後名剎藏經多殘[(燬-臼+白)-土+工]。乃捐俸
錢造大藏經四十八所。小藏四大部者。亦如其數分
貯諸剎。後知卭州。二十三年秋乞休。預報親知期以
十月三日告終。至期令後廳置高座。見客如平時。日
將午。具衣冠。望闕肅拜。請漕使攝州事。著僧衣據高
座。囑諸官吏道俗各宜向道。建立法幢。遂拈拄杖按
膝泊然坐化。漕使曰。安撫去住如此自由。何不留一
偈以表異蹟。濟川復張目索筆書曰。初三十一。中九
下七。老人言盡。龜哥眼赤。有語錄頌古行於世（大慧年譜．
五燈會元）。
<other>蔡子應</other>名樞閩。興化人也。紹興初官吏部郎中。家居
日請大慧住靈巖天宮菴。與李漢老同咨法要。既而
以書自通所得曰。樞近看狗子無佛性話。恰似平地
釘個繫驢橛子。一除除却。頓覺廓然。本無罣礙。見得
竹篦子徹底分明。自己脚根下一段大事明如皎日。
廓若太虗。從本以來不生不滅不變不易。赤骨歷著
一絲毫不得。直饒千佛出世亦無摸索處。菩提煩惱
真如涅槃皆為剩法。因作頌曰。雲門篦子。逢人便舉。
有眼無睛。徒勞下語。又曰。狗子無佛性。截斷衲僧命。
打破趙州關。識得雲門病。大慧可之。已而大慧在衡
陽聞李漢老卒。遣僧弔之。歎曰。泉南道友零落殆盡。
今惟蔡郎中一人而已。不若生祭之。乃為文曰。致祭
於靈巖山下半風半顛大脫空居士之靈。惟靈。鐵器
市裏牙人。脫空場中主將。黑豆換人眼睛。只做這般
伎倆。將謂閻老不知。一向起模畫㨾。而今死去見渠。
<pb n="269"/>
看你有何憑仗。鑊湯爐炭橫行。劍樹刀山逆上。我儂
聞說欣然。獃漢攢眉惆悵。人情敢不周旋。薄奠聊陳
供養。郭郎線斷俱休。嗚呼哀哉尚饗。僧未至而子應
卒矣。復繫以辭曰。嗚呼。始以前文與公相戲。此意未
達公已瞥地。二俱偶然。初無實義。公既去矣。文焉敢
棄。就而祭之。是法如是。建州劉子羽。名彥修。紹興中
知泉州。亦參大慧。看柏樹話有省。頌曰。趙州柏樹太
無端。境上追尋也大難。處處綠楊堪繫馬。家家門底
透長安（大慧年譜<bz>〔續燈存稿〕</bz>。
<other>吳元昭</other>名偉明。邵武人。南宋初官學士。甞閱華嚴梵
行品自謂有悟入處。大慧見其所為。䟦語曰。此人只
悟得無梵行而已。既謁大慧呈解。大慧不許。并為痛
說禪病。因舉狗子無佛性話。元昭疑之。留菴十日。呈
解二十次俱不許。因語之曰。不須呈伎倆。直須啐地
折[焊-干+恭]地斷方了得生死。即辭去。道次延平。忽然契悟。
因將室中所舉因緣連書數頌。其一云。不是心。不是
佛。不是物。通身一串金鎖骨。趙州親見老南泉。解道
鎮州出蘿蔔。大慧證以偈曰。通身一串金鎖骨。堪與
人天為軌則。要識臨濟小廝兒。便是當年白拈賊。其
法友彌光和之曰。通身一串金鎖骨。正眼觀來猶剩
物。縱使當機覿面提。敢保居士猶未徹（大慧年譜）。
<other>吳十三者</other>遺其名。建寧仙州人。紹興中給侍開善謙
公參究頗力。忽於夜中有省。占偈曰。元來無縫罅。觸
著便光輝。既是千金寶。何須彈⿱少隹兒。開善答之曰。啐
地折時真慶快。死生凡聖盡平沉。仙州山下呵呵笑。
不負相期宿昔心（續燈存稿）。
<other>如如居士顏丙者</other>雪峯然公嗣也。甞作三教詠曰。硬
似綿團軟似鐵。六月炎天一點雪。露柱燈籠笑點頭。
啞子得夢向誰說。古來三教強安名。如來杜口於磨
竭。夫子謂默而識之。老聃謂大辨若訥。直饒剖破作
一家。不免落在第二月。又頌子湖狗話曰。貧家無所
有。只養一隻狗。便是佛出來。也須遭一口。著勸修淨
業文行於世（續燈存稿．學佛考訓）。
<other>呂鐵船</other>遺其名。母秦國夫人。夢福巖佑公至家而生
鐵船。弱冠時即究心法要。日夕參空山禪師。一日師
問曰。曾見趙州麼。鐵船厲聲曰無。師休去。每稱於人
曰再來人也。甞任江淮都總管。於蘇嘉定建永壽寺
以延僧。達摩忌日拈香曰。西來不稱梁王旨。西去空
擕一隻履。若言妙用與神通。真正衲僧誰數你。九年
面壁尋出場。接得一人又無臂。衣盂連累到盧能。從
此葛藤生不已。罪過有彌天。源流無滴水。今朝七百
八十六年逢忌辰。那个兒孫不痛徹骨髓。一爐香篆
一甌茶。報恩却是孤恩的。欲把拳頭舉似伊。憐渠已
沒當門齒。有山居詩及諸偈言。俱超倫邁俗（續燈存稿）。
<other>葛謙問</other>名郯。不詳其里居。少擢上第。玩心禪悅。謁無
菴全公。全令看即心即佛。久無所契。請曰。有何方便
使郯得入。全曰。居士太無厭生。再參佛海。舉全所示
語佛海曰。即心即佛眉拖地。非心非佛雙眼橫。蝴蝶
夢中家萬里。杜䳌枝上月三更。一日舉不是心不是
佛不是物。㸌然頓悟。作頌曰。非心非佛亦非物。五鳳
樓前山突兀。艶陽影裏倒翻身。野狐跳入金毛窟。寄
呈佛海。海報曰。此事非紙筆可既。居士能過我。當有
所問。遂至虎邱。海迎之曰。居士見處止可入佛。不可
入魔。謙聞叩請其說。海正容曰。何不道金毛跳入野
狐窟。謙問乃痛省。遂嗣其法。淳熈六年守臨川。感微
疾大書曰。大洋海裏打鼓。須彌山上聞鐘。業鏡忽然
撲破。翻身透出虗空。召僚屬示之曰。生死如晝夜。無
足怪者。若作生死會。去道遠矣。端坐而逝（五燈會元．法喜志）。
<other>余放牛者</other>遺其名。杭州人。參無門開公。凡有論說。無
門連道不是不是。放牛不服。退見臭菴問曰。師在無
門得甚麼見解。臭菴曰。吾在無門祇得兩个字。不是
不是。放牛有省乃曰。今日始知無門為人處。一點惡
水不曾輕洒著人。因著是非關行於世。甞曰。是法平
<pb n="270"/>
等。不離本心。十方三界。六道四生。萬別千差。皆歸當
念。看經念佛布施持齋不隔纖毫。臨官治政事主奉
親有何不可。若乃妄談般若。設法安身。誑惑人天。隨
業受報。色身與法身無異。我性與佛性一同。但要識
得本心。便可出離生死。把纜放船。不是不是。遂嗣法
於無門（先覺宗乘）。
<other>張功甫</other>名鎡。家於杭州南湖之上。官直秘閣學士。參
密菴傑公。歸而靜坐究狗子無佛性話有省。自言胸
臆豁然如太虗空了無障礙。祖師言句是入道之門。
守著不放亦為大病。自此塵緣世念不著排遣自然
淨盡。古人公案昔所茫然今亦無疑矣。甞聞鐘聲作
頌曰。鐘一撞。耳根塞。赤肉團邊去箇賊。有人問我解
何宗。舜若多神面門黑。晚而致仕。頗極遊觀之樂。其
言曰。昔賢云。不為俗情所染。方能說法度人。盖光明
藏中孰非遊戲。若心常清淨。離諸取著。於有差別境
中而能常入無差別定。則淫房酒肆徧歷道場。鼓樂
音聲皆談般若。倘情生智隔境逐源移。如鳥黏黐動
傷軀命。又烏所謂設法度人者哉。後捨宅建寺曰慧
雲。請破菴先公居焉（佛法金湯．武陵舊事）。
知歸子曰。予讀宋史。觀三李所建立。誠卓然豪傑之
士。其入道之捷如師子奮迅。擺脫韁鎖而去矣。馮濟
川掉臂宗門。復回心淨土。吾師乎吾師乎。元昭以下
諸賢。其行事不概見於傳記。其得法機緣如此。顧不
偉哉。
汪大紳云。吾有知乎哉。無知也。有鄙夫問於我。空
空如也。我叩其兩端而竭焉。早知此事。四十偈私
記可以不作。

<sarticle>居士傳三十二</sarticle>

<other>張子韶傳</other>
張子韶。名九成。號無垢居士。錢塘人也。少好學。年十
四入學宮。閉閤終日。寒暑不越戶限。比舍生穴隙視
之。斂膝危坐。若與神明伍。相與歎服。既而聞客談楊
大年．呂微仲事。心慕之。謁寶印明禪師問入道之要。
寶印曰。念念不捨。久久成熟。時節到來。自然證入。令
看柏樹子話。久之無省。謁善權清禪師問。此事人人
有分。箇箇圓成是否。善權曰然。子韶曰。何故九成無
入處。善權出袖中數珠示之曰此是誰的。子韶不能
對。善權復袖之曰是汝的則拈取去。纔涉思惟則不
是汝的也。子韶悚然。一夕如廁。正提柏樹子話。聞蛙
鳴契入。作偈曰。春天月下一聲蛙。撞破乾坤共一家。
正恁麼時誰會得。嶺頭脚痛有元沙。會先忌日。就明
靜菴飯僧。主僧惟尚纔見乃展手。子韶便喝。惟尚批
其頰。子韶趨前。惟尚曰。張學錄何得謗大般若。子韶
曰。九成見處祇如此。和尚又作麼生。惟尚舉馬祖升
堂百丈卷席話詰之。敘語未終。子韶推倒卓子。惟尚
大呼張學錄殺人。子韶躍起問旁僧曰汝又作麼生。
僧罔措。子韶毆之。顧惟尚曰。祖禰不了殃及兒孫。惟
尚大笑。子韶呈偈曰。卷席因緣也大奇。諸方聞舉盡
攢眉。臺盤趯倒人星散。直漢從來不受欺。惟尚亦作
偈印之。紹興二年擢進士第。一授鎮東僉判。明於聽
斷。浙東諸郡訟有不決者皆訴之。民冐鹺禁。監司有
所支連。子韶爭之不得。遂投檄歸。頃之以趙鼎薦召
為太常博士。遷著作郎。尋拜禮部侍郎。進對時屢以
正心術為言。又推陳孟子保民之旨。高宗甚向之。會
金人來議和。子韶持不可。為執政秦檜所嫉。改祕閤
修撰提舉江州太平興國宮。造徑山。謁大慧杲禪師。
議及格物。大慧曰。公祇知有格物。不知有物格。子韶
請其說。大慧曰。不見小說所載。唐人有與安祿山謀
反者。其人先為閬守。有畫像存焉。明皇幸蜀見之。怒
令侍臣以劒擊像首。其人在陝西忽頭落。子韶言下
領旨。題壁曰。子韶格物。妙喜物格。欲識一貫。兩箇五
<pb n="271"/>
百。一日又問曰。前輩既得後。何故復理會四料揀。大
慧曰。公之所見但可入佛不可入魔。豈可不從料揀
中去耶。子韶遂舉克符問臨濟至人境兩俱奪。不覺
欣然。大慧曰余則不然。子韶曰師意如何。大慧曰。打
破蔡州城。殺却吳元濟。子韶廓然得大自在。甞曰。余
聞徑山老人所舉因緣。如千門萬戶。不消一蹋而開。
或與聯輿接席。登高山之上。或緩步徐行。入深水之
中。非出常情之流。莫知吾二人落處。余得了末後大
事。實在老人處。此瓣香不敢孤負老人也。既復謫守
邵州。逾年丁父憂歸。卒哭後詣徑山飯僧。請大慧升
座說法。而秦檜憾子韶不已。命言者劾子韶謗訕朝
政并連大慧。遂竄大慧於衡陽。子韶落職安置安南
軍。既至。閉門謝客。以經史自娛。縕袍糲食。親知餽遺
一切謝遣。安南故少雪。歲多疫癘。子韶乃為民禱於
龍神。甫半日得雪盈寸。[虔-文+ㄆ][冠-寸+ㄆ]擾鄰境。或請避之。子韶
曰。吾謫此[邱-丘+(看-目)]死分也。何避為。因為守貳畫計。以火攻
之。宼散走。居十四年。秦檜死。復祕閣修撰知溫州。大
慧亦放還梅陽。至贛州維舟俟。之而子韶適至。連舟
東下。至新淦而別。子韶論不愁念起惟怕覺遲。作偈
曰。念是賊子。覺是賊魁。搥殺賊魁。賊子何歸。堂堂大
路。惟吾獨之。越南燕北。遼東隴西。撒手便到。何慮何
疑。神劒在山。鍔冷光寒。魈夔罔兩。莫之敢干。此名真
覺。秦時𨍏轢。大慧賡之曰。說覺說念。翻背作面。無念
無覺。何處摸索。起是誰起。覺是誰覺。豁開戶牖。太虗
遼廓。撒手前行不顧人。秦時𨍏轢何時作。既至溫。寬
其賦斂。道以禮法。民大和悅。會戶部遣吏督軍糧。子
韶移書陳其害。戶部持之。遂乞祠歸。明年大慧復領
徑山。訪子韶於慶善院。子韶曰。九成每於夢中誦語
孟何如大。慧舉圓覺經云。由寂靜故。十方世界。諸如
來心。於中顯現。如鏡中像。子韶曰。非老師莫聞此論
也。子韶閒居。取華嚴善知識。日供其二回食以飯僧。
又甞供十六大天。杯中茶悉化乳。作偈曰。稽首十方
佛法僧。稽首一切護法天。我今供養三寶天。如海一
滴牛一毛。有何妙術能感格。試借意識為汝說。我心
與佛天無異。一塵纔起大地隔。倘或塵消覺圓淨。是
故佛天來降臨。我欲供佛佛即現。我欲供天天亦現。
佛子若或生狐疑。試問此乳何處來。狐疑即塵塵即
疑。終與佛天不相似。我今為汝掃狐疑。如湯沃雪水
消氷。汝今微有疑與惑。[鷂-缶+(工/山)]子便到新羅國。歸數月。苦
風痺。家人環之泣。子韶曰。吾平生踐履。今日愈覺有
力。何乃為兒女子呫呫涕泣耶。疾稍閒。設絳帳自居。
訓子姪益勤。二十九年夏六月六日語從子榕曰。吾
其逝乎。是夕疾作。遂卒。年六十有八。朝命復敷文閣
待制。贈左朝請大夫。子韶平生謹於法度。衣食器物
率常用敝惡。或問此是性耶。子韶曰。汝且道我每日
用心在何處。既老讀書不輟。甞倚柱就明。歲久雙趺
隱然（五燈會元．宋史）。
知歸子曰。予讀無垢居士書。盖欲擔荷五常。闡孔孟
心法者。其於佛道未暇及也。而世儒往往以禪議之。
意其生平得力之故。固有不可掩者乎。此則子韶之
所以為子韶也。
汪大紳曰。予於佛道亦未暇及。然使予有立於世。
知必有以禪議予者矣。知歸讚語。盖具深心。

<sarticle>居士傳三十三</sarticle>

<other>王虗中傳</other>
王虗中。名日休。廬州人也。宋高宗朝舉國學進士。棄
官不就。著書名龍舒淨土文。自王公土大夫下至屠
丐僮奴皂隷優妓之屬。咸以淨土法門勸引歸依。其
文淺說曲喻。至詳至懇。若父兄之教子弟然。同時歷
陽張安國為之序曰。阿彌陀如來以大願力。攝受群
品。繫念甚簡。證果甚速。或者疑之。予甞為之言。阿彌
<pb n="272"/>
陀佛即汝性是。極樂國土即汝心是。眾生背覺合塵
淪於七趣。立我與佛。天地懸隔。佛為是故。慈悲方便。
現諸無量如幻三昧。莊嚴其國。備諸華好。復以辯智
而為演說。令諸眾生歡喜愛樂。於日用中能發一念。
念彼如來欲生其國。即此一念清淨堅固。還性所有
與佛無異。當是念時不起於坐。阿彌陀佛極樂國土
悉皆現前。如是修習乃至純熟。幻身壞時此性不壞。
金蓮華臺由性種生。往生其中如歸吾廬。諸佛菩薩
即我眷屬。性無異故。自相親愛。友人龍舒王虗中端
靜簡潔博通群經。訓傳六經諸子數十萬言。一旦捐
之。自是精進惟佛是念。年且六十。布衣蔬茹。重趼千
里以是教人。風雨寒暑弗遑暇恤。閒居日課千拜。夜
分乃寢。面目奕奕有光。望之者信其為有道之士也。
紹興辛巳秋過家。君於宣城留兩月。始見其淨土文。
凡修習法門與感驗章著。具有顛末。故喜為之序云。
安國名孝祥。官中書舍人。甞問法於大慧云。虗中每
晨起禮佛祝願言。弟子日休。謹為盡虗空界一切眾
生然香敬禮。盡虗空界一切諸佛。一切正法。一切諸
大菩薩緣覺聲聞聖眾。乞成就一切善願。濟度無量
無邊眾生。臨命終時一剎那間。見阿彌陀佛證無生
忍。了六神通。不出此間。一歲即來此間教化眾生。漸
漸變此南閻浮提盡娑婆世界。以至十方無量世界。
皆為清淨極樂世界。又祝云。弟子日休。為此南閻浮
提無巨無細一切眾生。敬禮諸天天帝日月后土一
切靈祇。為此等眾生感謝覆載照臨生養衛護之恩。
謹為此等眾生念南無釋迦牟尼佛一百八徧。以種
無上善根。念南無阿彌陀佛一百八徧。以結無上善
緣。願此等眾生常沐洪恩歡喜相向。不相爭相殺。不
相食相陵。進修佛法脫離苦海。即變此南閻浮提為
極樂世界。又祝云。弟子日休。謹為盡虗空界一切眾
生敬禮西方極樂世界阿彌陀佛．觀世音菩薩．大勢
至菩薩．聲聞諸上善人。仰惟大慈大悲。憫念眾生沉
淪苦海無有出期。特展威神遞相勸勉。分身於此震
旦國中教化眾生。使不相爭相殺。不相食相陵。易世
澆漓共躋仁壽。及於此南閻浮提盡此娑婆世界及
十方濁惡世界。身為國王大臣百僚庶尹教化眾生
同修佛道脫離苦海。即變吾國以至十方濁惡世界
皆為清淨極樂世界。又祝云。弟子日休。身在世網宿
業深重。願為平昔所殺眾生。所食眾生。及南閻浮提
所殺所食一切眾生。日誦西方極樂世界三十六萬
億一十一萬九千五百同名同號阿彌陀佛一百二
十徧。仰惟如來大慈大悲。以日休所誦如來名號一
聲。一如來度一眾生。盡其所誦之數。度一切眾生同
生極樂世界。其詳載淨土文中。虗中甞以無量壽經
稱讚西方義蘊深廣。而自漢迄宋譯文晦塞罕中倫
節。致我佛說經之旨不白。乃禱於觀世音。會四本而
譯之。三年乃成。釐為五十六分。文辭爾雅。條理燦然。
遂得大行於世。乾道中廬陵李彥弼有疾垂死。夢一
人自稱龍舒居士謂曰。汝起飲白粥。疾當瘳。且汝尚
憶闕仲雅教汝修行捷徑否。彥弼曰。每日念佛不輟。
既覺索粥飲之立愈。彥弼初未識虗中。既而見其畵
像與夢合。使諸子往受學焉。虗中將卒前三日。徧別
道友。勗以精修淨業云。將有行。不復相見。及期。與生
徒講書畢。禮誦如常時。至三更。忽厲聲稱阿彌陀佛
數聲。唱言佛來迎我。屹然立化。彥弼聞而感之。為刻
虗中像并述其事傳遠近。自是廬陵人多供事之。咸
祐中呂元益重刻淨土文。至祝願篇。版中得舍利三
顆。其叔父師說載其事於篇首云（樂邦文類．龍舒淨土文）。
知歸子曰。予讀虗中所著書。觀其願力之宏。修持之
密。未甞不惻然內愧憤發也。益國公周必大贊其像
曰。皇皇然而無求。惕惕然而無憂。閔淳風之將墜。攬
眾善以同流。導之以仁義之源。誘之以寂滅之樂。世
知其有作。而莫識其無為。故中道奄然而示人以真
<pb n="273"/>
覺。其真知虗中者乎。
汪大紳云。學道者如牛毛。得道者如麟角。究其病
根。只是立我與佛耳。立我與佛。我是根。佛是塵。根
塵熾然。何劫了當耶。禪門一棒打殺根塵。提脫之
捷徑也。淨土轉我作佛。根即是性。塵即是心。變易
根塵之秘門也。

<sarticle>居士傳三十四</sarticle>

<other>真希元吳毅夫傳</other>
<other>真希元</other>名德秀。建州浦城人。慶元五年登進士第。理
宗朝官至參知政事。立朝不滿十年。所上奏疏數十
萬言。皆切當世要務。直聲震朝野。洊歷州郡。民懷其
惠。自寧宗以來。屢下偽學之禁。真元晚出。獨慨然以
道自任。讀佛經通其旨趣。甞題遺教經云。遺教經盖
瞿曇氏最後教諸弟子語。今學佛者罕甞誦而習之。
盖自禪教既分。學者往往以為不階語言文字而佛
可得。於是脫略經教而求。其所謂禪者。高則高矣。至
其身心顛倒有不堪點檢者。則反不如誦經持律之
徒。循循規矩中。猶不至大謬也。今觀此經。以端心正
念為首。而深言持戒為禪定智慧之本。至謂制心之
道如牧牛。如馭馬。不使縱逸。去瞋止妄。息欲寡求。然
後由遠離以至精進。由禪定以造智慧。具有漸次梯
級。非如今之談者以為一超可到如來地位也。以吾
儒觀之。聖門教人以下學為本。然後可以上達。亦此
理也。學佛者不由持戒而欲至定慧。亦猶吾儒舍離
經辨志而急於大成。去灑掃應對而語性與天道之
妙。其可得哉。余謂佛氏之有此經。猶儒家之有論語。
而金剛．楞嚴．圓覺等經則易．中庸之比。未有不先論
語而可遽及易．中庸者也。其題蓮華經普門品云。昔
唐李文公問藥山儼禪師曰。如何是惡風吹船飄落
鬼國。師曰李翱小子問此何為。文公怫然怒形於色。
師笑曰如此便是黑風吹船飄入鬼國也。吁藥山可
為善啟發人矣。以是推之。則知利欲熾然即是火坑。
貪愛沉溺便是苦海。一念清淨烈焰成池。一念警覺
船到彼岸。災患纏縛隨處而安。我無怖畏如械自脫。
惡人侵凌待他橫逆。我無忿嫉如獸自奔。讀是經者
作如是觀。則知補陀大士真實為人。非虗語也。又甞
遺書提刑陳貴謙問禪門事。貴謙甞參月林鐵鞭諸
老。切究向上一機。答之曰。承下問禪門所謂話頭合
看與否。以愚觀之。初無定說。若能一念無生。全體是
佛。何處別有話頭。只緣多生習氣背覺合塵。剎那之
間念念起滅。如猴猻拾栗相似。祖師不得已權設方
便。令咬嚼一句無滋味話頭。淘汝業識都無實義。今
時學者却於話頭上強生穿鑿。或至逐箇解說以當
事業。遠之遠矣。來教謂未誦佛之言。存佛之心。行佛
之行。久久須有得處。如此行履固不失為一世賢者。
然禪門一著又須見徹自己本地風光方為究竟。此
事雖人人本有。但為客塵妄想所蔽。若不痛加煆煉。
終不明淨。來教又謂。道若不在言語文字上。諸佛諸
祖何為留許多經論在世。經是佛言。禪是佛心。初無
違背。但世人尋言逐句。沒溺教網。不知自己有一段
光明大事。故達摩西來不立文字直指人心見性成
佛謂之教外別傳。非是教外別有一箇道理。只要明
了此心。不著教相。今若只誦佛語而不會歸自己。如
人數他珍寶。自無半錢分。縱於中得少滋味。猶是法
愛之見。直須打併一切淨盡。方有少分相應也。以日
用驗之。雖無濁惡粗過。然於一切善惡逆順境界上
果能照破不為他所移換否。夜睡中夢覺一如否。恐
怖顛倒否。疾病而能作得主否。若目前猶有境在。則
夢寐未免顛倒。夢寐既顛倒。疾病必不能作得主宰。
疾病既作主宰不得。則生死岸頭必不自在。所謂如
人飲水冷暖自知。來教謂無下手處。只是無下手處
<pb n="274"/>
正是得力處。如前書所言。靜處閙處皆著一隻眼看
是甚麼道理。久久純熟。自無靜閙之異。其或雜亂紛
飛起滅不停。却舉一則公案與之撕挨。則起滅之心
自然頓息。照與照者同時寂滅。即是到家消息也。端
平二年希元有疾。三上章乞祠祿。疾亟。冠帶起坐。神
爽不亂。卒諡文忠（宋史．西山文集．緇門警訓）。
<other>吳毅夫</other>名潛。寧國人。嘉定十年進士第一。立朝骨鯁。
不避權要。淳祐中拜右丞相。以直言忤旨。責授化州
團練使循州安置。居常究心大法。深有悟入。序大慧
正法眼藏。至此事亘古亘今漫天漫地。端視側視。直
視橫視。開視闔視。明視暗視。無不視亦無所視亦無
無不視無所視。謂正即離。謂法即塵。謂眼即鑿。謂藏
即塞。是故這四箇字直須撇向大洋海裏。方免擔枷
帶索受人圈䙡。然雖如此。初機鈍根也要得一則半
則胡言漢語。[覤-儿+丘]來[覤-儿+丘]去綻須光景。此時正好𢬵命捨
身。單鎗直進。如老鼠入牛角挨牆拶壁更無去處。正
迷悶中。猛忽地頭破額裂通身流汗。得箇休歇。始知
法眼．慧眼．天眼．佛眼只是一雙凡眼。到這裏說道學
人事畢也且未在。履齋老子即說偈言。若以色見我。
以音聲求我。是人行邪道。不能見如來。及赴貶所。宿
楓亭接待寺。告寺僧曰。文殊言。我初入不思議三昧。
繫心一緣。若久習成就。更無他想。常與定俱。此繫心
一緣乃成佛作祖之階梯也。所謂繫心一緣。如日觀
月觀眉間毫相與鼻準白之類。事雖淺近。理實幽微。
如趙州云。老僧十二時惟粥飯二時是襍用心。溈山
問懶安曰汝十二時當作何務。安云牧牛。溈云作麼
生牧。安曰一回入草去驀鼻拽將來。凡此皆繫心一
緣也。是後尊宿又生巧妙方便。令學人看个話頭。如
狗子佛性．麻三升．乾屎橛．青州布衫．鎮州蘿蔔．庭前
柏樹子之類。都是理路不通處。教人取次看一則。看
來看去。疑來疑去。十二時中常不放捨。忽然鼻孔噴
地一下。即是當人安身立命處。此寺僧徒戒行嚴潔。
誦經禮佛脇不附席。盖禪教律剎之希有。亦謂精進
矣。有此鎡基。更能趲上一層。繫心一緣。習定生慧。則
人人是佛。自家現成公案。不用借他珍寶開帳鋪席。
可惜只在有為法上過了一生。總然以今世持戒福
德來世不失人身。脫[殼-一]入[殼-一]何時休歇。一有蹉跌永
劫扶頭不起。所謂此生不向今生度。更向何生度此
身。此語最為悲切。履齋老子未能自度先願度人。因
書此以效法施云。履齋者。毅夫所自號也。將卒之日。
語人曰。吾將逝矣。夜必雷風大雨。已而果然。四更開
霽。撰遺表。作詩端坐而逝。事在景定三年（徑山志．佛法金湯）。
知歸子曰。希元之論佛法。信有功於下學矣。雖然學
佛而不明宗。如陷蹄涔求適大海。不亦左乎。故陳吳
之說。學者其不可不盡心也。
汪大紳云。明宗判得甚是。然明得宗。希元之論皆
宗也。明不得宗。陳吳之論皆枝節耳。儒門論禪。何
等切直。著於居士傳。法施之善者也。

<sarticle>居士傳三十五</sarticle>

<other>李王董鄭胡傳</other>
<other>李純甫</other>名之純。自號屏山居士。宏州人也。金承安中
進士。少負才氣。自比諸葛孔明．王景略。三入翰林。仕
至尚書右司都事。中年度其道不行。遂棄官歸。初好
列禦[寇-(敲-高)+ㄆ]．莊周之書。年三十後徧觀佛經。信解猛利。既
歸隱。好與諸方老宿遊。亦頗好飲酒。每酒酣。人有問
法者。隨機引導。如傾江湖。無有窮竭。於是窒者通。疑
者信。莫不洒然以去也。以謂近世儒者推闡大道。窮
性命之歸。其為功甚鉅。然其論佛。患不深究華嚴圓
極之宗。理事無礙之旨。徒執小乘教相。斥為死槁
木。又不知性真常中本無生滅。輙謂此身死後斷滅。
墮於邪見。疑誤後生。因取先儒闢佛語分章條辨。名
<pb n="275"/>
曰鳴道集說。為之序曰。自生民以來。未有不得道而
為聖人者。伏羲．神農．黃帝之心見於大易。堯．舜．禹．湯．
文．武．周公之道見於詩書。皆得道之大聖人也。聖人
不王。道術將裂。有老子者。遊方之外。恐後世之人塞
而無所入。高談天地未生之前。而洗之以道德。有孔
子者。遊方之內。恐後世之人眩而無所歸。切論天地
既生之後。而封之以仁義。故其言不無有少相齟齬
者。雖然。或吹或噓。或挽或推。一首一尾。一東一西。元
聖素王之志亦皆有歸矣。其門弟子恐其不合。而遂
至於支離也。莊周氏沿流而下。自天人至於聖人。孟
軻氏泝流而上。自善人至於神人。如左右券。內聖外
王之說備矣。惜夫四聖人沒。聖人之道不傳一千五
百年矣。而浮屠氏之書從西方來。盖距中國數千萬
里。證之文字至言妙理。與吾聖人之心魄然而合。豈
萬古之下四海之外聖人之心竟不能泯滅耶。諸儒
陰取其說以證吾書。自李翱始。至於近代王介甫父
子倡之。蘇子瞻兄弟和之。大易．詩．書．論．孟．老．莊皆有
所解。濂溪．涑水．橫渠．伊川之學踵而興焉。上蔡．龜山．
元城．橫浦之徒從而翼之。東萊．南軒．晦菴之書蔓衍
四出。其言遂大小。生何幸見諸先生之議論。心知古
聖人之不死。大道之將合也。恐將合而又離。箋其未
合於古聖人者。曰鳴道集說云。純甫既卒。耶律晉卿
讀其書。大好之。為序以行世。又有楞嚴．金剛．老莊．學
庸諸解。皆不傳。同時有劉謐者。著三教平心錄。至明
初建安沈士榮著續原教論。其大旨與純甫略同（中州
集．佛祖通載．續原教論）。
<other>王子彧</other>名文。沼州人。金承安中進士。為尚書省椽。性
剛不與俗諧。棄官去。往來登封盧州山中二十年。改
名知非。字無咎。自號照了居士。布衣蔬食。厲志學道。
初出京時有詩云。親疎俱穩人倫了。婚嫁齊成俗意
周。一筆盡勾塵債斷。都無虧欠大家休。大家休。愛著
何時是徹頭。風息浪平人已度。笑携明月下孤舟。居
山日有詩云。放下情懷觸處安。生涯取次沒多般。褐
衣襤縷聊遮赤。短髮鬅鬙底用冠。一榻省緣資困歇。
二匙隨分了飢䬸。也知苦澀人人笑。烈日初心不敢
漫。又作決了歌。禪家以為證道。正大中參知政事。思
烈行臺洛陽。辟之使參臺事。城陷不知所終（中州集）。
<other>董國華</other>名文甫。潞州人。承安中進士。為人淳質。恬於
世味。學道有得。與子安仁居寶豐坊。並閉戶不出。以
習靜為業。其後歷官至昌武軍節度副使。正大中以
公事至𣏌縣。自知死期。書與家人及同官別。乃為詩
曰。白髮三千丈。紅塵六十年。只今無見在。虗費草鞋
錢。又曰。無情喪主沒錢僧。送上城南無事人。檢盡傳
燈前後錄。更無公案這番新。詩畢。擲筆於地。以扇障
面而逝（中州集）。
<other>鄭所南</other>名思肖。福州連江人。徙於吳。宋末貢太學。舉
博學鴻詞。元兵南下。上書論時事。不報。宋亡自傷不
能報仇。終身不娶。不飲酒。不北向坐。歲時伏臘野哭
面南拜。棄所居宅。寓城中萬壽．覺報二寺。以所有田
施與之。留數畆給衣食。謂佃客曰。我死。汝則主之。著
一是居士傳曰。一是居士。大宋人也。生於宋。長於宋。
死於宋。甞貫古今六合觀之。肇乎無天地之始。亘乎
有天地之終。普天率土一草一木吾見其皆大宋天
下。大宋粹然一天也。不以有疆土而存。不以無疆土
而亡也。譬如孝子於其父。前乎無前。後乎無後。滿眼
惟父。與天同大。寧以生為在。死為不在耶。又寧見有
二父耶。此一是之所在也。一是者何。萬古不易之理
也。由之行天地。鬼神咸聽其命。不然。天地鬼神反誅
之。斷古今。定綱常。配至道。立眾事。自天子至於庶人
一皆不越於斯。苟能深造一是之域。殺之亦不變。安
能以偽富偽貴芻豢之哉。所南性孤峭。寡與人合。時
獨行獨吟獨遊山水間。嗜餐梅花。甞夢乘雲登一高
峯得古梅樹。大百圍。花徑半尺。方盛開。摘而食之。空
<pb n="276"/>
中有聲告曰。此玉真峯頂也。邇來四百萬劫。無人至
矣。因為文紀之曰。此一花樹。其壽無量。天根月窟。和
氣之液。洪濛之雪。搆為花骨。世不得聞。仙不得識。頑
立樹下。頻嗅頻笑。方瞳不瞬。溜碧相射。欲與俱化。泯
而為一。倏躍而動。手盡其葩。齒鍊為丹。火凉水浮。鼻
舌毛空迸散香霧。六合同同燦發天光。萬返於源。其
心忽空。一旦獲無身之身。還我於無極。於戲偉哉。書
此紀已。仰面長嘯。聲震空碧。瞿然而寤。舌本猶香。又
甞著施食心法。說正覺摩醯首羅天王療一切病呪。
呪曰。唵。我有大願。無量無邊。虗空爛壞。我願無盡。我
默我呪。先斷病魔。我觀我生。我寶無生。意歸其源。六
根俱寧。歸無所歸。心華自開。我於是時。現無邊身。為
大醫王。普救病難。即臻安康。乃正綱常。終於究意。我
違我誓。我當殛我。滅為微塵。聞聞聞聞。娑婆訶。晚自
集所著文。名曰心史。誓教天下萬世皆為忠臣。錮以
鐵函。沉古井中。明崇禎時承天寺僧浚井得之。新安
汪駿聲刻以行世（蘇州志．宋文偶鈔）。
<other>胡汲仲</other>名長孺。婺州永康人。博學強記。受業青田余
學古。得朱子之傳。以主敬為學之要。默識靜觀。超然
自得。發明本心。導諸學者。一時人望皆歸之。居貧厲
獨行之節。甞語其友。至麋不繼襖不溫。謳吟猶作鐘
球鳴。此予秘密藏中休糧方也。參閱內典。著大同論
曰。孟子沒一千四百年而周子出。周子之傳出於北
固壽涯禪師。程子．朱子皆得之周子。朱子後得張欽
夫講究此道。方得脫然。元來此事與禪學十分相似。
學不知禪。禪不知學。互相排擊。都不曾劄著痛處。真
可笑也。初在宋咸淳中起家監重慶酒務。歷福寧州
倅。宋亡隱永康山。至元二十五年起集賢修撰。出教
授揚州。歷寧海主簿。延祐元年引疾歸。晚居杭之虎
林山。病喘上氣者久之。一日具酒食與比鄰別云。將
返故鄉。門人覺其意。問曰。先生精神不衰。遽欲觀化
耶。汲仲曰。精神與死生初無相涉也。就寢至夜半。聲
寂然。其子駒排戶視之。則正衣冠坐逝矣。年七十五。
時又有馮子振者。攸州人。博學負才氣。通內典。與中
峯本禪師遊。師作淨土偈一百八首。大闡唯心之旨。
子振見而心傾。自號發願學人。為之贊曰。我觀幻住
師。於幻無所住。雖不住於幻。能覺如幻人。幻人汝當
知。垢與淨相對。離垢即淨性。淨土應現前。是故幻住
師。演說淨土偈。手提古佛機。數與念珠等。一偈偈四
句。句句義畢彰。字數逾三千。其實無一字。偈迷念珠
轉。偈悟轉念珠。若人於此中。一一總無念。於無念念
佛。佛念亦復無。紅爪紺髮螺。種種白毫相。有目具瞻
仰。月面照日輪。花敷四色蓮。出微妙高潔。所生皆淨
土。云何是西方。是人見彌陀。悉得安隱住（元史．佛法金湯．續法
喜志．樂邦文類）。
知歸子曰。元世士大夫如趙子昂．程鉅夫．虞伯生．袁
伯長．鄧善之之徒。其於佛法不可謂無意者。然文過
其質。其於道盖未有得也。予故不得而傳之。
汪大紳云。異人異趣異解。

<sarticle>居士傳三十六</sarticle>

<other>耶律晉卿國寶傳</other>
<other>耶律晉卿</other>名楚材。遼東丹王突欲八世孫也。仕金為
開州同知。宣宗遷汴。完顏復興守燕。辟為左右司員
外郎。元太祖既定燕。晉卿閒居久之。已而太祖聞其
名。召置左右。日益信任。每從征伐。晉卿隨事納諫。務
止殺以全民命。太宗即位。拜中書令。軍國大計悉取
決焉。於是均賦稅。正官制。興文學。覈工匠。平權量。給
符印。百度具舉。遐邇悅服。元遂得撫定中原者。晉卿
之力也。晉卿於學無所不闚。尤傾心祖道。初年二十
餘。居燕。自以所得叩聖安澄公。澄公時見許可。其後
輙不以為然。晉卿請其故。澄公曰。公昔官要劇。予不
<pb n="277"/>
敢苦相鉗鎚。又儒者多不信佛法。唯搜摘語錄以資
談抦耳。今誠有志本分事。予安得不為苦口。雖然。吾
老矣。有萬松老人兼通儒釋。辨才無礙。可往見之。晉
卿遂謁萬松秀公。屏絕人事。息心參究。雖祁寒大暑
不輟。迄三年而盡其道。秀公授以衣。名之曰從源。號
曰湛然居士。其後歷官貴顯。日應萬務而神明淡泊。
如處深山中。一日秀公過其家。見晉卿方啖菜根飯
脫粟。曰不太儉乎。晉卿曰。昔燕京被圍。絕粒六十日。
予守職如平常。及扈從西征六萬餘里。備歷險阻而
志不少沮。跨崑崙瞰瀚海而志不加大。盖汪洋法海
涵養之效有如此也。甞自題其象曰。別來十年五歲。
依舊一模一樣。髭髯垂到腰間。雙眉儼然眼上。龜毛
錐子畫空虗。寫破湛然閒伎倆。又曰。有髮禪僧。無名
居士。人道甚似。我道便是。塵塵剎剎露全身。紙上毫
端何處避。當西征時。有司奏五臺等僧徒有能呪術
及嫺武略者可部以從軍。晉卿止之曰。釋氏高行者。
必守不殺戒。奉慈忍行。故有危身不證鵝珠。守死不
拔生草者。用之從軍。豈其宜哉。其不循法律者。必無
志行。在彼既違佛旨。在此豈忠王事。故皆不可以從
軍也。乃止。大夫蕭守中曰。沙門不征不役。安坐而食。
耗國累民。必此類矣。請除之。晉卿曰。人之生也。有天
命焉。人力所不能予奪者也。世有辛苦而飢餓者。有
安逸而飽足者。修短苦樂壽夭窮通萬狀不齊。雖孔
明之智。項羽之勇。顏回之賢。尼父之聖。亦不能移其
毫髮。豈彼沙門能窮吾民。耗吾國耶。故萬世之在天
下。天與則生。天奪則死。沙門亦天地間一物耳。其亦
天養之也。天且宥之。子獨不容。隘亦甚矣。太宗崩。皇
后稱制。任用奧都剌合蠻。晉卿屢諫不聽。尋以疾卒。
至順初贈太師。追封廣寧王。諡文正（元史．湛然居士集．清凉通傳）。
<other>國寶</other>名安藏。畏兀人。世家別石八里。自號龍宮老人。
父腆藏帖材。護廸方燕坐作觀音觀。忽有人抱童子
付之。已而其母有娠。及產紅光發於屋。生五歲甞一
臥三晝夜始寤。問其故。云適見文殊為我說法。不覺
久耳。已而從父兄問經義。即開解。九歲始從師力學。
十三能默誦俱舍論。至十五而孔釋之書皆貫穿矣。
十九被徵入朝。以佛法見知世祖。進寶藏論元演集。
深被嘉歎。因勸上宜親經史。以知古今治亂之由。正
心術以示天下向背之道。遂譯尚書無逸篇．貞觀政
要申鑒各一通以獻。授翰林學士知制誥。尋商議中
書省事。每賜對必以開言路。廣聖慮。慎刑節用為言。
世祖未甞不稱善。至元三十年夏五月丁丑方宴居。
忽端坐若禪定者。左右扶就寢。至夜聞異香馥郁。即
視之。已薨矣。有大星隕於庭。圓相凝室不散。頃之見
白毫光出西南去。辛巳闍維於國西南門之外。得五
色舍利不可勝計。詔收其遺書。得歌詩偈贊頌雜文
數十卷。命刻板行世。延祐二年贈太師。封秦國公。諡
文靖（程鉅夫雪樓集）。
知歸子曰。晉卿於元佐。命功第一。察其本。知其所養
者裕矣。國寶出入儒釋間。觀其言論風旨。殆亦晉卿
之亞。與而元史逸之。其遺書不可得而見矣。為著其
大概如此云。
汪大紳云。敘學佛得力處曰息心參究。未得手時
工夫也。曰涵養之效。既得手時工夫也。大抵參究
之功須要外屏諸緣方易得手。得手後全要涵養
到純一地步方好。

<sarticle>居士傳三十七</sarticle>

<other>宋景濂傳</other>
宋景濂。名濂。世居金華之潛溪。至景濂遷於浦江青
蘿山。仍以潛溪題其室。故學者稱為潛溪先生。學佛
氏之道。亦自號無相居士。母陳氏。夢異僧手持華嚴
經來曰。吾方寫是經。願假一室以終此卷。覺已生景
<pb n="278"/>
濂。少強記絕人。長而從吳萊．柳貫．黃溍諸儒問學。博
通經史。元至正中薦授翰林院編修。辭不行。入龍門
山居十餘年。明太祖取婺州。召見。既徵詣金陵。景濂
曰。吾聞大亂極而真人生。斯其時矣。遂留事太祖。除
江南儒學提舉兼授太子經改起居注。常在左右。備
顧問數。稱述帝王仁義之道。勸上毋專任兵刑。洪武
二年除翰林院學士。太祖常言。佛氏之教幽贊王綱。
又言。天下無二道。聖人無兩心。時廷臣獨景濂能深
契上旨。每召對。輒與究論佛經奧義。時詔於蔣山興
國寺大興法會。景濂作法會記。其文曰。皇帝御寶。歷
之四年。海宇無虞。洽於大康。文武恬嬉。雨風時順。於
是恭默思道。端居穆清。罔有二三與天為徒。重念元
季兵興。六合雄爭。有生之類不得正命而終。動億萬
計。靈氛糾蟠。充塞下上。弔奠靡至。煢然無依。天陰雨
濕之夜。其聲或啾啾有聞。宸衷[盡-(烈-列)+(白*〡*白)]傷若疚在躬。且謂
洗滌陰[鬱-山+止]。升陟陽明。惟大雄氏之教為然。乃冬十有
二月詔徵江南有道浮屠十人。詣於南京。命欽天監
臣羗以穀旦就蔣山太平興國禪寺丕建廣薦法會。
上宿齋室却葷肉弗御者一月。復勅中書右丞相汪
廣洋。左丞相惟庸。移書於城社之神。具宣上意。俾神
達諸冥。期以畢集。五年春正月辛酉昧爽。上服皮弁
服。臨奉天殿。群臣服朝衣左右侍。尚寶卿梁子忠啟
御撰章疏。識以皇帝之寶。上再拜燎香於爐。復再拜
躬視疏已。授禮部尚書陶凱。凱捧從黃道出午門。置
龍輿中。備法仗鼓吹導至蔣山天界總持萬金。及蔣
山主僧行客率僧伽千人。持香華出迎萬金。取疏入
大雄殿。用梵法從事。白而焚之。退閱三藏諸文。自辛
酉至癸亥止。當癸亥日時加申諸浮屠行祠事已。上
服皮弁服。搢玉珪。上殿面大雄氏。北向立。群臣各衣
法服以從。和聲郎舉麾奏悅佛之樂。首曰善世曲。上
再拜迎。群臣亦再拜。樂再奏昭信曲。上跪進熏薌奠
幣。復再拜。樂三奏延慈曲。相以悅佛之舞。舞人十。其
手各有所執。或香或燈。或珠玉明水。或青蓮花氷桃
暨茗荈衣食之物。勢皆低昂應以節。上行初献禮。跪
進清淨饌史冊。祝復再拜亞終。二獻同。其所異者不
用冊。光祿卿徐興祖進饌樂四奏曰法喜曲。五奏曰
禪悅曲。舞同三献。上還大次。羣臣退。諸浮屠旋大雄
寶座。演梵呪三周。初斸山右地成六十坎。漫以堊。至
是令軍卒五百負湯實之。湯蒸氣成雲。諸浮屠速幽
爽入浴焚象衣以綵幢。法樂引至三解脫門。門內五
十步築方壇高四尺。上升壇東向坐。侍儀使溥博西
向跪。受詔而出。集幽爽而戒飭之。詔已引入殿致參
佛之禮。聽法於徑山禪師宗泐。受毗尼戒於天竺法
師慧日。復引而出。命軌範師呪飯摩伽陀斛法食。凡
四十有九飯已。夜將半。上復上殿。羣臣從如。初樂六
奏徧應曲。執事者徹豆。上再拜。群臣同。樂七奏妙濟
曲。上拜送者再。群臣復同。樂八奏善成曲。上至望燎
位燎已。上還大次解嚴。群臣趨出。濂聞前事。二日凄
風戒寒。飛雪灑空。山川慘澹。不辨草木。鑾輅一至。雲
開日明。祥光冲融。布滿寰宇。天顏懌如。歷陛而升。嚴
恭對越不違咫尺。俯伏拜跪穆然無聲。儼如象馭陟
降在廷。諸威神眾拱衛圍繞。下逮冥靈來歆來饗。焄
蒿悽愴聳人毛髮。此皆精誠動乎天地感乎鬼神。初
不可以聲音笑貌為也。肆惟皇上自臨御以來。即詔
禮官稽古定制。京師有泰厲之祭。王國有國厲之祭。
郡厲邑厲鄉厲類皆有祭。其興哀於無祀之鬼。可謂
備矣。然聖慮淵深猶恐未盡幽明之故。特徵內典附
以先王之禮。確然行之而不疑。豈非仁之至者乎。昔
者周文王作靈臺。掘地得死人之骨。王曰更塟之。天
下謂文王為賢。澤及朽骨。而況於人。夫瘞骨且爾。矧
欲挽其靈明於生道者。則我皇上好生之仁。流衍無
際。將不間於顯幽。誠與天地之德同大。非言辭之可
贊也。猗與盛哉。繫以詩曰。皇鑒九有。憲天惟仁。明幽
<pb n="279"/>
雖殊。錫福則均。死視如生。屈將使伸。一歸至和。同符
大鈞。元綱解紐。亂是用作。黑祲盪摩。白日為薄。孰靈
非人。流血沱若。積屍橫縱。委溝溢壑。霜月凄苦。凉颸
酸嘶。茫然四顧。精爽何依。寒郊無人。似聞夜啼。鑄銕
為心。寧免涕洟。惟我聖皇。夙受佛記。手執金輪。繼天
出治。軫念幽潛。宵不遑寐。爰啟靈塲。豁彼蒙翳。皇輿
載臨。稽首大雄。遙瞻猊座。如覿睟容。香凝霧黑。燈類
星紅。梵唄震雷。鯨音號鐘。鬼宿渡河。夜漏將半。飈輪
羽幢。其集如霰。神池潔清。鮮衣華粲。滌塵垢身。還清
淨觀。迺陟秘殿。廼覲慈皇。聞法去葢。受戒思防。昔也
昏酣。棘塗宵行。今焉昭朗。白晝康莊。法筵設食。厥名
為斛。化至河沙。初因一粟。無量香味。用實其腹。神變
無方。動皆充足。鴻恩既廣。氛戾全消。乾坤清夷。日月
光昭。器車瑞恊。玉燭時調。大庭擊壤。康衢列謠。惟佛
道弘。誓拔群滯。惟皇體佛。仁德斯被。無潛弗灼。有生
咸遂。史臣載文。永垂來裔。五年除贊善大夫。以禮法
導皇太子。太祖問廷臣臧否。言其善者。問否者為誰。
曰善者與臣友。故知之。否者臣不知也。主事茹太素
上書觸太祖怒。以示廷臣。或言此誹謗非法。景濂曰。
彼盡忠於陛下耳。惡可罪耶。太祖乃釋然。甞欲使參
大政。景濂辭。遂老於侍從。然一代禮樂制作。多景濂
裁定。十年以學士承旨致仕歸。明年來朝。先是景濂
在太祖前稱楞伽為達摩氏印心之經。太祖讀而善
之。至是召見與論諸識生住滅義。乃詔天下僧並讀
楞伽經。頃之辭歸。居青蘿山。闢一室曰靜軒。終日閉
戶。未甞與有司接。甞三閱大藏。暇則習禪觀。自言宴
坐般若場中。有巨鐘朝夕出大聲。未曾聞也。天台僧
無聞謁景濂問曰。經中所說父母之恩鴻博勝羨不
可思量。弟子欲假如來三昧之力升濟神明。未知何
法而可。景濂曰。沙門。汝善念之。夫愛者生死之根。輪
回之本。何以故。眾生由情生恩。由恩生愛。由愛生執。
由執生戀。由戀不捨。遂成妄緣。輾轉出沒無有休息。
沙門汝欲報恩。莫先入道。汝欲入道莫先割愛。愛盡
情盡。性源自澄。能如是者名大報恩。何以故。愛為欲
水。混混不窮。能滋長一切無明枝葉。茷骫纏結。難可
剪除。能割愛者乃菩提道。愛為利劍。鋒刃難觸。能斬
伐一切智慧善果。生意剝落不使萌發。能割愛者乃
菩提道。愛為毒藥。眾苦慘刻。能斵喪一切眾生身命。
七竅流血。彈指變壞。能割愛者乃菩提道。愛如猛燄
光芒燭天。能焚毀一切廬舍器物。化為燼。無復孑
遺。能割愛者乃菩提道。愛如虎狼爪牙銛利。能吞瞰
一切有生等類。窺伺搏噬。最可怖愕。能割愛者乃菩
提道。愛如魑魅幻化不一。能迷惑一切修善之士。顛
倒錯謬喪其本真。能割愛者乃菩提道。愛如敗航檣
傾楫敝。能沉溺一切渡河海者。漂流轉徙不到彼岸。
能割愛者乃菩提道。愛如枳棘叢生道旁。能鈎罣一
切塗行商旅。冠服綻裂惱人心意。能割愛者乃菩提
道。愛如傾崖摧境無時。能壓碎一切動植諸物。有識
無識皆為虀粉。能割愛者乃菩提道。愛如蚖蛇口噴
毒火。能戕賊一切血肉身軀。裂膚墮指受其毒苦。能
割愛者乃菩提道。以是思惟。愛之為害不可具言。沙
門汝善念之。汝能割愛即可破妄。汝能破妄即是返
真。直入菩提之路。福德所被無量無邊。雖聚七寶高
如蘇迷盧山。持用布施。不是過也。是為大功德力。是
為不思議勝力。是為十方大覺如來三昧神力。報父
母恩孰出於此。景濂善說法要。多此類也。十三年以
孫慎獲罪連坐。安置茂州。明年過瞿塘。夜逢僧。唔語
端坐斂手而化。年七十二。正德中追諡文憲。其後雲
棲宏公輯景濂文為護法錄。其所撰沙門塔銘凡三
十九篇。憨山清公盛稱之。以為當代僧史也（宋文憲集．行狀．
護法錄．祠堂記）。
知歸子曰。余讀護法錄。如春風之被物。生意鬯然。其
法會記及答天台僧問。尤能以文字緣泛光明海。其
<pb n="280"/>
真文人之雄乎。至景濂自敘謂己實永明後身。然耶
否耶。讀其數者當自知之。予無容贅言矣。
汪大紳云。許魯齋以儒學導元世祖。興一代文教。
宋潛溪則以儒釋之學輔明太祖。然文教之興。潛
溪其有明一代之權輿矣。二公皆朱子後人也。君
子之澤豈有艾乎。謹書之。以廣後之志乎朱子之
學者。
羅臺山云。透得過夢幻泡影電露六字關。然後能
愛。不然只是妄想團。地獄渣。無相居士以仁義輔
太祖。以割愛啟沙門。直是見得清。立得定。

<sarticle>居士傳三十八</sarticle>

<other>劉萬李王薛傳</other>
<other>劉祖庭</other>名智旺。應天人也。早歲有孝行。已而堅持五
戒。獨處一樓修念佛三昧。居三年。心花發明。往參東
山海舟和尚。遂蒙印可。景泰元年海舟示寂。以大衣
麈拂付之。古溪澄公作東山顧命歌贈祖庭。其辭曰。
金陵有箇奇男子。參訪明師求直指。見說傳燈錄上
人。志氣衝天奮然起。念彌陀如自己。拶得寒氷化為
水。任他非佛與非心。務要禪河窮到底。晝亦然。夜亦
然。銕牛不動痛加鞭。撒手懸崖知落處。千重慾網打
不住。碧眼胡僧沒奈何。分付袈裟為信具。趙州禪。真
罕遇。截斷南山老葛藤。明月清風送君去（明詩偶鈔）。
<other>萬民望</other>名表。號鹿園居士。寧波衛人也。世襲指揮僉
事。正德十七年登武科進士。官至南京中軍都督僉
書。少落落有大志。不事家人業。晝習騎射。夜燒燭讀
書。慕諸葛孔明之為人也。揭寧靜淡泊四言於座右。
嘉靖中與唐應德．王汝中．羅達夫為友。研窮性命之
學。已而閱佛書有契。聞關西釋自然者。以苦行煉磨
得道。因與語。大悅之。自是參究不輟。一日被衲入伏
牛山。曉行見日升。忽大悟。甞語學者言。學貴真悟。語
言精切。不離見解。聖賢工夫。莫先格物。格物者格吾
心之物也。掃蕩一切。獨觀吾心。格之又格。愈研愈精。
到得頓悟本來則徹底明淨。不為一切情境所轉。如
鏡照形。鏡無留形。如鳥飛空。空無鳥跡。斯則融識歸
真。反情復性矣。一日與達夫論道於臨江。達夫躍然
而歸。遺書曰。自聞教後。終日忻忻。若出樊籠。見大世
界。若入巨海。見龍宮藏。舉手動脚無非道妙。其折服
如此。民望明習世務。論議英偉。聞四方有兵變。輙自
奮迅。其所規畫多中要害。海上倭起。民望方赴官南
京。散家財。募死士。遇賊於蘇州。奮擊之。身中流矢不
少挫。遂為巡撫。周珫畫䇿懸賞格。以擕賊黨進兵破
賊海上。焚其舟。居官四十年。家無餘資。野服翛然。時
與衲子遊處。年五十九。無疾端坐而逝。有大星隕於
庭。光射數十丈（焦弱侯憺園集．明儒學案）。
<other>李文進</other>蜀人也。嘉靖中官至都御史總督。宣大初在
朝時以釋氏為異端。請除之。上不從。歸而不樂。有方
山人者。見而問其故。曰。吾幼時讀聖賢書。即知釋氏
為吾道蠧也。不達則已。達則必除之。今既達矣。復不
能除。奈何。山人曰。敢問夫子之欲除釋也。亦甞閱其
書而得其所以蠧吾道者安在乎。文進曰。吾聞朱子
之說。以為異端虗無寂滅之教。夫虗無寂滅豈不為
仁義忠信之賊乎。山人曰。甚矣。夫子其不自重也。
奈何以皓皓之明而蔽囿於他人之一言乎。且余聞
之釋氏。毗盧有萬德。普賢有萬行。安在其虗無寂滅
耶。今夫子必欲除之。當熟翫其書。果無一善可取。力
以除之。則天必助其成功。而無取誚於天下後世也。
文進然之。遂閱佛書。過三月謂山人曰。荷子之誨。得
見大聖人之心法。與吾聖人曾不少異。夫佛謂眾生
心者亦名如來藏。義有空不空。所謂空者。從本以來
無私欲之染。無物累之患。廓然大公虗寥冲漠者也。
所謂不空者。真體無妄。中實靈明。淨德滿足者也。然
<pb n="281"/>
空與不空初無二物。唯吾一心。朱子所謂虗無寂滅
者。但見其空而不識不空之德也。如來藏中有河沙
性德。天地萬物亦吾心之光影耳。吾甞以為天地生
我。今知我生天地矣。山人曰。夫子破格矣。他日見道
不難也。其後之官宣大。聞五臺僧楚峯有道者也。請
山人為介紹。而會於雲中公舘。以昔悟告之。楚峯曰。
噫。公見影矣。若吾法王之心。猶未夢見在。文進悚然
曰。法王之心若為可見耶。楚峯曰。公欲究法王之心。
必極其空而後可以契不空之德。不然則為物欲塞
矣。情愛蔽矣。念緒紛紜生滅流注昏瞢汩沒未有了
時。尚何能見法王之心哉。文進乃退而修空三昧。六
月目不受色。耳不受聲。鼻不受香。舌不受味。六情悄
然運動如偶。一日聞秋風落木聲。忽爾念盡。廓然大
定。楚峯一日見而問曰。公於此道信乎。文進曰祇是
箇李文進。更信阿誰。楚峯曰公今信矣（清凉通傳）。
<other>王道安</other>名爾康。號性海居士。廬陵人。父育仁。終涪州。
知州之官時。擕家宿旅亭。夢大比邱入門而生道安。
道安生而淵默。兒時常樂趺坐。年十三見案上圓覺
經竊觀之。父遇問曰解否。應曰解。時道安實未曉文
義。父遽指經語曰試解之。道安惶迫無以應。良久胸
中砉然開裂。夙慧頓發。即為父宣說其義。父駭之。退
而博覧佛書。皆如夙所習。萬歷二十三年舉進士。授
行人。先後奉詔冊封。諸王問遺無所受。遇名山輙留
止。甞習靜焦山。半歲乃出。初受戒於雲棲宏公。修念
佛三昧。復參求宗要。用力精猛。一日輿行幹折。忽有
省。及使唐時又得旨於松杏老人。語人云。吾至是始
名舍兩臂矣。居常行履純密。夕每端坐至曉。自謂不
過彈指頃。陶周望善道安。問曰。入道以何為功。曰道
無功也。周望曰無功何以進道。曰無功之功至矣。既
而復以書告曰。直心易。深心難。有功之功易。無功之
功難。周望甚服之。二十九年謝病歸。居招提中。為眾
講起信論。著起信疏記。無何痬生左足。日講楞嚴不
輟。已而右足又生痬。漸劇。預知不起。捨田宅與僧。擇
日為券。其友請以十月朔後十日。道安曰吾不待也。
易以朔。謂其友曰。後九日吾行矣。及期。見群僧繞案。
有頃曰。天人至矣。遂瞑。斂之夕。地震動。屋瓦盡鳴。卒
年三十八。道安在時甞止小樓誦華嚴經。妻劉氏夢
大日輪懸樓上。光彩煜然。不可正視。寤而言之。道安
為語佛法。欣然信受。屏葷血。清淨自居。先道安三歲
沒。沒時了然若無事者（陶石簣集）。
<other>薛元初</other>名大春。鳳陽亳州人。郎中蕙之孫也。兒時好
寬衣大履。却紈綺不御。間遇疾。輙喃喃誦佛名。十歲
即善言名理。多與佛經合。父官鴻臚序班。隨之京師。
經古賢遺墟。歎曰。偉哉丈夫。僅以一抔土供樵豎遊
乎。既而習舉子業。始見老莊書及維摩．圓覺諸經。輙
以孔孟語解之曰。世之詘二氏者。未知二氏也。且又
不知孔孟學貴發明自性。何論異同哉。每讀書必過
夜半。一夕豁然有省。自是慧辨無礙。語次舉當體全
空。或難曰。天地間無物不在性中。何云空耶。曰正因
空故無物不具耳。或言。欲知未發當會已發。曰性一
耳。誰為未發。誰為已發。會得時如風檣陣馬。不疾而
速。必待已發又成擔閣矣。或問。草木禽魚皆可見性
否。曰纔涉擬議。是識非性。偶聞花香說偈曰。非動非
定。非淡非濃。聞之滿室。攬之還空。己夢觀音大士導
之河濵。滌以水曰。爾何蒙垢若此。浴已。摩其頂曰。急
尋汝歸路去。尋得疾急。家人相顧泣。元初語其父曰。
四大假合。我非真我。我未生時。誰父誰子。即今之死。
何異未生。如是諦觀。慎勿悲悼。正襟趺坐而逝。年十
五。事在萬歷二十八年（憺園集）。
知歸子曰。劉萬李王薛諸子。俱可謂用志不紛者。其
能發明本有也。宜哉。世之學者。狥名象。牽訓詁。知解
益多。天真日鑿矣。此陽明王先生所為發憤而太息
也。
<pb n="282"/>

<sarticle>居士傳三十九</sarticle>

<other>趙大洲傳</other>
趙大洲。名貞吉。字孟靜。四川內江人也。母余氏。夢二
小沙彌。一衣緇。一衣白。牽衣求托處。緇者先執母袂
不脫。而大洲生。既而白者復來。而小洲生。小洲名蒙
吉。字仲通。兩人即三四歲時相愛也。每相引入坡谷
僻處趺坐。抵掌語。聞人聲斂容默然。或密聽之。不辨
也。詰之。不告也。少長並博通群書。大洲年二十學禪。
時與小洲閉戶習靜。既居母喪。悟哀而不傷之體。兩
人先後中鄉舉。及大洲成進士。小洲遂不復應試。明
世宗朝大洲官翰林。與四方豪傑講習。廓摧俗學。發
明本心。以天下為己任。著求放心齋銘云。乾為吾健。
坤為吾順。風行水流。日麗澤潤。動處為雷。止處為山。
無聲無臭。充滿兩間。此名為心。別名為仁。無內無外。
無損無增。自孝自弟。自聰自明。喜怒哀樂。未有一物。
感而遂通天下之故。有情無情。合為一體。未著軀[殼-一]。
只有此耳。聖人以此洗而退藏。惟有圓圈可以形容。
藏中何有。圈中何名。至精至一。為天地心。原此真心
不分愚智。魚躍鳶飛各適其職。蒙蒙我生。營營自戕。
自斵自喪。自迷自狂。自築其墻。自錮其防。自放於憂
悲愴逸鄙吝貪妬之場而不悟其非真常也。嗚呼。此
獨何心往而不復。夜半一聲天心呈露。夢後周公。廟
中西伯。元酒大羮。泊然無迹。辟彼淵泉。今見涓涓。辟
彼大莖。今見萌根。無象之象。無形之形。根滋莖大。水
到渠成。一時翕聚萬古常靈。嗚呼。易悟者心。難淨者
習。呼為習呼。吸為習吸。習心作主。須臾不離。辟彼家
室。見奪於賊。退處奴𨽻。僕僕受役。反正之苦。禹平水
土。涵養之力。稷藝稼穡。於是一念不起。境不觸也。一
見不倚。微不忽也。不離繩縛。自解脫也。不絕思慮。自
澄寂也。以我視天地萬物。未有我也。以天地萬物視
我。未有天地萬物也。翼乎如鴻毛之遇順風。浩乎如
巨魚之縱大壑也。然而不能無過也。夫不能無過者。
習難淨。自能改過者。性自定也。然後求為真求。放而
不放。真悟真修。前後徹朗。愚非為下。智非為上。回也
從事。參乎免夫。先立其大。白首著書太山。巖巖示我
廣居。學問無他。了此而已。實際其地庶為知耻。銘於
東西。敢告同志。累遷中允掌司業事。嘉靖二十九年
俺答犯都城。嫚書要貢。詔百官廷議。日中莫發一語。
大洲奮然出班曰。城下之盟。春秋耻之。為今之計。請
上速御正殿。下詔引咎。錄周尚文之功。釋沈東於獄。
輕損軍之令。重賞功之格。飭文武百司城守。遣官宣
諭諸將。監督力戰。退敵易耳。先是周尚文為大同總
兵。力戰敗俺。答既卒。大學士嚴嵩格䘏典不予。給事
中沈束以為言。復下之獄。故大洲及之。時世宗遣中
使瞰廷臣還報。心壯其言。令手疏便宜。立擢為左諭
德兼監察御史。令齎金五萬犒軍。嚴嵩心嫉之。當撰
敕。不令督戰。不與一卒護行。時宼騎充斥。大洲單騎
馳入諸將營。散金犒士。會宼引出。將出白羊口。大洲
為仇鸞設畫。謂賊輕重甚多。而白羊路險。若以奇兵
趨出賊前。令賊回尋古北口故道。我以全軍擊之。可
大克也。鸞不能用。尾之。反為賊敗。既復命嚴嵩。復讒
之。世宗怒其為尚文束游說。下之獄。杖於廷。謫茘波
典史。稍遷至南京吏部主事。四十年召為戶部侍郎。
又以忤嵩罷。穆宗即位。起禮部右侍郎。充日講官。每
進講。開陳心學究極存亡得失之幾。穆宗甚重之。遷
南京禮部尚書。既行。復召還。留直講兼翰林學士。教
習庶吉士課讀楞嚴經。謂曰。諸君齒亦長矣。不以此
時讀此經。更何待耶。三年秋命兼文淵閣大學士。參
預機務。與高拱共事。議論多不合拱。以私怨考察科
道。大洲疏言之。拱益不悅。諷言官劾大洲。大洲疏辨。
遂致仕去居位。止一載。晚著書。號二通。曰經世通。曰
<pb n="283"/>
出世通。通各二門。門各為部。既成。為文告古佛聖賢
之神曰。貞吉夙生遇緣。幸染真熏。今出頭來。不忘覺
照。身居臣子之地。每懷經世之憂。心慕道德之途。時
發出世之願。如此展轉四十餘年。邇來垂白謝事。形
志俱衰。顧影枯殘。忽生勇猛。乃取架上舊書以類臚
列。隨文布點。各就部曲。曰統。曰傳。曰制。曰志。屬之史
門。申治理也。曰典。曰行。曰藝。曰術。屬之業門。明學術
也。夫學術必助於治理。治理必原於學術。二門通矣。
世可經矣。題曰內篇。取東土金經摘采要文。以便修
習。曰經。曰律。曰論。屬之說門。大智三昧所自出也。曰
單傳直指。屬之宗門。大行三昧所自出也。夫行智二
嚴。如震輪兩足。闕一不可。二門通矣。世可出矣。題曰
外篇。約要而言。經世者不礙於出世之體。出世者不
忘乎經世之用。然後千聖一心。萬世一道。聖人憂世
之念可少慰矣。嗚呼。虗空有盡。此願無窮。劫石可消。
斯言常在。唯神其鑒之。萬歷十年卒。年七十三。贈少
保。諡文肅。小洲甞被薦出為國子監學。正一月即謝
事。隨大洲歸。自陳其所證。大洲喜為作悟道詩。先大
洲卒（大洲文集．明史）。
知歸子曰。自唐以來。學士大夫儒佛之辨齗齗如也。
大洲先生作而兩家之難通。非深入夫不二之門者。
惡足以與於斯哉。先生與友人書言。近得李長者華
嚴合論。服之。擬以衰殘身命供奉法界。總持二通之
作。盖將游戲乎毗盧性海中也。嗚呼。先生丈夫之雄
哉。
汪大紳云。大洲先生與龍湖紫栢皆以英雄而入
道者。入道愈深。我相愈重了。王摩詰．蘇東坡．黃山
谷俱以名士而入道者。入道愈深。我相愈有趣了。
然則與不學道者何以分別。曰大洲三人學道。三
人我相是雄的。不學道者。我相是雌的。王摩詰三
人學道。王的我相香。蘇的我相活。黃的我相瘦。不
學道。我相便是臭的死的肥的。善學道者不要強
做著無我。只要在我相上著工夫。我相雌的可厭。
要修得他雄起來。臭的可厭。要修得他香起來。死
的可厭。要修得他活起來。肥的可厭。要修得他瘦
起來。此是漸門。倘遇性急的朋友。要請教我如何
是頓門。我便對他道。為學只要了我相耳。我相不
除。禍事不小。然又急切除不得。做工夫到得這裏。
十分著急。不妨回轉頭。將這我相做親人看待。極
力的覔這我相。覔來覔去。要覔他來見一面。覔到
一面也不得見。這便是頓門。

<sarticle>居士傳四十</sarticle>

<other>嚴敏卿陸與繩傳</other>
<other>嚴敏卿</other>名訥。蘇州常熟人也。嘉靖二十年進士。官翰
林院侍讀。三吳數被倭患。歲復大祲。民死徙幾半。有
司徵斂益急。敏卿疏陳民困。請蠲貸。報可。累遷吏部
尚書承。嚴嵩亂政後。吏道污襍。敏卿力為振[飭-力+方]。戒朝
士無得私謁。慎擇曹郎。抑奔競。振淹滯。銓政一新。人
稱之曰嚴青天。拜武英殿大學士。尋致仕歸。居常信
奉佛法。歸心淨土。著樂[邱-丘+(看-目)]文類序云。昔善逝愍群生
之旋復於諸苦趣也。指樂[邱-丘+(看-目)]令歸依。列聖幽讚。宿耆
受生者不一。載諸竺墳。燦如星陳。及後之宗焉者漸
遠。率以聲色求而不知求諸心。故大鑒示以惟心。俾
知欲得淨土當淨其心。是善逝說觀佛而示是心是
佛之旨也。是具三心十心而往生之方也。是法藏發
勝願。其心寂靜。志無所著之因行也。及後之宗焉者
漸遠。率弟視九品恬嬉具縛。夫恬嬉具縛則諸佛不
必出世而度生。而群生之流浪無已也。不求諸心則
愈求愈遠。三聖之觀皆外逐於相也。聖人因病以致
藥。眾生因藥而滋[病-丙+失]。可不哀耶。是故稱樂[邱-丘+(看-目)]。所以使
理即者緣般若而修證。拯流浪於苦輪也。言唯心。所
<pb n="284"/>
以使觀行者本法身而解脫。見三聖於真常也。善逝
指人以寶藏。大鑒啟之以元鑰。大鑒示人以因華。善
逝接人以果地也。披其華而遺其果。猶夫無華矣。有
其藏而不能啟。猶夫無藏矣。事樂[邱-丘+(看-目)]者能外夫唯心
耶。古今吾心之古今也。延極三世而不可際也。剎界
吾心之剎界也。廣被無邊而不可窮也。淨而四聖。染
而六凡。吾心之四聖六凡也。不曰唯心。將安所而求
樂[邱-丘+(看-目)]也。誠知唯心。必不能無事於樂[邱-丘+(看-目)]也。蠢爾含生
遠自無始。於無生而妄生。於無我而執我。三縳十使
習染久矣。非籍濟願船棲靈聖域。則菩薩尚迷於隔
陰。聲聞有昧於出胎。乃下焉者而可自期不退哉。文
殊七佛導師也。無生忍非不證也。而受記往生。善財
一生圓曠劫之果者也。第一義非不聞也。而發願導
歸。不事樂[邱-丘+(看-目)]將何修而盡惟心之妙也。吾心中之阿
彌陀佛。於因地所莊嚴吾心之勝土為樂[邱-丘+(看-目)]。原我之
初與阿彌陀佛無二無別。我則迷而流浪。為佛心中
之眾生。佛則覺而修證。為眾生心中之佛耳。我心即
佛心。我不可得而我也。佛心即我心。佛不可得而他
也。不可得而他之佛。念念度生。無間於我。而眾生執
不可得而我之幻我。背覺合塵。役役而顛冥於三界。
悲夫。故盡修乎樂[邱-丘+(看-目)]者所以盡修乎吾心也。盡修乎
吾心所以遠離顛倒而證我所同於阿彌陀佛者也。
諸佛別無所證。全證眾生本性耳。凡阿彌陀佛所具
足。我亦具足。不離我心。故樂[邱-丘+(看-目)]非相。即我心故非空。
無相即相非相。故即相非相。則依正皆真。生佛同體
矣。依正皆真。生佛同體。則樂[邱-丘+(看-目)]之過去尊音王如來
未甞入滅。未來功德山王如來久已成佛。現在阿彌
陀如來在十萬億佛剎外而靡所隔也。八萬四千隨
形好。隨念隨見。我心非往。彼佛不來。如鏡中燈。如水
中月。鏡非攬燈。燈自現鏡。月非入水。水常含月。在在
爾。法法爾。毫相常觀而非觀。寶臺無生而往生。若然
者謂之惟心乎。謂之樂[邱-丘+(看-目)]乎。吾不得而知也。鹿亭上
人梓宋曉師所集樂[邱-丘+(看-目)]文類。乞予言弁其卷。遂為稽
首佛祖。抒臆見而⿱田廾之隆慶。萬歷間蓮池宏公以淨
土法門倡於雲棲。敏卿實為外護。居鄉好施予。出語
唯恐傷人。歲飢致書當事。請蠲租者三。民甚德之。稱
之曰嚴老佛。年七十有四卒。贈少保。諡文靖。次子名
澂。字道徹。號天池山樵。少有清節。敏卿既入閣。澂侍
母歸。所過或饋之金。澂曰。父辭之朝而子受之塗可
乎。固却之。師事管東溟。傳其學。既又與瞿元立參究
宗乘。以蔭為中書舍人。官至邵武知府。晚而家居奉
雲棲之教。子樸。淳謹樂善。年二十五得疾將卒。澂謂
曰。毋雜思。但一心念佛。樸曰諾。澂又曰。從今以往。吾
亦一心念佛。樸喜曰。審如是。兒無慮矣。正容合掌而
逝。澂乃取樸所刻龍舒淨土文印之。廣遺親故。繫以
書曰。澂一病幾殆。不意復生。雖則苟延。焉知來日回
首營生。舊計有同嚼蠟。一具皮囊終須敗壞。六塵緣
影何處堅牢。不如換却凡心。求生淨土。誦彌陀一句。
消罪業無邊。聊奉勸文。用表誠意。卒年七十八。弟澤。
字開宗。官中書舍人。慷慨能急人之難。臨終書偈曰。
大千世界浩茫茫。俱是爭名奪利場。今日老夫撒手
去。萬緣都淨見空王。投筆而逝。澤子拭。字子張。崇禎
七年進士。知信陽州。有守禦功。入　本朝。大吏交章
論薦不出。搆小楞伽室於錦峯山祖墓旁。息心禪誦。
一日晨起禮佛畢。趺坐脫去。弟濟。字道行。太學生。工
書。有手書楞嚴經行世（明史．常熟志．雲棲法彙．淨土文䟦．樂邦文類序）。
<other>陸與繩</other>名光祖。號五臺居士。平潮人也。嘉靖二十六
年成進士。除濬縣知縣。遷南京禮部主事。歷官驗封
郎中。轉考功及文選。萬歷中累遷吏部尚書。與繩公
忠強直練達掌故。先後居吏部。力持清議。推轂豪俊。
不遺疏賤。人望翕然歸之。亦因是為忌者所中。屢退
閒家居。究心佛乘。發宏護之願。不以毀譽易心。甞為
文募刻五燈會元。其辭曰。夫佛道東流。至晉宋齊梁
<pb n="285"/>
之間。學佛者競以名理禪觀相高。莫究本心妙明之
體。自達磨大士來至此方。始唱直指人心見性成佛。
傳至六祖能公。斯宗大振。厥後五宗並立。門風峻甚。
圓機密義不可以隨言而解用智而求。至於揚眉瞬
目或喝或棒。所以闡呈真體。愈出愈奇。有省者若痛
處喫拳。不會者如聾人聞鼓。而膚識之士乃或病其
難通。訾其詭異。盖由鈍根之無入。則謂聖言之有隱。
大抵然也。然開元之後。宗教大明。上至冕旒簪貂。下
及販夫孺婦。往往能響答元言刃遊道妙。當斯時也。
見性知心。超凡入聖。上下數百年內。先後千有餘人。
自兩儀奠定以來。未有若斯之盛者。何儒門淡泊寥
寥若此。釋教流通林林如彼。良以道喪多岐。智分穿
鑿。仲尼沒而時乎不再。顏淵死而今也則亡。官失而
求之四夷。學絕而傳之方外。一晦一明。有由然矣。至
宋巨儒周元公程伯子乃旁尋墜緒。密闡心宗。或問
儒佛異同。伯子曰。公本來處還有儒佛否。伊川晚閱
內典。遇異人。始明此學。考亭亦曰。達摩盡翻窠臼。尤
為高妙。乃知斥佛老為異端。非程朱之定論也。自茲
而降。去聖時遙。儒昧通方。釋拘異學。由是西來妙旨
東土希聲。所幸教外之單傳。具載傳燈之五錄。濟禪
師以其書浩博。撮為會元。斯固莊生所譏。聖人已往
而糟粕徒存焉者。然而求道之人。有能因言筌窮理
窟。日由繹之。夕鑽剔之。忽焉而鋸窮木斷。水到渠成。
所謂因指以見月。假筏而渡海。亦易易焉。則是此土
此書之不可一日無矣。賤子幼慕神仙。每符瑞夢。既
聞魯訓。知反求乎六經。載遇竺墳。時泛觀乎三藏。稍
能通其一貫。會其殊塗。祇自討論。無誰告語。嗟乎。五
千退席憫增慢之難移。四十無聞嗟寓形之易盡。願
與同懷之士。共成得道之因。敢以此書請同戮力。昔
在先覺有聞半偈而明心。或識二字而證果。矧二十
卷之活句。誠百千劫之奇逢。入此法門皆當作佛。倘
有通微俊彥。慧徹高賢。盡捨牀頭阿堵物。成就世間
希有事。庶開來而繼往。亦自度而度人。不亦偉與。幸
無膠泥。曲儒談曰。非吾孔氏之書也。居父喪。既葬乃
渡江上鄮山禮佛舍利。既至僧出一塔中。懸金磬。可
寸計。內視舍利圜轉不定。初如珠。已如彈丸。已如瓜。
忽如車輪。五色變幻光彩射目。時同遊者或見如梧
子色白。或見如菽色青。與繩心異之。因出金建石浮
圖。藏塔其中。書其事。乞諸宰官居士。遂重興塔殿。密
藏開公首募刻小本藏經。與繩與．馮開之．陳廷祼等
倡導甚力。遠近響應。終以集事。開之。名夢禎。秀水人。
萬歷中進士。官至國子祭酒。免歸。師事紫柏可公。發
宏護之願。刺血寫經律論各一卷。廷祼別有傳。與繩
晚歲亦從紫柏老人遊。研究益力。已而修念佛三昧。
及臥疾。陽陽如平時。左手握心印。經旬不解。紫栢來
視。歎其心力堅猛。為說偈曰。手印堅持。眾所見者。手
印之初。不可心測。豈能目覩。是不能覩。即壞不壞。智
者了然。眾人驚怪。卒贈太子太保。諡莊簡。子伯貞。名
基忠。能紹其學。以蔭為兵部司務遷刑部郎中。會紫
柏以妖書事被誣下獄。既說偈化去。伯貞贊其像曰。
昔先莊簡。法門金湯。博求龍象。為法津梁。既遇吾師。
曰真法王。歸依參請。篤老皇皇。忠得夤緣。巾瓶侍旁。
昏衢智燈。苦海慈航。世間父執。出世導師。近之則畏。
遠之又思。創見則詫。即之轉慈。揭示道要。能覺我迷。
我於彈指。悟昔之非。舍海認漚。乃今始知。因師知佛。
因佛知儒。靈明廓徹。乃有階梯。師曰咄咄。階梯非是。
脚下承當。舉足便至。每惟深慈。感激涕泗。法乳難酬。
有死無二。豈期緣慳。躬承師逝。嗟呼哲人。不可思議。
戒慧之光。遇緣益熾。遊於福堂。作大法施。歷諸苦惱。
意地寂然。既展王法。曰了夙緣。合掌跏趺。隻履翩翩。
六月牢戶。露地風煙。屹峙如山。光溢於顴。西源夏瘞。
淫潦成川。傾城漂舍。激蕩靡堅。意此土封。雨齧風穿。
南遷啟龕。載覿師顏。相好莊嚴。儼若生前。聞古賢聖。
<pb n="286"/>
去來如意。定慧力故。結成舍利。入火入水。色身不壞。
不圖愚蒙。覩此奇異。允若師言。驗瞑目地。非肉身佛。
豈能若是。伯貞後卒於官（明史．阿育山志．紫柏老人集．五燈會元序．平湖志．密
藏禪師遺集附錄）。
知歸子曰。敏卿之於雲棲。與繩之於紫柏。非徒外護
而已。考其言論風旨。亦各有相喻於微者焉。嚴氏陸
氏代有顯人。予采其通知佛法者著於篇。嗚呼。世祿
之家。驕以取敗者多矣。非範之於道。其能久乎。
汪大紳云。佛與眾生。心性本無差別。過關人不妨
如此道。未過關人畢竟以換却凡心一句為斬關
奪隘要著。凡心者何。眾生色心也。眾生全靠著這
色心育養五蘊。安隱六根。受用六塵。陪奉自謂快
活度日。不知本來一段光明陷在色心之中。五蘊
埋却。六根交結。六塵封蔽。弄得你這段光明污染
千生。流浪萬劫。無絲毫出頭分。在你須起箇厭離
心。換却他方。是如何得換却。宗門中人拋一無義
味語在你肚子裏。與鐵酸饀相似。任你咬嚼。色心
一點也育養他不來。咬嚼到得五蘊可憐。六根零
落。六塵消煞。所謂敗家散宅時候也。家已散矣。宅
已敗矣。這段光明自然出現。盖天盖地去也。淨土
中人請一尊佛放在你肚子裏。這便是你的主人
公了也。念念無間。一心供養。供養久之。佛念漸長。
色心自漸漸消去。消到盡時。即此五蘊根塵變成
佛國。所謂形段身易為光明身者。只是還你那一
段光明耳。換却凡心一句。是修行大關隘。換得來
是聖。換不得來是凡。此處沒毫頭許假借。修行人
須自考。若過不得這關。慎勿徒效過關人說心說
性是一是二。賺却一生也。儒門中苦苦說道心人
心。義理之性。氣質之性。亦最是要緊去處。克得己
方得。由己變化得氣質之性。方能成性。此如水之
寒。火之熱。無可疑者。於此未能痛下工夫。現成說
箇是一者。只為做了色心眷屬。捨不得食色性也
一句耳○嚴氏之於雲棲。陸氏之於紫柏。遙遙相
對。章法天然入妙。

<sarticle>居士傳四十一</sarticle>

<other>楊唐戈孫朱郭郝杜二吳張傳</other>
<other>楊[邱-丘+(看-目)]華</other>名嘉褘。江西泰和人。萬歷中諸生也。少好學。
於書無所不窺。已而潛心內典。年十三持不殺戒。蚤
虱無所傷。至二十餘入南京國子監。俄疾作。夢遊地
獄。見地藏菩薩於冥陽殿。覺而放諸生物。延僧誦經。
唱佛號。已而謂人曰。吾將逝矣。青蓮花現吾前。非淨
土境乎。遂晝夜唱佛號不絕。命侍者息燭曰。吾常在
光明中。不須燭也。問何所見。曰蓮開四色。問見彌陀
否。曰見彌陀現千丈身。問觀音。曰身與彌陀等。惟不
見勢至耳。言訖忽躍起拈香曰。彌陀經功德不可說
不可說不可說。吾已得上品生矣。寂然而逝（往生傳）。
<other>唐體如</other>名廷任。浙江蘭溪諸生也。天性醇慤。躬孝友
之行。已而覺世無常。傾心至道。參雲棲宏公。受念佛
三昧。遂力行之。閱十三年如一日。年六十。當仲冬之
旦。謂諸子曰。新春十有一日吾行矣。至期。盥漱整衣
端坐手結印口稱佛號微笑而逝。事在萬歷三十一
年（往生傳）。
<other>戈以安</other>錢塘人。事雲棲宏公為師。法名廣泰。事親孝。
好行陰德。晚歲奉佛甚[虔-文+ㄆ]。與僧元素結春秋二社為
念佛會。誦華嚴經。已而曰。吾大限迫矣。當為西歸計。
遂閉一室習禪誦。晨夕不輟。預尅歸期。前二日家人
來視甚悲。以安曰。生必有滅。奚悲為。吾方凝神淨域。
面覲彌陀。若等勿以情愛亂我正念。請元素至。共唱
佛號。及期而化（往生傳）。
<other>孫叔子</other>江南桐城人。父鏡吾居士。讀雲棲彌陀疏抄。
喟然歎曰。至哉妙用。旋乾轉坤。所謂十世古今始終
<pb n="287"/>
不離於當念。其惟念佛一門乎。鑄阿彌陀佛像。按四
十八願以為莊嚴。像成送之雲棲。因乞法名為廣寓。
稱弟子叔。子年十二從焉。遂受五戒。法名大圩。歸而
斷葷血。棄科舉業。修念佛三昧。勤苦不惜身命。俄見
兩比邱持蓮花立於前曰。孺子善哉。一心淨土。復見
化人誦金剛經一晝夜。乃瞿然起坐曰。彌陀觀音皆
來迎我。結金剛拳印。高唱阿彌陀佛數聲。泊然而寂。
有淨土十二時歌傳於世。其室中歲產瑞芝。卒之歲
有大如斗者。其色或如金。或如玉。或如赤白輪（往生傳．雲
棲法彙）。
<other>朱綱</other>順天貢士。官終府同知。專修淨業。日誦佛名三
萬聲。積十五年。一日坐榻上。方提珠誦佛名。忽異香
滿室。曰佛來也。遂逝（徃生傳）。
<other>郭大林</other>湯陰人。亦專志淨業。年七十六。一日謂其子
曰。明午吾去矣。無疾而逝（徃生傳）。
<other>劉通志</other>順天人。精勤念佛。年五十二得疾。念益切。其
法侶李白齋先卒。通志絕而復甦。謂家人曰。白齋與
我當同生淨土。已維舟相待矣。為我易衣掛念珠於
項。從之。遂逝（徃生傳）。
<other>郝熈載</other>錢塘諸生。為人忠信不欺。晚歸雲棲之教法。
名廣定。居家禪誦無間。已而得疾。一日忽舉首視窻
外。謂其子曰。今者別一乾坤矣。夜半云。佛坐蓮花臺
現吾前。吾往矣。遂逝。事在萬歷三十九年（往生傳）。
<other>杜居士</other>遺其名。順天宛平人也。隱西山瑞光寺側古
齋堂中三十年。專志念佛。對人惟合掌稱佛號。預知
將終。禮懺九日。誦至懺中懇切語。輙流涕哽咽。遂絕
食。日飲水少許。懺畢坐脫。浹旬始殮。顏色如生。有五
色雲盤旋屋上。山中人傳異之（徃生傳）。
<other>吳大恩</other>浙江仁和人。仁慈好施。恤孤窮。護生命。鄉里
稱之。已而皈心佛法。晨夕誦經唱佛號。一日別眾跏
趺而逝。神色煥然。室有香氣。事在萬歷四十年（徃生傳）。
<other>吳用卿</other>名繼勛。江南新安人。性沉毅。嗜善若渴。晚修
淨業。持往生呪唱佛號。日有定課。甞失足墮江中。有
物籍之。流十里躍而登舟。眾以為神。已而患背疽。持
誦自若。俄而正念示寂（往生傳）。
<other>張愛</other>萬歷間中官也。晚持金剛經。閱數年病死。至一
王者所。謂曰。汝合向人間受胎。答曰愛持金剛經。願
生淨土。不願受胎。王者曰。汝持經功少。奈何。愛曰。曾
聞十念成就。况其久乎。王者曰。且放還聽持經去。既
甦。遂去之西山碧雲寺專誦金剛經。又十一年。一日
集眾曰。我以持經力。今西去矣。沐浴更衣端坐而逝
（金剛新異錄）。
知歸子曰。右錄雲棲往生傳而稍附益之。大都聞雲
棲之風而興者也。其他學士大夫名節炳著者別有
傳。嗚呼。自東林以來。樂[邱-丘+(看-目)]之化莫盛於斯矣。孟子曰。
奮乎百世之上。百世之下聞者莫不興起也。況於親
炙之者乎。予於宏公亦云。
汪大紳云。今者別一乾坤矣。如語者。實語者。不誑
語者。不到此地步。修行尚少證驗在。何以明為如
語者。實語者。不誑語者。以十法界觀之。便是十箇
乾坤。佛法界是佛乾坤。菩薩法界是菩薩乾坤。緣
覺法界是緣覺乾坤。聲聞法界是聲聞乾坤。此是
四聖法界也。即為四聖乾坤。天法界是天乾坤。修
羅法界是修羅乾坤。人法界是人乾坤。旁生法界
是旁生乾坤。餓鬼法界是餓鬼乾坤。地獄法界是
地獄乾坤。此是六凡法界也。即為六凡乾坤。修行
到得超凡入聖時候。聖境自然現前。豈非別有一
乾坤耶。何以明其證驗。以十法界之因觀之。一念
起處於十惡境上生心即是地獄界因。念念不斷
便造了地獄乾坤。於慳妬境上生心即是餓鬼界
因。念念不斷便造了餓鬼乾坤。於痴婬境上生心
即是畜生界因。念念不斷便造了畜生乾坤。於五
戒境上生心即是人界因。念念不斷便造了人乾
<pb n="288"/>
坤。於下品十善境上生心即是修羅界因。念念不
斷便造了修羅乾坤。於上品十善境上生心即是
天界因。念念不斷便造了天乾坤。於四諦境上生
心即是聲聞界因。念念不斷便造了聲聞乾坤。於
十二因緣境上生心即是緣覺界因。念念不斷便
造了緣覺乾坤。於六度境上生心即是菩薩界因。
念念不斷便造了菩薩乾坤。於無上菩提境上生
心即是佛界因。念念不斷便造了佛乾坤。由此觀
之。從樂[邱-丘+(看-目)]生心念念不斷。有不往生者乎。有不往
生者必其所發之因未真也。必其念佛有間斷也。
故曰修行尚少證驗在。讚歎此語。一以堅人決定
心。一以發人精進心。

<sarticle>居士傳四十二</sarticle>

<other>殷陳顧朱周蔡虞黃莊鮑傳</other>
<other>殷時訓</other>名邁。號秋溟居士。應天人也。早歲肆業南京
國子監。與江西何善山遊。聞陽明王子之學。又受教
於司業歐陽南野。遂屏居山寺。反求諸心。期於自得。
嘉靖二十年登進士第。授戶部主事。歷官貴州提學
副使。乞假歸。隆慶初以薦起淅江提學副使。遷南太
僕卿。仍移疾家居。萬歷初。張居正當國。欲引以自助。
屬操江都御史。王篆詣其家致意。時訓不應。已而謂
其子慶曰。張公太橫且有禍。篆非端人。不可與作緣
也。久之起南太常卿。旋以禮部侍郎管南京祭酒事。
累疏乞休。得請。時訓性淡泊。雖處清要。不耐交際。苛
禮自通。藉後在官十三。在告十七。閒居耽釋氏書。從
楞嚴經金剛乾慧發悟。著贅言一卷。論楞嚴要義。又
謂楞嚴諸解直吐心得。以經解經。溫陵為最。著溫陵
要解輯補十卷。官太僕日。居滁陽。棲雲樓。作偈曰。春
陰蔽幽齋。朝來始和霽。春風悠然來。花雨滿庭際。又
云。百慮靜中起。旋向靜中消。早知生即滅。始信起徒
勞。又云。丈夫自堂堂。脚底有元路。撒手便歸家。何曾
移寸步。又云。六塵雖幻相。能令真性裂。何名出世心。
但不隨分別。又云。應跡寄人寰。凝神栖絕境。識得銕
牛機。爐𦦨如氷冷。又云。對雨千峯靜。看山百慮輕。昨
宵明日夜。露地白牛生。晚棲天界寺。息心禪定。持戒
精嚴。雖老衲子不過也。年六十有二。自知逝期。焚香
坐脫。若假寐然（明詩偶鈔．楞嚴[蒙-卄+((並-(前-刖))-一)]鈔．江寧志）。
<other>陳廷裸</other>名瓚。江南常熟人。嘉靖三十五年進士。官刑
科給事中。劾罷嚴嵩餘黨。又請錄建言。廢斥者忤旨。
杖六十除名。家居一意修西方淨業。有客過之呵曰。
爾不聞大鑒之論唯心者乎。何厭垢而欣淨為。答曰。
惟心淨土。發之大鑒。而非自大鑒始也。是心作佛。是
心是佛。佛固先言之矣。盖懼人以不淨之心求淨土
也。非曰土無垢淨也。且樂[邱-丘+(看-目)]之可樂也。不獨華池珠
閣鳥音風樹云爾也。吾幸而與羣聖人遊。被無量光。
經無數劫。證無生忍。成無上道。濟無邊眾。誠樂矣。客
以客之禪樂垢土。而我以我之禪樂淨土。禪無客無
我。樂無垢無淨也。客無庸呵我矣。隆慶初復起吏科。
屢以直言。與時相忤。萬歷中累官刑部侍郎。十六年
七月臥疾。誦佛名益[虔-文+ㄆ]。故事京師大臣三品以上暑
月賜氷。既置氷於榻前。眾見氷中湧出七級浮屠。欄
楯鈎綴窗格玲瓏。移時氷漸消。塔影漸瘦。頃之氣絕
而影沒矣。贈右都御史。諡莊靖（明史．樂邦文類序．談薈）。
<other>顧清甫</other>名源。號寶幢居士。應天人。明嘉靖間諸生也。
少豪雋。工詩。善書畵。年將四十。盡棄所習。斷酒肉。搆
小樓。獨坐其上。精修禪觀。唯一小童侍左右。奉香華
淨水。家人女子絕不見其面。每夜五更起。擊大木魚
高聲唱阿彌陀佛。其舍旁有屠兒。每聞木魚聲即起
屠豕。一日遲起。恚而責其妻。妻曰。爾不聞彼道人。日
打木魚念佛耶。自不知罪。乃責我何也。屠兒愕。即折
刀不復屠。一時屠兒從而徙業者甚眾。與棲霞雲谷
<pb n="289"/>
禪師善。結西方社。憨山清公一日至棲霞寺。望見一
道者。閒閒如孤[鴳-女+隹]。即之。其目不瞬。脫若遺世。已而入
殿門禮舍利塔。瞻拜良久。塔頂忽現五色光赭如寶
錯。清公異之。以語雲谷。雲谷曰此寶幢也。方作西方
觀耳。頃之示微疾。請名僧數人相對唱佛號。已而內
人走報曰。滿宅聞蓮華香。眾驚喜。清甫恬然如平時。
徐語僧曰。我坐蓮華中半月餘。見彌陀法身徧虗空
世界。世界皆金色。佛視我微笑而挈我。又以袈裟覆
我。我決定往西方矣。諸子涕泣請曰。父即往。奈兒輩
何。清甫笑曰。汝將謂我生耶死耶。而獨不觀於日乎。
日出於東而沒於西。是果沒乎。遂尅期沐浴更衣端
坐而逝。蓮香三日始歇（憨山夢遊集）。
<other>朱元正者</other>海鹽諸生也。平生有志聖學。律身甚嚴。年
六十餘深入禪悅。居宅後敝屋中閉關。不問家事。每
日晨誦法華經一卷。日過中則靜坐。其門人陳則梁
訪之曰。先生年高。盍少開酒禁。元正曰。子謂我須調
養血氣耶。不知我於生死已畫得斷。則梁竦然。其年
七月語其子曰。吾在此無事可行矣。問何處去。曰西
方去。子及孫固留。許之。至十二月朔示微疾不食。家
人蒼黃治殮具。元正曰。勿忙。此後八日半夜事也。及
期端坐欲逝。復曰。吾生平秋毫不負人。今冬舍後匠
人為我平後門一片地。欲待明年元日便老人出關
行步。其好意未報。因取紙作詩謝之。寂然而逝。時方
鷄鳴。預戒家人臨行勿令婦女來。過二三時乃來。來
亦勿哭。比天明眷屬至皆哭。元正復張目搖頭。令婦
女去。去盡乃瞑（法華持驗紀事）。
<other>周楚峰</other>名廷璋。雲南人也。生於正德嘉靖間。為人淳
朴。治家不計有無。有輙散之貧者。人與之語輙笑。或
謔之詈辱之亦笑而已。素向佛法。晨起必誦金剛．彌
陀．觀音諸經各一卷。充然自得曰。吾不離日用。不涉
貪愛。如是而已。年八十七以清明日上家決辭祖考。
還謂其婦曰。吾將行矣。彌陀迎我。觀音勢至俱來也。
已而曰。觀音謂我絕葷五日可西行。遂日食一粥一
蔬。至期沐而冠。令子弟誦七如來名而已。誦經既畢。
端坐而逝。翼日有香發於體。貌如生（金剛靈應錄）。
<other>蔡槐庭</other>名承植。湖廣攸縣人。性孤迥。淡於聲利。年二
十餘長齋奉佛。甞誦三千佛名。日記一名。至三年乃
卒業。遂終身不忘。登萬歷十一年進士第。歷官嘉興
太守。在官日誦金剛經。室無長物。爐香經案而已。重
興古楞嚴寺。禁民間殺牲祀神。其文云。孔子曰敬鬼
神而遠之。未甞以鬼神為無有也。第鬼神享用與人
間不同。人好酒肉便以酒肉祀鬼神。譬之蛆蟲噉糞
便以糞貢人。豈不得罪於人。盖神明清淨。聞人間酒
肉污穢厭惡不暇。豈肯鑒甞。故郊祀者止用淡酒。承
祭者戒酒戒葷。意可知已。至於餓鬼不能飲水。何能
食肉。欲祀鬼者須用變食真言。又非可漫為也。為此
特示爾等。凡祀神者宜焚香設齋。并誦金剛經一卷。
神自鑒納。陰司極重此經。我今告稟城隍。將爾等前
罪赦除。後次不可再犯。若仍前殺牲污神。不惟無益
且遭罪譴。此係實說。決非妄言。甞問法於雲棲宏公。
遂專修念佛三昧。已而官太常寺卿。乞休歸。知交中
有欲薦為巡撫者。以書問之。槐庭笑曰。若視一巡撫
太尊貴生。我法直超三界。金輪王尚不屑意。况區區
耶。或勸槐庭當教兒。答曰。生死事大。吾自救不暇。遑
恤我後。諸子或美其宮室。不能禁。以扇掩面過之。晚
歲結草菴為念佛會。導諸賣菜傭同回向淨土。作二
偈以謝客。其一云。安養思歸客。湘江一腐儒。不愁明
日事。但覓往生符。斗室隨緣住。稀羮信口餬。胸中絕
憎愛。一任馬牛呼。其二云。休把閒言語。頻頻告老大。
年來性暴惡。開口便糊塗。業重期心懺。人親以病踈。
張三與李四。好醜不關吾。將逝之歲。自號為不久道
人。及疾。舁詣佛寺。請僧祝髮。歸至所臥室。見銀臺接
引。連稱觀世音菩薩。遂逝。有淨土詩及因果書行世
<pb n="290"/>
（明文偶鈔．金剛新異錄．慈心寶鑑）。
<other>虞長孺</other>名淳熙。錢塘人。生而長臥不暝。三歲唱佛號
不絕口。蓮華寶樹現於室中。以告祖母。祖母曰。此西
方瑞相也。因教之習定。遂時時垂目端坐。弟僧孺。名
淳貞。少而相得。居母喪。共習天台止觀。長而為里中
師教。羣兒習鼻觀。以是忤主人。弗恤也。已中鄉舉。尋
授徒毗山。與同社友誦梁皇懺。至次日雲光入楹。甘
露霑壁。天雨金粟玄黍沈水香。方冬萬花盡吐。長孺
感其靈異。習定益堅。遂能前知。雲棲宏公聞而呵之
曰。虞生墮魔網矣。萬歷十一年成進士。居京師。道人
未來事。口占晴雨輙應。聞父喪。一慟欲死。語僧孺曰。
吾與若不能終事父。將不得為人子。非入山修道何
以報恩。歸而廬墓三年。受戒於宏公。每晨起拜墓畢
即往雲棲問法。作淨土四十八問。語在雲栖法彚中。
居山日以羮飯施諸獐兔。虎來輙叱去。服除起職。方
司主事。頃之復告歸。語僧孺曰。吾不悟道。決不復出。
當為陸法和否。亦為王伯安耳。遂携僧孺上天目坐
高峯死關前。與僧孺約曰。任汝登山臨水。看我七日
取證去。晝夜䇿厲無少間。至三七日不悟。倦甚。欲就
枕。忽見高峯禪師斬其左臂。豁然有省。馳證雲棲宏
公曰。凡寐而覺者。不巾櫛而復依衾枕。必復寐矣。迷
而悟者。不莊嚴而復親穢濁。必復迷矣。火蓮易萎。新
篁易折。子自為計。毋以一隙之光自阻進修之路。因
勸令回向淨土以續前因。長孺遂終身行之。或有不
信念佛者告之曰。自覺覺他。覺滿曰佛。念佛者念覺
也。念念不常覺而念念常迷可乎。民止[邱-丘+(看-目)]畿。鳥止邱
隅。不止至善之地而止不善之地可乎。或問如何念
佛。曰。提醒正念。相續不斷而已。百千方便只一知字。
念念無量光。何不可入佛知見。學人修道專求出離
生死。念念無量壽。有何生死可出離。已而還官。遷主
客司員外郎。改司勳。復乞歸。與僧孺日遊湖上。時宏
公方坐南屏演圓覺經。募錢贖萬工池。立放生社。緇
白數萬。伽陀之音震動川谷。一時清節之士多與其
會。實長孺倡率之。甞與僧孺放舟湖心。過三潭。僧孺
慨然曰。此古放生池也。奈何為漁人所奪。長孺因謀
復之。築堤架閣。為放生所。頃之入南屏山不出。僧孺
亦隱靈鷲老焉（德園集附錄）。
<other>黃平倩</other>名輝。四川南充人。萬歷十七年進士。與陶周
望同官編修。並學出世法。中年妻死。不復娶。一夕夢
登寶塔。同年友焦弱候贈一卷書。視之乃雲棲戒殺
文也。覺而持不殺戒。得俸錢輙買生物放之。刻雲棲
文施諸鄉里。已而上書雲棲。稱弟子。篤志淨業。自書
座右云。心淨則佛土淨。不淨三業。滿中穢惡。何由往
生。然非常常覺照。痛與一刀兩段。三業可得淨耶。雲
棲聞而善之曰。誠如是。淨之又淨。淨極光通達自性。
彌陀不求而獲矣。平倩故甞受五戒。至是又請雲棲
遙受菩薩戒。甞見一蜘蛛。為誦佛號。蜘蛛良久立化。
為建小塔。作文志之。友人范子喬請書戒殺卷。携過
武當。其從者探其囊。棄卷龍湫中。子喬求之。遇神龜
引路。復得之。而卷不濡。尋以少詹事乞歸。遨遊山水。
間與衲子酬酢。或欲薦起之。有忌者上章言詞官。結
社談禪。與方外為侶。不當復玷廊廟。遂老於家（明文偶鈔．
雲棲法彙）。
<other>莊復真</other>名廣還。浙江桐鄉人。少為儒。已而學醫。年四
十餘頗厭世事。遂從事養生術。久之致疾。乃喟然曰。
吾獨不能為天地間一閒人乎。遂搆小園。疊石樹花
木嘯歌其中。一日覩花開落。悟身無常。即毀園閉關
坐禪。取金剛諸經誦之。偶出遊杭州。遇一翁與之語
學佛。翁曰。子學佛。誰所師。曰未也。翁曰子不讀柳子
厚服氣書乎。雲棲有蓮池禪師者。近在此。盍往師之。
應曰諾。遂徒步詣雲棲。謁蓮池蓮池。授以念佛法。遂
受五戒。歸家日課阿彌陀佛五萬聲。未半載心地寂
然。年八十再詣雲棲受菩薩戒。歸老於家。居常病其
<pb n="291"/>
鄉人不知正法。多宗邪教。閱淨土諸經論。掇其語要
名曰淨土資糧集。以導眾信。鄉人從而化焉（淨土資糧序）。
<other>鮑性泉</other>名宗肇。紹興山陰人。家世信佛。性泉既冠斷
葷酒。能覆誦法華．楞嚴二經。日每一周。其父命鬻楮
於嘉興。怒其折閱。罰之跪。良久起。則已默轉楞嚴竟
矣。甞從紫柏．散木諸老師遊。晚而皈心雲捿。篤志淨
業。兼肆力於方山。合論永明宗鏡錄諸書。信解通利。
自號天鼓居士。著書曰天樂鳴空。其自序云。華嚴有
言。若有眾生一念信入毗盧法界。縱以惡業墮阿鼻
地獄。毗盧放光觸其身分。應念命隕即生兜率。化為
天子受無量樂。正樂之頃忽有天鼓自空而鳴。告諸
天子。此樂虗妄不久壞滅。慎勿貪著當念無常。諸天
聞已頓悟無生。即證果位。盖毗盧之光熾然常放。無
間無別。而地獄眾生未必盡出。其出者乃往昔曾與
毗盧有緣。一念信入法界者耳。是知此光不住毗盧
不住於我。非我非渠了無處所。故得應念脫苦。既離
地獄復耽天樂。樂久無常衰相現前。乃聞天鼓如是
激揚。即超十地。而此天鼓亦無所從。但有音聲了無
形質。雖無形質常自空鳴。是故號之為無依知印法
門。妙矣哉無依知印也。吾越有山名曰鵝鼻。古寶掌
千歲和尚所居。登其巔者每聞空中樂聲嘹亮。皆謂
天帝作樂。故號天樂鄉。噫天樂即天鼓也。天鼓即無
依智印法門。即毗盧法界之光。既入無依智印法門。
則天鼓轟轟天樂鏗鏗。不舍晝夜遍界全聞。予復撾
之。欲警昏蒙。雖形言迹。出處無從。以故假號天鼓居
士。而名此集為天樂鳴空。臨終囑其子治齋。邀法侶
王季常．戴升之．徐春門等。及緇衣數人至。同聲誦西
方佛號。日西時忽合掌謝眾曰。與諸君永別矣。遂趺
坐而化。他所著書甚具。皆不傳。其天樂鳴空刻入徑
山大藏中（天樂鳴空序）。
知歸子曰。經言雖知諸佛國及與眾生空。而常修淨
土。教化於眾生。南泉亦言。平常心是道。智者領得南
泉意旨。念念趨向而無趨向。念念觀空不作空解。若
諸居士者。其庶幾乎。

<sarticle>居士傳四十三</sarticle>

<other>李卓吾傳</other>
李卓吾。名贄。泉州晉江人。嘉靖間領鄉薦為教官。萬
歷初歷南京刑部主事。出為姚安知府。卓吾風骨孤
峻。善觸人。其學不守繩轍。出入儒佛之間。以空宗為
歸。於時諸老師獨推龍谿王先生。近谿羅先生甞從
之論學。又甞與耿天臺．鄧石陽遺書辨難。反復萬餘
言。抉摘世儒情偽。發明本心。剝膚見骨。在姚安自治
清苦。為政舉大體。往往喜與衲子遊處。常住伽藍。判
事而事辦。是時上官嚴刻。吏民多不安。卓吾言曰。邊
方雜夷。法難盡執。日過一日。與軍民共享太平足矣。
仕於此者携家萬里而來。動以過失狼狽去。尤不可
不念之。但有一長即為賢者。豈容備責耶。居三年以
病告。不許。遂入雞足山閱藏經不出。御史劉維疏令
致仕。遂客居黃安。旋至麻城龍潭湖上。薙髮去冠服。
即所居為禪院。居常與侍者論出家事曰。世間有三
等人宜出家。其一如莊周．梅福之徒。以生為我梏。形
為我辱。智為我毒。灼然見身世如贅瘤。然不得不棄
官隱者一也。其一如嚴光．阮籍．陳摶．邵雍之徒。苟不
得比於傅說之遇高宗。太公之遇文王。管仲之遇桓
公。孔明之遇先主。則寧隱毋出。亦其一也。又其一者
陶淵明是也。亦愛富貴。亦苦貧窮。苦貧窮故以乞食
為耻而曰。叩門拙言辭。愛富貴故求為彭澤令。然無
奈其不肯折腰。何是以八十日便賦歸去也。此又其
一也。侍者進曰。先生於三者何居。卓吾曰。卓哉莊周．
梅福之見。我無是也。待知己之主而後出。必具盖世
才。我亦無是也。其陶公乎。夫陶公清風被千古。余何
<pb n="292"/>
人而敢云庶幾焉。然其一念真實。不欲受世間管束。
則偶與之同也。卓吾喜接人。來問學者無論緇白。披
心酬對。風動黃麻間。時有女人來聽法。或言女人見
短不堪學道。卓吾曰。人有男女。見亦有男女乎。且彼
為法來者。男子不如也。既而麻黃間士大夫皆大噪。
斥為左道惑眾。欲逐去之。卓吾笑曰。吾誠左道耶。即
加冠可也。遂服其舊服。御史馬經綸甞往問易義。大
服事以師禮奉之。入黃蘗山。旋御以北館。於通州復
為言官所劾。下詔獄。獄成。勒歸原籍。卓吾曰。吾年七
十六。死耳何以歸為。奪刀自剄死。經綸備禮殮之。葬
於通州北門外（明文偶鈔．溫陵外紀）。
知歸子曰。予始觀卓吾居士論古之書。駭其言迹。其
行事動為世詬病。以為居士實自取之也。既而讀居
士論學書。服之。嗚呼若居士者。可謂知本者與。居士
既出家。不受戒。無何又反冠服。其戲耶。其有激而為
此耶。則予不足以知之矣。
汪大紳云。卓吾努目。允初低眉。以低眉人寫努目
人。眼光忽如巖下電。此知歸子所謂落落自喜者
與。
羅臺山云。古之傷心人別有懷抱。吾與卓吾先生
亦云○中間一段。無古無今。蒼莽悲懷。恰好閒中。
磕著痛處。觸著奇癢難奈處。借一段冷語消釋。觀
者切勿認作實話。鈍置卓吾。鈍置知歸。吾今日讀
此。乃見卓吾先生可敬處。可愛處。吾今日讀此乃
如讀屈子天問。讀莊子天下篇。讀枚叔七發。

<sarticle>居士傳四十四</sarticle>

<other>管楊陶焦唐瞿傳</other>
<other>管登之</other>名志道。太倉人。學者稱東溟先生。為諸生。篤
學力行。隆慶初知府蔡公建中吳書院。以登之為師。
集諸生講學。甞曰。世必有遯世不見知而不悔之志。
而後可以載道。必有行一不義殺一不辜而得天下
不為之力。而後可以立身。聞者竦然。五年舉進士。除
南京兵部職。方司主事。以父憂歸。服除。補刑部主事。
萬歷初張居正當國。總纜威福六年。登之條上九事。
大旨在肅朝綱。通下情。革弊政。欲奪居正權歸天子。
居正不悅。尋以員外郎出為廣東按察司僉事分巡
南韶道。時廣東多盜。登之實軍伍。嚴連坐。分兵扼要
害。所部宴然。而言官希居正旨。劾之降鹽課司提舉。
明年外計。以老疾致仕。居正敗。廷臣交章論薦起湖
廣僉事。以母老乞歸。初登之以選貢入京師。止西山
碧雲寺。閱華嚴經世主妙嚴品。忽悟周易乾元用九
之義。反觀身心渾同太虗。照見古今聖賢出世經世
乘願乘力與時變化之妙用。以為理則互融。教必不
濫。或順而相攝。或逆而相成。或閟實而彰權。或廢權
以明實。種種出沒種種張弛。各有條理難可思測。此
無他。龍德不可為首也。孔子無可無不可。子思親承
家脉。故曰並育並行。川流敦化。孟子而後。全體太極
貫通三教者。周元公一人而已。我聖祖攬二氏以通
儒各理其條貫。以儒治儒。以釋治釋。以老治老。與其
相參。不與其相濫。盖教理不得不圓。教體不得不方。
規欲圓即以仲尼之圓圓宋儒之方。而使儒不礙釋
釋不礙儒。極而至於事事無礙。以通並育並行之轍。
矩欲方亦以仲尼之方方近儒之圓。而使儒不濫釋
釋不濫儒。推而極於法法不濫。以持不害不悖之衡。
其生平論學大旨如此。甞著從先維俗議。其護法篇
云。釋門於儒家護教者名曰佛法金湯。狀其以外護
內若金城湯池之不可破也。盖佛法有內外二護。拈
花之頃。以正法眼藏涅槃妙心屬大迦葉。入滅之期。
以結集三藏十二部屬阿難。又於刀兵劫後減盡還
增。起而轟揚三乘教法。屬十六應供羅漢。三者總名
內護。而有所謂金湯外護者。則屬之國王大臣。其重
<pb n="293"/>
有加於內護。此以折攝二門寄之也。盖護佛法於增
劫初減之時易。護佛法於減劫將終之時難。護增劫
初減時之佛法。但有攝而無折。護減劫將終時之佛
法。則折攝必須並行。而末法中則折法更嚴於攝法。
邪法不折則正法不可得而攝也。正法以教理行證
全備為義。故護法者必有以鼓末法之人。通五時之
教。明一乘之理。修無漏之行。入涅槃之證。而後可當
金湯外護之名。吾觀唐宋名賢作禪講二家之金湯
者。護教護宗則有之。罕有達於護行護證之旨者也。
愚甞謂儒者不透孔子一貫之心宗。不見乾元用九
之天則。則斷不可與護持如來正法。何者。言不能慮
其所終。行不能稽其所敝也。近有越僧欲續國初岱
宗佛法金湯編。予甞為之言。其大略曰。夫所貴於金
湯者。為其護持正法也。未有身不行正法而能護持
佛之正法者。欲續金湯。當知三重。一曰德行。二曰願
力。三曰知見。德行欲密。大而忠孝全德。細而辭受纖
行。無敗缺也。願力欲堅。八風不能搖其願。百鍊不能
移其力。有餘忍也。知見欲正。佛子必攝之以慈。魔子
必折之以威。勿以小仁賊大仁也。三重闕一則金湯
之量不完。雖使宗徹五綱。教通三藏。兼以捨宅為寺。
傾產飯僧之功。而如來之正法不屬焉。况乎敗類宰
官虗聲居士。徒以塵羮塗飯之餘讚揚佛事。此佛門
之少正卯也。金湯云乎哉。晚尤究心楞嚴經。應諸方
扣擊。益詣元奧。三十五年冬有疾。述孟子七篇。謂子
珍曰。當以殘冬卒業於此。明年將逝。予欲無言。決矣。
至除夕始畢。明年七月病革。命侍者舁至中堂。端坐
而瞑。年七十有三（從先維俗議．楞嚴經[蒙-卄+((並-(前-刖))-一)]鈔．明文偶鈔）。
<other>楊貞復</other>名起元。號復所。廣東歸善人。萬歷初登進士
第。授翰林院編修。累遷吏部侍郎。貞復早歲讀書白
門。遇建昌黎允儒與之言學有省。允儒者近溪羅氏
弟子也。其後貞復官京師。近溪適至。遂受業稱弟子。
時執政者不悅學。近溪遂南歸。貞復歎曰。吾師老矣。
今者不盡其傳。異時悔可及乎。乃移疾歸依近溪以
卒業焉。居閒究心宗乘。慕曹溪大鑒之風。遂結屋韶
石。與諸釋子往還。重刊法寶壇經。導諸來學。為之序
曰。六祖大鑒禪師。予東粵人也。得法黃梅。宏法曹溪。
是有法寶壇經之籍。東南人士家傳人習。予隨眾讀
誦。晚乃自謂有得於其見過知非之旨。孔子曰。已矣
乎。吾未見能見其過而內自訟者也。何絕望至此哉。
盖過不在於過。凡吾人自以為善而帖然安之者。即
過也。何者。是皆識為之也。識生於習。孔子之所謂習
即佛之所謂業也。業識所現。智者過而不留。而愚夫
執以為是。以至認賊作子。喪真失常。是以孔子於其
門人僅許顏子有不善未甞不知。於其交遊僅與伯
玉欲寡其過而未能至。其自鳴亦僅曰五十學易可
以無大過矣。盖其難如此。凡吾人不見性體。即不能
見過。性體一見。過狀歷然。不能見過而自謂見性者。
欺也。不至見性而自謂見過者。亦欺也。見過者見性
之實也。見性如人之活。見過如人知痛痒。謂活人不
知痛痒。無是理矣。問人之活否。曰知痛痒矣。問人見
性否。曰知過矣。此孔子之旨也。亦佛之髓也。六祖壇
經屢發之矣。於法達念法華三千部而責其負此事
業。全不知過。他日又語神會曰。吾常見自心過愆。不
見他人是非好惡。何不自知自見。乃問見與不見。至
哉言乎菩提無樹。明鏡非臺。直入此門方為真實。世
之學人樹菩提而臺明鏡者。即以為賢。此有為之法
有漏之因。宜其麻木不知痛痒也。此經南中無板。故
重刻而序之。盖欲吾人由是經教以詣我孔聖見過
自訟之域。共證本來淨諸業障而已矣。其後有詔召
還。尋卒。所著有證學編行於世。多推明近溪論學之
旨云（曹溪志．明儒學案）。
<other>陶周望</other>名望齡。號石簣居士。會稽人也。萬歷十七年
舉會試第一。成進士。授編修。與同官焦弱侯相䇿發。
<pb n="294"/>
始研求性命之學。已而請假歸。過吳江與袁中郎論
學三日。上剡溪謁周海門。參叩甚力。每自撫膺曰。此
中終未穩在。一日讀方山合論。手足忭舞。語弟齡
曰。吾往者空自生退屈也。海門甞致書詰其所得。周
望復書曰。竊聞華嚴十信。初心即齊佛智。佛智者無
待之智也。何階級之可言哉。然必五十位升進。鄰於
二覺。後契佛乘。孔子三十而立已歷信位矣。然必知
命耳順以至從心。葢知見久汰而日銷。習氣旋除而
日淨。如精金離鑛經鍛鍊而益露光芒。嬰兒出胎加
歲時而自然充長。人形金體不異舊時。瑩淨魁梧新
新莫掩。然則放刀屠兒。獻珠龍女。無待之智燈也。懶
安拽鼻。二祖調心。神化之實功也。以緣起無生為覺
照。故不屬斷除。以佛知見為對治。故不落二乘耳。是
故道人有道人之遷改。俗學有俗學之遷改。凡夫於
心外見法。種種善惡執為實有。如魘人認手為鬼。穉
子怖影為物。遷改雖嚴。終成壓伏。學道人善是己善
過是己過。遷是己遷改是己改。以無善為善故見過
愈微。以罪性本空故改過甚速。顏子有不善未甞不
知。知之未甞復行者是也。僧問古宿如何保任。曰一
翳在目空花亂墜。大慧亦言。學道人須要熟處生。生
處熟。如何生處。無分別處是。如何熟處。分別處是。到
此則過是過。善亦是過。分別是習氣。饒你不分別亦
是習氣。直得念念知非。時時改過。始有相應分。是真
遷善。是真改過。是名隨心自在。亦名稱性修行。先代
聖賢所有言說。總不出此。尚何置同異於其間哉。然
僕今日之病則在悟頭未徹。疑情未消。解處與行處。
說處與受用處。未能相應。以此惻惻。居心不寧。老丈
何以救之。周望居常參一歸何處公案。自言緊作課。
寬作程。一生再生。會有出頭分。不敢求速效也。已而
起前官。累遷左諭德。萬歷三十一年妖書事起。沈一
貫當國。欲藉以陷沈鯉．郭正域。周望詣一貫切責之。
又見朱賡不為救。慷慨數賡。願棄官與沈郭同死。二
人皆心動。沈郭卒得免者。亦周望力也。頃之復乞歸。
以祭酒徵不起。周望生平廉隅甚峻。進退以義。自奉
薄。布衣蔬食終其身。其為學久而益誠。未甞自是。每
曰。古人見性空以修道。今人見性空以長慾。晚而參
雲棲宏公。受菩薩戒。因與諸善友創放生會於城南。
以廣雲棲之化。作放生詩十首。以凡百畏刀杖。無不
愛壽命為韻。其一云。人生事膓腹。及與口舌三。二但
取飽軟。一乃司吾饞。萬錢飾盤筵。殉此徑寸甘。下咽
了無知。理與木札兼。晚食美葵蓼。甚飢望虀鹽。徑寸
况易欺。何當信其婪。半臠償一身。債主真不廉。人羊
須臾理。請君覩其凡。其二曰。毒莖烹肉肥。利刃藏魚
窄。魚肉豈不美。智者走弗食。吾有萬世患。驁以取一
適。匕箸成戈矛。操之還自賊。君看几筵上。怨敵常繞
百。食肉作莖觀。斯言心可刺。其三曰。介盧曉牛鳴。冶
長諳⿱少隹噦。吾願天耳通。達此音聲類。羣魚泣妻妾。雞
鶩呼弟妹。不獨死可哀。生離亦多慨。楚語既侏離。齊
音了難會。寧聞楚人肉。忍作齊人膾。可憐登陸魚。噞
喁向人誶。人曰魚口喑。魚言人耳背。何當破網羅。施
之以無畏。其四曰。挾弩隱衣袂。入林羣鳥號。狗屠一
鳴鞭。眾吠從之囂。殺機翳胸中。燦然若懸杓。吾聞螳
螂蟬。能變琴者操。至人秉慈尚。虎象焉足調。因果苟
無徵。視斯亦已昭。與其噉群生。寧我吞千刀。其五曰。
從事愁見拘。波臣苦遭蕩。蟈氏群處囊。悲鳴更相杖。
寄書已成悔。見夢徒增妄。數錢贖爾至。縛解覊囚放。
困極勢未遒。蘇餘氣仍壯。[銜-金+缶]恩未忍去。故作三回望。
何方絕網羅。向去保無恙。感激見深衷。遲疑抱遐悵。
贈爾金口言。努力此回向。耨水具功德。蓮華好安養。
微施豈懷報。往矣慎波浪。群蛙尤有情。鼓吹西窓傍。
其六曰。昔有二勇者。操刀相與酤。曰子我肉也。奚更
求肉乎。互割還互噉。彼盡我亦枯。食彼因自食。舉世
歎其愚。還語血食人。有以異此無。其七曰。吾聞豐坊
<pb n="295"/>
生。赤章呪蚤虱。蚤虱食幾許。討捕已酷烈。借問坊食
者。還當呪坊不。宏恕聖所稱。斯言非[佞-二+〦]佛。其八曰。生
食不可食。熟以過時敗。生既嫌腥膻。敗時仍臭穢。腥
穢君所知。胡為強吞嘬。水火幻味香。口鼻成災怪。如
蠅穢中育。還以臭為愛。及其生子孫。居然臭穢內。阬
圊難久居。蟲乎可為戒。其九曰。竪首橫目人。竪目橫
身獸。從獸者智攖。甘人者勇鬬。悲哉肉世界。奚物獲
長壽。一虎當邑居。萬人怖而走。萬人俱虎心。物命誰
當救。莫言他肉肥。可療吾身瘦。彼此電露命。但當相
憫宥。共修三堅法。人獸兩無負。其十曰。食肉反有墨。
食糠反肥盛。薇蕨雖苦飢。甘脂亦生病。我痛思彼痛。
彼命如我命。勿憎質直語。質語應易聽。又設問答著
放生解惑篇。甚詳辨。文多不載。三十七年秋有疾。飭
治後事。三日而逝。諡文簡。齡亦好禪學。崇禎中與
蕺山劉子講學陽明祠。從之者甚眾（明史．歇菴文集．行述．雲棲法彙．
紹興志．獪園）。
<other>焦弱侯</other>名竑。應天人也。萬歷十七年舉進士第。一有
司欲為建坊。弱侯謝之。請移賑飢民。除修撰。為東宮
講官。進講時有鳥飛鳴而過。皇太子目之。弱侯即輟
講。皇太子改容聽之。乃復講如初。甞采故事為養正
圖以進。日有啟導之益。為同官所嫉。用科場事被謫
出為福寧同知。再遷為南京司業。初弱侯師事耿天
臺．羅近溪。已而篤信李卓吾。往來論學始終無間。居
常博覧群書。卒歸心於佛氏。天臺甞引程子斥佛語
以相詰。弱侯復之曰。伯淳斥佛。大抵謂出離生死為
利心。夫生死者所謂生滅心也。起信論有真如生滅
二門。未達真如之門則念念遷流。終無了歇。欲止其
所不能矣。以出離生死為利心。是易之止其所亦利
心也。苟止其所非利心。則即生滅而證真如。乃吾曹
所當亟求者。從而斥之可乎。時有唐子張者。先從近
溪學。已而來謁。初見言知。弱侯曰。如為常見。是眾生
法。再見言無知。弱侯曰。無知為斷見。是二乘法。子張
憮然。弱侯因語之曰。人心之妙。囊括太虗。不可以有
無求。不可以取舍得。以無求之者攝心獨坐一事不
理。靜中光景了了可即。事物現前茫無湊泊。大慧呵
之為默照邪禪是也。以有求之者。認取識神以為家
寶。有可俟排有可著手輙生歡悅。不知認賊為子。百
劫千生輾轉淪墜。楞嚴所謂知見立知即無明本。元
沙訶之為昭昭靈靈的禪是也。夫此本地風光。無徑
可尋。無門可入。纔有所重。便成窠臼。學者於口耳俱
喪之餘。言思路絕之際。瞥地一下。任伊說有說無。信
手拈來何所不可。若未曾實證此理。靠些知解為本
命元辰。不知此知頭出頭沒時滅時生。生死流浪輾
轉不休。於無生法忍還相契否。子既有意此道。便當
真參實悟。求正人指與出路。此正人。吾有一訣可以
勘驗。出離生死為正。流浪生死為邪。說無為法為正。
說有為法為邪。無門路無階級為正。可以知知可以
說說為邪。中心行道而外不毀法為正。駕言無礙任
情恣肆為邪。子當如此辨別之。既得其人。死心蹋地
務求安身立命一著。方是究竟法也。居南京。以所學
倡後進。從者甚眾。晚修念佛三昧。泰昌元年卒。年八
十一。贈諭德。崇禎末諡文端（憺園集．陶石簣集．明儒學案）。
<other>唐宜之</other>名時。湖州人也。以諸生貢太學。出判壽陽。繼
輔襄國。流賊破襄陽。宜之投端禮門左井中。家人掖
之出。絕而復蘇。上書自訟。詔付三司究問。得白放還
家。宜之初參蓮池。授以念佛法門。遂勤修淨業。諸眷
屬皆能覆誦金剛經及普門品。晝則各習所業。夜則
共集佛前回向以為常。甞言修淨土者以觀門為要。
須穿衣喫飯常在觀中。或神遊蓮海。華中禮佛。或坐
瞻寶剎。佛光照身。淨想既成。往生何待。遂專修佛觀。
過南京長干寺。禮塔念佛。次見塔頂放白光。佛為現
相。如黃金色。一日坐禪堂。推窗忽見大海中湧一山。
佛坐其上。光明四徹。墻壁林木盡空不見。其精誠所
<pb n="296"/>
感如此。宜之工文章。既歸心佛乘。每順世語言說諸
法要。淮南李小有述廣仁品。宜之為序曰。學者聞胞
民與物之說。亦有刻意推心引為同體。而無奈與自
身痛癢畢竟不同。譬如蒙鏡照人。雖強以人面相逼。
而鬚眉終不能了了。古人在畎畝中。未有天下之任。
而念及一夫如己推溝。亦無奈其覺性明徹。眾生痛
癢呼吸相關。故不禁其焦腸輪轉也。凡夫與眾生雖
求親而反隔。聖人與眾生不求緣而自不隔。則覺與
不覺之分也。聖人經理民物如拯溺救焚。千方百變
皆是仁中之用。唯此覺性徧滿法界是之謂仁耳。伊
尹天民之先覺者也。覺眾生與我不隔。而又覺眾生
不能與我不隔。如父與子不能一心。安能禁其焦腸
輪轉乎。夫如是自不得不以天下為己任。故曰伊尹
聖之任者也。伊尹之任。盖自覺中來也。伊尹之任。天
下不獨謂生民塗炭出之水火而已。若以此為任。後
世豪傑將相皆然。安見其重哉。伊尹自思匹夫匹婦
有不與被堯舜之澤者。若己推而內之溝中。欲使天
下之人皆有匹夫匹婦不與被堯舜之澤者。若己推
而內之溝中之思。此之謂先覺覺後覺。其任天下如
此。故曰重也。盖眾生不覺。非止於不覺而已。不覺之
言不可勝言也。不知君父是我頭目起愛戴想。則自
然欺慢。不知百姓是我血肉起調理想。則自然貪虐。
不知鳥獸魚鼈是我手足指爪起保護。想則自然屠
戮。而諸受害之倫又不能覺知自性。起容受想。起平
等想。起慈憫想。於是欺者還欺。虐者還虐。屠戮者還
屠戮。合千百劫怨讐報施之慘禍。聖人大悲覺體了
了盡知盡見。譬如祖父見子孫殘殺無已。安能禁其
焦腸輪轉乎。是故聖人或以王法明吉凶之影響。或
以天網昭禍福之不漏。或以三世因緣決因果之不
昧。燦然明備矣。然憂世之君子。惟恐眾生聾聵易安。
猶必隨其見之所到時有著述。而吾友小有起而輯
其大成。曰廣仁品。小有慧根深厚一腔愷悌。先有仁
品行世。本以妙生戒殺為宗。自後但見忠孝慈廉之
事。則曰此其生機之布護也。但見貪饕淫縱之事。則
曰此其殺機之橫流也。而廣仁品又因以出焉。向使
小有非二十年至靜中討求。恍然得法界往來之路。
何以為眾生之心如此。其焦腸輪轉乎宜之。他所著
有蓮華世界書．如來香頻迦音等書刻行於世。甞自
營生壙。旋捨之棲霞寺中。遺言死後必用茶毗法。臨
終現諸瑞相。正念而逝（金剛持驗記．淨土晨鐘．廣仁品序）。
<other>瞿元立</other>名汝稷。蘇州常熟人。以父文懿公蔭為官。歷
黃州知府。徙邵武。再守辰州。遷長蘆鹽運使。其在官
以名節自厲。清望歸之。以太僕少卿致仕歸。元立受
業於管東溟。學通內外。尤盡心於佛法。時徑山刻大
藏。元立為文導諸眾信。破除異論。其言曰。世之誕佛
者皆比於范縝之神滅也。而神滅非聖人所立教也。
夫神也者。妙萬物而為言者也。即心也。即道也。範圍
天地。曲成萬物。聖人所以參贊化育者也。是豈形之
所及也。唯聖人為能窮神。而庸愚固未甞亡。特不知
其即道耳。故曰百姓日用而不知。不知則一狥於形。
於是遺範圍天地之廣大而自局。棄曲成萬物之微
妙而自穢。終日役役不過耳目口腹。聖人愍焉。故喻
之曰形而上者謂之道。形而下者謂之器。謂之道。復
慮人之自畫。而高遠之謂非己所及也。故曰利用出
入民咸用之謂之神。堯之所以堯窮此神也。桀之所
以桀昧此神也。是神者遡之無始。推之無終。豈形生
而始生。形滅而隨滅哉。形有盡而神無窮。故曰原始
反終。故知死生之說精氣為物。游魂為變。是故知鬼
神之情狀。而縝之言曰。形即神也。神即形也。形生而
神生。形滅而神滅。藉如縝言。操則存者存形與舍。則
亡者形亡。與出入無時莫知其鄉。百髓九竅六臟誰
為然與。心不在焉。視而不見。夢說築巖。豈目所矚。處
今而憶昔。在吳而知越。何形之能然。縝亦不思甚矣。
<pb n="297"/>
縝之言。使人重形而遺神。淪胥以溺者也。謂形即神。
則舍形無我。舍形無我則凡形之所欲皆我之所欲。
而以禮義維之。是強也。是外鑠也。神不滅而謂滅。則
堯桀均盡。顏跖均生。均生則縱逸者自適。均盡則好
修者徒勞。於是示之以餘慶。戒之以百殃。則見以為
茫昧而難徵也。揭之以仁義。則以為仁義攖人心。揭
之以性善。則以為性惡。則以為善惡混幾何。其能信
之。於是聿皇得喪徽纏。貪毒惡積而不可掩。罪大而
不可解。沉瀹昏衢莫能自出。旋復流浪為苦無已。如
來智入三世。圓應眾機。五時說法。海墨不可勝紀。其
流入震旦者。纔海墨之一滴。是為今一大藏。其語報
則徵之三世。其語性則盡之妙覺。知三世之報則堯
桀不均盡。知性覺之妙則性善無所疑。故下焉者得
其說必惕於三世之報。惡不俟懲而革。善不俟勸而
行矣。上焉者得其說。則妙契性善之真。居仁由義若
耳聽目視。何有攖我心哉。是以聖賢之教得如來而
大暢。惜哉縝之不講。謂神滅形滅而誕佛也。惟如來
之教能窮此神之廣大微妙。語其大則天地者無盡
大海之一漚耳。元會運世者無盡時劫之一瞬耳。語
其妙則無聲無臭。此之空諦也。精一執中此之尸波
羅密也。一言演為無量義。竟古今而推之莫能竟也。
儒佛之是非。黃老之秘密。與夫百家之雄辨。一言蔽
之而有餘也。佐堯而堯。佐舜而舜。父以之而慈。子以
之而孝。護法以之而護諸眾生。帝釋以之而離愛。梵
天以之而勝慧。二乘以之而回向真乘。菩薩以之而
證入妙覺。四聖六凡無根不被。故其言必至於海墨
也。河沙妙德罔越窮神。故其要必歸於一乘也。世出
世法莫不竭盡無餘矣。是以世之興。王莫不尊尚。我
太祖太宗彌極紹隆。太祖既刻大藏於留都。太宗復
刻大藏於京師。列聖纘緒底今無替。至於列代名卿
宿儒。或行峻一世。或文雄百代。龍翰鳳雛之彥。蘭薰
雪白之賢。歸命法流頤真靈筏者。數之更僕未易終
也。嗟乎四大假合也。百年旦暮也。昔之所歷於今奚
存。今之所存又何可恃。至愛終離。大業終棄。神之未
窮。茫茫安托。適百里而不得其所托。則皇皇焉浩劫
之適。何翅百里七趣紛沓。所托非定。狃百年之得喪
而輕萬劫之流浪。可不謂大哀耶。故濟我於一時者
不及濟我於一世者也。俾我一世得所安者不如使
我浩劫得所安者也。求濟我於浩劫者非如來之教
而何。姑未敢論受果登地第。能汎瀾覺海。少溉餘潤。
則契根根塵塵。靡不周徧法界。於是纏盖不能縻。陰
陽不能控。翛兮其翔。汩兮其集。究曠劫於剎那。拔九
類於半偈。莫尚於是矣。密藏．幻余二上人。以南北二
藏皆梵筴。流通不易。思刻方冊。廣其流通。拯溺之慈
甚盛。諸龍象敷美其事盡矣。予特恐世之誕佛者或
沮之。遂書此以輔韋駄氏之䟦折羅杵云。又於佛前
說誓曰。願畢我形壽。力荷此法藏。苟可效我力。靡所
不自竭。念昔佛菩薩。以此法藏故。剝皮以為紙。析骨
以為筆。書寫此經卷。積如須彌山。今此真丹國。陟[釐-未+牙]
瑩於玉。無事以我皮。充此法藏用。使我皮可用。剝所
不敢辭。域有蒙氏筆。無事析我骨。使我骨可用。析所
不敢辭。我今雖食貧。檀貲當勉具。歷仕及歸農。隨緣
力為辦。不直此一生。願盡未來際。常以此法藏。普度
諸眾生。同時發願者又有曾乾亨．傅光宅．唐文献．曾
鳳儀．徐琰．于立玉．吳惟明．王宇泰．袁了凡共九人。其
文俱刻徑山藏中。元立甞上溯諸佛。下逮宗門。撮其
語要為指月錄。盛行於世。後終老於家。於時士大夫
學佛者所在多有。其不列於傳者並著其大概如左。
朱兆隆。名國祚。秀水人。萬歷十一年登進士第第一。
天啟朝拜武英殿大學士。在官侃侃持大體。進退以
禮。事具明史傳中。居常自奉淡泊。日必闔戶閱一卷
書。又靜坐久之乃出。既乞休歸。舟中人見之。知所閱
者乃金剛經也。已而謂其子曰。我生平榮枯不較。順
<pb n="298"/>
逆一如。只得金剛經中無我相無人相六字之力。又
時呼老鄰說經中大意。天啟四年預知將終。命酒自
酌。端坐而逝。鼻中玉筯下垂。久之乃隱。諡文恪。鍾伯
敬。名惺。竟陵人。萬歷中進士。官禮部主事。出為福建
提學。一年以父憂歸。服除不出。年將五十。自念人生
無常。佛性漸失。不覺悲淚。乃專精首楞嚴經。眠食造
次皆執卷熟思。與永新賀中男往復參訂。成楞嚴如
說十卷。將歿前三日。告於佛。請大僧授五戒。法名斷
殘。願生生世世為比邱優婆塞。遂逝。崑山王弱生。名
志堅。萬歷中進士。官終湖廣提學。其學博通內外。與
弟平仲與遊。並禮雲棲宏公稱弟子。弱生甞手寫華
嚴經。至再晚修兜率觀。卒於官。未卒前兩月。嘉定徐
成民治閻羅事。言弱生已注名上生兜率矣。既弱生
自官所寄所著彌勒懺歸。乃驗成民言不虗也。平仲
名志長與遊名志慶。皆博學有高行。老於公車。其手
書華嚴經各一部。金壇王宇泰。名肯堂。父方麓。名樵。
萬歷中以南京右都御史致仕歸。得疾苦躁。宇泰奉
金剛經進曰。願大人澄心聽兒誦經。方麓頷之。誦至
無我相無人相。方麓微笑曰。煩惱本空。我相何在。遂
起坐合掌而逝。宇泰既成進士。官翰林檢討。終福建
參政。平生博通教乘。尤精相宗。以慈恩成唯識疏既
亡。學者無所取證。乃創唯識證義十卷。書成力疾校
讐刻行於世。曰此龍華之羔雉也。初高原昱公以宇
泰之請演唯識俗詮。既成浙江布政使。吳體中施金
刻之為之序曰。眾生念念執我。在在執法。古佛語之
曰無勞執也。此唯識耳。遮執之談。何關表識。而逐影
伺聲之流。乃至望識幢而生執。夫識真如之病與夢
也。病與夢誠非無。顧何得言誠是有。吾求之始。大覺
湛澄識於何生。吾求之終。佛智歷然識向何滅。言思
路絕。擬議道窮。坐見八識恍然墮矣。隨即名轉義。不
等於斡旋。轉即是智境。非立於對待。未轉通智。全體
是識。病外無身。既轉通識。全體是智。覺來無夢。如是
則天親不得已以有頌。護法不得已以有論。高原上
人亦不得已而有俗詮乎。體中。名用。先桐城人。從紫
柏老人遊。復徑山化城寺貯藏經板為流通計。叔父
應賓。官翰林編修。受雲棲戒為優婆塞。敬信尤篤。雲
棲[石*((白-日+田)/廾)]誌多出其手。華亭董元宰。名其昌。為諸生時參
紫柏老人。與密藏師激揚大事。遂博觀大乘經。力究
竹篦子話。一日舟過武塘。念香巖擊竹因緣。以手敲
張帆竹竿。瞥然有省。自後不疑從上公案。因讀華嚴
合論。作偈云。帝網重珠徧剎塵。都來當念兩言真。華
嚴論主分明舉。五十三參鈍置人。又云。儒衣僧帽道
人鞋。百劫莊嚴不受些。笑倒靈山臨末會。生平伎倆
一枝花。萬歷中成通士。官至禮部尚書。告歸。諡文敏
（明文偶鈔．刻藏緣起．常熟志．密藏禪師遺稿附錄．明史．金剛新異錄．鍾伯敬集．活閻君紀略．⿱薜米菴別錄．金剛果
報．唯識證義序．唯識俗詮序．雲棲法彙．畫禪隨筆）。
知歸子曰。儒佛盛衰實相表裏。曹溪之化盛而李翱
演復性之書。東林之教行而周子抉無極之秘。其發
軫迥殊而歸宗非別。洎於明道推闡天人。研窮性命。
往往契金剛無住之旨。維摩不二之門。然而痛斥枯
禪。深排二乘。非獨顯提名教。抑且陰翼禪宗。雖排斥
之言不無太過。將願力所憑別有深旨乎。降及象山．
慈湖．陽明．心齋諸先生。直契心源。痛除枝葉。宜乎登
少林之堂。飲曹溪之水。而乃曲為眾生。嚴分經界。權
實互用。冥顯難窺。越至明之末造。籓籬既撤。華梵交
宣。覲彌陀於數仞墻中。謁庖犧於菩提樹下。大同之
化於是為昭然。或徒尚空言。終乖實相。長顢頇之習。
開閃爍之風。亦識法者所深懼也。予錄自宋以來諸
先生。其一意宗儒者不敢旁濫。若出入二教。信向慤
誠。踐履篤實者。采其議論以導將來。如管楊以下諸
公其尤著者也。子思曰。道並行而不相悖。孟子曰。夫
道一而已矣。非忘言之倫。奚足以語於斯哉。

<pb n="299"/>
<sarticle>居士傳四十五</sarticle>

<other>袁了凡傳</other>
袁了凡。名黃。江南吳江人。故字學海。幼孤業醫。有術
者孔生。善皇極數。推了凡命。勸令習儒書曰。明年當
補諸生。後以貢生為知縣。終五十二歲。然無子。了凡
之先贅嘉善殳氏。遂補嘉善縣學生。既而貢太學。其
考校名次廩米斗石之數悉符孔生懸記語。頃之訪
雲谷禪師於棲霞。與雲谷坐對一室。三晝夜不瞑。雲
谷異之曰。子晝夜中不起妄想。入道不難也。了凡曰。
吾生平有孔生者懸記之。既驗矣。榮辱生死其有定
數審矣。知妄想之無益也。息之久矣。雲谷曰。吾以豪
傑之士待子。不知子之為凡夫也。人之生固前有定
數焉。然大善大惡之人則皆非前數之所得定也。子
二十年坐孔生算中。不得一毫轉動。凡夫哉。曰然則
定數可變乎。雲谷曰。命自我造。福自己求。一切福田
不離自性。反躬內省感無不通。何為其不可變也。孔
生懸記汝者何。試說之。了凡以告。雲谷曰。汝自揣應
得科第否。應生子否。了凡自忖良久曰。不應也。好逸
惡勞。恃才矜名。多言善怒喜潔嗜飲之數者。俱非載
福之基也。雲谷曰。人苦不知非。子知非。子即痛刷之。
從前種種譬如昨日死。從後種種譬如今日生。此義
理再生之身也。何前數之不可變也。了凡韙其言。肅
容再拜曰謹受教。因為疏。發己過於佛前。誓立功行
三千以自贖。雲谷於是授以功過格。教以準提呪。謂
曰。事天立命。須於何思何慮時。實信天人合一之理。
於此起善行。是真善行。於此言感通。是真感通。孟子
論立命曰。夭壽不二。修身以俟之。曰夭壽則一切順
逆該之矣。曰修則一切過惡不容姑忍矣。曰俟則一
切覬覦一切將迎皆當薙絕矣。到此地位。纖毫不動。
求即無求。不離有欲之中。直造先天之境。汝今未能。
但持準提呪無令間斷。持至純熟。持而不持不持而
持。日用應緣念頭不動則靈驗矣。是日更字了凡。自
後終日兢兢。暗室獨處戰惕倍至。遇人憎毀恬然容
受不校也。其明年為隆慶四年舉於鄉。自言行履未
純。檢身多悔。積十餘年而前所誓三千行始滿。復誓
再行三千行。無何生子儼。又三年後所誓滿。復誓行
一萬行。後四年為萬歷十四年成進士。授寶坻知縣。
了凡自為諸生。好學問。通古今之務。象緯律算兵政
河渠之說靡不曉練。其在官孜孜求利民。治績甚著。
而終以善行遲久未完自疚責。一夕夢神告曰。減糧
一事萬行完矣。初寶坻田賦每畝二分三釐七毫。了
凡為區畫利病。請於上官得減至一分四釐六毫。神
人所言指此也。縣數被潦。乃𤀹三坌河築堤以禦之。
又令民沿海岸植柳。海水挾沙上。遇柳而淤。久之成
堤。治溝塍。課耕種。曠土日闢。省諸徭役以便民。後七
年擢兵部。職方司主事。會朝鮮被倭難。來乞師經略。
宋應昌奏了凡軍前贊畫兼督朝鮮兵。提督李如松
以封貢紿倭。倭信之不設備。如松遂襲。破倭於平壤。
了凡面折如松不應行詭道。虧損國體。而如松麾下
又殺平民為首功。了凡爭之強。如松怒。獨引兵而東。
倭襲了凡。了凡擊却之。而如松軍果敗。思脫罪。更以
十罪劾了凡。而了凡旋以拾遺被議。削籍歸。居常誦
持經呪習禪觀。日有課程。公私遽冗。未甞暫輟。初與
僧幻予．密藏議刻小本藏經。閱數年事頗集。遂於佛
前發願云。黃自無始以來。迷失真性。枉受輪迴。今幸
生人道。誠心懺悔破戒障道重罪。勤修種種善道。覩
諸眾生現溺苦海。不願生天獨受樂趣。覩諸眾生昏
迷顛倒。不願證聲聞緣覺自超三界。但願諸佛憐我。
賢聖助我。即賜神丹或逢仙草。證五通仙果。住五濁
惡世。救度眾生。力持大法永不息滅。又願得六神通。
智慧頓開。辯才無量。一切法門靡不精進。世間眾藝
高擅古今。使外道闡提垂首折伏。作如來之金湯。護
<pb n="300"/>
正法於無盡。發願已。書之冊。為唱導焉。家不富而好
施。歲捐米數百石。飯僧居其大半。餘施窮乏者。曰傳
佛法者僧也。吾故急焉。妻賢助之施。亦自記功行。不
能書。以鵝翎莖漬硃逐日標歷本。或見了凡積功少
即顰蹙。甞為子製絮衣。了凡曰何不用棉。曰欲得餘
錢以衣凍者耳。了凡喜曰。若能是。不患此子無祿矣。
家居十餘年。卒年七十四。憙宗朝追敘征倭功。贈尚
寶司少卿。著誡子文行於世。其積善篇曰。易曰積善
之家必有餘慶。然其真假端曲是非半滿大小難易。
當深辨也。何謂真假。人之行善利人者公。公則為真。
利己者私。私則為假。根心者真。襲跡者假。無為而為
者真。有為而為者假。何謂端曲。今人見謹原之士。類
以為善。其次則取邊幅自守者。至言大而行不揜者
棄之矣。然聖人思狂者與狷者而以原人為德賊。是
流俗之取捨與聖人反也。天地鬼神之福善禍淫與
聖人同是非。不與世俗同取舍。有志積善者慎無狥
流俗之耳目也。但於己心隱微默默自洗滌。默默自
檢點。如其純為濟世之心則為端。有一毫媚世之心
即為曲。純為愛人之心則為端。有一毫憤世之心即
為曲。何謂是非。魯國之法有贖人於諸侯者受金於
府。子貢贖人而不受金。孔子聞之曰。自今以往無贖
人於諸侯者矣。子路拯人於溺。其人謝以牛。子路受
之。孔子喜曰。自今魯國多拯人於溺者矣。故知人之
為善不論見行而論流極。現行善其流足害人。非善
也。現行似未盡善。而其流足以濟人。非不善也。何謂
半滿。易言善不積不足以成名。是如貯物於器焉。勤
而貯之。日積而滿。懈而不貯則不滿也。此一說也。昔
有女子入寺施錢二文。主僧親為懺悔。及後入宮。回
施千金。主僧令其徒回向而已。女子問其故。僧曰。前
者施心甚[虔-文+ㄆ]。非老僧親懺不足報德。今則有間矣。此
千金為半。二文為滿也。鍾離授丹於呂仙。點鐵成金
可以濟世。呂問曰終變否。曰五百年後當復本質。呂
曰如此則悞五百年後人。吾不為也。曰修仙要積三
千功行。汝此一言三千功行滿矣。又一說也。又為善
而心不著善。則隨所成就皆得圓滿。心著於善終身
勤厲止於半善。譬如以財施人。內不見己。外不見人。
中不見所施之物。是謂三輪體空。是謂一心清淨。則
斗粟可以種無涯之福。一文可以消千劫之災。苟此
心未忘。雖施萬鎰福不滿也。又一說也。何謂大小。昔
衛仲達為館職。被攝至冥司。吏呈善惡二錄。惡錄盈
庭。善錄如筯而已。以稱平之。則善錄重而衡仰。惡錄
輕而衡低。仲達問何書重如是。吏曰朝廷甞大興工
役。造三山橋。君上疏諫止之。此疏藁也。仲達曰。某雖
言之。未見從。於事何補。吏曰。雖未見從。君一念之仁
已被萬民。善力大矣。故知善在天下國家。雖少而大。
若在一身。雖多亦小。何謂難易。先儒謂克己須從難
克處克。夫子告樊遲為仁曰。先難。若難舍處能舍。難
忍處能忍。斯可貴矣。善量無窮。義類亦眾。有志力行
推而廣之。其改過篇曰。夫造福遠災。未論行善先宜
改過。然改過有機。其機在心。第一要發耻心。孟子曰。
耻之於人大矣。以能用耻則聖賢。不能用耻則禽獸。
幾希之間。其危甚矣。第二要發畏心。日月在上。鬼神
難欺。雖在隱微。實昭鑒之。一念悔悟真誠。足滌百年
宿穢。譬如幽谷。一燈才照。積暗俱除。故過不論久近。
貴於能改。但人命無常。一息不屬。欲改無由。可為哀
痛。第三要發勇心。人不改過。多是因循退縮。若有刻
不能安之。心如毒蛇螫指。疾速斬除。不肯姑待。此風
雷之益也。然人之過有從事上改者。有從理上改者。
有從心上改者。工夫不同。效驗亦異。如前日殺生。今
戒不殺。前日怒詈。今戒不怒。就事而改。強制於外。其
難百倍。且病根終在。東滅西生。非究竟廓然之道也。
善改過者。未禁其事。先明其理。如過在殺生。即思曰。
上帝好生。物皆戀命。殺彼養己。於心不安。且其在彼
<pb n="301"/>
既受屠割。復入鼎鑊。種種痛苦徹骨入髓。而其在己
珍饌羅列。食過即空。疏食菜羮儘可充腹。何為戕物
虧仁造虗妄業。如前日好怒。必思曰。人有不及。情所
宜矜。悖理相干。於我何與。無可怒者。又思天下無自
是之豪傑。無尤人之聖賢。行有不得。悉以自反。謗毀
之來。歡然受賜。且聞謗不怒。雖讒焰灼天。如火焚空。
終將自息。聞謗而怒。雖巧言力辯。如蠶作繭。自取纏
綿。不惟無益。兼有大損。其餘種種過惡。皆當據理思
之。此理日明。過將自止。何謂從心而改。過有千端。惟
心所造。吾心不動。過安從生。學者於好色好名好貨
好怒。種種過端不必逐類尋求。但當一心為善。時時
正念現前。邪念即起污染不上。如太陽當空魍魎自
遯。如紅爐炙炭雪點自消。此精一之正傳。乃執中之
大道。如斬毒樹直斷其根。枝枝而求。葉葉而摘。祇益
自勞。終成迷復。大抵最上治心。當下清淨。纔動即覺。
覺之即無。苟未能然。則明理以遣之。又未能然。隨事
以禁之。發願痛改。明須良朋提撕。幽須鬼神證明。一
心懺悔。晝夜不懈。經一七二七以至一月二月三月
必有效驗。或覺心神恬曠。或覺智慧頓開。或處冗沓
而觸念皆通。或遇冤讐而回嗔作喜。或夢吐黑物。或
夢往聖先賢提擕接引。或夢飛步太虗。或夢幡幢寶
盖種種勝事。皆過消罪滅之象也。然不得執此自高。
畫而不進。義理無窮。功行無窮。昔蘧伯玉行年五十
而知四十九年之非。吾輩身為凡流。過惡蝟集。而回
思往事。常若不見。有過者心粗而眼翳也。是宜日日
知非。日日改過。一日不知非。即一日安於自是。一日
無過可改。即一日無步可進。天下聰明才俊不少。所
以德不加修。業不加廣。總由冒昧因循空過一生。不
可不深思而自勉也。儼後亦成進士。終高要知縣（吳江
志．馮開之集．丹桂籍．密藏禪師遺稿附錄）。
知歸子曰。了凡既歿百有餘年。而功過格盛傳於世。
世之欲善者慮無不知效法了凡。然求如了凡之真
誠懇至。由淺既深。未數數也。或疑了凡喜以禍福因
果導人。為不知德本。予竊非之。蓮華經曰。先以欲鈎
牽。後令入佛智。孟子於齊梁諸君。往往即好色好貨
好樂好臺池鳥獸田獵遊觀。納之歸大道。謂非袁氏
之旨耶。賢智立言因時。而制權各有至苦之心。又各
有其生平得力之故。未必盡同。考了凡行事。其始盖
亦因欣羨而生趨向者。乃其後遂若饑食渴飲之不
可缺焉。何其誠也。後又得讀其誡子文。敬其志。刪其
要而論之。樂善君子當有取焉。
汪大紳云。帶業修行中一箇有力量人。為袁氏之
學者。須識得佛氏十善五戒六度萬行。與道家太
上感應。皆是聖人作易開物成務之旨。方不至墮
落。不然饒你做到轉輪王。一朝墮落。終為牛領中
蝨蟲耳。

<sarticle>居士傳四十六</sarticle>

<other>袁伯修中郎小修傳</other>
袁伯修。名宗道。號香光居士。湖北公安人也。弟中郎。
名宏道。號石頭居士。小修。名中道。號上生居士。三人
同母生。母龔氏。日誦金剛經。一日有巨蛛自梁下。繞
經行數匝。俄對經蹲而伏。母曰爾聽經來耶。乃誦經。
至六如偈。蛛微動若作禮狀。終卷視之。已化去矣。因
為龕葬之。建小塔焉。三人少以文名。長而皆好禪宗。
萬歷中先後舉進士。伯修官至右庶子。中郎為吳江
知縣。聽斷敏決。公庭鮮事輙喜遊山水。後為禮部主
事。謝病歸。築園城南。植柳萬枝。號曰柳浪。與諸禪人
遊處其中。初學禪於李卓吾。信解通利。才辯無礙。已
而自驗曰。此空談非實際也。遂回向淨土。晨夕禮誦
兼持禁戒。伯修．小修亦同時發願。中郎因博采經教
作西方合論。圓融性相入不二門。書成。伯修序之曰。
<pb n="302"/>
香光子避囂山剎。修習淨業。有一禪人闊視高步。過
舍而談。見案上有石頭居士新撰淨土合論。閱未終
篇。抗聲言曰。若論此之法門。原用接引中下之根。何
者。中下人根智慧輕微。業力深重。以憶佛念佛獲生
淨土。如頑石附舟可以到岸。誠宜念佛。至於吾輩洞
了本源。此心即是佛。更於何處覓佛。此心即是土。更
於何處見土。於實際理中覓生佛去來生死三世之
相。無一毛頭可得。纔說成佛已是剩語。何得更有分
淨分穢。舍此生彼之事。香光子聞而太息曰。若汝所
言。止圖口角圓滑。不知一舉足將墜於火阬也。若約
理而言。世間一蚤一虱皆具有如來清淨覺體。無二
無別。乃至諸佛成等正覺。證大涅槃。本體未曾增得
一分。眾生墮三塗。趨生死海。本體未曾減却一分。如
如之體常自不動。生死涅槃等是妄見。亦無如來亦
無眾生。於此證入。亦無能證之人。亦無所證之法。泯
絕心量。超越情有。大地無寸土。佛之一字向何處安
著。至於進修法門。於無修證中修證。於無等級中等
級。千差萬別。雖位至等覺。尚不知如來舉足下足之
處。從上祖師所以呵佛斥教。一切皆遮者。止因人心
執滯教相。隨語生解。不悟言外之本體。漫執語中之
方便。所謂數他家寶己無分文。其或有真實修行之
人。不見佛性。辛苦行持。如盲無導。止獲人天之果。不
生如來之家。於是諸祖知其流弊。遂用毒手。剗其語
言。塞其解路。拶其情識。令其苦參密究。逆生滅流。生
滅流盡。取捨念空。始識得親生父母。歷劫寶藏。却來
看經看教。一一如道家中事。然後如說進修。以佛知
見淨治餘習。拜空花之如來。修水月之梵行。登陽燄
之階級。度谷響之眾生。不取寂證是謂佛種。正如杲
日當空行大王路。不同長夜趨走攀荊墮棘。豈謂一
悟之後即同極果。如供奉問岑大虫。果上涅槃天下
善知識證否。岑曰未證。奉曰何以未證。岑曰功未齊
於諸聖。奉曰若爾何得名為善知識。岑曰明見佛性
亦得名為善知識也。宏辨禪師曰。頓明自性。與佛同
儔。然有無始染習。故假對治令順性起用。如人喫飯
不一口便飽。溈山曰。初心從緣。頓悟自理。猶有無始
曠刧習氣未能頓盡。須教渠淨除現業流識。即修也。
不可別有法教渠修行趨向。後世不識教意。不達祖
機。乃取喝佛罵祖破膽險句以為行持。昔之人為經
論所障。猶是雜食米麥不能運化。後之人飽計禪宗
語句。排因撥果越分過頭。是日取大黃巴豆以為茶
飯也。自悞悞人。弊豈有極。是以纔入此門。便輕十方
如來。莫不自云無佛可成。無行可修。見人念佛則曰自
性是佛。見人修淨土則曰即心是淨。言參禪則尊之
九天之上。言念佛則蹂之九地之下。全不思參禪念
佛總之為了生死。同是出苦海之橋梁。越界有之寶
筏。事同一家。何勝何劣。參門之中所悟亦有淺深。念
佛之眾所修亦有高下。自達摩西來立此宗門。傳燈
錄中如麻如粟。同云入悟。其實逈別。至若般若緣深。
靈根夙植。伽陵破卵。香象截流。或見根宗於片言。或
顯威用於一喝。一聞千悟。得大總持。或有懷出世之
心。具丈夫之志。舍彼塵情。究此大事。不怙小解。惟求
實知。臥薪甞膽。飲氷吞檗。如此三十年四十年。或遇
明師痛與針劄。偷心死盡。心花始開。此後又須潛行
密修。銷融餘習。法見尚捨。何況非法。若趙州除粥飯
是雜用心。湧泉四十年尚有走作。香林四十年打成
一片。兢兢業業如護頭目。直至烟消滅。自然一念
不生。業不能繫。生死之際隨意自在。詰其所證。恐亦
未能超於上品上生之上。何以明之。龍樹菩薩宗門
之鼻祖也。得大智慧。具大辨才。住持佛法。故世尊數
百年前於楞伽會上遙為授記。然亦不過曰證初歡
喜地。往生安樂國而已。而經中上品上生。生於彼間
一剎那頃。亦證初地。良以上品上生解第一義還同
禪門之悟。深信因果還同禪門之修止。是念佛往生
<pb n="303"/>
別耳。其或悟門已入休歇太早。智不入微道難勝習。
一念不盡即是生死之根。業風所牽。復入胞胎。如五
祖戒出為東坡。青草堂再作魯公。隔陰之後。隨緣流
轉。道有消而無長。業有加而無減。縱般若緣深不落
三塗。而出房入房亦太辛苦。還視中下往生之眾。已
天地不足喻其否泰矣。況後世宗風日衰。人之根器
亦日劣。發心既多不真。功夫又不純一。偶於佛祖機
鋒知識語言。或悟得本來成佛處。當下即是處。意識
行不到語言說不及處。一切不可得。即不可得亦不
可得處。將古人語句和會無不相似。既得此相似之
解。即云馳求已歇。我是無事道人。識得煩煩如幻。則
恣情以肆煩惱。識得修行本空。輙任意以壞修行。謂
檀本空也。反舍檀而取慳。謂忍本空也。反聽隨而置
忍。言戒則曰本無持犯。何必重持輕犯。言禪則曰本
無定亂。何必舍亂取定。聽情任意。踏有談空。既云法
尚應捨。何為復取非法。既云真亦不求。何為舍之求
妄。既云修觀習定皆屬有為之迹。何獨貪名求利偏
合無為之道。愛憎毀譽之火纔觸之而即高。生老病
死之風微吹之而已動。爭人爭我。說是說非。甚至以
火性為氣魄。以我慢為承當。以譎詐為機用。以誑語
為方便。以放恣為遊戲。以穢言為解粘。讚歎破律無
行之人。侮弄繩趨尺步之士。或至經年不拜一佛。經
年不禮一懺。經年不轉一經。反看世間不必看之書。
行道人不宜行之事。使後生小子專逞聰明。惟尋見
解。纔有所知即為一超直入。更復何事。輕狂傲慢。貢
高恣睢。父既報讐子遂行劫。寫烏成馬輾轉差謬。不
念世間情欲無涯隄之尚溢。如何日以圓滑之語大
破因果之門。決其防藩導以必流。自悞悞人。安免淪
墜。若不為魔所攝。定當永陷三塗刀山劒樹報其前
因。披毛戴角酬還宿債。莫云我是悟達之人。業不能
繫。夫謂業不能繫。非謂有而不有。正以無而自無。生
既隨。境即動。死安得不隨業受生。眼前一念嗔相即
是怪蟒之形。眼前一念貪相即是餓鬼之形。無形之
因念甚小。有形之果報甚大。一念之微識田持之。歷
千萬劫終不遺失。如一比邱以智慧故身有光明。以
妄語故口流蛆出。一言之微得此惡報。雖有智慧終
不能消。況今無明煩惱熾然不斷。欲以相似見解消
其惡業冀出三塗。無有是處。鄉使此等不得少以為
足。常如說以修行。終不自言我已悟了。即心是佛。豈
可復同中下念佛求生。了達生本無生。不妨熾然求
生即心是土。蓮[邱-丘+(看-目)]不屬心外。不釋禮拜。不舍念誦。智
力行力雙轂並進。方當踞上品之蓮臺。坐空中之寶
閣。朝飯香積。夕遊滿月。回視胎生之品。彳亍寶地。不
聞法語。不見法身。象馬難羣。雞鳳非類。何況人天小
果甕中蚊虻者哉。而乃空腹高心著空破有。卒以偏
執之妄解。攖非常之果報。不與阿彌作子。却為閻羅
之囚。不與淨眾為朋。却與阿旁為伍。棄寶林而行劒
樹。舍梵音而聽叫號。毫髮有差天地懸隔。可不哀與。
故知此道險難未易行遊。成則為佛。敗則為魔。王虜
分於彈指。卿烹別於絲毫。苦樂之分宜早擇矣。況今
代悟門不絕如線。禪門之中寂寥無人。止有二三在
家居士。路途端直可以流通此法。然既為居士。不同
沙門釋子。猶有戒律縛身。方置身大火之中。浸心煩
惱之海。雖於營幹世事內。依稀得一入門。而道力甚
淺業力甚深。即極粗莫如淫殺之業。猶不能折身不
行。何況其細。生死之間安能脫然。故知念佛一門於
居士尤為喫緊。業力雖重。仰借佛力免於沉淪。如負
債人藏於王宮。不得抵償。既生佛土。生平所悟所解
皆不唐捐。縱使志在參禪。不妨兼以念佛。世間作官
作家猶云不礙。況早晚禮拜念誦乎。且借念佛之警
切。可以提醒參禪之心。借參門之洞徹。可以堅固淨
土之信。適兩相資。最為穩實。如此不信。真同下愚。石
頭居士少志參禪。根性猛利。十年之內洞有所入。機
<pb n="304"/>
鋒迅利。語言圓轉。自謂了悟。無所事事。雖世情減少
不入塵勞。然嘲風弄月登山玩水。流連文酒之場。沉
酣騷雅之業。嬾慢踈狂。未免縱意。如前之病未能全
脫。所幸生死心切。不長陷溺。痛念見境生心。觸途成
滯。浮解實情未能相勝。悟不修行必墮魔境。始約其
偏空之見。涉入普賢之海。又思行門端的。莫如念佛。
而權引中下之疑。未之盡破。及後博觀經論。始知此
門原攝一乘。悟與未悟皆宜修習。於是采金口之所
宣揚。菩薩之所闡明。諸大善知識之所發揮。附以己
意。千波競起。萬派橫流。詰其滙歸皆同一源。其論以
不思議第一義為宗。以悟為導。以十二時中持佛名
號一心不亂念念相續為行持。以六度萬行為助因。
以深信因果為入門。此論甫成。而同參發心持戒念
佛者遂得五人。共欲流通。以解宗教之惑。香光識劣
根微。久為空見所醉。縱情肆志有若狂象。去年沉湎
之後。親遊鬲子地獄。烈火洞然。見所熟談空破戒亡
僧。形容尫羸跛足而過。哭聲震地。殆不忍聞。及寤身
毛為豎。亦遂發心歸依淨土。後讀此論。宿疑氷釋。所
以今日不憚苦口。病夫知醫。浪子憐客。汝宜盡剗舊
日知見。虗心誦習。自當有入。生死事大。莫久遲疑。於
是禪人悲泪交集自云。若不遇子。幾以空見賺過一
生。子生我矣。懇求案集作禮而去。已而中郎起故官。
再遷至稽勳司郎中。移病歸。抵家不數日。入荊州城。
宿於僧寺。無疾而卒。小修官南禮部郎中。乞休老於
家。居常勤於禮誦。一夕課畢趺坐。忽入定。神出屋上
飄然乘雲。有二童子導之西行。俄而下至地。童子曰
住。小修隨下。見地平如掌。光耀滑潤。旁為渠。廣十餘
丈。中有五色蓮。芳香異常。金橋界渠欄楯交羅。樓閣
極整麗揖。問童子此何地卿何人。曰予靈和先生侍
者也。問先生為誰。曰君兄中郎也。今方佇君有所語
可疾往。復取道抵一池上。有白玉扉。一童子先入。一
童子導過樓閣二十餘重。至一樓下。樓中人下迎。其
顏如玉。衣如雲霞。長丈餘。見小修喜曰弟至矣。諦視
之則中郎也。上樓交拜。有四五人來共坐。中郎曰。此
西方邊地。信解未成。戒寶未全者多生此。亦名懈慢
國。上方有化佛。樓臺前有大池。可百由旬。中有妙蓮。
眾生生處。既生則散處樓臺。與有緣淨友相聚。以無
淫聲美色勝解易成。不久進為淨土中人。小修問兄
生何處。中郎曰我淨願雖深。情染未除。初生此少時。
今居淨土矣。終以戒緩。僅地居。不得與大士升虗空
寶閣。尚需進修耳。幸宿生智慧猛利。又曾作西方論。
讚歎如來不可思議度生之力。感得飛行自在。遊諸
剎土。諸佛說法皆得往聽。此實為勝。遂携小修而上。
倐忽千萬里。至一處光耀無障蔽。皆以琉璃為地。界
以七寶樹。皆旃檀吉祥。出眾妙花作異寶色。下為寶
池。波揚無量。自然妙聲。其底沙純以金剛。池中眾寶
蓮葉五色光。池上隱隱危樓廻帶。閣道旁出。皆有無
量樂器演諸法音。中郎曰。汝所見淨土地行眾生依
報也。過此為法身大士住處。甚美妙千萬倍於此。神
通亦千萬倍於此。吾以慧力遊其間。不得住也。過此
為十地等覺所居。吾不得而知。過此為妙覺所居。唯
佛與佛乃能知之。語罷復至一處。光耀逾前。坐頃之。
中郎曰。吾不圖樂之至此極也。使吾生時嚴持戒律
尚不止此。大都乘戒俱急。生品最高。次戒急。生最穩。
若有乘無戒。多為業力所牽。流入八部鬼神眾去。予
親所見者多矣。弟般若氣分頗深。戒定力甚少。夫悟
理不能生戒。定狂慧也。歸五濁。趁強健。實悟實修。兼
持淨願。勤行方便。憐憫一切。不久當相晤。一入他途。
可怖可畏。如不能持戒。有龍樹六齋法見存。遵而行
之。殺戒尤急。寄語同學。未有日啟鸞刀口貪滋味而
能生此土者也。雖說法如雲如雨。何益於事。我與汝
空王劫時世為兄弟。乃至六道莫不皆然。幸我得善
地。恐汝墮落。方便神力攝汝至此。淨穢相隔。不得久
<pb n="305"/>
留。時伯修已沒。因問其生處。中郎曰。生處亦佳。汝後
自知。忽凌空而逝。小修起步池上。忽若墜水。躍然而
醒。時萬歷四十二年十月望也。小修自為記如此。初
伯修有子曰登。年十三病痞將終。語中郎曰。死矣。叔
父何以救我。中郎曰。汝但念佛即得往生佛國。此五
濁世。不足戀也。登遂合掌稱阿彌陀佛。諸眷屬同聲
助之。頃之登微笑云。見一蓮華色微紅。俄而云華漸
大。色鮮明無與比者。俄而云佛至。相好光明。充滿一
室。頃之氣促。伯修曰。汝但稱佛之一字可也。登稱佛
數聲。合掌而逝（明史．明文偶鈔．西方合論序．白蘇齋集．珂雪齋外集．獪園．金剛新異錄）。
知歸子曰。明萬歷間。蓮池大師以淨土法門倡於雲
棲。謹持誦。嚴戒律。從之遊者彬彬多踐履篤實之士
焉。同時卓吾老人亦以禪導後進。而學喜師心。行無
轍迹。流末滔滔。老人安得不任其咎。予讀袁氏兄弟
早歲文。大率掉弄知解。依違光景。心竊病之。已而得
見中郎西方合論。三復之不厭。而伯修所為序。懺悔
切深。闢荊榛。由坦道。甚矣。袁氏兄弟之善補過也。學
者觀此。可以自鑑矣。
汪大紳曰。夫子曰。吾未見能見其過而內自訟者
也。袁氏兄弟其庶矣乎。覺心悲心怎地廣大真切。
大紳又與允初書曰。承勸看西方合論。當檢出來
看。檢不出。當借閱也。袁氏禪非敢遽斷為口頭。得
法於龍湖。龍湖不無狂魔入肺腑之證。至袁氏一
轉而為輕清魔。墜在輕安快活裏作科臼。日流在
光滑滑處。生知生見。無箇銀山鐵壁時節。後來知
無所得。歸心淨土。真是奇特。然不可以是之故於
宗門淨土妄生高下也。須知宗門中事。釋迦佛所
說是這箇。彌陀佛所說是這箇。彌勒所說也是這
箇。無二無分別也。若然則大家在這裏過活儘彀
了。為甚要生西方。要生兜率。曰此願輪也。又為甚
讚歎西方者倍於兜率。曰生人而有人欲生天。亦
有天欲生西方。則人天之欲淨矣。人天欲淨。正好
了當這箇。所以盡十方法界願輪之大。莫大於往
生西方也。乘此輪願者切不可隨語生解。隨語生
解便起一分計較心。這計較心是六道輪廻之根。
非往生淨土之因也。欲生兜率者請從布袋和尚
詩入。欲生西方者請從豐干詩入。此正因也。布袋
是彌勒化身。豐干是彌陀化身。

<sarticle>居士傳四十七</sarticle>

<other>曾端甫趙凡夫劉玉受傳</other>
<other>曾端甫</other>名大奇。江西泰和人也。篤信佛法。為文博辨
瑰偉。著書曰通翼。出入內外經傳。推闡罪福因緣。苦
空無常之旨。解愚俗之惑。其護生篇義尤深切。其辭
曰。客問。經言。人食羊。羊食人。生生世世。互來相噉。以
是因緣。歷千百劫長在生死。推之他物。亦莫不然。如
是則人之涉世。觸手成罪。亦可懼矣。將誠然乎通。曰
夫聖言如實。經旨不虗。輪廻之說報應之談。據事似
誕尋理必然。夫人之力莫大於心。心力所牽。形勿能
抗。故心悲則貌皺。心喜則貌舒。暫情猶且役貌。全力
固宜君形。孟子曰。人之異於禽獸者幾希。庶民去之。
君子存之。幾希既去。同體禽獸。與禽獸同體。則形逐
神遷。力猛則遷於生前。力緩則遷於死後。淹速少異。
究竟理齊。若畫師之為馬。靳尚之為蠎。死後之變也。
封邵之為虎。明珍之為蛇。生前之變也。明珍化理與
畫師同。一以藝故。紆神情於騄耳。一以論故。寄觀想
於率然。神往則形隨。想成則我易蛇馬嬗矣。然或速
化而或徐受。則猛緩異也。封邵化理與靳尚同。一以
虣故。情同于於菟。一以忮故。理均於毒蟒。情同則形
符。理均則事等。蟒虎肖矣。然或速化而或徐受。亦猛
緩異也。資此而言。則輪廻之說事在不疑。輪廻無疑。
則我之為我亦將不免。何則。善境難攀。惡途易涉。即
<pb n="306"/>
今貪心瞋心毒心勝心憎人心忌人心愛戀心驕慢
心妄想心貢高心名心利心殺心淫心。觸事現行。流
注不斷。誰非蛇蟒之相。並是馬虎之因。然則四肢九
竅暫時人體。愛子艶妻剎那眷屬。一息不還。人物誰
辨。如此而猶恬心伊公之鼎。快意朱亥之門。殫四海
於賓筵。耗萬錢於食品。傲秦宮之連騎。美晉國之如
坻。吾恐傷心之慘。行將自及。周顒所云。不亦悲乎。夫
人與物無異。而人之所以不殺人者。其途有三。一曰
不敢。二曰不忍。三曰積習。橫目之民。遊俠之家。莫不
欲推鋒異己剚刃仇胸。然而斂手莫施。懷惡不展者。
徒以竹書可畏。刑鼎是虞。此之謂不敢。司命之君專
殺之長。勢堪逞暴。力可快心。然而一夫之獄。遲回不
上。一人之死。慘戚不寧。徒以員顱方趾。同體觸懷。寡
妻孤兒跉𨂲可念。此之謂不忍。既以不敢而又不忍。
則殺人之事世間全稀。渭水之血或終身而未覩。河
南之屠或卒歲而不聞。家習為俗。世釀為風。雖或藥
崧之徒橫觸躁君。吉頊之黨悞抵鷙后。而猶執杖莫
下。持七不前。意怯於臨殺。手柔於瀕死。此之謂積習。
三事交持而蒼蒼之民得寄命於其中矣。若夫物則
不然。屠儈之業不施禁於皐蘇之年。鮮食之民不抵
償於堯舜之日。殺心熾於異體。愛念伏於分形。聲緣
業而殊倮。故似慘似舒。而聞之者不憐肉。償負而非
參。故不臊不腥而食之者甚旨。彼命乍酬。則因已往
而難見。我仇方結。則果未來而誰知。因果雙泯。砧刃
交施。而又見殺聞殺不絕於耳目。自殺教殺無間於
歲時。漉蟲護草之慈。僧既寡二。高柴幸靈之善。俗亦
無雙。而近儒節用時取之。說吾道中正之語。又薰蒸
於其耳。浸灌於其心。於是千生入筯曾無動容。百品
充庖略不關念。萬方逞暴。四蟲亡訴。強者則搏人以
爭一旦之命。弱者則吞聲以填萬民之腹。不依人而
食者則匿於山林。寧受大獸之噬。猶十二之可逃。必
依人而食者。則豢於牢筴。以待不時之需。無萬一之
能免。嗚呼。唐人有云。生也何恩。殺之何咎。奈何令至
此極乎。然如前所稱。別幽冥報對何異王法。為日差
緩。酷踰萬倍。豈以口故而甘斯苦。縱謂不然。猶當寶
慈止殺。抑嗜全仁。觀同形於異形之中。想共體於殊
體之外。觀念既久。慈力自成。正不作子肉之想。亦何
有人物之分。若夫習心所使。尤須推破。夫薄惡之俗
生女不舉。羗胡之民男亦如之。積習使然。無分骨肉。
然則以不殺習心。雖物可不殺。何況於子以心習殺。
雖子可殺。何有於物。此之習心締業之本。將欲去殺。
先須照習。照心一起。積習自蠲。至於近儒之謬。則隱
心而求良。亦易知夫孟子言仁民而愛物。謂其愛有
媛急耳。若用之殺之而猶為愛。則與佛經所言羅剎
女事何異。羅剎女食人曰。我念汝食汝。夫食人而曰
念人。與食物而曰愛物者同乎。不同乎。中正之義。緣
督為經。逐事而求。失之已遠。而況少殺為中。徵何典
文。有識聞之。祇足莞爾。子路鼓瑟。殺心在絃。孔子斥
之。門人輟敬開闢以來。寧有殺心未盡之聖。而邪說
橫興。錮我華夏。大雄甞言。末法之中魔道熾盛。以魔
力故。令人不覺。今之邪說亦自易曉。而地橫萬里。時
歷千年。聰明智達雷同。莫悟吾佛之言。信不我欺。昔
陶隱君修習求仙。多歷年所。而鸞[鴳-女+隹]杳然。心甚疑之。
他日其都養先上昇者來告曰。上帝以子註本草。用
水蛭為藥。殺命良多。故他行雖滿。以是為謫。隱君乃
悟。改用他藥方。近儒箋書。不幸無天人之告。遂使世
安其說。萬物并命。號天不聞。入地無隙。世鮮孟孫之
傅。誰動孤獸之悲。旁無介氏之君。孰解三犧之恨。母
視子死。子視母亡。或鞭皮而即下。或灑乳而方終。或
臨危而護孕。或冐死以隨兒。見之慘目。言則傷心。又
公子打圍之後。將軍射獵之餘。萬肉登俎。百族失羣。
孤雌夜囀。如抱黃鵠之哀。獨雉朝鳴。似寫商陵之恨。
啁啁唽唽。踽踽煢煢。固知七情非獨人鍾。蠢蠢之物
<pb n="307"/>
亦爾五。常寧惟我有。林林之生皆然。念至於此。則萬
劫習心一念可。習心既。忍敢俱消。三途並宏。物
如人矣。而又大乘為心。急人猶己。一人告百。百人告
千。轉轉相告至於無筭。大慈之說曉然於世。而後排
虗無。墜[蹗-比+(人*人)]實不僵。雖復咸若世遠。攀巢俗邈。而物之
免者良亦多矣。嗚呼。彼既有必酧之果。此又有必造
之因。吾言雖苦。或可廻慮。夫近儒之說毋論異於孔
孟。即孔孟實然。而吾佛如此。孔孟如彼。一涇一渭。較
然自分。堯武並世。人必歸堯。孔佛並生。得不歸佛。此
其所以王於三界。奄有大千為眾父父為眾母母者
也。昔墨子兼愛。或人病之。墨子曰。今有兼士。於此兼
士。視人之父母若己之父母。視人之妻子若己之妻
子。別士則反是。請問子謂遠行當托妻子。將托之於
兼者乎。抑托之於別者乎。其人曰。吾托之於兼也。墨
子笑曰。子方托妻子於兼。言而非兼。何也。今之謂殺
為中正。謂不殺為過當者。亦幸然為人耳。使其戴角
而居。衣毛而處。縣命於郇廚之下。遊魂於羿彀之中。
羲[(ㄇ@人)/古]前施。孔弋後逐。成湯雖仁。猶然結網。子輿誠愛。
曾不聞聲。於斯時也。大覺垂憫。倐然而現。則夫夫也
必將悲喜交懷。旁皇歸命。若抱怖之鴿。蔭影而息機。
瀕死之羊。[啣-止+山]刀而祈客。又何暇持前人之餘論。較孔
佛之勝劣哉（通翼）。
<other>趙凡夫</other>名宦光。太倉人也。家富於財。少豪華自喜。中
歲折節讀書。居寒山。廬親墓旁。疏泉鑿石。結構幽䆳。
居常奉佛斷肉食。客至亦設蔬果。雖豪貴人必強食
之曰。不可不令渠知此味也。已而有疾。或言當食肉。
不爾疾且劇。答曰。若疾小加。豈須破戒。設為轉劇。便
近歸途。一朝破戒。帶業長往。悔可追乎。已而疾亦瘳。
客有被蚿螫者。殺之曰吾以直報怨也。凡夫曰。非也。
不殺則直耳。蚿之無知。實無可怨忿。而殺之。得為直
乎。甞與客行。遇二人驅六豕赴屠。凡夫為誦阿彌陀
佛。一客稱善。凡夫曰。吾誦佛號度六豕義少。度二人
義多。何以故。豕今就屠。受一刀苦。償一債畢。償債畢
已步步樂國。彼屠豕人。驅豕一步。刳豕一刀。心心步
步造地獄業。趣入苦境而彼恬然不知警懼。可無哀
乎。又甞勸一老人斷肉。老人曰。余年衰。不能不資肉
食。凡夫曰。老猶愛命。未老之肉先受刀砧。於心安乎。
未死防死。慘死之肉恣意吞嚼。於心安乎。著書號護
生品。廣勸世人令斷肉。其言甚痛。天啟中卒於寒山。
妻陸氏名卿子。與凡夫偕隱。能詩文（蘇州府志．護生品）。
<other>劉玉受</other>名錫玄。長洲人也。為諸生。與姚孟長為友。歸
心大法。同持佛母準提呪。將赴省試。建壇持呪七日。
及入場。有蜂集其筆端而思如泉湧。遂得雋。萬歷三
十五年成進士。官廬陵教授。應雲南聘分司鄉試。過
下嶲驛宿焉。夢一偉丈夫黑而長⿰口豕。揖而就坐曰。余
宋將軍曹翰也。昔以王師破江州。憤其固守不下。屠
之。遂受報為猪。計口以償所殺。輾轉至今。痛毒無盡。
往日荷公憐愛。幸獲再生。昨又償一近縣人債。不意
今者遇公於此。言已泣下。玉受家居時。有奴徵租於
鄉。獲猪歸。夜夢人乞命。畜之至死。即其事也。已復言
曰。予在唐太宗朝為小吏。聽一法師說四十二章經。
親為設供。遂得世世為官及翰身。而報盡乃陷此大
惡。尚何言哉。自今乞公。凡遇我等。或當執縛或當屠
割。為持凖提呪與西方佛名。俾予得暫忍其苦。倘承
善力脫此苦報再生人中。誓不更造惡業以負公也。
玉受曰。此予夙心也。其人拜謝而去。先是玉受甞舉
放生會。其後所至必活一猪。及監蕪湖。關豢二猪於
官。會其女將歸。夢隨親作佛事。佛案下有兩人蹲踞。
問何人。曰衙中二豕也。賴往因中曾聽大乘經。得蒙
見活。故來相謝耳。女覺瞿然有省。遂誓不殺生。請於
父續舉放生會。玉受重為序以倡之。天啟中玉受官
貴州提學僉事。安[邱-丘+(看-目)]彥反貴陽被圍。玉受與前巡撫
李橒巡按史永安等分城守。且一載糧不繼。居民死
<pb n="308"/>
亡殆盡。玉受守益力。賊登陴忽自退者再。墮梯死無
筭。會援兵至乃解。敘功進寧夏參政。致仕歸以頭陀
終。自玉受以持準提唱於鄉里。其後進之士。若楊子
澄及其二子維斗．公幹。李子木．徐九一．劉公旦．姚文
初諸賢。皆結準提社。擇桃花塢桃花菴故趾闢精舍。
修白業。子澄。名大濴。篤行君子也。以諸生終。維斗。名
廷樞。與應天鄉試。九一。名汧。官少詹事。公旦。名曙。以
進士授南昌縣。未赴官遭明之亡。三人者後先殉國
死矣。公幹。名廷楨。亦諸生。清真絕俗。中歲夭。士林惜
之。文初。名宗典。孟長子。以諸生貢太學。子木。名模。官
御史。國變隱居不出。與文初倡上善會。大合緇白修
西方淨業老焉（憨山夢遊集．明史．姚宗典準提菴[石*((白-日+田)/廾)]．廣仁品）。
知歸子曰。予讀孟子書拳拳然。勸導時君推不忍之
心。以生止殺。時君終已不用。卒成戰國阬屠之慘。民
如犬豕雞鶩然。哀哉。已而讀佛經。究因果之原。察輪
迴之本。反覆沉潛。斷疑生信。幸際太平時。人民樂康。
而毛羽鱗介之羣未甞一日得離戰國之苦。偶讀曾
端甫文。[盡-(烈-列)+(白*〡*白)]傷於心。因比次趙劉二君事為之傳。經言。
菩薩作大國王。於法自在普行。教令閻浮提內城邑
聚落一切屠殺皆令禁斷。常令安住三種淨戒。亦令
眾生如是安住。美哉慈善之風。自書契以來。未有能
親履其盛者也。治亂循環。冤報相復。禍由己作。業非
外至。纏蓋愈重。福智愈微。即令菩薩現身末如之何。
後之君子彰往察來。一念信心永斷殺業。生清淨心
結歡喜緣。同類異類有情無情。慈悲愛護作大饒益。
其為福德不可思議。恒河沙佛菩薩龍天。證明是言
真實非妄。
羅臺山云。佛心天眼與有高微。尚有鍼磁之契。願
生生世世與知歸道人徵逐不捨。君為司空我為
虞官。君著護生之品。我作金剛之杵。若逢魔外非
毀。我當飛起落其牙齒不令成語。

<sarticle>居士傳四十八</sarticle>

<other>王丁朱莊黃聞黃錢吳王陳駱程傳</other>
<other>王孟夙</other>名在公。江南崑山人。萬歷二十二年舉於鄉。
謁雲棲宏公稱弟子。已而為高苑知縣。在官日禮普
門大士。誦阿彌陀經。大旱露禱輒雨。遇歲飢輒盡力
為民請賑。間有冤獄已成讞者。必焚香告天。願為昭
雪。上官亦諒而從之。遷濟南同知。用兵法部。勒吏卒
追捕豪右輕俠。放響馬剽劫者竿其骨於衢內。尸虎
穴中。遠近帖然。一夕戒徒御束裝投劾竟去。過吳門
不抵家。往來徑山天目石盂間。泝大江入蜀。登峨眉
歷匡廬博山而歸。以憨山聞谷諸禪師。居士朱白民
為師友。閱大藏經。修念佛三昧。天啟七年遷海鹽石
佛寺。時逆奄勢張。方謀篡位。孟夙語其徒曰。此地濵
海北。信朝以至則朝於斯。夕以至則夕於斯。已而得
脾疾。笑曰可。無為魚腹之葬矣。夜半趺坐而化（明文偶鈔．
雲棲法彙）。
<other>丁劒虹</other>名明登。江浦人。萬歷中受三歸於雲棲。自號
曰蓮侶。四十四年登進士第。官泉州推官。遷知衢州。
所至輙以佛法勸人。法應杖者聽納米以贖。贍諸獄
囚。遇夏月修獄舍。給諸囚香薷飲葵扇。冬月與之椒
薑。擇醫視病者人。與念珠一串教令念佛。雲棲宏公
甞稱其鄰翁居常念佛。臨終與其友一請而逝。因繪
一請圖懸齋中以自勗。崇禎中受菩薩戒於大慧。順
治二年冬病劇。十一月朔具疏白佛求生淨土。日焚
一疏。至第十日飲粥如常。時面有光赩然。徧勸戚友
俾修淨業。側身就枕而逝（淨土晨鐘）。
<other>朱白民</other>名鷺。吳江諸生也。少有俊才。長身玉立。風神
閒遠。家貧。教授生徒以養父母。牀頭恒貯數十錢曰
買笑錢。親死乃棄諸生學長生術。遠遊至西嶽。登天
井。黃縚道服掀髯長嘯。見者以為仙也。已而參雲棲
<pb n="309"/>
宏公探求法要。宏公化去。白民因禮塔作偈曰。我昔
初謁師。問參禪念佛。可用融通得。師答隨口出。若然
是兩物。用得融通著。快哉此一語。令人心膽悅。時時
舉向人。諸方徧傳說。念佛人無盡。是指亦無盡。靈山
會未散。蓮池舌長活。短偈作供養。合掌無縫塔。與王
孟夙同遊徑山。闢一軒居之。閱般若經。會憨山清公
至。二人共禮為師。清公名白民曰大力。孟夙曰大[金*(起-巳+戍)]。
名其軒曰般若。銘之曰。咄哉此軒。光明透脫。內外洞
然。了無縛著。六根門頭。圓通虗豁。世出世間。一齊拋
却。此軒之味。恬澹寂寞。軒中主人。身心快樂。一切情
塵。火聚太末。問此法門。名不可說。崇禎初至京師。我
兵薄城下。或勸之亟歸。慨然歎曰。莫非王臣也。其敢
逃乎。端居龍華寺。注般若經。兵退乃南下。所至畫竹
賣錢自給。不妄受人一錢。晚居蘇州蓮華峯下。偕山
僧修念佛三昧。自號西空居士。年八十作辭世偈。沐
浴更衣而逝。時嘉定諸生婁子柔者。名堅。亦參雲棲
受戒。歸長齋。工書。尤好書四十二章經．遺教經。曰此
佛門論語也。其遺墨世多傳寶之（明文偶鈔．雲棲法彙．吳江志．憨山夢
遊集）。
<other>莊平叔</other>名嚴。華亭人。少與其兄友愛殊篤。兄客黔中
而病。平叔徒步逆之。中途舟覆救免。而兄竟病死。平
叔致其喪而還。鄉人以是賢之。晚而深達佛法。逢人
輙以佛法相勸導。衣履所餘常以施人。家有一子一
婿。視之泊如也。間作詩及小詞。皆清遠有致。常調滿
庭芳一闋云。六十餘年片時。春夢覺來剛熟。黃粱浮
花幻影。有甚好風光。冷眼輕輕[覤-儿+丘]破。急翻身蹬斷絲
韁。兒孫戲從他搬演。何必看終場。青山茅一把。殘生
活計別作商量。但隨緣消遣。洗鉢焚香先送心歸極
樂恣消遙。寶樹清凉堪悲也。回頭望處。業海正茫茫。
天啟四年卒於其友胡子灝之園。崑山王弱生錄其
詞。以為數年中所見學道人。以平叔為第一也（王弱生河
渚集）。
<other>黃元孚</other>名承惠。浙江錢塘人。為人耿介不合俗。不能
治生產事大母。母盡孝。好施與。隣人寒無衣者。解衣
衣之。無食者傾其囊中錢予之。妻弟聞子與奇其清
苦。導往雲棲宏公所。以弟子禮見。宏公名之曰淨明。
其後得嘔血疾。積三歲弗瘳且亟。子與教之念佛。元
孚方苦痛弗省。子與厲聲曰。汝眼光墮地。即今知痛
者畢竟落在何處。元孚悚然曰將奈何。子與曰莫如
念佛。元孚曰爾教我念自性彌陀耶。念極樂彌陀耶。
子與曰汝將謂有二耶。元孚遽有省。請法師慧文至。
設佛像為說淨土因緣。元孚欣然請法師為剃髮受
沙彌戒。屏家屬。唱佛號。默轉蓮華經七日。家人皆聞
蓮華香。忽微笑說偈曰。一物不將來。一物不將去。高
山頂上一輪秋。此是本來真實意。乃命家人治齋供
佛請僧唱佛號。讀雲棲發願文。至云阿彌陀佛放光
接引。垂手提携。歡然起坐。諦觀佛像而逝（憨山夢遊集）。
<other>聞子與</other>法名大晟。與元孚同鄉里。少善病。志欲出生
死。乃往雲棲受念佛法門。宏公示寂。憨山清公來弔。
子與作禮白言。願薙髮為弟子。清公曰。佛性四大不
能拘。豈毛髮能為礙乎。況子有親在。未可也。子與乃
已。俄而疾作。子與曰。吾當直往西方耳。疾無傷也。及
疾甚。神志瞀亂不能自持。大懼。亟命家人請僧至。唱
佛號越一日。瞀亂如故。復瞿然曰。生死根株。非他人
所能拔也。立起盥沐著衣。對佛焚香煉臂哀苦懺悔。
徹夜無少倦。及還坐。神志安定。淨土現前。乃薙髮披
袈裟別眾而逝。憨山清公聞而歎曰。勇哉。聞生其可
謂烈丈大矣（憨山夢遊集）。
<other>黃子羽</other>名翼聖。太倉人。素服雲棲之教。與妻王氏精
修淨業。崇禎中以薦起為四川新都知縣。甞飯僧縣
堂。躬行匕箸布䞋施。繼以膜拜。張獻忠宼四川。過新
都。子羽率民城守新都。千僧感子羽之德。相率登城
擊鼓稱佛號。夜中其聲震天。賊尋引去。以城守功遷
<pb n="310"/>
知吉州。明亡。棄官歸印溪。所居樓曰蓮蘂樓。自號蓮
蘂居士。營齋奉佛。日持佛號數萬。已而臥疾浹月自
制終令四壁張彌陀像。請晦山顯公授菩薩戒。語顯
公曰。吾神明愈健。誓願愈堅。自信生西方必矣。明晨
顯公將別去。尅八日必行。已而果然。年六十四（現果隨錄．
明文偶鈔）。
<other>錢伯韞</other>名炳。亦太倉人也。為人淳善。以貢授教官。年
七十餘遷知富陽縣。一日鞫一大盜。盜詭稱被誣求
免。伯韞曰。汝殺人多矣。法當抵。盜奮起攫按上硯擿
伯韞。伯韞痛仆地。吏爭前執盜毆之。伯韞遽起坐。一
手摩其胸。一手止吏曰。莫打莫打。吾痛息矣。聞者傳
說為笑。後去官歸。篤志修行。日誦金剛經。臨終作自
祭文及偈。頃命左右取清凉水飲之。問清凉水何在。
曰放生池水也。水至。飲訖。合掌曰。我以佛力徑往清
淨界中矣。熙然坐逝（現果隨錄。
<other>吳瞻樓</other>遺其名。亦太倉人也。早修淨業。晚以家事付
二子。一意西邁。日持佛號萬聲。兼作西方觀。不雜餘
業。閱十二年如一日。室中屢現瑞相。床前湧白蓮華。
大如臼。童稚皆見之。年七十餘。怡然坐逝。子孫以事
佛世其家焉（現果隨錄。
<other>王先民</other>名醇。揚州人。性豪宕。善射。從季父遊長安。挾
歌姬。日醉市樓。一日突入演武塲。方大閱。先民引弓
發矢連破的。掣雙劒舞。霎忽如崩雷。將軍降階執其
手欲舉以冠軍。笑謝曰。家本儒生。聊相戲耳。還家。父
母命之室。以羸疾辭。為其兩弟納婦。已而脫身徧遊
吳越山水。參一雨禪師。受優婆塞戒。居山日誦蓮華
經。已而歸揚州之慈雲菴[虔-文+ㄆ]修淨業。顏其居曰寶蕋
棲。自知時至。結跏趺坐。請僧環誦佛號而逝（明文偶鈔）。
<other>陳用拙</other>名至善。常熟人。孩時聞大母誦佛號。啼輒止。
既入塾讀論語。至朝聞道夕死可矣。入問母曰。人死
安歸。母不能答。以告其父。父曰汝意云何。用拙曰。欲
知生死。其必聞道乎。父曰是兒他日定入無生法。及
長聞雲棲之風慕之。篤志淨業。有寂公者嗣法雲棲。
已而結茅藤溪。用拙首為募金搆禪院。縣中諸搢紳
創放生社。請用拙司之。常以私錢佐其費。所放生物
不貲。一日寂公夢用拙緇衣黃縧含笑言別。亟走。視
之。見用拙方誦佛號。右脅而逝（常熟志）。
<other>駱見於</other>名鳴雷。惠陽人。崇禎中領鄉薦。為藤縣教諭。
遷中書舍人。習華首之教。精心淨業。初事父母孝。父
病感異人授藥而愈。母病籲神請減己壽以益親。及
朝而愈。明亡後。里居杜門。橫經教授。惟以善誘人。為
人謙退和敬。未嘗出一過分語。亦未嘗有不可告人
之事。人無貴賤賢不肖。無不稱駱先生長者也。鄉民
陶如耀病死而甦云。冥中方督造善橋云。為駱鳴雷
建也。復有林必高者。亦嘗至冥中而還云。方為駱鳴
雷建槐亭。妻鄧氏亦[虔-文+ㄆ]誦阿彌陀佛。一日炷尺香於
爐。火盡而不斷。火復逆行上至巔。盡赤。其靈異
如此（明文偶鈔）。
<other>程季清</other>名文濟。法名通慧。新安人。遷湖州以老焉。嘗
讀書天目。謁高峰禪師塔。不覺痛哭。刳臂肉為供。遂
矢志參究。禮雪嶠禪師。逼拶既久。漸有入處。既謁博
山無異禪師。師甚器之。臨別步行五里送之。季清每
念言。末世禪流不達教理。如盲無導。陷黑暗阬而不
自覺。深可憐愍。乃建講社於蓮居。以六年為期。請十
法主以次登座說諸大乘經。又延自平法主至菰城
丈室。再演成唯識論。季清退而覃思。漸得慈恩綱要。
居常讀華嚴經及發菩提心論。聲淚俱下。自號十願
居士。里中放生度鬼禮懺誦經諸會。必季清為之導。
其友錢元冲喪子。季清與之大興塔寺。費至三十萬
金。元冲卒。季清亦喪子。乃閉戶謝客。專修丈六佛身
觀。其始懵然已。隱隱漸現而色甚黯。方凝想時。忽空
中有聲教曰。若欲見金色身者。須於佛身先作紅想。
依教想之。果見佛身光明四徹。室中什物皆成金色。
<pb n="311"/>
妻盧氏法名智福。仁而好施。長齋。日課佛名二三萬。
年三十九疾病。請古德法師授五戒。師為開示淨土
法要。乃一意西歸。季清復為誦華嚴經。至入法界品
五十三門為一一解說。且曰。百劫千生在此一時。努
力直往毋猶豫也。盧氏深有省。課佛名益切。徹夜不
休。閱半月。親見化佛來迎。急索香水沐浴。西向叉手
連稱佛名而逝。季清雖修佛觀。然好堪輿術。徧為叢
林度地。禪觀亦少踈矣。又言後身當作國王或諸天
神。弘法護世。靈蜂藕益法師聞而訶之。已而告師曰。
邇來始信生西要訣。須是放得娑婆下耳。師稱善。順
治八年秋嬰腹疾。繪西方佛像懸室中以助觀力。吉
祥而逝。居七日。見夢於長女曰。吾已向吳門四十里
外作大叢林護伽藍神矣（靈峯宗論）。
知歸子曰。蓮華經云。火中生蓮花。是則為希有。在欲
而行禪。希有亦如是。觀諸君行事。在世出世間。其能
速證淨因者。盖願力使然也。季清一念之岐。卒歸神
道。智者觀之。可以知懼矣。

<sarticle>居士傳四十九</sarticle>

<other>周景文姚孟長傳</other>
<other>周景文</other>名順昌。江南吳縣人也。萬歷四十一年登進
士第。痛祿不逮。親署所居曰蓼菴。題其壁曰咬菜。留
先澤。焚香問自心選。福州推官強直。與稅監高宷忤。
幾得禍。會宷罷去乃解。臨民慈。嘗曰。吾為刑官六年。
從不敢一用夾棍周內人也。擢吏部主事。天啟初官
文選司員外。署選事。絕請託。抑僥倖。餽問一無所受。
素信奉佛法。其在官暇則稱佛號。日課千聲以為常。
不携妻子從。家奴六人。日需米五升錢十枚而已。頃
之告歸。家居城西里。有龍樹菴僧傅公修雲棲之教。
景文為倡募。廣其放生之池。又嘗與竹塢僧斷言善。
一日請斷言演瑜伽施食法。有假寐於側者夢所散
粟皆化為蓮華。斷言嘗以血書蓮華經。景文見而讚
曰。是血是經。非血非經。為無著華。為如意寶。書者誦
者皆從空現。向之所夢亦若是而已矣。會魏忠賢擅
權。黨禍作。嘉善魏大中被逮。過蘇。景文往餞之。與同
臥起三日。旂尉屢趣行。景文怒罵忠賢不已。旂尉歸
以告忠賢。御史倪文煥承忠賢旨。劾景文不當與罪
人連姻。且誣景文署選郎時贜罪。忠賢即矯旨削籍。
前巡撫周起元以忤忠賢罷。至是織造李實追論起
元并誣景文請屬有所乾沒。天啟六年三月與起元
次第被逮。景文聞意色甚閒徐。為僧書小雲棲三字
額已。出詣有司。將發。與文湛持書曰。弟一生向志節
一路著力。是弟不濟處。出門便與宦官為仇。畢竟以
此輩結局。然不可謂非天之所以成我。此時工夫正
欲使怨親平等。貪戀俱忘。急消却一段憤激之心。歡
喜順受方是實地也。景文家居行義甚高。又數為有
司。陳說閭閻疾苦狀。及白他冤抑甚眾。以故士民甚
德之。逮者至。士民莫不憤。宣詔日。士民不期而集至
數萬人。咸執香為周吏部乞命。諸生王節文震亨等
前謁巡撫毛一鷺。請以民情上聞。眾遂直前逼緹騎。
緹騎厲聲叱之。眾怒大譟毆緹騎。有死者。城中沸騰。
一鷺僅得免。景文中夜乘閒就道。或勸以自裁。景文
曰。大丈夫末後一著定當俊偉。且若輩為所欲為者。
苦無大人君子張胆明目教誨之耳。吾不可以徒死
也。既發。復與湛持書曰。二鼓登舟。旌旗戈戟相望於
道。周生此行亦可謂不落寞矣。朔日已渡江。回首閶
關不勝贓然。然日來得素患難學問。朝夕與虎狼為
伍。亦覺無入而不自得也。既至京。下詔獄坐贓三千
金。被考時大聲呼曰。汝不畏天地耶。奈何必欲置吾
輩死。天下忠臣義士多矣。汝能盡殺耶。更極口罵忠
賢。鎮撫官許顯純命椎擊其齒。齒盡落。顯純自起問
曰復能罵魏公否。景文噀血唾其面。罵益厲。遂於夜
<pb n="312"/>
中潛斃之。明年莊烈即位。誅魏忠賢。倪文煥．毛一鷺
等連坐有差。贈景文太常卿。諡忠介（年譜．燼餘集．明史．北行日譜）。
<other>姚孟長</other>名希孟。亦吳縣人也。為諸生。與舅文湛持往
來東林。切劘道義。萬歷四十七年成進士。改庶吉士。
時景文方官吏部。以志節相厲。並持清議。韓爌劉一
燝執政甚器孟長。遇大事多所咨決。天啟五年黨禍
既作。孟長以母喪歸給事中。楊所修以孟長負東林
望。劾為繆昌期死黨。遂削籍。崇禎初起左贊善。再遷
右庶子日講官。又為溫體仁所嫉。左遷少詹事。掌南
京翰林院。平居歸信三寶。有宏護之志。初母文氏在
時奉佛謹。孟長居喪蔬食三年。晝夜誦佛經為母回
向西方。大祥日禮懺甫畢。五色雲見。光照四野。及居
南京搜覧傳記。著佛法金湯徵文錄十卷。其序云。盖
聞尸林首唱。三車顯出宅之因。葱嶺誕敷。五印示安
心之要。一十八梵之作禮堪忍雲驅。六十七載之潛
符重溟葦汎。金舂玉撞廣開兜率之音。樹植花敷普
現優曇之瑞。具四德三伊之相。性海同舟。悟八空萬
法之歸。真如共域。盧行者徵風幡之義。尚以肉身止
廊廡之間。龐居士破人我之藩。竟以素衣說團欒之
話。蔭法雲之藹藹。並禮蓮趺。曜慧日之昭昭。悉依蘭
若。瓶槃釵釧融大冶而總是一金。酥酪醍醐調法羮
而攪成一味。賊子無非佛子。凡生即繫聖生。倘仡仡
而崇墉。將拒何人於域外。且馮馮而浚險。反淪彼界
於塹中。金湯之義敢問所安。曰非也。佛果圓因尚有
十僊之劣昧。法音震旦未免六宗之崢嶸。遇竊法之
真人亦可碎琴而収座下。破異見之剎利已自投崖
而坐巖間。棲棲泛般若之江如愚若訥。怡怡了涅槃
之債混迹韜光。劍嶺刀山涌乳傷罽賓之難。引腸掛
胃捧心興靜藹之悲。瑞相巍峨化作楮錢流水。瑤宮
矗直何當葭管飛。但見古廟香爐蜘封鼠竄。即有
庭前栢樹蟻穴鵶鳴。故須東土闡西土之淨因。端仗
人王開法王之秘密。篸篸時秀能降憍慢之幢。几几
元臣廣集芬陀之社。轉法輪於金殿旭日晨開。揚祖
德於祇園粲花齒落。運目犍連之神力或像起夫旃
檀。現窣堵波之莊嚴或塔奉其牙髮。披精進鎧焚香
結十萬之緣。依堅固林開池布六賢之坐。凡此勝事
具在前篇。但有緒言聊申末簡。道岸覩紫金之相。此
相本同妙明。舍衛放白毫之光。此光誰無慧𦦨。誕心
田之嘉種粲若芬花。護髻頂之鬘陀皎同秋月。振綱
維以覺世。聲聲成替戾之音。餐禮義以肥身。處處作
乳糜之供。彰九德六德以至三德即是菩提道塲。修
一度二度以圓六度漸至琉璃寶所。碧潭澄沚沸鼎
生解脫之門。白酒清鹽甘露現清凉之味。豈特以淨
而化穢。抑能顯威以達權。電掣魔軍劍揮賊首。波旬
作供破煩惱而獻密言。近護出家擲化籌而盈丈室。
非患諸邪之害正。而患邪自我生。何慮群醜之弗賓。
而慮醜從中伏。八識田起黑風之浪罪染氷紈。四威
儀破白淨之容業琱藍璧。猴冠羊質難參獅座之旁。
蜉羽蝣裳豈是象王之子。等三綱於敝屣恐三歸莫
浣其愆。視一本如弁髦詎一乘頓寬其網。行同饕餮
則黍稷非馨。性比豺狼恐泥犁莫貸。七寶八珍之布
施何事張皇。一方五老之參承未為了却。敢略鑒其
真贋用微辨其薰蕕。因先德燦列之言。冠華嚴攝屬
之義。外護非殊內護十善知歸。心光即是佛光三乘
同入。隨所示現自有大覺明師。痛下劄椎未許盲拳
瞎棒。用是無憂樹下不成荊棘之林。大術胎中剛下
淤泥之種。爰清疆界稍峻坊閑。略具苦心敬質明眼。
十方菩薩。建大法園。安隱熏修。樹精進旛。即此身心
樂[邱-丘+(看-目)]淨域。勿使性相。而生薄蝕。序華嚴十地品第一。
法器充周能戒而定。彼堅固體道。果是證耶。緇素耶。
非渭而涇。嵩公之論。明德維馨。序輔教第二。式廓九
有。赫曦方中。宣大法音。道隆而隆。普濟羣迷。陰翊王
度。永明後身。筆垂秋露。序高皇御製文附宋濂文第
<pb n="313"/>
三。爰有達人。丕扶名教。有倫有脊。可以言斆。隨所住
處。戒水沉香。世出世間。圓滿道塲。序金湯名義第四。
夢幻泡影。至人所憎。十力調御。遊戲作賓。非樹非臺。
去來自在。皓月當空。不傷靉靆。序應化諸賢第五。阿
闍世王。護正法眼。外道縱橫。利用刪剗。佛始漢至。夢
託南宮。哲王代生。法鼓逢逢。序護法人王第六。維屏
維翰。繄惟宗工。蔭此瓊柯。而扇芳風。蓮社初藹。藹藹
吉士。菡萏香來。是人心蘂。序晉宋以下宰官居士第
七。[石*((白-日+田)/廾)]碣巋而。至唐始盛。有筆如椽。讚彼清淨。無縫為
塔。太虗為紙。誰能銘者。舉似裴李。序有唐宰官居士
第八。一華五葉。似似繩繩。何假薙披。鏡拭波澄。碩德
名勳。道林斯馤。眾法森羅。原非門外。序宋元宰官居
士第九。身心沉霾。等於陰曀。附影吠聲。元津思枻。山
藪藏疾。是曰不然。攘之剔之。辨其[媏-而+(一/虫)]妍。序響附第十。
尋移疾歸。家居二年卒。福王時贈禮部右侍郎。諡文
毅（金湯徵文錄．明文偶鈔．明史）。
知歸子曰。予嘗過支硎中峯寺。僧念庭言。寺故王氏
宅。明天啟間捨為寺。以居蒼雪法師。立書契。戒子孫。
不得有所求責。而景文．湛持．孟長三君子。皆署名其
後為左證。因出以相示。嗚呼。百餘年來死生代遷。朝
市之間亦多故矣。而蒼雪門庭修整如昔日。如王氏
者可不謂智矣乎。宜其為三君子所樂與也。
汪大紳云。椒山先生不以做成鐵脊漢滿願。蓼洲
先生不以志節為有濟。此是兩先生篤志於道處。
然即此是兩先生一大障。使兩先生見道分明。便
知學道無他伎倆。只是破此一障耳。破此一障乃
知南山望見北山高。早已兩個文殊。早已攝入鐵
圍山中。兩先生決定悔此為失言矣。龍湖先生䟦
椒山公集云。道學家能辦否。參禪家能辦否。念佛
家能辦否。下語如雷如霆。臨濟棒。德山喝。不是過
也。司空見慣渾無事。所以判得分明曰。吾知其必
不能也。又曰。生平求友覔半箇椒山不可得。嗚呼
非真實學道人。安能發此千古傷心之言乎。
又云。孟長於佛法中善善惡惡有春秋之志。其序
文一闢一闔。一為總攝法門。一為宏範法門。

<sarticle>居士傳五十</sarticle>

<other>馬[邱-丘+(看-目)]良徐成民傳</other>
<other>馬[邱-丘+(看-目)]良者</other>富陽人。萬歷中登進士第。知丹徒縣。仁慈
正直。一方推為神君。既去。立祠祀之。後官甘肅。行太
僕。以憂歸居慈山僧舍。日禮阿彌陀佛求生西方。過
蘇州將謁座主王荊石。至一寺禮佛稱佛名。悲泪不
止。時舉人黃鍾與一友謁之。就坐問曰。公信佛念佛
一何真實若此。[邱-丘+(看-目)]良曰。人身難得。正法難逢。佛可不
信耶。念佛可不真實耶。佛法利益人天。非宿植善根
多生疑謗。一失人身受苦無量。每一思之痛徹心骨。
兩人曰。公言人身難得。舉目便是。三人併諸左右非
人耶。時方仲夏。[邱-丘+(看-目)]良以扇一揮。羣蠅四飛。詰曰。蠅多
與。人多與。兩人憮然久之。[邱-丘+(看-目)]良曰。始吾為諸生時。奉
上帝旨。掌第五殿閻羅事。每夜坐殿上。簿書山積。亡
者三尸自陳身口意業。據律定案。千百人中不失人
身者纔一二耳。且陽世極刑不過一死。陰司受罪痛
極則死。死已復生。如是作。如是受。絕無適輕適重於
其間。惟信佛念佛往生極樂者不入冥塗。然則佛可
不信耶。念佛可不真實耶。因言殿西有二楹。供養雲
棲．紫栢二大師。而雲棲香火為尤盛。其後領鄉薦。判
事漸稀。至釋褐而謝事。二人聞已毛髮竦豎。傳其事
以告鄉里焉（淨土晨鐘．活閻君紀略）。
<other>徐成民</other>名坤。小名佛舍。江南太倉人。父驥生。縣學生。
成民為人長者長齋奉佛。年十八。當崇禎六年六月
十二日。夜夢被帝召至忉利天。敕示夙世因緣。命攝
第五殿閻羅王事百日。自此每夜坐堂中。作呼叱聲。
<pb n="314"/>
若官府決獄狀。驥生起而瞷之。見一王者南面坐。鬼
判獄卒猙獰旁列。則大驚諦視之。而王者乃成民也。
遲明詢其故。成民以實告。即令移居寺中。諸昆弟及
遠近好事者多携筆札伏壁後記其判語。得九十餘
條。決斷精嚴。見者身毛為竪。成民嘗自言。冥中罪囚
合四天下。動以萬計。除付所司分治外。其親鞫者猶
夕以千計。獄有十八。刑分萬條。塞耳呼號。舉目愁慘。
諸佛菩薩及歷代祖師時來救拔。然非宿有善根者。
雖面與開示惛然不知。惟七月之望為佛歡喜日。普
天下盡演瑜伽施食法。大士親領眾囚赴食。法力所
屆諸罪末減。過此則與人世遠隔矣。是歲七月望夕。
成民謂獄官曰。好勸眾囚各稱阿彌陀佛。能稱阿彌
陀佛一聲者。合獄都出罪。其不能者。但令持佛字。復
詔四門各樹一牌。庭中樹三十六幡。各各大書阿彌
陀佛以示眾囚。復詔眾囚前各書佛字於胸。而命之
曰念之念之。慎莫忘佛。佛在爾心。今告爾等。或有惡
鬼銅狗犯爾。刀劍刺爾。自火逼爾。爾但稱佛名。一切
銷滅。蓮花現前。我若誑爾。與爾同罪。成民自受事後。
偶言生死事輙驗。自以徐氏先世有負罪縶獄者。率
諸宗黨禮梁皇懺。周而復始得末減乃已。頃之至九
月十四日成民上表謝事。於是修持益力。日誦準提
呪回向淨土以終其身其。判語二集。里人揚時泰．崑
山戴衮序之。名曰活閻羅斷案。刻行於世（活閻羅斷案）。
知歸子曰。予讀文昌化書言。張孝仲日應世務。夜治
幽冥。以為異。及觀馬[邱-丘+(看-目)]良．徐成民事。乃知其事世多
有之。觀二人所言。善惡報應理有固然。無足怪者。詩
云。視爾夢夢。我心慘慘。又云。胡不相畏。不畏於天。嗚
呼。可不念哉。
汪大紳云。為甚要念佛。要腔子裏光明故也。腔子
裏香淨故也。一分光明得念佛一分力。一分香淨
得念佛一分力。到得滿腔子光明。滿腔子香淨。這
便是極樂世界。如今人要長要短。弄得腔子裏又
黑又臭。若到得滿腔子黑臭。這便是地獄。佛也救
他不得。

<sarticle>居士傳五十一</sarticle>

<other>蔡劉三黃傳</other>
<other>蔡維立</other>名懋德。蘇州崑山人。祖母沈氏修淨業。一日
徧謝諸親鄰。無疾而逝。臨終念佛聲不絕也。父允忠。
為人慈善。有節概。持佛戒。維立母徐氏。長齋六十年。
年七十餘忽識字。日誦金剛經。維立少好陽明王子
之書。萬歷四十七年成進士。授杭州推官。尋遷禮部
主事。崇禎初由主客郎中出為江西提學副使。發明
良知之學。尤致嚴善利之間。作聖門律令繩切學者。
遷浙江右參政。分守嘉湖。以母憂去官。家居往來鄧
尉。參三峯藏公有省。作三頓棒頌曰。原來佛法無多
子。三頓三拳已較多。悟去即今便一掌。錯向高安參
老婆。嘗與金正希．黃元公．錢啟忠．蕭士瑋諸賢訂為
密社。究竟大事。每言修行人多怕去後黑漫漫地。不
知現前黑漫漫地更苦。盡說生死事大。不知現前剎
那生生死死更切。此際重關一擊。如何下手。聞者竦
然。服除。起井陘兵備道。歷調寧遠濟南。崇禎十四年
擢山西巡撫。維立居官清苦。能知人。曲盡其用。習於
用兵。屢平劇盜。在帝前論治。以大學為先。曰。自儒者
心學不明。執一自是。多陷於偏黨。不知有大中至正
之道。此亂之所由興也。其將之山西也。帝問何以治
盜。對曰。盜之起。皆由民窮。臣任撫綏。當使窮民有飯
喫耳。然愛民先察吏。察吏莫先臣自察。願正己率屬
俾民不為盜。而臣無可見之功。不願殺害百姓以成
一己之名。在官時與姪方暹書。勉其學道曰。吾姪經
歷大變。備嘗諸苦。於此中要得個翻身吐氣法。便步
步是真道場。著著是斬魔寶劒矣。即今眼界漸開。胸
<pb n="315"/>
次漸闊。諸苦中自有安身立命處。若捧住琉璃瓶。坐
定安樂窩中。轉動不得。亦是苦趣。姪於勞倦乍息時。
庭除閒步時。五更枕上纔覺時。𫺗然猛醒。當了了自
知。非可與他人道也。我於三十歲後粗知信向。只未
經大爐錘鍛煉。生死塲中未能直入橫出。然借諸苦
境為吾道塲。盖亦步步不敢放過耳。此中分猷更無
人獨力支撐。更苦功名久置度外。死生亦復了然。惟
恐有悞疆事。仰負聖明。如何如何。然一死自誓。則吾
末後一著也。十六年流賊陷陝西。惟立帥三千兵拒
賊河上。三敗之。而賊復自西安破榆林。逼太原。晉王
手書召之還。賊遂渡河陷平陽。攻太原。惟立誓眾死
守。巡按御史汪宗友劾惟立不當歸太原。遂解職聽
勘。或謂惟立曰。事急矣。委之可也。曰不可。曰移鎮候
代可乎。曰不可。賊使使招之降。斬其頭懸於城上。賊
薄城禦之。所殺甚眾。城陷。北向再拜。出遺表付使者。
至三立祠自縊死。福王時追諡忠襄（明文偶鈔．三峰燈史．忠襄逸稿）。
<other>劉長倩</other>名道貞。一名濟斌。四川卭州人。少通經術舉
於鄉。一日過岳祠。見六祖壇經有所發。遂信向宗門。
已而疊遭憂患。一意參禪。以大慧中峯二錄為指南。
恒自逼迫。每到言語道斷心行處滅。眼前如銀山鐵
壁。愈不放捨。如是者十八年。崇禎四年下第南游。抵
南京。遇一僧從杭州安隱寺來。得三峰藏公語錄。讀
之歎曰。何意末世遇此法寶。亟趨吳門謁頂目徹公。
問石乘公。二公皆三峰之門人也。參竹篦子話。疑情
奮發。歷七十餘日終不契。後參三峯。於鄧尉山中結
制度夏。轉益迷悶。一日大樹證公自虞山來。往叩之。
忽於言下心地豁然。述偈曰。妙喜老人。無風起浪。咄
哉三峯。添鹽合醬。跳出雲門觸背關。夜懸明月青天
上。三峯命之入室。問不得有語不得無語。長倩撫掌
一下。三峰曰速道。長倩大聲曰。黃[鴳-女+隹]樓前鸚鵡洲。三
峯曰未在。長倩以手掣竹篦於地禮拜而出。次日三
峰舉句中無意。意在句中語。長倩茫然。三峰云。豈不
聞不疑言句是為大病。此後不惟參古人意旨。即自
己下語意旨亦須透徹。方得受用。長倩乃更加䇿發。
久之偶舉古德語。忽悟句中意旨。方明柏樹子．𨍏轢
鑽．新婦騎驢阿家牽等句。三峰曰。且喜居士會得一
句子也。已而看有無句公案。於樹倒藤枯呵呵大笑。
更無下手處。三峰屢詰之曰。非不更有進處。意必於
此契證一番耳。三峰曰。子已悟得一句。便知根本智
矣。若其中差別難明。迫欲契證。無有是處。日久溫研
證入無心三昧。自然入佛入魔。生死自由也。長倩爽
然。後於百丈再參德山托鉢臨濟元要等語。深悟旨
趣。乃辭去。三峰書法語并拄杖授之。有問如何是佛
法的的大意。曰淮安城外兩水交流。如何是轉身一
句。曰滿船烟月下揚州。向上還有事也無。曰長干寺
裏千尋塔。夜半長明五色光。後歸卭州。張獻忠陷蜀。
羣議乞降。長倩曰。如何提筆寫得個降字。被執。席地
坐罵不絕口。坐脫去。有問道錄行於世（三峯燈史）。
<other>黃元公</other>名端伯。建昌新城人。崇禎元年進士。歷寧波
杭州二府推官。廉辨有聲。以喪歸。篤志宗乘。徧參天
童徑山三峰諸老師。最後師事壽昌經公。時明政不
綱。元公數上書當路。言[寇-(敲-高)+ㄆ]禍。不納。遂披薙入廬山。初
謁壽昌。問百丈野狐公案。壽昌厲聲曰。總無干。至是
夜坐開先寺。驀然有省。始識得壽昌用處。揚維節嘗
從元公問經義。復書曰。依經解義三世佛冤。即清凉
圭峰諸公猶未免作他家奴婢。看他過量大人呵佛
罵祖。寧被古人語脉轉哉。我為法王。於法自在。獅音
吼處。裂破山河。豈有義路可尋覔乎。已而南京立福
王。大學士姜曰廣薦起之。授儀制主事。我兵下南京。
元公方寓能仁寺。榜其名於門。遂被逮。大帥者元公
同年友。諭降不從。欲以善知識禮全之。亦不許。居獄
中。作明夷錄以見志。既大帥復遣騎諭降。不從。乃引
出通濟門外。過水草亭。元公北面叩頭坐。受戮顏色
<pb n="316"/>
不變。行刑者憚之。舉刃輙手顫墮其刀。易卒亦如之。
元公厲聲曰。何不刺我心。刺其心乃死。先是元公自
號海岸道人。鐫石印佩之。及再出。磨去。更鐫忠孝廉
節四字。南京城守時作詩曰。巍巍不動寰中主。一座
堅城似鐵山。刀鋸在前無怯志。只緣勘破死生關。臨
死又作偈曰。覿面絕商量。獨露金剛王。若問安身處。
刀山是道場。已而大帥給傳護元公柩歸新城門下。
士葬之於忠孝橋側。初元公母李孺人。賢明仁慈。信
樂佛法。晚歲誦金剛經．地藏經日[虔-文+ㄆ]。一夕夢趺坐山
巔。佛光照身。覺謂元公曰。西方之期至矣。無何示微
疾念佛而逝。而元公之妾范氏者。免喪後薙染入麻
姑山老焉（明史．建昌志．新城志．瑤光閣集．蒿菴集）。
<other>黃介子</other>名毓祺。常州江陰人。崇禎中以諸生貢太學。
好與禪門諸老宿游。依天童密雲禪師最久。默契法
源。得密雲印可。授以衲衣。國變後。同縣人張大圓棄
官歸。約介子俱隱。結白社為終老計。介子不可。曰不
舉事何以報國。不授命何以成人。我師下江東江。陰
典史陳明遇等起兵城守。介子與門人徐趨集眾行
塘應之。城陷逸去。已而事露見執。當事者欲輕其罪
以盜論。介子不可曰。毓祺豈為盜者。將刑。其門人告
之期。作絕命詞。遂取襲衣自斂趺坐而化。子晞亦繫
獄。晞妻周氏當沒官。自縊不死。絕粒數日者再不死。
赴水不死。再吞金不死。自刎不死。終自縊而死。晞之
姊寒輝菴主。言周氏甞宿菴中。夜深經行琉璃燈下。
顧盻英毅絕無女子態。真法器也。晞既被繫。周日誦
大悲心呪。至死神氣不亂。澹歸道人曰。文信國吞腦
子不死。絕食不死。卒死於柴市。三死耳。而周乃八死。
嗚呼雄哉（明史．餘學集．明文偶鈔）。
<other>黃蘊生</other>名淳耀。蘇州嘉定人。父中年無子。日誦觀音
經。一夕夢大士抱一兒與之曰。念汝勤苦誦經。尋得
一好秀才與汝。已而生蘊生。早歲為諸生。蘊袍糲食
研索遺經。以名節自勵。著自鑒錄。晝所行事及念慮
純襍。夜必書之。同縣諸生唐昌全有道行。能以乩降
神呂真人感而憑焉。其所言出入仙佛。蘊生聞而信
樂之。與弟淵耀。友陳俶侯．元演．元潔．夏雲蛟等十餘
人俱往問法。惠雲地菩薩者。生宋仁宗。時年二十。棄
家入金粟山從師學道。參究精猛。卒證道果。時與呂
真人同降。或問禪宗差別。菩薩示曰。大道一門。不留
權識。本無宗教。安有分別。吾佛出世。哀憫眾生。執心
不破。自伐其根。故用止啼。權流言句。有本非真。無亦
非實。兩義破除。一中為的。佛氏真源。超乎道德。痴人
索夢。尋踪肖跡。故下剗除。權機各出。總斷習心。歸於
不習。不習者良。習者是賊。同出見聞。聖狂不一。本性
天良。物必有則。倣古摹今。精神自失。不急求心。自度
何日。宗門昌教。無非革習。正令日新。自明則一。執此
泥彼。何異生食。物肖化工。萬不得一。化工肖物。不謀
而集。其故云何。至誠惟一。一則天全。隱微莫測。求此
良方。莫如除識。識空性現。識在性窒。譬之夜人。空自
謗日。亦猶求星。往而捫石。不見其真。惟辨其迹。性海
靈光。反成六賊。一心不運。天地皆忒。吾不開宗。亦無
教立。釋迦達摩。驢踪馬跡。吾有一心。萬古不識。非不
可識。無形可執。㵎底泉聲。碧天朗日。可見可聞。孰覩
孰執。有色有聲。無象無質。靈光周徧。一理不忒。子等
求心。斷莫泥跡。佛氏真詮。不在行墨。一一歸心。魔說
亦得。苟二於心。佛說亦失。破此佛魔。心心無惑。閱十
年諸弟子彚先後訓辭為一書。名正教錄。陳俶將刻
板行世。蘊生疑之曰。師以道教。道不在言。上品利根。
超然言外。中根小品。反墮言中。況謗語之易興。致業
因之反重。是欲度人而適成其罪也。俶曰。不然。予欲
無言。猶有麟經之著。未甞說字。今流大藏之文。故古
人發魯壁而求書。歷鷲峰而譯典。況乎真靈伊邇。不
煩負笈之勞。典誥在陳。具有叩鐘之樂。如愚可以默
識。知二亦得承流。至於太陽懸燭。豈有目者弗明。時
<pb n="317"/>
雨灑枯。豈祈年者罔戴。苟人心之不死。則此道之宜
明。如其未挹真源。反嗤異學。聞道大笑下士故常。彼
則坐井之觀。吾則同胞之視而已。蘊生善其言。從之。
蘊生自聞法後。默究向上事。益自刻厲。時與同事宣
說佛法。友張子灝新持不殺戒。謂蘊生曰。子姑現老
齋公身而說法可乎。蘊生喜為和蘇子瞻岐亭詩示
之。詩曰。[(ㄇ@人)/古]師貪得魚。不惜魚化汁。屠伯恬殺牛。不見
牛眼濕。嗟彼殺業多。所以遭汝得。彼債既已償。汝憂
差獨急。微性憐朱朱。愚仁赦鴨鴨。三品戒庖厨。百籩
謝巾[(ㄇ@(企-止))/幕]。獸炭與松明。入爐平等赤。象髓與韮菹。入喉
平等白。深坐不橫參。大歡不洿幘。敢邀天公憐。庶免
佛子泣。靜念古賢人。飢驅食常缺。今我餘草蔬。猶堪
饗嘉客。推此告同心。暴殄非雅集。其二曰。昔有愚小
兒。垂死思肉汁。世人與彼同。談食口常濕。大罰方後
隨。無肴汝猶得。胡然一晌甘。易此八難急。列柵囚鷄
豚。排籤戮鵝鴨。驅驅黑業中。何由發其[(ㄇ@(企-止))/幕]。我喜周生
厨。堆盤葵蓼赤。我念唐帝庖。剖蛤毫光白。為生雖有
累。如僧但加幘。為帝苟推心。何異下車泣。所嗟願力
微。不救世界缺。鸞刀啟烝嘗。折俎供賓客。大哉食時
觀。觀彼諸苦集。崇禎十六年成進士。歸杜門不出。福
王時諸進士悉授官。蘊生獨不起。南京破。我師至嘉
定。士民共推前浙江右參政候峒曾為主。峒曾者元
演元潔父也。蘊生與昌全．雲蛟等並嬰城固守。且一
月大雨城陷。峒曾挈二子沉於池。蘊生入僧舍與淵
耀相對縊。昌全．雲蛟並死之。昌全妻亦從死。淵耀。字
偉恭。諸生。好學敦行如其兄（明史．陶菴文集．正教錄）。
知歸子曰。自古忠孝之士。大都以白淨因現慈忍力。
觸機遇緣。根種勃發。或入於仙。或歸於佛。各有由來。
小生詹詹。橫滋謗議。責斄牛使執鼠。誇海若以灌河。
豈有當焉。蔡劉諸先生俱現身儒門。皎然於生死之
際。其入道之由不可誣也。經言。菩薩從初發心。精進
不退。以不可說身命而為布施。其諸先生之謂乎。
汪大紳云。蜻蜓許是好蜻蜓。飛來飛去不曾停。被
我捉來摘却兩邊翼。恰是一枚大鐵釘。即此一枚
鐵釘。是真聖種。是真佛種。是真忠孝根種。此種人
之所自具。只因喜歡飛來飛去。捨不得那雙翼。把
一枚鐵釘弄壞了。諸公只是能捨。箇箇好似一枚
大鐵釘也。

<sarticle>居士傳五十二</sarticle>

<other>金正希熊魚山傳</other>
<other>金正希</other>名聲一。字子駿。湖南嘉魚人。少從父遊於休
寧家焉。初好陽明近溪之學。為文洞達原本。脫棄訓
故。讀者往往駭之。年二十六學佛法。習靜古剎中。一
日食茄而甘。遂長齋。其友程開祚就正希飯。怪其斷
肉也。問所繇。正希與之言佛法。開祚心動曰。是信然。
向吾與子僅一世朋友耳。不知前後乃有無量世也。
今與子重定交。遂棄所學而學焉。崇禎元年成進士。
選庶吉士。明年我師薄京城。正希慷慨上言防禦䇿。
薦布衣。申甫有將才。莊烈以甫為副總兵。募新軍數
千人。改正希御史參其軍。既而甫出戰。沒於陣。正希
言浸不用。遂謝病歸。後屢徵不起。家居益銳志學道。
甞自言此生不能及早透徹大法。淨盡羣疑。便灑然
出頭激揚此事。使萬靈被光。眾魔歸命。而兀兀縈縈
一機莫發。真是虗度。不成丈夫也。延廬山宗寶禪師
師禮之。閉關相對。作斷五欲說。其辭曰。細撿平生。每
於此事有得力處。隨復退墮。惟茲五欲。實為大障。從
今發心。願悉禁斷。一曰色欲。世人欲色。本為身樂。曾
不念言。油盡燈滅。髓竭人亡。大可怖畏。佛在世時勅
優婆塞姑戒邪婬。亦為眾生欲愛深積。未能淨盡。特
樹大防。令無縱濫。故斷婬者是了義教。斷邪婬者不
了義教。余今之年四十始衰子壯已娶子可生孫及
<pb n="318"/>
今斷之已嗟遲暮少生繫戀不比於人。而況岸然稱
大丈夫。圖出世事。求大光明。通天徹地。世間勝事。非
全精神無少滲漏尚不能辦。何況出世大光明事。聞
之於師。此於般若如水與火。如氷與炭。相克相滅。不
容並行。要令此心光明無壅。拔出形骸血氣之外。七
處割截心無動搖。安可得有須臾欲樂微繫吾念。自
傷福薄。不早斷決。遲延至今。可慙可恨。一曰食欲。智
者念言。縱令世間五糓飢荒。蔬果饉乏。非食少肉不
得自活。寧自攝身端坐俟死。割彼身肉活我軀命。萬
無此理。何況今者。肉食之外百味俱全。佛言飲食如
病服藥。無得以意趣自增減。視我此身如一竿竹如
一根樹。欲其存立用加灌溉。令汁流潤無致速枯。何
心揀擇。蔬糓之類天真淡然。原有至味。業重之人舌
浸醲肥。無復舌本。真味當前反不覺知。是則佛言可
憐憫者。一曰睡欲。嚮晦入息人道常理。惟佛亦許夜
半倒身。消日間食。乃至尸寢早罷晏起。每自簡察其
害多種。一柔筋骨。做工夫人要是醒時硬峙脊梁堅
挺腰骨。其坐如山其立如峰。睡多弛廢坦腹伸足。便
同死人一昏神思。流水不腐戶樞不朽。一刻不運心
如死水。睡多如醉血氣盛旺。徒長無明一失正念。初
學之人白日醒眼。一念不端能即覺警猛與割斷。雖
有夙習能以醒待。不令強勁。睡多憧憧遊思往來。舊
習有力新知未強。或現惡境退人信心。且惱亂魔與
盜精鬼。乘人熟睡攪亂附身。豈得不防。如上三欲。皆
是眾生切身逸樂。眾生芸芸。無量劫來孤負此心。通
天徹地徧照法界大光明幢。是無他故。生生陷溺濃
重血肉。顛倒其中不得脫離。濃重一分減一分光。濃
重十分減十分光。百分千分萬分億分。日漸沉淪黑
業可怖。幸於今者信有此心。盡形畢力棄塵舍俗。廢
寢忘飱猶恐失之。但一眨眼少圖息肩。已太下劣全
不丈夫。何忍復放少絲毫頭。令入濃重陷溺舊處。一
曰財欲。上三欲者次第破除。此身無用逸樂享用。戕
毀慧命。此身以外何須求備。貪積不休取諸不義。父
母兄弟亦生計較。致令家庭傷乖爭鬬。重其所輕輕
其所重。其為迷謬不可勝言。諺亦有之。要一文錢不
值一文。此是眾生尋常見解。不必佛祖而後明了。或
謂治生畜積恒產備窘乏時。未為不是。要當隨緣量
入為出。至於違心背義取財。則寧閉戶端坐餓死。世
尊律儀丐食樹栖。寄於殘生旅泊三界。孔子疏水顏
氏簞瓢。光𦦨萬丈威德千古。此非強為。法如是故。一
曰名欲。自反平生好文章名。徒悅耳目無益於人。固
大虗妄。此不足破。垂訓立言有關人心。似亦當為。實
不盡然。若有真實為己學人。古經前史法戒昭著。不
勞今日捧土益岱運水添海。縱有緣起因病立方。予
不得已菩薩心行。但令此言垂萬萬世。觸之得益。爰
有眾生掩我此言。作彼自為。舉世誦彼不知為我。我
無絲毫計較心念。則為真實。我未必能。今後但起文
章一念。讀書攻索。是惡邪見障菩提道。所宜痛絕。其
次有時好功業名。欲立勞績百姓感服。天子風聞坐
取高位。此最陋劣亦不足破。惟是我甞丈夫自命英
雄自處。胸中磊磊不能平懷。常自念言。一事不能一
物不透。則是我者心光不到心量不周。曾不念言。我
若果為心光不到心量不周。密密究事切切透物。原
無不可。今伏田間杜居一室。不周不到甚為多故。何
不透取何不究取。但令今者我有功能。為人掩取。為
彼功能。膺大封賞。我不自得。更罹重謗。我無絲毫。計
較動念則為真實。我未必能。今後但起功業一念。多
方習學。動念仕進。是惡邪見障菩提道。所宜痛絕。總
之名欲祇緣我見。真見心者豈應有此。真見心者密
密自踐。時時自了。無喜無憂。名究竟樂。如此之人。雖
盡大地一切眾生來至彼前禮拜稱誦。於此人心不
加毫末。雖盡大地一切眾生來至彼前非毀辱罵。於
此人心不損毫末。如抓牆壁痛癢無關。頗聞人言。借
<pb n="319"/>
人驗我。我心何在。我既不為逸樂利養。惟有是非。我
是我非。我不能明。藉人為明。益復顛倒。五欲既淨皎
如明月。唯生死關最難開破。要之死生亦係妄見。能
徹自心淨前五欲。死生關頭亦同一例。義當死時貪
戀不死。其人心中隱默負慙。見人掩辨縱戀其身。其
心昭明謂是當死。是故智者直養此心。一切不受身
分遮障。現今生時因緣會合。虗妄名生。我心無生。緣
起非有。異日死時因緣別離。虗妄名死。我心無死。緣
滅非無。是故智者無生可貪。無死可怖。此心光明總
不顛錯。可生則生可死則死。緣盡強留作意自盡。皆
屬妄見。非真如法。古人有言。毫釐繫念。三塗業因。瞥
爾情生。萬劫枷鎖。戒之戒之。智者當此應能鋒利。如
吹劒毛。正希為學決烈精進。惟日不足。然亦未甞廢
事時流。賊日熾煽。動江左右。諸無賴者多起應之。正
希團練鄉兵為扞衛。申明大義。法令周備。民有固志。
福王立於南京。擢左僉都御史。不赴。順治二年我師
破南京。徇諸州縣。正希率兵扼險拒守。唐王在閩授
右都御史兼兵部侍郎。進兵下寧國旌德諸縣。我師
間道襲破之。正希被執。途中與長兄書曰。生死禍福
皆有天命。我等唯順受之。不必逃避。我家為王事勤
勞死者。死得其所。即流離散亡者。亦流離散亡得其
所。弟日來靜觀之殊。無大悽慘。可見平昔學道得力。
聞我女前日積薪於屋。俟有急即譽火自焚。此真學
道人。望兄仍時以佛法提撕。一切乃為來生大留種
子耳。又與長子書曰。我一身久如浮雲。無絲毫繫戀。
但念郡事未定。此心實不安。倘百姓幸安堵。則我瞑
目矣。各鄉尚有好事言兵者。此實無益。徒殺百姓何
辜。孔子曰。以不教民戰。是謂棄之。此吾數日之所惓
惓者也。遂致命於南京。贈禮部尚書。諡文毅。正希女
曰道照。少長齋。長字於唐氏。將行。正希為出治奩具。
忽上書。願從親學道。正希大喜。罷奩不治。人或以為
言。正希曰。彼方欲向上。我可抑之使下乎。及難作。遂
剪髮屏居。已而之靈巖參繼起禪師。入室為所棒。悶
絕於地。後參靈隱巨德禪師有省。回望靈巖。拜曰。當
時若與我說明。豈有今日。還結夏華山。依蘗菴禪師
以居云（明文偶鈔．明史．退翁廣錄．蘗菴別集）。
<other>熊魚山</other>名開元。亦嘉魚人也。其家故奉佛。持不殺戒。
里有異僧天如者。與魚山舉業師童希孔善。甞見魚
山童時。文書其後曰。掀天揭地男子也。已而成進士。
就天如問所以應世者。天如曰。汝學道未有獲。操刀
不得柄。安能割物。閉關一月讀楞嚴經。瞥然有省。出
為崇明知縣。移吳江。禮三峯漢月禪師稱弟子。書問
往復。激發精烈。已徽授吏科給事中。以言事為輔臣
周延儒所疾。乃以前在吳江時徵賦不及額。貶二秩
出之外。遂乞歸。居數年歲。閉關百日。眷屬不相聞。一
日天如忽至。語魚山曰。快薙頭好。皇帝方在籬下。又
欲寄其籬下乎。魚山愕然。不知其為讖也。已而起山
西按察司照磨。遷光祿寺監事。既又遷行人司副。初
魚山與同邑金正希友善。切劘大事。忠憤出於至誠。
其論治一本乎道。不回惑功利。辨邪正賢不肖至嚴。
不以禍患退屈。崇禎十三年周延儒復相。舉錯失當。
魚山疾延儒所為。因責延儒。所善孫晉．馮元颷．吳昌
時令為延儒陳禍福。延儒日益甚。無何大清兵入塞。
魚山條上六事不報。及畿輔被兵。詔許官民得請見
言事。魚山請以軍事見。遂言輔臣。不稱職。專以情面
賄賂用人。壞天下人心術。帝疑其有私。徵詰再三。命
具本。本上帝。方倚重。延儒惡其言切。遂下錦衣衛獄
究。主使拷掠慘酷。魚山更盡摘發延儒所為奸利事。
會給事中姜埰如農亦以直言下鎮撫司獄。帝深恨
兩人。手詔衛帥駱養性潛斃之。養性謀之同官。同官
以為不可。乃以獄辭上。並繳前手詔曰。誠如聖諭。則
天下祇畏臣。衙門不畏朝廷矣。請將二人付刑部擬
罪。乃移刑部。刑部尚書徐石騏擬魚山贖徒埰杖戍。
<pb n="320"/>
帝以為徇縱。奪石騏及郎中劉沂春官。而逮二人至
午門。杖一百。仍繫獄。魚山在獄年餘。以佛法攝獄中
人。晝二時禮誦。夜演蒙山法。拔瘦死者。又為獄中人
說心經。因筆之為心經再傳。當受杖時。魚山自分必
死。乃取所預為書寄家人曰。國爾忘身。義不反顧。兩
年屢嬰大病皆可死。不獨法能死人也。受杖時惟默
誦觀世音號。自一至百。血肉糜爛弗覺也。居常奉六
齋。至是或勸魚山暫開齋禁。不聽。曰患死於杖耳。死
於齋乎。如農在獄中過。魚山見指月錄弗省。既而兩
人以盛暑得保出獄。如農母欲見如農。自萊陽疾馳
至京師。未到前一日遽還獄。如農大悲慟。既已無可
奈何。則問魚山曰。子學佛久有何方便。使吾得見母。
魚山曰。觀世音菩薩叩必應。盍誦普門品。如農於是
誦普門品日三十徧。不一月。夢菩薩為說法有省。重
讀指月錄。釐然開解。又一月。諸囚以疫得保出獄。兩
人預焉。如農遂得出見母數日。帝聞兩人出獄。怒復
還之獄。頃之延儒得罪賜死。言官多救魚山者。不聽。
而刑部仍擬贖徒。復不許。時崇禎十六年也。明年遣
戍杭州。三月抵戍所。而流賊遂以是月陷京師矣。如
農甞以書問法於魚山曰。日來參叩於心空境空處
略知趨向。然止完得吾儒知止工夫。其於靜定安慮
得搔不著痛癢。乃諸師極口詆靜勝為非。譬之日月
不靜如何能明。古德云。恰似木人見花鳥。到得木人
地位。非靜勝而何。魚山復之曰。承示於空處略知趨
向。空何物。可容人趨容人向。既有可趨向。又得謂之
空耶。總是於話頭未甞力究。遂於塵勞暫歇。時見有
空可取。止可求。靜可樂。譬如澄得一泓止水。惟恐人
撥動則渣滓復生。故告子不動心已是有過。得處覺
得古人言句。徒惑亂人。故曰不得於言。勿求於心。不
知纔有不得其心已不靜。已不定。已不安。便有不慮。
即得慮。即不得之病。又何可以不求硬作主宰。謂吾
已得靜勝也。譬之日月木人。未甞知有靜勝。故不緣
而照。花鳥不驚。纔知有靜勝。早已不靜勝。去木人日
月千里萬里矣。盖靜與動對。滅與生對。初向道時。覺
往昔紛馳可厭。自然謂靜與滅是吾人勝境。若明眼
人看來。金屑瓦屑總無殊異。須知更有向上事在。如
何是向上事。喚作則觸。不喚作則背。畢竟喚作甚麼。
向金剛圈裏翻身。併却咽喉吐氣。朝餐暮宿。如鳥空
行。來札所問。老僧臨死時預知時至。為從話頭中來。
為從靜勝中得。直須問取這僧始得。非愚之所得知
也。所貴學道為了生死。故當不顧危亡。向無可巴鼻
處進步。若只圖順易可以攀緣。認定有澄空一境在
非心非目之間。以為近道。假饒從佛肚內坐一萬劫。
亦祇是死水。澄之則是。撓之則不是矣。唐王在閩起
魚山工科給事中。累官東閣大學士。以病乞休。寓汀
州。城破遂為僧。更名正志。號蘗菴。得法於靈巖繼起
禪師。隱蓮華峯翠巖寺。老於虞山。而如農亦與魚山
同時出戍宣州。後薙髮於黃山。寓蘇州以卒。時又有
張大圓者。名有譽。江陰人。天啟二年進士。歷官至戶
部尚書。南京破。遁入武康山。依繼起及碩機禪師。晨
夕參究。夙慧頓發。已而繼起主靈巖。大圓從之刳心
受鍛。泮然氷釋。年七十。廣演金剛般若經。八十重疏
孝經。居靈巖二十五年。其子弟逆之歸。康熈四十五
年九月迎繼起作別。至則合掌曰。弟子時至。明旦行
矣。明日復告曰。今佛法世間法一齊放下。但願生生
不離左右。言訖而逝（明史．魚山剩稿．蘗菴別錄）。
知歸子曰。黃宗羲言。明季士大夫學道者多入宗門。
如金先生及蔡懋德．馬世奇．錢啟忠皆是也。然皆以
忠義名一世。宗門以無善無惡為宗。如諸公者。血心
未化。乃儒家所謂誠不可掩者。在宗門不謂之知性
也。固哉安羲。儒與佛有二性乎。孟子曰。天下之言性
也則故而已矣。故者以利為本。誠利之則忠義。若禹
之行水矣。何血心之能與焉。大慧亦言。菩提心者即
<pb n="321"/>
忠義心是。余讀金熊兩先生書。其於君臣師友間至
性激發。若水寒而火熱。然其真丈夫之雄。法門之傑
乎。顧世之論魚山者頗異。予詳其行事。著於篇。俟論
世者徵焉。
汪大紳云。予少時未聞道日。極服忠義之士。謂忠
義之士便是聖賢。便是活佛活菩薩。此外有甚聖
賢。有甚佛菩薩。後來反覆推勘。方曉得忠義之士
能了手者實難其人。聖賢之學。當生則生當死則
死。一循乎天理。即此是忠義。即此是道。非忠義之
外另有甚麼道也。但於忠義上一些也攙和不得。
纔攙和一些子。便非天理。於道即有未盡也。佛菩
薩之學如何是忠義。曰本來空是。如何是本來空。
曰忠義是。當體即是一真實而已矣。即此是忠義。
即此是道。亦非忠義之外另有甚麼道也。但於忠
義上一些也污染不得。纔污染一些子便非真實。
於道即有未盡也。予於道有聞而進之不勇者。坐
忠義之心微故耳。忠義之微。坐為好名好色之念
所汩而已。誓當上面截斷道學佛學。不留一元字
脚。下面截斷好名好色。不留一元字脚。專提忠義
二字為金剛寶杵。佛來一擊。魔來一擊。臨濟德山
何有哉。大慧高峯何有哉。

<sarticle>居士傳五十三</sarticle>

<other>溫月峰崔應魁蔣虎臣李生傳</other>
<other>溫月峰者</other>逸其名。亦不詳其里居。隱於江西宜黃扶
笋峰。不婚娶亦不去髭髮。幅巾野服。翛然而已。平居
愛逃禪。暇則勤種植。給衣食稍贏。輙與人共之。一日
行圃間。方有竊者遽却走。偶行他所。見一傭力作甚
苦。詢之曰無以家也。乃携歸。試以事輙辦。月峰喜。為
盡舉。扶笋聽之。已而傭頗驕欲。遂據扶笋月峰覺之
為好語謝曰。扶笋子有也。予無事焉。挈斗米鐮鋤瓦
釜各一具擔而去。去峰五里許。度阻峻處。穴而居。垂
松葉自蔽。出種植如故。山中多虎。月峰豕畜之。或以
為規。微笑曰。是身其吾有哉。藝圃次。有虎薄而睨之。
月峰拱語曰。子欲之乎。今飼汝。即解衣就虎。虎伏不
動。則又曰。若念我無侶乎。為我點頭三。我與若為友。
虎點頭者三。自是月峰出入常與虎偕。其寢也以茅
偃地席其上。或發視之。有蟒盤焉。亦無害也。崇禎初
卒。年八十餘。甞著書論性學甚具。既沒而其書不傳
（懸榻編）。
<other>崔應魁</other>北京永平人。少為醫。人以疾請者。不論直皆
為之盡。晚歲學佛法。下上盤山。十八年參諸老宿有
省。康熈二十七年秋示微疾。徧告常所往來者為期
訣別。至期。眾至。環坐談笑如平日。久之乃曰。萬事無
常。百年有限。依我行之。決不相誤。索筆書偈而逝。其
偈曰。來去赤條條。不挂一絲毫。本來無一物。縱橫任
逍遙（盤山志）。
<other>蔣虎臣</other>名超。金壇人。順治四年進士。官翰林院修撰。
以文章自名。性寬厚好施。常以德報怨。督順天學政。
持守清慎。每舉債以賑貧士。疏請復古學。禁天下有
司刑責諸生。士林頌之。虎臣少時屢夢身為比邱。年
十五。有二道人坐其門言。虎臣有師在峨眉。慎毋忘
宿因。他日當相見也。居常斷葷肉。喜方外交。居京師
時參大博和尚。一日入朝聞喝道聲。豁然有省。詣大
博呈解。大博徵詰再三。乃可之。及督學任滿。乃告歸。
過百泉謁孫鍾元。語數日。去之匡廬。遊鹿門。遂直達
峨眉。居伏虎寺。久之有司請修峨眉志。乃一至成都。
已而得疾。遺書別當事。沐浴端坐吟詩而逝。翼日有
胡生者。遇諸山椒頻呼蔣先生不應。及入寺。知虎臣
已死。乃大驚（磐山志．施愚山集）。
<other>李生</other>江西人。不知其名字。往來江漢間三十年。常如
五十許人。以一瓢自隨。遊行肆上。乞牛肉彘膏。啖之
<pb n="322"/>
有餘納諸敗襖中。方暑色味不變。遇紙筆即書。不盡
可曉。或襍一二字如符篆。人與之言不答。有府丞者
異其人。邀至官舍。留數日辭去。府丞與以葛衣文舄
為插花滿頭。徜徉過市。市兒競奪之。輒抱頭不與。已
而葛敝縷縷。風雪中自若也。康熙中遂安毛際可遊
漢上。與生遇於旅館。生為書扇頭詩數首。皆可讀。際
可錄而傳之。詩曰。雲有深山[鴳-女+隹]有林。不離當處了禪
心。夜來月照長廊下。一句彌陀劫外音。又曰。明暗全
捐正眼開。一枝秀出一如來。凡夫到此皆成聖。拍手
相逢一笑回。又曰。漫去千峯與萬峯。重重無盡又重
重。何如高臥家山裏。前有幽篁後有松。又曰。山色溪
光明祖意。鳥啼花笑悟機緣。有時獨坐臺盤上。午夜
無雲月一天。又曰。道有道無俱漫語。是淨是禪總強
名。昧却本來咬枯骨。溺沈苦海不知春。又曰。道行孤
高化有緣。降龍伏虎自安然。於今喜得真三昧。月落
風廻綠樹邊。又曰。趙州布衫重七斤。失處分明得處
真。山河大地都盖却。誰是當機截斷人。又曰。千崖雨
濕松添老。一味秋聲菊轉新。莫謂山中無甲子。數珠
粒粒紀時辰。時又有洞庭生者。乞食洞庭山中。狀類
狂者。夜則臥寺廡下。寺僧驅之。已而復來。甞題詩壁
上云。不信乾坤大。超然世莫羣。口吞三峽水。脚踏萬
方雲。又云。有形總是假。無象孰為真。悟到無生地。梅
花滿四隣。又除夕詩云。燈火輝煌慶此宵。夜深兒女
不相招。破蒲團上三更夜。那管明朝是歲朝。長洲汪
琬錄傳之。二生者其後皆不知所終（安序堂集．池北偶談）。
知歸子曰。觀溫李諸君子行履。類古所稱沉冥者。味
其言。殆寒山拾得之亞。與蔣先生之趣遠矣。宰官耶。
比邱耶。予烏乎測之。

<sarticle>居士傳五十四</sarticle>

<other>嚴仲慤宋文森畢紫嵐傳</other>
<other>嚴仲慤</other>法名大參。自號𨍏轢道人。嘉興人也。嗣法於
天童費隱和尚。其自敘云。參道人恒喜順風揚帆。隨
緣放曠。偶遊雙徑。遇聞谷大師。授以向上一著。苦究
三載。了無所入。適閱法眼指簾公案。忽然身心世界
盡情脫落。祖師關捩徹底掀翻。再謁聞谷大師．憨山
大師．天隱和尚。皆承許可。復見密雲老人。老人舉杖
便作倒身勢。老人植杖即起身據坐。老人橫杖抽身
便走。老人赶趁轉身向曰。咄哉老僧。又來泥裏洗土
塊。老人便休。隱居二十八載。費隱容和尚首嗣老人
法席。乃往問曰。古人道百尺竿頭進步。百尺竿頭即
不問。如何是進步處。容便打云。向這裏轉身。道人云
這猶是百尺竿。未是進步在。容又打云。不知進退漢。
道人云。山猫原是短脚的。容云這畜生。道人作虎跳
勢。容云莫揑怪。道人作擒僧勢。哮吼而出。容即上堂
云。今日諸人莫撒沙。試聽山僧一指述。嘉禾有個老
鼠子。偷却上天一粒粟。慣向諸方弄爪牙。惹得清風
香拂拂。獨是山僧不近情。白棒掀天直打出。且轉身
一句又作麼生道。道人掩耳出堂後。容將如意云付
汝表信。道人舉手接云沒手人得接。容曰接了也。道
人展兩手。容曰流傳去也。𨍏轢便禮拜而出。甞自圖
其影。費隱為之贊曰。斗笠不遮眼。鋤頭不著地。何似
山中人。了了心無緒。腰束裙而寬。手露臂而冷。欲行
不行。前頭無門。鑿開虗空一竅。許大地人在此屙矢
放溺。是𨍏轢平日之受用。呵呵大笑把起鋤頭。須放
下草鞋。何不脫來賣。咄咄咄。明月清風得自在。仲慤
禮謝。費隱不顧便與一踢。費隱曰。好像一隻狂狗。仲
慤曰早被我一口。其友周知微病篤。仲慤往視。道及
家事。仲慤云。公一生學道得力處正在此際。不得雜
念。知微即舉拳曰是甚麼。仲慤曰也是閒言語。知微
點首曰。願與兄世世結為道中骨肉。仲慤曰驀直去。
知微即坐椅而逝（𨍏轢機緣）。
<pb n="323"/>
<other>宋文森</other>名世隆。長洲人。父學程。夢文殊抱子授之而
生。故初名曰文。年四歲聽父讀金剛經。即能誦四句
偈。既長補諸生。年五十餘。遭家多故。[鬱-山+止][鬱-山+止]成疾。偶觸
華嚴經無著無縛解脫句有會。遂長齋斷慾。日誦金
剛經。月餘病起。中秋夕見堂前角燈光不透脫。不覺
感慨默坐。參究久之。忽汗下通身。胸中廓然。作偈曰。
主主賓賓無主賓。分明指點愈迷津。偶然風觸燈中
火。却遇當家舊主人。又曰。今日方知吾喪吾。凡情聖
解一齊枯。親朋問我如何是。者也之乎隻字無。頃之
聞天笠珍禪師宗風甚盛。欲往咨決。適師過蘇之大
雲菴。文森往謁。既見即云。龍腦薄荷香聞天下。師云
可要乾矢橛麼。隨問云如何是乾矢橛。文森云八面
春風。師云來此作麼。文森云。不求佛不求法。要討個
了當。師厲聲曰萬劫千生不得了。文森言下有省。師
尋去之杭州南磵。文森再往謁之。師曰向在甚麼處
得這個消息。文森曰向在孟夫子飯糗茹草章曾打
一個輥。曰如何。文森曰。龐公云。但自無心於萬物。何
妨萬物常圍繞。語未畢師擊几云。可惜一個龐公尚
打作兩橛。文森頓省前過。明年再往南磵謁師。在堂
中有問未生前面目者。文森應曰。螺髻峯少頃進見。
師云。好箇螺髻峰。只恐未肯點頭在。因舉六祖師秀
菩提樹話問和尚如何道。師云。掀倒菩提樹。打翻明
鏡臺。髑髏都粉碎。處處絕塵埃。文森云也不過到此。
師拂衣而起。拍文森肩曰。如今可把六祖神秀并老
僧與居士縛做一束。拋向錢塘江裏去。文森頓悟臨
濟喫三頓痛棒意旨。遂口占偈云。生前面目絕追求。
螺髻峰高解點頭。一句頓超三頓棒。凡情聖解付東
流。居三年。師過蘇泊舟盤門。呼文森往謂曰。老僧九
坐道場。欲來一休歇。了徹人莫如居士。老僧有末後
付囑。可承當此事。既去遂遣兩僧齎拂子授之。師行
至謝村。遂沐浴更衣坐逝。康熈四十一年。文森得脾
疾。示禪客曰。末後何必有句。末後何必無句。刀山劒
樹上翻身。鑊湯爐炭中躲避。無端七十餘年。總是逢
場作戲。今日尚要賣弄一番。咄你看這粉碎枯髏。那
有一點西來之意。其妻疾亟。以告文森。不往。第傳語
云。子去。我且行矣。遂後妻數刻而逝（城南遺稿）。
<other>畢紫嵐</other>名奇。江南歙人也。少避難之杭州。寓僧舍。閱
金剛般若經。始知信向。繼閱祖師語錄。疑之。有堂頭
僧教看南泉斬猫公案。久之聞斧聲有省。頗自負。尋
入馬首山。有醒愚禪師者結茅山居。頭土面。紫嵐
一見以機語相接。醒愚微哂而已。明日復往見請益。
醒愚徵前語。指其負墮處。令參一歸何處。居數月。其
所親訪得之要與俱歸。紫嵐歸。參究甚力。行止不少
閒。閱五年。偶閱巖頭語大悟。再謁醒愚。醒愚笑曰。今
日始知吾不欺汝也。自是常居僧舍。持佛戒。終日瞑
坐。自號懶菴。夜臥不夢者二十年。其妻至輒引避。子
死亦弗哭也。居蘇州支硎山德雲菴最久。甞示禪客
云。參話頭有法。不可不知。何謂法。一念真疑無閒斷
是也。何謂一念真疑。如雪巖云。盡三百六十骨節。八
萬四千毛竅。并作個趙州無字。一提提起。如一團熱
鐵。如一堆烈𦦨相似。並無昏沉散亂之相可得。又如
高峰云。萬法歸一。一歸何處。世間一切萬法總歸一
法。畢竟歸在何處。決定要討個分曉。此之謂一念真
疑也。你若道趙州無字。圓同太虗。無欠無餘。若起心
動念。便不是趙州無字矣。又萬法歸一。一者心也。一
歸何處。乃是處而無處。無處而處。若真有處則不是
不是也。如此云云。謂之第二念。盡落知解。知解愈精
去道愈遠。近世馳聲走譽者都從第二念而入。外面
看時句句般若。其實皆是意識依通。認賊為子。可不
哀耶。何謂無間斷。今日也一念真疑而參。明日也一
念真疑而參。不論年。那管月。但時時刻刻一念真疑
而參。必要實證實悟。大法現前而後已。此之謂無間
斷也。若果如是一念真疑。如是無間斷。自然有日。不
<pb n="324"/>
期而然。話頭參破而明心見性矣。又云。古聖道涅槃
心易曉。差別智難明。此兩句最元最微。非大法現前
不知其故。而今諸方盡作世諦解會。謂打一七二七
略有省入。即知此心為涅槃心。從此討機緣。論公案。
這則明白。那則誵訛。那則明白。這則誵訛。必要推敲
逐個透盡。此則謂之差別智。故曰涅槃心易曉。差別
智難明也。這般的都是地獄漢。何以故。都是將意識
為涅槃心。都是學得胡言漢語為差別智耳。所以諸
方付法之後。將機緣公案揣摩得依稀彷彿。向人前
拏三說七。指白道黃。以為得大機顯大用。冤哉冤哉。
佛法安得不平沉耶。好教爾知。大凡真參話頭者。不
到大徹大悟斷不敢開口妄談佛法。一大徹大悟。縱
有百千機緣萬億公案。當下一串穿起掛在眉邊。若
也未能。則是不曾大徹大悟。而汝揣摩得依稀彷彿。
向人前拏三說七指黃道白者。盡是汝意識堆中狼
藉糞穢也。是以懶菴改曰。涅槃心一曉。差別智全明。
高流異衲。諦聽諦聽。其他論著頗多。此其最切者。康
熈四十七年終於德雲菴。菴主如珏為之殮。收其遺
書。有別傳錄八卷行世（別傳錄．畢居士傳）。
知歸子曰。近世士大夫學禪者頗眾。然多掠影宗門
掉弄知解。求其真實參悟者盖難其人。諸方希圖外
護。付囑如麻。適足為門風玷耳。嚴宋諸君苦心斯道。
既有歷年邂逅因緣。卒明大法。盖猶有楊李之風焉。
紫嵐之論禪病最為深痛。善學者由是而求之。其於
邪正之界不昭如白黑矣乎。

<sarticle>居士傳五十五</sarticle>

<other>周安士傳</other>
周安士。名夢顏。一名思仁。崑山諸生也。博通經藏。深
信因果。居常念言。眾生[山/一/虫][山/一/虫]造無量罪。婬殺二業實
居大半。古今世典懲勸頗詳。不斷其源川壅則潰。爰
竭苦衷。深維經義。抉微洞幽。拔山搗穴。勒成二書。戒
淫與殺。其戒殺書言多深痛。大要云。刀兵之難。在於
人道。或數十年。或百餘年。僅一二見。至於畜生。無日
得脫。普天之下一遇雞鳴。無量無邊狠心屠戶。手執
利刀奮向羣豕。爾時羣豕自知難到。大聲哀號救援
不至。各被彼人裂腹刺心抽腸拔肺。哀號未斷。又投
沸湯受大苦惱。片刻之間。閻浮世界萬萬生靈頭足
異處。積羣豕骨過高山巔。漂羣豕血赤江水流。如是
惡因如是惡果。詰其根由皆為我等口腹所致。世人
動稱我不作惡何必持齋。豈知爾等偃息在牀。妻孥
聚首。即有素不相識之人先。為汝等徧造惡業無量
無邊。諸佛菩薩神通天眼。見諸眾生輪迴六趣。如旋
火輪。或為大身更相殺食。或為細身更相殺食。或為
父母六親眷屬更相殺食。發大悲心說真實語。導彼
迷流開爾覺路。我勸世人未能持齋先須斷殺。孟子
有言。仁者人也。人不信佛。何不信人。若信是人。何不
斷殺。仁則不殺。殺則非仁。諦聽吾言。免入異類。安士
每過一切神祠。必祝願云。惟願尊神。發出世心。勿受
血食。一心常念阿彌陀佛。求生淨土。思仁自今二十
四歲。直至壽盡中間。若殺一小魚蝦。惟願尊神是糾
是殛。迅雷擊碎所著書板。思仁自今二十四歲。直至
壽盡。家中眷屬若有一人傷一蚊蟻。亦同此誓。思仁
自今二十四歲。直至壽盡。中間若遇身及眷屬嬰諸
重病。忽一仙人來告之言。投一小蛤於沸湯中。飲之
則生不然則死。以貪生故竟從其言。亦同此誓。思仁
自今二十四歲。直至壽盡。倘有毒蛇嚙我垂斃。家眾
憤憤欲殺此蛇。而我不能極力救阻。亦同此誓。思仁
自今二十四歲。直至壽盡。臨河見魚仰面見鳥。不思
救度反萌殺機。亦同此誓。思仁自今二十四歲。直至
壽盡。若夢寐中見人殺生。不能至心稱佛名號。發救
度心。而反歡喜贊成其事。亦同此誓。其戒淫書勸諸
<pb n="325"/>
淫者。先觀胎獄了種種苦。是謂息淫原始方便。繫以
偈曰。父母未生時。因業多掛帶。一點無明根。見慾生
貪愛。淫心纔一起。忽被精血盖。從此十月中。次第還
宿債。母噉熱食時。如受濩湯溉。母飲冷水時。若臥寒
氷塊。腹中當飽滿。頂上懸鐵袋。五內如飢虗。空洞失
依賴。會當出胎時。翻身若旋岱。產母忽瞑眩。眷屬盡
惶駭。身逼兩山中。熱窄不可耐。穩婆牽其頭。痛極心
肝碎。嫩頏扼麤手。刀劒無能賽。放聲鳴其哀。旁人乃
稱快。豈知稱快人。經過忘悔艾。昧昧極思量。咄咄咤
災怪。此言非臆說。五王經所載。凡夫戀慾樂。輾轉沉
黑穢。生生受煩惱。曾見何人代。欲破煩惱軍。智者擒
其帥。主帥是淫魔。魔死餘兵敗。我將胎形慘。屈指陳
其概。珍重世間人。可一不可再。次觀此身。諸蟲蝟集。
宛轉遊行。食人腦髓。是為初開不淨方便。繫以偈曰。
穢哉血肉軀。無量蟲所萃。潛伏四大中。其形甚微細。
凡夫不覺知。天眼方能[覤-儿+丘]。靜氣一返觀。男女真兒戲。
次觀男女。膿血洟唾惡露中滿。猶如溷廁糞穢所。都
是為息淫對治方便。繫以偈曰。世間苦惱事。皆從愛
慾生。愛心不能斷。對色形神傾。水從骨內出。火自心
中騰。平時顧禮義。或復愛聲名。到此霎時間。開眼投
深阬。鬼神且不畏。名教豈能繩。茫茫五濁世。獄訟滋
繁興。幸有如來教。暗室懸明燈。示以不淨觀。慾火消
為氷。我從昔年來。亦復似摩登。多方用強制。對境還
復萌。自作此觀後。結習日以輕。今者稍覺悟。歸命佛
法僧。誓於未來世。埽盡羣魔兵。分身無量剎。普利諸
有情。氷菴張夫子誨我。嘗叮嚀其言修觀法。譬諸學
庖丁。庖丁技成後。不見全牛形。用刀十九載。猶如新
發硎。我此降魔劒。百鍊剛所成。斬盡妖容鬼。髑髏莽
縱橫。西施接膝坐。蔓草纏紫荊。三十六種物。到鼻知
羶腥。此觀得成就。萬象都空明。爰述為俚句。聞者應
惕驚。齊心出苦海。濁世皎然清。次設九想想。初死人
正直仰臥。寒氣徹骨。一無所知。而我此身。終亦如是。
又想死人。一二日往。黑氣騰溢。轉成青紫。甚可怖畏。
而我此身。終亦如是。又想死人。尸停既久。黃水流出。
臭不可聞。而我此身。終亦如是。又想死人。徧體生蟲。
處處鑽囓。骨節之內。皆如蜂窠。而我此身。終亦如是。
又想死人。皮肉已盡。惟筋在骨。如繩束薪。而我此身。
終亦如是。又想死人。筋已爛盡。骨節縱橫。不在一處。
而我此身。終亦如是。又想死人。被火所燒。焦縮在地。
或熟或生。而我此身。終亦如是。又想死人。冡破骨出。
日暴雨侵。其色轉白。或復黃朽。人獸踐踏。而我此身。
終亦如是。次想經要。深自䇿發。經言。菩薩修於死想。
觀是壽命常為無量冤讎所繞。念念損滅無有增長。
猶山瀑水不得停住。亦如朝露勢不久停。如囚趣市
步步近死。如牽牛羊詣於屠所。繫以偈曰。人想死亡
日。慾火頓清凉。愚人若聞此。愁眉歎不祥。究竟百年
後。同入燼場。菩薩九想觀。苦海大津梁。次念法華
所說因緣。生相滅相與不生滅。是為斷淫窮源方便。
繫以偈曰。眾生畏苦果。菩薩斷惡因。惡因既已斷。苦
果無遺根。譬如猛獅子。利鏃中其身。急顧發的處。獵
戶群波奔。犬若遭人擊。但向棒頭呻。一智視一愚。不
啻霄壤分。又如止沸湯。爨者去其薪。十二因緣內。無
明為之君。一斷一切斷。淨埽鄰虗塵。次當觀佛坐寶
蓮華及諸種種莊嚴瑞相。發願往生西方極樂。是為
究竟解脫方便。繫以偈曰。修行無別法。出世為究竟。
出世有多途。淨土為捷徑。述此觀想法。言言宗大乘。
托質上品蓮。永遠脫淫穽。他諸辨難究析因果。語多
造微。不能具載。安士既歿。其書漸湮。表而出之。以勸
來者（慾海回狂萬善先資）。
知歸子曰。予讀安士書。因樂訪安士生平行事。久之
得其宗人言。安士通世務。習知吳中田賦水利原委
得失。著書甚具。康熈三十八年仁皇帝南巡。安士迎
駕揚州九龍橋。上疏請減蘇松浮賦事。雖未遽行。然
<pb n="326"/>
安士之心至今猶可見也。其後應巡撫張公聘。校錄
宋元明先儒書。老於家。其大概如此。張氷菴者。名立
廉。嘗序安士書。安士書尊稱之。予訪之崑山。人無知
者。
汪大紳云。悲猛極矣。如從吾佛世尊金口宣揚。而
得六種為之震動。

<sarticle>居士傳五十六</sarticle>

<other>知歸子傳</other>
知歸子者。不傳其姓名。平生落落自喜。人莫識也。嘗
與空空子遊。空空子異之。知歸子世為儒。其父兄皆
以文學官於朝。知歸子年未冠。用儒言取科第。既益
治古經注疏及世間文字。窮晝夜不自休。嘗慕古抗
直士如洛陽賈生之為人也。思欲考鏡得失之故。陳
治安之書。赫然著功名於當世。久之自省曰。此非吾
務也。於是端點靜思。反己修德。非禮弗履。久之復自
省曰。吾未明吾心奈何。以問空空子。而空空子默然
無言也。或告以道家修鍊術。習之三年不效。其後讀
佛書心開。以為道之所歸在是矣。聞西方有無量壽
佛。放大光明接引五濁眾生往生淨土。意忳然慕之。
日面西而拜焉。空空子曰。是可不謂知歸者乎。年三
十。有司下檄召作七品官。知歸子辭焉。作偈曰。綠草
庭前。好風林下。樂我太平。無冬無夏。頃之遂斷肉食。
絕婬慾。作偈曰。我身爾身。爾肉我肉。大德曰生。與爾
並育。又作偈曰。從妄有愛。萬死萬生。猛然斫斷。天地
清寧。未幾隱去。遺一偈曰。來無所從。去無所至。極樂
非遙。當念即是。空空子曰。或言知歸子往來城市間。
時與人遇。然予嘗求之。弗見也。
羅臺山贊曰。予與知歸子游舊矣。吾不知其始。渺
然相失。逖而萬里。乾隆三十年。歲陽耑蒙。歲名作
噩。乃相遇於京師。且月炎天氷光滿屋。脈脈心歡
喜談丹鼎考故童。晝暮追戀。爾我都忘。邀我閉關
延壽寺街長洲舘。圓覺經一部。莊子一卷。或趺坐
之幽幽。或說空之侃侃。出關行省其兄汶上縣。於
汶上縣寄我書。書辭短短無他語要。我素貧賤。砥
礪其廉。隅我時得書贊歎。謂奇特。如聽朝陽鳳咮。
雝雝嗚高梧。彼時我心刻刻有一知歸子。彼時我
欲徹究儒釋黃老之原與其氐。凉凉求耦。欲奮而
未奮。自得知歸子。我膽廓廓斗覺新寬粗。知歸子
文章根性如梅如青蓮。寒香寂靜和祥扇為人慈
竺貌臞然。畏避利勢。疑懦頑。聞一善言。見一善行。
意而有勇。健若霜中鳶。慊慊乎其如有求也。貪夫
之徇財好。色者𤣏色。渴夫之思飲。周飢者索食。日
皇皇而不息。夜鰥鰥以水眸。最後聞無量壽佛名
字。遂積念焉不休。其志灝然。若迦樓羅王之闢海
水而吞龍也。其身飄然。若不繫之舟。蓮海無邊而
嵯峨乎中流。憺乎其幾於不憂也。閔乎嘵嘵。唇敝
舌焦。其嘯侶而命儔也。吾之不見知歸子三歲矣。
一日十二時。十二時百刻。睇睞送遙睛。喉閒長格
磔。自今以往。倘得相於茅屋三間。危峯鏡湖。好華
一瓶。名香一鑪。一箇蒲團。一箇盋盂。佛號數萬聲。
華嚴一兩卷。不亦樂乎。不亦樂乎。䱐水瀰瀰。日往
月來。云何不思。
乾隆四十一年歲易涒灘歲名柔兆陬月吉日造

<talk>No. 1646-B
 居士傳䟦</talk>

儒佛之道。泥其跡若東西之相反。然循其本則一而
已矣。知歸子之學。出入儒佛間。初未嘗強而同之。而
卒不見其有異。所謂知本者非耶。既以自利又欲利
人。上下數千百年。凡偉人碩士。有契斯道者。采其言
<pb n="327"/>
行。比以史法。合為一書。名曰居士傳。事提其要。句鉤
其元。真法門班馬也。僕少失學。耽著五欲。順流忘返。
年三十宦遊京師。偶於市上得覩雲棲法彚。惕然心
動。捧歸卒業。始知信向。歸田以往。客居吳門。於勤息
菴曉峯老人處熟知歸子名。後接晤於文星閣中。服
其持律之堅。向道之切。不覺惘然自失。知歸子顧以
予之能不背於道也。於是往還無間。頃之出此書示
予。予讀之竟。作而歎曰。自為儒佛之學者。迷不知本。
黨同伐異。泣岐無歸。知歸子起而救之。是書之作。盖
欲學者除去異同之見。反循其本。而致力焉。至於一
旦豁然。還問其所為儒佛者。如水中月。如空中華。復
何異同之有。予既樂玩其書。爰授之梓人。以廣其傳。
兼誌其緣起如此。
乾隆四十年秋八月養空居士王廷言䟦

<article id="n1648">冥報記輯書</article>

<other>冥報記輯書目錄</other>

卷第一
晉居士周閔（三寶感應錄卷中）
晉王範妾（廣記一百二十九）
宋沙門僧規（珠林八十三）
宋司馬文宣（珠林六　廣記三百二十五）
宋王胡（珠林六　廣記三百二十二）
宋李旦（珠林六　廣記三百八十二）
宋鄭鮮之（珠林六）
隋寶室寺法藏（珠林十八）
隋釋慧雲（珠林九十七）
卷第二
隋皇甫兄弟（珠林七十四）
隋趙文若（珠林九十四）
唐柳撿（珠林十八）
唐謝弘敞妻許氏（珠林九十四　廣記三百八十六）
唐趙文信（珠林十八）
唐劉弼（珠林十八）
唐李壽（珠林六十四　廣記一百三十二）
唐賈道羨（珠林十八）
唐方山開（珠林六十四　廣記一百三十二）
卷第三　拾遺
隋耿伏生（珠林五十七）
唐賀悅（珠林七十三　廣記一百三十二）
唐任義方（珠林三十六　廣記三百八十二）
唐姜滕生（珠林七十九　廣記一百十六作勝生）
唐王千石（珠林四十九）
唐邢文宗（珠林七十　廣記一百二十一）
唐杜通達（珠林七十　廣記一百二十一）
唐陸孝政（珠林七十三　廣記一百三十二）
唐咸陽婦人梁氏（珠林七十六　廣記三百八十六）
唐傅奕（珠林七十九　廣記一百十六引作地苦記）
唐兖州人（珠林二十八　廣記二百九十七）
卷第四
唐李知禮（珠林六十四　廣記一百三十二）
唐薛孤訓（珠林九十五　廣記一百十六誤作冥祥）
唐陸懷素（珠林十八　廣記一百二）
唐楊師操（珠林七十六　廣記三百八十二誤作冥祥記）
唐頓丘李氏（珠林九十四　廣記一百九）
唐嶲州縣令（廣記一百十六誤作冥祥記）
唐徐王任（珠林六十四）
唐僧義孚（廣記一百十六）
卷第五
唐李義琰（珠林七十三　廣記一百二十七）
唐清禪寺金像（珠林十四）
<pb n="328"/>
唐李思一（珠林九十一）
唐杜智楷（珠林四十六　廣記一百十一）
唐齊士望（珠林七十三　廣記三百八十二）
唐劉善經（珠林二十六）
唐盧元禮（珠林六十四）
唐僧玄高（珠林二十六）
唐裴則男（珠林九十七　廣記三百八十二）
唐石壁寺僧（珠林五十　廣記一百九）
唐陽武婦女朱氏（珠林五十七）
卷第六
唐路伯達（珠林五十七）
唐韋知十（珠林九十四　廣記九十九）
唐王懷智（珠林三十三）
唐夏候均（珠林八十九）
唐王會師（珠林五十二）
唐劉摩兒（珠林六十四　廣記一百三十二）
唐館陶主簿周（珠林七十四　廣記一百二十七）
唐李虔觀（珠林十八）
唐信都元方（珠林七十二）
唐封元則（珠林七十三）
卷第七
唐李信（珠林五十二　廣記一百三十四）
唐孫壽（珠林十八　廣記一百三）
唐童子寺佛像（珠林十四）
唐尼修行（附）任五娘（珠林九十四　廣記一百三）
唐姚明解（珠林七十九）
唐謝氏（珠林九十四）
唐濟陰縣經驗（珠林十八）
唐漁陽縣佛像（珠林十四）
唐倪氏妻皇甫氏（珠林六十二）
唐司馬喬卿（珠林十八　廣記一百三）

冥報記輯書目次（終）

No. 1648
<sarticle>冥報記輯書卷第一</sarticle>

<other>晉周閔</other>江南人也。晉護軍將軍。世奉法。蘇峻之亂。都
邑人士。皆東西被遷。聞家有大品。以半幅八丈素。反
覆書之。又有餘經數臺。大品亦雜在其中。既當避難
行。不能得盡持去。尤諸大品。不知在何臺中。倉卒應
去。不展尋橡。徘徊歎吒。不覺大品忽自出外。閔驚喜
持去。周氏遂世寶之。今云。尚在一說云。周嵩婦胡母。
有素書大品。素廣五寸。而大品一部書在矣。
<other>晉富陽縣令王範妾桃英</other>殊有姿色。遂與閣下丁豐
史華期二人姦通。範當出行不還。帳內督孫元弼。聞
丁豐戶中有環珮聲覘視。見桃英與同被而臥。元弼
扣戶叱之。桃英即起攬裙理鬂。躡履還內。元弼又見
華期帶佩桃英麝香。二人懼元弼告之。乃共謗元弼
與桃英有私。範不辯察。遂殺元弼。有陳超者。當時在
座。勸成元弼罪。後範代還。超亦出都看範。行至赤亭
山下。值雷雨。日暮。忽然有人。扶超腋逕曳將去八荒
澤中。雷光照見。一鬼面甚青黑。眼無睛子。曰吾孫元
弼也。訴怨皇天。早見申理。連時候汝。乃今相遇。超叩
頭流血。鬼曰。王範既為事主。當先殺之。賈景伯孫文
度。在泰山玄堂下。共定死生名錄。桃英魂魄。亦取在
女青亭。至天明。失鬼所在。超至楊都。詣範未敢謝之。
便見鬼從外來逕入範帳。至夜範始眠。忽然大魘。連
呼不醒。家人牽青牛臨範上。并加桃人左索。向明小
蘇。十數日而死。妾亦暴亡。超乃逃走長千寺。易性名
為何規。後五年。二月三日。臨水酒酣。超云。今當不復
畏此鬼也。低頭便見鬼影已在水中。以手搏超鼻。血
大出。可一升許。數日而死。
<pb n="329"/>
<other>宋沙門僧規者</other>武當寺僧也。時京兆張瑜。于此縣常
請僧規在家供養。永初元年十二月五日。無痾忽暴
死。二日而蘇愈。自說云。五日夜二更中。聞門衖間嘵
嘵有聲。須臾見有五人炳炬火執信幡徑來入屋。叱
喝僧規。規因頓臥怳然。五人便以赤繩縛將去。行至
一山都無草木。土色堅黑有類石鐵。山側左右白骨
填積。山數十里至三岐路。有一人甚長壯。被鎧執杖。
問曰。五人有幾人來。答正一人耳。五人又將規入一
道中。俄至一城。外有屋數十。築壤為之。屋前有立木。
長十餘丈。上有鐵梁。形如楔槹。左右有匱貯土。土有
品數。或有十斛形。亦如五升大者。有一人衣幘竝。赤。
語規曰。汝生世時有何罪福。依實說之。勿妄言也。規
惶悑未答。赤衣人如局吏云。可開簿檢其罪福也。有
頃吏至長木下。提一匱土懸鐵梁上稱之。如覺低仰。
吏謂規曰。此稱量罪福之秤也。汝福少罪多。應先受
罰。俄有一人衣冠長者。謂規曰。汝沙門也。何不念佛。
我聞悔過可度八難。規於是一心稱佛。衣冠人謂吏
曰。可更為此人稱之。既是佛弟子。幸可度脫。吏乃復
上匱稱之。秤乃正平。既而將規至監官前辯之。監官
執筆觀簿遲疑久之。又有一人朱衣玄冠珮印綬執
玉版。來曰。筭簿上未有此人名也。監官愕然。命右右
收錄云。須[更-一]見反縛向五人來。監官曰。殺鬼何以濫
將人來。乃鞭之。少頃有使者。稱天帝喚道人來。既至
帝宮經見踐歷。略皆金寶。精光晃昱。不得凝視。帝左
右朱衣寶冠飾以華珍。帝曰。汝是沙門。何不勤業。而
為小鬼橫收捕也。規稽首諸佛祈思請福。帝曰。汝命
未盡。今當還生。宜勤精進。勿屢游白衣家。殺鬼取人
亦多枉濫。如汝比也。規曰。橫濫之戹。當以何方而濟
免之。帝曰。廣設福業最為善也。若不辦爾可作八關
齋。生免橫禍死離地獄。亦其次也。語畢遣規去。行還
未久。見一精舍。大有沙門。見武當寺主白法師弟子
慧進皆在焉。居宇宏整資待自然。規請欲居之。有一
沙門曰。此是福地非君所得處也。使者將規還至瑜
家而去。何澹之。東海人。宋大司農。不信經法多行殘
害。永初中得病見一鬼。形甚長壯牛頭人身。手執鐵
叉晝夜守之。憂悑屏營。使道家作章符印錄。備諸禳
絕而猶見如故。相識沙門慧義。聞其病往候之。澹為
說所見。慧義曰。此是牛頭阿旁也。罪福不昧唯人所
招。君能轉心向法。則此鬼自消。澹之迷俍不革。頃之
遂死（<bz>〔右一〕</bz>驗出冥祥記。
<other>宋司馬文宣</other>河內人也。頗信法。元嘉九年丁母難弟
喪。月望旦忽見其弟。身形於靈座上不異平日。迴遑
歎嗟諷求飲食。文乃試與言曰。汝平生時修行十善。
若如經言應得生天。若在人道。何故乃生此鬼中耶。
說吟俯仰默然無對。文宣即夕夢見其弟。云生所修
善。蒙報生天。旦靈床之鬼是魔魁耳。非其身也。恐兄
疑怪。故詣以白兄。文宣明旦請僧轉首楞嚴經。令人
撲繫之。鬼乃逃入床下。又走戶外。形稍醜惡舉家駭
懼詈叱遣之。鬼云。餓乞食耳。積日乃去。頃之母靈床
頭有一鬼。膚體赤色身甚長壯。文宣長息。孝祖與言
往反。答對周悉。初雖恐懼末稍安習之。鬼亦轉相附
狎。居處出入殆同家人。於時京師傳相報告。往來觀
者門巷疊跡。時南林寺有僧。與靈味寺僧含沙門。與
鬼言論亦甚欵曲。鬼云。昔世甞為尊貴以犯眾惡。受
報未竟果此鬼身。去寅年有四百部鬼。大行疾癘。所
應鍾灾者。不忓道人耳。而犯橫極眾多濫福善。故使
我來監察之也。僧以食與之。鬼曰。我自有粮不得進
此食也。含曰。鬼多知我生。何來何因作道人。答曰。人
中來。出家因緣本誓願也。問諸存亡生死所趣。略皆
答對。具有靈驗。條次繁多。故不曲載。含曰。人鬼道殊。
汝既不求食何為久留。鬼曰。此間有一女子應在收
捕。而奉戒精勤。故難可得。比日稽留用此故也。藉亂
主人有愧不少。自此已後不甚見形。後往視者但聞
<pb n="330"/>
語耳。時元嘉十年也。至三月二十八日語文宣云。暫
來寄住。而汝傾家營福。見畏如此那得久留。孝祖云。
聽汝寄住。何故據人先亡靈筵耶。答曰。汝家亡者。各
有所屬。此座空設。故權寄耳。於是辭去。
<other>宋王胡者</other>長安人也。叔死數載。元嘉二十三年忽見
形。還家責胡。以修謹有闕家事不理。罰胡五杖。傍人
及鄰里並聞其語及杖聲。又見杖瘢迹。而不覩其形。
唯胡猶得親接。叔謂胡曰。吾不應死。神道須吾算諸
鬼錄。今大從吏兵。恐驚損墟里。故不將進耳。胡亦大
見眾鬼紛閙若村外。俄然叔辭去曰。吾來年七月七
日當復暫還。欲將汝行游歷幽途使知罪福之報也。
不須費設。若意不已止可荼來耳。至斯果還。語胡家
人云。吾今將胡游觀畢。當使還不足憂也。胡即頓臥
床上泯然如盡。叔於是將胡。徧觀群山。備覩鬼怪。未
至嵩高山。諸鬼過胡。並有饌設。餘施味不異世中。唯
薑甚脆美。胡欲懷將還。左右人笑胡云。止可此食。不
得將還也。胡末見一處。屋宇華曠帳筵精整。有二少
僧居焉。胡造之。二僧為設雜菓檳榔等。胡遊歷久之。
備見罪福苦樂之報。乃辭歸。叔謂胡曰。汝既已知善
之可修。何宜在家。白足阿練。戒行精高可師事也。長
安道人足白。故時人謂為白足阿練也。甚為魏虜所
敬。虜主事為師。胡既奉此練。於其寺中。遂見嵩山上
年少僧者遊學眾中。胡大驚與敘乖闊。問何時來。二
僧答云。貧道本住此寺。往日不憶與君相識。胡復說
嵩高之遇。此僧云。君謬耳。豈有此耶。至明日二僧無
何而去。胡乃具告諸沙門敘說往日嵩山所見。眾咸
驚怪。即追求二僧不知所在。乃悟其神人焉。元嘉末。
有長安僧釋曇爽。來游江南。具說如此也。
<other>宋李旦</other>字世則。廣陵人也。以孝謹質素。著稱鄉里。元
嘉三年正月十四日暴死。心下不冷。七日而蘇。唅以
飲粥。宿昔復常云。有一人。持信幡來至床頭稱。府君
教喚。旦便隨去。直北向行。道甚平淨。既至城閣高麗
似今宮闕。遣傳教慰勞問呼。旦可前至。大廳事上見
有三十人。單衣青幘列坐森然。一人東坐披袍隱机。
左右侍衛可有百餘。視旦而語坐人云。當示以諸獄
令世知也。且聞言已。舉頭四視。都失向處。乃是地獄
中。見群罪人受諸苦報。呻吟號呼不可忍視。尋有傳
教稱。府君信君可還去。當更相迎。因此而還。至六年
正月復死。七日又活。述所見事較略如先。或有罪囚
寄語報家道。生時犯罪使為作福。稍說姓字親識鄉
伍。旦依言尋求皆得之。又云。甲申年當行疾癘殺諸
惡人。佛家弟子作八關齋。戒修心善行可得免也。旦
本作道家祭酒。即欲棄錄本法。道民諫制。故遂兩事。
而常勸化作八關齋。
<other>宋尚書僕射滎陽鄭鮮之</other>元嘉四年從大駕巡京。至
都夕暴亡。乃靈語著人曰。吾壽命久盡早應過世。賴
比歲來敬信佛法放生布施。以此功德延駐數年耳。
夫幽顯報應有若影響。宜放落俗務崇心大教。于時
勝貴多皆聞云。
<other>隋鄜州寶室寺沙門法藏</other>戒行清淳為性質直。至隋
開皇十三年。於洛交縣韋川城造寺一所。佛殿精妙
僧房華麗。靈像幡華並皆修滿。至大業五年。奉勑融
併寺塔送州大寺。有破壞者。藏師並更修補造堂安
置。兼造一切經。已寫八百卷。恐本州無好手紙筆。故
就京城舊月愛寺寫。至武德二年閏二月。內身患二
十餘日。乃見一人身著青衣好服在高閣上。手把經
卷告法藏云。汝立身已來雖大造功德悉皆精妙。唯
有少分互用三寶物。得罪無量。我今把者即是金剛
般若。汝能自造一卷。令汝所用三寶之物得罪悉滅。
藏師于時應聲即答言。造藏師雖寫餘經未寫金剛
般若。但願病差不敢違命。既能覺悟。弟子更無餘物。
唯有三衣瓶鉢偏袒祇支等。皆悉捨付大德及諸弟
子。並造般若。得一百卷。未經三五日。臨欲捨命具見
<pb n="331"/>
阿彌陀佛來迎。由經威力得生西方不入三塗。
<other>隋東川釋慧雲</other>范陽人。十二出家。游聽為務。年至十
八。乘驢止于叔家。叔覩其驢快。將規害之。適持刀往。
見東牆下有黃衣人。揚拳逆叱曰。此道人方為通法
大上。何忍欲害。叔懼告婦。婦曰。君心無剛。眼華所致
耳。聞已復往。又見西牆下黃衣人云。勿殺道人。若殺
大禍交及。叔悑乃止。明旦辭往姊家。叔又持刀送之。
告雲曰。此路幽險故送師度難。雲在前行。正在深阻。
叔在其後揮刃欲斫。忽見姊夫在傍。遂得免害。雲都
不知。雲後學問名德高遠。至開皇年中。領徒五百來
過叔家。見闡化深慚昔舋。乃奉絹十疋。夫妻發露。雲
始知之。乃為說法永斷毒心。常以此事每誡門人曰。
吾昔不乘好物何事累人。自預學徒聞皆儉素。大有
聲譽。不測終年。

冥報記輯書卷第一

<sarticle>冥報記輯書卷第二</sarticle>

隋大業八年。宜州城東南四十餘里有一家。姓皇甫。
居家兄弟四人。大兄小弟竝皆勤事生業仁慈忠孝。
其第二弟名遷。交游惡友不事生活。於後一時母在
堂內。取六十錢欲令市買。且置牀上。母向舍後。其遷
從外來入堂。左右顧視不見人。便偷錢將出私用。母
還覔錢不得。不知兒將去。遂勘合家。良賤竝云不得。
母恨不清合家。遂鞭打大小。大小皆怨。至後年遷亡。
託胎家內母豬腹中。經由三五月產一㹠子。年至兩
歲。八月社至。須錢賣遠村社家得錢六百文。社官將
去。至於初夜。遂警覺合家大小。先以鼻觸婦。婦眠夢
云。我是汝夫。為取婆六十錢。枉及合家唐受拷楚。令
我作豬。今來償債。今將賣與社家。社家縛我欲殺。汝
是我婦。何忍不語男女贖我。婦初一夢。忽寤心驚。仍
未信之。復眠還夢如是。豬復以鼻觸婦。婦驚著衣向
堂報姑。姑已起坐。還夢同新婦。兒女亦同夢見一夜
裝束令兒及將遷兄。并持錢一千二百。母報兒云。社
官儻不肯放。求倍與價。恐天明將殺。馳騎急去。去舍
三十餘里。兒既至彼。不說己親。恐辱家門。但云不須
殺。今欲贖豬。社官不肯。吾今祭社時至。豬不與君。再
三殷勤不放。兄兒怕急。恐慮殺之。私憑一有識解信
敬人曾任縣令。具述委曲實情。後始贖得。既得豬已
驅向野田。兄語豬云。汝審是我弟。汝可急前還家。兒
復語豬。審是我父。亦宜自前還家。豬聞此語馳走在
前還舍。後經多時鄉里竝知兒女恥愧。此隣相嫌者
竝以豬譏罵。兒女私報豬云。爺今作業不善受此豬
身。男女出頭不得。爺生平之日。每共徐賢者交厚。爺
向徐家。兒女送食。往彼供爺。豬聞此語。瀝淚馳走向
徐家。徐家離舍四十餘里。至大業十一年內。豬徐家
卒。信知業報不簡親疏晈若目前。豈不慎歟。長安弘
法寺靜琳法師。是遷隣里。親見其豬。法師傳向道說
之。
後隋大業中。雍州長安縣有人姓趙名文若。死經七
日。家人大斂將欲入棺。乃縮一脚。家人懼怕不敢入
棺。文若得活。眷屬喜問所由。文若報云。當死之時。見
人引向閻羅王所問文若。汝生存之時作何福業。文
若答王。受持金剛般若經。王歎云。善哉。此福第一。汝
雖福善。且將汝示其受罪之處。令一人引文若。北行
十步至一墻孔。令文若入孔。隔壁有人。引手從孔中
捉文若頭引出。極大辛苦。得度墻外見大地獄。鑊湯
苦具罪人受苦。不可具述。乃有眾多豬羊雞魚鵝鴨
之屬。競來從文若債命。文若云。吾不食汝身。何故見
逼。諸畜生等各報云。汝往日時某年某月某處食我
頭脚四支。節節分張。人各飲噉。何故諱之。文若見畜
引實不敢拒逆。唯知一心念佛。深悔諸罪。不出餘言。
<pb n="332"/>
求與諸畜得活之時具修福善報謝諸畜。見為修福
一時放却。其引使人過將文若至王所。說見受罪處
訖。王付一盌釘令文若食之。并用五釘。釘文若頭。項
及以手足。然後放過。文若得蘇。具說此事。然患頭痛
及以手足。久後修福痛漸得差。從爾已來精勤誦持
金剛般若。不敢遺漏寸陰。但見道俗親疏。並勸受持
般若。後因使至一驛廳上。暫時偃息似如欲睡。于時
夢見一青衣婦女急速而來。請救乞命。文若驚寤。即
喚驛長問云。汝不為吾欲殺生不。驛長答云。實為公
欲殺一小羊。文若問云。其羊作何色。答云。是青羖牸
羊。文若報云。汝急放却。吾與價直贖取放之。良由般
若威力冥資感應也。
<other>唐邢州司馬柳儉</other>隋大業十年任岐州岐陽宮監。至
義寧元年。為李密來枉被牽引。在大理寺禁。儉常誦
金剛般若經。下有兩紙未徧。于時不覺眠。夢見一婆
羅門僧。報云。檀越宜早誦經徧。即應得出。儉時忽寤。
勤誦不懈。便經二日。至日午時忽有勑喚。令儉釋禁。
將向朝堂奉勑放免。又儉別時夜靜房外誦經。至於
三更忽然聞有異香。儉尋香及問家人。處處求香來
處不得。然常誦念晝夜無廢。至於終日計得五千餘
徧。
<other>唐吳王文學陳郡謝弘敝妻高陽許氏</other>武德初年遇
患死。經四日而蘇。說云。被二三十人拘至地獄。未見
官府即聞喚。雖不識面似是姑夫沈吉光語音。許問
云。語聲似是沈丈。何因無頭。南間人呼姑姨夫。皆為
某姓丈也。吉光即以手提其頭。置於膊上。而誡許曰。
汝且在此間。勿向西院。待吾為汝造請。即應得出。遂
於語處而住。更不東西看。其吉光拪遑似有經紀。凡
經再宿。吉光始來語許云。汝今此來。王欲令汝作其
女伎。儻引見不須道解絃管。如其不為所悉可引吾
為證也。少間有吏抱案引入。王果問之。解絃管不。許
云不解。復云。沈吉光具知。王問吉光。答云。不解。王曰。
宜早放還不須留也。于時光欲發遣。即共執案人籌
度。不解其語。執案人云。娘子功德力雖強。然為先有
少罪。隨便受却身業俱淨。豈不快哉。更別引入一大
院。其門極小。亦大見有人受罪。許甚驚懼。乃求於主
者曰。生平修福何罪而至斯耶。答曰。娘子曾以不淨
盌盛食與親。須受此罪。方可得去。遂以銅汁灌口。非
常苦毒。比蘇時口內皆爛。光即云。可於此人處受一
本經記取。將歸受持勿怠。自今已去保年八十有餘。
許生曾未誦經。蘇後遂誦得經一卷。詢訪人間所未
曾有。今見受持讀誦不闕。其經見在。文多不載。蘇活
之後吉光尚存。以後二年方始遇害。凡諸親屬有欲
死者。三年以前並於地下預見。許之從父弟仁則說
之云耳。
<other>唐遂州人趙文信</other>至貞觀元年暴死。三日後還得蘇。
即自說云。初死之日。被人遮擁驅逐將行。同伴十人。
並共相隨至閻羅王所。其中見有一僧。王先喚師。問
云。師一生已來修何功德。師答云。貧道從生已來唯
誦金剛般若。王聞此語。忽即驚起合掌讚言。善哉善
哉。師審誦般若。當得昇天出世。何因錯來至此。王言
未訖。忽有天衣來下引師上天去。王後喚遂州人前。
汝從生已來修何功德。其人報王言。臣一生已來不
修佛經。唯好庾信文章集錄。王言。其庾信者是大罪
人。現此受苦。汝見庾信頗曾識不。其人報云。雖讀渠
文章然不識其人。王即遣人引出庾信令示其人。乃
見一龜。身一頭多。龜去少時現一人來。口云。我是庾
信。為生時好作文章。妄引佛經雜糅。俗書誹謗佛法。
謂言不及孔老之教。今受罪報龜身苦也。此人活已。
具向親說。遂州之地人多好獵採捕蟲魚。遠近聞見
者。共相鑒誡永斷煞業。各發誠心受持般若。迄今不
絕。
唐貞觀元年。蓬州儀龍縣丞劉弼。前任江南縣尉時。
<pb n="333"/>
忽有一鳥於弼房前樹上鳴。土人云。是惡鳥不祥之
聲。家逢此鳥煞之不疑。劉弼聞懼。思念欲修功德禳
之。不知何福為勝。夜夢一僧徧讚金剛般若經令讀
誦百徧。依命即讀。滿至百遍。忽有大風從東北而來。
[托-七+友]此鳥樹隔舍遙擲巷裏。其拔處坑。縱廣一丈五尺
過。後看其風來處。小枝大草並隨風迴靡。風止還起
如故。知經力不可思議。
<other>唐交州都督遂安公李壽</other>始以宗室封王。貞觀初罷
職歸京第。性好畋獵。常籠鷹數聯。殺他狗餧鷹。既而
公疾。見五犬來責命。公謂之曰。殺汝者奴。通達之過。
非我罪也。犬曰。通達豈得自在耶。且我等既不盜汝
食自於門首過。而枉殺我等。要當相報終不休也。公
謝罪請為追福。四犬許之。一白犬不許曰。我既無罪
殺我。又未死間。汝以生割我肉。臠臠苦痛。吾思此毒。
何有放汝耶。俄見一人。為之請於犬者曰。殺彼於汝
無益。放令為汝追福。不亦善乎。犬乃許之。有頃公蘇。
遂患偏風支體不隨。於是為犬追福。而公疾竟不差
除。延安公竇惲云。夫人之弟。為臨說之耳。
<other>唐雒陽賈道羨</other>博識多聞尤好內典。貞觀五年為青
州司戶參軍事。為公館隘窄無處置經。乃以繩繫書
案兩脚。仰懸屋上。置內經六十卷。坐臥其下習讀忘
倦。日久繩爛。一頭遂絕。案仍儼然不落。亦不傾動。如
此良久人始接取。道羨子為隰州司戶。說之云爾。
<other>唐曹州城武人方山開</other>少善弓矢。尤好畋獵。以之為
業。所殺無數。貞觀十一年死。經一宿蘇云。初死之時
被二人引去。行可十餘里。即上一山。三鬼共引山開
登梯而進。上欲至頂。忽有一大白鷹。鐵為觜爪。飛來
玃開左頰而去。又有一黑鷹。亦鐵觜爪。玃其右肩而
去。及至山頂。引而廳事。見一官人。被服緋衣首冠黑
幘。謂山開曰。生平有何功德。可並具言之。對曰。立身
已來不修功德。官曰。可且引向南院觀望。二人即引
南行。至於一城。非常嶮峻。二人扣城北門數下。門遂
即開。見其城中赫然摠是猛火。門側有數箇毒虵。皆
長十餘丈。頭大如五㪷塊。口中吐火。如欲射人。山開
恐懼不知所出。唯知叩頭念佛而已。門即自開。乃還
見官人欲遣受罪。侍者諫曰。山開未合即死。但恐一
入此城不可得出。未若且放令修功德。官人放之。令
前二人送之。依其舊道而下。復有飛鷹欲玃之。賴此
二人援之免脫。下山遂見一坑。其中極穢。逶巡之間
遂被二人推入。須臾即蘇爪跡極深。終身不滅。山開
於後遂捨妻子。以宅為佛院。常以讀誦為業。

冥報記輯書卷第二

<sarticle>冥報記輯書卷第三　拾遺</sarticle>

隋冀州臨黃縣東。有耿伏生者。其家薄有資產。隋大
業十一年。伏生母張氏避父。將絹兩匹乞女。數歲之
後母遂終亡。變作母豬。在其家生。復產二肫。伏生並
已食盡。遂使不產伏生即召屠兒出賣。未取之間有
一客僧。從生乞食。即於生家少停。將一童子入豬圈
中游戲。豬語之言。我是伏生母。為於往日避生父眼
取絹兩匹乞女。我坐此罪變作母豬。生得兩兒被生
食盡。還債既畢更無所負。欲召屠兒賣我。請為報之。
童子具陳向師。師時怒曰。汝甚顛狂。豬那解作此語
遂即寢眠。又經一日。豬見童子。又云。屠兒即來何因
不報。童子重白師主。又亦不許。少頃屠兒即來取豬。
豬踰圈走出而向僧前牀下。屠兒逐至僧房。僧曰。豬
投我來。今為贖取。遂出錢三百文贖豬。後乃竊語伏
生曰。家中曾失絹不。生報僧云。父存之日曾失絹兩
匹。又問。姊妹幾人。生又報云。唯有一姊。姉與縣北公
乘家。僧即具陳童子所說。伏生聞之悲泣不能自已。
更別加心供養豬母。凡經數日豬忽自死。託其女夢
<pb n="334"/>
云還債既畢得生善處。兼勸其女更修功德。
唐武德年中。隰州大寧人賀悅永興。為隣人牛犯其
稼穡。乃以繩勤牛舌斷。永興後生子三人。並皆瘖瘂
不能言語。
<other>唐括州刺史樂安任義方</other>武德年中死。經數日而蘇。
自云。被引見閻羅王。王令人引示地獄之處。所說與
佛經不殊。又云。地下晝日昏暗如霧中行。于時其家
以義方心上少有熅氣。遂即請僧行道。義方乃於地
下聞其讚唄之聲。王撿其案謂之吏曰。未合即死。何
因錯追。遂放令歸。義方出度三關。關吏皆睡。送人云。
但尋唄聲當即到舍。見一大坑當道。意欲跳過。遂落
坑中。應時即起。論說地獄畫地成圖。其所得俸祿皆
造經像。曾寫金剛般若千餘部。義方自說。
<other>冀州故觀城人姜滕生</other>武德末年忽遇惡疾。遂入蒙
山。醫療積年不損。後始還家。身體瘡爛手足指落。夜
眠忽夢見一白石像。可長三尺許。謂之曰。但為我續
手令爾即差。至旦忽憶。於武德初年在黍地裏打⿱少隹。
於故村佛堂中。取維摩經。裂破用繫杖頭嚇⿱少隹。有人
見者云道裂經大罪。滕生反更惡罵。遂入堂中打白
石像。右手總落。夢中所見宛然舊像。遂往佛前頭面
作禮。盡心悔過。雇匠續其像手。造經四十卷。營一精
舍。一年之內病得痊愈。鄉人號為聖像。其堂及像並
皆見在。
<other>唐慈州刺史太原王千石</other>性自仁孝以沈謹見稱。尤
精內典信心練行。貞觀六年父憂居喪過禮。一食長
齋柴毀骨立。廬於墓左負土或墳。夜中常誦佛經。宵
分不寢。每聞擊磬之聲非常清徹。兼有異香延及數
里。道俗聞者莫不驚異。
<other>唐河間邢文宗</other>家接幽燕。稟性麤險。貞觀年中。忽遭
惡風疾。旬日之間眉鬚落盡。於後就寺歸懺。自云。近
者使向幽州路。逢一客將絹十餘疋。逈澤無人。因即
却殺。此人云。將向城內欲買經紙。終不得免。少間屬
一老僧復欲南出遇文宗。懼事發覺揮刀擬僧。僧叩
頭曰。乞存性命。誓願終身不言。文宗殺之。棄之草間。
經二十餘日。行還過僧死處。時當暑月。疑皆爛壞。試
往視之。儼如生日。宗因下馬以䇿築僧之口。口出一
蠅。飛鳴清徹。直入宗鼻。久悶不出。因得大患。歲餘而
死。
<other>唐齊州高遠縣人杜通達</other>貞觀年中。縣丞命令送一
僧向北。通達見僧經箱。謂言。其中總是絲絹。乃與妻
共計擊僧殺之。僧未死間。誦呪三兩句。遂有一蠅飛
人其鼻。久悶不出。通達眼鼻遽喎眉鬚即落。迷惑失
道精神沮喪。未幾之間便遇惡疾。不經一年而死。臨
終之際蠅遂飛出。還入妻鼻。其妻得病。歲餘復卒。
<other>唐雍州陸孝政</other>貞觀年中為右衛隰川府左果毅。孝
政為性躁急。多為殘害。府內先有蜜蜂一龕。分飛聚
於宅南樹上。孝政于時遣人移就別龕。其蜂未去之
間。孝政大怒遂煑熱湯一盆。就樹沃蜂。總以死盡。殆
無遣子。至明年五月。孝政於廳晝寢。忽有一蜂螫其
舌上。遂即洪腫塞口。數日而卒。
<other>唐咸陽有婦女姓梁</other>貞觀年中死經七日而蘇。自云。
被人收將至一大院內。見有大廳。有一官人。據案執
筆。翼侍甚盛令人勘問云。此婦女合死以不。有人更
賷一案勘云。與合死者同姓名。所以追耳。官人勑左
右即欲放還。梁白官人云。不知梁更別有何罪。請即
受罪而歸。官人即令勘案云。梁生平唯有兩舌惡罵
之罪。更無餘罪。即令一人拔舌一人執斧斫之。日常
數四。凡經七日。始送令歸。初似落深崖。少時如睡而
覺。家人視其舌上。猶大爛腫。從此已後永斷酒肉。至
今猶存。
<other>唐太史令傅弈</other>本太原人。隋末徙至扶風。少好博學。
善天文曆數。聰辯能劇談。自武德貞觀二十許年。常
為太史令。性不信佛法。每輕僧尼。至以石像為塼瓦
<pb n="335"/>
之用。至貞觀十四年秋暴病卒。初弈與同伴傅仁均
薛賾。並為太史令。賾先負仁均錢五千未償而仁均
死後。賾夢見仁均。言語如平常。賾曰。因先所負錢當
付誰。仁均曰。可以付泥犂人。賾問。泥梨人是誰。答曰。
太史令傅弈是也。既而寤。是夜少府監馮長命又夢。
己在一處多見先亡人。長命聞經文說罪福之報。未
知當定有不。答曰。皆悉有之。又問曰。如傅弈者。生平
不信。死受何報。答曰。罪福定有。然傅弈已被配越州。
為泥犂人矣（言泥犂者。依經翻為無間<bz>〔大地獄苦〕</bz>也長命旦入殿見薜
賾。因說所夢。賾又自說泥犂人之事。二人同夜闇相
符會。共嗟歎之。罪福之事不可不信。賾既見徵。仍送
錢付弈。并為說夢。後數日間而弈忽卒。初亡之日大
有惡徵。不可具說。臨在殿庭。親見二官。說夢皆同。
<other>唐兖州鄒縣人</other>姓張。忘字。曾任縣尉。貞觀十六年欲
詣京赴選。途經太山因而謁廟祈福。廟中府君及夫
人。并諸子等皆現形像。張時徧禮拜訖至於第四子。
傍見其儀容秀美。同行五人。張獨祝曰。但得四郎交
游詩賦舉酒一生分畢何用仕宦。及行數里忽有數
十騎馬揮鞭而至。從者云是四郎。四郎曰。向見兄垂
殷故來仰謁。因而言曰。承兄欲選。然今歲不合得官。
復恐前途將有災難。不復須去也。張不從之執別而
去。行經一百餘里。張及同伴夜行被賊劫掠。裝具並
盡。張遂祝曰。四郎豈不相助。有頃四郎車騎畢至。驚
嗟良久。即令左右追捕其賊。顛仆迷惑却來本所。四
郎命人決杖數十。其賊䏶膞皆爛已而別去。四郎指
一大樹。兄還之日於此相呼也。是年張果不得官而
歸。至本期處大呼四郎。俄而即至。乃引張云。相隨過
宅。即有飛樓綺觀架逈陵虗。雉堞參差非常壯麗。侍
衛峻峙同王者所居。張既入中無何。四郎即云。須參
府君始可安坐。乃引張入。經十餘重門趍走而進。至
大堂下。謁拜而見府君。非常偉絕。張時戰懼不敢仰
視。判官判事似用朱書。字皆大。府君命侍宣曰。汝乃
能與我兒交游。深為善道。宜停一二日醼聚。隨便好
去。即令引出至一別館。盛設珍羞海陸畢備。絲竹奏
樂歌吹盈耳。即與四郎同室而寢。已經一宿。張至明
旦因而游戲庭序裴回往來。遂窺一院正見其妻於
眾官人前著枷而立。張還堂中意甚不悅。四郎怪問
其故。張具言之。四郎大驚云。不知嫂來此也。即自往
造諸司法所。其類乃有數十人。見四郎來咸走下階
重足而立。以手招一司法近前。具言此事。司法報曰。
不敢違命。然須白錄事知。遂召錄事。錄事許諾云。仍
須夾此案。於眾案之中方便同判始可得耳。司法乃
斷云。此婦女勘別案內。嘗有寫經持齋功德不合即
死。遂放令歸。張與四郎洟泣而別立之。仍囑張云。唯
作功德可以益壽。張乘本馬。其妻從四郎借馬。與妻
同歸。妻雖精魂事同平素。行欲至家。去舍可百步許
忽不見。張大怖懼走至家中。即逢男女號哭又知已
殯。張即呼兒女急往發之。開棺見妻忽起即坐。囅然
笑曰。為憶男女勿怪先行。於是已死經六七日而蘇
也。兖州土人說之云爾。

冥報記輯書卷第三

<sarticle>冥報記輯書卷第四</sarticle>

<other>唐隴西李知禮</other>少趫捷善弓射。能騎乘兼攻放彈。所
殺甚多。有時⿱卓魚不可勝數。貞觀十九年微患。三四
日即死。乃見一鬼。并牽馬一疋。大於俗間所乘之馬。
謂知禮曰。閻羅王追公。乃令知禮乘馬。須臾之間。忽
至王前。王約束云。遣汝討賊。必不得敗。敗即殺汝。有
同侶二十四人。向東北望。賊不見邊際。天地盡昏。埃
下如雨。知禮等敗。語同行曰。王教嚴重。寧向前死不
可敗歸。知禮迴馬前射三箭。以後諸賊似稍却縮。數
<pb n="336"/>
滿五發賊遂敗散。事畢謁王。王責知禮。汝敵雖退何
為初戰之時即敗。以麻辮髮。并縛手足。臥在石上。以
大石鎮而用磨之。前後四人體並潰爛。次到知禮勵
聲叫曰。向者賊敗。並是知禮之力。還被王殺。無以勵
後。王遂釋放更無屬著。恣意游行凡經三日。向於西
北出行入一牆院。禽獸一群可滿三畞餘地。總來索
命漸相逼近。曾射殺一雌犬。直向前嚙其面。次及身
體無不被傷。見三大鬼。各長一丈五尺。圍亦如之。共
剝知禮皮肉。須臾總盡。唯面及目白骨。兼見五藏。及
以此肉分乞禽獸。其肉落而復生。生而復剝。如此三
日。苦毒之甚不可勝記。事畢大鬼及禽獸等。忽然總
失。知禮迴顧不見一物。遂即踰牆南走。莫知所之。意
中似如一跳千里。復見一鬼逐及知禮。乃以鐵籠⿱卓
之。有無數魚競來唼食。良久鬼遂到迴。魚亦不見。其
家舊供養一僧。其僧先死。來與知禮去籠。語知禮云。
檀越大飢。授之三丸白物如棗。令禮瞰之。時便大飽。
而語之曰。檀越還家。僧亦別去。禮到所居宅北見一
大坑。其中有諸槍矟攢植不可得過。見其兄女并婢
賷箱。并有錢絹及一器飲食在坑東北。知禮心中將
此婢及以姪女遊戲。意甚怪之。迴首北望即見一鬼。
挺劒直進。知禮惶懼委身投坑。即得蘇也。自從初死
至於重生。凡經六日。後問家中。乃是姪女持紙錢絹。
解送知禮。當時所視。乃見銅錢絲絹也。
唐貞觀二十年征龜茲。有[薩-產+(辛/工)]孤訓者。為行軍倉曹參
軍。及屠龜茲城。後乃於精舍剝佛面取金。旬日之間
眉毛總落。還至伊州。乃於佛前悔過。所得金者皆迴
造功德。未幾眉毛復生。
唐吳郡陸懷素家。貞觀二十年失火屋宇總焚。爰及
精廬並從煙滅。有一函金剛般若波羅蜜經獨存。經
函及褾軸並盡。唯有經字竟不被燒。爾時人聞者莫
不驚歎。懷素即高陽許仁則前妻之兄。仁則當時目
覩。於後具自言之。
<other>唐雍州醴泉縣東陽鄉人楊師操</other>至貞觀初任司竹
監。後因公事遷任藍田縣尉。貞觀二十一年。為身老
還家躬耕為業。然操立性毒惡暴口。但一生已來喜
見人過。每鄉人有事即錄告官。縣司以操曾在朝流
亦與顏色。然操長惡不悛數忓擾官司。覓鄉人事過
無問大小常生恐嚇。於自村社之內。無事橫生整理。
大小譏訶是非浪作。但有牛羊蹤暴士女相爭。即將
向縣。縣令斐瞿曇用為煩碎。初二三迴與理。後見事
繁不與理。操後經州。或上表聞徹。惡心日盛。人皆不
喜見操自知性惡。亦向人說云。吾性多急暴口。從武
德已來四度受戒。持行禮拜。日誦經論。化人為善。然
有大小侵己操不能忍。後至永徽元年四月七日夜。
忽有一人。從東來。騎白馬著青衣。直到操門。操見遂
共溫凉訖。人云。東陽大監故遣我追儞。為儞自生已
來。毒心纏縛不能忍捨。逢人即說勸善。己身持戒不
全。慳貪不施。自噵我有善心供養三寶。然未曾布施
片財。雖口云慙愧。心中即生別計惑亂凡俗。為此喚
汝。須臾不見來人。操身在門忽然倒地。口不能言。唯
心上少㬉。家人轝將入舍臥。經宿不蘇。然操已到東
陽都錄處。于時府君大衙未散。操遂私行曹司。皆有
机案牀席。甚大精好。亦有囚人。或著枷鎖露頭散腰。
或坐立行住。如是罪人不可算數。操向東行過到一
處。處孔極小。唯見火星流出臭煙熢𤍗。不中人立。復
有兩人。手把鐵棒修理門首。操因問把棒人。此是何。
曹司答云。是猛火地獄。擬著持戒不全人。或修善中
休人。知而故犯。死入此處。聞道有一楊師操。一生喜
論人過。每告官司噵他長短。逢人詐言慙愧。有片侵
𣣋實不能忍。今欲遣入此處。故修理之。其人今日是
四月八日。家人為操身死布施齋供。曹司平章還欲
放歸。未得進止。我在此間待師操。操便叩頭禮謝自
云。楊師操者弟子身是。願作方便。若為得脫。此人答
<pb n="337"/>
云。儞但至心禮十方佛。殷心懺悔改却毒心。即隨往
生。不來此處。雖懷惡意一期能悔。如菩薩行。不惜身
命得生淨土。師操得此語已。即便依教發露殷勤懺
悔。遂放還家。經三日得活。操得穌已具述此事。操於
後時便向惠靖禪師處改過懺悔。身今見在。年至七
十有五。每一食長齋六時禮懺。操田臨官道。因行看
麥。見牛三頭暴食麥苗。操就牛慙愧。不復驅出。歸家
後日行麥不死。但有牛跡。涇陽西界有陳王佛堂。多
人聚集。操向眾人具述其事。道俗驚恠禮懺彌殷。其
夜作夢見有人來語操云。我是使人故來誡儞。儞既
止惡更不追儞。但儞勤誠修善。不須憂之。有僧見操。
傳向臨說。
<other>唐冀州頓丘縣有老母姓李</other>年可七十。無子孤老。唯
有奴婢兩人。家鎮酤酒。添少量分毫經紀。貞觀年
中因病氣斷。死經兩日。凶器已具。但以心上少溫。然
始蘇活。口云。初有兩人並著赤衣。門前召出之。有上
符遣追。便即隨去。行至一城。有若州郭。引到側院。見
一官人。衣冠大袖憑案而坐。左右甚多。階下大有著
枷鎖人。防援如生。官府者遣問老母。何因行濫酤酒
多取他物。擬作法華經已向十年何為不造。老母具
言。酒使婢作。量亦是婢。經已付錢一千文與隱師。即
遣追婢。須臾即至。勘當元由。婢即笞四十放還。遣問
隱師。報云。是實。乃語老母云。放汝七日去。經了當來
得生善處。遂爾得活。復有人問。勘校老母。初死之時。
婢得惺悟久而始蘇。腹背青腫。葢是四十杖迹。隱禪
師者。本是客僧。配寺頓丘。年向六七十。自從出家即
頭陀乞食。常一食齋。未甞暫輟。遠近大德並皆敬慕。
老母病死之後。隱師夢有赤衣人來問。夢中答云。造
經是實。老母乃屈鄉閭眷屬及隱禪師行道。雇諸經
生眾手寫經。經了正當七日。還見往者二人來前。母
云。使人已來。並皆好住。聲絕即死。隱師見存。道俗欽
敬。
唐貞觀中。有人任嶲州一縣令。往高昌。於寺得一真
珠像。至京師諸大寺。欲與千貫錢買之。不肯。遂毀破。
賣得一千三百貫。後月餘患腫。寤寐之間。見一僧云。
何因毀壞尊像。遂遣人[托-七+友]其舌。長尺餘。苦痛呻吟。數
日而死。德安縣令薛達。備知此事。
唐顯慶三年。徐玉任晉州刺史之時。有屠兒在市東
衖。殺一猪。命斷湯燖。皮毛並落。死經半日。貪殺餘豬。
未及開解。至曉以刀破腹。長劃腹。下一刀刃猶未入
腹。其豬忽起走出門。直入市西壁。至一賢者店內牀
下而臥。市人競往看之。屠兒猶執刀逐走。看者問其
所由。屠兒答云。我一生已來殺豬未曾聞見此事。猶
欲將去。看者數百人。皆瞋責屠兒。競出錢贖得。諸人
共為造舍安置。身毛久始得生。胭下及腹下瘡處差
已作大肉疣。麤如臂許。出入往來常不汙其室。性潔
不同餘豬。至四五年方卒（并州晉陽縣人王同仁徐王府<bz>〔掾〕</bz>正具見說之。
<other>僧義孚</other>青社人。解琴。寓於江陵龍興寺。行止詭譎。府
主優容之。俾齎錢帛。詣西川寫藏經。或有人偷竊社
戶所造藏經出貨。義孚以廉價贖之。其羨財。遂為所
有。一旦發覺賣經者。斃於枯木下。此僧雖免罪。未久
得疾。兩唇反引。有似驢口。具熱痛不可忍也。人皆畏
見。苦楚備極而死。同寺有數輩。販鬻經像。懼而捨財。
修功德以孚為鑒戒。

冥報記輯書卷第四

<sarticle>冥報記輯書卷第五</sarticle>

<other>唐隴西李義琰</other>貞觀年中為華州縣尉。此縣忽失一
人莫知所在。其父兄疑一讎怨家所害。詣縣陳請。義
琰案之不能得決。夜中執燭委細窮問。至乙夜義琰
據案俛首不覺。死人即至。猶帶被傷之狀云。某被傷
<pb n="338"/>
姓名。被打殺置於某所井中。公可早檢。不然恐被移
向他處。不可覓得。義琰即親往覓。果如所陳。尋而讎
家云始具伏。當時聞見者。莫不驚歎。
唐西京清禪寺先有純金像一軀。長一尺四寸。重八
十兩。隋文帝之所造也。貞觀十四年。有賊孫德信。偽
造璽書。將一閹竪子詐稱勑遣取像。寺僧聞奉勑索
不敢拒付之。經宿事發。像身已被鑄破唯頭不銷。太
宗大怒處以極刑。德信未死之間。身已爛壞徧體瘡
潰。寺僧更加金如法鑄成。
<other>唐隴西李思一</other>今居相州之[汾-刀+金]陽縣。貞觀二十年正
月已死經日而蘇。語在冥報記。至永徽三年五月又
死。經一宿而蘇。說云以年命未盡。蒙王放歸。於王前
見相州[汾-刀+金]陽縣法觀寺僧辯珪。又見會福寺僧弘亮
及慧寶三人。並在王前。辯答見冥官云。慧寶死時未
至宜修功德。辯珪弘亮今歲必死。辯珪等是年果相
繼卒。後寺僧令一巫者就弘亮等舊房召二僧問之。
辯珪曰。我為破齋今受大苦。兼語諸弟子等曰。為我
作齋救披苦難。弟子輩即為營齋。巫者又云。辯珪已
得免罪。弘亮云。我為破齋兼妄持人長短。今被拔舌
痛苦。不能多言。相州智力寺僧慧永等說之。
<other>唐曹州離狐人仕智揩</other>少好釋典不仕。不妻娶。被僧
衣服隱居泰山。以讀誦為事。貞觀二十一年。於山中
遇患垂死。以袈裟覆體昏然如夢。見老母及美女數
十人屢來相擾。智揩端然不動。群女漸相逼斥。並云。
轝將擲置北㵎裏。遂總近前同時執捉。有攬著袈裟
者。遂齊聲念佛。却後懺悔請為造阿彌陀佛。并誦觀
音菩薩三十餘徧。少間遂覺體上大汗。便即瘳愈。
<other>唐魏州武強人齊士望</other>貞觀二十一年死。經七日而
蘇。自云。初死之後被引見王。即付曹司別遣勘當。經
四五日勘簿云。與合死者同姓字。然未合即死。刑官
語士望曰。汝生平好燒雞子。宜受罪而歸。即命人送
其出門。去曹司一二里。即見一城。聞城中有鼓吹之
聲。士望欣然趨走而入。既入之後城門已閉。其中更
無屋宇。徧地皆是熱。士望周章不知所計。燒灼其
足殊常痛苦。士望四顧城門並開。及走向門其扉既
掩。凡經一日。有人命門者曰。開門放昨曰罪人出。既
出。即命人送歸。使者辭以路遙。遷延不送之。始求以
錢絹。士望許諾。遂經歷川塗踐履荊棘。行至一處。有
如環堵。其中有坑深黑。士望懼之。使者推之。遂入坑
內。不覺漸蘇。尋乃造紙錢等待焉。使者依期還到。士
望妻亦同見之。
<other>唐汾州隰城人劉善經</other>少小孤母所撫育。其母平生
常習讀內典。精勤苦行。以貞觀二十一年亡。善經哀
毀遇禮。哭聲不輟。至明年善經怳惚之間見其母曰。
我為生時修福得受男身。今生於此縣南石趙村宋
家。汝欲相見可即至彼也。言終不見。善經如言而往
不移時而至彼。於是日宋家生男。善經因奉衣物具
言由委。此男見在。善經常以母禮事之。隰州沙門善
撫與善經舊知。見善經及鄉人所說。為餘令言之。
<other>唐范陽盧元禮</other>貞觀末為泗州漣水縣尉。曾因重病
悶絕。經一日而蘇。云有人引至府舍。見一官人過無
侍衛。元禮遂至此官人座上。據牀而坐。官人目侍者。
令一手提頭一手捉脚。擲元禮於階下。良久乃起。行
至一別院。更進向南入一大堂中。見竈數十百口。其
竈上有氣。矗然如雲霧直上。沸聲喧雜有同數千萬
人。元禮仰視。見似籠盛人縣之此氣之上。云是蒸罪
人處。元禮遂發願大語云。代一切眾生受罪。遂解衣
赤體自投於釜中。因即昏然不覺有痛。須臾有一沙
門。挽元禮出云。知汝至心乃送其歸。忽如睡覺。遂斷
酒肉。經三四歲後卒於洛。
<other>相州[汾-刀+金]陽縣智力寺僧玄高</other>俗姓趙氏。其兄子先身
於同村馬家為兒。馬家兒至貞觀末死。臨死之際顧
謂母曰。兒於趙宗家有宿因緣。死後當與宗家為孫。
<pb n="339"/>
宗即與其同村也。其母不信。乃以墨點兒左脇作一
大黑子。趙家妻又夢。此兒來云。當與孃為息。因而有
娠。夢中所見宛然馬家之子。產訖驗其墨子還在舊
處。及兒年三藏無人導引。乃自向馬家云。此是兒舊
舍也。于今現存。已年十四五。相州智力寺僧慧永法
真等說之。
<other>唐曹州離狐人裴則男</other>貞觀末年二十一死。經三日
而穌。自云。初死被一人將至王所。王衣白非常鮮潔。
王遣此人將牛耕地。此人訴云。兄弟幼小無人扶侍
二親。王即憫之。乃遣使將向南。至第三重門。入見鑊
湯及刀山劒樹。又見數千人頭皆被斬布列地上。此
頭並口云大飢。當村有一老母。年向七十。其時猶未
死。遂見在鑊湯前然火。觀望訖還至王前。見同村人
張成。亦未死。有一人訴成云毀破某屋。王遣使檢之。
報云。是實。成曰。成犂地不覺。犂破其塚。非故然也。王
曰。汝雖非故。心終為不謹耳。遂令人杖其腰上七下。
有頃王曰。汝更無事。放汝早還。王乃使人送去遣。北
出踰牆及登牆望見其舍。遂聞哭聲。乃跳下牆。忽覺
起坐。既穌之後。具為鄉曲言之。邑人視張成腰上有
七下杖迹。迹極青黑。問其毀墓。答云不虗。老母尋病。
未幾而死。
<other>唐并州石壁寺有一老僧</other>禪誦為業。精進練行。貞觀
末有鴿。巢其房楹上哺養二鶵。法師每有餘食常就
巢哺之。鴿鶵後雖漸長羽翼未成。乃並學飛俱墜地
而死。僧並收瘞之。經旬後僧夜夢。二小兒白之曰。兒
等為先有少罪遂受鴿身。比來聞法師讀法華經及
金剛般若經。既聞妙法得受人身。兒等今於此寺側
十餘里某村某姓名家託生為男。十月之外當即誕
育。僧乃依期往視見此家。一婦人同時誕育二子。因
為作滿月齋。僧呼為鴿兒。兩兒並應之曰諾。一應之
後歲餘始言（右此一驗出冥報拾遺）報恩事廣不可具述。
<other>唐鄭州陽武縣婦女姓朱</other>其夫先負外縣人絹百匹。
夫死之後遂無人還。貞觀末因病死。經再宿而蘇。自
云彼人執至一所。見一人云。我是司命府吏。汝夫生
時負我家絹若干匹。所以追汝。今放汝歸。宜急具物
至某縣某村某家送還我母。如其不送捉遣更切。兼
為白我孃。努力為某造像修福。朱即告乞。鄉閭得絹
送還其母。具言其兒貌狀。有同生平。其母亦對之流
洟歔欷久之。

冥報記輯書卷第五

<sarticle>冥報記輯書卷第六</sarticle>

<other>唐汾州孝義縣人路伯達</other>至永徽年中。負同縣人錢
一千文。後乃違契拒諱。及執契往徵。遂共錢主於佛
前為信誓曰。若我未還公。願吾死後與公家作牛畜。
言訖未逾一年而死。至二歲時向錢主家牸牛產一
赤犢子。額上生白毛為路伯達三字。其子姪等恥之。
將錢五千文求贖。主不肯與。乃施與隰城縣啟福寺
僧真如。助造十五級浮圖。人有見者發心止惡。競投
錢物布施。
<other>唐右金吾兵曹京兆韋知十</other>至永徽中煑一羊脚。半
日猶生。知十怒家人曰。用柴十倍於常。不知何意。如
此更命重煑。還復如故。乃命剖之。其中遂得一銅像。
長徑寸焉。光明照灼相好成就。其家一生不敢食酒
肉。中山郎餘令親聞說之。
<other>唐坊州人上柱國王懷智</other>至顯慶初亡歿。其母孫氏
及弟懷善懷表並存。至四年六月。壅州高陵有一人。
失其姓名。死經七日背上已爛而甦。此人於地下見
懷智云。見任泰山錄事。遣此人執筆。口授為書。謂之
曰。汝雖合死今方便放汝歸家。宜為我持此書至坊
州訪我家。通人兼白我孃。懷智今為太山錄事參軍。
<pb n="340"/>
幸蒙安泰。但家中曾貸寺家木作門。此既功德物。請
早酬償之。懷善即死。不合久住。速作經像救助。不然
恐無濟理。此人既蘇之後。即齎書故送其舍。所論家
事無不闇合。至經三日懷善遂即暴死。合州道俗聞
者莫不增修功德。[邱-丘+(夕/鹿)]州人勳衛侯智純說之。
<other>夏侯均者</other>冀州阜城人也。顯慶二年病經四十餘日
昏亂殆死。自云。被配作牛頻經苦訴。訴云。嘗三度於
隱師處受戒懺悔。自省無過。何忍遣作牛身受苦如
是。均已被配磨坊。經二十日。苦使後為勘當受戒。是
實不虗。始得免罪。此人生平甚有膂力。酗酒好鬬。今
現斷酒肉。清信賢者。為隱師弟子齋戒不絕。
<other>唐京都西市北店有王會師者</other>其母先終。服制已畢。
至顯慶二年內。其家乃產一青黃母狗。會師妻為其
盜食。乃以杖擊之數下。狗遂作人語曰。我是汝姑。新
婦杖我大錯。我為嚴酷家人過甚。遂得此報。今既被
打羞向汝家。因即走出。會師聞而洟泣拘以歸家。而
復還去。凡經四五。會師見其意正乃屈請市北大街
中。正是己店北大牆。後作小舍安置。每日送食。市人
及行客就親者極眾。投餅與者不可勝數。此犬常不
離此舍。過齋時即不肯食。經一二歲莫知所之。
<other>唐汾州孝義縣縣泉村人劉摩兒</other>至顯慶四年八月
二十七日。遇患而終。其男師保明日又死。父子平生
行皆險詖。其北隣有祁隴威。因採樵被車輾死。經數
日而蘇。乃見摩兒男師保在鑊湯中。須臾之間。皮肉
俱盡。無復人形。唯見白骨。如此良久。還復本形。隴威
問其故。對曰。為我射獵故受此罪。又謂保曰。卿父何
在。對曰。我父罪重不可卒見。卿既即還。請白家中。為
修齋福。言訖被使催促。前至府舍。見館宇崇峻。執仗
者二十餘人。一官人問之曰。汝比有何福業。對曰。隴
威去年正月在獨村看讀一切經。脫衫一領布施。兼
受五戒。至今不犯。官人乃云。若如所云。無量功德。何
須來此。乃索簿勘見簿曰。其人合死不虗。側注云。受
戒布施福助更合延壽。乃遣人送還。當即蘇活。
<other>唐冀州舘陶縣主簿姓周</other>忘其名字。至顯慶四年十
一月奉使於臨渝關互市。當去之時。將佐史等二人
從往。周將錢帛稍多。二人乃以土囊壓而殺之。所有
錢帛咸盜將去。唯有隨身衣服充斂。至歲暮乃入妻
夢。具說被殺之狀。兼言所盜財物藏隱之處。妻乃依
此告官。官司案辯具得實狀錢。帛竝獲二人。皆坐處
死。相州智力寺僧慧永云。當親見明庭觀道士劉仁
實說之。
<other>唐隴西李虔觀</other>今居鄭州。至顯慶五年丁父憂。乃刺
血寫金剛般若經及般若心經各一卷隨願往生經
一卷。出外將入。即一浴身。後忽聞院中有異香非常。
郁烈隣側。並就觀之無不稱歎。中山郎餘令。曾過鄭
州見彼親友。具陳說之。
<other>唐相州[汾-刀+金]陽縣人信都元方</other>少有操尚。尤好釋典。年
二十九。至顯慶五年春正月死。死後月餘。其兄法觀
寺僧道傑。情切友情。乃將一巫者至家。遣求元方與
語。法觀又頗解法術。乃作一符攝得元方。令巫者問
其由委。巫者不識字。遣解書人執筆。巫者為元方口
授。作書一紙。與同學馮行基。具述平生之意。并詩二
首。及其家中亦留書。啟文理順序言詞悽愴。其書疏
大抵勸修功德。及遣念佛寫經。以為殺生之業。罪之
大者。無過於此。又云。元方不入地獄。亦不墮鬼中。前
蒙冥官處分。令於石州李仁師家為男。但為隴州吳
山縣石名遠於華嶽祈子。乃改與石家為男。又云。受
生日逼忽迫不得更住。從二月受胎。至十二月誕育。
願兄等慈流就彼相看也。言訖洟泣而去。河東薛大
造寓居[汾-刀+金]陽。前任吳山縣令自云。具識名遠。智力寺
僧慧永法真等說之。
<other>唐封元則</other>渤海長河人也。至顯慶中為光祿寺太官
掌膳。時有西蕃客于闐王來朝。食料餘羊。凡至數十
<pb n="341"/>
百口。王並託元則送於僧寺。放作長生。元則乃竊令
屠家烹宰。收其錢直。龍朔元年夏六月。雒陽大雨震
雷霹[靂-秝+林]元則。於宣仁門外大街中殺之。折其項裂血
流灑地。觀者盈衢莫不驚愕。

冥報記輯書卷第六

<sarticle>冥報記輯書卷第七</sarticle>

<other>唐居士李信者</other>并州文水縣之太平里人也。身為隆
政府衛士。至顯慶年冬。隨例往。朔州赴番。乘赤艸馬
一疋并將艸駒。是時歲晚凝陰風雪嚴厚。行十數里
馬遂不進。信以番期逼促撾之數十下。馬遂作人語。
謂信曰。我是汝母。為生平避汝父將石餘米乞女故
獲此報。此駒即是汝妹也。以力償債向了。汝復何苦
敦逼如是。信聞之驚愕流洟。不能自勝。乃拜謝之。躬
駄鞍轡謂曰。若是信孃當自行歸家。馬遂前行。信負
鞍轡隨之至家。信兄弟等見之悲哀相對。別為厰櫪
養飼有同事母。屈僧營齋合門莫不精進。鄉閭道俗
咸歎異之。時工部侍郎溫無隱。歧州司法張金停俱
為丁艱。在家聞而奇之。故就信家顧訪見。馬猶在問
其由。委並如所傳。
顯慶中。平州有人。姓孫名壽。於海濵游獵。見野火焰
熾草木蕩盡。唯有一叢茂草獨不焚燎。疑此草中有
獸。遂以火燒之。竟不能著。壽甚怪之。遂入草間尋覔。
乃見一函金剛般若經。其傍又見一死僧。顏色不變。
火不延燎。蓋由此也。信知經像非凡所測。孫壽親自
說之。
唐并州城西有山寺。寺名童子。有大像。坐高一百七
十餘尺。皇帝崇敬釋教。顯慶末年巡幸并州。共皇后
親到此寺。及幸北谷開化等。大像高二百尺。禮敬瞻
覩嗟歎希奇。大捨珍寶財物衣服。并諸妃嬪內宮之
人。並各損捨。并勑州官長吏竇軌等。令速莊嚴備飾
聖容。并託龕前地務令寬廣。還京之日至龍朔二年
秋七月。內官出袈裟兩領遣中使馳送二寺大像。其
童子寺像披袈裟日。從旦至暮放五色光。流照崖巖
洞燭山川。又入南龕小佛赫奕堂殿。道俗瞻覩數千
萬眾。城中貴賤覩此而遷善者。十室而七八焉。眾人
共知不言可悉。
唐龍朔元年雒州景福寺比丘尼。修行房中。有侍童
任五娘。死後修行為五娘立靈。經月餘日。其姊及弟
於夜中忽聞靈座上呻吟。其弟初甚恐懼。後乃問之。
答曰。我生時於寺上食肉。坐此大苦痛。我體上有瘡。
恐污牀席。汝可多將置牀上也。弟依其言置。後
看牀上大有膿血。又語弟曰。姊患不能縫衣。汝大繿
縷。宜將布來。我為汝作衫及韈。弟置布於靈牀上。經
宿即成。又語其妹曰。兒小時患漆。遂救一螃蟹取汁
塗瘡得差。今入刀林地獄。肉中現有折刀七枚。願姊
慈念為作功德救助。知姊煎迫交不濟辨。但隨身衣
服無益死者。今並未壞。請以用之。姊未報間。乃曰。兒
自取去。良久又曰。衣服已來。見在牀上。其姊試往觀
之。乃所斂之服也。遂送淨土寺寶獻師處。憑寫金剛
般若經。每寫一卷了。即報云。已出一刀。凡寫七卷了。
乃云。七刀並得出訖。今蒙福助即往託生。與姊及弟
哭別而去。吳興沈玄法說。淨土寺僧智整所說亦同。
<other>唐姚明解者</other>本是普光寺沙門也。性聰敏有文藻。工
書翰善丹青。至於鼓琴亦當時獨絕。每欣俗網不樂
道門。至龍朔元年舉應詔人。躬赴雒陽。及升第歸俗。
頗有餘言。未幾而卒。後託夢於相知淨土寺僧智整
曰。明解宿無福業不遵內教。今大受罪非常飢乏。儻
有故人之情。頗能惠一飡不。智整夢中許諾。及其寤
後乃為設食。至夜纔眠。即見明解來愧謝之。至二年
秋中又託夢於畫工曰。我以不信佛法今大受苦痛。
<pb n="342"/>
努力為我寫二三卷經。執手殷勤賦詩言別。教畫工
讀十八徧令記。寤乃憶之。其詩曰。握手不能別。撫膺
還自傷。痛矣時陰短。悲哉泉路長。松林驚野吹。荒𡑞
落寒霜。言離何以贈。留心內典章。
唐癰州萬年縣閻村。即灞渭之間也。有婦女謝氏。適
同縣。元氏有女。適迴龍村人來阿照。謝氏永徽末亡。
龍朔元年八月。託夢於來氏女曰。我為生時酤酒。小
作升方取價太多。量酒復少。今坐此罪。於北山下人
家為牛。近被賣與法界寺夏侯師家。今將我向城南
耕稻田。非常辛苦。及寤其女洟泣為阿照言之。至二
年正月。有法界寺尼至阿照村。女問尼。尼報云。有夏
侯師。是實女。即就寺訪之。云近於北山下買得一牛。
見在城南耕地。其女洟泣求請寺尼。乃遣人送其女
就之。此牛平常唯一人禁制。若遇餘人必陸梁觝觸。
見其女至乃䑛其遍體。又流淚焉。女即憑夏侯師贖
之。乃隨其女去。今現在阿照家養飼。女常呼為阿孃。
承奉不闕。京師王侯妃媵多令召視。競施錢帛。
唐曹州濟陰縣西二十里村中有精舍。至龍朔二年
冬十月。野火暴起非常熾盛。及至精舍踰越而過焉。
比僧房草舍焚燎總盡。唯金剛般若經一卷儼然如
舊。曹州參軍事席文禮說之。
唐幽州漁陽縣無終戍城內有百許家。龍朔二年夏
四月戍城火災。門樓及人家屋宇並為煨燼。唯二精
舍及浮圖并佛龕上紙簾蘧蒢等。但有佛像獨不延
燎。火既不燒巋然獨存。時人見者莫不嗟異。以為佛
力支持。中山郎餘令既任彼官。又家兄餘慶交友人。
郎將齊郡因如使營州。並親見其事。具為餘令說之。
唐兖州曲阜人倪買得妻皇甫氏。為有疾病祈禱泰
山。稍得瘳愈。因被冥道使。為伺命每被使。即死經一
二日。事了以後還復如故。前後取人亦眾矣。自云。曾
被遣取鄉人龐領軍小女。為其庭前有齋壇讀誦。久
不得入。少間屬讀誦稍閑。又因執燭者詣病女處。乃
隨而入。方取得去。問其取由。乃府君四郎所命。府君
不知也。論說地獄具有條貫。又云。地下訴說生人非
止一二。但人微有福報。追不可得。如其有罪攝之則
易。皇甫見被使役。至今猶存。今男子作生伺命者。兖
州見有三四人。但不知其姓名耳。
<other>唐前大理司直河內司馬喬卿</other>天性純謹有志行。到
永徽中為楊州戶曹。丁母憂居喪毀瘠。刺心上血寫
金剛般若經一卷。未幾於廬上生芝草二莖。經九日
長尺有八寸。綠莖朱蓋日瀝汁一升。傍人食之味甘
如蜜。去而復生。如此數四。喬卿同僚數人。並向餘令
陳說。天下士人多共知之。

冥報記輯書卷第七（終）

<article id="n1649">名公法喜志</article>

<talk>No. 1649-A
 法喜志序</talk>

是冊揀歷朝名位賢哲。飽於法味者。織之成帙。為來
期之明證也。葢佛法自漢始達震旦。使震旦無載道
之器。何以流通。至今日乎。其載道之器。有在家出家。
而出家且置。即在家名哲才士。有一不嗜於此。何以
見巨海一滴味具百川者哉。有云。獅子乳。唯玻瓈盞
能貯。餘物貯之即碎。然載道實難其人。昔法華會上。
地中湧出六萬恒河沙數菩薩。同如來前自誓。於佛
滅後。恒在此界。流布大法。自佛法入此。此中緇素高
流。荷擔大法者。不其人乎。又孰能哉。抑且佛末後。以
法藏付囑國王大臣。將非後世異見稠密。借斯名勢。
方能破之耶。是則通諸家之異執。斷末世之沉惑。此
帙又是一大利器也。今之才士。有未見佛書者。視之
<pb n="343"/>
為異物。非前哲開導。起信無由。是知此帙。為來哲之
明證實矣。葢自漢晉至於宋元。耽此法味者甚眾。今
但揀光明勝大。昭千古耳目者。列之。咸法喜所資。死
而不亡者壽也。教中有法喜禪悅二食。食之能養法
身。資慧命。究竟無盡。是諸明哲。已飽法喜者也。今同
載此名身不朽。知慧命亦無盡。此帙即法喜也。能持
過去慧命。能資現在慧命。能生未來慧命。真法喜歟。
真法喜歟。　　　紫竹林　觀衡　撰

<talk>No. 1649-B
 名公法喜志敘</talk>

今夫草木。自莖目葉。自葩自實。種種色色。殊形異態。
而及乎膏殘華落。總必歸根。根在則當春而茁。一歲
由是。十歲由是。乃至千百歲由是。人亦一草木也。之
生而死。之死而生。夫死而生者根也。法門所謂種子
是也。慧根一種。雖復展轉輪迴。而衣珠自在。至寶弗
失。如樹梧則梧。樹檟則檟。從其所樹。久且不易。未有
樹優曇而得巨磨。樹菴羅而得惡叉聚者也。夫自古
聖哲。其樹深矣。樹之最初。而要之再世彼其人。即復
習曾史法申韓勒祈連燿麟閣。犯一切空有之戒。甚
或絲竹寄勝。曲生埋照。蠟屐留連。金湯辨論。處身智
囊。托好阿堵。于薄迦氏。不啻河漢。而究竟收拾。未有
不探覺海。不窺般若門者。故或始疑而終信。或迹背
而實諧。或口排而衷嗜。要於了義。十九見解。何以故。
根在故也。夏君夙稟慧性。能見本來。摭自晉魏。以迄
唐宋。諸知禪學者。若而人曰法喜志。志中若許詢劉
溉龐蘊裴休之屬。生平為佛弟子亡論。即昌黎諫佛
骨。而從游大顛。杜祁公不信佛氏。讀楞嚴而有解。曰
恨得之晚。乃知從威音至今。諸騷人墨士名臣碩宰。
何甞不自祗洹中來哉。昔謂老子為摩訶迦葉。宣尼
乃淨名童子。事有固然。無足訝者。知禪者不言禪。亦
猶善易者不言易。故夫有法者。不有其法者也。世人
弁髦五戒。土苴大三藏。而猥云見佛。且以為盜區。且
以為名利藪。此與闡提蔑隷何異。何言佛法哉。試舉
是編示之。能淟然汗下。當一棒喝下種子否。
羼提居士鄒迪光譔

<talk>No. 1649-C
 灋喜志敘</talk>

澄江夏孝廉。輯灋喜志成。有客過余。語及之。而曰。茂
卿津津禪悅。迹所采擷。率從忠孝節誼中薦取。跳不
得儒家門戶何也。余曰。茂卿以儒用禪者也。非以儒
為禪用者也。以儒為禪用。即儒亦化而禪。以儒用禪。
即禪亦化而儒矣。此茂卿陶鑄手也。曰然則儒家擯
禪何也。曰此以正學脉也。而茂卿以廣取善也。一主
嚴。一主寬。兩者並行。而不悖也。曰伯升之穢焉而錄
休文之阿焉錄。處道之悖敵而錄。天覺之黨焉而錄。
奚取也。曰兵有法。期於克敵。不必出自孫吳也。醫有
案。期於療病。不必出自盧扁也。客曰。善已。又語客曰。
請為子竟其說。禪教之興。本之乘儒教之衰而入。顧
其所以得久行而不廢。則又賴儒教之立也。有如土
苴人倫。粃糠事物。胥天下而入於虗無寂滅之教。世
道人心。且蕩然靡所主持。彼禪者流。即欲雲臥霞餐。
雍容麈拂。以課其所謂向上第一諦。將焉能之。昔王
仲祖劉真常。共訪何驃騎。驃騎看文書。不顧。王謂何
曰。卿何不擺撥常務。應對玄言。那復低頭看此耶。何
曰。我不看此。卿等何以得存。聞者共賞。以為佳。由此
言之。茂卿之為是編。特於忠孝節誼三致意也。其深
乎。其深乎。客以告茂卿。曰善。遂掇幅箋受之。而標其
端。

<pb n="344"/>
<talk>No. 1649-D
 灋喜志題辭</talk>

原夫千流萬派。莫非天一所生。滿字隻言。孰是象三
之外。儻能函三為一。庶幾即佛是心。爰自誕影周星。
通暉漢日。鷲頭峯下。演金口之微言。鷄足山中。舒玉
毫之瑞色。蓮花六葉。白社同開。祇樹雙林。玄風獨暢。
豈非荷持象灋汲引人倫者乎。自匪利根。寧超正果。
別相別名。各喝登堂之棒。說常說寂。共操入室之戈。
有齊脩。有單脩。並擬折衝尊俎。無假觀。無空觀。願言
剖破藩籬。尼師聃。聃師竺。師亦何常。墨歸揚。揚歸儒。
歸斯可受。何用分門立戶。自然識路知家。總屬一因
緣。乳酥流出。便說三次第。羊鹿俱無。七十二君。皆在
鈞陶之內。八萬千歲。即為俄頃之間。此夏丈茂卿所
為志灋喜也。茂卿顯證一乘。深研三藏。謂此岸無非
彼岸。法身即是報身。矧夫忠孝節義之儒。合于清淨。
精微之旨。遠泝東方而下。近沿南宋以前。凡宰官居
士之闡揚。小史稗家之載記。莫不徵引所出。捃摭而
來。即代不數人。人不數語。而機緣交激。若掣劒光。智
藏開明。旁資鞭影。振金聲于覺苑。遠寶路于詞壇。儻
非標表禪宗。縷詳史籍。何以契傳燈之喻。施合轍之
功乎。固知。眼裏有筋。具遊戲於花飛釧動。舌頭無骨。
妙言筌于見色聞聲。寧獨破三學之中堅。抑可謂四
禪之外護者矣。不侫愧臨川之翻譯。乏淨土之脩持。
文力無餘。天機最淺。聊藉阮瞻之語。以自附于玄晏
之一言云爾。　　　莊嚴居士友弟吳亮書

<talk>No. 1649-E
 灋喜志自敘</talk>

文始曰。一蜂至眇也。亦能遊觀乎天地。一鰕至微也。
亦能放肆乎大海。況人配二儀。超萬有。而可無寥廓
遠大之思乎。幾世出世間。得灋自在。誠往[(土/口)*(土/口)]消遙之
令圖。而亦今人曠達之玄致也。玉几山人。有物外英
豪錄。昉古參禪學道之士。彚而成編。頋繁者厖雜。簡
者寂寥。譎者𤨏誕。佚者挂漏。余讀未卒業。而為之四
顧。為之躊躇。竊有志焉。暇日山居。橫襟睨古。於諸名
公。次第采擷。一一校讐。人各具一小傳。盖自晉魏齊
梁。迄于唐宋。按以歷朝本史。或諸名公文集。或散見
本傳。或錯綜于大藏傳燈語錄諸書。裒多益寡纂要
鈎玄。題曰灋喜志。釐為四卷。大都超絕殊勝于世外。
別標一色。而又準乎人情。不違大道。砥名節則依忠
孝。律進退則首清嚴。出則奮蹟麒麟。垂光竹帛。處則
希蹤麋鹿。照耀松蘿。或以理學開基。或以文章命世。
總之遺榮履素。歸于自然。固非謬悠荒唐。恣意枯槁。
作一老頭陀行徑比也。間有韜斂未盡。蕩漾猶存。或
跳躍圓方。互有出入。而清言妙理。亦所亟収讀之如
水鏡浮空。氷壺映座。頓令心膽澄徹。神骨清凉。躁競
之意烟消。而[鬱-山+止]結之衷霧散。學人欲打透關頭。安身
立命。舍是無繇矣。老氏有言。雖有拱譬以先駟馬。不
如坐進此道。其茲灋喜之謂乎。夫灋居三寶之一。至
人秀世。灋所必晞。然有法法而不囿于法。譬如雪山
十大弟子。胷中各具一造化。決不向如來行處投足。
此所謂法法而不囿于法者也。此又灋喜者。所當知
也。　　　延陵　夏樹芳　譔

<other>法喜志目錄</other>

卷一
東方曼倩劉更生曹子建羊叔子
王茂弘劉真常陶士行謝安石
王右軍王武岡剎嘉賓王喬之
殷中軍袁彥伯王坦之何次道
<pb n="345"/>
何幼則謝仁祖羅君章孫興公
許玄度王簡棲王苟子習彥威
戴安道宋少文張萊民陶靖節
劉遺民周續之謝康樂孟　顗
高伯恭明僧紹雷仲倫王彥德
孔德璋江文通蕭雲英何彥德
張孝始范伯倫范蔚宗劉靈預
周彥倫顏之推戴仲若謝慶緒
顏延年何子晢劉士光袁景倩
王淮之何子季蘇　瓊
卷二
陶貞白荀公普劉慧斐陸佐公
孔彥深梁敬之魏伯起劉　溉
沈休文劉彥和崔子約劉士湮
阮士宗庾彥實杜輔言徐孝穆
徐孝克李子約楊越公張士衡
孫思邈王仲淹褚河南虞文懿
孔頴達杜克明司馬喬卿王子安
駱賓王武平一宋廣平房　琯
元魯山王右丞張燕公嚴挺之
李青蓮李公度蘇　晉韋蘇州
李遐叔杜子巽陸鴻漸李鄴侯
顏魯公裴晉公龐道玄柳柳州
劉夢得于刺史李元賓李習之
權載之徐　岱李義山盧源一
裴　寬
卷三
白少傅李濬之杜彥之韋南康
皇甫湜韓昌黎裴公美丁　繁
陳　琡崔　群司空表聖呂許公
李文靖謝宗源曾運使查湛然
楊文公晁文元王文正朱　炎
朱正裕王中立王　隨富文忠
文潞公杜祁公范文正尹師魯
馮當世夏英公李　覯趙清獻
歐陽永叔司馬溫公張文定范忠文
邵康節王介甫蘇端明蘇欒城
米襄陽文與可程明道呂晦叔
楊無為晁以道王觀文劉元城
卷四
胡康侯周濂溪秦淮海李伯時
黃魯直吳德夫江民表陳忠肅
李漢老韓子蒼呂居仁張無盡
趙郡王王以寧潘待制徐師川
楊龜山張魏公胡致堂張文忠
王龜齡游定夫于　憲朱晦菴
馮躋川陸放翁王龍舒張南軒
尤遂初吳明可葉水心真西山
錢公相劉後村陸省菴范致虗
吳履齋饒德操劉中明劉經臣
戴道純楊　圭李端愿高世則
趙松雪黃晉卿顧仲英楊鐵崖

法喜志目錄（終）

No. 1649
<sarticle>法喜志卷一</sarticle>

氷蓮道人　夏樹芳　輯
窹斗居士　馮　定　閱
<other>東方曼倩</other>
東方朔。字曼倩。平原厭次人。武帝朝上書稱旨。待詔
金馬門。時有正諫法言以為滑稽之雄。元狩三年。帝
<pb n="346"/>
鑿昆明池得黑。以問方朔。朔曰。可問西域胡道人。
時梵僧摩騰至。因問之。騰曰。此劫也。
<other>劉更生</other>
劉向。字子政。一名更生。年十二。隨父任為輦郎。獻賦
頌數十篇。成帝時為光祿大夫。以趙后淫亂著列女
傳。以王氏權太盛作洪範五行傳。上欲用為九卿。數
為王氏所持。居列大夫三十餘年。向甞校書天祿閣。
青藜夜照。往往多見佛書。其著列仙傳云。吾披檢藏
經。緬尋太史撰列仙圖。自黃帝以下迄于今。得仙道
者一百四十九人。其七十四人乃見佛經。
<other>曹子建</other>
曹植。字子建。操次子。十歲善屬文。誦詩書十餘萬言。
邯鄲淳見而駭歎。稱為天人。植每讀佛經。留連嗟玩。
以為至道之宗。遊魚山。聞有聲特異。清颺哀婉。因倣
其聲為梵唄。今法事中有魚山梵。即其遺奏也。植在
日不甚信黃老。著辨道論見意。今載藏經中弘明集。
<other>羊叔子</other>
羊祜。字叔子。平陽人。累遷尚書在僕射。吳陸抗甞稱
其德量。雖樂毅諸葛孔明不能過。祜方五歲。令乳母
於鄰家李氏桑樹下探取金環。李氏驚曰。此亡兒所
失。乃知李氏子祜之前身也。武帝時祜為荊州都督。
日供武當山寺。有問其故。祜曰。前身過多。賴造此寺
故獲中濟。所以供養之情偏重於此。
<other>王茂弘</other>
王導。字茂弘。瑯琊人。官太傅。封始興公。僧人吉友游
建康。善說梵唄。導見之曰。我輩人也。太尉庾亮。光祿
周顗。廷尉桓彝。皆造門結納。名籍公卿間。吉友甞對
導解帶盤薄。尚書卞望之適至。友正容肅然。人問其
故。對曰。王公風期鑑人。卞令範度格物。吾吾當以是
應之耳。
<other>劉真常</other>
劉惔。字真常。沛人。少清遠。家貧晏如。王導深器之。累
遷丹陽尹。時竺法深道徽高扇。譽播山東。惔常為其
弟子。一日法深在簡文坐。惔問道人何以遊朱門。深
曰。君自見其朱門。貧道如遊蓬戶。
<other>陶士行</other>
陶侃。字士行。鄱陽人。初為廣州刺史。有漁於海得文
殊像。送寒溪寺。寺甞經火而像屋無恙。其後侃武昌。
使人迎之。十輩不能舉。既而叢力致之舟。舟輒沒。遂
失其像。時謠曰。侃惟劍雄。像以神標。可以誠致。難以
力招。及遠公剏寺。心祈之。於是像泠然自至。
<other>謝安石</other>
謝安。字安石。陽夏人。少有時名。朝命敦逼皆不就。年
四十餘始應命。出為征西司馬。太元中加太保。居東
山。時與支遁許詢為山水之游。甞詔遁入禁中。講經
多會宗遺文。為守文者所[怡-台+(陋-(阿-可))]。安聞而歎曰。此九方[(栗-木+土)*ㄆ]
之相馬。略玄黃而取神駿也。太和二年。遁辭闕還山。
詔建沃州寺以居之。時安守吳興。以書抵遁曰。思君
積日。計辰傾馳尤甚。知欲還剡自治。為之愴然。人生
如寄耳。頃風流得意之事。殆為都盡。終日戚戚。惟遲
君一來。以晤言消之。一日千載也。
<other>王右軍</other>
王羲之。字逸少。導從子。以骨鯁稱。起家秘書郎。後為
右軍將軍會稽內史。咸康六年於廬山建歸宗寺。請
西天達磨多羅居之。羲之在會稽。聞支遁名未之信。
後遁還剡。羲之詣遁觀其風力。謂曰逍遙可得聞乎。
遁作數千言。羲之遂披襟解帶留連不能已。
<other>王武岡</other>
王謐。字雅遠。官司徒。甞與遠公書曰。身年四十而衰
同耳順。遠答曰。古人不愛尺璧而重寸陰。觀其所存。
似不在長年耳。檀越既履順而游性。乘佛理以御心。
由此而推。復何羨於遐齡耶。人皆稱公善誘。
<other>郗嘉賓</other>
<pb n="347"/>
郗超。字嘉賓。山陽人。少有曠世之度。標志慕佛。加好
行檀。喜隱遯。聞拂衣者必為起屋具器用遺之。支道
林每謂其造微之功足參正始。甚重之。為桓溫府掾。
超問謝安曰。支遁所談何如嵆中散。安曰。嵆努力纔
得其半耳。又問何如殷浩。安曰。亹亹辨論。恐當抗衡
超[托-七+友]淵源。殷有慚德。後與親舊書云。支公神理所通。
玄挺獨悟。數百年來紹隆大法。令真理不絕。一人而
已。超甞著五戒文。已行五戒。更修歲月齋戒。迎中而
食。既中之後。美味甘香一不得甞。
<other>王喬之</other>
王喬之。瑯琊人。有念佛三昧詩曰。妙用在茲。涉有覽
無。神由昧徹。識以照麤。精微自引。因功本虗。泯彼三
觀。思轉豪餘。又曰。嘅自一生。夙之慧識。託崇淵人。庶
藉冥力。思轉豪功。在深不測。至哉之念。注心西極。
<other>殷中軍</other>
殷浩。字深源。以佛經未了。遣人迓支公。支欲往。右軍
曰。淵源思致淵富。故未易當。
<other>袁彥伯</other>
袁宏。字彥伯。陽夏人。自少有逸才。謝安輩甚重之。累
官至東陽郡太守。所著詠史詩及東征等賦。為時盛
傳。甞著漢紀云。西域天竺有佛道焉。變化無所不入。
故能通萬物而大濟群生。漢明帝感夢。乃遣使天竺
問道。圖其像而還。有經數千卷。善為宏闊勝大之言。
所求在一體之內。所明在視聽之外。俗士目之以為
虗誕。然歸於玄微深遠。難得而測。故王公大臣視生
死報應之際。莫不矍然而自失焉。
<other>王坦之</other>
王坦之。字文度。晉陽人。寧康中遷中書令。領丹陽尹。
時桓溫移晉祚。坦之與謝安同心匡輔。卒安社稷。與
支道林相友善。道林甞造即色論曰。色之性也。不自
有色。色不自有。雖色而空。故曰色即為空。色復異空。
論成以示坦之。坦之都無言。支曰默而識之乎。曰既
無文殊。誰能見賞。
<other>何次道</other>
何充。字次道。廬江潛人。風韻閑雅。少以文義見稱。王
導與庾亮竝言於成帝曰。何充器局方槩有萬夫之
望。臣死之日願引充內侍。則社稷無虞矣。及導卒。遂
參錄尚書事。推能用功。不樹私恩。世甚重之。充性喜
釋氏。時庾氷以元舅輔政。奏沙門應盡禮王者。充等
議不應致拜。乃上奏曰。武皇以盛明革命。明帝以聰
聖玄覽。豈此時沙門不易屈膝。顧以不變其修善之
法。所以通天下之志也。疏三上。氷議遂寢。
<other>何幼則</other>
何準。字幼則。充之弟。高尚寡欲。州府交辟不就。初充
為驃騎將軍。勸令仕。準曰。第五之名。何減驃騎。充居
宰輔。權傾一時。而準散帶衡門。不及人事。惟焚香誦
經而已。其女為穆皇后。
<other>謝仁祖</other>
謝尚。字仁祖。鯤之子。仕晉為鎮西將軍。尚甞夢其父
曰。西南有氣至。當者必死。汝宜建塔造寺可禳之。若
未暇。可於杖頭刻作塔形。見有氣來可擬之。尚寤遂
刻小塔於杖頭。後果有異氣自天而下。直衝尚家。尚
以杖頭指之。氣即回散。闔門獲全。尚於永和四年捨
宅造寺。名莊嚴。
<other>羅君章</other>
羅含。字君章。耒陽人。少時甞晝臥。夢一鳥文彩異常
飛入其口。自此藻思日新。仕為江夏從事。太守謝尚
曰。可謂湘中之琳瑯。讀書好佛。著更生論曰。世皆悲
合之必離。而莫慰離之必合。皆知聚之必散。而莫識
散之必聚。今談者徒云。向我非今我。而不知今我即
昔我耳。達觀者以死生為寤寐。誠哉是言。
<other>孫興公</other>
孫綽。字興公。與高陽許詢俱有高尚之志。初隱會稽。
<pb n="348"/>
放情山水。作遂初賦以見志。支道林問綽曰。君何如
許。答曰。高情遠志。弟子早已服膺。然一詠一吟。許將
生面。甞作天台賦示友人范榮期曰。卿試擲地。當作
金石聲。每至佳句。輙云應是我輩語。哀帝時為著作
郎。撰喻道論左袒佛氏。內典中諸所撰述。俱見弘明
等集。史臣稱綽。有匪躬之節。不徒文雅而已。
<other>許玄度</other>
許詢。字玄度。高陽人。魏中領軍允曾孫也。澡心學佛。
江左諸公卿翕然仰慕。簡文帝高其風。每月夜必造
焉。清言妙理。至其亹亹。簡文不覺前席。劉真長為時
譚宗。與詢結清言友。每謂人曰。清風朗月。何甞不思
玄度。與支遁講維摩經。詢發一難。眾謂遁不能通。遁
通一義。眾謂詢無以難。詢甞以會稽永興居為崇化
寺。建塔四層。
<other>王簡棲</other>
王巾。字簡棲。瑯琊人。有學業。為齊錄事參軍。作頭陀
寺[石*((白-日+田)/廾)]。文精理造。
<other>王苟子</other>
王脩。字苟子。僧意在瓦官寺中。苟子與共語。使其唱
理。意謂王曰。聖人有情否。王曰無。曰聖人如柱耶。王
曰如壽算。雖無情運之者有情。僧意曰。誰運聖人耶。
<other>習彥威</other>
習鑿齒。字彥威。襄陽人。少有志氣。愽學洽聞。以文章
著稱。著晉漢春秋凡五十四卷。晉桓溫辟為從事。累
遷別駕。時有沙門釋道安。俊辯有高才。比至荊州。與
習相見。道安曰彌天釋道安。習曰四海習鑿齒。時人
以為佳對。習甞與道安書曰。承應真履正。明白內融。
慈訓兼照。道俗齊蔭。宗虗者悟無常之旨。存有者達
外身之權。若慶雲東徂。摩尼回耀。雨甘露於豐草。植
旃檀於江湄。庶如來之教復崇於今日。玄波逸響。重
蕩濯於一代矣。
<other>戴安道</other>
戴逵。字安道。譙郡人。性高潔。武陵王晞聞其善鼓琴。
遣人召之。逵對使者破琴曰。戴安道不能為王門伶
人。王子猷過訪。至雪夜乘舟。孝武時累徵不就。甞欲
造無量壽佛。積思三年。刻雕方就。迎置山陰靈寶寺。
郗超見而作禮。撮香在手。勃然煙上。極目雲表。眾皆
歎其神異。
<other>宗少文</other>
宗炳。字少文。好山水。愛遠遊。西陟荊巫。南登衡嶽。慨
焉有尚平之志。因疾還江陵。歎曰名山恐難徧覩。惟
當澄懷觀道。臥以遊之。凡所遊履。圖之於室。每謂人
曰。撫琴動操。欲令眾山皆響。劉⿰示谷領荊州。辟為主簿。
答曰。吾棲丘飲谷三十年矣。豈可作王門折腰吏耶。
乃入廬山築室。專修業。甞著明佛論。
<other>張萊民</other>
張野。字萊民。居潯陽柴桑。與陶淵明有婚姻之契。學
兼華梵。累徵不就。庾悅以其貧。徵為散騎常侍。笑曰。
古人以容膝為安。屈志就祿。非吾志也。乃入廬山。依
遠公研味釋典。
<other>陶靖節</other>
陶潛。字淵明。一字元亮。為彭澤令。之官八十日即解
印去。賦歸去來辭。及宋受禪居柴桑。門前植五株柳。
因以五柳自號焉。閑靜寡言。不慕榮利。好讀書。不求
甚解。開卷有得。便欣然忘食。見樹木交蔭。時鳥變聲。
亦復欣然有喜。常往來廬山。使一門生二兒舁以行。
時遠公為西方之社。以書招淵明。淵明曰。若許我飲
即往。許之。遂造焉。甞著搜神記。多載佛之靈驗。
<other>劉遺民</other>
劉程之。字仲思。彭城人。少孤。事母以孝聞。才操自負。
不委氣於時俗。雖寒餓在己。威福當前。其意湛如也。
司徒王謐。丞相栢玄。侍中謝琨。大尉劉⿰示谷。後先引薦。
程之力辭。乃之匡山托於遠公。遠曰。官祿巍巍。何以
<pb n="349"/>
不為。程之曰。君臣相疑。疣贅相虧。普室無磐石之固。
物情有疊卵之危。吾何為哉。遠然其說。深加器厚。太
尉亦以其志不可屈。與群公議遺民之號旌焉。居山
十五年。修念佛三昧。甞於定中見佛光照地。作黃金
色。又有摩頂授衣之異。若遺民者。真可謂妙觀大儀。
啟心真照。飄靈衣於八極。沉香風以窮年。於遠公之
誓辭。庶幾無負矣。蓮社與盟凡一百二十三人。
<other>周續之</other>
周續之。字通祖。鴈門人。年十二。受業於范寗。通五經
五緯。號十經。世稱為顏子。既而入廬山。事沙門慧遠。
布衣蔬食。終身不娶。與劉遺民陶靖節。號潯陽三隱。
<other>謝康樂</other>
謝靈運。玄之孫。家於上虞。少好學。愽覽群藉。文章稱
江左第一。仕宋為永嘉太守。襲祖父封爵。故世稱康
樂。靈運負才傲世。至廬山見遠公。肅然心服。即寺築
臺。譯涅槃經三十六卷。甞撰佛讚曰。惟此大覺。因心
則靈。垢盡智照。數極慧明。三達非我。一援群生。理麤
心行。道絕形聲。菩薩讚曰。若人仰宗。發性遺慮。以定
養慧。和理斯附。爰初四等。終然小住。涉求至矣。在外
皆去。緣覺聲聞讚曰。厭苦情多。無物志少。如彼化城。
權可得寶。誘以涅槃。救爾衰老。肇元三事。翻成一道。
<other>孟顗</other>
孟顗。仕宋為會稽太守。奉佛精懇。謝靈運嘲之曰。得
道應須慧業文人。生天當在靈運前。成佛必在靈運
後。顗深恨此語。然而事佛彌加抗厲。
<other>高伯恭</other>
高允。字伯恭。渤海蓨人。少有奇度。崔宏異之曰。高子
黃中內潤。文明外照。必為一代偉器。仕魏累官中書
令。爵咸陽公。允雖寵貴。家貧自如。武帝甞幸其第。惟
草屋數間。布被縕袍。厨中豉菜而已。帝曰。古之清貧
有如此乎。賜帛五百疋。粟千斛。甞撰鹿苑賦。與曇始
法師傳。文甚精采。年九十八無疾而終。
<other>明僧紹</other>
明紹。字承烈。平原鬲人。明經隱居。自號平原居士。齊
高帝欲就見之。時明紹方依遠公居定林寺。遠公問
紹曰。天子若來。居士若為相對。紹曰。山藪之人。正當
鑿坏以遁。若辭不獲。便當依戴公故事。高帝知其意
不可屈。遣人賜以竹根如意。及笋籜冠。宋泰始中甞
游攝山。野老諫曰。山多猛虎毒蛇。所以久絕行迹。紹
曰。毒中之毒。無過三毒。忠信可踏水火。猛虎亦何能
為。乃結茅茨廿許年。不事人世。甞與法度禪師講無
量壽經。夜見金光照室。
<other>雷仲倫</other>
雷次宗。字仲倫。豫章人。隱退不受徵辟。入遠公蓮社。
立館東林之側。及遠公亡。與子姪書曰。吾托業廬山。
事釋和尚三十年。淵匠既傾。良朋亦喪。及今未耄。尚
可勵志西歸。自今已往。勿以家務相聞。
<other>王彥德</other>
王玄謨。字彥德。祁縣人。素奉佛。甞舉兵伐魏。玄謨為
寧朔將軍。受輔國蕭斌節制。玄謨失律當斬。沈慶之
因諫曰。佛貍威震天下。豈玄謨所能當。且殺戰將徒
自弱耳。乃止。初玄謨將見殺。以觀音示夢得免。後官
至開府儀同三司。年八十二卒。
<other>孔德璋</other>
孔穉珪。字德璋。會稽人。風韻清颯。好文詠。太守王僧
[虔-文+ㄆ]見而重之。引為主簿。與江淹對掌辭筆。甞答蕭子
良疏曰。民早奉提拂之仁。深蒙弘引之訓。至於大覺
明教。般若正源。使民六滯頓祛。五情方勗。回心頂禮。
霍然大悟。
<other>江文通</other>
江淹。字文通。考城人。少孤。采薪以養母。仕齊累官御
史中丞。彈劾不避貴近。風采肅然。後封醴陵侯。以詩
賦顯。甞著無為論曰。吾聞大人降迹。廣樹慈悲。破生
<pb n="350"/>
死之樊籠。登涅槃之彼岸。闡二乘以誘物。去諸相以
歸真。有智者不見其去來。有心者莫知其終始。湛然
常住。永絕殊途。
<other>蕭雲英</other>
蕭子良。字雲英。敦義愛古。郡人朱百年有至行。及卒。
餽其妻米百斛。蠲一人給其薪。與文慧太子並精佛
理。而子良每招致名僧講諸佛乘。尊法之盛江左未
有。或親為眾僧賦食行水。子良甞夢東方普光世界
天王如來。說淨住淨行法門。因著淨住子二十卷。淨
住者即梵語布薩。謂淨身口意如戒而住也。
<other>范伯倫</other>
范泰。字伯倫。順陽人。仕劉宋為中書郎。繼領國子祭
酒。少帝在位多失。數上封事苦諫。愽覽篇籍。撰古今
善言二十四篇。暮年事佛甚精。於宅西建祇洹精舍。
<other>范蔚宗</other>
范曄。字蔚宗。伯倫之子。仕宋為秘書丞。撰東漢書。有
西域論曰。佛道神化。興自身毒。而二漢方志莫有稱
焉。張騫但著地多暑濕。乘象而戰。班超惟列其奉浮
屠不殺伐。而精文善導之功靡所傳述。予聞之。其國
殷乎中土。玉燭和氣。靈聖之所降集。賢懿之所挺生。
神迹詭異。則理絕人區。感驗明顯。則事出天外。而騫
超無聞者。豈其道閉往運。數開叔葉乎。
<other>何彥德</other>
何尚之。字彥德。宋文帝時為侍中。帝甞謂尚之曰。范
泰謝靈運常言。六經在濟俗。若求性靈真要。必以佛
理為指南。近見顏延之折達性論。宗炳難黑白論。竝
明至理。開獎人意。若率土皆淳此化。則朕坐致太平
矣。尚之曰。渡江以來。王導周顗。庾亮謝安。戴達許詢。
王蒙郗超。王坦之。臣高祖兄弟。莫不稟志歸依。夫百
家之鄉。十人持五戒。則十人淳謹。千室之邑。百人修
十善。則百人和睦。人能行一善則去一惡。去一惡則
息一刑。此明旨所謂坐致太平者也。時羊元保進曰。
此談非臣所與聞。竊謂秦楚強兵。孫吳吞併。將無取
於此也。尚之曰。夫禮隱逸則戰士息。貴仁德則兵氣
消。以孫吳為志。動期吞併。則將無取乎堯舜之道。豈
特釋教而已哉。帝悅曰。釋門之有卿。猶孔門之有季
路。惡言不入於耳也。
<other>張孝始</other>
張元。字孝始。河北萬城人。年十六。其祖喪明。元憂泣。
晝夜經行以祈福佑。復誦藥師經。至盲者得視之語。
遂請七僧燃七層燈。轉讀是經七晝夜。每日行道祝
曰。元為孫不孝。使祖喪明。今以燈光竝施法界。乞祖
目還明。元求代闇。是夜夢。一神僧以金篦刮其祖目。
三日遂瘥。
<other>劉靈預</other>
劉虬。字靈預涅陽人。抗節好學。宋太始中為當陽令。
後徙居江陵。竟陵王累辟不就。報書曰。暢餘音於山
澤。托暮情於魚鳥。遂斷穀餌朮。麻衣草履。長齋禮誦。
六時不缺。註華嚴法華二經。
<other>周彥倫</other>
周顒。子彥倫。建康人。顒於鍾山西立隱舍。清貧寡欲。
終日長蔬。王儉問曰。山中何所食。顒曰。赤米白鹽。綠
葵紫蓼。後應詔出仕。累官國子博士。明帝頗好玄理。
而所為多慘毒。顒不為顯諫。輙誦經中因緣辠福之
事。帝亦為之少止。太子甞問顒卿精何如胤。顒曰三
塗八難。共所未免。然各有累。太子曰其累伊何。顒曰
周妻何肉。顒甞建山茨寺於鍾山。今草堂寺是也。
<other>顏之推</other>
顏之推。字子分。西魏武平中為黃門侍郎。舉家蔬食。
深崇佛教。有顏氏家訓行於世。其歸心篇曰。神仙之
事。頗為虗放。縱使得仙。終當有死。不勸汝曹學之。佛
家三世之事信而有徵。家素歸心。勿生輕慢。其間妙
旨具於經論。不復於此贊述。
<pb n="351"/>
<other>戴仲若</other>
戴顒。字仲若。逵之子。才巧如其父。江夷甞托顒造觀
音像。積年未成。夜夢神曰。江夷與觀音機緣未契。可
改為彌勒。顒即馳報而夷書已至。俱於此夕感夢。觸
手成妙像。今在會稽龍華寺。顒超逸多風。以剡縣多
名山。故世居剡。桐廬復多名山。故復居桐廬。己又愛
吳下佳山水。復游吳下。吳中好事者。共為築室。至聚
石開㵎以居之。甞著逍遙論。註禮中庸篇。永初嘉中
累徵不就。
<other>謝慶緒</other>
謝敷。字慶緒。會稽人。崇信釋氏。初入太平山中十餘
年。以長齋供佛為業。招引同事化導不倦。以母老還
南山若耶中。內史郗愔表薦之。徵博士不就。郗尚書
甞曰。謝慶緒識見雖不絕人。可以累心處都盡。
<other>顏延年</other>
顏延之。字延年。瑯琊人。官至太常卿。居身清約。不營
財利。子竣既貴重。權傾一朝。凡所資供。延之一無所
受。宅宇如舊。見竣起宅。謂曰。善為之。無令後人笑汝
拙也。釋慧亮過江。止何園寺。講蓮花大小品十地等。
延之眷德流連。每歎曰。安汰吐珠玉於前。斌亮振金
聲於後。清言妙緒。將絕復興。
<other>何子皙</other>
何點。字子皙。偃之子。尚之孫。點明目秀眉。容貌方雅。
不以門戶自矜。或駕柴車。或躡草履。隨意所適必醉
歸。人謂之通隱。梁武帝賜以鹿皮巾召見。引入華林
園。詔拜常侍。點以手捋帝鬚曰。乃欲臣老子耶。遂辭
去。一時名士如陳郡謝瀹。吳國張融。會稽孔德璋為
莫逆友。點門世信佛。以會稽山多靈異往游焉。居若
耶山雲門寺。兄求弟胤。竝從棲遯。世號點為大山。胤
為小山。求為東山。
<other>劉士光</other>
劉歊。字士光。平原人。奉母兄以孝弟聞。母每病夢歊
進藥。翌日有問。弟劉訏常戴穀皮巾。披衲衣。每游山
山澤。留連忘返。訏善玄言。尤精釋典。與兄歊聽講鍾
山。因共卜築有終焉之志。歊所著有革終論。以為形
之於神。逆旅之館耳。既死神去。館乃速朽。世稱其達。
卒諡貞節先生。
<other>袁景倩</other>
袁粲。字景倩。幼孤好讀書。及長有風操。甞著妙德先
生傳。仕宋累官尚書左僕射。出鎮石頭城。為劉僧靜
所殺。子最以身衛父俱死。粲語最曰。我不失為忠臣。
汝不失為孝子。逸士顧歡偏主道教。粲為論以駁之。
謂孔老教俗為本。釋氏出世為宗。發軫既殊。其歸亦
異。又仙道以變形為尚。泥洹以陶神為先。變形者。白
首窮玄。而未能無死。陶神者。塵惑日損。而湛然常住。
<other>王淮之</other>
王淮之。字元會。瑯琊人。世尚儒業。不信佛法。常謂身
神俱滅。寧有三世耶。元嘉中為丹陽令。病絕少蘇。時
建康令賀道力省疾。淮之語道力曰。身死神存。始知
釋教不虗。道力曰。明府生平置論不爾。今何見而輙
異之耶。淮之斂容答云。神實不盡。佛氏不可不信。語
訖而終。
<other>何子季</other>
何胤。字子季。少好學。師事沛國劉巘。受易及禮記毛
詩。時入鍾山定林寺聽內典。仕齊為建安太守。每伏
臘放囚還家。依期而返。胤甞與門人議蔬食。門人上
疏曰。變之大者無如死生。死生之所重無踰性命。性
命之於彼極切。滋味之在我可賒。如云一往一來生
死常事。則傷心之慘行亦自及。胤之末年遂絕血味。
<other>蘇瓊</other>
蘇瓊。字珍之。武強人。為清河太守。郡父老甞獻瓜二
頭。瓊置梁上終不割。性喜禪理。有沙門入謁。意欲徵
債。瓊竟日與之談玄。沙門無從啟口。弟子問故。沙門
<pb n="352"/>
曰。每見府君。徑將我入青雲間去。何由得論地上事
耶。遂焚其券。

法喜志卷一

<sarticle>法喜志卷二</sarticle>

氷蓮道人　夏樹芳　輯
寤斗居士　馮　定　閱
<other>陶貞白</other>
陶弘景。字通明。丹陽人。母霍氏。夢天人手執香爐降
其家。有娠生弘景。宋末為諸王侍讀。齊永明中脫朝
衣挂神武門。上表辭祿。公卿祖征虜亭。供張甚盛。朝
野榮之。止句曲華陽洞天。築危樓三層自處其上。百
應遂絕。間一聽吹笙而已。庭院皆植松。每一聽松風。
欣然自樂。與梁武帝有布衣舊。即位後手詔召之。弘
景畵兩牛。一散放水草。一著金絡頭紖而䇿之。帝笑
曰。此何減莊生龜[更-一]尾耶。乃罷不復徵。而朝家大事
無不取決。帝每得弘景書。必焚香盥讀。尚書令沈約
以下。皆屏師資之敬。時謂山中宰相。甞建菩薩白塔
於三茅山。又夢佛授記。名勝力菩薩。乃詣鄮縣阿育
王塔。自誓受五大戒。臨終不用沐浴。以大袈裟覆衾
上。弟子遵之。年八十五。諡貞白先生。
<other>荀公普</other>
荀勗。字公普。武帝朝領秘書監。得汲郡塚中竹書。撰
次以為中經。列在秘書。自中書遷尚書令。人賀之。曰
奪我鳳凰池。諸君何賀耶。泰始二年。勗於洛下造金
像佛菩薩十二。身放大光明。都人競集瞻禮。
<other>劉慧斐</other>
劉慧斐。字宣文。彭城人。博學工文辭。起家梁安成王
參軍。隱居東林寺。自搆一小園名離垢。時人因稱為
離垢先生。與張孝秀同游。相得甚歡。論者謂遠法師
後將二百年。方有張劉之盛。
<other>陸佐公</other>
陸倕。字佐公。少勤學。善屬文。永明中。同謝眺等八人。
竝以文學親侍。累遷給事黃門侍郎。天監初。與劉孝
綽。為龍門之游。甞撰誌公塔銘曰。緒胄莫詳。邑居罕
見。譬彼湧出。猶如空現。言無成則。服匪恒倫。坐亡立
在。折體分神。動足牆立。發言風偃。徒識靈奇。莫究深
淺。
<other>孔彥深</other>
孔淳之。字彥深。居會稽剡縣。性好山水。每有所游。必
窮其幽峻。甞游山遇沙門法崇。因留共上。遂停三載。
因指法崇歎曰。緬想人外三十年矣。今乃傾盖於茲。
不覺老之將至也。會稽太守謝方明苦要之不能致。
使謂曰。苟不入吾郡。何為入吾郭。淳之笑曰。潛游者
不識其水。巢棲者非辨其林。飛沉所至。何問其主。元
嘉初徵為散騎侍郎不就。
<other>梁敬之</other>
梁肅。字敬之。以文辭清麗擢太子挍書郎。修國史。累
官翰林學士。學天台教於荊谿禪師。深得法要。以止
觀文義弘博。覽者廢日。乃刪定為六卷行於世。有天
台禪林寺[石*((白-日+田)/廾)]。天台止觀統例。智者禪師傳論。
<other>魏伯起</other>
魏收。字伯起。少機警。能屬文。北齊受禪。詔冊諸文及
魏史。皆収所撰。官至尚書左僕射。諡文貞。其譔魏書
佛老志曰。生生之類。三世神識甞不滅也。凡為善惡
必有報應。漸積勝業。陶冶麤鄙。經典數形。澡鍊神明。
乃至無生而得佛道。其言三歸五戒。六道受生。六度
進行。及佛真應。不生不滅。舍利塔廟。教化流廣之義。
最為深密。
<other>劉溉</other>
劉溉。彥之曾孫。為建安太守。故人任昉以詩寄溉求
<pb n="353"/>
一衫。溉撿槖中無可贈者。答曰。予衣本百結。閩鄉徒
八蠶。官至吏部尚書。家居蔬食。虗室草牀。傍無姬侍。
朝夕從僧禮誦。武帝為月致三齋。所得俸祿皆充蔣
山二寺。及卒。顏色如生。屈二指而逝。
<other>沈休文</other>
沈約。字休文。婺州東陽人。少為書生。名聞一時。以風
流見稱。而肌體清癯。時謂沈郎腰瘦。甞出新意撰聲
律以革古詩。後世取則。號曰四聲。立宅郊阜。作郊居
賦以自敘。仕至尚書僕射。休文於佛理甚精。著中食
論一卷。謂一則勢利榮名。二則妖妍靡曼。三則甘旨
肥醲。皆使心神昏亂。而甘芳沉溺。為累甚切。以往古
諸佛過中不餐。推此晚食併置中前。自中之後。清虗
無事。念慮自簡。在始未專。在久自習。此誠遣累之筌
[(ㄇ@(企-止))/弟]。適道之捷徑也。
<other>劉彥和</other>
劉勰。字彥和。東筦人。雅為太子照明所重。撰文心雕
龍五十篇。家貧不婚娶。依沙門僧裕。遂博通經論。區
別部類而為之敘。定林寺藏經。即其銓次也。中書令
沈約絕重其文。常置几案間。凡都下寺塔。及名僧[石*((白-日+田)/廾)]
碣皆出其手。累官通事舍人。表求出家。先燔鬚自誓。
帝嘉之。賜法名慧地。
<other>崔子約</other>
崔子約。五歲喪父。不肯食肉。後喪居喪。哀毀骨立。兄
子度死。百日不入房。長八尺餘。姿神㒞異。為平原公
開府祭酒。與兄子瞻俱詣晉陽。寄居佛寺。瞻長於子
約二歲。每退朝久立。子約憑几對之。二人風華[鬱-山+止]然。
諸沙門竊窺之。以為二天人也。
<other>劉士湮</other>
劉霽。字士湮。性至孝。十四居父憂。每哭輙嘔血。家貧
與弟歊立志勤學。博涉多通。梁天監中。歷位西昌海
鹽令。母明氏寢疾。泣誦觀音數萬徧。母病得瘥。及卒。
廬墓哀號。白[鴳-女+隹]雙翔其側。所著有釋俗語八卷。
<other>元士宗</other>
阮孝緒。字士宗。陳留人。父彥之。宋太尉從事中郎。孝
緒年十三。通五經大旨。十六丁家難。入鐘山聽講。母
有疾。緒在席心驚而歸。合藥須生人參。入山採求未
獲。忽一鹿在前。心異之。至鹿息處果得人參。藥成。母
疾隨愈。尚書令王晏來候之。緒惡其人。穿籬而遁。及
晏被誅。以非黨獲免。甞以鹿林為精舍。環以林池。杜
絕交游。世罕得而見之。御史中丞任昉欲見。輙望廬
而返。乃指鹿林謂其兄曰。其室則邇。其人甚遠。繇是
朝貴絕於造請。唯與斐子野交好。天監末累召不赴。
曰若麏麚盡可參馭。何以異乎騄驥哉。甞著七錄載
內外圖書。其六曰佛法錄。既卒。門人諡曰文貞處士。
<other>庾彥實</other>
庾詵。字彥實。新野人。幼聰警。經史百氏無不該綜。性
嗜林泉。蔬食布衣。不事生業。普通間召為黃門侍郎
不就。晚年遵釋教。宅內建道場。六時禮誦。卒諡貞節
先生。
<other>杜輔言</other>
杜𢏺。字輔言。中山人。幼聰敏。家貧無書。寄郡學受業。
為時輩所推。魏孝明初。除太學愽士。入北齊。為神武
高歡奉使西魏。魏帝見之九龍殿。曰卿精於學佛。聊
問經中佛性法性。為同為異。𢏺曰止是一理。又問曰
說者皆妄言法性寬。佛性狹。如何。𢏺曰。在寬成寬。在
狹成狹。若論性體。非狹非寬。帝曰。既言成寬成狹。何
得非狹非寬。𢏺曰。若言是寬。則不能成狹。若言是狹。
亦不能為寬。以非寬非狹。故能寬能狹。所成雖異。能
成則一。帝稱善。
<other>徐孝穆</other>
徐陵。字孝穆。剡人。仕梁為散騎常侍。及候景宼梁。父
士秀被圍。陵蔬食布衣。皇皇然若居哀恤。使齊還。除
御史中丞。時安成王頊為司空。權傾朝野。大臣莫敢
<pb n="354"/>
言。陵劾奏之。朝野肅然。累官太子少傅。陵八歲能屬
文。沙門寶誌摩其頂曰。此天上石麒麟也。嘗聽智者
講經。因立五願。一臨終正念。二不墜三塗。三人中托
生。四童真出家。五不墮流俗之僧。後至唐貞觀間。生
縉雲朱家。年十八將納婦。路逢梵僧謂曰。少年何意
欲違昔誓。因示其五願。遂感悟不復還家。即往天台
國清寺。投章安法師咨受心要。證法華三昧。號智威。
<other>徐孝克</other>
徐孝克。陵之弟。性孝。通五經善屬文。梁太清中起家
博士。候景亂。歲饑。孝克養母。饘粥不能給。乃剃髮為
沙門。乞食以給。後旌於朝。高宗召為祭酒。每侍宴取
珍果。還以遺母。高宗嗟歎。勑所司餉其母。方克托鉢
時。有神僧印度。號法整。
<other>李子約</other>
李士謙。字子約。平棘人。幼孤事母孝。其伯父瑒稱曰。
此吾家曾子也。宗黨豪盛。士謙獨捨宅為寺。兢兢儉
素。不御酒肉。隋有天下。畢志不仕。嘗有粟千石以貸
鄉人。值歲祲。對眾焚券。不責其償。明年又大饑。士謙
罄竭家資。糜粥施藥。鄉人全活者萬計。或謂之曰。子
多陰德。後必昌大。士謙曰。陰德猶耳鳴。已自知之。人
無知者。子今已知。何足為德。士謙善談玄理。嘗有客
在座。不信佛家報應之說。士謙諭之曰。積善餘慶。積
惡餘殃。非休咎之應耶。至若⿰魚糸為黃態。杜宇為鶗鴂。
褒君為龍。牛哀為虎。彭生為豕。如意為犬。鄧艾為牛。
徐伯為魚。羊祜前身李子之子。此非佛家變受異形
之謂耶。客曰。邢子才云。豈有松柏後身化為樗櫟。僕
以為然。士謙曰。此不類之談也。變化皆由心造。木豈
有心乎。客不能難。
<other>楊越公</other>
楊素。字處道。華陰人。奇䇿高文。為一時之傑。累官上
柱國。封越國公。雅重佛法。造光明寺。又於華嶽造思
覺寺。嘗行道院。觀壁間畵像。道士曰。此老子化胡成
佛圖。素曰承聞老子化胡。胡人不受。老子變身作佛。
胡人方受。是則佛能化胡。道不能化。何言老子化胡
乎。且老子安用化胡為佛。何不化胡為道。道流不能
對。
<other>張士衡</other>
張士衡。樂壽人。九歲喪母。哀毀渝制。隋末兵起。諸儒
廢學。士衡復講教鄉里。太子承乾迎致。謁太宗。推崇
賢館學士。太子問事佛營福。其應如何。對曰。事佛在
清淨仁恕。如貪惏驕虗。雖傾財事之。無損於禍。且善
惡必報。若影赴形。為君明。為臣忠。為子孝。則福祚永。
反是則禍至矣。時太子有逆志。故因對以箴之。
<other>孫思邈</other>
孫思邈。華原人。幼聰慧。日記萬言。獨孤信異之曰。聖
童也。善老莊。兼通陰陽。推步醫藥。於釋典無所不究。
居太白山。隋文帝以國子博士召不拜。太宗召至京
師。時已老。欲官之不受。竟稱疾還山。嘗手寫華嚴經。
太宗問邈曰。何經為大。對曰。華嚴經佛所尊大。帝曰。
近玄奘三藏譯大般若經六百卷。何不為大。而八十
卷反為大乎。對曰。華嚴法界具一切門。於一切門中
可演出大千經卷。般若經乃華嚴之一門耳。帝悟。從
是受持。盧照鄰嘗稱之云。高談正一。則古之蒙莊子。
深入不二。則今之維摩詰。
<other>王仲淹</other>
王通。字仲淹。龍門人。既冠。慨然有弘濟蒼生之志。西
游長安。上太平十二䇿不見用。作東征之歌以歸。乃
讀詩書。正禮樂。修元經。贊易道。九年而六經大就。門
人自遠而至者。京兆杜如晦。趙郡李靖。河東薜收。中
山賈瓊。清河房元齡。鉅鹿魏徵。太原王珪溫彥博。咸
稱北面受王佐之道。大業十三年有疾。聞煬帝被害。
泫然而興曰。生民厭亂久矣。天其或者將啟堯舜之
運。吾不與焉也。命也。遂卒。嘗為中說以擬論語。其周
<pb n="355"/>
公篇曰。詩書盛而秦世滅。非孔子之辠也。玄虗長而
晉室亂。非老莊之辠也。齋戒修而梁國亡。非釋迦之
臯也。易不云乎。苟非其人。道不虗行。或問佛。文中子
曰。聖人也。曰其教如何。曰西方之教也。中國則泥。
<other>褚河南</other>
褚遂良。字登善。錢塘人。貞觀二十二年。太宗宣玄奘
法師譯經流布。遂良入奏曰。佛教沖玄。天人莫測。言
本則甚深。語門則難入。陛下擁護五乘。建立三寶。當
叔葉而秀質。間千載而挺生。陟重險以求經。履危塗
而訪道。見珍異俗。具獲真文。歸國飜宣。若菴摩之始
脫。精文奧義。猶金口之新開。況天慈廣遠。使布九州。
蠢黔黎。俱餐妙法。臣等億劫難逢。不勝欣幸。遂良博
涉文史。工楷隷。歷官諫議大夫。兼起居注。太宗曰。朕
有不善。卿亦記耶。對曰。臣職在載筆。君舉必書。後受
顧命輔高宗。遷尚書右僕射。高宗欲立武后。遂良力
諫不納。乃置笏殿陛。叩頭流血曰。還陛下笏。乞歸田
里。其忠鯁若此。
<other>虞文懿</other>
虞世南。字伯施。姚江人。貞觀中。弘文舘學士。圖形凌
煙閣。世南崇信佛事。嘗撰疏曰。弟子早年忽遇重患。
許設千人齋。今謹於道場供千僧蔬食。以其願力。希
生生世世常無病惱。七世久遠。六道冤親。竝同今願。
後世南卒。帝手勑魏王泰曰。世南云亡。石渠東觀之
中無復人矣。未幾。賦往代興亡詩一篇。輙歎息曰。鐘
子期死。伯牙終身不復皷琴。朕此詩將何所示。令褚
遂良持詣世南靈帳。讀畢焚之。冀其神識感悟焉。明
年。夢世南進讜言有如平生。因下詔曰。故禮部尚書
文懿公虞世南。德行純備。志存忠益。奄從物化。良用
悲傷。可即其家造五百僧齋。佛像一軀以資冥福。以
申朕思舊之意。
<other>孔頴達</other>
孔頴達。字仲達。作五經正義。太宗朝。累官國子祭酒。
時釋慧淨。與道士蔡晃談義。晃屢被摧折。頴達心存
道黨。謂慧淨曰。佛家無諍。法師何以屢搆斯難。慧淨
答曰。佛破外道。外道不通。反謂佛曰。汝常自言平等。
今既以難破我。即是不平。何謂平等。佛為通曰。以我
不平破汝不平。汝若得平。即我平矣。顧今亦爾。以淨
之諍。破彼之諍。彼得無諍。即淨無諍也。
<other>杜克明</other>
杜如晦。字克明。杜陵人。英邁善斷。有王佐才。太宗即
位。進右僕射。與房玄齡共筦國政。尊元琬法師之道。
嘗詢要法。臨終召琬。願為世世之師。
<other>司馬喬卿</other>
司馬喬卿。河內人。官大理司直。天性純謹。有至行。永
徽中為揚州司戶曹。丁母憂。居喪骨立。刺血寫金剛
經。未幾於廬墓生芝草二莖。長尺有八寸。綠莖朱盖。
日瀝汁一升。食味甘如蜜。取而復生。喬卿同僚數人
竝目睹其事。
<other>王子安</other>
王勃。字子安。龍門人。六歲善文辭。麟德初對䇿高第。
授朝散郎。數獻䇿闕下。兄勔勮皆第進士。有才名。林
易簡稱為三珠樹。勃嘗撰釋迦畫像記。維摩畵像[石*((白-日+田)/廾)]。
如來成道記。皆精金美王。豐贍周詳。
<other>駱賓王</other>
駱賓王。義烏人。七歲能賦詩。武后朝。數上疏言事。除
臨海丞。鞅鞅不得志。棄官去。徐敬業討亂。賓王為敬
業傳檄天下。斥武后辠。敬業敗。賓王亡去不知所之。
當是時。狄仁傑委曲以圖大功。徐敬業慷慨以申大
義。而賓王則佐佑敬業者也。或者乃謂敬業反。賓王
被誅。謬矣。太平廣記載之甚詳。按。記云。唐考功員外
郎宋之問。以事累貶黜。放歸江南。遊靈隱寺。夜月極
明。長廊散步。因賦詩曰。鷲嶺[鬱-山+止]岩嶤。龍宮鏁寂寥。第
二聯沈吟未就。有老僧點長命燈。坐大禪牀。應聲曰。
<pb n="356"/>
何不云樓觀滄海日。門對淛江潮。之問愕然訝其遒
麗。遂續終篇曰。桂子月中落。天香雲外飄。捫蘿登塔
遠。刳木取泉遙。霜薄花更發。氷輕葉未彫。待入天台
路。看予度石橋。僧所贈句乃一篇之警䇿。遲明更訪
之。則不復見矣。寺僧有知者曰。此駱賓王也。之問詰
之。答曰。當徐敬業之敗。與賓王俱逃。捕之不獲。將帥
慮失渠魁。辠且不測。因求類二人者函首以獻。故敬
業得為衡山僧。年九十餘乃卒。賓王亦落髮徧遊名
山。至靈隱以周歲卒。當時雖敗。且以興復唐朝為名。
故世多憐而脫之。
<other>武平一</other>
武甄。太原人。通春秋。工文辭。武后時畏禍。隱嵩山修
浮屠。屢召不應。中宗時。拜修文舘學士。
<other>宋廣平</other>
宋璟。字廣平。南和人。耿介有大節。風度凝遠。武后時
為鳳閣舍人。每遇事直言。不顧身之利害。玄宗時拜
相。清政平刑以持天下之正。中興賢相。璟為首稱。公
方為廣州刺史。入曹溪禮六祖塔。誓曰。弟子願畢世
外。護大法師。祈一祥瑞。言訖。異香襲人。甘傾注。璟喜
躍賦詩而去。
<other>房琯</other>
房琯。字以律。玄宗朝拜吏部尚書。同平章事。初為桐
廬令。邢真人和璞嘗過訪。琯𢹂之野步。過一廢寺。松
竹蕭森。和璞坐其下。以杖叩地。令侍者掘數尺。得一
瓶子。瓶中皆婁師德與永公書。和璞謂琯曰。省此否。
盖永公即琯之前身也。父即房融。聰慧好佛。武后時
以諫議大夫同平章事。值天竺僧般剌密諦持楞嚴
經梵本至。融譯書而筆授之。後流欽州。
<other>元魯山</other>
元德秀。字紫芝。少孤事母孝。舉進士。擢魯山令。秩滿
駕柴車而去。天下高其行。遂以魯山稱之。母亡廬墓。
刺血寫經。卒諡文行先生。元結哭之曰。公生六十年。
未嘗識女色。未嘗有十畝之地。未嘗完布帛而衣。未
嘗具五味而食。吾哀之者。以戒荒淫貪侫。紈綺梁肉
之徒耳。房琯亦嘗歎曰。見紫芝眉宇。使人名利之心
都盡。
<other>王右丞</other>
王維。字摩詰。開元中右拾遺監察御史。天寶末拜給
事中。歷官尚書右丞。與弟縉皆篤志奉佛。居常蔬食。
不茹葷血。晚年長齋。不衣文綵。得宋之問藍田別墅
在輞口。與道友斐迪浮舟往來。彈琴嘯詠。留連終日。
母喪柴毀骨立。上表於朝。請以輞川地為佛寺。在京
師。日飯十數名僧。以玄譚為樂。齋中無所有。惟茶鐺
藥臼。經案繩牀而已。退朝之後。焚香獨座。一以禪誦
為業。妻亡不再娶。三十年孤處一室。屏絕塵累。乾元
二年七月卒。臨終以縉在鳳翔。忽索筆作別縉書。又
與親故作別書數幅。多敦屬朋友奉佛修心之旨。捨
筆而絕。嘗作能禪師[石*((白-日+田)/廾)]云。無有可捨。是達有源。無空
可住。是知空本。舉足下足。常在道場。是心是情。同歸
性海。
<other>張燕公</other>
張說。字道濟。洛陽人。開元中為中書令。封燕國公。朝
延有大著述多出其手。雅好釋典。於鄎國公主[石*((白-日+田)/廾)]。手
寫金字梵經。嘗問法要於神秀禪師。師曰。一切佛法。
自心本有。將心外求。捨父逃走。後著般若心經略曰。
萬行起於心。三乘歸於一。知心無所得是真得。是一
無不通是圓通。後為湘州刺史河北道觀察使。勤恤
民隱有惠政。
<other>嚴挺之</other>
嚴挺之。名浚。以字行。華陰人。姿質軒秀。重交游許與。
生死不易。張九齡雅知之。每曰嚴大勁苦。舉進士。累
登顯用。天下引領望其為相。帝亦知其賢。欲遂相之。
晚為李林甫所抑。[鬱-山+止][鬱-山+止]不得志。至是豫為墓誌曰。天
<pb n="357"/>
寶元年。挺之自絳州刺史抗疏。陳乞天恩。養疾歸間。
兼授太子詹事。前後歷三十五官。春秋七十。無所展
用。為上士所悲。今年九月。寢疾於洛陽之私第。擬卜
地於大照和上塔次之西。自分盡忠事上。叨載國史。
勉拙從事。或布人謠。陵谷可以自紀。文章焉用為飾。
初挺之師事大照禪惠義。深明釋典。及遺葬大照塔
次。示不忘其德。見舊史。
<other>李青蓮</other>
李白。字太白。成紀人。唐宗室。天寶初至長安往見賀
知章。知章見其文歎曰。子謫仙才也。言於玄宗。召見
金鑾殿。賜食。上親為調羮。詔供奉翰林。白嘗著西方
淨土贊曰。向西日沒處。遙瞻大悲顏。目淨四海水。身
光紫金山。勤念心往生。是故稱極樂。珠網珍寶樹。天
花散香閣。圖畵了在眼。願托彼道場。以此功德海。冥
祐為津梁。八十一劫辠。如風埽輕霜庶觀無量壽。長
願玉毫光。
<other>李公度</other>
李舟。字公度。為[虔-文+ㄆ]州刺史。少以節行自負。杜甫有詩
三十六韻送之。代北有豪鷹。生子毛盡赤是也。舟嘗
與妹書曰。釋迦生中國。設教如周孔。周孔生西方。設
教如釋迦。天堂無則已。有則君子登。地獄無則已。有
則小人入。識者以為名言。
<other>蘇晉</other>
蘇晉。藍田人。戶部尚書珦之子。數歲能屬文作八卦
論。房頴叔王紹宗歎曰。後來之王粲也。常得胡僧慧
澄繡彌勒佛一本。晉寶之常曰。是佛好飲米汁。正與
吾性合。愿事之。他佛不愛也。
<other>韋蘇州</other>
韋應物。長安京兆人。逍遙公韋瓊之後。李肇國史補
云。韋性高潔。鮮食寡欲。所居焚香埽地而座。唐天寶
時扈從游幸。永泰中為府功曹。大曆中為鄠令櫟陽
令。建中初刺滁州。又刺江州。貞元中刺蘇州。官轍所
經。精[虔-文+ㄆ]奉佛。與釋皎然為方外友。唐人謂以文字作
佛事者。皆影響剽其外廓。惟王摩詰柳子厚韋蘇州
三。能深入耳。
<other>李遐叔</other>
李華。字遐叔。贊皇人。中博學宏辭科。天寶中拜監察
御史。上疏劾宰相楊國忠姻黨橫暴。州郡肅然。嘗從
荊谿然禪師學止觀。荊谿為述止觀大意一篇。包括
大部。同時學者散騎常侍崔恭。諫議大夫田敦。更相
提唱。潤州[鴳-女+隹]林寺徑山之師元素示寂。華撰[石*((白-日+田)/廾)]文。其
末曰弟子嘗聞道於徑山。猶樂正子春之於夫子也。
<other>杜子巽</other>
杜鴻漸。字子巽。濮州人。出撫巴蜀。遣使詣白厓山請
無住禪師入城問法。曰弟子聞和尚說無憶無念無
妄三句法門。未審是一是三。無住曰。無憶名戒。無念
名定。無妄名慧。然一心不生則具戒定慧。非一非三
也。曰後句妄字莫非從心否。無住曰從女者是。曰有
據否。無住曰。法句經云。若起精進心。是妄非精進。若
能心不妄。精進無有涯。時庭樹鵶鳴。公曰。師還聞否。
曰聞。鵶去矣。又問師今聞否。曰聞。公曰。鵶去無聲。云
何言聞。無住。曰。聞與不聞。非關聞性。本來不生。今亦
不滅。有聲之時。是聲塵自生。無聲之時是聲塵自滅。
而此聞性。不隨聲生。不隨聲滅。公又問何謂識心見
性。答曰。一切學道人隨念流浪。盖為不識真心。不見
本性。真心者。念生亦不順生。念滅亦不依滅。不來不
去不定不亂不取不舍不沉不浮。無為無相。活潑潑
平常自在。此心體畢竟不可得。觸目皆如。無非見性
也。公與杜黃裳同日拜相。晚以疾辭。釋位三日而終。
命朝服加僧伽黎。剃鬚髮而逝。遺命依沙門法葬。鴻
漸係靈武䇿立功臣。家世奉佛。觀其末後一著。打徹
大事非偈然矣。
<other>陸鴻漸</other>
<pb n="358"/>
陸羽。字鴻漸。初為沙門得之水濵。蓄之。既長。以易自
筮。得蹇之漸曰。鴻漸於陸。其羽可用為儀。乃以陸為
姓氏。名而字之。師教以旁行書。答曰。終鮮兄弟而絕
後嗣得為孝乎。逃去為優人。天寶中。太守李齊物異
之。授以書。貌侻陋。口喫而辨。上元中隱苕谿。與沙門
通標皎然善。自號桑苧翁。又號竟陵子。又號東岡子。
又號東園先生。召拜太子文學不就。杜門著書。或獨
野中。誦詩擊木。徜徉自如。
<other>李鄴侯</other>
李泌。字長源。京兆人。七歲知為文。玄宗召見呼為奇
童。使與太子為布衣交。後謁肅宗於靈武。入議國事。
出陪輿輦。兩京之復。泌之翼贊居多。初無妻不食肉。
代宗強詔食肉娶妻。德宗朝。進禮部尚書同平章事。
封鄴侯。聞瓚禪師居南嶽。人號嬾殘。泌往謁之。聞其
經聲。先悲愴而後悅豫。知其為謫墮之人。不久將去。
候之良久。匍匐問道。師曰碎卻筆硯。方可談此。撥火
出芋食之。泌至中夜復請曰。終無一言見教乎師撫
其背曰。領取十年宰相。至是泌用事。為帝言其高行。
詔徵之。使者至石窟宣麻。讚含涕垂膺。凝然端坐。不
以介意。使回以聞。德宗益歎異之。
<other>顏魯公</other>
顏真卿。字清臣。杲卿從弟。博學工詩。事親以孝聞。舉
進士累官平原太守。祿山反。河朔盡陷。獨平原城守
具備。累遷尚書右丞。封魯郡公。李希烈陷汝州。朝廷
遣真卿往諭之。不屈被害。公嘗受戒於湖州慧明。又
問道於江西嚴峻。乾元三年。肅宗置天下於生池八
十一所。公奉詔立[石*((白-日+田)/廾)]。其辭曰。昔殷湯克仁。垂一面之
網。漢武垂惠。致含珠之報。流水救涸。寶勝稱名。盖事
止於當時。尚介祉於終古。豈我今日動者植者。水居
涸居。舉天下以為池。磬域中而蒙福。乘陀羅尼加持
之力。竭煩惱海生死之津。揆之前古。曾何髣髴。
<other>裴晉公</other>
裴度。字中立。聞喜人。貞元初進士。累官中書侍郎。督
兵討平淮蔡。封晉國公。因閹竪煽虐。退歸集賢里。日
與白居易劉禹錫文酒相歡。不問戶外事。嘗訪道於
徑山道欽禪師。執弟子禮。求出世法。臨卒謂門人曰。
吾死無所繫。但午橋莊松雲嶺未成。輭碧池。繡魚尾
未長。漢書未終篇。為可恨耳。
<other>龐道玄</other>
龐蘊。字道玄。父任衡陽太守。世業儒。貞元初。謁石頭
和尚。亡言妙契。一日石頭問子自見吾以來。日用事
作麼生。對曰。若問日用事。即無開口處。乃呈一偈曰。
日用事無別。唯吾自偈諧。頭頭非取捨。處處勿張乖。
朱紫誰為號。丘山絕點埃。神通并妙用。運水及搬柴。
石頭然之。後訪百靈和上。路次相遇。靈問昔日石頭
得意句。還會舉向人麼。居士云會舉來。靈云。舉向阿
誰來。居士以手自指云龐公。靈云。真是妙德空生也。
<other>柳柳州</other>
柳宗元字子厚。解人。第進士。博學宏辭科。貞元中拜
監察御史。元和中為柳州刺史。後貶永州司馬。因自
放山澤間。湮[鬱-山+止]牢騷一寓諸文。其撰般舟和尚[石*((白-日+田)/廾)]曰。
和尚心大行密。禮卑道尊。以為由定發慧。必用毗尼。
乃即崇嶺作精室曰般舟臺焉。嗚呼。無得而修故念
為實相。不取於法。故律為大乘。萬行方厲。入性恒如。
寂用之涯。不可得也。送浩初上人敘曰。韓退之病予
嗜浮圖言。訾予與浮圖游。浮圖誠有不可斥者。往往
與易論語合。誠樂之。然不與孔子異道。退之好儒
未能過楊子。楊子之書。於莊墨申韓皆有取焉。浮圖
者反不及莊墨申韓之怪僻險賊歟。曰以其夷也。以
夷則將友惡來盜跖而賤季札由予乎。吾之所取者
與易論語合。雖聖人復起不得而斥也。子厚此書。推
獎釋氏可謂極至。其送濬上人歸省敘。撰淨土院記。
南嶽大明律師[石*((白-日+田)/廾)]。具載唐史不可枚舉。
<pb n="359"/>
<other>劉夢得</other>
劉禹錫。字夢得。中山人。擢進士。登博學宏辭科。累官
集賢直學士。晚年以文章自娛。白居易推為詩豪。嘗
撰六祖大鑒禪師[石*((白-日+田)/廾)]曰。如來滅後。五百歲而摩騰竺
法蘭以經來。華人始聞其言。猶夫重昏之見𠯳爽。後
五百歲而達磨以法來。華人始傳其心。猶夫昧且之
睹白日。自達磨六傳至大鑒。如貫意珠。有先後而無
同異。世之言真宗者。所謂頓門。初達磨與佛衣俱來。
得道傳付以為心印。至大鑒置而不傳。豈以是為芻
狗耶。又撰佛衣銘曰。不有信器。眾生曷歸。是開便門。
非止傳衣。初必有終。傳豈無已。物必歸盡。衣胡久恃。
先終知終。用乃不窮。我道無朽。衣於何有。其用已陳。
孰非芻狗。
<other>于刺史</other>
于頔。字[ㄠ-ㄙ+?]元。代人。貞元十四年拜山東節度使。初為
為湖州刺史。進沙門皎然杼山詩集藏於御書殿。與
襄陽龐居士相得甚驩。一日詣居士問[病-丙+失]。居士謂曰。
但願空諸所有。慎勿實諸所無。又嘗問紫玉禪禪。師
是黑風。吹甚船舫。漂墮羅剎鬼國。師曰。于頔這客作
漢。問恁麼事作麼。頔當時失色。師指云。祇這便是漂
墮羅剎鬼國也。頔聞已信受。
<other>李元賓</other>
李觀。字元賓。華之從子。貞元中舉宏辭。善屬文。一洗
前人時調。與韓愈相上下。卒年二十九。退之為作墓
銘。其居父憂也。刺血寫金剛經。奇香發其舍。郁然連
日。香及其鄰。
<other>李習之</other>
李翱。字習之。趙郡人。以文章見推當時。中進士第。元
和初為國史修撰。性峭鯁。嘗面折宰相李逢吉之過。
刺朗州。慕藥山惟儼禪師道風。入山謁之。藥山執經
不顧。翱遂拂衣云。見面不如聞名。山却呼太守。翱應
諾。山云何得貴耳賤目。翱謝之。乃曰如何是道。山以
手指上下云會麼。翱云不會山云。雲在青天水在瓶。
翱欣然答以偈曰。練得身形似[鴳-女+隹]形。千株松下兩函
經。我來問道無餘說。雲在青天水在瓶。一夕師登山。
忽雲開見月。大嘯一聲。聲落澧陽八九十里許翱聞
之。復寄偈曰。選得幽居愜野情。終年無送亦無迎。有
時獨上孤峯項。月下披雲嘯一聲。
<other>權載之</other>
權德輿。字載之。秦州人。少以文章稱。德宗聞其才。召
為左補闕。累遷禮部尚書。德輿於經術無不貫綜。雖
動止無外飾而醞藉風流。自然可慕。嘗著草衣禪師
宴坐記曰。師居南嶽三十年。足不蹈地。口不嘗味。時
無暑寒。一繩牀而已。萬有囂然。此身不動。其內則以
三世五蘊皆從妄作。然後以有法諦觀十二緣。於正
智中。得真常真我。方寸之地。湛然虗無。身及智慧。二
俱清淨。微言輭語。有時而聞。如雨潤萬物。風行空中。
履其門閾。皆獲趨入。
<other>徐岱</other>
徐岱。蘇州人。於學無所不通。辨論明銳。帝每遇誕日。
詔佛老二氏與群臣大論麟德殿。岱始論三家若矛
盾而卒同歸於善。帝大悅。官至校書郎。
<other>李義山</other>
李商隱。字義山。河內人。舉進士。累官工部員外郎。詩
文魂邁奇古。世號其詩為西崑體。有讚佛偈曰。吾儒
之師。曰魯仲尼。仲尼師聃。龍吾不知。聃師天竺。善入
無為。稽首大覺。吾師師師。商隱慕悟達國師知玄之
道。以弟子禮事之。嘗苦眼疾冥禱。玄寄天眼偈三章。
讀訖疾愈。
<other>盧源一</other>
盧士衍。字源一。家世官閥。勘解職仕。不三十餘。歷八
諸侯府。皆掌劇事。性強邁不錄幽𤨏。為吏所搆。謫官
建州。有異人密授心契。冥失所在。胤子積歲窮索無
<pb n="360"/>
所得。一夕於衡山佛舍眾頭陀中燈下識之。號呌泣
血無所顧。明復亡之矣先是眾以為姜頭陀。至是知
其為盧也。元和中元微之拜張中丞於湘潭。適士衍
在座。即日詣所舍東寺一見相笑。盡得本。元遂贈以
七言五韻。云盧師深話出家由。剃盡心花始剃頭。馬
哭青山別車匿。鵲飛螺髻見羅睺。還來舊日經行處。
似隔前身夢寐遊。為向八龍兄弟說。他生滅會此生
休。
<other>裴寬</other>
裴寬。聞喜人。官河刺史。州久旱。寬入境輙雨。徙河南
尹。不屈附權貴。拜禮部尚書。喜佛氏。與沙門游。習誦
其書老彌篤云。

法喜志卷二

<sarticle>法喜志卷三</sarticle>

氷蓮道人　夏樹芳　輯
寤斗居士　馮　定　閱
<other>白少傅</other>
白居易。字樂天。年十七登進士。憲宗朝極被寵遇。時
事無不言。為當路所忌。遂擯斥不得施。乃放意文酒。
東都所居。疏沼種樹。架石樓香山。鑿八節灘。自號酔
吟先生。晚年好佛特甚。至經月不茹葷。長慶二年知
杭州。問道於鳥窠禪師。見師棲止巢上。乃問曰師住
處甚險。師曰太守危險尤甚。曰。弟子位鎮江山。何險
之有。師曰。薪火相交。識性不停得非險乎。居易服其
言。作禮而退。嘗問惟寬禪師何以修心。師云。心本無
損傷。云何要修理。無論垢與淨。一切勿念起。又問垢
即不可念。淨亦無念可乎。師曰。如人眼睛上。一物不
可住。金屑雖珍寶。在眼亦為翳。樂天從此悟入。又諮
心要於凝禪師。得八言廣為八偈。八言者。曰觀曰覺。
曰定曰慧。曰明曰通。曰濟曰捨。其觀偈曰。以心中眼。
觀心外相。從何而有。從何而喪。觀之又觀。則辨真妄。
末後捨偈曰。眾苦既濟。大悲亦捨。苦既非真。悲亦是
假。是故眾生。實無度者。年七十五。贈尚書左僕射。宣
宗以詩弔之。既卒。以其所居施為佛寺。
<other>李濬之</other>
李渤。字濬之。初隱廬山。更從少室。元和初。李巽韋況
交章薦之。以右拾遺召不拜。洛陽令韓愈遺書曰。朝
士引領東望。若景星鳳凰爭覩為快。始出為諫議大
夫。朝有闕政。輙附章列上。孤摻自將。雖屢斥不少衰
其節。為江州刺史日。嘗問歸宗禪師曰。須彌納芥子
即不問。如何是芥子納須彌。師曰人傳使君讀萬卷
書是否。渤曰然。師曰。摩頂至踵如椰子大。萬卷書何
處。著渤有省。
<other>杜彥之</other>
杜荀[鴳-女+隹]。字彥之。牧之子。大中間登科。官至翰林學士。
所居得香林之勝。與顧雲諸賢為友。自號九華山人。
有詩集行世。其送僧詩曰。利門名路兩何憑。百歲風
前短焰燈。只恐為僧心不了。為僧心了總輸僧。
<other>韋南康</other>
韋皋。字城武。萬年人。皋初生。厥父飯僧祈福。忽有應
真尊者至。齋畢。乳媼抱兒求呪願。尊者起謂眾曰。此
兒諸葛武侯也。他日有美政於蜀。宜以武字之。言訖
不見。其後皋游宦出處。節義功名。大槩與武侯相類。
始李白為蜀道難以斥嚴武。陸揚更為蜀道易以美
皋焉。治蜀二十一年。官至大尉中書令。封南康郡王。
雅好釋氏法。嘉州彌勒如來石像初成。皋為之記曰。
頭圍七尺。目廣二丈。其餘相好。一一稱是。世美其簡
而雅。又嘗訓鸚鵡念佛。鸚鵡斃。以桑門故事闇維之。
得舍利十餘粒。皋為之記。其抑揚讚歎。頗得禪那之
妙。
<pb n="361"/>
<other>皇甫湜</other>
皇甫湜。字持正。新安人。元和中擢進士。游心內典。其
送簡師敘曰。鳳羽而麟毛。此鳥獸也。經傳以比聖人。
師雖佛氏而儒其行。雖夷狄其衣服。而仁義其心。即
未齒於士。與鳳麟類矣。不猶愈於冠冤朝服。或漏於
淫怪之說。以斁彝倫者耶。官至工部郎中。韓愈愛其
才。與李翱張籍齊名。
<other>韓昌黎</other>
韓愈。字退之。南陽人。三歲而孤。鞠於嫂鄭氏。自知讀
書。日記數千言。既長。盡通經史百家之學。擢進士第。
累官刑部侍郎。憲宗迎佛骨。上表極諫。貶潮州刺史。
既至潮。聞大顛禪師之名。致書問道。書三至。顛始入
郭。愈敬禮焉。留師旬日乃返。後因祀神海上。登靈山。
復造其居問道。尋改袁州。施衣二襲為別。後周茂叔
往靈山寺訪大顛遺迹。見文公留衣亭故事。題詩壁
間曰。退之自謂如夫子。原道深排釋老非。不識大顛
何似者。數書珍重更留衣。
<other>裴公美</other>
裴休。字公美。孟州人。兒時與兄弟偕隱。晝講經。夜著
書。經年不出戶。有饋鹿者諸生薦之。休不食。曰蔬食
猶不足。今一啗肉。後將何繼。擢進士為監察御史。同
中書門下平章事。嗜浮圖法。講求其說。雖當世嘲之
而所好不衰。公守新安日。屬運禪師初於黃蘗山。捨
眾入大安精舍。混迹勞侶。公入寺因觀壁間畵。乃問
是何圖相。主事者對曰。高僧真儀公曰。真儀可觀。高
僧何在。僧皆無對。公曰此間有禪人否。曰近有一僧
投寺執役。頗似禪者。公命至。覩之欣然。曰休適有一
問。諸德吝辭。今請和尚代詶一語。運曰。第言之。公即
舉前問。運朗聲曰裴休。公應諾。運曰。在什麼處。公當
下知旨。如獲髻珠。遂迎入府第。旦夕問法。及移鎮宛
陵亦命與俱。由是深徹法源。復與圭峯密禪師道緣
尤密。年七十有四卒。休能文章。書楷遒媚有體法。為
人摻守嚴正。進止雍閑。宣宗嘗曰。此真儒者。居嘗不
御酒肉。著釋氏文數萬言。如作勸發菩提心文。圓覺
經敘。法界觀敘。禪源詮敘。世皆服其精要。
<other>丁繁</other>
丁繁。自尚書郎參靈度師。去官求道。日食脫粟二外。
鉢水一盂。夏月夜禪。雖飛蚊咂食終不搖動。
<other>陳琡</other>
陳琡。鴻之子。咸通中佐廉使郭常侍銓之幕於徐。性
耿介。非其人不與之交。同院有姓武者。為元衡相國
之後。汾陽之壻也。琡心不屑與為侶。遂挈家居於芧
山。與妻子隔山而居。短褐束縧。焚香習禪而已。在職
之時。惟流溝寺長老與之款接。自述壇經三卷。今在
藏中。臨行留一章與僧云。行若獨輪車。常畏大道覆。
止若圓底器。常恐他物觸。行止既如此。安得不離俗。
乾符中弟璉復佐薜能幕於徐。薜公重其為人。延請
入城。遂堅拒之曰。琡已有誓不踐公門矣。薜乃𢹂舟
造之。清言永日。不宿而去。
<other>崔群</other>
崔群。武城人。未冠舉進士。累官翰林學士。數進讜言。
憲宗嘉納之。後被譖出為湖廣觀察使。公至任。即訪
湖南如會禪師問曰。師以何得。師曰。見性得。時師方
病眼。公曰。既云見性。其奈眼何。師曰。見性非眼。眼病
何害。公稽首稱謝。穆宗朝超拜吏部尚書。
<other>司空表聖</other>
司空圖。字表聖。河內人。咸通末進士。拜諫議大夫不
赴。居中條山官谷。作休休亭。以禪悅為樂。號耐辱居
士。有詩云。昨日流鶯今日蟬。起來又是夕陽天。六龍
飛轡常相窘。更忍臨危自著鞭。
<other>呂許公</other>
呂蒙正。字聖功。太宗時舉進士第一。累官參知政事。
封許國公。少時寄食僧房。得以安意書史。後執政十
<pb n="362"/>
年。郊祀俸給皆不請。帝問其故。對以私恩未報。帝詰
之。以實對。帝曰。僧中有若人耶。賜紫袍加號以旌之。
於是恩俸悉推之寺僧以酬夙德。公嘗晨興禮佛。祝
曰。不信三寶者願勿生我家。願子孫世世食祿。護持
佛法。從子夷簡申國公。每遇元日拜家廟後。歸焚香
發廣慧璉公書一封展禮之。申公之子公著亦封申
國公。元日發天衣懷禪師書。左丞好問。元日發圓照
禪師書。左丞之子用中。元日發佛照禪師書。其家世
崇信有自來矣。
<other>李文靖</other>
李沆。字太初。太宗時為右補闕。真宗時拜相。日取水
旱盜賊奏聞。曰人主少年當使知四方艱難。不然則
留意於土木禱祠之事矣。厥後其言果驗。王文正公
且歎曰。李丈靖真聖人也。居常端默寡言。深通釋典。
尤厭榮利。家人以所居第湫隘勸治之。公曰。身食厚
祿。時有橫賜。計亦可治。但念內典以此世界為缺陷。
安得圓滿如意。自求稱足耶。堂下花檻欹損。經歲不
問。有請之者。曰豈以此故動吾一念哉。臨終右脇而
逝。時盛暑停屍七日。顏色不變。吐香如蓮花。人謂履
踐之驗。
<other>謝宗源</other>
謝泌。字宗源。舉進士為右諫議大夫。太宗時修正殿。
泌諫不當用采繪。丞命代以丹堊。且獎其忠藎。公知
人能得士。每發薦牘。必望闕再拜曰。老臣又為陛下
得一人矣。王文正公旦。皆公所薦引也。與查待制道
博通佛典。其亡也沐浴儼衣冠。無疾端坐而盡。
<other>曾運使</other>
曾會。字宗元。端拱二年進士。官翰林學士。丁謂建捍
海塘。索民太急。時無敢言者。公極論奏罷。軍民得安。
幼時與雪竇顯禪師同舍。及冠異途。天禧初值於淮
甸。公遂將中庸大學。參以楞嚴符宗門語句質顯。顯
曰這箇尚不與教乘合。況中庸大學耶。學士須直揵
理會。乃彈指一下曰。但恁麼薦。取公於言下領旨。
<other>查湛然</other>
查道。字湛然。性慈孝。母病思鱖魚羮。市無鬻者。道泣
禱於河。鑿氷得之。母病尋愈端拱初舉進士。官至龍
圖閣待制。公嘗守果州。洞賊作亂。相戒曰。查使君以
仁義撫此境。未可犯也。及城而遁。所著文集二十卷。
嘗為石門聰禪師作僧堂記曰。自佛法廣被。達磨西
來。具信根者求證本原。衣不禦寒。食不充腹。邇來禪
剎競規宏壯。少年初學恣臥其間。明因果者如臥鐵
牀。若當冤敵。自非朝夕密養聖胎。潛求解脫。其或心
汩盖纏。身利溫暖。不察無明。惟究文字。自謂究竟。紀
盡遷謝。墮彼惡趣。猛利丈夫得不為之動心哉。
<other>楊文公</other>
楊億。字大年。浦城人。累官朝林學士。性鯁介。尚名節。
文格雄徤。學者宗之。諡曰文。所著文集一百九十四
卷。公嘗自謂少時銳於仕進。常若有物礙於胸中。及
學釋氏法。其物嚗然破散。無復蔽礙而心泰然。
<other>晁文元</other>
晁迥。字明遠。清豐人。歷事太宗真宗仁宗三朝。以太
子少保致仕。年八十四。諡文元。迥性寬簡。當官蒞事。
未嘗挾情害物。所著有翰林集三十卷。道院集十五
卷。法藏碎金錄十卷。公所讀壇經。其七世孫子徤見
其後題云。時年八十一。第十六次看過。公當弱冠時。
遇高士劉惟一。訪以生滅之事。劉曰人常不死。公駭
之。劉曰。形死性不滅。公始悟其說。自是留意禪觀。晚
年尚看壇經孜孜如此。又嘗見藂寶錄紀公一事。公
謝政後燕居。獨處道院。不治他務。戒家人無輙有請。
其子宗慤擢進士。易章服詣謝。公亦不顧。其夫人密
覘之。但見瞑目端坐。鬚髮搖風。凝然若木偶。嘗有詩
云。鍊鑛成金得寶珍。鍊情成性得天真。相逢此理交
談者。千百人中無一人。公又嘗曰。予觀寶積經中末
<pb n="363"/>
後云。若彼比丘於一切法。但取一行。極隨順者。所謂
無生。是為禪行。予詳此語。若有酌然明禪理而學佛
者止用此一科足矣。
<other>王文正</other>
王旦。字子明。累官工部尚書同平章事。贈魏國公。諡
文正。因省常禪師刺血寫華嚴經淨行品。結社修淨
業。旦為之首。天禧元年九月旦薨。先一日囑翰林楊
億曰。吾深厭勞生。願來世為僧。宴坐林間。觀心為樂。
<other>朱炎</other>
朱炎。真宗時為節度判官。久讀海眼。未知趣入。一日
問講僧義江曰。此身死後。此心何在。江曰。此身未死。
此心何在。公契旨述偈曰。四大不須先後覺。六根還
向用時空。難將語嘿呈師也。只在尋常語嘿中。江曰。
更須吐却。
<other>朱正裕</other>
朱昂。字舉之。荊南人真宗朝翰林學士。博學有清德。
晚年乞歸。真宗下詔留俟秋涼。時吳淑贈行詩曰。浴
殿夜涼初閣筆。渚宮秋晚待懸車。昂前後所得俸資。
日購奇書云自樂。尤好釋氏書。自為墓志。門人諡曰。
正裕先生。弟協為主客郎。亦退居里中。人號渚宮二
疏。
<other>王中立</other>
王中立。岢嵐州人。家豪於財。悉以供客而自舉甚儉。
妻亡不再娶。居一室如神僧。數年乃出。人覺其談吐
異常。叩之不言。晚年更名雲[鴳-女+隹]。自號擬栩。臨終豫期
而逝。多禪詠。
<other>王隨</other>
王隨。字子正。河內人。天聖初。自潤州徙知江寧府。歲
大饑。時轉運使移府發常平倉米。計口日給。隨不聽。
曰民饑由兼拜閉糴以邀高價耳。乃大出官粟私價
遂平。民之全活者以萬計。居嘗慕裴休之為人。以御
史中丞出鎮錢塘。往興教寺謁小壽禪師。機語契合。
自是踐履益深。竟明大法。與楊大年俱號參禪者。先
是大年編次傳燈錄三十卷。隨去其繁為十五卷。名
玉英集。臨終書偈曰。畵堂燈已滅。彈指向誰說。去住
本尋常。春風埽殘雪。
<other>富丈忠</other>
富弼。字彥國。河南人。慶曆中與文彥博竝相。天下稱
為富文。封鄭國公。諡文忠。公方鎮亳州時。迎華嚴顒
公館於州治。既有證入而別。後答顒公書曰。示諭此
事。聞佛必有夙因。今弼遭遇和尚。即無始以來忘失
事一旦認得。此後定須[托-七+友]出生死海。不是尋常恩知。
雖盡力道。斷道不出也。和尚得弼百千。其數何益於
事。不過得人道華嚴會下出得箇老病俗漢。濟得和
尚甚事。所云陶汰甚多。此事誠然。每念古尊宿始初
在本師處。動是二三十年。少者亦是十數年。日夕侍
奉。開道聞法。方得透頂徹底。却思弼兩次蒙和尚垂
顧。共得兩箇月請益。若非和尚巧設方便。著力擿發。
何由見箇涯岸。雖竭踵頂難於報稱。未知何日再得
瞻拜。但晨夕依依也。
<other>文潞公</other>
彥文愽。字寬夫。介休人。進士及第。歷仕四朝。出入將
相五十餘年。再相時與富弼同拜。士大夫相慶以為
得人。官至太師。封潞國公。年九十二。諡忠烈。公守洛
陽日。嘗致齊往龍安寺瞻禮聖像。忽見像壞墮地。略
不加敬。但瞻視而出。旁有僧曰。何不作禮。公曰。像既
壞。吾將何禮。僧曰。譬如官路土。人掘以為像。智者知
路土。凡人謂像生。後來官欲行。還將像填路。像本不
生滅。路亦無新故。公聞之有省。由是慕道益力。專念
阿彌陀佛。辰香夜坐。未嘗少懈。每發願曰願我常精
進。勤修一切善。願我了心宗。廣大諸含識。如如居士
有頌贊曰。知君膽氣大如天。願結西方十萬緣。不為
一身求活計。大家齊上渡頭船。
<pb n="364"/>
<other>杜祁公</other>
杜衍。字世昌。山陰人。慶歷中為相。與富弼韓琦范仲
[泳-永+菴]同革弊事以修紀綱。而衍尤抑絕僥倖。凡內降恩
澤一切封還。後以太子少師致仕。封祁國公。卒諡正
獻。時號清白宰相。公以張方平好佛。常竊怪之。有醫
者朱生遊二公間。一日公召生診脉。至遲。公詰之。曰
看楞嚴經未了。公曰。聖人微言無出孔孟。楞嚴何等
語耶。生曰。公未讀此經。何知不及孔孟。因袖中出其
卷。公觀之不覺終軸。大驚曰。方平知之。不以告我。即
命駕見之。方平曰。譬如失物。忽已得之。但當喜其得。
不必悔其晚也。
<other>范文正</other>
范仲淹。字希文。讀書長白山中。一日於寺中得窖金。
覆之不取。及貴。語僧出金修寺。仁宗朝。累官樞密參
知政事。諡文正。追封楚國公。公嘗宣撫河東。宿保德
傳舍。獲故經一卷。名十元羅漢因果頌。藏經所未錄
也。公為之敘曰。此頌文一尊者七首。皆悟本成佛之
言。予讀之。一頌一悟。方知人世有無邊聖法。大藏遺
落其文。因以付沙門慧[(土/口)*(土/口)]俾行於世。公守吳日。瑯琊
覺禪師謁之。留數日。公於言下知歸。贈師偈曰。連朝
共話釋疑團。豈謂浮生半日閑。直欲與師閑到老。盡
収識性入玄關。
<other>尹師魯</other>
尹洙。字師魯。博學。深於春秋。唐末以來。文章寖敝。洙
與穆伯長倡為古文辭。自是文風少變。慶曆中。累官
起居舍人。公謫官大梁時。與老衲去眼游。一日謂法
眼曰。洙邇來頗以退靜為得法。眼曰。盍若退靜兩忘。
公即有省。臨終之日。先以手書。別范文正公。適朱從
事炎至。公謂炎曰。吾素學佛於禪師法眼者。乃今資
此也。及文正公馳至慟哭之。公張目曰。已與公別。何
用復來。且死生常理。希文豈不曉乎。言訖端坐而逝。
<other>馮當世</other>
馮京。字當世。江夏人。舉進士。自鄉選至廷對俱第一。
京知制誥日。韓琦為相。京數月不一見。琦謂其傲。京
聞之謂韓曰。公為宰相而不妄詣公者。乃所以重公
也。豈傲哉。其在并州。嘗以書寄王安國曰。并門歌舞
妙麗。閉目不窺。日以談禪為上。安國曰。若如所論。未
達禪理。閉目不窺。已是一重公案。
<other>夏英公</other>
夏竦。字子喬。德安人。仁宗朝舉制科。皇祐中參知政
事。公自契機於谷隱。日與老衲游。偶上濫溥禪師至。
公問百骸潰散時。那箇是長老自家的。藍曰。前月二
十離蘄陽。公休去。藍却問百骸潰散時。那箇是相公
自家的。公便喝。藍曰。喝則不無。畢竟那箇是相公自
家的。公對以偈曰。休認風前第一機。太虗何處暑思
惟。山僧若要通消息。萬里無雲月上時。
<other>李覯</other>
李覯。字彥禮。南陽人。通五經。生徒數百。曾鞏鄧潤甫
皆其商弟。覯嘗著潛書力於排佛。自嵩禪師𢹂所詮
輔教編讀之。始留意佛書。乃悵然曰。我輩議論尚未
及一卷般若心經。佛道豈易言哉。皇祐間范仲淹薦
試太學說書。既沒。潤甫上其退居類藁。皇祐續稿。詔
官一子。
<other>趙清獻</other>
趙抃。字閱道。氣宇清逸。人不見其喜慍。自號知非子。
宋至和中為侍御。彈劾不避貴戚。居嘗以一龜一[鴳-女+隹]
自隨。後以龜放汴水。有龜放長淮不再來之句。公在
成都。有僧上詩云須向維摩頂上行。嗣後從天鉢寺
重元師問心要。及知青州。隱几公堂。聞雷聲忽然大
省。後以太子少保歸三衢。與山僧野老往來無間。名
所居為高齋。以詩自見曰。軒外長溪溪外山。捲簾空
曠水雲間。高齋有問如何答。清夜安眠白晝間。元豐
間。忽一日徧辭親友。其子㞦見其形色異常。問後事。
<pb n="365"/>
公厲聲叱之。少頃語如平時。趺坐而化。法泉禪師以
偈贊曰。仕也[邱-丘+(看-目)]為瑞。歸於世作程。人間金粟去。天上
玉樓成慧劍無纖缺。氷壺徹底清。春風𦇍水路。孤月
破雲明。壽七十七。諡清獻。
<other>歐陽永叔</other>
歐陽修。字永叔。廬陵人。仁宗朝為諫官。論事切直。後
拜參知政事。矢心匡弼。與韓琦䇿立英宗。凞寧初。以
太子少師致仕。諡文忠。公始不信佛。知酬淨照詩云。
佛說吾不學。勞師空款關。吾方仁義急。君且水雲閑。
後守毫社。有許昌齡來遊太清宮。公邀至州舍與語。
忽然有悟。居洛中時。游嵩山。却僕吏放意而往。至一
寺。修竹滿軒。風物鮮美。公休於殿陛。傍有老僧閱經
自若。公問誦何經。曰法華。公曰。古之高僧臨死生之
際。類皆談笑脫去。何道致之。曰定慧力耳。又問今乃
寂寥無有。何哉。老僧笑曰。古人念念在定慧。臨終安
得散亂。今人念念在散亂。臨終安得定慧。公大歎服。
後居頴州。捐酒肉。徹聲色。心默坐。令老兵往近寺
借華嚴經讀至八卷。乃安座而薨。
<other>司馬溫公</other>
司馬光。字君實。夏縣人。寶元初進士。累官端明殿學
士。上疏極言青苗法不便。退居洛十五年。哲宗初立。
召拜左僕射。罷青苗法。人謂公元祐相業。有旋乾轉
坤之功。卒贈太師。封溫國公。諡文正。生平著述甚多。
嘗作解禪六偈。謂世之談禪者。好為隱語以相迷。遂
廣文中子之言而解之。其一曰。念怒如烈火。利欲如
銛鋒。終朝長戚戚。是名阿鼻獄。其二曰。顏回安陋巷。
孟軻養浩然。富貴如浮雲。是名極樂國。其三曰。孝弟
通神明。忠信行蠻貊。作善降百祥。是名作因果。其四
曰。言為百世師行為天下法。久久不可掩。是名不壞
身。其五曰。仁人之安宅。義人之正路。行之誠且久。是
名光明藏。其六曰。道義修一身。功德被萬物。為賢為
大聖。是名佛菩薩。
<other>張文定</other>
張方平。字安道。宋城人。累官太子少師。諡文定。與眉
山父子友善。受知神宗。時王安石用事。公嶷然無所
動。望高一時。慶曆中嘗為滁州守。遊瑯瑯山。抵藏院。
偶見楞伽經取視之。忽感悟前身事。入手恍然。如獲
舊物。開卷未終。宿障氷釋。讀至世間離生滅。猶如虗
空華。遂明己見。偈曰。一念在生滅。千機縛有無。神鋒
輕舉處。透出走盤珠。暮年以此經授蘇子膽。輔以錢
三十萬使印施江淮間。子膽乃為書而刻之。
<other>范忠文</other>
范鎮。字景仁。華陽人。累官翰林學士。熈豐鎮。士大夫
論天下賢者。必歸於司馬光及鎮。光嘗自謂勇決不
如景仁。卒諡忠文。有文集百卷。或問景仁何以不信
佛。景仁曰。爾必待我合掌膜拜。然後為信耶。山谷一
日過景仁。終日相對。正身端坐。未嘗回顧。亦無倦色。
景仁言吾二十年來胸中未嘗起一思慮。二三年來
不甚觀書。若無賓客終日獨坐。夜分方睡。雖兒曹歡
呼咫尺皆不聞。山谷曰。公却是學佛作家。
<other>邵康節</other>
邵雍。字堯夫。范陽人。居洛四十年。安貧樂道。冬不爐。
夏不扇。夜不就席者數年。名所寢處為安樂窩。自號
安樂先生。公有學佛吟曰。飽食豐衣不易過。日長時
節奈愁何。求名壯歲投宣聖。怕死老年親釋迦。妄欲
斷緣緣愈重。徼求去病病還多。長江一片平如練。幸
自無風又起波。熈寧初。以著作郎召不至。死諡康節。
有皇極經世書十二卷。擊壤集行於世。程子稱為振
古之豪傑。
<other>王介甫</other>
王安石。字介甫。神宗朝拜相。封荊國公。一日訪蔣山
元禪師。坐間談論。品藻古今。師曰。相公口氣逼人。恐
著述勞神。心氣不正。何不坐禪體此大事。公從之。一
<pb n="366"/>
日謂師曰。坐禪實不虧人。予數年欲作胡笳十八拍
未就。忽於夜坐間得之。師呵呵大笑。公讀書定林。嘗
問元公祖師意旨。元不答。公益扣之。元曰。公於般若
有障者三。其近道一耳。公曰願聞其說。元曰。公受氣
剛大。於世緣深。以剛大器遭世緣深。必以身任天下
之重。懷經世之志。用志不純。則心未平。以未平之心。
持經世之志。何時能一念萬年哉。又多怒則與物多
競。此其三也。特視名利如脫髮。甘澹薄如頭陀。此為
近道。當以教乘滋茂之可也。公再拜。後於首楞嚴得
旨。熈寧八年。公復入相。一日奏事退。上曰佛法於中
國有補乎。公曰。君子小人皆知畏而為善。豈小補哉。
公居金陵。由蔣山至其故宅當半道。後請以宅為寺。
因號半山。
<other>蘇端明</other>
蘇軾。字子瞻。因宿東林。與照覺論無情話有省。獻偈
曰。溪聲便是廣長舌。山色豈非清淨身。夜來八萬四
千偈。他日如何舉似人。又曰。橫看成嶺側成峯。到處
看山了不同。不識此山真面目。只緣身在此山中。公
嘗訪弟子由於高安。將至之夕。子由與真淨文禪師。
壽聖聰禪師聯牀夜話。至三鼓方睡去。真淨忽驚覺
曰。吾夢謁五祖戒禪師不思而夢。何祥也。子由撼聰
公。聰曰。吾方夢見戒禪師至是品坐。黎明。俄報東坡
已至奉新。有頃東坡至。理夢事。公問戒公生何所。曰
陝右。東坡曰。軾十餘歲時每夢與是僧往來陝西。又
問戒狀奚若。曰戒失一目。東坡曰先妣方娠。夢僧至
門瘠而眇。又問戒終何所。曰高安大愚。今五十年矣。
而東坡時四十九。後與真淨書曰。戒和尚不識人嫌。
強顏復出。亦可笑矣。紹聖間公謫儋耳。𢹂阿彌陀佛
一軸。曰此吾往西方公據也。公於建中元年七月。卒
於毗陵。時錢濟明侍傍曰。公平生學佛。此日如何。公
曰。此語亦不受。又徑山琳禪師問[病-丙+失]云。學士生平踐
履。至此更須著力。公應聲曰。著力便差。語絕而速。
<other>蘇欒城</other>
蘇轍。字子由。號頴濵。又號欒城。累官翰林學士門下
侍即。諡文定。元豐三年。公以辠讁高安。會黃檗全禪
師於城寺。熟視公曰。君靜而慧。苟留心宗門。何患不
成此道。公識之。因習坐。數求決於全無契。後忽有省。
聰禪師來居壽聖。公以此事往問。聰不答。公又叩之。
聰徐徐謂曰。圓照未嘗以道語人。吾今亦無以語子。
公於是得言外之旨。又嘗咨心法於洪州順禪師。順
示以搐鼻因緣。公言下大悟。作偈呈曰。中年聞道覺
前非。邂逅相逢老順師。搐鼻徑參真面目。掉頭不受
別鉗鎚。枯藤破衲公何事。白酒青鹽我是誰。慚愧東
軒殘月上。一杯甘露滑如飴。
<other>米襄陽</other>
米芾。字元章。吳人。號海嶽外史。由臨光尉累官禮部
員外郎。芾為文奇險。不剽前人一語。特妙於翰墨。沉
著飛翥。得獻之筆意。蘇子膽自海外歸。嘗與元章書
云。嶺海八年。親友曠絕。亦未嘗關念。但念吾元章邁。
往凌雲之氣。清雅絕俗之文。超妙入神之字。何時見
之以洗我積年瘴毒耶。及得寶月菴賦琅然一誦。恨
二十年相從。知元章不盡。元章答云。更有知不盡處。
修陽許之業。為帝宸碧落之遊。異時相見乃知也。其
高自標置如此。及晚年學禪有得。知淮陽軍。未卒前
一月作親朋別書。盡焚其所好書畵奇物。造香楠棺。
即其中坐臥飲食。書判前七日不茄葷。更衣沐浴。焚
香清坐而已。及期徧邀郡僚。舉拂示眾曰。眾香國中
來。眾香國中去。擲拂合掌而逝。平生好石。見有壞奇
秀溜者取袍笏拜之。呼為石丈云。
<other>文與可</other>
文與可。名同。嘗守湖州。元豐三年八月。至陳州宛丘
驛。忽留不行。沐浴冠帶正坐而化。同館崔公度聞之。
驚謂人曰。昨別與可於州南。與可曰明日復來乎。及
<pb n="367"/>
再造。與可徐曰。經言人不妄語者舌覆面上。與可即
吐舌引至眉上三疊。公度大駭。今聞其亡又異。信得
道人也。同漢文翁之後。方口秀眉。以學名世。其襟韻
高潔。如晴雲秋月。塵埃不到。司馬光蘇子瞻尤雅重
之。自號笑笑先生。子瞻嘗題笑笑先生墨竹贊曰。先
生閑居。獨笑不已。問安所笑。笑我非爾。物之相物。我
爾一也。先生又笑。笑所笑者。笑笑之餘。以竹發妙。竹
亦得風。天然而笑。嗚呼。此足以占與可矣。
<other>程明道</other>
程顥。字伯淳。洛陽人。神宗朝進士。以道學為己任。世
稱明道先生。嘗曰佛說光明變現。初莫喻其旨。後看
華嚴合論。却說得分曉。應機破惑。名之為光。心垢解
脫。名之為明。只是前自心光明。便能得入光照無盡
世界。公每覺釋子讀佛書端莊整肅。乃語學者曰。凡
看經書必當如此。今之讀書者形容先自怠惰了如
何存主得。一日過定林寺。偶見眾僧入堂。周旋步武。
威儀濟濟。一坐一起。竝準清規。乃歎曰。三代禮樂盡
在是矣。
<other>呂晦叔</other>
呂公著。字晦叔。舉進士。累官御史中丞。元祐初拜尚
書右僕射。與司馬光同心輔政。公自少講學。即以治
心養性為本。寡嗜欲。薄滋味。生無窘步惰容。凡嬉笑
俚近之語未嘗出諸口。晚多讀佛書。討究禪理。溫公
博學有至行而獨不喜佛。公勸其留意。且曰。所謂學
佛者直貴其心術簡要耳。非必事服習為方外人也。
屬纊時雖子孫滿前。親朋遝至。初不談及身世。經理
後事。
<other>楊無為</other>
楊傑。字次公。元祐中為侍郎。自號無為子。嘗歷參諸
名宿。晚從天衣懷禪師游。懷每引龐居士機語。令研
究深造。後奉祠泰山。一日聞鷄鳴覩日出如盤湧。忽
大悟。乎居以淨土自信。繪丈六阿彌陀佛隨身觀念。
嘗曰。愛不重不生娑婆。念不一不生極樂。凡聖一體。
機感相通。諸佛心內眾生。塵塵極樂。眾生心中淨土。
念念彌陀。若自棄己靈。是誰之咎。又嘗與僧談道云。
大凡學道之人十二時中。嘗須照顧。不見南泉道三
十年看一頭水牯牛。若犯人苗稼。擿鼻拽回。如今變
成露地白牛。躶躶地放他不肯去。諸人長須著精采。
不可說禪道之時便有箇照帶的道理。洗菜作務之
時。不可便無知也。如鷄抱卵。若是拋離起去。暖氣不
接。不成種子。如今萬境森羅。六根煩動。略失照顧便
致喪身失命。不是小事。
<other>晁以道</other>
晁說之。字以道。文元公孫。嘗慕司馬光范仲淹之為
人。自號景遷。登進士。蘇子瞻以文章可備著述薦於
朝。官至徽猷閣待制。生平愽極群書。通六經。尤精於
易。所著有客話等書行於世。公嘗監稅明州。嘗往湖
南訪明智法師。聞三千境觀之說。欣然願學其旨。晚
年日誦法華。自號天台教主。又從事禪學。山谷嘗寄
詩云。念公坐癯禪。守心如縛虎。其答趙子和書曰。我
釋迦文佛與阿彌陀佛。於無量無邊法門之外。立此
淨土之一門。釋迦賓之也。彌陀主之也。釋迦於病藥
之也。彌陀使之終身不死也。釋迦之土猶逆旅也。彌
陀之土猶鄉閭也。自西竺以望安樂國。與震旦之望
安樂國一也。
<other>王觀文</other>
王韶。字子淳。為洪州刺史。延晦堂禪師問道。默有所
契。因述投機頌曰。晝曾忘食夜忘眠。捧得驪珠欲上
天。却向自身都放下。四稜塌地恰團圓。堂深肯之。
<other>劉元城</other>
劉安世。字器之。魏人。既舉進士。不謁選。從司馬光受
業問盡心行己之要。光教之以誠。旦令自不妄語。始
居臺諫。論事剛直。權豪斂手。目之曰殿上虎。忠孝正
<pb n="368"/>
直。居家未嘗有惰容。嘗曰吾欲為元祐全人。見司馬
光於地下也。公嘗謂弟子為永卿曰。佛法到梁敝矣。
人皆認著色相。至梁武帝為人主不知治民。至亂天
下。豈佛意也。達磨西來。其說不認色相。上根聰悟多
喜其說。故其說流通。予之南遷雖平日於吾儒喫緊
處得力。然亦不可謂此事不得力。世間事有大於死
生者乎。而此事獨一味。理會生死有箇見處。則於貴
賤禍福輕矣。又嘗取楞嚴經示永卿曰。觀音大士。熏
聞成聞。六根銷復。同於聲聽。能令眾生臨當被害。其
兵戈猶如割水。亦如吹光性無搖動。盖割水吹光而
水火之性不動搖耳。猶如遇害而吾性湛然。此觀音
無畏之力也又云。音性圓消。觀聽返入離諸塵妄。能
令眾生禁繫枷鎻所不能著。謂人得無畏力。則枷鎻
不能為害。故祖師被刑云。將頭迎白刃。一似斬春風。
又呼永卿囑之曰。吾友可以此理諭人。使後人不至
謗佛。

法喜志卷三

<sarticle>法喜志卷四</sarticle>

氷蓮道人　夏樹芳　輯
寤斗居士　馮　定　閱
<other>胡康侯</other>
胡安國。字康侯。崇安人。紹聖中進士。累官紛事中。謝
良佐嘗稱其如大冬嚴雪。百萎死而松栢獨秀。所著
有春秋傳。卒諡文定。公久依上封。秀禪師得言外之
旨。崇寧中過藥山。有禪人舉南泉斬猫話問公。公答
偈曰。手握乾坤殺活機。縱橫施設在臨時。玉堂兔馬
非龍象。大用堂堂總不知。又寄上封詩曰。祝融峯是
杜城天。萬古江山在目前。須信死心元不死。夜來秋
月又同圓。
<other>周濂溪</other>
周敦頤。字茂叔。春陵人。因游廬山樂其幽勝。遂築室
焉。時佛印寓鸞溪。公謁之。相與講道。問曰。天命之謂
性。率性之謂道。禪門何謂無心是道。師曰。疑則別參。
公曰。參則不無。畢竟以何為道。師曰。滿目青山一任
看。公有省。一日忽見牕前草生。乃曰與自家意思一
般。以偈呈師曰。昔本不迷今不悟。心融境會豁幽潛。
草深牕外松當道。盡日令人看不厭。遂請師作青松
社主以嫓白蓮故事。茂叔太極圖。其源從陳摶來。摶
師麻衣。今正易心法。是麻衣涯公之傳。東林總公廣
之也。總公門公門人弘益有書曰。性理之學實起於
東林涯總二師。總以授周子。故劉後村詩云。濂溪學
得自高僧。虞伯生亦曰。宋儒惟濂溪康節二公。於佛
書早有所得。
<other>秦淮海</other>
秦觀。字少游一字太虗。少豪雋。強志盛氣。好大而見
奇。元祐初以薦起。累遷國史編修官。坐蘇軾黨謫監
青田酒稅。嘗寓僧寺中有詩云。市區収罷魚豚稅。來
與彌陀共一龕。忌者執詩以劾。復以謁告寫佛書為
辠。削秩從郴州。已徙橫州雷州藤州。徽宗朝自藤州
召還。出游華光寺。為客道夢中長短句。索水欲飲。水
至笑視之而卒。夢中之作。有飛雲當面化龍蛇。夭矯
轉空碧。醉臥古藤陰下。了不知南北。則公之去來。可
謂逍遙無礙矣。曾作五百羅漢記。歷落如畵。有法寶
長老贊曰。欲老不老。八反九倒。昔是西菴。今為法寶。
又建隆和尚銘曰。大因緣。十八年。結跏坐。帶力眠。汝
鼻孔。未撩天。呼我作。無事禪。其他禪語一一勝妙。
<other>李伯時</other>
李公麟。字伯時。舒州人。元祐進士。博雅能詩。多識奇
字。工於畵馬。不減韓幹。秀和尚呵之曰。汝士大夫以
畵名。矧又畵馬。期人誇以得妙。妙入馬腹中亦足懼。
<pb n="369"/>
伯時由是絕筆。秀勸畵觀音像以贖過。黃魯直愛作
豔辭。人爭傳之。秀呵曰。翰墨之妙甘施此乎。魯直笑
曰。又當置我於馬腹中耶。秀曰汝以豔語動天下人。
淫心不止。馬腹正恐墮泥犁耳。魯直從是絕不作豔
辭。
<other>黃魯直</other>
黃庭堅。字魯直。號山谷。蘇子膽見其詩文。歎其獨立
萬物之表。舉進士為著作郎。紹聖間。為章惇蔡京所
嫉。謫涪州別駕。嘗參黃龍死心新禪師。有省。在黔時。
止酒絕慾。讀大藏經三年。嘗曰。利衰毀譽。稱機若樂。
此八風於四威儀中未嘗相離。雖古之元聖大智。有
立於八風之外者乎。公有發願文曰。我從昔來。因癡
有愛。飲酒食肉。增長愛渴。入邪見林。不得解脫。今者
對佛發大誓願。願從今日盡未來世。不復飲酒。願從
今日盡未來世。不復食肉。願我以此盡未來際。根塵
清淨。具足十忍。不由他教。入一切智。隨順如來。於無
盡眾生中現作佛事。稽首如空。等一痛切。嘗答胡逸
老書云。君遂歸心於禪悅。何慰如之。可試看楞嚴圓
覺二經反觀自己。是何道理。既為大丈夫。須辦大丈
夫事耳。又與周才翁云。思公窮悴。守道不渝。盖古人
所難也。然已知求道於生死之際。則世累目輕。但未
直下撥塵見己耳。投子聰禪師。海會演禪師。道行高
重。皆可親近。若從文章之士。學妄言綺語。只增無明
種子也。
<other>吳德夫</other>
吳恂。字德夫。官至秘書。參晦堂禪師。師曰。平生學解
記憶多聞即不問。却問父母未生已前時道將一句
來。公擬議。堂以拂子擊之。即領深旨。呈以偈曰。咄這
多知俗漢齩盡古今公案。忽於狼藉堆頭。拾得[蜣-儿+(鬼-((白-日)/田))]螂
糞彈。明明不直分文。萬兩黃金不換。等閑拈出示人。
止為走盤難看。
<other>江民表</other>
江公望。字民表。睦州人。徽宗朝左司諫。時陳祐論曾
布罷去。公望入對曰。陛下臨御以來。易三言官。逐十
諫臣。非天下所願望也。夫諫臣養之不可不素用之
不可不審。聽之不可不詧。去之不可不慎。時以為名
言。後疏劾蔡京坐貶。士論惜之。家居蔬食清修。一無
愛染。嘗著菩提文。念佛方便文以勸道俗。又嘗書於
家塾曰。利根之人。念念不生心心無所。六根杳寂。諸
識銷落。法法全真。門門絕待。瞥爾遂成。真如實觀。初
機後學。一心攝念如來。即使營辦家事。種種作務。亦
自不相妨礙。若能都攝六根。淨念相繼。不過旬日。便
成三昧。是故上根大器。一念直超。平展之流。善觀方
便。
<other>陳忠肅</other>
陳瓘。字瑩中。南劍人。少年登上第。性閑雅。與物無競。
見人之短未嘗面折。但微示意警之而已。嘗為右司
諫。極論蔡京蔡卞。連謫通台楚三州。立朝骨鯁。有古
人風烈。卒諡忠肅。自號了翁。公初尚雜華。頗有所詣。
及會明智法師。叩天台宗旨。明智示以止觀上根。不
思議境。以性奪修。成無作行。忽有契悟其謫居海上。
未嘗有不滿意。惟尅念西歸。會作延慶寺淨土院記。
又嘗謁靈源清公。執聞見以求解會。清公曰。執解為
宗。何日偶諧。公乃開悟。寄師偈曰。書堂兀兀萬幾休。
日暖風柔草木幽。誰識二千年底事。如今只在眼睛
頭。
<other>李漢老</other>
李邴。字漢老。濟州任城人。崇寧中官翰林學士。後拜
參知政事。諡文敏。有草堂集一百卷。公浮游塵外。心
醉祖。道有年。聞大慧示眾語曰。庭前栢樹子。今日重
新舉。打破趙州關。特地尋言語。敢問既是打破趙州
關。為甚麼却特地尋言語。後以書咨決曰。近扣籌室。
伏蒙激發。忽有省入。顧惟根識暗鈍。平生學解盡落
<pb n="370"/>
情見。一取一捨。如衣壞絮行草棘中。適自纏擾。今一
笑頓釋所疑。欣幸可量又書曰。比蒙誨答備悉深旨。
邴自驗者三。一事無逆順。隨緣即應。不留胸中。二宿
習濃厚。不加排遣。自爾輕微。三古人公案。舊所茫然。
時復瞥地。非大宗匠委曲垂慈。何以致此。
<other>韓子蒼</other>
韓駒。字子蒼。政和中進士。從學於蘇轍。評其詩似儲
光義。盖江西詩派之一也。嘗問道於草堂清禪師云。
近聞傳燈。頗合於心。但世緣未易消釋。須有切要明
心處。毋吝指教。清答云。欲究此事。善惡二途皆勿萌
於心。能障人皆智眼。文字亦不必多看。塞自悟之門。
子蒼得旨乃述意云。鍾䁀山林無二致。閒中意趣靜
中身。都將聞見歸空照。養性存心不問人。
<other>呂居仁</other>
呂本中。字居仁。宣和中為樞密院編修官。兼侍講。卒
諡文清。居仁性清約。以躭禪而病。癯癯不勝衣。作江
西傳衣詩派圖。推山谷為詩祖。列陳無己等二十五
人為法嗣。甞致書問大慧禪要。慧答書曰。千疑萬疑
只是一疑。話頭上疑破。則千疑萬疑一時破。若一向
問人佛語如何。祖語又如何。諸方老宿語又如何。永
劫無悟時也。居仁自是有省。每以前路資糧為念。嘗
有詩云。病知前路資糧少。老覺平生事業非。紹聖丙
寅夏六月。趺坐而逝。考其修蘊。定知稛載而去矣。又
嘗曰。予病不能蔬食。惟有五味爽口之責。作詩自戒。
君不如屈大夫。夕餐但秋菊。又不如顏平原。米盡旦
食粥。雖知舌本欠滋味。頗覺和氣充其腹。癡人涴腥
羶。杯盤眩紅綠。四方采珍異。亦未極所欲。何如野僧
飯。菜羮下脫粟。竹間新筍大如椽。樹頭老耳肥如肉。
亦不見蟹躁擾。亦不見牛觳觫。石郎愛惜韭蓱虀。晉
侯睥睨熊蹯熟。以此為重輕。與君未為福。
<other>張無盡</other>
張商英。字天覺。號無盡居士。童兒日記萬言趙抃薦
之。召赴關。袖草茅憂國書以進。徽宗朝拜相。是夕彗
星滅。久旱大雨。御書商霖二字賜之。公初不信佛。後
見維摩經信手開視。有云此病非大地。亦不離大地。
倐然會心。後漕江西。見兜率悅禪師相與夜話。公曰。
比看傳燈尊宿機緣。惟疑德山托鉢話。悅曰若疑此
話。其餘即是心思意解。何曾至大安樂境界。公憤然
就榻屢起。夜將五皷。不覺踢飜溺器。忽大有省發。即
扣悅門謂悅曰。已捉得賊了也。悅曰。贓在何處。公擬
議。悅曰都運且寢。翌日公投偈曰。皷寂鐘沉托鉢回。
巖頭一拶語如雷。果然只得三年活。莫是遭他授記
來。悅於是焚香付囑曰。等閒行處。步步皆如。雖居聲
色。寧滯有無一心靡異。萬法非殊。臨機不礙。應物無
拘。飜身魔界。轉脚迷途。了無逆順。不犯工夫。未幾悅
入滅。公奏諡號真寂。宣和四年十一月黎明。公卒。口
占遺表命弟子書之。仍作偈曰。幻質朝章八十一。漚
生漚滅誰人識。撞破虗空歸去來。鐵牛入海無消息。
<other>趙郡王</other>
趙令衿。號超然。太祖五世孫。靖康初論事被謫。高宗
召見。令衿奏乞留張浚趙鼎。以言不合罷歸。後襲封
安定王。公在南康時。政成事簡。多與禪衲游。公堂間
為摩詰丈室。適圓悟禪師奉旨來居甌阜。公欣然就
其鑛錘。悟不少假。公固請。悟曰。此事要得相應。直須
是死一回始得。公默契。因自疏曰。家貧遭劫。誰知盡
底不存。空室無人。幾度賊來亦打。悟見。囑令加護。
<other>王以寧</other>
王以寧。湘潭人。由太學任鼎澧帥。靖康初金兵入[寇-(敲-高)+ㄆ]。
以寧遣兵入援解太原圍。建元中。以宣撫司制置襄
鄧。招諭桑仲等來降。以寧嘗過雪峯。問道於真歇禪
師曰。予昔訪宏智大師。師令讀起信論。謫官天台時
於鄰僧僧得之。披閱再三。竊有疑焉。是書為大乘人
作。破有蕩空。一法不留之書也。而末章以繫念彌陀
<pb n="371"/>
往生淨土為言。其旨何歟歇。曰。實際理地。不受一塵。
萬行門中。不捨一法。子欲壞世間相。棄有歸空。然後
為道耶。以寧默然。
<other>潘待制</other>
潘良貴。字子賤。金華人。政和間進士。官直龍圖閣。宰
相呂頤浩嘗造良貴曰。旦夕當引入兩省。良貴退語
人曰。用人自宰相事。何可握手密語。先示私恩。若士
大夫受具籠絡。何以立朝。即日乞就外補。父喪。家貧
無以葬。高宗賜錢五十萬緡。清風高節。凜然當世。年
四十回心祖闈。所至挂鉢。隨眾參叩。後依佛燈守珣
禪師。久之不契。因訴曰。良貴只欲知死去如何。珣曰。
好箇封皮且留著使用。而今不了不當。忽被他換却
封皮。卒無整理處。又以南泉斬猫兒話問。珣曰。爾只
管理會別人家猫兒。不知走却自家狗子。公於言下
如醉而醒。
<other>徐師川</other>
徐俯。字師川。分寧人。建炎中累官僉書樞密院事。長
於詩。所著有東湖集。父禧。元豐中禦[寇-(敲-高)+ㄆ]死節。諡忠愍。
俯嘗侍先龍圖謁法昌禪師。及靈源禪師語論終日。
公聞之藐如也。及法昌歸寂在談笑間。公異之。始篤
信此道。後丁父憂。即命靈源至孝址說法。源登座問
答已。乃曰。諸仁者。只如龍圖。平日讀萬卷書。如水傳
器。無有遺餘。且道尋常眷在甚麼處。而今捨識之後。
這萬卷書的。又却向甚麼處去也。公聞灑然有得曰。
吾無憾矣。源下座問曰。學士適來見箇甚麼便如此
道。公曰若有所見則鈍置和尚去也。源曰恁地則老
僧不如。靖康初。與朝士同志者。挂鉢於天寧寺之擇
木堂。力參圓悟。悟亦喜其見地超邁。一見至書記僚。
指悟頂相曰。這老漢脚根獨未點地在。悟[((白-日+田)/廾)*頁]面曰。甕
裏何曾走却鼈。公曰。且喜老漢脚根點地。
<other>楊龜山</other>
楊時。學中立。將樂人。從二程游。得河洛之傳。累官諫
議大夫。諸所論立皆關世道。高宗時除工部侍郎。世
號龜山先生。諡文肅。嘗曰微生高乞醯與人。孔子以
為不直。維摩經云。直心是道場。儒佛至此實無二理。
與東林總禪師友善。謂師曰。禪學雖高。却於儒道未
有所得。師曰。儒道要緊處。也記得些子。且道君子無
入而不自得。得個甚麼。中立默然。
<other>張魏公</other>
張浚。字德遠。宜公南軒之父也。高宗時累官右僕射。
兼知樞密院事。始終不主和議。為秦檜所嫉。所著有
五經解。及雜說文集。孝宗朝封魏國公。諡忠獻。公嘗
問道於圜悟勤禪師。師曰。巖頭云。却物為上。逐物為
下。若能於物上轉得疾。一切立在下風。復示以偈曰。
收光攝彩信天真。事事圓成物物新。內若有心還有
物。何能移步出通津。公伏膺投偈曰。教外單傳佛祖
機。本來無悟。亦無迷。浮雲散盡青天在。日出東方夜
落西公之母秦國夫人。嘗問道於大慧禪師。夫人疾
亟。曰妙喜老師此生無復見也。我有私恩未報。時大
慧居宜春。公三走介趣之。兼程而至。夫人已捐館矣。
公遂舘師於光孝寺之東堂。盡誠供奉以慰秦國之
願云。
<other>胡致堂</other>
胡寅。字明仲。崇安人。建炎中拜起居郎。諸子嘗侍坐。
數杯之後。歌孔明出師表。誦陳了翁奏章曰。可謂豪
傑之士也。後為秦檜所忌。謫新州。著論語詳說。及讀
史管見數十萬言。學者稱為致堂先生。王隨刪傳燈
錄。改名玉英集。公作敘曰。傳燈所載。釋子以葛藤目
之。今獨取其敷揚明白。庶易考其是非。若夫說秘怪。
舉詩句。類俳優。夸誑誕者則盡削之。觀少林啟迪姬
光。警發梁武。莫非的確要論。烏有如來流蘿蔓轇轕。
不可致詰者哉。
<other>張文忠</other>
<pb n="372"/>
張九成。字子韶。錢塘人。受學楊時之門。紹興初。以直
言對䇿。上及兩宮。下及閹寺。忠憤激烈。無所顧避。仕
至禮部侍郎。贈太師崇國公。諡文忠。早業進士之暇。
篤志釋典。嘗謁靈源明禪師叩宗旨。師令看趙州庭
前栢樹子話。久無所入。謁胡文定公。咨盡心行己之
道。胡告以將語孟談仁義處類作一處看。則要在其
中。公稟受其語。造次不忘。一夕如廁。思惻陰之心仁
之端也。正沈默間。忽聞蛙鳴。不覺舉庭前栢樹子。驀
成頌曰。春天夜月一聲蛙。撞破虗空共一家正恁麼
時誰會得。嶺頭脚痛有玄沙。公嘗奉祠得請。詣徑山
問格物之旨。妙喜曰。公只有格物而不知物格。公聞
之。恍如夢覺。題於壁曰。子韶格物。妙喜物格。欲識一
貫。兩箇五百。公從是參道。得法自在。號無垢居士。嘗
感歎曰。凡聞徑山老人所舉因緣。無不豁然四達。如
千門萬戶。不消一踏而開。公在朝。與秦檜和議不合。
坐貶南安。一十四年。未嘗以得失芥蔕。識者莫不高
其風。
<other>王龜齡</other>
王十朋字龜齡。樂清人。紹興中廷對第一。累官龍圖
學士。諡忠文。朱晦翁嘗稱之曰。光明正大。磊磊落落。
君子人也。幼嘗夢游天台石橋看一石[石*((白-日+田)/廾)]。有神僧數
百出迎。指公示眾曰。彼前身嚴首座也。曾寫此[石*((白-日+田)/廾)]。後
親到石橋。與夢中所見之境無異。遂留詩云。石橋未
到已先知。入眼端如入夢時。僧喚我為嚴首座。前身
會寫石橋[石*((白-日+田)/廾)]。
<other>游定夫</other>
游酢。字定夫。建陽人。師事可南二程子。第進士。累官
監察御史。嘗致書於開福寧禪師曰。儒者執五常。欲
各盡其分。釋氏謂世間虗妄。要人反常合道。旨殊用
異。何歟。師答曰。人溺塵情愛網。晝思夜度。無一息之
停。須力與之決。収其放心。死生乃可出。若只括其同
異。揭揭焉盡分於郛廓之間。我習內熏。愛緣外染。於
道何能造合。能反厥常。則心自通。道自合。不然。難以
口舌爭也。定夫又問造道必有要法。師曰。道不在說
與示也。說示者方便耳。須用就己知歸。外求有相佛。
與汝不相似也。定夫默然。
<other>于憲</other>
于憲。侍郎張九成之甥也。常隨舅氏自嶺下歸淦。九
成令拜大慧禪師。憲曰素不拜僧。曰汝姑叩之。憲遂
舉子思中庸天命之謂性三句以問。慧曰。凡人不知
本命元辰下落處。又要牽好人入火坑。如何聖賢於
打頭一著不鑿破。憲曰。吾師能為聖賢鑿破否。慧曰。
天命之謂性。便是清淨法身。率性之謂道。便是圓滿
報身。修道之謂教。便是千百億化身。憲以告舅氏。曰
子拜何辭。
<other>朱晦菴</other>
朱憙。字元晦。婺源人。少年不樂讀時文。因聽一尊宿
談禪。直指本心。遂悟昭昭靈靈一著。年十八。從劉屏
山游。屏山意其留心舉業。搜之篋中。惟大慧語錄一
帙而已。金城錄謂公之學得於道謙禪師。公嘗致書
問師云。向蒙妙喜開示。從前記持文字。心識計較。不
得置絲毫詐在胸中。但以狗子話時時提撕。願投一
語警所不逮。師答曰。某二十年不能到無疑之地。後
忽知非。勇猛直前。便是一刀兩段。把這一念提撕狗
子話頭。不要商量。不要穿鑿。不要去知見。不要強承
當。公於言下有省。有久雨齋居誦經詩曰。端居獨無
事。聊披釋氏書。暫息塵累牽。超然與道居。門掩竹林
幽。禽鳴山雨餘。了此無為法。身心同晏如。
<other>馮濟川</other>
馮楫。字濟川。號不動居士。自壯叩諸名宿。雖在仕塗。
不忘學佛。居龍門從佛眼游。偶一童子趨庭吟曰。萬
象之中獨露身。佛眼拊公背曰好聻。公於其契入。後
帥瀘南。篤志淨業。所至勸發道俗。兵興以來。教藏煨
<pb n="373"/>
燼。公發願從建炎後。凡名山巨剎藏經殘失者。給與
俸祿印施補之。足五千餘卷者凡四十八藏。有偈曰。
我賦耽癡癖。視財等空虗。不作子孫計。不為聲色娛。
所得月俸給。惟將贖梵書。庶使披閱者。咸得入無餘。
古佛為半偈。尚乃捨全軀。是以不惜財。開示諸迷途。
借問惜財者。終日校緇銖。無常忽到日。寧免生死無。
紹興三十二年。以給事中乞休。一日忽報親朋。期以
十月三日告終。至日設高座。見客如平日。辰巳間降
階望闕肅拜。復登座書偈曰。初三十一。中九下七。老
人言盡。龜哥眼赤。書畢。拈拄杖按膝而化。
<other>陸放翁</other>
陸游。字務觀。仕至華文閣待制。封謂南伯。孝宗朝。南
臺劾其恃酒頹放。因自號曰放翁。嘗問松源嶽禪師
云。心傳之學可得聞乎。師曰。既是心傳。豈從聞得。公
領解呈偈曰。幾度驅車入帝京。逢僧一例眼雙青。今
朝始覺禪家別。說有談空要眼聽。公居鏡湖時。有塗
毒䇿禪師往來寖厚。䇿往雙徑受生。餘七日跏趺而
逝。公哭以詩曰。岌岌龍門萬仞傾。翩翩隻影又西行。
塵侵白拂繩牀冷。露滴青松卯搭城。遙想再來非四
大。尚應相見話三生。放翁大欠修行力。未免人間愴
別情。
<other>王龍舒</other>
王日休。字虗中。自號龍舒居士。為國學進士。作六經
訓傳數十萬言。一且捐之曰。是皆業習。非究竟法。吾
其為西方歸乎。自是一意念佛。年六十。布衣蔬茄。重
研千里。以是誨人。閒居持戒甚嚴。坐必宴寂。臥必冠
帶。面目奕奕有光。見者知為有道之士。有淨士文行
於世。凡修持法門。感驗彰著。具有顛未。
<other>張南軒</other>
張栻。字敬夫。嘗問萬菴顏禪師曰。見即便見。擬思即
差又作麼生。師曰。還問不知有。公曰。政當知有時如
何。師曰。聞聲見色只如常。公豁然有省。乃留偈曰。聞
聲見色只如常。熟察精麤理自彰。脫似虗空藏碧落。
曾無少剩一毫芒。師然之。公僭心經史。動以古聖賢
自期。孝宗朝直秘閣。累官吏部侍郎。諡曰宣。所著有
論孟大極諸書。學者稱為南軒先生公疾革。定叟求
教。公曰。蟬蛻人欲之私。春融天理之妙。語訖而逝。
<other>尤遂初</other>
尤袤。字延之。梁谿人。紹興中進士。眾擬延之為秘書
丞。張南軒得報曰。此真秘丞矣。聞釋氏出世之法。見
廬山歸宗禪師。欲謀隱計。朱元晦寄詩。有逃禪公勿
遽。且畢區中緣之句。出守台州。孝宗臨軒親遣曰。南
台有何勝槩。延之曰。太平洪福。國清萬年。上曰。聞石
橋應真是五百強漢。時忽出現。鄉以何法處之。延之
報拳曰。臣有金剛王寶劍在。上喜。書遂初老人四字
賜之。到台一以慈愛蒞民。官至禮部尚書。諡文簡。所
著有遂初小稿六十卷。內外制三十卷。
<other>吳明可</other>
吳芾。字明可。仙居人。舉進士。累官龍圖閣直學士。前
後守六郡。吏畏民懷。嘗曰覩官物當如己物。視公事
當如私事。與其得辠於百姓。寧得辠於上官。為文豪
徤峻整。有表奏五卷。詩文三十卷。以淳熈五年逸老
於休休堂。時簡堂和尚自天台景星巖再赴隱靜。公
和淵明詩十三篇送行。其一曰。師心如死。形亦如
槁木。胡為衲子歸。似響答空谷。顧我塵垢身。正待醍
醐浴。更願張佛燈。為我代明燭。
<other>葉水心</other>
葉適。字正則。永嘉人。淳熙中進士。雄文奧學推重當
世。紹熈中徧歷華選。嘗密助趙汝愚定䇿。上疏辨朱
熹之誣。官至寶謨閣學士。諡忠定。所著有水心等集
諸書。公以佛書條項甚多。相反處亦不少。往問石巖
璉禪師。師曰。佛以戒定慧為宗。心境不感諸緣。水流
花開。鳶飛魚躍皆吾性真。要在千差一照。事理渾融。
<pb n="374"/>
日久月深。真空妙智自印本心矣。若能收視返聽。心
外原無別佛。不必問條項多言相反也。適由是知歸。
與朱子書云。適在荊州。無事讚佛書。乃知世外瓌奇
之說。本不與道相亂。良由讀者不深考也。
<other>真西山</other>
真德秀。字景元。慶元中進士。累官參知政事。世稱西
山先生。諡文忠。公帥湘州時。潭人為立生祠。深於禪
學。嘗謂遺教經以端心正念為首。而深言持戒為智
慧之本。至謂制心之道。如牧牛。如御馬。不使縱逸。去
瞋止妄。息欲寡求。然後由禪定造智慧。具有漸次階
級。非謂一超可入如來地也。又云。予讀楞嚴經。觀世
音以聞思修為圓通第一。其曰初於聞中。入流亡所。
所入既寂。動靜二相了然不生。如是漸增。聞所聞盡。
盡聞不住。覺所覺空。空覺極圓。空所空滅。生滅既滅。
寂滅現前。答能如是圓拔一根。則諸根皆脫。於一彈
指頃。徧歷三空。即與諸佛無異矣。又讀金剛經至四
果。乃廢經而歎曰。須陀洹所證。則觀世音所謂初於
聞中入流亡所者耶。入流非有法也。惟不入六塵。安
然常住。斯入流矣。至於斯陀含名一往來而實無往
來。阿那含名為不求而實無不來。盖往則入塵。來則
返本。斯陀含雖能來矣而未能無住。阿那含非徒不
往而亦無來。至阿羅漢則往來意盡。無法可得。然則
名雖四果。實一法也。但歷三空有淺深之異耳。
<other>錢公相</other>
錢象祖。字公相。錢塘人。寧宗時問道於保寧全禪師。
又參護國此菴元禪師。師曰。欲究此事。須得心法兩
忘乃可。法執未忘。契理亦非悟也。公曰。纔涉脣吻。便
落意思如何。師曰。本自無瘡。勿傷之也。公渙然有得。
自左丞相歸。日修淨業。
<other>劉後村</other>
劉克莊。字潛夫。號後村。淳祐中遷秘閣修撰。克莊生
有異質。為文援筆立就。真德秀以學貫古今。文追騷
雅薦之。有十釋詠。其達磨詠曰。直以心為佛。西來說
最高。始知周孔外。別自有英豪。圖澄詠曰。值亂行何
適。隨緣住亦安。能將石虎輩。只作海鷗看。
<other>陸省菴</other>
陸沅。號省菴居士。尚書左丞陸佃之孫。任福建提舉。
中交代鄭興裔之言。閑退於家。客至語及。必合爪曰。
沅與鄭歷却中冤耳。謹當以善法解之。否則彼此酬
酢無了時也。居常持法華經。晨起即澡浴焚香。目不
他瞬。首倡偈曰。盥手清晨貝葉開。不求諸佛不禳災。
世緣斷處從他斷。劫火光中舞一迴。然後開卷而讀。
不緩不忽。聲如貫珠。有清晨三度到靈山之句。又閱
毗盧大藏。凡台教律部。少林心宗。靡不參究。
<other>范致虗</other>
范沖。字謙叔。一字致虗。甲翰苑守豫章。謁圓通道旻
禪師曰。某宿世作何福業。今生墮在金紫囊中。去此
事稍遠。旻呼內翰。公應諾。旻曰何遠之有。公為躍然。
<other>吳履齋</other>
吳潛。字毅夫。號履齋。正肅公柔勝之子。理宗朝拜相。
後為賈似道所排。遂謫循州。宿楓亭接待寺。與僧曰。
昔文殊告世尊曰。我初入不思議三昧。繫心一緣。所
謂繫心一緣。如日觀月觀。眉間毫相。與鼻準白之類。
事雖淺近。理實幽微。如趙州云。老僧十二時。惟粥飯
二時是雜用心。溈山問嬾安云。汝十二時當作務。安
云牧牛。溈云作麼生牧。安云。一回入草去。驀鼻拽將
來。此皆繫心一緣也。自後尊宿又生生巧妙方便。令
學者看箇話頭。如狗子佛性。麻三斤。乾屎橛。青州布
衫。庭前栢子之類。都是理路不通處。教人取次看一
則。看來看去。疑來疑去。十二時中。常不放捨。忽然鼻
孔噴地一下。即是當人安身立命處。此皆繫心一緣
之證據也。公於法門得大自在。其在循州豫知死日。
語人曰。吾將逝矣。夜必雷雨。已而果然。作詩端坐而
<pb n="375"/>
逝。封許國公。
<other>饒德操</other>
饒節。字德操。臨川人。以文章著稱。曾子宣魏了翁皆
與之遊。往來襄鄧間。甞令其僕守舍。一日見僕歸。占
對異常。怪問之。僕曰。守舍無所用心。聞隣寺長老有
道價。特往請一轉語。忽爾開悟。身心泰然。無他也。德
操慨然曰。汝能是。我乃不能。何哉。徑往白崖問道。與
其僕祝髮為浮屠。德操法名如壁。僕名如琳。琳有[病-丙+失]。
德操躬親藥餌。既卒。盡送終之義。夏均父為其疏云。
無復挾書。更逐康成之後。何憂成佛。不居靈運之先。
時稱其精當。德操號倚松道人。所撰詩辭有倚松集。
呂紫薇云。饒德操自為僧之後。詩更高妙。甞勸予專
意道詩云。向來相許濟時功。大似頻伽餉遠空。我已
定交木上座。君猶求舊管城公。文章不療百年老。世
事能排兩頰紅。好貸夜牕三十刻。胡牀趺坐究幡風。
<other>劉中明</other>
劉昉。字中明。初為丞相府史積勞。出為左殿直。已而
歎曰。為吏良苦。吾將清吾中扄。脫屣塵垢之外。遂往
郴州。棲止於東山僧坊。沙門道覺詑中明曰。吾然膏
油於如來前三十年矣。勝利當無涯。中明曰。異乎吾
所聞。修竹之子。以身為檠。以戒行為膏油。以心為然
器。照一切無明。古所稱然燈佛也。道覺大異之。居百
日。別覺而去。後於南康伽藍尸解。周有從至東都。見
中明葛裘賣藥於市。問曰。先生尸解。何至此耶。中明
曰。無則入有。解乃歸真。吾家常事耳。子何訝焉。有從
曰。居與先生同閈。先生面若紅瓊。有從將為枯骨。獨
不念之乎。中明曰。踰五十之年。雖志於道如敗屋然。
支傾補漏。第可延歲月。況子行年七十。平生好法律。
佐人爭訟。損子陰德多矣。尚何言。遂去不知所之。
<other>劉經臣</other>
劉經臣。字興朝。少以逸才登仕版。於佛法未之信。因
會東林照覺禪師。始醉心祖道。後抵京師。謁慧林沖
禪師於僧舍。問雪竇如何是諸佛本源。答曰千峯寒
色。語下有省。歲餘官雒幕。參韶山杲禪師。將去官。辭
杲。杲囑曰。公如此用心。何愁不悟。向後或有非常境
界。無量歡喜。宜急收捨。若収拾得去。便成法器。若収
拾不得。則成失心之患。未幾復至京師趨智海。依正
覺逸禪師請問因緣。逸曰。古人道平常心是道。爾十
二時中。放光動地。不自知覺向外馳求。轉疎轉遠。公
益疑不解。一夕入室。逸舉傳燈所載波羅提尊者見
香至國王。何者是佛見性是佛之語。問公。公不能對
疑甚。歸就寢。熟睡至五更覺來。方追念間。見種種異
相。表裡洞徹。六根震動。天地回旋。如雪開月現。喜不
自勝。忽憶韶山臨別所囑之言姑抑之。逗明悉以所
得告逸為證。逸厲聲曰。這箇是甚麼事却說履踐。公
默契。乃作發明心地頌六首。及著明道諭儒篇以警
世。
<other>戴道純</other>
戴道純。字孚中。官寺丞。一日咨扣靈源禪師有省。乃
呈偈曰。杳冥源底全機處。一片心花露印文。知是幾
生曾供養。時時微笑動香雲。
<other>楊圭</other>
楊圭。仕至大中大夫。甞曰。諸佛說法。不離自性。心地
無非自性戒。心地無癡自性慧。心地無亂自性定。甞
見自心自性。自修自度。不從人得。又云。國初以學佛
名家者不可勝數。如王文正公。晁文元公。楊文莊公。
楊文公。近世陳忠肅公。李忠定公。扶皇極。開太平。風
節凜然。亦何貶於儒道。文正公與士大夫結淨行社。
弟子社友凡八十人。文元公法藏碎金諸書。無非開
佛心見。文莊公平日。五皷盥漱誦金剛經。三十年不
輟。文公與璉禪師游。出其所撰景德傳燈錄以淑後
人。由是而觀。區區之迹未可論人也。
<other>李端愿</other>
<pb n="376"/>
李端愿。兒時在館舍。常閱禪書。長雖婚宦。然篤志祖
道遂於後圃築室類蘭若。邀達觀曇穎禪師處之。公
問曰。天堂地獄。畢竟是有是無。頴曰。諸佛向無中說
有。眼見空花。太尉就有裡尋無。手摣水月。堪笑眼前
見牢獄不避。心外聞天堂欲生。太尉但了自心。自然
無惑。公回說偈曰。三十八歲。懵然無知。及其有知。何
異無知。滔滔汴水。隱隱隋堤。師其歸矣。箭浪東馳。
<other>高世則</other>
高世則。字仲貽。號無功。以節度使判溫州。所得俸祿
積二萬緡。請以禪郡費。當時皇族居溫者多恣橫。世
則以風裁鎮之。民賴以安。初參芙蓉禪師求指心要。
一日忽造微密。呈偈曰。懸厓撒手任縱橫。大地虗空
自坦平。照壑輝巖不借月。菴頭別有一簾明。
<other>趙松雪</other>
趙孟頫。字子昂。宋宗室。母丘夫人臨月。夢一僧入寢。
覺而生孟頫。年甫十二。即好寫金剛經。與僧語。親若
眷屬。重天目中峯之道。每受師書。必焚香望拜。公甞
提舉江淛儒學。叩師心要。師為說防情復性之旨。後
入翰林。遣問金剛般若大意。師答以略義一卷。中峯
有淨土偈一百八首。公為作一百八贊手書授之。有
中峯淨土帖。
<other>黃晉卿</other>
黃溍。義烏人。自幼篤學。博極群書。發為文章。如澄湖
不波。一碧萬頃。與柳貫虞集揭奚斯遊。人號儒林四
傑。延祐初進士。累官侍講學士。諡文獻。公於佛典橫
襟考究。其撰虎丘寺記。茲上人息菴銘。蔣山誌公塔
院記。俱膾炙人口。
<other>顧仲英</other>
顧阿瑛。字仲英。崑山人。輕財結客。豪宕自喜。年三十
始折節讀書。築別業於茜涇之西。曰玉山佳處。日宴
客賦詩其中。若河東張翥。會稽楊維禛。天台柯九思。
方外張伯雨輩。皆樂與之遊。張士誠累辟不就。母喪
廬於墓。檢釋氏書有悟。遂祝髮號金粟道人。
<other>楊鐵崖</other>
楊維禎。字廉夫。諸暨人。泰定間為赤城令。棄官將妻
子遊天目山。與江上老漁相狎。時時唱清江款。作迴
波引和之。仍自歌曰。小江秋。大江秋。美人不來生遠
愁。吹笛海西流。又歌曰。東飛烏。西飛烏。美人手弄雙
明珠。九見烏生雛。甞對客云。笛有君山古弄。海可養。
蛟龍可呼。非鈞天大人不發也。明興天下大定　詔
徵遺逸之士修纂禮樂。廉夫被召至京師。肺[病-丙+失]作而
卒。自號鐵笛道人。與僧釋臻釋現釋信為方外友。

法喜志卷四（終）

<article id="n1651">玄奘三藏師資傳叢書</article>

<other>玄弉三藏師資傳叢書目次</other>

卷上
大唐故三藏玄奘法師行狀（一卷）　（唐）冥詳撰
大唐三藏大遍覺法師塔銘（并序）　（唐）劉軻撰
大唐三藏玄奘法師表啟（一卷不完）
卷下
大慈恩寺大法師基公塔銘（并序）　（唐）李宏慶撰
大唐大慈恩寺法師基公[石*((白-日+田)/廾)]　（唐）李又撰
唐太宗皇帝御製基公讚記　（日本）清算記
大唐大慈恩寺大師畫讚　（唐）江滿昌文撰
心經幽贊序　（唐）苗神容製
唐故白馬寺主翻譯慧沼神塔[石*((白-日+田)/廾)]（并序）
　（唐）李邕撰
大周西明寺故大德圓測法師佛舍利塔銘（并序）
　（唐）宋復撰
<pb n="377"/>

玄奘三藏師資傳叢書目次（終）

<sarticle>玄奘三藏師資傳叢書卷上</sarticle>

日本　（佐伯定胤　中野達慧）　共編
<other>No. 1651-1
 大唐故三藏玄弉法師行狀一卷</other>

冥詳　撰
法師諱褘。字玄弉。俗姓陳。漢大丘長仲弓之後。本居
頴川。後徙河南。子孫因之為緱氏人焉。高祖湛魏清
河太守曾山魏征東將軍南陽郡開國公祖□□國
子博士轉司業。又轉禮部侍郎。文惠英潔有雅操。早
通經術。形長八尺。美眉明目。裒衣博帶。好儒者之容。
時人方之郭有道。郡舉孝廉。拜陳留令。又遷江陵。後
隨運將衰。遂息纓冕之心。結薜蘿之志。識者高之。親
廣平宋氏隨洛州長史□□□法師即第四子也。法
師粤自褓辰。夙標溫嶷。迨於二十日。更表貞淳。機智
有殊。聰敏絕異。爰以宿植。早厭樊籠。驛思玄門。翅神
覺道。大業之際。詔度僧尼。時使人大理卿酇善果有
許郭之鑒。一見法師。而謂人此子年齒雖幼。風骨甚
奇。若住釋門。必為梁棟。因聽落餝。止於東都淨土道
場。時寺有景法師。講涅槃經。執卷伏膺。遂忘寑食。又
學嚴法師攝論。受好逾劇。並一聞將盡。再覧之後。無
復所遺。眾咸驚異。乃令昇座。覆□□□割暢備盡。師
宗美問。芳聲從發。□□□□□□□其後隨氏失馭。
天下沸騰。啟兄□□□□□□□□□亂若茲。豈可
守而死。今□□□□□□□□□有長安。天下依歸。
如適□□□□□□□□之。即與俱來。時武德元年
矣。是時□□□□創京城亦未有講序。初煬帝於東
都建四道場。召天下名僧居焉。景脫基暹。為其稱首。
末年國亂。供料停絕。多遊綿蜀。知法之眾。又盛於彼。
法師啟兄無法事。願遊蜀受業。兄從之。經子午谷入
漢川。逢空景二法師。皆道場之大德。從之受學。仍相
逐進向成都。雖在行旅。恒執經隨問。比至益州。攝論
毗曇。各得一遍。諸德既萃。大建法筵。更聽寶暹攝論
道基毗曇。志振迦筵。敬惜寸陰。四五年間。究誦諸部。
講座之下。常數百人。領悟之才。眾人咸伏。法師兄因
住成都空慧寺。即長捷法師焉。其亦風神朗俊。體狀
魁傑。加之秀美。每出外衢。路觀者。莫不駐車停盖。講
涅槃經。攝大乘論。阿毗曇。兼通史傳。及善老莊。為蜀
人所慕。總管酇公行臺尚書韋雲起等。特所欽重。至
於屬詞談吐。蘊藉風流。接物誘凡。篇章書疏。和光嗢
噱。狎道俗之情。有出於弟。若其亭亭獨秀。不雜埃塵。
遊八宏。窮玄理。廓魔氣以為志。繼聖達而為心。匡振
頹綱。苞挫殊俗。涉風波而意靡倦。臨大難而節逾高。
通曩哲之深疑。開後賢之未悟。垂義功於來裔。標准
的於當今。乃卛生而寡儔。非唯兄之弗建也。然昆季
二人。懿德清規。芳聲雅質。雖盧山將遠。無得同焉。法
師年二十有一。以武德五年。於城都受具。坐夏學律。
五篇七聚之宗。亦一遍斯得。益部經論。研綜既窮。更
思入京。詢問殊旨。條式有礙。為兄所留。不能遂意。乃
私與人結商侶。汎舟三峽。沿江而遁。到荊州。止天皇
寺。彼之道浴。承風斯文。既屬來儀。咸請敷說。法師為
論攝論毗曇。各得三遍罷。後復北遊。詢求先德。至相
州造休法師。質問疑礙。又到趙州。謁淡法師。學成實
論。又入長安。就岳法師。學俱舍論。皆一遍而究其旨。
經目而記於心。又於京城諸德。尋訪異同。僕射宗公
簫兄弟。又深珍敬。奏住大莊嚴寺。法師既遍謁賢。備
飡其說。詳考其理。各擅宗塗。驗之聖典。亦隱顯有異。
莫知適從。乃誓遊西方。以問所惑。弁取十七地論等。
以釋眾疑。即今之瑜伽師地論也。又言昔法顯智嚴。
<pb n="378"/>
亦一時之士。皆能求法。導利羣生。吾當繼之。乃結侶
陳表。有勅不許。諸人咸退。唯法師不屈。既方事孤遊。
又承西路艱嶮。乃自試其心。以俗問眾善苦。種種調
伏。堪任不退。然始入塔。啟請申其意。願乞眾聖冥加。
往還無難。初法師生也。母夢法師衣白衣西去。母曰。
汝是我子。今欲何去。報曰。為求法故去。此則造迦維
之先兆。
貞觀三年。將欲首塗。又求祥應。乃夜夢見大海中。有
蘇迷盧山。極為麗嚴。意欲登山。而洪濤□湧。不以為
懼。乃決意而入。忽見蓮花。踊乎波外。應足而生。須臾
至山。又峻峭不可上。踊身自騰。有搏飈。扶而上昇。至
頂。四望廓然。無復擁碍。喜而寤焉。遂即行矣。時年二
十九也。時有秦川僧孝達。在京學畢還鄉。法師與同
去。展轉遂達爪州。訪西路好惡。皆云流沙無路。行人
多結伴侶。看牛馬糞及遺骸為標幟。風驚沙起。骸骨
亦平。唯多起風魑魅之類。東西八百餘里。欲孤行者。
終不可達。聞已愁憤。不知其計。乃禮佛求願。願得一
人。相引過關。即玉門關也。關抌胡盧河。關西百里。有
一烽。烽下有水。凡有五烽。五烽之外。無復戍邏。皆長
磧耳。又乃訪得一胡。許送過關。臨時復退。強𠗦之乃
行。夜至河。離關十餘里。上源有胡桐樹。胡乃斬木為
橋。布草填沙。駈馬而過。即渡河。心極歡喜。各下褥而
眠。夜半。胡乃起。抽刀行向法師欲為屠害。法師即起
念佛誦經。胡人還坐。少時復起。謂法師曰。國家法私
向外國。罪名極重。前五烽路。遊其下必被他投。終無
得免。但一處被擒即死人。弟子亦有家累。何能當之。
王法不可干。共師還去。法師報曰。弉只可向西而死。
誓不東歸而生。檀越不能者任還。弉獨自去。胡曰。師
被他投還相牽引。終不免罪。法師為設重誓。縱令身
碎為塵。終不相引。為指天地星月重言。胡乃辭別。法
師與馬一匹而去。於是夜發。至第一烽。水邊飲馬。少
時飛箭頻來。幾著於膝。既知他覺。急即向之。烽上人
將火問是何人欲何所去。乃去帽現其法服。報云。從
京師來。欲求法於婆羅門國。人將上烽見挍尉。挍尉
深相責問。法師具陳行意。聲淚俱下。彼亦慜然垂泣
云。師能如是任師去。儻如所願。亦國家之益。師且臥。
於是安置。天曉為設食。更施麨粮。自送十餘里云。師
勿過餘烽。第五烽外。有野馬泉。可更取水去。法師過
第五烽。遇風沙大起。不知泉處。日暗傍一沙溝住。下
水欲飲。馬袋重失。手覆之。纔得一飲之直。餘並傾失。
千里之資。此時頓盡。煩惱亦何可言。三更後復行。不
知道路。唯西北望星月而進。至明午後。已大渴之。雖
有麨䴵。乾不能食。如是四夜五日。無一渧霑喉。人馬
俱困。不能復行。遂臥沙中。默念觀音。不能發語。氣殆
將絕。至第五夜。忽有涼風。非常冷快。體得醒悟。馬亦
能起。復強行二十餘里。還臥不能去。夢一大神。告之
強行。何為復臥。於是復起。馬忽異路而去。迴之不得。
行可十許里。遂遇一池。清冷澄澈。非常歡喜。便飲馬。
自復澡嗽。又取麨剉飼馬。池側亦有青草。比明馬健
人復解齊。更一日一夜。就水將息。後日盛水漸進。更
經三日。方達伊吾。於流沙北維之外。復逢鬼魅。日有
數般。困弊難艱。免難為記述。既至伊吾。逢高昌使人。
還向其王說法師來意。王大喜歡。遣人將駝馬來迎。
復到高昌。相見悲喜。王欲留法師。不聽西去。法師乃
不食四日。以盛動之。王意亦迴。王母妃願結母子。王
願為兄弟。許者任師去。法師相許。王歡喜請講仁王
經。并為度沙彌四人。造法服數十具。差達官。將安革
馬。手力倍送。又脩二十四封書。與突厥葉護可汗等
諸國。并附絞練五百餘匹。令遞送云。法師者。是奴弟。
願可汗憐師如憐奴。使得達婆羅門也。於是辭去。既
到葉護衙所。可汗甚歡喜。差人遞送。終達迦濕彌羅。
舊云罽賓國也。皆可汗之威。高昌王之力耳。中間所
經葱山雪嶺。熱海䥫門。危難之事。及諸王禮接逢迎
<pb n="379"/>
之儀。不能備敘。迦濕彌羅國。有大德。號僧勝。善於經
論。法師就學俱舍順正理因明聲明等。及大毗婆沙。
國王慜其盡學達無有經本。乃給手書十人。令為抄
寫。并餘所須。並□□勅供給。學已方出東南。入磔迦
國。徒伴二十餘人。相將渡栴陀羅婆伽河。東至波羅
奢大林中。逢賊。所將衣資。劫掠都盡。身命纔令到村。
與諸人告乞。各得衣服。次到磔迦東境。有大菴羅林。
林中有一七百歲婆羅門。觀其面貌。可稱三十許。明
中百論及吠陀書。云是龍猛弟子。法師就停一月。學
經百論。又東到那僕底國。就調伏法師。學對法顯宗
理門等論。又東諒那伽羅寺。就月曹法師。學眾事分
毗婆娑。又東到祿勒那國。就闍[邱-丘+(看-目)]毱多大德。學經部
毗婆沙。又就蜜多犀那論師。學薩婆多辨真論。展轉
到劫毗陀國。禮拜聖跡。佛昔在忉利天。為報母恩。一
夏說法訖。乘三道寶階。下人中處。又西北至羯若鞠
闍國。（此云曲女城）就毗邪犀那三藏。學使佛毗婆沙日胄
毗婆沙。自此東南。至阿踰陀國。禮聖跡已。順殑伽河
東下。八十餘人同船。欲向阿阿[邱-丘+(看-目)]。穆佉國。河之兩岸。
皆是阿踰迦林。蓊藹深茂。於林中。忽有十餘船賊。皷
棹迎流。一時而出。船中驚擾。投河者數人。賊擁船向
岸。令諸人解衣。搜求珍寶。其賊先事突加天神。每於
秋中。覔一人質狀端美。煞取肉血。用以祠之求喜福。
見法師儀容美麗。相顧而喜。於是則賊遣人取水。於
花林中。和埿塗地作壇。牽法師上壇坐。令數人拔刀
侍立。即欲揮刃。法師報云。遠來求法。傳於未聞。此心
未遂。檀越煞之。恐無福也。賊不納。法師知不免。謂賊
曰。願賜少時。莫相逼惱。使我正念。亦是檀越恩澤。於
是專心覩史多天慈氏菩薩所。於心想中。若登蘇迷
盧山。越一二三天。見覩史多宮。慈氏菩薩妙寶臺。菩
薩國遶。此時身心歡喜。不知在壇。不憶有賊。同伴諸
人。發聲號哭。須臾之間。黑風四起。折樹飛沙。河流湧
浪。船舫漂覆。賊徒大駭。問同伴曰。此沙門從何處來。
名字何等。報曰。從支那國來。求法者此也。諸君若煞。
得無量罪。且視風波之狀。天神已嗔。宜忽懺悔。賊懼
相率懺謝。稽首歸依。時亦不覺。賊以手觸。爾乃開眼。
謂賊曰。時至[邱-丘+(看-目)]。賊曰。不敢害師。願受懺悔。法師受其
禮謝。廣為說法。令其發心。諸賊[逅-口+巿]相勸告。收諸賊具。
總投河流。所脫衣資。各還本主。並受五戒。風波還靜。
賊徒歡喜。頂禮辭別。同伴敬歎。轉異於常。遠近聞者。
莫不嗟怪。從歷數國。又東北至室羅伐悉底國。舊曰
舍衛訛也。聖迹甚多。皆得禮敬。又到吠舍離城。觀維
摩詰宅。并佛許魔王涅槃處。皆往禮敬。
從此又至摩揭陀國。其處聖跡極多。法師停七日。禮
拜方遍。從此東南行。四百餘里。到菩提樹。其處周圓
三十里內。聖跡尤遍。法師停八九日。禮拜乃遍。至第
十日。那爛陀寺眾。差四十德來。迎至寺莊。宿大目揵
連本村。明日食後。更有二百餘僧及千餘檀越。擎舉
幢盖花香來迎。引入那爛陀寺。既至。合眾都集。法師
與相見眾坐。令維那唱法師住寺。寺內所有一切共
同。眾相見訖。差二十人有德行者。將法師參正法藏。
即戒賢法師也。其人愽聞強識。佛法及外道經書。一
切通達。又最耆宿。時年一百六十歲。眾所共尊。不敢
片其名。故號為正法藏。法師隨入謁。方牽師資。務盡
其敬。頂禮讚歎訖。正法藏命法師及諸僧坐。問從何
處來。報從支那國來。欲於師處。學瑜伽等經論。聞已
啼泣。喚弟子覺賢。令說三年已前病惱因緣。覺賢曰。
和上去今三年已前。有患。四支拘急。如火燒刀判之
病。意厭此身。欲不食取盡。於夜中。夢天人黃金色。謂
和上曰。汝勿厭此身。身是法器。脩習難得。汝過去曾
作國王。多惱眾生。故招此苦。當自悔責。禮誦行道。廣
通正法。業累可除。直欲不食捨之。終不得了。死已受
身。還得受苦。猶如井輪。迴轉無息。復三年餘。有支那
國僧。欲來於此。學諸經論。已發在路。汝可待之。為演
<pb n="380"/>
說付授。彼人得已。當轉流通。以功德汝罪自滅。我是
曼殊室利。憐愍汝故。來相告。當依我語。今日已後。所
患亦當漸除。語已而滅。從爾來。和上漸則安隱。正法
藏又問。汝在路經今幾時。報曰。過三年向欲四年。既
與昔夢狀同。深相慰喻。法師親承斯記。悲喜不能自
勝。更起禮謝。言意訖。辭出。安置幼日王院。七日供養
已。更與上房第四重閣。加諸供給。日得擔步羅一百
二十枚。檳榔子二十顆。豆穀子二十顆。龍香一兩。供
大人朱一升。蘇油乳酪石蜜等。皆日足有餘一期之
料。數人食不盡。給淨人婆羅門一人。出行乘象。與二
十人陪從。免一切僧事。寺內主客萬人。預此供給者。
滲法師有十人。言供大人米者。此即粳米。大如烏馬
豆。成飯已後。香聞百餘步。摩揭陀國。獨有此米。餘國
更無。收植又少。唯國王及廣知法大德得食。餘人不
得。故云供大人米。其遊履外國見重。所至皆此類也。
法師安置已。向王舍城。觀禮聖跡。數日方周訖。已還
那爛陀。請戒賢法師講瑜伽論。同聽者數千人。如是
聽瑜伽三遍。順正理一遍。顯揚對法因明聲明集量
論等各一遍。中百二論各三遍。其俱舍婆沙六足阿
毗曇等。已於迦濕彌羅等諸國聽訖。於此尋讀決疑
而已。如是五年。不捨晝夜。聽訖。復往伴爛拏鉢伐多
國。尋禮聖迹。有孤山。極為秀麗。山中有精舍。中有尅
檀觀自在菩薩像。特多靈驗。有所願求。至心皆得。其
守護人。恐塵河。於外面各十步。作勾欄。人有散花請
願。皆於欄外。不許入內。法師敬欲往祈請。買種種花。
穿之為縵。將到像所。至誠禮訖。向菩薩跪。發三願。一
者。於此學已。得平安還歸本國者。願花住尊手。二者。
所脩福慧。願生覩史多天宮。事慈氏菩薩。若如意者。
願花挂尊兩臂。三者。聖教稱眾生界中。有一分無佛
性者。某今自疑。不知有無。若有佛性。脩行可成者。願
花貫尊頂。請訖以花縵遙散。咸得如言。既滿所求。歡
喜無量。於傍見者。莫不禮敬。而結因緣。從此更巡諸
國。窮南海之濵。觀尋聖迹。問訪師友。復至鉢伐多國。
有數大德。學業可遵。因停二年。就學正量部根本阿
毗達摩及攝正什論教實論等。復還那爛陀寺。參禮
正法藏已。復往杖林山居士勝軍論師所。論師剎帝
利種。幼而好內外經書。五明數術。無不窮覧。每依杖
山。養徒教授。恒講佛經。道俗宗歸者。日數百人。諸國
王等。數來視禮。洗足供養。封賞城邑。時人號為步異。
此云食邑者。法師就學唯識決擇論意義理成無畏
論不住涅槃論十二因緣論莊嚴經論。及聞瑜伽因
明等訖。已於夜中。忽夢見那爛陀寺。房院荒穢。並繫
水牛。無復僧侶。法師從幼日王院西門入。見第四重
閣上。有一令人。色貌端嚴。光明滿空。遙指寺外。謂法
師曰。汝隨我看。即尋指外望。見村邑林池。為火焚燒。
並成燼。金人曰。汝可早歸。此處却復十餘年。戒日
王崩。印度荒亂。惡人相害。當如此地。汝宜知之。言訖
不見。法師覺已恠歎。向勝軍說之。答曰。三界無安。能
知不爾。此聖人之垂誡。不可不依。是法師所行。皆為
菩薩護念。將往印度。告尸羅而駐待。淹留未返。示無
常以勸歸。若所為。不契聖心。誰能此祚。永微之末。戒
日王果崩。印度飢荒。並如所告。國家使人王玄策見
其事。法師在彼之日。覩那爛陀寺大德師子光等。立
中百論宗。破瑜伽等義。法師語之。聖人作論。終不相違。
但學者之不通耳。因造會宗論三千頌。戒賢師已下。
見咸稱善。彼具流行。先有南印度王灌頂師。名般若
毱多。明正量部義。造破大乘論七百頌。時戒日王。因
討賊行次。烏荼國小乘師等。保重此論。取以示生。并
請與大乘擊論。王許。遂作書與那爛陀寺。差四大德。
善大小宗及外道經者。可詣行所擬共小乘外道論
我。正法藏乃差海惠智覺師子光及法師。為四人應
王之命。未發問。復有順世外道。來求論難。書四十條
義。懸於寺門。法師遣取立論。喚外道共論。往復三四
<pb n="381"/>
番。婆羅門默無所說。先有契。屈者斬首相謝。外道請
依先約。法師曰。我沙門釋子。當不害昆蟲。況煞人乎。
外道歡喜。請終身給侍。聞者無不稱慶。時欲往烏荼。
乃訪得彼論披尋。數處有疑。謂所伏婆羅門曰。汝曾
聽此義不。答曰曾聽。我於時善。法師遣說一遍。備得
其旨。遂尋其謬。即申大乘義破之。為一千六百頌。名
制惡見論。將呈戒賢及德眾。咸悉稱善曰。以此窮竅。
何歒不巳。法師善得彼宗。乃放所伏婆羅門。隨意所
之。外道歡喜辭去。往東印度。向拘摩羅王。談法師之
德。王聞甚悅。發使來請。王使再三乃去。是時正欲歸
還。已並裝束。那爛陀大德及徒眾。咸皆勸住。法師念
此經論少闕。本意取以流通。不能建某宿心。確然不
許。於是辭別。將經像。赴拘摩羅王所。其國先來。未行
佛法。多信外道婆羅門教。法師至止。異黨雲屯。請王
擊論。驗其勝負。法師妙辨既開。邪徒草靡。王加崇重。
卑詞請問。諸佛功德。願示所由。法師為王。述讚如來
三身利物。因即為造三身論三百偈。王乃歡未曾有。
頂戴受持時戒日王。聞法師在拘摩羅王處。驚曰。我
頻請不至。何因在此。發使語拘摩羅王。送支那法師
來。王知戒日欽戀。令嚴象車二萬乘船三萬艘。法師
溯殑伽河。以赴王所。至羯未唱祇羅國。王見法師。頂
禮雙足。散無量花。讚頌訖言曰。弟子先遣請法師。何
為不來。法師答。當奉命時。聽受未了。不獲參王。王曰。
師從支那國來。彼有秦王破陳樂歌舞之曲。秦王者
何人。有何功德。致此詠歌。法師報。秦王者。即支那國
今之天子也。本國見國王有聖德。能除兇禁暴。覆潤
羣生者。則歌而詠之。秦王是大聖之人。為蒼生撥亂
反正。重安宇宙。再曜三光。六合懷恩。故有斯詠。王曰。
如此聖人。故天遺為物主也。於是延入行宮。陳諸供
養。王曰。聞造制惡見論何處在。法師報。在此。遂遣取
觀甚悅。謂其門師等弟子聞曰。光既出。螢燭奪明。師
等所寶之宗。他皆破訖。試救看。小乘諸僧無敢言者。
王曰。師論太好。在此諸師。並皆信伏。恐餘國小乘外
道。尚守愚迷。望於中印度曲女城。為師作一會。命五
印度沙門婆羅門外道等。發顯大乘。使其改邪從正。
不亦大哉。是日發　　勅。普告集曲女城。觀支那法
師論。自冬初而進至臈月。方到會場。四方沙門婆羅
門外道等。蘊義洽聞之輩。到者數千人。王先令造殿。
容千餘人。於中安尊像陳香花音樂。設食行施訖。請
法師昇座。標舉論宗。命諸眾徵擊。竟十八日。無一人
敢問。王讚歎。施法師銀錢三萬金錢一萬上㲲衣一
百具。又令大臣將法師袈裟。巡眾告唱云。支那法師
論勝。十八日來。無敢問。並宜知之。諸眾歡喜。為法師
各立美號。大乘眾號為摩訶耶那提婆。此云大乘天。
小乘者號為木叉提婆。此此解脫天。燒香散花。禮敬
而去。自是德音遐振。會訖欲還。王留。更觀七十五日
大施。觀訖辭還。王施大象一頭金銀錢數萬。法師受
象。不受錢等。戒日王拘摩羅王等。十八大國王。流淚
辭別。北道而歸。俻經艱險。度雪山葱嶺等。歷三十餘
國。到于闐。附表陳請　勅遣于闐王。多給駝馬。至燉煌
以貞觀十九年春正月。到長安。於西域請轉法輪像
等七軀。經論六百五十七部。佛肉舍利一百五十粒。
二十五日送經像於弘福已。謁帝於洛陽。三月一日。
奉勅還京師。即於弘福翻譯。及脩西域記。至二十年
秋七月十三日。進新翻經。并請御製經序。及進西域
記。蒙神筆報書。極裒揚之美　勅書云。法師夙標高
行。早出塵表。泛寶舟而登彼岸。搜妙道而闢法門。弘
闡大猷。蕩滌眾罪。是故慈雲欲卷。舒之蔭四空。惠日
將昏。朗之照八極。舒朗之者。其唯法師乎。朕學淺心
拙。在物猶迷。況佛
教幽微。豐能抑測。請為經題。非己所
聞。又云。新撰西域記者。當自披覽。勅奘尚法師。又表
謝。兼重請序。至二十二年。駕幸玉華宮。六月敕追法
<pb n="382"/>
師。既至。接以殊禮　勅問師比更翻何經論。答近翻
瑜伽師地論一百卷。上曰。此論甚大。何聖所作。復明
何義。答論是彌勒菩薩造。明十七地義。何名十七地。
法師答名及標大旨。上甚悅。於是勅遣使。向京取論。
論至。自披更歡喜。因勅所司。寫新翻經論。為九本。頒
與雍洛相兖荊揚等九州。遣[逅-口+巿]流布。法師更請經題
　恩勅方許。至其年八月四日。製序訖。凡七百八十
言。題云大唐三藏聖教序。通冠新經之首。於明月殿。
命弘文舘學士上官儀。以所製序。對群僚宣讀。霞爛
錦舒。光讚兼極。凡厥百僚。喜躍慶賀　今上在春宮。
又製述三藏聖教序訖。凡五百七十言。二聖序文出。
後法師又陳表謝蒙勅。報云。朕才謝珪璋言慙愽達。
至於內典。尤所未閑。昨製序文。深為鄙拙。唯恐穢翰
墨於金簡。標瓦礫於珠林。忽得來書。謬承裒讚。循躬
省慮
。彌益厚顏。善不足稱。空勞致謝。法師又陳表重
謝　勅。報書云。朕往
不讀經。兼無才智。忽製
論序。翻汙經文。具覽來言。枉見裒餝。愧逢虗美。唯益
真慙。自此之後。四方道俗。手儛足蹈。歌詠連音。內外
揄揚。曾未浹晨而周六合。慈雲再蔭。惠日重明。歸依
之徒。波迴霧委。所諸上之化下。猶風靡草。因賜摩雲
納袈裟一領。妙絕今古。價直萬金。又令天下寺觀。各
度五人。冬十月隨　駕還京。於北闕別弘法院安置。
有令造慈恩寺。於寺西北角。造翻經院　勅法師移
就翻譯。給弟子五十人。弘福舊處。仍給弟子十人看
守。至永微二年。請造梵本經臺。蒙勅施物。遂得成就。
至五年六月。迎法師入內。法師於臨文等殿。翻發智
等論。經數日。降手詔飛白書云。師年尊。此間小窄。體
中如何。又顯慶年中恩勅云。大慈恩寺僧玄奘。所翻
經論既新。翻譯文義須精。宜令太子太傅尚書左僕
射燕國公于
志寧。中書令兼撿挍吏部尚書南陽縣
開國男來濟。禮部尚書高陽縣開國男許敬宗。黃門
侍郎兼撿挍太子左庶子𨸣陰縣開國男薛元超。守
中書侍郎兼撿挍太子右庶子廣平縣開國男李義
府。時為看閱。有不隱便處。即隨事潤色。若須學士。任
量追三兩人。又法師請御製大慈恩寺[石*((白-日+田)/廾)]文。蒙恩勅
許。造詞及法師。多所裒贊。[石*((白-日+田)/廾)]文成後。又陳表請神翰
自書。又蒙恩許書訖。法師符佛之再榮。遂共京城僧。
造幢蓋等迎。勅又遣見在王公太常九部樂及二縣
音聲。千餘車助送　上居安福門觀之。光揚之美。難
為具述。又施摩雲納一領。妙類前恩。并餘時服百有
餘事。二年駕幸洛陽宮。法師預往。安置在稱翠宮。於
大內麗日殿。翻觀所緣緣論等。又翻大毗婆沙等論。
在所無輟。其少室山西北緱氏故縣。南遊仙鄉控[鴳-女+隹]
里鳳凰谷。是法師之生地。某少室山北少林寺。是巍
孝父所立。極山泉之美。是并流支譯經之處。法師意
願拪託。至九月。陳表請住少林。為國翻譯。蒙神筆報
書云。省表。知欲晦迹巖泉。追林遠而架往。託慮禪寂
軌澄什。以標今。仰挹風微。寔所欽尚。朕業空學寡。靡
究高深。然以淺識薄聞。未見其可。法師津梁三界。汲
引四生。智皎心燈。定凝意水。非情塵之所曀。豈識浪
之能驚。然以道德可居。何必太華疊嶺。空寂可舍。豈
獨少室重巒。幸戢來言。勿復陳請。即市朝大隱。不獨
貴於昔賢。見聞弘益。更可珍於即代。既戢遺言。不敢
重請。又顯慶三年中　勅為皇太子。於濮王故宅。造
西明寺。令給法師上房一口。新度僧十人。以為弟
子。此地貴於般若。所代雖翻。未及周俻。諸德咸請。依
大本更翻。然般若總二十萬偈。可成六百卷。法師以
為在京多務。恐難卒了。於是屢請居山。方蒙恩許。往
玉花宮寺翻譯。仍勅供給。一准在京。至彼。以顯慶五
年正月一日。翻大般若。至龍朔三年十月二十三日
<pb n="383"/>
終訖。凡四處十六會。說總六百卷。中間又翻成唯識
論辨中邊論唯識二十論品類足論等。至十一月二
十三日。命窺基賷表。請聖上製大般若經序。至十二
月七日。於蓬萊宮美進時通事舍人馮義宣　口勅
許。法師從少以來。常願生彌勒佛所。及遊西方。又聞
無著菩薩兄□弟。亦願生覩吏多天宮。奉事彌勒。並
得如願。俱有證驗。益增尅勵。自至玉花。每因翻譯。及
禮懺之際。恒發願上生覩吏多天。見彌勒佛。除翻經
時以外。若晝若夜。心心相續。無蹔恷癈。從翻大般若
訖後。即不復翻譯。唯行道禮懺。
至麟德元年正月一日。玉花寺眾及僧等。請翻大寶
積經。法師辭曰。知此經於漢土未有經。縱翻亦不了。
固請不免。法師曰。翻必不滿五行。遂譯四行止。謂弟
子及翻經僧等。有為之法。必歸磨滅。泡幻之質。何得
久停。今麟德元年。吾行年六十有三。必卒於玉花。若
於經論有疑。宜即速問。勿為後悔。徒眾聞者無不驚
泣。皆曰。和上尊體康和。計年未至耆耄。何為忽作此
言。報曰。此事自知。非徒眾所悉。是時法師。未有[病-丙+失]患。
徒眾相顧。咸生疑恠。至正月三日。法師又告門人。吾
恐無常。欲往辭佛。遂與弟子等往。先造俱胝像所。禮
懺辭別。其有翻經僧及子等辭向京覲省者。法師皆
報云。汝宜好去。所有衣鉢經書。並皆將去。吾與汝別。
汝亦不須更來。設來亦不相見。去者報云。和上康休。
必無此事。法師報曰。非汝所知。去者果不重見。至正
月八日。有弟子僧玄覺。夜見夢一大木浮圖。高顯嚴
麗。意欲瞻仰。忽然摧倒崩振。心驚。遂即睡窹。平旦參
禮。具說此事。法師報曰。此事屬我。不關於汝。勿為憂
怖。至月九日申時。又告玉花寺寺主慧德等曰。某必
當死。經云。此身可惡。猶如死狗。某捨命已。勿延宮寺。
宜於山原靜處安置。作一容身棺。造一周棺。蘧蒢轝
送。至彼可依教火焚。最為第一。慧德等恠歎。不疑即
有此事。至其日將暮。因向後房。度一小博□損足。初
經四日。仍如常行止。至十三日。遂即疾臥。至十六日。
閉目開目。頻見有白蓮花。大於食盤。光淨鮮潔。至十
七日。又見無量百千人眾。其形偉大。皆服錦衣。又賷
錦綺種種花寶。莊嚴法師所住房宇。以次漸莊。遍翻
經院內外堂殿。乃至山林。並為寶飾花幡幢蓋。又奏
音樂。後見門外。無數寶轝。有百味飯食及諸香果藥。
並非人間之物。皆將來獻上法師。法師辭云。此供具
六通者所受。某未具此德。不敢當之。雖確辭讓。而進
獻不止。侍者驚觸。遂開目。向寺眾等。具說前事。寺主
慧德。其夜月甚明朗。見告坎山上樹。並變為白幢蓋。
兼見二人。舉一寶輿種種肴饍。被山遍谷。似有奉獻。尋
即參具陳其事。正相快會。又云。某一生已來。所明福
慧。准斯所見。功不虗捐。信諸所言無有謬也。因命翻
經僧嘉尚。錄出比來所翻大般若經瑜伽等大小乘
經論。總翻七十五部。合一千三百三十一卷。令其諷
讀。深自忻慶。又云。某無常期至。宜告門徒。並來取別。
至二十一日。寺主慧
德。夢見無量金像。云是千佛。東
方當翻經院上空中。現已還沒。至二十二日。門徒總
集。令作捨墮願久所有衣及非衣。並皆罄捨。造十俱
胝像。又請僧轉讀行道。燒燈供養。洗浴眾僧。至二十
三日。設齊訖。正午令工人。於嘉壽殿。以香塗香木樹
菩薩像骨。對寺眾及門徒。各各歡喜。辭訣取別。又造
遺表。弟子窺基奉進。遂嘿正念。後人說偈教傍人誦
云。南謨彌勒如來應正等覺。取與含識。速奉慈顏。南
謨彌勒如來所居內眾。取捨命已。必生其中。至二月
四日。看病僧明藏見二人。各長丈餘。著白衣冠。各以
一手。共擎一大白蓮花。花臺三重。非常可愛。如小車
輪許大。至法師前立口云。無量劫來。惱亂眾生。諸定
業報因。令小疾小許輕受。並得除滅。宜當慶喜。莫生
憂惱。法師見已。合掌良久。遂自迴轉。以右脇著床。舒
<pb n="384"/>
足重疊。右手支頭。左手申安𦝨上。迄至命終。更不轉
動。明藏更問。見何等相。報云。勿問妨吾正念。至五日
中夜。弟子光等又問。和上定生彌勒前不。報云。決定
得生。言訖捨命。時經六十日。頭髮漸生。顏色如常。赤
白不異。又有香了無餘氣。得病之時。翻經使人許玄。
俻聞奏。蒙　勅遣毉人。將藥往看。比至法師已亡。毉
不及。終後坊州判史竇師備聞奏　恩勅葬事所須。
並令官給。次奉　勅旨。玉花寺僧玄弉既亡。其翻經
事且停。已翻成者。宜准舊例。官為抄寫。自餘未翻本。
付慈恩寺。好掌勿令損失。其玄弉弟子。及翻經僧。先
非玉花寺僧者。宜各放還寺。又奉敕旨。故僧玄弉。葬
日宜遣京城僧尼造幢。送至墓所。冥祥預表其事。寔
繁不俻。列法師蒙二帝珍敬。儭施綿帛綾綵萬餘匹。
上納袈裟時服等數百年事。法師得之。皆為國造塔。
盡俱胝絹像一千揁。賢劫千佛一千揁。彌勒佛一千
揁。像十俱胝。洗浴眾僧。給施貧人。一無貯蓄。隨得隨
散。唯以翻譯傳法為務。每翻一經。急急然恐不終訖。
一部了已。歡喜稱慶云。用此以答四恩。
竊聞八正之旨。實出苦海之津梁。一乘之宗。誠登涅
槃之梯蹬。但以物機未熟。致薀葱山之西。法花化時。
融方扇交河之石。暨乎摩騰入漢。教闡伊纏。僧會遊
吳。義覃荊楚。從此已來。遂得人修解脫之因。家樹菩
薩之業。是知傳法之益。其利愽哉。法師聳千尋之勁
質。湛萬蹟之波瀾。救溺俗為心憂。匡大法為身事。
故能陟重阻以求經。履危途而訪道。見珍殊俗。具獲
真文。自如來一代所說。鷲峯方等之教。鹿苑半字之
文。爰至後聖馬鳴龍猛無著天親諸所製依及山
柱等十八異執之崇。五部殊塗之致。並收羅研究達
其旨。悉得其文。并佛處代之迹。如泥洹堅固之林。
降魔菩提之樹。迦路崇高之塔。那竭留影之山。皆躬
申禮敬。亦無遺矣。心期充滿。覺覧復周。將施本土。遂
繕寫大小乘法教。六百五十七部。請轉法輪像等七
軀。佛肉舍利百有餘粒。以貞觀十九年春正月二十
五日。還至長安。道俗奔迎。傾都罷市。又此行經塗數
萬。俻歷難危。如固陰凍寒之山。飛波激浪之壑。厲毒
黑風之氣。狻猊貙豻之羣。並法顯失侶之鄉。智嚴遺
伴之地。班張之所不踐。章亥之所未遊。法師了爾孤
證。怛然無梗。扇唐風於八河之外。揚國仁於五印之
間。使乎遐域王侯。馳心輦歸國轂。係仰天衢。雖聖威
遠感。亦法師通述之力也。自歸國翻宣。若菴園之始
說。精文奧義。如金口之新開。而敬惜寸陰。勵精無怠。
神氣綽然。無所擁滯。遺務之後。猶為諸德。說西方聖
賢製述文義。詞旨淺深。部類不同。并少年在此間。周
遊講肆之事。高論劇談。郁哉盈耳。了無疲勌。其精力
過人。若斯法師。還國已來。于今十載。合翻梵本七十
五部。譯為唐言。總一千三百四十一卷。尚有五百八
十二部。未譯見翻者。大般若瑜伽論大毗婆沙順正
理等。皆是鎮國之寶。學人藪澤。然譯經之事。其來自
文起漢摩騰。迄今三藏。前後道俗百餘人。先代翻譯。
多是婆羅門法師。為初至東夏。方言未融。承受之
者。領會艱阻。每傳一句。必詳審疑迴。是以倒多說訛
今日法師。唐梵二方。言詞明達。傳譯便巧。如擎一物
掌上示人。了然無殊。所以歲月未多。而功倍前哲。至
如羅什稱善秦言。譯經十有餘年。唯得二百餘卷。以
此挍量。難易見矣。所悲運促。不終其志。嗚呼哀哉。
大唐故三藏玄弉師行狀一卷（終）
明德二年八月日。感得了此記冥詳撰（云云）
大師付法傳。被引用行狀文。彼此符合。尤可珍重
之也。　　　法印權大僧都賢寶記之

<other>No. 1651-2
 大唐三藏大遍覺法師塔銘（并序）</other>

<pb n="385"/>
朝議郎撿校尚書屯田郎中使持節洺州諸軍事
守洺州刺史兼侍御史上柱國賜緋魚袋劉軻撰
安國寺內供奉講論沙門　建初　書
歲丁巳開成紀元之明年。有具壽沙門曰令撿。自上
京抵洛師以縹囊盛三藏遺文傳記。訪余柴門于行
修里。且曰。聞夫子斧藻羣言舊矣。詎直專聲於班馬。
能不為釋氏董狐耶。抑豈不聞貞觀初慈恩三藏之
事乎。敢矢厥來旨云　三藏事跡。載國史及慈恩傳。
今塔在長安城南三十里。初　高宗塔于白鹿原。後
徙於此　中宗製影贊諡大遍覺　肅宗賜塔額。曰
興教。因為興教寺。寺在少陵原之陽。年歲[穴/(爿*帚)]遠。塔無
主。寺無僧。荒涼殘委。游者傷目。長慶初。有納衣僧曇
景。始葺之。大和二年。安國寺三教談論大德內供奉
賜紫義林。修三藏忌齋于寺。齋眾方食。見塔上有光。
圓如覆鏡。道俗異之。林乃　上聞。乃與兩街三學人。
共修身塔。兼礱一石於塔。至三年修畢。林乃化。遺言
於門人令撿曰。爾必求文士銘之。撿泣奉遺教。直以
銘為請。非法[序-予+(朝/諱)]之冢嫡。誰何至此乎。軻三讓不可。乃
略而銘之　三藏諱[序-予+(朝/諱)]奘。俗陳姓。河南緱氏人。曾父
欽後魏上黨太守。祖康北齊國子博士。父𠅤英。長八
尺。美鬚眉。魁岸沉厚。號通儒。時人方漢郭林宗。有子
四人。奘其季也。年十三。依兄[搪-口+止]出家於洛。屬隋季失
御。乃從　高祖神堯於晉陽。俄又入蜀。學攝論毗曇
於基暹二法師。武德五年受具。於成都。精究篇□。□
學成實於趙州。深學俱舍於長安岳。於是西經前來
者。無不貫綜矣。初中國學者。多以實相性空。通貫羣
說。俾彖象蹄。笱往往失魚兔於得意之路。至於星羅
碁布五法三性。扸秋毫。以矢名相界。地生彚。各有攸
處。曾未暇也。大遍覺乃興言曰。佛理圓極。片言支說。
未足師決。固是經來未盡。吾當求所未聞。俾跛眇兒
視履。必使解行如函蓋。始可為具人矣。且法顯智嚴
何人也。猶能孤遊天竺。而我安能坐致耶。初三藏之
生母氏。夢法師白衣西去。母曰。何去。曰求法。貞觀三
年。忽夢海中蘇迷盧山。遽凌波而入。乃見石蓮波外
承足。山險不可上。試踴身騰踔。颯然飈舉升中。四望
廓澈無際。覺而自占曰。我西行決矣。至涼州都督李
大亮防禁持功逼法師還京。法師乃宵遁。渡瓠蘆河。
出玉門。經莫賀延磧。艱難險阻。仆而復起者。何止百
十耶。自爾涉流沙。次伊吾高昌王麴文泰。遣貴臣。以
駝馬。迓法師於白力城。王與太妃及統師大臣等。尊
以師禮。王親跪於座側。俾法師躡履而上。資贈甚厚。
送至⿱芸木護可汙衙。又以二十四封書。通屈支等二十
四國。獻花繒五百疋於可汗。稱法師是以弟。欲求大
法於婆羅門國。願可汗。憐師如憐奴。其所歷諸國。為
其王禮重。多此類也。自爾支提梵剎。神奇靈跡。往往
而有。法師皆瀝誠盡敬。耳目所得。孕成多聞。與夫世
稱博物者。何相萬耶。詳載如傳。唯至中印度。那爛陀
寺等。遣下座二十人。明詳儀注者。引參正法藏即戒
賢法師也。既入謁。肘膝著地嗚足已。然後起。法藏訊
所從來。曰自支那。欲依師學瑜伽論。法藏聞則涕泗
曰。解我三年前。夢金人之說。佇爾久矣。遂館於幼日
王院覺賢房第四重閣。日供擔步羅菓一百二十枚。
大人米等稱是。其尊敬如此。法師既名流五印。三學
之士。仰之如天。故大乘師。號法師為摩訶天。小乘師
號解脫天。乃白大法藏請留之。法師曰師等豈不欲
支那之人。開佛慧眼耶。不數日。東印度王抅摩。迎法
師。戒日王聞法師在拘摩處。遣使謂抅摩曰。急送支
那僧來。抅摩曰。我頭可得。僧不可。戒日神武雄勇。名
震諸國。乃怒曰。爾言頭可得。可將頭來。抅摩懼乃嚴
象軍二萬。舡三萬。與法師同泝殑伽河。築行宮于河
北。抅摩自迎戒日于河南。戒日曰。支那僧何不來。抅摩
曰。大王可屈就。王既見法師。接足盡敬。且曰。弟子聞
支那國有秦王破陳樂。乃問。秦王是何人。法師盛談
<pb n="386"/>
　太宗應天順人事。王曰。不如此。何以為支那主。因
令法師出制惡見論。然小乘外道。未即推伏。請於曲
女城。集五印沙門婆羅門等。兼十八國王。觀支那法
師之論。凡十八日。無敢當其鋒者。戒日知法師無留
意。厚以象馬[壹-豆+(夗/木)]裝餞法師。又以素疊印書。使達官送。
法師所經諸國。令兵衛達漢境。法師却次于闐。因高
昌商胡。人朝附表。奏自西域還　太宗特降天使迎
勞。仍制于闐等道送法師。令燉煌迎於流沙。鄯鄯迎
於沮沫。時　帝在洛陽　勅西京留守梁國公元齡
偹有司迎待。是日宿于漕上。十九年春三月。景子留
守自漕。奉迎於都亭。有司頒諸寺帳輿花幡。送經於
宏福。翌日大會於朱⿱少隹街之南。陳列法師於西域所
得經像舍利等。其梵文凡五百二十夾。六百五十七
部。以二十馬負而至。自朱⿱少隹至宏福。十餘里。傾都士
女。夾道鱗次。若人非人。曾不知幾俱胝矣。壬辰。法師
謁　文武聖皇帝於洛陽宮。二月己亥。對於儀鸞殿。
因廣問雪嶺已西諸國風俗。法師皆偹陳所歷。若指
諸掌　太宗大悅。謂趙公無忌曰。昔苻堅稱道安為
神器。今法師出之更遠。時　帝將征遼。法師請於嵩
之少林翻譯　太宗曰。師西去後。朕為　穆太后。於西
京造宏福寺。寺有禪院。可就翻譯。三月己巳。徙宏福。
夏五月丁卯。法師方開貝葉。二十年秋七月。法師進
新譯經論。仍請製經序。并進奉　勅撰西域記十二
卷　太宗美法師風儀。又有公輔才。俾法師裼緇褐
襲金紫。法師因以五義。褒揚聖德。乞不奪其志。遂問
瑜伽十七地義　太宗謂侍臣曰。朕觀佛經。猶瞻天
望海。法師能於異域。得是深法。非唯法師願力。亦朕
與公等。宿殖所會。及三藏聖教序成　神筆自寫
　太宗居慶福殿。百寮陪位坐法師。命宏文館學士上
官儀。對羣寮讀之。二十二年夏六月　天皇大帝。居
春宮。又製述聖記。及菩薩藏經後序　太宗因問功
德何最。法師對以度人。自隋季。天下祠宇殘毀。緇伍
殆絕　太宗自此　勅天下諸州寺。宜各度五人。宏
福寺度五十人。戊申　皇太子宣令請法師為慈恩
上座。仍造翻經院。偹儀禮。自宏福迎法師　太宗與
皇太子後宮等。於安福門。執香爐。目而送之。至寺門
　勅趙公英中書令褚。引入於殿內。奏九部樂。破陣
舞。及百戲於庭而還。二十三年夏四月。法師隨　駕
於翠微宮。談賞終日　太宗前席攘袂曰。恨相逢已
晚。翌日　太宗崩於含風殿　高宗即位。法師還慈
恩。專務翻譯。永徽三年春三月。法師於寺端門之陽。
造石浮圖　高宗恐功大難成。令改用甎。塔有七級。
凡一百八十尺。層層中心。皆有舍利。冬十月　中宮
方姙。請法師加祐。既誕。神光滿院。則　中宗孝和皇
帝也。請號為佛光王。受三歸服袈裟。度七人。請法師
為王剃髮。及滿月。法師進金字般若心經及道具等。
顯慶二年春二月　駕幸洛陽。法師與佛光王。發於
　駕前。既到館於積翠宮。終譯發智婆沙。法師早喪
所天。因　扈從。還訪故里。得張氏姉。問塋壠已平矣。
乃捧遺柩。改葬於西原　高宗勅所司公給備喪禮。
盡飾終之道。洛下道俗。赴者萬餘人。釋氏榮之。三年
正月　駕還西京　勑法師徙居西明寺　高宗以
法師　先朝所重。禮敬彌厚。中使旁午。朝臣慰問。及
錫賚無虗日。法師隨得隨散。中國重於般若。前代雖
翻譯。猶未備。眾請翻焉。法師以功大恐難就。乃請于
玉華宮翻譯。四年十月。法師如玉華館於肅成院。五
年春正月一日。始翻梵本。總二十萬偈。法師汲汲然。
常恐不得卒業。每厲譯徒。必當人百其心。至龍朔三
年。方絕筆。法師翻般若後。精力刓耗。謂門人曰。吾所
事畢矣。吾瞑目後。可以蘧蒢。為親身物。門人雨泣。且
曰。和上何遽發此言。法師曰。吾知之矣。麟德元年春
正月八日。門人[序-予+(朝/諱)]覺夢一大浮圖倒。法師曰。此吾滅
度之兆。遂命嘉尚法師。具錄所翻經論。合七十四部。
<pb n="387"/>
總一千三百三十八卷。又造俱胝畵像。彌勒像。各一
千幀。又造素像十俱胝。供養悲敬二田各萬人。燒百
千燈。贖數萬生。乃與寺眾辭。三稱慈尊。願生內眷。至
二月五日夜。弟子光□問云。和尚決定得生彌勒內
眾否。頷云。得生。俄而去。春秋六十九矣。初　高宗聞
法師疾作　御毉相望。於道及坊州。奏至　帝哀慟。
為之罷　朝三日　勅坊州刺史竇師倫。令官給葬
事。又　勅宜聽京城僧尼。送至塔所。門人奉柩於慈
恩翻經堂。道俗奔赴者。日盈千萬。以四月十四日。葬
於[滻-文+(立-一)]東。京畿五百里內。送者百餘萬人。至總章二年
四月八日。有　勅徙於樊川北原。傷　聖情也。法師
長七尺。眉目若畵。直視不顧。端嚴若神。自大教東流。
翻譯之盛。未有如法師者。雖滕蘭澄什康會竺護之
流。無等級以寄言。其彬彬郁郁。已布唐梵新經矣。自
示疾至於昇神。奇應不可殫紀。蓋莫詳位次。非上地
其孰能如此乎。文曰。
三藏之生。本乘願來。入自聖胎。出於鳳堆。大業之季。
龍潛於并。孺子謁　帝。與兄偕行　神堯奇之。善果
度之。不為人臣。必為人師。師法未足。自洛徂蜀。學無
常師。鳥必擇木。跡窮夷夏。更討身毒。寺入爛陀。師遇
尸羅。王逢戒日。論得瑜伽。瑜伽師地。藏教泉府。蝟𧎩
名數。蠒抽聖緒。我握其摳。赤幡仍竪。名高曲女。歸我
　真主。主當　文皇。臣當蔡梁。天下真觀。佛氏以光。
光光三藏。是護是付。付得其人。經論彬彬。梵語華言。
胡漢相宣。台臣筆受。御膝前席。積翠飛花。恩光奕奕
　太宗序教　天皇述聖。揚於王庭。百辟流詠。三藏
慰喜。靈祇介祉。篾彼滕什。□無此事。我功成矣。我名
遂矣。脫屣玉華。昇神睹史。發棺開殮。天香馥馥。地位
孰分。神人是卜。中南地高。樊川氣清。修塔者誰。林公
是營。門人令撿。實尸其事。銘勒塔旁。撿真法子。
開成四年五月十六日馮翊沙門令撿修建

<other>No. 1651-3
 大唐三藏玄奘法師表啟一卷</other>

<other>進經論等表</other>
沙門玄奘言。玄奘聞。羲畵既陳。肇有書契。籀文斯闡。
爰盛典謩徒以誨義輔德。紀情栝性。猶纏埃累之間。
未出寰區之表。豈若龍宮秘旨。鷲嶺微詞。導群迷於
沙界。庇交喪於塵劫。然則至極無象。演其源者法王。
至理無言。詮其道者
聖帝。伏惟　陛下纂靈出震。撫運登樞。勝茂九瀛。掩
骨庭而獨步。飛英八極。𨏭軒昊而高視。分麾紫塞。翦
隨[寇-(敲-高)+ㄆ]於幽陵。駐蹕青丘。蕩妖氛於蟠木。武功既戢。歸
馬華山。文德載宣。受圖宛岫。於是刊書延閣。創禮容
臺。鳳篆龜文既葳蕤於東觀。銀鉤玉字亦洗汙於南
宮。猶故屬想真如。緬懷空寂。紹宣妙法。以為大訓。由
是。鹿野之談。應聖期而重譯。鷄林之士。仰神化以來
儀。建香城於中洲。引玄津於神縣。像教東被斯為盛
矣。玄奘行業無紀。空符曲成。謬齒緇徒。有慙先哲。慨
然懷憤。誓以弘宣。𠗦恃圀威。遠尋靈跡。往在西域。躬
習梵言。覧毗尼之奧旨。窺多羅之密藏。所護梵本經
論總一千怢。六百五十七部。佛像七軀。佛肉舍利一
百五十粒。并骨舍利等一函。既而治裝金地旋軔玉
門。祇奉綸言。載合飜譯。爰召開士同證慧義。研思淹
時。未能總畢。見絕筆者。凡五十八卷。名曰大菩薩藏
經二十卷。佛地經一卷六門陁羅尼經一卷。顯揚聖
教論二十卷。大乘阿毗達磨雜集論十六卷。勒成八
袠。繕寫如別。及前舍利佛像梵本經論等。謹詣闕奉
進。但聖鑒照明。玄言沖遠。玄奘學非沉秘。識謝詠通。
何以仰稱天規。敬弘至教。亦由熒熒爝火。對脩景以
摛光。涓涓細流。足巨壑而成大。追慙戰悸。若履氷谷。
謹言。
<pb n="388"/>
貞觀二十年七月十三日沙門玄奘上
<other>進西域記表</other>
沙門玄奘言。蟠木幽陵。雲官紀軒皇之壤。流沙滄海。
夏載著伊堯之域。西羌白環。薦垂衣之后。東夷楛矢。
賄刑措之君。固已飛英曩伐式微前典。伏惟　陛下。
握紀乘時。提衡範物。刳舟弦木。威天下而濟群生。鼇
足蘆。堙方輿而補圓葢。曜武經於七德。闡文教於
十倫。澤徧泉源。化霑蕭葦。房芝發秀。井浪開華。樂囿
馴班。巢阿響律。浮紫膏於貝闕。霏白雲於玉撿。遂使
菀若木而池濛氾。霈炎火而照積氷。梯赤坂而承朔。
泛蒼津而委晝。史曠前良。事絕故府。豈如漢開張掖。
延接金城。秦戍桂林。裁通珠浦而已。玄奘幸屬天地
貞觀。華夷靜謐。冥心梵境。敢符好事。命均朝露。⿰身力譬
秋螽。徒以上假皇靈。下資螾命。飄身邁迹。求遐自邇。
展轉膜拜之鄉。流離重譯之外。條支巨⿱少隹。方驗前開。
[(ㄇ@(企-止))/剡]賓孤鸞。還稽曩實。時福歲積。人欲天從。遂得下處
岫而洽提河。援鸖林而栖鷲嶺。祇園之路。麗迤空存。
王舍之基。婆陀可陟。尋求歷覧。時序推遷。言反　帝
京。忽將二紀。所聞所履。百省卅八國。竊以章允之所
踐藉。空陳廣袤。夸父之所淩厲。無述土風。班超侯而
未遠。張騫望而非愽。至於玄奘所記。微為詳盡。其迂
辭瑋說多從翦弃。綴為大唐西域記。一十二卷。繕寫
如別。玄奘稟質愚魯。昧於緝實。望須之右筆。餝以左
言。截此蕪辭。採其實錄。標百王之稱首。苻九丘於皇
代。庶使山經悶彩汲傳韜華。無任區區。謹詣闕奉輕
塵旒扆伏深戰⿰火勾。謹言。
貞觀廿年七月十三日沙門玄奘狀上
<other>請　大宗文皇帝作經序并題經表</other>
沙門玄奘言。玄奘早預玄門。幸逢昌運。希聞至道。遊
心法筵。每恨正覺遺文。尚未詳俻。遂慨然懷慕。遍歷
殊方。遠賴皇威。所期咸濟。去年二月。奉　詔翻譯。今
見成五部總五十八卷。繕寫如別。竊見弘福幸尊像
初成。聖上親降鑾輿。開青蓮之目。今經論新翻。敢錄
斯義。伏願階下曲垂神翰。表發經題。親紆玄藻。序明
宗極。所望天文秘思。與日月齊明。玉字銀釣。將乾坤
等固。庶百代之下。歌詠無窮。千載之外。瞻仰無絕。不
任慺慺之至。謹奉表以聞。輕觸天威。伏增悚汗。謹言。
貞觀廿年七月十三日沙門玄奘上表
<other>大宗文皇帝報請作經序　　勅書</other>
省書具悉來意。法師夙標高行。早出塵表。泛寶舟而
登彼岸。搜妙道而闢法門。弘闡大猷。蕩滌眾罪。是故
慈雲欲卷舒之蔭四空。慧日將昏朗之照八極。舒朗
之者。其惟法師乎。朕學淺心柮。在物猶迷。況佛教幽
微。豈能仰測。請為經題。非己所聞。又云。新撰西域記
者。當自披覧。勅奘尚。
貞觀廿年七月十三日內出與玄奘法師謝
<other>大宗文皇帝勅書表</other>
沙門玄奘言。伏奉　墨勅。猥垂獎喻。祇奉綸言。精守
振越。玄奘誠惶誠恐。玄奘業尚空疎。謬參法侶。幸屬
九瀛有截。四表無虞。𠗦皇靈以遠征。恃　國威而訪
道。窮遐冐險。雖勵愚誠。慕異懷荒。寔資朝化。所獲經
論。奉　勅翻譯。見成卷軸。未有詮序。伏惟　陛下叡
思雲敷。天華景爛。理苞繫象。詞逸威英。跨千古以飛
聲。掩百王而騰實。竊以神力無方。非　神思不定詮
其理。聖教玄遠。非　聖藻何以序其源。故乃冐犯威
嚴。敢希題目。　震睠沖邈。不垂矜許。撫躬累息。相領
失圖。玄奘聞。日月麗天。既分暉於戶牖。江河紀地。亦
流潤於巖涯。雲和廣樂。不秘響於聾昧。金璧奇珍。豈
韜彩於愚瞽。敢緣斯理。重以于祈。伏乞雲雨曲垂。天
文府照。配兩儀而同久。與二耀而俱懸。然則鷲嶺微
言。假神筆而弘遠。鷄園奧典。託英詞而宣暢。豈止區
區梵眾。獨荷恩榮。蠢蠢迷生。方超塵累而已。無任誠
懇之至。謹詣闕奉表以聞。輕觸天威。伏深戰慄。謹言。
<pb n="389"/>
貞觀廿年七月十四日沙門玄奘上表
<other>謝納袈裟剃刀表一首</other>
沙門玄奘言。伏奉　勅旨施納袈裟一領。賓䥫剃刀
一口。雲雨曲垂。謬霑霈澤。光命隆厚。精守震越。玄奘
幸遭文明之化。早預息心之侶。三業無紀。四恩靡答。
皇睠不遺。思榮府墜。忍辱之服。彩含流霞。智慧之刀。
銛逾切玉。謹當服以降煩惱之魔。佩以斷塵勞之網。
起餘譏於彼己。懼空疎於冐恩。濫叨殊禮。慚恧屏營。
不勝悚荷之至。謹奉表陳謝以聞。塵黷天鑒。伏深戰
慄。謹言。
貞觀廿二年七月十四日沙門玄奘上表
<other>謝大宗文皇帝製三藏聖教序表</other>
沙門玄奘言。竊聞六爻探𧷤。局於生滅之場。百物正
名。未涉真如之境。猶且違微義冊。覩奧不測其神。遐
想軒圖。歷選並歸其義。伏惟　皇帝陛下玉毫降質。
金輪御天。廓先王之九州。掩百千之日月。廣烈代之
區域。納恒沙之法界。遂使給園精舍。並入隄封。貝葉
靈文。咸歸府。玄奘往因振錫聊謁崛山。經途萬里。
帖天威如尺步。匪乘千葉。詣雙林如食頃。搜揚三藏。
盡龍宮之所儲。研究一乘。窮鷲嶺之遺旨。並已載之
素象。遠獻紫震。尋蒙下詔。賜使飜譯。玄奘識乖龍樹。
謬忝傳燈之榮。才異馬鳴。深愧寫瓶之敏。所譯經論。
紕舛尤多。遂符天恩。留神構序。文超象繫之表。若聚
日之放千光。理括眾妙之門。同法雲之濡百草。一音
演說億劫寂逢。忽以微生。親承梵響。踊躍歡喜。如聞
受記。無任欣荷之極。謹奉表詣闕。陳謝以聞。謹言。
貞觀廿二年八月五日沙門玄奘上表謝
<other>大宗文皇帝報玄奘法師謝表　　勅書</other>
朕才謝珪璋。言慙愽達。至於內典。尤所未閑。昨製序
文。深為鄙拙。唯恐穢翰墨於金簡。標瓦礫於珠林。忽
得成來書。謬承褒讚。循躬省慮。彌益厚顏。盖不足稱
空勞致謝。
貞觀廿二年八月五日內出與玄奘法師
<other>謝述聖記啟</other>
沙門玄奘啟。竊以。識真者寡。每苦徂東之路。迷方者
眾。共假司南之車。況乎大道玄遠。妙門虗寂。非乘叡
智。孰能詮序者哉。伏惟。皇太子殿下體資宸極。仁被
春方。照佛日以重輝。紹法輪於將墜。津梁有屬。傳燈
斯在。玄奘志窮佛道。誓損軀命。[(奧-釆+米)-大+ㄎ]自東夏。願至西方。
皇靈護持。得經論六百五十七部。尋蒙恩勅。令玄奘
翻譯。爰降慈旨。為制序文。布慈雲於塵劫。澍惠雨於
沙界。殿下遊刃三藏。仰弘十善。復製述聖之記。光闡
大猷。明實相之門。則有而不有。談宣寂之境。則空應
皆空。獨得神裏。遠超繫表。玄奘未澄濁水。忽得明珠。
謹當頂受奉持。永為心鏡。不任下情悚□之至。謹奉
啟陳謝以聞。謹啟。
貞觀廿二年八月五日沙門玄奘上啟
<other>皇帝在春宮日報玄奘法師謝啟書</other>
治素無才學。性不聰敏。內典諸文。殊未觀覧。所作論
序。鄙拙尤繁。忽得來書。褒揚讚述。撫躬自省。慙悚交
并。勞師遠臻。深以為愧。
貞觀廿二年八月五日出內與玄奘法師
<other>大宗文皇帝與長命婆羅門書</other>
造化陶灼。短長異壽。天地覆載。愚智同生。故知上聖
上賢。無代不有。然而前帝寂得於逢。朕自領德薄行
輕。智微力淺。幸因夙緣有慶得遇真人。自慰藥已來。
手脚漸覺輕損。彌加將慎。冀得全除。撫疲躬而自歡。
荷神方而多愧。唯𠗦命於後藥。庶遐齡之可期。必望
超促世而長存。駐常顏而不朽。既白之髮。變素成玄。
已弊之躬。除衰益壯。此心此願。其可遂乎。唯竭深誠。
敬佇良術。
貞觀廿二年八月十日內出與長命婆羅門
<other>玄奘師玄法師請經流行表一首</other>
<pb n="390"/>
沙門玄奘言。竊以。玄宗無兆。因分教以垂訓。法本無
為。資言象以成化。是知詮名教者。法王之善權。闡言象
者。聖帝之能事。非夫三達遐鑒。四弘府濟。孰能撫金
輪之運。弘玉豪之教者歟。伏惟　皇帝陛下。侚齊作
聖。飲明體道。革澆弊之俗。垂色穆之化。風教被於三
千。疆場掩於百億。臨以政命。駕五乘而載馳。屈方外
之蹤。據域中之位。四海無虞。萬機有暇。儲慧寶於麟
閣。引智水於龍宮。玄奘業謝踈通。學慙稽古。肅承明
詔。詳譯梵文。內領庸愚。懼乖玄旨。深惟誠欵。恐蠹
大猷。是以夙夜匪懈。身心無怠。皇化所覃。無謬一音
之說。靈貺所祐。有感一人之心。晈日迴三舍之眼。丹
誠動九重之聽。爰紆神衷。序明聖教。詞峯切漢。已振
釋主之宮。義海浮天。將動梵王之請。由是牟尼大訓。
資聖藻而照宣。般若微言。憑帝献而光闡。然而幽居
陋俗。未聞梵響之聲。邊荒遠鄙。詎覩天文之麗。其見
譯訖經論。請冠御製三藏聖教序。及皇太子述聖記。
宣布遠近。咸使聞知。太郡名州。各施一本。是則道不
虗行。法無留滯。慧雲布於遐邇。法雨澍於中外。皇靈
享法施之福。永永無窮。黎元阜法財之用。生生無遺。
不任誠懇之至。謹奉表陳請以聞。伏願　天慈賜垂
矜[ㄠ-ㄙ+?]。輕塵聽覧。追增戰汗。謹言。
貞觀廿二年八月廿日沙門玄奘上表
<other>玄奘法師謝東宮書述聖記啟</other>
沙門玄奘啟。中使光臨。伏承明令。親降微毫。書述聖
記。曲垂霈澤。遠洽虗微。恭承竉命。對越惶悸。竊以。日
月經天。在鑒斯朗。聖賢闡化。遇感方弘。是以真教行
於明時。大訓興於昌運。非乘一人之慶。寧洽幽荒。非
燭三明之智。豈照冥昧。伏惟　皇太子殿下涵神智
水。澡性玄津。資曜克靈。繼明增朗。業照天縱。學貫三
乘之玄。道亞生知。才苞四辨之敏。至於開圖陳迹。妙窮
於八體。離經辨志。義綜於九疇。筆勢雲浮。詞峯霧洽。
含毫變六爻之象。揮翰煥三辰之光。降甲觀之秘藻。
闡祇園之奧旨。恩等風雲。明懸日月。淳化所被。蒼生
荷福。澤及幽顯。慶洽人天。不勝悅豫之誠。謹奉啟陳
以聞。謹啟。
貞觀廿二年八月廿六日沙門玄奘上狀
<other>請經出流行啟</other>
沙門玄奘啟。竊以。六爻陳迹。察陽陰之[誌-士+(夫*夫)]伏。八卦成
象。考日月之悔希。與夫忘言妙辨至道被於人天。滿
字宏規茂實勝於空有。拯淪胥之滯。鑒弱喪之流。語
其取捨。功豈同日。伏惟
皇太子殿下含章育德。基性多才。仁聲溢於萬[邱-丘+(看-目)]。惠
情留於三寶。深窮權實。妙達色空。不為而道茂。忘己
而功顯。降志紹隆。留神贊述。如洪鍾之待扣。若空谷
之必應。闡妙象於名言。暢幽答於聲教。遂乃照之以
慧燭。濟之以智舟。既朗長夜之□。爰拯暴流之溺。三
途享福。四生受賴。玄門慶矣。緇徒幸矣。然而邊隅泯
庶。未覩聖皇之藻。幽鄙黔黎。詎聞正遍之說。普天之
下。並蔭堯雲。遐方之俗。未霑法雨。玄奘飱和惠澤。靜
恭玄訓。祇奉綸誥。敬譯梵經。有感　皇靈擒章。序真
如之教。上迴叡思𩢙藻。述實相之宗。凡厥懷生。感欣
大賴。況親濡澤。豈勝踊躍。其見譯訖經論。請付外流
布。開慧眼於含識。蔭慈雲於群有。使夫遺法之徒。俱
蒙利喜。迷方之俗。咸遊覺路。不任誠懇之至。謹奉啟
陳請以聞。輕慶聽覧。伏增戰慄。謹啟。
<other>皇帝在春宮日所寫六門陀羅尼經及題菩薩
藏經等謝啟</other>
沙門玄奘啟　中使曲臨。光命隆渥。伏奉　神筆所
寫六門陀羅尼經一卷。及題大菩薩藏經等六十六
卷。殊私忽降。惕然惟答。惠澤光被。欣若登高。竊以。至
教希夷。理出窅⿱穴具之外。玄章沖邈。道闡言象之間。顯
晦從時。行藏在運。非屬淳和之化。豈弘幽顯之訓者
哉。伏惟　皇太子殿下。德隆天地。道照圓光。三靈宅
<pb n="391"/>
心。萬[邱-丘+(看-目)]式望。布慧雲而蔭火宅。聲法鼓而警幽途。霈
然蒙潤。超然逈齊。與夫皮紙骨筆之誠。曾何足喻。亡
身殉命之誓。領彼多慚。斯乃慶集皇靈。永馭金輪之
運。福滋聖善。速紹王毫之位。玄奘內省庸菲。觀道慶
辰。生微用淺。空荷榮渥。不勝抃躍之至。謹奉啟陳謝
以聞。輕繁省覽。伏用惶悚。謹啟。
貞觀廿二年九月十八日沙門玄奘上啟
<other>玄奘法師請附訊物及書往西域表</other>
沙門玄奘言。盖聞。道隆䨱載。功玄而化廣。德綏內外。
邇肅而遠安。是以。垂則天之教。成因地之化。斯固宰
物之大統。馭宇之洪範也。伏惟　皇帝陛下。資玄象
之盛明。縱厚載之至德。裁成品類。光闡彝倫。左袵之
鄉。重譯納貢。反舌之俗。請吏革音。非夫德通神明。仁
被幽顯。何以霧開重阻。風卷絕域者哉。玄奘德憑帝
力。問道遐方。祇奉法言。服膺梵學。博考名相之源。頗
問權實之致。聿成宣譯。式符玄訓。上感　皇情。重闡
鷲山之道。遠崇佛旨。再演龍宮之典。靜言教義。功歸
遐人。探𧷤大猷。誠惟明導。無為味法。有荷洪恩。不謝
深仁。恐蕪王化。玄奘爰初歸國。以至于今。凡厥緇徒。
深喜求法。愍其弊服。頗惠僧衣。今者見有袈裟三領
聖恩所賜。紬綾十匹。諸寺訪得。繡像綵幡。及諸供養
道具之。

玄奘三藏師資傳叢書卷上

<sarticle>玄奘三藏師資傳叢書卷下</sarticle>

日本　（佐伯定胤　中野達慧）　共編
<other>No. 1651-4
 大慈恩寺大法師基公塔銘（并序）</other>
朝散大夫撿挍太子左庶子使持節金
州諸軍事守金州刾史兼御史中丞輕
車都尉賜紫金魚袋　　李宏慶　撰
安國寺內供奉講論大德　建初　書
按吏部李侍郎又碣文法師。以　皇唐永淳元年仲
冬壬寅日。卒於慈恩寺翻譯院。有生五十一歲也。後
十日。陪葬於樊川元奘法師塔。亦起塔焉。塔有院。大
和二年二月五日。異時門人安國寺三教大德賜紫
法師美林。見先師舊塔摧圮。遂唱其首。率東西街僧
之右者。奏發舊塔。起新塔。功未半而疾作。會其徒千
人。盡出常所服玩。洎向來箕斂金帛。命高足僧令撿。
俾卒其事。明年七月十三日。令撿奉行師言。啟其故
塔。得全軀。依西國法。焚而瘞之。其上起塔焉。又明年
十月。賷行狀。請宏慶撰其銘。予熟聞師之本末。不能
牢讓。師姓尉遲。諱基。字[序-予+(朝/諱)]道。其先朔州人。累世以功
名。致爵祿。先考宗松都督。伯父鄂國公。　國初有大
勳力。[序-予+(朝/諱)]道身長六尺五寸。性敏悟。能屬文。尤善於句
讀。凡經史皆一覧無遺。三藏法師[序-予+(朝/諱)]奘者。多聞第一。
見[序-予+(朝/諱)]道。頗加竦敬曰。若得斯人。傳授釋教。則流行不
竭矣。因請於鄂公。鄂公感其言奏報。　天子許之。時
年一十七。既脫儒服。披緇衣。伏膺奘公。未幾而冰寒
於水矣。以師先有儒學詞藻。　詔講譯佛經論卅餘
部。草疏義一百本。大行於時。謂之慈恩疏。其餘崇飾
佛像。日持經戒。瑞光感應者。不可勝數。嗟乎[序-予+(朝/諱)]道。其
家世在朔漠。宜以茹毛。飲血鬪爭。煞戮背義。妄信為
事。今慕浮屠教。苦節希聖。深入其奧。與夫鄂公。佐聖
立國。公成身退。出于其類。為一代賢人。實稟閒氣習
俗。不能染也明矣。退為銘曰。
 佳城之南兮面南山  [序-予+(朝/諱)]奘法師兮葬其閒 
 基公既歿兮陪其後  甲子一百兮四十九 
 碣文移入兮本寺中  曇景取信兮田舍翁 
 義林高足兮曰令撿  親承師言兮精誠感 
 試具畚鍤兮發[序-予+(朝/諱)]堂  全身不朽兮滿異香 
<pb n="392"/>
 銘誌分明兮是[序-予+(朝/諱)]道  齒白骨鮮兮無銷耗 
 瑞雲甘雨兮晝濛濛  神祇悉窣兮羅壽宮 
 依教茶毗兮得舍利  金瓶盛之兮埋厚地 
 建塔其上兮高巍巍  銘勒貞石兮無媿辭 
 深谷為岸兮田為瀛  此道寂然兮感則靈 

<other>No. 1651-5
 大唐大慈恩寺法師基公碑</other>

朝請大夫撿校史部侍郎　李又　撰
東郡荷渾寺主　沙門　正演　書
法師諱基。字洪道。姓尉遲氏。代郡人也。其先魏之別
部。家代以將師為雄。大父懿常寧公。伯父敬德鄂國
公王。考宗松洲都督。咸有勳烈。書之國史。法師植微
妙之玄根。蘊靈祇之秀液。胎而神應。有金杵之祥。誕
則殊表。得殊輪之相。岐嶷見於能言。精微徵於始學。
爰在家壟。首習儒經。目一覧而心傳。耳蹔聞而口諷。
性與道合。思若有神。其時　玄弉法師。哀像教侵微
佛滅之久。先遊天竺。大俘真記。訓譯屬授。必待其人。
以師天假至聰。幼入深慧。鍾鼓[手-于+ㄎ]宮而聞外。桃李不
言而自蹊。乃請於鄂國。求以為弟子。方託以金牒之
言。傳其玉箱之莪。遂特降恩旨。捨家從釋。又別奉明
制。操筆賦詞。豈支郎之在俗。信安隻之得聖。真乘因
以化城。妙簡增其潤色。飜授已畢。聲花遂尊。乃化代
朦。備修法義。所造二諦唯識等章。法華瑜伽等疏。總
一百餘部。中自原夏。外薄瀛壖。聿來周受。取為准的。
師有善說之妙。必造於微。其明也日月掛於心臺。其
迅也風霜落於談柄。將鴦掘魔不能為智。鵬耆舍無
所施辨。豈唯直比山濤能摧庾高而已。加以又持五
行之禁。握利釰而無傷。修六法之檀。得意珠而不守。
嚴戒真施。勇進力行。常月造彌勒像一軀。日誦菩薩
戒一遍。願生兜率。求其志也。又有通神之應。淖然可
觀。曾於代郡五臺山。造玉石文殊像。寫金字般若經。
竟有神光瑞雲。嬰拂臺宇。燭燿函笥。我無至靈。則何
臻此。能事已畢。示化於几。以永淳二年歲次壬午十
一月庚寅朔十三日壬寅。終於京兆大慈恩寺飜經
院之小房。以其年十二日四日。葬於此地。葢所以蜜
弉公也。弉公釋門宗匠。皇代名德。應天神龍皇帝曾
入緇徒。為弉公弟子。與師同學。神龍啟運。離躍飛天。
去湹洛還舊京。歷樊壯而悲陳迹。[序-予+(保/禾)]弉公而加廟侍。
惟法師而詣門人。有利貞上人者。師之神足。宿植賢
果。保遊秘藏。勝理盡該。精行無缼。傳我師之學。膺闕
⿴辶⿴广手之問。入談舟扆。述風範而如存。出奉翠華。郊壟而
增惻。將歲月之淪𧵍意⿰幸寸樹之遷訛。乃纂其休音。用
銘茲石。其辭曰。
 淳源散  澆風楊  有大力  拔迷方  破煩惱 
 庇清凉  唯我師  受佛記  譯仁典  增法事 
 為妙藥  解狂醉  得四淨  遁六難  一切法 
 無想觀  示有死  入泥洹  聖人作  萬物觀 
 乘天言  臨下土  信蘭菊  榮終古 
（案。唐年代曆并和曆錄壬午當永淳元年。此文云。
永淳二年歲次壬午者。是可誤也。又唐永淳元年。
當倭天武天皇即位十一年壬午也。言天武天皇
者。淨原天皇也。自基滅度永淳元年歲次壬午。至
延曆七年歲次。戊辰合一百七年也。釋善殊記）。

<other>No. 1651-6</other>
京大慈恩寺大乘沙門　疏主大師。姓蔚遲。諱基。
字洪道。鄂公敬德之姪。衛公敬宗之子。幼年慕道。
投三藏大師出家。疏造百本。五天梵語皆通。俗年
五十有三。至永淳二年歲次壬午十一月庚寅朔
十三日壬寅。終于京兆大慈思寺翻經院矣。
唐朝太宗皇帝御製讚曰。
<pb n="393"/>
 巨哉哲仁  逈然出群  疏造百本  才過萬人 
 妙閑性相  理契天親  口飜四辯  詞發大雲 
 昂昂藏藏  法中之王  面舒滿月  雙眸電光 
 昏衢麗日  若海津梁  聊申讚謨  孰能寅揚 
時太宗太平興國九年八月十七日。於東京梁苑
城左衛大相國寺釋迦文院寫得。扶桑巡禮五臺
山沙門清算題記。

<other>No. 1651-7
 大唐大慈恩寺大師[書-曰+(且-二+人)]讚</other>
特進行門下侍郎兼鎮西員外都督江滿昌文
 慈恩大師尉遲氏  諱大乘基長安人 
 族貴五陵光三輔  鄂公敬德是其親 
 智勇冠世超衛霍  李唐之初大功臣 
 文皇崇師稱大聖  生立[石*((白-日+田)/廾)]文垂絲綸 
 羯羅藍位多正夢  漠月入口母方娠 
 金人持神珠寶杵  託干胎中吉兆頻 
 身相圓滿載誕育  肜雲成盖覆菓脣 
 眼浮紫電夏天影  面駐素娥秋夜輪 
 少少之時早拔萃  齠齔之間含慈惇 
 依止三藏學性相  三千徒裏絕等倫 
 七十達者四賢聖  就中大師深入神 
 亞聖具體比顏子  窮源盡性同大鉤 
 三性五重唯識義  愽涉學海到要津 
 百部䟽主五明祖  著述以來誰得均 
 字字句句不空置  皆有證據永因循 
 伯牙響琴徒秘典  卞和泣玉獨霑巾 
 論鼓一振疑關破  他宗望風自委塵 
 對龍象眾能降伏  昇師子座檀嚬伸 
 每月必造慈氏像  一生偏慕兜率身 
 每日必誦菩薩戒  唯杖木叉制波旬 
 一時高樓秋燈下  有人窺見偷逡巡 
 大光普照觀自在  金手染翰顯其真 
 不圖漢土化等覺  開甘露門利兆民 
 自書般若何所至  清凉山曉五臺春 
 瑞光赫赫慶雲起  文殊正現示宿因 
 遊愽陵原製玄贊  法華賾旨傳遠賓 
 當寶塔品人有夢  諸佛證明遍照隣 
 二十八字一挑句  文章微婉柢獲麟 
 傳導大師以此偈  千佛滅度讚大仁 
 不嫌暗漏作章疏  齒牙煥炳光曜新 
 咫尺龍顏奉鳳詔  出入金殿陪紫震 
 天不與善化緣盡  歲五十三俄已泯 
 永淳二年十一月  仲旬三日為忌辰 
 先師慕側行祔禮  風悲雲愁慘松筠 
 本願不回奉彌勒  生第四天步華茵 
 名垂萬古涉五竺  玄蹤雖多盡難陳 

<talk>No. 1651-8
 心經幽贊序</talk>（苗神容製）云。有大乘基法師。即三藏法師之
入室也。俗姓遲氏。地開隻服。家藏祝光之勳。庭列歌
鍾。門啟[這-言+(厂@若)]𡱝之貴。法師始自參玄之歲。即厭持梁。纔
踰志學之年。俄隨法侶。辭[((└*且)/(句-口+匕))*(白-日+片)]。門而趍宴坐。解禪袍而
習經行。含梵干之前風。冠禪門之首席。雪峯踈夏。霜
節澄秋。澹乎無繫。悠然獨往。智涵定水。業峻𡺸山。經
耳無遺登心記。海激雷奔之迅。遠挹驚談。崩雲屑雨
之奇。高推逸辨。架澄什而多裕。越生肇而餘閑。囑累
之義攸歸。授記之期斯得。既而聲雄朝野。道被參墟。
禪枝暎高柳之都。智釰含寶符之氣。下無伏鬼。競同
懷璽之勤。斜距飛狐。爭類欵聞之學。代郡清凉之[阜-(白-日)+大]。
道契於文殊。樓煩賈氏之廛。神交於惠遠。下官謬因
驅馹。爰踐六飛之地。勸預人倫。欣聽一音之說。寫瓶
非喻。傾河莫擬。金聲遠絕。浮學海而無涯。玉吻徐開。
<pb n="394"/>
注詞江而不竭。法師見⿰弟令心戰。用拯迷途。悲其常𥧌
之昏。錫以司方之授。遂因慈誘。下示高文。所釋般若
心經。名為幽贊。其道備其詞遠。為趣也深。為文也約。
片言必善。出三界高驤。一字無刊。踰六塵而秀。上窮
神盡性。山鳴鷲嶽巔。藏往知來。氷釋[獲-卄]池之際欲詮
其事。見推為序春言多幸。雖承四句之恩。瞻我勞生。
何𦱳一塵之墨。然則柔音可述懷。信授而斯行。幽偈
方宣。瞻大雄而演頌。敢因如是。爰磬我聞。俾夫庶類
開曚。悟玄門而適道。群生鑿竅。覩正法而歸真。以看
千篇。刊之如左。

<other>No. 1651-9
 唐故白馬寺主翻譯惠沼神塔碑（并序）</other>

刾史　李邕　撰
觀夫譯悲智者。匪了義不證。演真實者。匪悟見不傳。
是故法雨一句。潤心田之沃土。覺□□□照身林之
大根。所以感攝雲來。迴白麋至。方丈之至。若天若人。
微妙之音。至矣備矣。允茲在茲。和上諱玄。字惠沼。俗
姓劉氏。彭城人也。曾祖秦隨音州北海縣宰。因家住
淄川。誕育不辰。慈愛云□□□黃衣。挹鞠于外家歲
餘。又以黃被覆。而歸本宅。及能言乃曰。往來法。有黃
者何也。父驚異之。五歲執繼親喪。悲慟過禮。識者以
為至性所致。秊十有二。即求出俗。十有五。屬睿宗降
誕。有制度□□入道。甞讀金光明經。雙見王子救虎。
尸毗代鴿。悅然有捨身之志。遂赴山巖。交親權途僶
俛旋𥰼秊秊廿。下問要言。愽通經藏。尋講法花般若
涅槃等經。皆智發宿報。緣通前佛。廿□□圖華。草繫
之時。人我俱去。浮囊之際。□□兩忘。夢吐地身。便登
山頂。智者謂云。去五欲之毒。處萬法之高。咸亨三年。
服膺長安基光二師。福智七德。其解其空也。既證我
聞。其問□□也。更即汝說。慈雲觸石。自少陰而滿空
德□□瓶。乃一瓦而容海。因號山東一遍照。又瑳切
法花無垢稱金剛般若上下等瑜伽雜集唯識因明
俱舍。大小幽旨。因見道義。交激累曰。述作萬言。因見
道章。二師歎曰。法門後進。此一人也。何□□而云惠
照耶。後行化諸郡。敷演群經。氷釋而蟄戶啟明。雷作
而為芽花出。栴檀圍遶。咨稟萌奔者。不可勝計。諺曰。
河南照天下。少自此傳授。廿餘年。又撰能斷般若金
光明□盂蘭盆溫室等經疏惠日論了義燈等凡六
十卷。所翻經律論等三百餘軸。盛行於代。至若上作
漸門。所以持內外律。定慧復得。所以超修捨⿰金車思猶
笙簧法音。沐浴智海。地遷於九。義念於三。花□□駢
闐。讚揚翕習。始自下國。終聞上京。首上四朝。綿曠一
紀。且驛徵者三。謁詔講者兩。開恩補綱。維大德者六
員。勅翻積經論者四。至結壇降雨者。一日入內。坐夏
也。如霧□□然飛。依人而表。弟子惠沖微惠勝說耶
含朏惠日福琳無著法山惠融龍興寺上座惠祥彼
微寺惠光大雲寺惠燈法通徒藏惠明正等寺惠嵩
法濟寺惠仙等。住持五部。至圓曾性。□習群經。至明
曒日。每荷生之心滅不滅之因。是用追恩遶贊述庶
乎。生前之右。匪獨衡山。歿後之。豈伊廬岳。其詞曰。
 安住上首  和合真僧  高步十力  是入一乘 
 法界若海  碩行如陵  灯傳自覺  夢叶明微（其一） 
 堅守律儀  愽聞經藏  照宣貝葉  啟明金杖 
 雖有情業  義道無量  八部往還  四生回向（其二） 
 累朝情遇  一時敷演  誘進州邑  弘翻宣輦 
 大德恩深  三綱詔選  齊纏感夜  留流□□（其三） 
 興言弟子  落妖有因  天聞聖德  物荷陽春 
 卿中七輩  殿上三人  鑽智慧火  熱煩惱薪（其四） 
 垂蓮表祥  特花告玄  訓導十方  四句職比 
 即緣生勝  定水不流  覺燈長曙（其五） 
 靈櫬反葬  佛子祖行  幡花撲地  齊祭傾城 
<pb n="395"/>
 晴景雪下  虗空鐘鳴  黃霰慘送  素[鴳-女+隹]歡迎 
 信諸天之  有感尊宣  三世之無情（其五） 
（沼法師。開元二年歲次甲寅十二月十七日滅度。從
其甲寅。至于延曆七年歲次戊辰。合七十五年。開元
二年甲寅當日。本世之元明天皇即位和銅七年甲
寅也。追得[石*((白-日+田)/廾)]文　　　釋善珠之）。
（奈良某珍襲秋篠上經之真蹟今夏幸得借之。當溜
州會之法筵。更寫之了）。
（明治三十八年十二月十一日　　末學定胤）
<other>No. 1651-10
 大周西明寺故大德圓測法師佛舍
利塔銘（并序）</other>
貢士　宋復　撰并書
法師諱文雅。字圓測。親羅國王之孫也。三歲出家。十
五請業。初於常辯二法師聽論。天聦警越。雖數千萬
言。一歷其耳。不忘於心。正觀中　　　大宗文皇帝。
度為僧。住京元法寺。乃覧毗曇成實俱舍婆娑等論。
暨古今章疏。無不閑曉。名聲藹著　三藏法師奘公。
自天竺將還　法師預夢。婆羅門授果滿懷。其所證
應勝因夙會。及　奘公一見。契合莫造。即命付瑜伽
成唯識等論。兼所翻大小乘經論。皎若生知。後被召
為西明寺大德。撰成唯識論疏十卷。解深蜜經疏十
卷。仁王經疏三卷。金剛般若。觀所緣論。般若心經。無
量義經等疏。羽翼祕典。耳目時人。所以贊佐　奘公。
使佛法東流。大興無窮之教者也　法師性樂山水。
往依終南山雲際寺。又去寺三十餘里。閴居一所。靜
志八年。西明寺僧徒邀屈還寺。講成唯識論。時有中
天竺三藏地婆訶羅。至京奉
勅。簡召大德五人。令與譯蜜嚴等經　法師即居其
首。後又召入東都講。譯新華嚴經。卷軸未終。遷化於
佛授記寺。實萬歲通天元年七月二十二日也。春秋
八十有四。以其月二十五日。燔於龍門香山寺北谷。
便立白塔。在京學徒。西明寺主慈善法師。大薦福寺
大德勝莊法師等。當時已患禮奉無依。遂於香山葬
所。分骸一節。盛以寶函石槨。別葬於終南山豐德寺
東嶺上　法師甞昔往游之地。墓上起塔。塔基內安
舍利四十九粒。今其路幾不通矣。峭壁嶄絕。茂林[鬱-山+止]
閉。險僻藏疾。人跡罕到。埋光蔽德。徒有歲年。孰知歸
仰。由是同州龍興寺仁王院廣越法師。勤成志願。以
　　　大宋政和五年四月八日。乃就豐德分供養。
并諸佛舍利。又葬於興教寺　奘公塔之左。創起新
塔。規範基公之塔。一體無異。并基公之塔。即舊而新
之。金輪寶鐸。層構雙聳。矗如幻成。其下各環以廣廡。
神像崇邃。左右以祔　奘公焉。俾至者景慕起信。不
知何時而已也。及於塔之前。創修獻殿六楹落成。慶
贊之日。不暇求能成文者。丐余直序其事繫之以銘。
銘曰。
 貝葉西來兮其功大  教流中區兮斯永賴 
 法匠有憑兮誠際會  香山迢遙兮悶幽宮 
 豐德峻阻兮藏靈蹤  後人依歸兮何適從 
 有越作緣兮神助力  雙塔屹立兮基是式 
 以祔奘公兮豈窮極  終南相高兮峻倚天 
 盛德巍然兮銘石鐫  來者瞻仰兮千萬年 

玄奘三藏師資傳叢書卷下（終）

<article id="n1654">惠果和尚行狀</article>

No. 1654
<sarticle>大唐青龍寺三朝供奉大德行狀</sarticle>

先師諱惠果和尚。俗姓馬氏。京兆府萬年縣歸明鄉
人也。幼年九歲。便隨聖佛院。故三朝國師內道場持
<pb n="396"/>
念賜紫沙門諱曇真和尚。立志習經。至年十七。為緣
和尚。常在內道場。持念不出。乃於興善寺三藏和上。
求授大佛頂隨求等真言。秊十九。三藏邊教授灌頂
散華。得轉法輪菩薩。和上云。我於南天竺國。散花得
此尊。如今無異。異於吾後。弘傳總持大教。如我無異。
又大曆八年。三月上旬。　勅於慈恩寺。置方等道場。
聖佛院和上。奉慈恩寺　勑。置方等道場。微僧有二
童子。年滿二十。堪授具戒。未敢專擅與出家剃頭。伏
乞聖慈。許臣歸寺。與二童子。并授戒衣鉢。勑賜刀一
口。於青龍大佛殿前。授　勑與和上二童子剃頭。賜
袈裟衣鉢各兩副。度官告住寺。天使和上送至慈恩
寺訖。却入內謝　勅。臣一界微僧。謝聖慈賜與二童
子出家授戒衣鉢剃刀。官告及天使送至慈恩寺道
場。授戒處訖。微僧不勝頂賀。授戒訖。秊廿二。又於無
畏三藏和上弟子玄超和上邊。求授大悲胎藏毗盧
遮那大瑜伽大教。及蘇悉地大瑜伽法。及諸尊瑜伽
等法。一一親垂旨授。又於大興善寺三藏和上邊。求
授金剛頂大瑜伽大教王經法。諸尊瑜伽密印。親承
指示。先師在內所得。恩賜等書將奉上三藏和上。充
授法之恩。每於閣下。節食邀期。時念凡經數遍。年廿
五。特奉恩旨詔命入內。於長生殿。當時有勑喚。對問。
師有何功効。夾天云。微僧未有功効。奉　勑便誡當
時。喚童子八人。考召加持　恩命所問。盡皆成就。轉
瓶合竹。并得成就。　帝乃大喜。至大曆十年。於當寺。
別　勑賜東塔院一所。置毗盧遮那灌頂道場。七僧
持念。至大曆十一年。加持代宗皇帝。應時便差。　勅
賜紫衣一對。口奏不敢受。應時却進。　勅云。朕已賜
師紫衣。何得不受。奏云。一界微僧。賜紫不勝頂荷。即
合便受。伏緣和上先皇賜紫。弟子不合與師齊。帝云。
師大孝。是朕之錯。　勅云。他宗異姓上。存遵奉孝敬
之心。於此以後。堪為國師。遂賜褐衣一對。奉　勅加
持。花陽公主。三日得差。後於申未之問。公主忽然不
語。　皇帝與宮人等。一向前。和上奏云。時熱。望階下
與宮人等。蹔向微僧加持即令得差。其公主便差。言
詞分明。皇帝大悅。賜絹一百疋。衣一對。謝　勅。臣一
界微僧。謝聖慈賜絹及衣。不勝頂賀。（三日口奏移公主）大曆
秊中。所有恩賜錢物。一千餘貫。盡修塔下功德。大曆
十三年。奏請前後兩度巡南臺。依師所奏。和上於觀
音臺。持念。夜久之間。大聖觀音。於大月輪中。現大身
相。光明由如白日。祥雲皎潔。同時數百千人。遙共瞻
禮。大歷十三年。　勅長生殿內道場三朝傳法灌頂
歿故三藏和上。　勅語惠果。三藏和上歿後。將為佛
法無去時。聞師學得大法。總在緣國事□和上所邊。
授得念誦法門。多有癈忘。佗日降舉問道。即是師位。
大曆十三年十月十五日。高李憲誠宣。建中年初。有
□□國僧辨弘。從本國。將銅鈸一具。奉上聖佛院。螺
兩具。銅□瓶四。□奉上和上。充供養。求授胎藏毗盧
遮那大法。建中二年。新羅國僧惠日。將本國信物。奉
上和上。求授胎藏金剛界蘇悉地等。并諸尊瑜伽三
十本。已來授訖。精通後時。却歸本國。廣弘大教。精誠
絕粒持念。悉地現前。遂白日冲天。其國王宮中瞻禮。
求乞其法。空中□言西大唐國。有秘密法法有青龍
寺。同年新羅國僧悟真。授胎藏毗盧遮那及諸尊持
念教法等。至貞元五秊。往於中天竺國。□毗盧遮那
經梵夾餘經。吐藩國身歿。當院弟子僧義明。義滿。義
澄。同時於和上。求授毗盧遮那胎藏蘇悉地等經三
十本。貞元五年。奉　勅於當寺大佛殿□。令七僧祈
雨。第七日夜雨足。各賜絹一束。茶十串表謝。奉　勅
於右衛。龍迎真身入內。貞元六年四月□曰。奉　勅
令僧惠果入內。於長生殿。為國持念。在內七十餘日。
放歸。每人賜絹卅疋。茶廿串。後乃分番上下。□賜四
時衣物。三節料。當年杜相公黃裳韋相公親言受灌
頂。學持念。再奏請巡臺。奉　勅宜依。充觀音寺大德。
<pb n="397"/>
貞元九秊。後至十三秊。義恒。義一。義政。義□。義操。義
雲。智興。義慜。行堅。圓通。義倫。義播。義潤。俗弟子吳殷。
開丕等。約五十人學法。貞元十四年。五月大旱。五月
上旬。奉　勅祈雨。七日。在內道場。專精持念。祈雨日
足。　恩賜絹一束。茶十串。謝。臣僧等。索無功行。天降
甘雨。皇帝感化。僧等謝絹及茶。不勝頂賀。貞元十五
年。八月下旬。加持皇太子。三日得差。各賜絹廿疋。吳
綾五十疋。茶廿串。臣等一界微僧。謝聖慈賜綾絹及
茶。不勝頂賀。十六年冬十一月十六日。神威軍焦護
軍。請和上軍宅供養。并和上寫真。裝飾送院。十八年。
和上得族漸重。進狀請退。恩命放歸。且令寺將息。
　朕意欲存終始。贊即不得。其年八月中旬。捨衣鉢。付
屬義明等七人授用。貞元十九年。日本國僧空海。奉
　勅將摩衲及國信物五百餘貫文。奉上和上。盡將
修飾道場供養。求授大悲胎藏金剛界。并諸尊瑜伽
教法。經五十本。登時見境界梵阿字日月輪。現入口
中。貞元廿一年。八月五日。改為永貞元秊。十二月十
五日。北首掩終。至元和元年正月十七日。弟子道俗
約千餘人。送葬。至孟村龍原大師塔側。厥後至寶曆
二年八月二十一日。義一。深達。義丹。[滻-文+(立-一)]川之側。表藺
村。建塔移葬。開成四年。正月十三日。日本國僧圓行。
將法衣信物。

（寫本批云）
承安元年（大歲辛卯）八月二十五日戌尅書畢
（中川本也）
觀應元年九月晦日。於東寺西院僧坊。書寫之訖。
為一具抄中□□之也。
大法師䟦佗羅摩抳

<article id="n1655">得依釋序文緣起</article>

No. 1655
<sarticle>得依釋序文緣起</sarticle>

通塞隆夷。理所固有。道之興廢。必繫乎人。得其人則
其道興。亡其人則其道廢。人能弘道。道假人弘。其斯
之謂歟。我佛之道。戒定慧而已矣。而惟戒律壽命于
道。故南山曰。律為法命。弘則命全。若其不弘。正法斯
滅。嗚呼。戒律可廢矣哉。支那戒律。自靈芝大智祖入
無聲定之後。雖代不乏人。而其法漸晦。元明以來。典
型盡失。萬曆間有古心律師。傑出于世。而法復大興。
亦道假人弘也。
律師諱如馨。字古心。溧陽楊氏子。既出俗。慨律學荒
蕪。步禮五臺。求見文殊受戒。至半山中。見一婆子捧
僧伽梨問曰汝求何事。曰求見文殊菩薩親受大戒。
婆曰持衣來否。曰未。婆曰此衣與汝。師手接衣。婆標
指曰那不是文殊麼。纔一回顧。婆子不見。菩薩於雲
中垂手摩師頂曰。古心比丘。文殊為汝受戒竟。師於
言下頓悟心地法門。視大小乘律如自己胸中流出。
遂還金陵中興戒法。時有雪浪法師。奉敕修長干寶
塔。工將告竣。塔頂艱舉。其心勿悅。少頃隱几而臥。夢
神人慰曰。異日優波離尊者振錫繞塔。頂竅自投。爾
何疑慮。明旦師率弟子執杖繞時。頂果自上。世人咸
信為波離再轉也。時神宗皇帝御讚曰。瞻其貌。知其
人。入三昧。絕六塵。昔波離。今古心。遷寂諡號慧雲。其
嗣法者三昧律師。
律師諱寂光。號三昧。瓜渚錢氏子也。初依雪浪法師
習賢[巢-果+(一/自)]教觀。次求古心律師受具足大戒於潤州甘
露寺。親炙有年。惟律儀是任。心師嘉其行解。傳授毗
尼。師始行道豫章。緇素敦請開戒於廬山東林寺。陸
地忽透千葉白蓮一十八朵。昔慧遠大師臨滅度時
對眾示曰。若有白蓮重開。吾當再來教化矣。自晉迄
<pb n="398"/>
明。枯而不榮。池久為地。師到此山。白蓮花開。時人憶
昔符讖。皆稱師為遠師再來也。師自萬曆乙卯至庚
申。六載住山。闡揚淨土。四方學者來歸不下二千指。
後於金陵預定時日端坐而化。生平神異甚多。詳如
銘傳。其傳法上[巢-果+(一/目)]曰見月律師。
律師諱讀體。號見月。俗姓許氏。滇南白鹿郡之人。祖
籍江南句容。洪武初開滇黔。以軍功封昭武將軍。世
襲指揮使。遂世居白鹿焉。父胤昌。母吳氏。夢明月投
懷而生師。師生而神敏。稍長輒有曠致逸情。善繪事。
尤工大士像。人爭寶之。一時稱為小吳道子。年十四
父母繼卒。伯無子。育師為嗣。至二十七。忽念世相無
常。棄襲爵而去於劒川州赤宕嵓。遇一蘭若老僧。與
語甚契。授華嚴。閱世主玅嚴品有省。遂詣寶洪山亮
如法師乞度。先一夕如夢一人身披袈裟。眾僧擁跽
而求剃染。及旦見師。喜為再來人也。遂與禁戒。聞江
南有三昧律師。慕之。偕友成拙携瓢笠東行。艱苦備
常。先入南岳參傘居道人顓大師。代演楞嚴四依解。
繼登破額山馮茂山禮諸祖道場。進九華。朝五臺。再
渡大江。始遇昧師于海潮菴。圓具戒。充上座。代講梵
網。四眾莫不稱善。師猶欿然不自足。乃于藏中撿四
分廣律及餘部律文覈之。遇壅滯。禱佛求解。默坐移
時。渙然冰釋。次從昧師傳戒于金陵報恩寺。座下千
人。師臨壇教授。忽憶昔時夢至一大寺。金碧交輝。苾
芻雲集。自顧已成僧相。一瞿曇丹衣高座。招上授經
命講。眾皆跪聽。汗流而覺。及是所見恍符前夢焉。後
隨昧師主華山。以教授兼掌院務。廢寢忘飡。始終不
怠。昧師甞語眾曰。老人三十年戒幢。若非見月。幾被
摧折。示寂日。取榮昌公主法衣并諸部戒本付之。師
嗣席。即以十誓勵眾。一不與剃度為徒。二不受納資
養老。三不攢單給疏。四不積蓄香儀。五不私備果食。
六不私設廚庫。七不避作務。八不行弔賀。九不立化
主募緣。十不許絲衣晚食。有違約者決不留住。自後
依律受具。結界安居。人見聞者咸謂南山再世也。順
治三年官兵入山搜捕土賊。師與大眾悉被押赴軍
前。時巴廒二將軍憤師容。隱欲加極罪。常住田產悉
沒於官。師雖在劒戟林中。神色不變。從容對曰。華山
大路焉能禁彼往來。遂感巴廒諸公舒誠敬服。願為
護法。請師還山并復田地。給帖永照。於是躳修般舟
三昧。為眾楷模。九十晝夜不坐不臥。如此者二次。復
遵祇園遺制。建石戒壇于銅殿之右。斸基之夜。感大
士現瑞炳然。壇殿交光。直冲霄漢。師開壇說戒。少則
五千指。多至萬四千指。受別請如常州之天寧。真州
之五臺。金陵之碧峰及紫竹林。宿遷之極樂并本山
慈應天隆。所至道俗老幼闐咽街衢。將謝世。示微疾。
囑諸門人曰。勿進湯藥。更七日行矣。至期端坐而逝。
師生于萬曆辛丑年三月三日。示寂于康熈己未年
正月二十二日也。世壽七十九。僧臘四十四。坐夏三
十三。經七日茶毗時。四眾弟子遐邇皆集。悲鳴徧野。
佛聲震天。𦦨光中或見佛相。紫煙內或現蓮華。火滅
後收取靈骨。獲舍利五色者不可勝數。師一生來八
坐道場。開戒七十餘期。法嗣六十餘人。門弟子以數
萬計。所著止持會集（十六卷）．作持續釋（十五卷）．傳戒正範
（四卷）．大乘玄義（一卷）．藥師懺法（一卷）．剃度正範（一卷）．僧行軌則
（一卷）．三歸五八戒正範（一卷）．教誡尼正範（一卷）．黑白布薩（一卷）．
幽冥戒正範（一卷）等諸書。竝行於世。身長大。頂肉髻。聲
若鉅鐘。貌類古佛。有一善士自滇南來參云。弟子曾
禮鷄足山求見迦葉。夢感韋天示云。尊者已至華山
弘律。爾欲親覲可往見焉。故來禮拜。師恐眾惑。祕不
容傳。至於馬陵之枯泉自溢。龍眠之三世冤消。冥戒
歸依。神龍護法。種種靈奇難可具錄。餘詳御史李模
督河孫在豐二墖銘。翰林尤侗侍御方享咸二傳。及
方伯丁思孔道行[石*((白-日+田)/廾)]中。
有宜潔律師者。係師法嗣。名書玉。宜潔字也。別號佛
<pb n="399"/>
菴。今現住古杭昭慶。說法度生。其學才挺拔。道德高
明。固是一世之雄。而不忝為慧雲老祖四世之孫者
也。辛巳夏予甞應請抵肥後州熊本城講梵網於神
護教寺。肥前州島原城江東禪寺主慇請開戒於其
寺。因留錫結冬安居。制前寺主要予遊長崎。既到。[巢-果+(一/目)]
訪東明山興福寺。寺主悅峰章禪師。支那人也。喜予
來訪。[款-士+止]待優渥。促榻對談。霏霏如吐玉屑。出毗尼日
用切要香乳記二卷見贈。毗尼日用切要即見月和
尚所集。而宜潔律師隨而箋之曰香乳記。予恭讀之。
又因禪師所談。方知律師現在昭慶。遂乃託禪師以
六物圖依釋四卷附商舶寄貽。律師見而隨喜。序以
證之。并贈其所著羯磨儀式二冊⿱田廾予。今茲戊子秋
九月二十五日敬而領之。輒述一偈以誌其喜。前貽
依釋。今領此贈。竝賴東明禪師勞神用也。序文既梓。
冠於卷端。私恐人不審其所由。撰緣起一篇。諸師事
實皆依香乳記出之。兼取於廬山志。其文全存而不
敢殺者。令人知支那戒律中興繼承有得其人。保佛
道壽命於濁末之運云。
旹
寶永五年歲在徒維困敦冬至後三日
江左安養蘭若苾芻湛堂淑槃譚識

<article id="n1656">伯亭大師傳記總帙</article>

No. 1656
<sarticle>伯亭大師傳記總帙</sarticle>

<other>No. 1656-1
 慈雲伯亭大師古希紀（自識實行）</other>

庚辰夏。取靜於龍岡北。泉石間焉。山川蒼[鬱-山+止]。松竹陰
翳。輕雲遠去。數鳥徐來。忽如忘生。不知有人世也。崇
壽三如。避席叩曰。文侍來歷年多矣。師之出家學道
因緣。願示始終。後進聞之。不亦益乎。時遂以六十花
甲年譜諭之。今又七旬矣。復以十年中事補贅。不使
覧者。有遺憾焉。予姓沈。仁和亭溪人。父諱相。母張氏。
生於崇禎十四年。歲次辛巳。十月十一日戌時。順
治三年丙戌。六歲時。水漂不溺。賊斫不傷。火炙不爛。
丁亥七歲。見一僧摩頂異之。即發心出家。母不許。己
丑九歲辭親。投禮杭城慈雲祖源尊宿為師也。諱續
法。字百亭。十一二歲。習朝暮課誦。大小經懺。旁及四
書詩易。十四五時。因師裝修佛殿。日間收飯供眾。夜
晚禮佛持呪。丙申十六剃髮。十七八九。當家理事。常
住佛像經懺。悉皆修葺一新。三載將畢。己亥冬即辭
師。於南屏豁堂嵒和尚座下求戒。十一月望旦。腹生
一癰。跽大士前。諷楞嚴呪求之。未逾三晝夜。變毒為
瘡而愈。三壇戒法。得以圓就。庚子二十。參先師德水
源和尚。於城山聽楞嚴。二十一。天竺聽戒疏。二十二
三。研究賢家諸祖教部。內衡法師聽楞伽。二十四五。
蓮居學性相宗。聖先法師聽唯識。靈滄法師聽起信。
二十六春夏。上竺聽老師楞嚴。石公和尚。聽華嚴懸
談。景淳和尚。聽施食儀軌。重治五教儀成六卷。請正
先師。肯之曰。賢宗教觀。今方備矣。復立願。每月施食
六壇。夜夜變食出生。本年康熈丙午。臘月八日。受老
師衣法。於雲栖屬五世孫也。誡勸熟習經論本文。毋
支離於諸家註解。二十七。二月望。夢金甲神曰。十九
歲。難已過。今年難過生日矣。因加如意陀羅尼百八
徧於楞嚴呪後。晨夕病冗無間。迨誕辰。忽夢僧曰。宜
持釋迦藥師彌陀三佛名於楞嚴前。加藥師往生二
神呪於如意後。可免三十三歲之災。此後早晚課之
不缺。更自號為灌頂。憶昔先師熟誦本文之囑。又將
楞嚴法華。圓覺梵網。金剛藥師。華嚴名號問明。淨行
梵行。僧祇隨好行願等品。四分律。起信論。唯識頌。法
<pb n="400"/>
界觀。一日五葉。細細記背。三晝一轉。練為常行。二十
八九。復究三宗諸大部典。重作標本以備遺忘。更刪
出五教儀開蒙一卷。康熈九年庚戌春。三十歲。排五
教繼證圖。眾善信施衣禮請。就本寺開講般若。中元
節。湖上王醫家施食。召請時。陰風忽發。燈燭盡滅。眷
屬遠避。一心觀念。頃刻間燈燭復明。濟後不復有嚎
哭之聲。三十一二三。集諸學徒。講楞嚴三轉。時景淳
和尚。來寺聞之。并見教儀及圖。合十稱曰。毗盧佛之
遣使。賢首祖之功臣也。四明深符述公賀云。惟君文
行獨超群。論議風生擅竺墳。高續蓮燈分慧𦦨。五雲
播彩接慈雲。一乳泉一滴傳無盡。分出雲根流愈清。
好向寰中施法雨。三根含潤總敷榮。（二）昭慶止千嶽
公贈云。一鳴思昔日。河辯已驚群。慧業彌高峻。芳聲
更遠聞。流泓傳乳竇。雨密蘊慈雲。行見談經處。天花
向座紛。外又撰楞伽記三十八卷。三十四。楞伽圓談
十卷。講金剛法華。俞文學緯贈云。心依佛火性離塵。
獨向祇林結靜因。講席幸承甘露潤。香臺深喜惠風
親。九天梵落曇花發。二月春和柳色新。衰力憾予聞
道晚。大師覺世不辭頻。潘文學輿贈云。陋室傍慈雲。
朝昏慰所聞。提撕開鹿苑。領略謝鷗群。其奈冤親聚。
難將恩怨分。懷哉新著述。應拯出塵棼。孫文學治贈
云。我聞無上義。圓解比醍醐。達者領其要。亡筌與世
殊。間造青蓮舘。把玩囊中珠。光曜照四野。豈復類𤥭
璖。仁鳥簷下鳴。紅藥堦前敷。白雲停翠樹。青烟生紫
蒲。如晤象王因。倘恍雨花初。鄙懷足怡悅。自笑為世
儒。趙孝廉驪淵贈云。內典橫千帙。幽躭坐小樓。看君
無執著。隨意白雲遊。冬初。翻胃疾發。還夢金甲神曰。
爾欲延壽愈病。可飲此漿。吞之若藕汁。口內發香。寤
已。遍體瘡生。不旬日。二症並愈。三十五。講楞伽引。并
五教儀。褚堂周文學。延作繫念。夢母歡謝。東清里孫
文學孝楨家放𦦨。誦破獄真言時。幼小兒孫。見諸宗
祖。及眾親隣。俱來赴會。驚異之。湯文學駿發。室周氏
病癎。若有鬼魅附之者。一薦度時。狂囈即止。三十六。
出五教儀科註四十八卷。及蓮花鏡燈二章。三十七
講華嚴懸談。戊午三十八歲。春赴聚光法華講期。子
母為爾。請予披剃。說三歸戒。冬赴戴府丞復齋先生。
華嚴經會。述勢至疏鈔一卷。己未三十九歲。就於本
寺慈雲。開為叢林。厨庫浴圊。充拓廣大。禪堂安眾。𤀹
池放生。春講法華。夏論起信。中元啟蘭盆期。設無遮
會。秋演楞嚴。子於輪下。親聞復講。彼時眾中。推為上
首。次出起信摘要二卷。蘭盆會纂八卷。庚申四十。戴
府丞因起信疏記。各自為帙。命作會本。易於披對。遂
合二十四卷。編成十卷。科文一卷。五祖略記一卷。法
相圖錄一卷。更出四十二章經疏鈔五卷。募刻五教
儀。戴府丞贈曰。身在雲堂二十秋。靜依禪觀度群流。
軒眉祇為談經合。行藥翻因問義留。梅塢淵源原不
濫。慈雲章草孰偕修。臘高德厚從來說。四十登壇君
最優。戴長公仁長。祈疾痊愈。刻勢至疏鈔。又請住紫
雲。辭而不去。任文學谷葊。慕繫念法門妙。刻之施行。
四十一陳文學調元。夢妻求薦。三七瑜伽。化錠五千。
五七繫念。復化五千。夜睡眠間。見其室人。幡樂引去。
著觀音疏鈔五卷。又為王居士心賢。述西資歸戒一
卷。刻蓮花章。鏡燈章。斷證圖。三本同帙。四十二科楞
嚴。并疏鈔初二卷。刻四十二章經疏鈔。及五教儀開
蒙。四十三。春講楞嚴。夏疏觀經二卷。冬解金剛四卷。
甲子四十四春。汝住崇壽院。為啟金剛講期。著藥師
疏鈔六卷。刻金剛直解。冬赴德清潮音院。般若講期。
解制日。檀信請住。再三辭止。乙丑四十五。春應楊梅
塢楞伽講期。疏如意呪經一卷。付五比丘衣法。長明
月標指。姚園悅峰賢。報國與安慈。興福玉山朗。崇恩
劍眉開。期畢。合院耆宿。命常住持。亦三辭止。夏初。周
學士石公。任兵科千祉。二先生請住上竺。中元戴府
丞。起信疏記會本之刊。移在慈雲觀堂較刻。八月開
<pb n="401"/>
講施食儀軌。觀經疏。歸戒文。並付剞劂。丙寅四十六。
講金剛觀音二經。囑累二嗣一。本寺啟南詢。二。真寂
德林蕃。秋杪。邵司天[鴳-女+隹]亭先生迎往上竺丈室。隨輯
華嚴觀自在知識章記一卷。開示四眾。四十七。春啟
法華講。得傳者三人。崇慶西民航。拈花大振音。萬嵩
爾乘吉。七月。起信疏記會本告圓。四十八。春應戒壇
院法華講期。別著像想章疏一卷。放生剃度歸戒儀
各一卷。纂課誦諸經全集二卷。刻五教儀科註十卷。
己巳四十九。春初。邵學士戒三公因　聖駕南巡。進
山命大眾。迎請主持。隨講金剛觀音彌陀𦦨口心經。
光明空品。鈔心經疏三卷。法界觀鏡註纂二卷。庚午
五十。春三月。毗盧後殿。上前後軒樑。竪四簷石柱。另
造耳房八間。塑老師像。供於丈室。鐫中興[石*((白-日+田)/廾)]。立於大
士殿前。講四十二章經。十六觀經。溈山警策。疏八大
人覺經一卷。鈔遺教經疏四卷。註溈山警䇿一卷。五
十一。回慈雲。裝大殿湧壁三大士。并羅漢諸天聖像。
起山門。五十二。司天邵[鴳-女+隹]亭先生。命出𦦨口施食廣
略二解。共十二卷。萬安橋說瑜伽歸戒。五月屠世相。
薦室江氏放𦦨。時諸鬼神。附男壠。現種種異相而去。
七月望旦。仁社命江干說瑜伽戒。五十三。毛太史施
金寫𦦨解。眾信助刻𦦨儀。甲戌五十四刻大悲準提
呪解。瑜伽歸戒。出顯密翻譯名義。春赴聖果。講金剛
般若。囑偉賓。七月講蘭盆。五十五。刻燄口略釋。放生
儀。又春初。工部侍郎徐公浩軒。郵命住聖果。講法華。
開三壇大戒。囑紫雲。月因。可久。朗然。吼山。⿰示谷毓六子。
出萬佛懺。及問答決疑。五十六。春曹庵。講法華。囑大
樹。弘苑二子。徐工部刻萬佛懺。觀像章疏。持驗因果
記。夏回寺。裝四天王像。秋聖果。啟講報恩經。丁丑春。
五十七歲。昭慶宜潔律師。命較毗尼香乳記。夏發瓦
植。修彌陀後殿。五十八春。崇壽院。講金剛心經。付明
藏。默聞及汝三子衣。較昭慶羯磨儀。并述序。五十九。
募王居士國瑞。施鑄佛殿大鐘。三月初七。夢天官請
升殿堂。講華嚴大經。見一聖僧。來為證記。代為昭慶。
註出梵網會詮二卷。庚辰六十歲。春於崇壽院。講行
願品。彌陀觀音二經。出彌陀解。音釋尊勝呪經。六十
一。延李司衡居士。寫藥師疏鈔。并懺三卷。勸明藏師。
募刻彌陀經解。張佐平居士。施刻尊勝呪經。春暮徐
監生汶。請詣許村四廟。施食三壇。超度溺水三十餘
人。息免地方鬼患。冬刻慈雲寺志八卷。六十二。春應
平湖南寺。開講彌陀疏鈔。學士高江[郊-父+ㄓ]。施刻金剛經。
并手書心經一卷以贈。回寺端陽節後。修觀音殿。募
王施主國士。刻藥師疏鈔六卷。河南巡撫徐潮。寄捐
俸銀。刻𦦨口疏。了昔許愿。六十三。春化周子鉉先生。
書刻華嚴別行品經六卷印傳。三月昭慶圓印師。請
出毗尼切要蒙解。八月請出沙彌廣解二卷。冬月司
天邵泰衢。命出心經二解。佛祖綱宗四卷。六十四。述
傳心四集。秋八月。科提玉林國師。工夫客問二說。乙
酉六十五。春勸善信楊軼千先生。刻報恩懺三卷。秋
為織造部堂敖公福。保安施食。府署設筵。四方知識。
來壇坐證。病痊身泰。禮謝贈衣。冬刻佛祖綱宗。及吟
淨土百詠。六十六。春為默聞上座。集刻彌陀懺三卷。
十月因廣修法座。集刻賢宗十要。并賢首傳。昔所刻
書五教儀註。盡皆囑付與他。勸在神京流通六十七。
刻七佛藥師懺三卷。撰華嚴別行記。六十八。較正昭
慶沙彌律解。冬刻醒世善言。六十九。勸司織楊公耀
祖。刻大悲像手呪釋。又刻心經二解。付昭慶律師。較
釋大懺悔文。華嚴別行記八卷。并圓談二卷稿成。庚
寅七十歲。勸文學徐汶。刻準提呪印集要。化善士王
國瑞。裝慈雲公主像。并刻靈感籤經。及神異傳。秋季
因諸山眾師請。開講瑜伽施食經儀一期。兼出華嚴
字母釋。及普菴呪。與悉談章解。冬十月。太史八十八
叟西河毛奇齡。祝壽詩曰。神智光明照大千。生同剎
利梵宮前。蹋來江草當飛錫。落盡天花似雨錢。六甲
<pb n="402"/>
屢迴翻玉曆。雙趺何處結金蓮。須知迦葉傳經後。猶
是昭王二十四年。葢前本末因緣。略陳如是而已。過
此已往。未可定也。然以予之視古德者。萬不及一。如
天台之建立佛剎。慈恩之註疏經論。不空之呪印。賢
首之講演。清凉之承嗣。密藏之刊刻。是可思議耶。不
可思議耶。心有餘而力不足。是實為內疚耳。汝宜猛
心發願。努力修行。要與往古佛祖齊肩。始滿出家比
丘志焉。稍一不如。非釋子也。豈以獨善為安哉。思之
勉之。
康熈三十九年歲次庚辰六月十七日自語。迨四十
九年歲次庚寅臘月十七立春節旦。重識實行於
崇壽紫竹林中。因稱名曰古希。紀。
浙杭龍崗門嗣　證文　記錄

<other>No. 1656-2
 浙江天竺山灌頂伯亭大師塔誌銘</other>

泗水佛弟子徐自洙頓首拜誌
維雍正六年。歲在著雍涒灘。孟夏月朔。有灌頂大師
示寂於上竺焉。師本無疾。猝于月朔前一日。明示遷
化。即說偈曰。生死路上。逍遙自在。稱觀音佛。往生蓮
界。蒙佛授記。圓通無礙。依佛願力。度生億載。翌日日
正午。沐浴辭眾。趺坐合牚。西向而逝。越六日入龕。色
如生。異香滿室。觀者萬人。咸羅拜垂涕。以活佛稱之。
嗚呼。使非功行超卓。足動遠邇。胡為生慕死哀若是
耶。爰諏日。將建塔于法華山之陽。時有嗣法門人等
羣。請銘於余。余曰。大師慧命弘深。豈予塵俗。所能道
其萬一。但余與師。遊于茲四十餘年矣。知之深久而
彌篤。今之舍余而歸也。苟無片言以道。故沒其生平。
是負師也。余何敢以不文謝。按師初名續法。更名成
法。伯亭其字。灌頂其號也。仁邑亭溪人。俗姓沈。父諱
相。母張氏。遡厥淵源出世。初祖帝心和尚。諱法順。時
號燉煌菩薩。隋文帝給月俸。唐太宗賜號帝心。二祖
華雲法師。三祖賢首國師。四祖曰澄觀。號清凉國師。
五祖曰宗密。號圭峯大師。自華雲至圭峰。皆名震朝
野。唐自太宗。以至文宗。咸賜封號。歷朝撰記。炳如日
星。圭峯傳徹微。徹微傳海印。印傳法燈。燈傳長水。長
水傳伯長。伯長傳中和。中和傳佛智。智傳玉峯。自玉
峯而後有性空。竹坡。潔菴。珍林。聚英。春谷。一雲。古峯。
止翁。達菴。魯山。徧融等。由是一十二傳。歷唐宋元明。
各建法幢。備載新註華嚴佛祖傳。凡二十六傳。至蓮
池大師。諱袾宏。大弘淨土之教。為末法慈航。即師之
高高師祖也。二十七傳。則有土橋紹覺法師。名明理。
二十八傳。則有蓮居新伊大師。名太真。二十九傳。而
為乳峯焉。稱德水法師。諱明源。號寶輪。初生有白[鴳-女+隹]
之徵。參講有香水之夢。解脫時。有花幡天樂引導。三
閱大藏。註釋萬言。洵為前輩指南。而師實受其囑法
焉。師早失怙恃。即有出塵志。九歲禮慈雲祖源名宿
為師。十六薙染。十九圓戒。二十參乳峯。聽楞嚴。遂爾
宿慧駿發。洞澈微旨。復講四席。次于蓮居。聽聖宣師
唯識。臨滄師起信。併資古月朗碧。諸人竝參焉。時學
者千二百餘。唯師法契於心。如針投芥。獨得其奧。平
居甞論天台賢首之異同。折衷于乳峯。乳峯以先師
雲棲大師之說曰。汝研清凉。當審二派之所以異。而
毋濫狃其所以同。能審其所由異。自辯其所由同。而
并參其非同非異者。而證悟焉。則功圓。俄頃見佛于
塵毛矣。何彼此分岐之異執也。是時師正容諦聽。豁
然頓悟。以為真吾師也。而乳峯亦喜傳炷之得人矣。
遂卜臘月八日。受衣拜囑詞曰。志超界外。慈徧塵剎。
律是汝師。論是汝友。依佛弘化。大小隨緣。忍定願智。
習久力生。如佛所行。盡未來際。遂更師名為成法。乳
峯隨于廿四遷化。法嗣有三。而師為上座云。初乳峰
待師。恩義兼至。而師亦執弟子禮唯謹。至是痛乳峯
<pb n="403"/>
之長逝。乃泫然曰。佛經有大報恩七篇。孝以繼述。雖
衲子。何獨不然。乃葺其墖院設位。以時祭之。遂杜門
却埽研誦楞嚴。梵網。圓覺。般若。華嚴。法華。四分律。起
信等。極晝夜無倦容。自二十至三十。十年中。精研諸
部經典。不唯一家教觀朗然洞曉。即諸宗岐途。亦深
入融會。因講金剛。楞嚴于慈雲大殿。聽者淪肌浹髓
而去。非真實了悟。何能辦此也。自是戒律精嚴。應四
方之請。無虗歲。所至不一地。而所演說者。亦非一經。
即如仁壽時。會江潮猝至。傾瀉塘碪。二十餘里。民居
漂溺者。不可勝數。而師之講席。獨安然無恐。豈非說
法之明驗歟。年四十開堂。為慈雲兩修彌陀大殿。裝
四王三聖像。又丁酉。重整後殿。新裝接引大佛。余聞
慈雲創于唐大于南渡。歷今九百餘稔。可謂。歷年多
而為時久。而師以一力新之。不忍湮沒。功何偉也。他
如重建聖果仁壽。并葺諸梵宇。指不勝屈。先是康熈
乙丑春。宮詹周公。兵科任公。延師于楊梅塢。講楞伽。
未幾
聖祖仁皇帝南巡。學士邵公。率眾以禮。請入方丈。恭
迎
聖駕。囑竣毗盧殿工。自康熙三十八年。至四十六年。
凡
幸五次。
賜賚優渥。
御製[石*((白-日+田)/廾)]文。一道永鎮靈山。前後疊
賜匾額。心經。寶塔藥師經。讚金剛經。
恩賚有加無已。又值總河王公。捐俸千五百金。未兩
載。毗盧殿成。師為陞座。講彌陀。觀經。金剛。遺教。普門
品。勢至。光明空品等。善姓感仰。樂助多。金師復塑十
六王子像。重修梵剎。師之聿新。于上竺也。筆難殫述。
閱六載。師欲退院。諸紳衿耆老。修扎欵留。師曰。濫膺
丈室。豈佛子所宜。遂辭歸仁壽。仍幽居斗室。木食草
衣。一衲十年。一履三載。手不停披者。五十春秋。註釋
六百餘卷。人驟見之。不知其為敷坐說法人也。憶昔
西湖斷橋有菴。曰德生。為師止靜處。創自向若錢。老
夫子。太史毛。先生孝。子周雲。子父執。暨余兄東表。孟
師等。主其事。凡祀聖拾字。掩骼放生。薦祖度孤。皆行
於中。師撰二儀篇。以記其事。迄今師臘已高。方期行
瓢帶笠。面壁天涯終其身。為無事人而已。詎意。康熙
辛丑春。上竺致罹祝融。遂使靈山鐘鼓。寂然無聲。寶
地樓臺。悉為瓦爍。嗟乎以師數年心血。一旦盡付丙
丁。垂淚傷心。可勝言哉。不得不再邀慈雲之法雨。顒
望于遠公也。是以悟慈等。二十八人。先稟
當道。暨　諸縉紳先生時。則有少宰湯。學士陳。翰林
徐。提學翁。御史柴。三十餘位。并三學同人六十餘友。
啟請大師入山主持重建。師于是立規䇿。眾明佛法。
廣福田施。樹祇園者。布金給苑。踵相接矣。辛丑夏至
戊申春。
大士龍庭樓臺。行宮香案。西禪堂。北客寮。東伽藍。祖
師。地藏。天王各殿。門扉坦牖。經營布置。規模略成。師
之功固大。而用心良苦矣。歲壬寅
御賜龍眼菩提子四粒。植于
大士殿左右。師恭咏賦一章。以頌無疆之
盛典。今我
皇上御極。以
大士為民慈父。旱乾水溢。有禱輙應。于雍正元年。
特命大臣進香。二年
勅修慶山祖塔。皆師之精誠。有以默致。惜工將竣。而
師已西歸。良可悼也。師生于崇正十四年十月十一
日戌時。世壽八十八。僧臘七十九。其一生梗概。心不
違
如來之訓性。不染塵俗之累。體不損。沙門之表行。不
違法律之經。目不視非儀。口不食重味。手不釋念珠。
脇不觸塵。榻足不履邪徑。宿不離衣鉢。入污泥而不
<pb n="404"/>
染。處混濁而不淆。以清淨弘法門。以智慧為福果。皇
皇于超濟汲汲于普渡。不以一行自高。一功自許人。
有歸依者。不俟請而往。有求益者。不待憤則啟矣。雖
幼穉。不簡于應接。縱傲狠。不憚于開誘。洵乎
佛祖之化身。眾生之模範也。師為德水嗣六十載。凡
過忌辰。必親臨掃墖。以禮供。非唯罔缺直。事之如生。
不忘師教。又如此。其付衣傳法者。有長明。月標。姚園。
悅峯。仁壽。旭如。曹源。可久。筏喻。劍眉。東來。弘苑。報國。
與安。興福。玉山。馬鞍。默聞。鳳山。明藏。拈花。大振。北京。
體閑。慈雲。啟南。上竺。培豐慈裔。正中。天懷。通計廿有
餘人。其僧臘者。不能悉記。所著經典。有華嚴別行經
圓談疏鈔記十二本。楞嚴經序釋圓談疏廿五本。賢
首五教儀六卷。科註四十八卷。起信論疏記會閱十
本。藥師疏鈔六卷。觀音疏鈔八卷。金剛直解五卷。四
十二章經疏鈔五卷。觀經直指疏十本。瑜伽施食經
疏十本。觀音疏。彌陀略註。如意經疏。心經二解。尊勝
經疏。勢至疏鈔。像想章疏。八大人覺經解。大悲呪釋。
准提呪釋。各一卷。佛祖綱宗四卷。賢宗十要二卷。持
念因果記。念佛異徵記。樂[邱-丘+(看-目)]淨土咏。醒世善言。西資
歸戒儀。瑜伽歸戒儀。繫念儀。放生儀。各一卷。𦦨口儀
疏十本。𦦨口摘釋一卷。共一百六十八本。己亥秋。余
兄東表。捐貲遣余。送入楞嚴寺藏。嘉禾郡尊吳公作
序。以待後之取者。其未付梓者。統計一百二十六本。
皆師歷年手輯。余所目擊。惜乎。辛丑雲房失火。化為
燼。自回祿後。所註并代刻。未入藏者。如法華圓談
科註十七本。命予手錄請解。則自聞一法師作序。則
有理安迦陵。于康熈六十年。寄送入都南觀音寺。轉
勸配天法主。募刻流通。又萬佛懺。報恩懺。彌陀懺。七
佛藥師懺。改訂觀音懺。各三卷。并華嚴別行品經。便
于四眾。一日禮誦。板存昭慶。又金剛。開蒙註。開道註。
開悟註。心經開蒙註。共四集。便三乘人。一目了然。又
上竺誌。慈雲誌。仁壽誌。楞嚴誌。板存各寺。又去冬撰
仁皇懺三卷。以祝
聖祖不可思議之弘恩。保蠶懺三卷。以佑兆民時和
年豐之利賴。稿存丈室。獨雍正四年。所註華嚴宗佛
祖傳十四卷。未鑴。葢自
佛祖至今。源流始末。辯駁異同。悉從藏經考摘。非曰
為賢首伸說。即諸宗靡不受益。廼示後學入德之津
梁也。詎意。騰錄較訂方畢。而師猝然。遷化于上竺。必
付諸梓。俟後入藏。以垂不朽。又嘗序四書。序圖章解。
綱鑑。隨筆。問道說。覺迷錄。皆深入性理。足以知其通
儒也。惜乎。以浮屠氏終焉。嗚呼。師年已登耄耋。篝燈
纂註。雖蠅頭細揩。罕有塗抹。嘗謂余曰。每當註釋浩
繁。略閉目間。甘露灌頂。神思飈發。迅筆成文。不假思
索。噫。此皆師之夙慧圓明。余與師心相莫逆。數十年
來。交最久。知之又深。非師孰能鑒我。非我無由誌師。
故不自知其言之津津。而筆之縷縷也。即註釋一事
實。足以繼往開來。闢千古未有之暢典。謂之一代之
祖師也可。即謂之千百世之祖師。也亦無不可。師之
標靈顯異。誠難枚舉。茲撮其大端。而為之銘曰。
我聞萬生。各具物性。人苦未見。見而未盡。偉哉
大師。福慧宿定。受囑乳峯。遂傳心印。蓮池嫡派。
賢首宗乘。神光上燭。故號灌頂。三藏覺迷。五部
深省。飛錫慈雲。梵宇是興。竪竿上竺。琳宮復整。
施食兮鬼神潛伏。說法兮魚龍出聽。受
聖朝之寵渥。為士庶之信敬。八十八年。功完果證。勿
云明鏡。胡然而隱。一物本無。何用照映。勿云空
谷。叩之不應。萬象皆空。覺然後醒。摘葉拈花。搏
風捕影。雲散水流。天空月靜。

<other>No. 1656-3
 上竺灌頂大師囑法語</other>

<pb n="405"/>
孔門四配。佛門四弟。羅什四賢。達摩四得。燈明有八
王子。智勝十六王孫。咸以童真出家。沙彌成道。迨於
釋尊法華會上。四眾八部。靡不計校。我　祖雲棲大
師。北訪徧融教主。授以老實念佛。依佛行道。莫貪名
利。毋逐世緣。祖衣法印。開淨土門。疏鈔彌陀。蓮宗徧
振。　先師德祖。傳我佛印。遙承五代。進住上竺。丈室
興廢。經始兩轍。講註經典。不一而足。天竺靈山。固多
英俊。
大士臺前。四傑推首。或為人師。或以律範。名譽遠稱。
紹隆香火。從予轉輪。妙堪遺囑。即佛即心。是心是佛。
廬⿰山阜雲棲。佛種不絕。五峰長水。法炬熾然。
聖祖寶座。龍床登坐。度生祖印。長相傳付。
仁皇燈臺。香几行來。照世皇圖。鞏固遐昌。今以衣法。
囑咐天保。定爾四人。如昔五百羅漢轉次授受無異。
餘多才達。且待後緣云爾。

囑法第一子培豐　付（藏佛一尊紅衣一件）。
 知見寶藏  非從外出  佛頂髻珠  皆從自得 
 福基慧命  陽春培植  智種靈苗  增秀成實 
 洪範五行  莫不赫奕 
囑法第二子慈裔　付（藏佛一尊紫衣一件）。
 從佛口生  依佛行止  得佛法兮  真大士子 
 嚴淨毗尼  成正徧知  傳聖觀心  佛法住持 
 儀範三界  慈隆百世 
囑法第三子正中　付（塵一爐一）。
 文學游夏  言語宰貢  政事季冉  德行伯仲 
 具聖一體  豁然大用  羿教人射  正在彀中 
 行大士道  事事圓通 
囑法第四子天懷　付（杖一鞋一）。
 天生於予  克懷明德  代佛行道  陰陽呂律 
 大智權辯  隨機調適  上和下睦  君欣民澤 
 教化域中  順帝心識 
奉
大師命沐手代書曉諭合山。時雍正六年三月二十
九己卯日也。
皇宮賞賜物件
寶座臺張杏黃縀墊子一箇
龍牀壹張硃紅大立臺一對
香几壹張燈臺壹對
書桌壹張燈臺壹對

<article id="n1657">善女人傳</article>

<talk>題善女人傳偈</talk>
菩薩戒優婆塞　彭際清　述
 我觀諸世閒  常自寂滅相  云何幻化中 
 乃生男女根  譬如太虗空  捏目出狂華 
 是華不可取  從汝妄想生  妄想入輪回 
 劫劫自纏縛  一念忽自覺  了妄本無從 
 虗空亦強名  狂華竟何有  佛昔呵女人 
 具足諸妖穢  其有染著者  患乃甚牢獄 
 如何世閒人  彼彼互貪愛  負重沒淤泥 
 至死不得出  又如蟻循環  不離一磨地 
 我今發苦口  普勸諸女人  了知受生因 
 貪愛為其本  本從貪愛生  復從貪愛死 
 正爾貪愛時  念念常滅盡  自身且不有 
 何況他人身  從今發大心  歸命無上士 
 常轉大乘經  如說勤修行  其有過量人 
 [焊-干+恭]破無明惑  頓入佛知見  漸淨諸餘習 
 更有異方便  專念阿彌陀  託質妙蓮華 
 疾得不退轉  諸經具開演  諸祖共提持 
 惟彼女中豪  獲是清淨果  如何大丈夫 
 甘作行尸肉  我今述此傳  輾轉廣流通 
<pb n="406"/>
 普勸諸有情  永斷輪回本  南無佛陀耶 
 同生極槳國 

<talk>善女人傳發凡</talk>
傳居士者。不列人王。原以九五之尊。不得下伍臣庶。
其宏護三寶。深契一乘者。具載列代史書及佛祖統
紀中。事蹟昭然。不須繁述。至累朝妃后。雖體近至尊。
然無成代終。義均臣道。又其事迹。多在顯晦之閒。故
於此書。表而出之。以為居高者勸。
佛祖統紀載隋獨孤皇后。[虔-文+ㄆ]修淨業。臨終異香滿室。
光明如雲。向西而去。予考隋書。稱后性妒忌。有宮人
得幸者。陰殺之。夫慈心不殺。為淨業第一。殺業不除。
安望往生。又其事未詳所出。恐係流傳之誤。削之。
葉小鸞事迹近神異。而其理至常。無可疑者。且捨僊
趨佛。慧力卓然。審戒答辭。真實懺悔。或僅以六朝儷
語當之。失其旨矣。至其自度度人。一以割愛為本。擒
賊擒王。具有丈夫作略。有志出世者。於此急須著眼。
諸書所載。感應事蹟。每經引用。遞有增加。寖失其本。
今一以原書為據。但削其繁文。易其俚句。俾毋傷體
要而止。若乃文過其質。以偽亂真。蹈稗官小說之習。
吾所不敢。
傳中所采。如冥祥記。報應記。淨土節要諸書。俱未見
完本。雜出於太平廣記。瑯環記中。今悉標原書之名。
識所自也。其他可以類推。
宗門言句。俱從自性中流出。非思量分別之所能解。
閱者於此有疑。但當深參力究。自有契入。不可便懷
退息。或強生證解。誤謗般若。永斷善根。所關非細。慎
之慎之。

<other>善女人傳目錄</other>

卷上
楊苕華紀氏魏氏女
羅嶼妻費氏丁貴嬪王氏
竇夫人豆盧氏博陵縣君崔氏
烽子母（宋衎妻楊氏王從貴妹）龐行婆（靈照）
煎茶婆鄭十三娘平田嫂
賣餅婆凌行婆李行婆
臺山婆何軫妻劉氏姚婆
溫靜文妻燒庵婆陳道婆
鍾離夫人任氏越國夫人王氏
陳媼袁媼陳媼
于媼王氏空室道人
俞道婆覺庵道人明室道人
寂壽道人善化婆張夫人黃氏
秦國夫人計氏廣平郡夫人馮氏
吳氏龔氏張氏女
郭氏施氏王氏
王百娘鄒氏李氏
朱氏程氏王宜人陸氏
項媼沈氏鍾婆
梁氏女黃婆崔婆
陶氏李氏盛媼
黃媼王氏女樓氏
朱媼裴氏女孫媼
秦媼蔣十八妻沈媼
孟氏陳氏胡媼
周氏李氏女王迪功妻
蔣氏女鄭氏周婆
張夫人三空道人陳氏女
卷下
仁孝徐皇后夏雲英周氏女（裴應舉女）
王安人張氏陶氏薛氏
<pb n="407"/>
方氏陶氏徐氏
許氏婦于媼王氏
潘氏朱氏葉女氏
彭山聖姑毛珏龍黃淑德
王素娥施氏常氏女
張氏祝氏（陳氏龔氏）張太宜人金氏
黃氏僕母楊選一妻鍾氏
吳氏女盧氏葉小鸞
唐氏費氏李氏
嚴氏黃太宜人李氏（范氏）
劉淑吳氏聞氏女
陳嫗呂童女龔氏
徐氏張寡婦陸寡婦
楊氏江氏超一子
胡氏徐太宜人王氏
凌氏（朱氏）余媼謝貞女
顧天瑞妻陸氏（俞氏）曹氏
楊媼施貞女陶善

No. 1657
<sarticle>善女人傳卷上</sarticle>

知歸子曰。自漢以上。傳列女者。大都以婦順為先。至
其後而卓絕瑰異之行乃閒出。推其志節。皎如冰霜。
殆將乘罡風。御顥氣。而翱翔乎清都者耶。夫誠欲斷
生死流。登涅槃岸。必當棲神寂泊之場。高蹈人天之
表。是非夙植淨因。堅固誓願者。未有不退然自畫者
也。予既集居士傳。已而為二女子授諸大乘經。因續
采古今諸善女人得入法流者。凡百三十許人。合為
傳。授二女子。俾傳而習之。
<other>楊苕華</other>晉東莞楊德慎女也。少有才貌。許字同郡人
王晞。未及行。苕華父母相繼沒。晞亦喪母。忽悟無常。
即捨俗出家。改名僧度。苕華服畢。乃與度書。謂髮膚
不可毀傷。宗祀不可頓廢。宜顧世教。改遠志。佐盛明
之代。休祖考之靈。慰神人之願。并贈詩五章。其一云。
人生一世間。飄若風過牖。川上有餘吟。日斜思鼓缶。
清音可娛耳。滋味可適口。羅紈可飾軀。華冠可耀首。
安事自翦削。耽空以害有。不道妾區區。願言恤爾後。
度答書云。夫事君以治一國。未若宏願以濟萬[邱-丘+(看-目)]。事
親以成一家。未若宏道以濟三界。但吾德不及遠。未
能兼被。以此為媿。然積簣成山。亦冀從微之著也。且
被袈裟。振錫杖。飲清流。味般若。雖王公之服。八珍之
饍。鏗鏘之聲。煒燿之飾。不與易也。若能懸契。則同期
於泥洹矣。又報詩五章。以申己志。苕華感悟。亦秉道
以終身焉（高僧傳）。
<other>紀氏</other>句容葛濟之妻。劉宋時人也。濟之為稚川後。世
學僊術。紀氏獨心樂佛法。存誠不替。一日方織。仰首
見雲日開朗。空中清明。忽有寶葢幡幢。自西方來。中
擁一如來。金色晃耀。照徹雲表。紀氏停梭諦觀。中懷
踴躍曰。經說無量壽佛。此其是耶。便頭面作禮。仍引
濟之指示佛處。濟之但見半身。及諸幡葢。俄而隱沒。
於時鄉里老幼。咸共覩聞。從而歸佛者甚眾（冥祥記）。
<other>魏氏女</other>梁郡人。其父兄皆修淨業。女亦篤志往生。無
何化去。七日復甦。即升高座。誦無量壽經。既畢。下啟
父言。兒去。便往無量壽國七寶池中。兒及父兄。各有
一大蓮華。當生其內。惟母獨無。不勝此悲。故來相報。
語訖而瞑。母自是亦奉法焉（冥祥記）。
<other>羅璵妻費氏</other>寗蜀人。宋寗州刺史悅之女也。費氏少
奉佛法。誦法華經數年。嘗得心疾。垂絕。語所親曰。吾
誦經勤懇。宜有善祐。不遽死。既絕。復蘇。自言見佛從
牖間。垂手摩其胸。霍然病起。一堂男女。悉覩金光照
室。異香馥然。璵從妹時來省疾。見是靈應。發深信心。
終身齋戒。每以此事。化誘子姪焉（述異記）。
<pb n="408"/>
<other>梁丁貴嬪</other>名令光。譙國人。生於樊城。有神光滿室。故
以光名。相者云。此女當大貴。齊永泰中。梁武帝臨襄
陽。聞而納焉。時年十四。郗后性猜刻。貴嬪小心祗敬。
未嘗有過謫。生子統。是為昭明太子。武帝即位。拜貴
嬪。位在三夫人上。居顯陽殿。貴嬪姓仁恕。接馭羣侍。
皆得其歡心。不好華飾。器服無珍麗。及武帝宏佛教。
貴嬪奉而行之。屏絕葷血。受戒日。甘露降於殿前。武
帝所立經義。皆得其指歸。尤精維摩詰經。所受供賜。
悉以充法事。普通七年薨。諡曰穆（梁書）。
<other>王氏</other>隋時人。薛翁妻。僧頂葢母也。讀誦諸經。勤修懺
法。志求淨土。唐貞觀十一年。有疾。勤懇彌至。俄見牀
前有赤蓮華。大如五斛甕。已又見青蓮華。充滿一室。
阿彌陀佛。觀音。勢至。降臨空中。其孫大興侍側。見佛
身高大。迥出二菩薩上。良久乃隱。而王氏逝矣（續高僧傳）。
<other>竇夫人豆盧氏</other>唐芮公寬之姊也。適陳國公。素修福
業。初誦金剛般若經。至卷末。未盡一紙。忽苦頭痛。就
寢。益甚。夫人自念儻死。遂不得終經。因起坐。令婢取
火。久之不得。夫人方歎惋。忽見有火自階入堂。直至
臥內。去地三尺許。光明若晝。夫人驚喜。取經誦之。便
竟卷末。頭痛亦愈。有頃。家人然燭至。其光即滅。自此
日誦五徧以為常。後芮公將死。夫人往視。芮公謂曰。
姊以誦經之福。當享長壽。生好處也。夫人年八十而
終（法苑珠林）。
<other>博陵縣君崔氏</other>太原王處廉妻也。處廉官終汾州司
馬。徙家蒲州河東。長子維。官至尚書右丞。次子縉。代
宗朝為宰相。初河東僧普寂者。傳神秀之道。神秀既
卒。詔普寂統其眾。開元中。奉敕居都城。嚴重寡言。梵
行純白。封大照禪師。崔氏從學佛法。精勤修習。維因
於藍田縣輞谷。築堂奉母。既沒。維表請施莊為寺。云
臣母故博陵縣君崔氏。師事大照禪師。三十餘歲。褐
衣蔬食。持戒安禪。樂住山林。志求寂靜。臣遂於藍田
縣營山居一所。草堂精舍。竹林果園。並是亡親宴坐
之餘。經行之所。臣往丁凶釁。當即發心。願為伽藍。永
劫追福。又屬元聖中興。羣生受福。臣至庸朽。得備周
行。無以報恩。將何答施。願獻如天之壽。長為率土之
君。惟佛之力可憑。施寺之心轉切。敢以私情。冒觸天
聽。伏乞施此莊為一小寺。兼望抽諸寺高行僧七人。
精勤禪誦。齋戒住持。上報聖恩。下酬慈愛。無任懇款
之至。詔從其請。寺名清源。崔氏墓在其西（唐書王右丞集陝西
志。
<other>烽子母者</other>豐州人也。永泰中。烽子陷西蕃。母日誦金
剛經。禱於佛前。願子生還。烽子得近贊普子。為之執
纛。一日賜與酪肉。悲泣不食。問其故。云。家有老母。夜
頻夢見不得歸省。是以悲耳。贊普子憐之。因私語之
曰。蕃法嚴。無放還例。我與汝馬二匹。汝從間道遁歸
可也。烽子得馬馳騁。馬力竭死。遂徒行。夜走沙磧中。
為刺傷足。痛甚。忽風吹紙卷過其前。取以裹足。創痛
頓平。母一日取經。忽裂去數幅。及子還家。脫裹創紙。
視之。則裂去之經也。皆大驚歎以為神。宋衎妻楊氏
者。江淮人也。衎為鹽鐵院書手。有押綱者邀與俱北。
其妻阻之。不從。猝遇暴風。舟盡覆。衎入水。得一束藁。
乘之達岸。抱囊謝曰。吾之餘生。爾所賜也。負而歸。行
數里宿一店。及旦。解藁曝之。中有一竹筒。開之。則金
剛經在焉。有一老母謂曰。此汝妻所誦經也。衎還家
具言其事。妻曰。信。自君行後。即顧人書此經。持誦甚
力。比來失去者已十日矣。內有訛字。別請一僧注入。
尚可驗也。啟經視之。果然。遣人復詣河濵。跡店與老
母。都無有矣。其後數歲。相國鄭絪為東都留守。召衎
及妻。詢以始末。因求其經。供之府中。官其男。月給錢
五千。貞元中。又有王從貴妹者。公安人。常持金剛經。
未嫁也。忽暴死。埋之三日。家人省墓。聞呻吟聲。發視
面如生。鼻間微有氣。遂舁歸。數日能言。云冥官以女
有持經功德。故放還。從貴為人道之如此（酉陽雜爼報應記）。
<pb n="409"/>
<other>龐行婆者</other>襄陽居士襄蘊妻也。居士自參石頭。深達
祖道。已而還家。為妻子說法。婆與女靈照。一時頓悟。
機鋒迅捷。一日婆入鹿門寺設齋。維那請意旨。婆拈
梳子插向髻後。曰。回向了也。便出去。丹霞來訪居士。
見靈照方洗菜。丹霞問居士在否。靈照放下菜籃。斂
手而立。丹霞又問。靈照提籃便行。歸呈似居士。居士
曰。赤土搽朱嬭。居士與靈照同賣漉籬。居士下橋撲
地。靈照亦隨倒。居士曰。作麼。靈照曰。見爺倒地。特地
相扶。居士將入滅。謂靈照曰。視日早晚。及午以報。靈
照出戶遽報曰。日已中矣。而有蝕也。居士避席臨窗。
靈照乃據榻趺坐而逝。居士拾薪燔之。頃之亦逝。或
走告婆。婆曰。這癡女兒與無知老漢。不報而去。何忍
也。因住告子。子方劚畬。釋鋤應曰。嗄。視之立而化矣。
茶毗畢。婆徧詣鄉閭告別。不知所終（傳燈錄龐居士語錄）。
<other>煎茶婆者</other>不知何許人也。麻谷南泉偕一僧將之徑
山。路與婆遇。問徑山路向甚處去。婆曰。驀直去。麻谷
曰。前頭水深。過得否。婆曰。不溼脚。又言。上岸稻得與
麼好。下岸稻得與麼怯。婆曰。總被螃蠏喫却也。又言。
禾好香。婆曰。沒氣息。問婆住甚處。婆曰。祇在這裏。三
人至店。婆煎茶一瓶。𢹂盞三。謂曰。和尚有神通者。即
喫此茶。三人相顧間。婆曰。看老身自逞神通去也。即
拈盞傾茶而去（傳燈錄）。
<other>鄭十三娘者</other>不詳其里居。年十二。隨一師姑。參大溈
禪師。師問這師姑甚麼住處。姑云。南臺江邊住。師喝
出。又問鄭在甚處住。鄭近前叉手而立。師再問。鄭云。
已呈似和尚了也。師云。去。鄭到法堂。師姑云。十三娘
尋常道會禪。今日被大師問著。却總無語。鄭曰。苦哉
苦哉。作這箇眼目。也道我行脚。脫取衲衣來。與十三
娘著。鄭後舉似羅山。云。某甲恁麼祗對。還得平穩也
無。羅山云。不得無過。鄭云。過在甚處。羅山叱之。鄭云。
錦上添花。保福與甘長老訪鄭。坐定。即問承聞十三
娘參溈山是否。曰是。保福云。溈山遷化。向甚處去。鄭
起身近牀而立。甘曰。閒時說禪。口似懸河。何不道取。
鄭曰。鼓這兩片皮。堪作甚麼。甘曰。不鼓這兩片皮。又
堪作甚麼。鄭曰。合取狗口（傳燈錄）。
<other>平田嫂者</other>平田岸禪師之嫂也。臨濟訪岸。路遇嫂在
田使牛。臨濟問平田路向甚處去。嫂打牛一棒。曰。這
畜生到處走。路也不識。臨濟又問平田路向甚處去。
嫂曰。這畜生五歲。尚使不得。臨濟心語曰。異哉此人。
便有抽釘拔楔之意。及見岸。岸問曾見我嫂也未。臨
濟曰。已收下了也（傳燈錄）。
<other>賣餅婆者</other>不知何許人也。德山鑒禪師。初講金剛經。
著青龍疏抄。聞南方禪席頗盛。意甚不平。將往化導。
遂擔疏抄出蜀。路過澧陽。逢婆賣餅。遂買餅點心。婆
問擔何書。云青龍疏抄。問講何經。曰金剛經。婆曰。我
有一問。你若答得。施與點心。若答不得。且別處去。經
言。過去心不可得。現在心不可得。未來心不可得。未
審上座點那箇心。師無語。遂往龍潭。參信禪師。頓悟
心要。取其疏抄焚之（傳燈錄）。
<other>凌行婆者</other>不詳其里居。嘗參浮盃禪師。問盡力道不
得的句。分付阿誰。師曰。浮盃無剩語。婆曰。未到浮盃。
不妨疑著。師曰。別有長處。不妨拈出。婆斂手哭曰。蒼
天中更添冤苦。師無語。婆曰。語不知偏正。理不識倒
邪。為人即禍生。後有僧舉似南泉。南泉曰。苦哉浮盃。
被這老婆摧折一上。婆聞而笑曰。王老師猶少機關
在。僧澄一過婆。問如何是南泉猶少機關在。婆乃哭
曰。可悲可痛。澄一罔措。婆曰。會麼。澄一合掌而立。婆
曰。伎死禪和。如麻似粟。澄一舉似趙州。趙州曰。我若
見這老婆。問教口啞。澄一曰。未審和尚怎生問他。趙
州便打。澄一曰。為甚却打某甲。趙州曰。似這伎死漢。
不打何待。連下數棒。婆聞而笑曰。趙州合喫婆棒。或
以告趙州。趙州哭曰。可悲可痛。婆聞合掌歎曰。趙州
眼光。爍破四天下。趙州遣僧往問。如何是趙州眼。婆
<pb n="410"/>
乃豎起拳頭。僧回以告趙州。趙州作偈曰。當機覿面
提。覿面當機疾。報汝凌行婆。哭聲何得失。婆答偈曰。
哭聲師已嘵。已曉復誰知。當時摩竭國。幾喪目前機
（傳燈錄）。
<other>李行婆者</other>不詳其里居。嘗參潭州曠禪師。師問憶得
在絳州時事麼。婆曰。非師不委。師曰。多虗少實在。婆
曰。有甚諱處。師曰。念你是女人。放汝拄杖。婆曰。某甲
終不見尊宿過。師曰。老僧過在甚處。婆曰。和尚無過。
婆豈有過。師曰。無過的人作麼生。婆乃豎拳曰。與麼
總成顛倒。師曰。實無諱處（傳燈錄）。
<other>臺山婆者</other>不知何許人也。一僧游五臺。路與婆遇。問
臺山路向甚處去。婆曰。驀直去。僧便去。婆曰。好箇師
僧。又恁麼去。後有僧舉似趙州。趙州曰。待我去勘過。
明日。趙州便去。問臺山路向甚處去。婆曰。驀直去。趙
州便去。婆曰。好箇師僧。又恁麼去。趙州歸院。謂僧曰。
臺山婆子。為汝勘破了也。又一婆遣人送錢趙州。請
轉藏經。趙州受施。却下禪牀轉一匝。乃曰。傳語婆。轉
藏經已竟。其人回舉似婆。婆曰。比來請轉全藏。如何
祇轉半藏。又一婆與趙州遇於塗。趙州問甚處去。曰。
偷趙州筍去。曰。忽遇趙州作麼生。婆便與一掌。趙州
休去。又一婆入趙州法堂。方齋次。婆曰。這一堂師僧。
總是婆生得的。惟有大的孩兒。忤逆不孝。趙州纔顧
視。婆便出去。趙州行田間。遇一婆插田。曰。忽遇猛虎
作麼生。婆曰。無一法可當情。趙州曰。嗏。婆亦曰。嗏。趙
州曰。猶有這箇在。又一婆向晚入院。趙州曰。作麼。婆
曰。寄宿。趙州曰。這裏是什麼所在。婆呵呵大笑而去
（傳燈錄）。
<other>何軫妻劉氏</other>荊州人。少斷酒肉。常持金剛經。自誓佛
前。願年止四十五。預知死日。太和四年。年四十五矣。
悉舍資裝供僧。徧別親故。至歲除日。請僧授八關齋
戒。沐浴更衣。趺坐一室。高聲誦經。已而悄然。及明。兒
女排室入。則化去矣。頂熱可灼手。軫以僧禮葬之北
郭焉（酉陽雜爼）。
<other>姚婆</other>上黨人。與范婆善。范婆勸令念阿彌陀佛。姚婆
從之。遂屏息家緣。一心念佛。臨終見阿彌陀佛降臨
空中。二菩薩侍左右。姚婆白佛。不遇范婆。安得見佛。
請佛少住。與渠作別。及范婆至。佛猶儼然。姚婆遂立
化（淨土文）。
<other>溫靜文妻</other>并州人。久病臥牀。靜文教念阿彌陀佛。妻
從之。默誦佛名。二年不絕。一日告靜文言。吾已見佛。
後月定去。前歿之三日。蓮華現前。大如日輪。及期。具
食獻父母云。今幸得生淨土。願父母與夫。專念阿彌
陀佛。便當相見。言訖而終（淨土文）。
<other>燒庵婆者</other>不知何許人也。供一庵主。垂二十年。常令
一女子送飯。一日。令女子近前一拶。曰。正恁麼時如
何。僧曰。枯木倚寒巖。三冬無煖氣。女子告婆。婆曰。我
二十年來祇供得一俗漢。遂遣僧出。燒其庵（傳燈錄）。
<other>陳道婆</other>溫州人。嘗徧叩諸名宿。後於山淨和尚語下
發明。有偈曰。高坡平頂上。盡是採樵翁。人人盡懷刀
斧意。不見山華映水紅（傳燈燈）。
<other>鍾離夫人任氏</other>宋知開封府會稽鍾離瑾之母也。平
生篤志淨業。刻旃檀為彌陀佛像。常頂戴行道。年九
十八。起居如常時。一日忽戒瑾曰。人人有箇彌陀。奈
何拋去。處處無非極樂。不解歸來。予將行矣。汝其念
之。翼日晨起。焚香持佛名。頃之。合掌而化。瑾自是感
奮。亦專修淨土。臨終。自言夫人報我。往生期至。趺跏
坐逝（佛祖統紀）。
<other>越國夫人王氏</other>哲宗從父荊王之妻也。專修淨土。晝
夜無間。導諸妾婢。并志西歸。中有一婢獨懈慢。夫人
曰。不可以爾一人壞我規矩。擯之。婢悚悔。遂發憤精
進。久之弗倦。一日。謂同事曰。吾其行矣。夜聞異香滿
室。無疾而逝。越宿。同事者告夫人言。夜夢化去之婢。
令致謝夫人。幸蒙訓責。得生西方。感德無量。夫人曰。
<pb n="411"/>
彼能入我夢。乃可信爾。其夕。夫人夢婢致謝如前。夫
人曰。西方可至乎。婢曰。可。遂導夫人行。頃之。見一大
池。中有蓮華。大小間錯。或榮或悴。夫人問其故。婢曰。
世間修西方者。纔發一念。此中便生一華。勤惰不同。
榮悴亦異。精進者榮。怠廢者悴。若歷久不息。念熟觀
成。形消神謝。決生其中。中有一人。朝服而坐。寶冠瓔
珞。莊嚴其身。夫人問曰。何人也。婢曰。楊傑也。又一人
朝服而坐。其華頗悴。夫人又問何人。曰。馬圩也。時傑
已化去。而圩尚存。兩人俱修淨土。而傑行解具足。悲
智雙圓。尤弗可及矣。夫人曰。我當生何處。婢導之行
可數里。望見一華臺。金碧晃耀。光明洞然。婢曰。此夫
人生處。乃金臺上品上生也。既覺。悲喜交至。其年遇
生日起晨。秉爐爇香。望觀音閣而立。諸眷屬方趣前
為壽。眡之則已化去矣。宣和中直閣黃䇿傳其事。為
越國夫人往生記（樂邦文類）。
<other>陳媼</other>錢塘人。從靈芝律師受菩薩戒。專心念佛。日課
千拜。經案間迸出舍利。臨終。見佛來迎。顧語旁人。言
未竟。已寂然而化（佛祖統紀）。
<other>袁媼</other>錢唐人。從靈芝受菩薩戒。即斷葷酒。篤修淨業。
家人皆化之。如是二十年。一日示疾。請圓淨律師說
法。俄見佛菩薩眾。現前接引。端坐而化（佛祖統紀）。
<other>陳媼</other>長蘆賾禪師之母也。師嘗作蓮華勝會錄。普勸
緇白求生西方。其住廣平普會寺。迎母居方丈東室。
朝夕持佛名。已而有疾。集眾唱佛。盡二日。忽合掌瞻
像。泊然而化。前一日。師夢母謂曰。吾見尼師十餘。來
相召。師曰。此往生之祥也。言已。坐滅。面如珂玉。既卒
之明日。頂微溫。面白。如夢所見然（佛祖統紀）。
<other>于媼</other>錢唐秦氏女也。其夫販魚為業。有子遭官事破
家。媼愁苦。欲沈身於江。遇靜住寺照師勸之曰。夙世
業緣。總宜順受。枉自沈江。不如念佛。媼猛省。即然一
指佛前。誓長齋。日稱佛名。十年不怠。見一切人。皆稱
為佛子。一日。請僧誦觀無量壽佛經。而己持珠誦佛
名。至觀像章。寂然而化（佛祖統紀）。
<other>王氏</other>合肥馬永逸之妻也。永逸世修淨業。事載居士
傳。王氏亦持佛名。行天竺十念法。又嘗持破地獄偈。
偈出華嚴經云。若人欲了知。三世一切佛。應觀法界
性。一切惟心造。一夕。夢地獄主者來謝云。幸蒙持偈
功德。獄中眾生。出生善道者多矣。其後寢疾。持佛名
不絕口。既逝。諸親屬及其侍女。皆夢王氏報云。吾已
得生淨土矣（樂邦文類）。
<other>空室道人</other>名智通。龍圖范珣之女也。幼而聰慧。長歸
丞相蘇頌之孫悌。未幾。厭弃塵累。還家求祝髮。父難
之。遂獨處焚修。閱法界觀有省。作二偈。一曰。浩浩塵
中體一如。縱橫交互印毗盧。全波是水波非水。全水
成波水自殊。次曰。物我元無異。森羅鏡像同。明明超
主伴。了了徹真空。一體含多法。交參帝網中。重重無
盡處。動靜悉圓通。其後父母俱亡。兄涓領分寗尉。道
人偕行。聞黃龍死心名。往謁之。死心一見。知其所得。
便問常啼菩薩賣却心肝。教誰學般若。道人曰。你若
無心我也休。又問。一雨所滋。根荄有異。無陰陽地上。
生箇甚麼。道人曰。和尚惜取眉毛好。死心打曰。這婦
女亂作次第。道人禮拜。死心然之。政和間。居金陵。嘗
設浴於保甯寺。揭榜於門曰。一物也無。洗箇甚麼。纖
塵若有。起自何來。道取一句子元。方可大家入浴。盡
道水能洗垢。焉知水亦是塵。直饒水垢頓除。到此亦
須洗却。晚為尼。住蘇州之西竺。道風甚著。俄示疾。書
偈。趺坐而終。有明心錄行世（五燈會元）。
<other>俞道婆者</other>金陵人也。市油餈為業。嘗參琅琊起禪師。
師以臨濟無位真人話示之。一日聞丐者唱蓮華樂
云。不因柳毅傳書信。何緣得到洞庭湖。忽大悟。以餈
盤投地。夫旁睨曰。你顛邪。婆曰。非汝境界。復往見琅
琊。琅琊問那箇是無位真人。婆應聲曰。有一無位真
人。六臂三頭努力瞋。一劈華山分兩路。萬年流水不
<pb n="412"/>
知春。自是機鋒迅捷。叢林憚之。圓悟勤禪師開堂蔣
山。方至法座前。婆從眾中躍出。以身一拶。便歸眾。圓
悟云。見怪不怪。其怪自壞。悟次日至其家。婆不出。厲
聲曰。這般黃口小兒。也道出來開堂說法。圓悟曰。婆
子少賣弄。我識得你了也。婆大笑。出相見。凡有僧至。
則曰兒兒。僧擬議。即掩門。佛燈珣禪師往勘之。婆見
師。即曰兒兒。佛燈曰。爺在甚處。婆轉身拜露柱。佛燈
即與踏倒。曰將謂有多少奇特。便出。婆蹶起曰。兒兒
來。惜你則箇。佛燈不顧而去。安首座自德山至。婆問
甚處來。曰德山。婆曰。德山泰乃老婆兒子。安曰。婆是
甚人兒子。婆曰。被上座一問。直得立地放尿。婆嘗頌
馬祖示疾因緣云。日面月面。虗空閃電。雖然截斷天
下衲僧舌頭。分明祇道得一半（五燈會元）。
<other>覺庵道人祖氏</other>建甯人。幼不肯字人。深信祖道。一日
聞圓悟示眾語。了然明白。自呈所見。圓悟云。更須颺
却所見。始得自由。道人呈偈曰。露柱抽橫骨。虗空弄
爪牙。直饒圓會得。猶是眼中沙（五燈會元）。
<other>明室道人</other>名本明。不詳其氏族。自契機圓悟。徧參名
宿。皆蒙印可。紹興十年二月望。手書三偈。寄呈草堂
清微。偈曰。不識煩惱是菩提。若隨煩惱是愚癡。起滅
之時須要會。[鷂-缶+(工/山)]過新羅人不知。又一偈曰。不識煩惱
是菩提。淨華生淤泥。人來問我若何為。喫粥喫飯了
洗鉢盂。又一偈曰。莫管它。莫管它。終日癡憨弄海沙。
要識本來真面目。便是祖師一木义。道不得的叉下
死。道得的也叉下死。畢竟如何。不許夜行。投明須到。
居數日。別諸親故。脫然而逝。草堂䟦其偈。刊行於世
（五燈會元）。
<other>寂壽道人范氏</other>成都人。孀居歲久。常坐不臥。聞圓悟
住昭覺寺。往請垂示。圓悟教參不是心。不是佛。不是
物。是甚麼。道人如教。久無所契。復問圓悟曰。此外有
何方便。令我會去。圓悟云。有箇方便。不是心。不是佛。
不是物。道人有省。乃曰。元來得甚麼近（宗門武庫）。
<other>善化婆者</other>不知何許人也。居潭州善化縣。日常誦金
剛經。街頭乞食。夜則歸宿巖下。頃之。不行乞者數日
矣。市人怪之。跡其住處。羣鴉噪集。見婆傍巖而化。懷
經一本則金剛也。羣鴉為負土覆之（宗門武庫）。
<other>張夫人黃氏</other>邵武人。尚書右丞履之女。朝奉大夫直
龍圖閣鄱陽張根之妻也。幼頴悟絕人。讀書日記數
百言。輒了其義尤深於老莊之書。既歸張氏。事兩世
舅姑盡誠謹。寬以馭眾。喜慍不形於色。中年篤好釋
教。世味益薄。獨掃一室。燕坐終日。以禪悅自娛。龍圖
性剛直。遇事無所顧避。以是不容於時。閒居踰十年。
夫人處之泰然。未嘗一語及榮利。其後復起為南轉
運使。夫人戒之曰。釋氏六波羅密。以般若為宗。貴夫
以方便善巧濟一切也。今公欲有為於當世。而不知
此。其可乎。龍圖感其言。益自磨礱。為委曲行道計。既
而以言事得罪。夫人謂曰。公知所謂般若矣。獨於忍
辱波羅密。抑猶未盡乎。自龍圖罷歸。夫人有厭世意。
嘗夢金人長丈餘。以手援之。驚喜而寤。召諸子告戒
甚悉。一日晨興。徧詣諸娣姒。若敘別者。且曰。吾當從
夢中逝。不復以疾病煩人也。夜分粥罷就寢。明且。顧
左右。具龍圖藥餌。如常時。少頃。諸子候之。已奄然逝
矣。側臥西向。手結印。固不可解。時宣和二年。年五十
九。李忠定公綱自沙陽謫官歸。過龍圖家。拜夫人於
堂。聽其言。以為所見超卓。雖老於禪學者。弗能及也。
夫人卒。為之誌。道其詳焉（李忠定公文集）。
<other>秦國夫人計氏</other>名法真。魏國公張浚之母也。少寡。性
嚴毅。教子有法度。居常蔬食。喜布施。誦經禮佛。日有
常課。大慧杲禪師住徑山。嘗遣其徒道謙。奉書至長
沙候魏公。魏公謂曰。老母修行四十年。只欠此一著。
且留公早晚伴話。既見夫人。夫人問曰。徑山和尚。如
何教人。道謙曰。和尚祇教人看狗子無佛性。及竹篦
子話。只是不得下語。不得思量。不得向舉起處會。不
<pb n="413"/>
得向開口處承當。要辦此事。須是輟去看經禮佛。息
心參究。莫使工夫閒斷。若一向執著看經禮佛。希求
功德。亦是障道。俟一念相應。依舊看經禮佛。乃至一
香一華一瞻一拜。盡是佛之妙用。但相聽信。決不相
誤。夫人信之。遂力究前話。一夕五更起坐。忽有省。作
偈呈大慧。其一云。逐日看經文。如逢舊識人。莫言頻
有礙。一舉一回新。大慧答書云。謙禪歸。領賜教。及親
書數頌。初甚疑之。及詢謙。方知本末。曠劫未明之事。
豁爾現前。不從人乞。為之歡喜累日。兒子作宰相。身
作國夫人。未足為貴。糞掃堆頭。拾得無價之寶。百劫
千生。受用不盡。方為真貴。然切不得執著此貴。若執
著。則墮在尊貴中。不復興慈運悲。憐愍有情耳。紹興
二十六年。夫人將卒。語魏公言。老身有私恩未報。命
迎供大慧一年。遂遣使迎大慧。及至。夫人逝矣。館之
光孝寺東堂。喪歸乃還（大慧語錄年譜）。
<other>廣平郡夫人馮氏</other>名法信。贈少師珣之女。鎮洮軍承
宣使陳思恭之妻也。少多病。及歸陳。病日劇。時慈受
深禪師居王城。唱導佛法。夫人造其室。求却病方。慈
受教以持齋。誦西方佛名。夫人信受。還家未踰月。遂
屏葷血。却膏沐。衣掃塔衣。修西方淨觀。自翻經行道。
及起居動靜。一以西方為歸。頃之。病良已。理家事如
初。亦不廢淨業。如是十年無惰容。無矜色。心安體舒。
神氣日王。一日。索筆書偈曰。隨緣任業許多年。枉作
耕牛大可憐。打疊身心早脫去。免將鼻孔被人牽。見
者怪之。夫人曰。清淨界中。失念至此。支那緣盡。行即
西歸。適我願兮。何怪之有。其年九月。示疾。至十二月。
一夕語侍者云。吾已神遊淨土。面禮慈尊。觀音左顧。
勢至右盼。百千萬億清淨佛子。稽首慶我得生其國。
至如宮殿林沼。光明神麗。與十六觀經所說。無二無
別。到者方知。非可以語汝曹也。侍者呼思恭至。語其
故。乃相與合掌誦佛名。至明晨。右脇而逝。三日而殮。
家人輒聞妙香。及茶毗啟視。面如生時。年三十六。初。
思恭未知佛法。夫人實勸發之。平居接待諸親屬。恩
意周至。卒之日。外內哭者皆失聲。至有煉頂灼臂以
薦福者。紹興三年。待制王以甯親得之思恭。為廣平
夫人往生記（樂邦文類）。
<other>吳氏</other>都官員外郎呂宏妻也。宏素明佛理。與吳氏合
志清修。有二侍女。亦絕葷血。其一頗好禪。俄而得疾。
談笑坐逝。如委蛻然。其一奉戒刻苦。或終月不食。但
日飲吳氏所呪觀音淨水。一盞而已。一日。忽見金蓮
華現前。其上雙趺隱然。數日見膝。又數日見身。又數
日頭面悉見。相好具足。其中阿彌陀佛。左右則觀音
勢至也。已而宮殿樹林。皎若指掌。清淨男子。經行其
際。如是三年。瞬息不隔。或問曾聞佛說法否。曰我但
得天眼。未得天耳。佛所說法。未得聞也。頃之。自言往
生時至。遂化去。吳氏事觀音甚虔。室中列缾數十。注
以淨水。日誦大悲呪。輒見觀音放光入缾中。有病者。
飲水輒愈。其水積歲。色味不變。雖大寒不凍。故世號
吳氏為觀音縣君（淨土文）。
<other>龔氏</other>錢塘人。孫忭之母也。誦彌陀經。常持佛名。一日
有疾。請清照律師至。稱說淨土諸莊嚴事。語未及終。
端坐而化。老妾于氏。亦常持佛號。頃之。夢龔氏告曰。
吾已生淨土。却後七日。汝當來也。及期亦逝（佛祖統紀）。
<other>孫氏女</other>亦錢塘人也。常持佛名。兼習梵呪。已而有疾。
請清照律師至。告曰。久病厭世。安得脫離五濁。受諸
妙樂乎。師為稱說淨土因緣。女大喜。其夜夢師授藥
一盞。服之。脫然病愈。後三日。語侍人曰。迦葉尊者在
此。大好金蓮華座。吾其行矣。結印而化（佛祖統紀）。
<other>郭氏</other>名妙圓。仁和人。清照律師之妹也。長齋誦佛名。
課法華彌陀二經。兼行方等懺法。每諦觀落日。注想
西方。忽聞空中聲云。郭妙圓決生淨土。嘗往律師所。
作。繫念會。齋百僧。臨終請師說法。即時坐脫（佛祖統紀）。
<other>施氏</other>錢塘沈銓妻也。與夫同修淨業。請照律師依觀
<pb n="414"/>
經。繪九品往生圖。以資觀想。平居供佛飯僧。印施般
若經。建徑山天甯諸寺殿。所有善功。悉回向淨土。與
夫先後化去。皆見化佛垂手。面西而逝（佛祖統紀）。
<other>王氏</other>明州人。日持金剛經。懷孕二十八月。羸瘦日甚。
偶倚門立。一異僧過之。謂曰。汝有善根。何不印施金
剛經千卷。王氏從之。又齋千僧。誦金剛經千卷。至夜
三更。見金剛神以杵指王氏腹。及覺。已生二男在牀
矣。王氏遂持齋。誦經不輟。年六十一。暴卒。二使者引
見冥王。自供從幼持金剛經。王賜金牀。命坐殿側朗
誦一徧。王問何不念呪。答云。世間無本。敕鬼吏於藏
中取呪本付王氏。囑曰。汝至陽間。展轉流通。切勿遺
墜。汝向後壽終。徑生極樂世界。不復來此處矣。王氏
遂還。後至九十一歲。無疾坐化。其補闕真言曰。唵。呼
嚧呼嚧。社曳穆契。莎訶。事在紹興九年（金剛證果）。
<other>王百娘</other>明州人也。少孤。既嫁而寡。依其舅舍人陳安
行。從之官舍。紹興二年夏。忽病瘖聾。有所欲。但書之
紙上。安行教令歸誠觀音大士。百娘遂晨夕禮拜。一
日假寐。忽覩大士現身。示以修行捷徑。令日向西方
作禮阿彌陀佛。因授以偈曰。淨土周沙界。云何獨禮
西。但能回一念。觸處是菩提。又云。可普勸人誦持。未
踰月。二病頓愈。安行謂其念力純至。應答如響。為鐫
其事以廣其傳（夷堅志）。
<other>鄒氏</other>鄱陽焦德一之母也。平昔好善。寡言語。不談人
是非。唯篤志奉佛。壯歲苦氣疾。屢發。一日在堂中。見
一物從空而下。墜於坐隅。跳躑不已。取視之。乃崇甯
當三大錢也。鄒氏以為祥。佩之衣帶間。自是三十餘
年。未嘗有疾。年八十四。忽失錢所在。晨起命婦子具
湯盥沐。合掌敬禮西方。趺坐而逝。事在湻熙十二年
（夷堅志）。
<other>李氏</other>饒州德興縣董性母也。湻熙十二年五月。患腹
疾。日殆。至七月九日。夜半氣絕。翼日。將就木。既旦。忽
欠身起坐。言曰。吾始入冥。行曠野數里。入一城。聞人
聲嘈嘈。而眼界絕闇。無所覩。自分必死矣。因念言。吾
受持普門品三十年。今忽入鬼錄。佛如有靈。當來援
我。遂大聲唱救苦觀世音菩薩。僅百聲。俄有人挽其
左臂而行。至三十餘步。漸覺光明如晝。見一婦人相
好端嚴。瓔珞被體。璀璨照耀。香氣馥然。心知菩薩示
現。遂跪而乞命。菩薩曰。爾數已盡。緣素有善根。故來
相援。宜急歸。更半紀復相見。吾方作禮而起。則菩薩
漸遠。向西方而去。遙見幡葢前導。金碧眩目。頃之。乃
隱。不覺身之在此榻也。自是病愈。其後五年。為紹熙
元年。八月十七日。無疾坐逝。性為文記之如此（夷堅志）。
<other>朱氏</other>名如一。欽成皇后之姪。明州薛生妻也。年二十
餘。即素服齋居。虔修淨業。嘗以黃絹。請善書者寫法
華經繡以碧絨。針鋒綿密。點畫較然。閱十年而成。中
間唱禮佛名至八萬四千。復繡阿彌陀佛觀世音像。
習法華經。三月成誦。次閱華嚴般若楞嚴圓覺。俱能
通利。又鐫木為圖。勸人誦阿彌陀佛。受圖者滿十萬
聲。為回向西方。所化至二十萬人。尋結廬墓旁。一室
奉佛。一室宴坐。一室書經。給侍惟一婢子。甘苦共之。
紹熙四年春。盡斥賣匳具。為三日會。飯千比邱。合緇
白萬人。共唱西方佛名。建寶幢。裝所繡經七軸。並書
會者姓名。送羅睺羅道場僧堂供奉。十二月。示微疾。
垂瞑。輒起趺坐。薛生曰。我家無是法也。請就寢。遂右
脅而逝。年三十七。僧寶曇過羅睺羅道場。展所繡經。
審其事。為之傳（樂邦文類）。
<other>程氏</other>樂平徐熙載之母也。信奉佛法。年七十餘。雞鳴
起。即炷香誦經。寒暑不輟。奉觀音大士尤謹。紹熙四
年。熙載挈二子夜渡江。暴風起。江漲。舟且覆。熙載與
同舟人齊唱觀世音菩薩。良久。值一巨桑觸舟。挽之
繫舟旁乃定。到曉視之。則舟在淺沙。而巨桑已無有
矣。午後至家。母迎笑曰。夜夢一婦人抱汝歸來。不妄
也。熙載以前事告。輒相感歎。自是奉法益虔（夷堅志）。
<pb n="415"/>
<other>王宜人陸氏</other>錢塘人。朝請王璵妻也。常誦法華。篤意
淨土。禮懺一會。唱佛萬聲。如是三十年。偶感微疾。忽
聞天鼓自鳴。即面西端坐。兩手結印而逝。其姪陸師
壽著續淨土傳。表其事焉（佛祖統紀）。
<other>項氏</other>名妙智。鄞縣人。夫歿後。奉法甚勤。日常持佛名。
有女二人。悉令為尼。嘗預治一棺。及將逝。謂其女曰。
吾欲坐脫。如此棺何。女曰。佛用金棺。無嫌也。遂諷觀
經上品章。轉身西向。兩手結印。微笑而逝。事在紹定
六年（佛祖統紀）。
<other>沈氏</other>名妙智。慈溪人。歸章氏。幼而長齋。日課佛號。既
嫁。篤志不變。憐憫有情。周其凍餒。已而得微疾。念佛
益切。忽見阿彌陀佛。踴現虗空。菩薩聖眾。左右圍繞。
放白毫光。至行者所。若長虹駕空。千燈普照。頃之。吉
祥而逝。事在端平二年（佛祖統紀）。
<other>鍾婆</other>嘉禾人。日誦阿彌陀經。兼持佛號。垂二十年。一
日語其子曰。西方眾聖。徧於虗空。大白蓮華。光明普
耀。吾其行矣。端坐聳身。合掌而化（佛祖統紀）。
<other>梁氏女</other>汾陽人。少而盲。遇一少門。教持阿彌陀佛。越
三年。兩目忽明。女持佛名不輟。一日見空中。旛葢下
臨。佛及菩薩同來接引。遂化去（佛祖統紀）。
<other>黃婆</other>潮山人。專持佛號。兼誦法華金剛二經。偶病下
痢。自知時至。便却食。日飲水數盂。一夕。鄰庵僧善修。
夢婆來別。云。將往西方。越二日。西向念佛。端坐而逝。
紅霞爛然。覆其屋上。里人皆見之（佛祖統紀）。
<other>崔婆</other>淄州人。東平梁氏之乳媼也。為人樸愿。早斷葷
血。主母晁氏。留意禪學。婆在旁。惟日誦阿彌陀佛。未
嘗有間。亦莫計其數。年七十二。下痢。持念益力。忽唱
一偈曰。西方一路好修行。上無條嶺下無阬。去時不
用著鞋韈。為有蓮華步步生。或問婆何時當去。曰。申
時去。已而果然。茶毗時。舌獨不化。若蓮華然（徃生集）。
<other>陶氏</other>常熟人。喪偶獨居。常持普門品。夢白衣大士。以
蓮華授之。又夢梵僧授經一卷。啟之。乃阿彌陀經也。
既覺。取經誦之。宛如夙習。一夕室中有光。朗然若晝。
阿彌陀佛。現身立經函上。由是持誦益虔。經卷上舍
利迸出。積至合許（佛祖統紀）。
<other>李氏</other>上虞胡生之妻也。夫喪後。日誦佛名。及阿彌陀
經。夜以繼晝。聲徹內外。凡十餘年。一日方端坐念佛。
有僧現前。覆以緋葢。曰十五日子時。汝當往生。問師
何人。曰汝所念者。李氏遂別諸親故。至期。異香[鬱-山+止]然。
光明照室。端坐而逝。七日茶毗。齒舌目睛皆不壞。舍
利無數。次日。茶毗處生一華。色白。周圓二寸餘。莫知
其何名也（佛祖統紀）。
<other>盛媼</other>錢塘人。日誦佛名。兼課觀無量壽佛經。無何。得
病。一日起。命左右具湯浴畢。面西端坐。問左右。曰聞
磬聲乎。淨土眾聖且至。已而合掌微笑曰。佛菩薩已
至。金臺現前。吾其行矣。言訖而化（佛祖統紀）。
<other>黃氏</other>明州人。早喪夫。還家依父。精修淨業。臨終。見佛
來迎。結印徐行。屹然立化。家人篩於地。晨起驗之。
生蓮華一朵（佛祖統紀）。
<other>王氏女</other>吉安人。少慕淨業。日誦彌陀觀音金剛諸經。
母病亡。將斂。流血被體。女誓曰。若我孝心真實。願母
體不生臭穢。誓已。流血即止。及斂。即之。絕無穢氣。已
而父娶繼室。與同修淨業。一日。女得疾。請僧說淨土
觀門。俄起索衣。吉祥而臥。手攬觀音像前寶幡。奄然
示寂。將斂。繼母篩於室。出蓮華數朵（佛祖統紀）。
<other>樓氏</other>名慧靜。寺簿周元卿妻也。嘗閱傳燈錄。發明見
地。已而歸心淨土。念佛不輟。晚年得疾。忽見蓮臺現
前。化佛無數。異香滿室。頃刻而化。有女名妙聰。因母
發心。亦篤志念佛。病中請僧行懺。恍惚見己身著新
淨衣。升七寶樓閣。繞佛作禮。謂家人曰。勤修淨業。西
方現前。西向右脅而逝（佛祖統紀）。
<other>周婆</other>太平人。早修淨業。至老益虔。一夕。胡跪。稱佛名。
泊然而化。鄰人見數僧振錫而行。婆在其後。須臾之
<pb n="416"/>
間。冉冉騰空。向西而沒（佛祖統紀）。
<other>朱氏</other>霅川人。持佛名者三十年矣。兼持金剛經。開卷
時。每謂眾聖監臨。不敢踞坐。忽斷食。日飲水數盂。閱
四旬。夢三比邱手執蓮華。謂媼曰。吾先為汝種此華。
今日當開。故來迓汝。既覺。請僧同唱佛名。端坐而化
（佛祖統紀）。
<other>裴氏女</other>汾陽人。清淨自居。專志念佛。臨終。索火焚香。
言佛來迎我。我當往生。已而天華飛墜。安坐而化（佛祖
統紀）。
<other>孫媼</other>明州人。孀居三十年。日常念佛。兼手製衣衾襪
履。施諸比邱。一日微疾。夢至懺堂。身挂縵衣。隨諸比
邱。經行繞佛。既覺。沐浴更淨衣。請僧行懺。親詣佛前。
誦阿彌陀經。至一心不亂。左手結印。寂然坐逝。空中
奏天樂聲。聞於遠近（佛祖統紀）。
<other>秦媼</other>名淨堅。松江人。志慕大法。厭惡女身。與夫別處。
嚴持戒律。晨夕修淨土懺儀。禮佛千拜。兼閱華嚴般
若法華光明諸大乘經。日無虗[晷-人+卜]。一日。方端坐室中。
忽有光明照空。逾於皎日。面西而逝（佛祖統紀）。
<other>蔣十八妻者</other>海鹽人。中歲與其夫斷除愛慾。日誦大
乘經。歷四十餘年。一日。各洗潄更衣。炷香唱佛名。並
書一頌而逝。蔣頌曰。這箇幻身。四大合成。今日分散。
各歸其根。諸幻既滅。飛煙絕。如空中風。猶碧天月。
既無障礙。又能皎潔。一切永斷。無有言說。四十年來。
脫離嗜慾。惟闡大乘。朝誦暮讀。今朝擺手西歸。自有
現成果足。其妻頌曰。看過蓮經萬四千。平生香火有
因緣。西方自是吾歸路。風月同乘般若船（閒窗括異志）。
<other>沈媼</other>錢塘人。持佛號十餘年。日益精進。嘗屬畫師繪
八尺阿彌陀像。及有疾。安設牀前。晨夕繫念。並請僧
同持佛號。忽語眾曰。有一大僧授我金座。吾當乘之。
遂聳身前席。眾唱佛益力。媼曰。念佛功德。已登蓮臺。
吾其往矣。遂瞑（佛祖統紀）。
<other>孟氏</other>醴泉人。既嫁。得痼疾。有僧教以專持佛名。行之
三年。忽謂夫曰。可急報諸親屬。吾將去矣。已而送者
畢集。孟氏焚香。與眾唱佛名。頃之。見一沙門振錫空
中曰。汝當往生。俄而旛葢翩翻。佛與菩薩。同時俱至。
遂化去（佛祖統紀）。
<other>陳氏</other>吳興人。受持齋戒。以禪誦為樂。持佛名者三十
年。兼誦法華經五千部。金剛彌陀二經。各五千四十
八部。一日不食。家人問何欲。曰。欲求見佛耳。遂右脅
而化（佛祖統紀）。
<other>胡媼</other>名淨安。會稽人。專修淨業。禮阿彌陀佛八萬四
千相好。每一相好。各禮一拜。如是者四度。偶得微疾。
見佛來迎。安痒坐逝。路人皆聞空中樂聲。隱隱西去
（佛祖統紀）。
<other>周氏</other>嘉禾人。適孫氏。與舅姑同修淨業。感室中佛像
現光。香華盈案。或空中現諸佛菩薩。時聞天樂。或聞
空中誦經聲（佛祖統紀）。
<other>李氏女</other>江陵人。父名元宗。女年十三。夢一梵僧謂曰。
汝有善根。何不持誦金剛經。世間人日誦是經一卷。
陽間增壽。命終即生天。若能究竟般若。直到涅槃彼
岸。即或未達經意。陰府亦不能拘錄。當受種種勝報。
女信之。遂日誦金剛經三十卷。年二十四。不願有家。
忽患傷寒。三日卒。冥王云。此女有般若功。即放還。臨
去。王囑曰。汝父造業。已減壽二紀。緣平日好取生魚
作鱠。今有魚七千餘頭。訴冤索命。歸白汝父。每夜夢
落網中。晝則頭痛。此魚冤也。女還白父。元宗大驚。遂
偕往天甯寺。齋百僧。斷葷酒。手書金剛經四十九卷。
書畢。元宗忽夢數千青衣童子。向之拜曰。我等負冤
日久今蒙寫經功德。咸乘善力。出離苦趣。生善道矣。
君既釋冤。又當益壽。元宗自此持誦益[虔-文+ㄆ]。壽至百二
十歲。無疾沐浴坐逝（金剛證果）。
<other>王迪功妻</other>奉佛甚[虔-文+ㄆ]。日誦金剛經。迪功好獵。一日獵
罷歸家。值其妻誦經。要迪功同誦第十五分。未終卷。
<pb n="417"/>
即舍去。後五年。迪功中風。經年臥牀。一日為二使者
追去。見閻摩王。王怒責曰。汝受爵祿。不知修善。却好
殺害生命。減算絕祿。不足蔽罪。令獄吏驅八鑊湯。鬼
吏檢簿告王曰。此人殺業雖重。生前曾與妻同念金
剛經一分。合免罪放還。王敕於鑊湯內取一杓湯淋
其背。使知警戒。遂放還。而疽發於背。痛不可忍。呼妻
佛前代誓。不敢再傷物命。且願手書金剛經。終身受
持其夜夢一僧手摩其背。三匝。天明。脫然而愈（金剛持驗
記）。
<other>蔣氏女</other>上海[鴳-女+隹]沙人。生當元季。年十三。夢白衣大士
摩其頂曰。汝有身毒國夙緣。當離塵八道。為授五戒。
名曰道本。女覺。白其夢於母。即絕葷血。日誦梵經。越
八年。告訣於母曰。某月日當逝。請薙髮。服比邱尼服。
從之。至期。沐浴坐化。時至正十四年三月廿八日也。
茶毗日。五色光起。舍利如凝脂。異香經日不散。送者
千人。莫不歎異（五茸志異）。
<other>鄭氏</other>名淨安。錢塘人。常持佛名。偶得疾。聞空中聲曰。
汝西行有期。毋得自怠。已而佛現在前。身真金色。即
起面西端坐。有子義修。已出家矣。召之。令諷阿彌陀
經安然而化。其女夜夢母報曰。吾已得生淨土矣（佛祖
統紀）。
<other>周婆</other>鄞縣人。精修淨土遇歲首。常持不語戒。晝夜端
坐。盡月而止。暑月則施茶湯。歷久不廢。一夕。夢大蓮
葉徧覆市衢。己手執數珠。經行葉上。既而微疾。鄰人
夜見寶葢幡幢自空中來。入其門內。黎明。婆合掌。唱
佛而逝（往生集）。
<other>張夫人者</other>不詳其里居。晚而長齋。日誦西方佛名。年
七十九矣。每夜坐息燭。四壁放光。現諸纓絡。臨終。焚
香案上。篆煙宛轉。結成佛像。須臾之間作真金色。眉
目若畫。一手下垂。若接引狀。篆烟甫消。而夫人寂矣
（淨土節要）。
<other>三空道人</other>不詳其氏族。參天寗曇禪師。提趙州無字。
閱三十年。一日。復見師。問生死到來時如何。師曰。生
是誰耶。死是誰耶。道人低頭問訊。師問如前。道人又
低頭問訊。師呵曰。切忌死在這裏。道人拈起念珠。曰
數珠一百八。不數日。示微疾。說偈而化（續燈存稿）。
<other>陳氏女</other>名妙珍。處州麗水人。父為神祠祝史。蚤夭。母
更適他姓。妙珍依大母林氏以居。林疾病。妙珍刲股。
雜淖麋以進。疾有閒或以告林。林悲泣自懟。疾復如
初。妙珍則賣衣走佛寺。作諸禳禜事。皆不應。乃然香
右臂上。稽顙籲天。乞以身代。至正四年四月壬申。夜
夢一丈夫。冠烏紗巾。服青布袍。來告曰。爾勿憂。能剔
肝以食大母。則愈矣。問欲剔將焉從。丈夫指右脅示
之。且俾吞紅藥半丸。吞已遂覺。甲戌。妙珍復具湯沐
浴。露禱上下神祗。時天雨。至妙珍身。獨不霑溼。遂持
刀視脅下。見紅痕若縷。長可三寸許。就痕間剖之。血
滂然流。再剖之。了無所見。妙珍窘。乃擲杯珓卜於神。
俯身拾之。而肝忽出。下懸。亟刃之。寘几上。自誓云。倘
大母得生。願（終身）持菩薩戒。不復適人矣。切肝。雜筍烹
之以進。林食之而甘。其疾頓愈而妙珍創甚。幾殆。復
夢神語之曰。無傷也。但練紙作傅之。從其言。創合
如初。時妙珍年十四矣。後三年。林以壽終。妙珍造塔
瘞之。復然頂申前誓。為優婆夷終其身。八年。郡錄事
高明來上其事。部使者高履聞於朝。詔旌其門。仍月
給粟一斛（護法錄）。
善女人傳卷上

<sarticle>善女人傳卷下</sarticle>

<other>明仁孝徐皇后</other>中山王達長女也。幼貞靜。好讀書。稱
女諸生。太祖聞其賢。為王子棣聘焉。洪武九年。冊為
燕王妃。從王之藩。居高皇后喪三年。蔬食如禮。靖難
兵起。王往大甯。李景隆攻城急。后親率將校妻。擐甲
<pb n="418"/>
冑。挾矢石。登陴拒守。景隆卒不能破。建文四年七月。
王即帝位。十一月。冊為皇后。嘗言南北累年戰[門@斲]。兵
民疲敝。宜與休息。又言當世賢才。皆高皇帝所遺。不
宜以新閒舊。又言帝堯施仁自親始。帝輒嘉納焉。居
常尊重大法。熏修無閒。常夢觀世音菩薩授佛說第
一希有功德經。自為之序。曰。洪武三十一年。春正月
朔旦。吾焚香靜坐閣中。閱古經典。心神凝定。忽有紫
金光聚。彌滿四周。恍惚若睡。夢見觀世音菩薩。於空
中現大悲像。足躡千葉寶蓮華。手持七寶數珠。在吾
前行。吾不覺乘翠雲軿。張五色寶葢。珠旛寶幢。紛陳
前迎。飄颻悠揚。莫知所底。少焉行至一門。高敞弘麗。
非人間有。黃金題額。曰耆闍崛境。入門。羣山環擁。翠
色凝黛。蒼崖丹壁。巉然峭削。嵌巖嶔崟。參差㠎嶪。一
溪縈迴。盤繞山麓。沿溪曲折。數十餘里。溪流澄湛。泓
渟寒碧。洞見毫髮。瓊華瑤草芝蘭芙蕖牡丹芍藥荼
[菧-氐+(林/糸)]麗春。含滋發暉路漸窮。轉度一橋。墄以黃金玻瓈
𤥭璖白玉。有屋數十楹。覆於橋上。沈香為柱。栴檀為
梁。綵色繪畫極其華美。上榜曰般若之橋。黃金大書。
橋長數十丈。其高稱是。度橋。紆折數十里。遙見三峰
靚秀。屹立相向。上摩雲霄。樹林蓊蔚。烟霞掩映。樓殿
隱隱。迥出林杪。更行數里許。復見一門。其上題金字
曰。耆闍崛第一道場。入門。布路皆瑠璃黃金珊瑚瑪
瑙。雜諸寶貝。叢篁茂樹。枝葉繁盛。婀娜敷榮。葳蕤蔽
蔭。異葩奇卉。穠豔綽約。芬芳條暢。嘉果美實殷紅青
紫。的爍下垂。孔⿱少隹鸚鵡鵷鸞鴻鵠。飛舞鏘鳴。復有異
鳥。音作梵聲。清韻相和。路傍有廣池。湧出五色千葉
蓮華。大如車輪。香氣浡浡。其下有鳧鷖鴈鶩鴛鴦鷗
鷺鵁鶄鸂鷘。游泳翱翔。漸至山半。有羣女衣雜綵繒
衣。分列兩行。前秉旛幢。後列鼓吹。法樂具奏。韶韵鏗
鍧。青獅白象。蹌蹌率舞。香華童子。金盤綵籃。參獻徘
徊。上至山頂。觀世音導吾升七寶蓮臺。臺上宮殿巍
峩。廊廡深邃。層樓疊閣。萬戶千門。金碧煇煌。華彩鮮
麗。雕甍繡闥。珠栱鏤楹。寶窗𤫩瓏。寶網[(ㄇ@(企-止))/幕]歷。闌干柱
礎皆羅眾寶。種種寶華。妝飾絢麗。纓絡旛幢。璿璣錯
落。天華輕盈。乍墜乍揚。異香馥郁。熏蒸播溢寶光凝
聚。煜然炫爛。成千百色。遠覧太空。浩無端倪。俯凌倒
景。羣山在下。覩茲勝妙。歎未曾有。吾自念德本菲薄。
積何善因。而得至此。觀世音微笑而言。此佛說法菩
提場。惟契如來道者。方得登此。后妃德稟至善。特為
接引以脫塵勞。如來常說第一希有大功德經。為諸
經之冠。可以消弭眾災。誦持一年。精意不懈。可得須
陀洹果。二年得斯陀含果。三年。得阿那含果。四年。得
阿羅漢果。五年。成菩薩道。世人福德淺薄。歷劫未聞。
后妃將為天下母。福器深厚。覺性圓明。妙堪付囑。以
拔濟生靈。乃以淨缾甘露水。起灌吾頂。但覺心身清
涼。萬慮俱寂憶念明了。無所遺忘。遂出經一卷。令吾
隨口誦之。即第一希有大功德經也。吾誦一徧。大義
麤通。誦二徧。了然開悟。三徧。記憶無遺。觀世音言。後
十年更相會。對吾猶若有所言。吾聳耳而聽。忽聞宮
中人聲。遽焉驚悟。且喜且異。悚然歎曰。此夢何其神
耶。亟取筆札書。所授經呪。不遺一字。但覺口有異香。
閣中香氣絪縕。七日不散。天雨空華。三日乃止。由是
日夜持誦是經不輟。三十二年秋。難果作。皇上提兵
禦侮於外。城中數受危困。吾持誦是經益力。恬無怖
畏。皇上承天地眷佑。神明協相。荷皇考太祖高皇帝。
皇妣孝慈高皇后。盛德大福之所垂蔭。三十五年。平
定禍難。奠安宗社。撫臨大統。吾正位中宮。自揆德薄
能鮮。弗勝贊助。深惟昔日夢感佛說第一希有大功
德經。一字一句。皆具實理奧義。微妙不可思議。葢曠
劫來人未得聞。佛以慈悲濟渡。顯示密因。有待其時。
今不敢自祕。用鋟梓廣施。為濟苦之津梁。覺途之捷
徑。作廣大方便。利益世間。夫道不遠人。人自離道。有
志於學佛者。誠能於斯究竟妙旨。則心融萬法。了悟
<pb n="419"/>
真乘。超般若於剎那。取泥洹於彈指。脫離凡塵。即登
正覺。姑述為序。翼贊流通。以示妙道於無窮焉。時永
樂元年正月也。至五年七月。無疾坐逝。年四十六。遺
言勸帝愛惜百姓。廣求賢才。恩禮宗室。毋驕蓄外家。
帝大悲慟。為后薦大齋於靈谷天禧二寺。諡曰仁孝
皇后。后嘗採女憲女誡。作內訓二十篇。又類編古人
嘉言善行。作勸善書。下令頒行。天下誦之（明史第一希有功德
經序）。
<other>夏雲英</other>山東莒州人。幼聰慧。五歲能誦孝經。七歲讀
佛經。法華楞嚴。皆能成熟。年十三。選為周世子宮人。
世子即位。是為憲王。元妃呂氏薨。遂專內政。國有大
事。多與裁決。憲王嘗令作詩咏鶻。雲英以箴進。勸王
推廣德心。勿畜此以傷生類也。年二十二。有疾。求為
尼。受菩薩戒。習金剛密乘。永樂十六年六月。作偈示
眾。吉祥而逝。有法華經讚七篇。及清端閣詩卷行世
（詩人傳）。
<other>周氏女者</other>梓潼周曉師女也。生而長齋。好誦佛經。年
十九。遂辟穀。日餐柏葉。成化五年。別父母。往江村口
白馬寺。父母送之。至寺。登樓。趺坐而化。越數日。色身
儼然。寺僧為龕奉之。香火不絕。其後天啟中。有裴應
舉女者。亦梓潼人也。幼好趺坐。寡言笑。食惟柏葉。年
十三坐化。縣人建剎奉之。屢現五色光云（隴蜀餘聞）。
<other>王安人張氏</other>南京武選郎中山陰王畿之妻也。畿從
王文成公學。傳致良知之教。當世號為龍溪先生。安
人少通詩易。明大義。既歸龍溪。多所匡助。龍溪所善
同年友陳讓。官紹興司理。時方奉詔變賣廢產以實
公儲。司理擇廢寺上田百餘畝。書一帖。以遺龍溪。龍
溪謀諸友。皆曰不求而得。受之何傷。安人獨諫曰。君
平生所講何學。無故受人田。恐亦非子孫之利也。龍
溪悚然。還其帖。中年無子。遂為夫置妾。已而連舉八
九子。或謂安人。奈非己出何。安人笑曰。太姒百斯男。
豈出一己耶。居常信奉佛法。虔事觀音大士。埽一室。
日誦金剛經普門品。出入必禱。夢寐間屢獲神應。嘗
問龍溪致良知之教。與佛說為同為異。龍溪曰。良知
者心之覺。佛是覺義。即心是佛。致良知即是開佛知
見。同異非所論也。又問大士度一切苦厄。有諸。曰。此
事全憑念力。一念覺時。即名見佛。苦厄頓消。所謂自
性自度也。又問因果及輪回之理。曰。一念善因。終成
善果。一念惡因。終成惡果。止惡修善。不昧因果。是謂
修行。一念萬年。無有生滅。即無輪回。安人恍然有悟。
年近七十。有疾。囑付家事怡然而逝。龍溪傷之。私諡
之曰純懿（龍溪集）。
<other>陶氏</other>紹興王德用妻也。平生不信佛法。無善行。一日
病篤。見二鬼卒語云。汝陽壽已絕。當墮惡道。須臾地
獄現前。陶氏大懼。忽憶鄰寺僧誦經。有金剛般若波
羅密七字。遂盡力誦持。至數千徧。地獄遂隱。俄有五
色光從口中出。空中隱隱有聲曰。陶善女已生善趣
矣。事在隆慶三年（金剛新異錄）。
<other>薛氏</other>武塘世家女也。母夢長庚八懷。而薛氏生。後歸
周。生子五人而寡。專心淨業。好施不倦。室中供觀音
大士。香烟吐蘂。結成蓮華。人皆見之。萬歷十五年五
月得疾。醫進乳糜。却之。遂斷食。至九月六日。延僧禮
懺。曰四日足。吾事畢矣。設西方佛像。晝夜繫念。令諸
子同唱佛名。婦女毋得入。至第五日晨起。索水盥手。
誦甘露真言。著新淨衣。戴誌公帽。長跪佛前。唱然香
讚佛偈。及三自歸依。禮三拜。誦佛名一百八聲。方午。
趺跏結印而化。神氣熙然。家人聞蓮華香。滿室中。遺
令具龕。毋用棺槨。毋迎眚神。毋燒紙錢。毋殺牲以祭。
諸子皆從之（往生集）。
<other>方氏</other>桐城諸生吳應賓妻也。年三十而寡。秉節自誓。
專修淨土。一老嫗亦持戒。晨夕隨侍。萬歷十三年。方
氏年五十矣。有小疾。呼老嫗相對唱佛名。晨夕無閒。
既而具浴更衣。晨起然香禮佛。還坐一榻。泊然而化。
<pb n="420"/>
子用先。官至薊遼總督。亦篤信佛法。師事紫柏老人。
葢母教使然也（徃生集）。
<other>陶氏</other>長水居士張守約之繼室也。居士精修淨土。一
蔬一飯。泊如也。陶氏自歸張。亦課誦無閒。居士詣普
陀禮大士。陶氏謂二子曰。吾平日參是心作佛。是心
是佛。乃今始悟。娑婆緣盡。吾其行矣。剋期端坐而逝。
次日。居士歸。成殮。俄而棺上出青蓮華其數五（徃生集）。
<other>徐氏</other>嘉定陸生妻也。夫亡。篤志淨業。舊有千金貸人。
焚劵不問。篋中服物。悉用布施。朝夕佛前禮誦。如是
十年。一夕忽呼侍者曰。看東方光發否。吾往生時至
矣。遂高聲唱佛。合掌而逝（徃生集）。
<other>許氏婦</other>杭州人。為人謹厚。日課佛名。久而彌篤。一日
呼家人與訣曰。吾將去矣。著淨衣端坐。取天目白華
簪之。安然而逝（徃生集）。
<other>于媼</other>昌平于貴之母也。專修淨業。至老彌篤。一日取
所著衣。浣濯甚潔。謂其子曰。將以某日往生淨土。子
未之信。及期。置几庭中坐几上化去。空中隱隱有天
樂聲。鄉人皆聞之（往生集）。
<other>王氏</other>名桂。德州人。諸生韓承業妻也。承業早死。桂絕
水漿七日。欲以身殉。其母力阻之。乃復食。遂長齋。斷
諸鹽味。寂處一室。泊如也。如是十餘年。承業將葬。桂
夜起嚴裝。作書置几上。明辭世之志。從容出庭前。布
席東隅。面西趺坐。戒家人勿譁。須臾。口鼻間出三昧
火焚焉。異香彌旬。骨體聳植若鐵。有蓮華承趺。其席
不爇。取席下土以療疾。無弗愈者。其舅韓紳殮之。與
承業合葬於城東。事在萬歷十八年（居易錄）。
<other>潘氏</other>名廣潭。工部主事餘杭李陽春之妻也。工部故
好施。晚常誦西方佛名。既逝。踰年。見神於潘氏。登樓
啟窗。作洪語曰。要修行。要修行。潘氏通古今。初好排
觝釋教。晚而歸禮雲棲。斷葷血。習禪定。夜常跏趺達
旦。兼修諸功德。散錢粟不訾。萬歷三十九年冬。得疾。
明年正月。自知不起。遺囑家財。已而謂人曰。吾三世
梵僧。今且偕大士而西矣。稱佛名不絕口。屈三指而
化。及斂。支體輕軟。貌如生（虞德園集）。
<other>朱氏</other>仁和諸生孫標妻也。平生奉持齋戒。專修淨土。
嘗然燈禮佛。燈光爛然。化成五彩。有佛跏趺其上。及
將終。端坐合掌。稱佛名不輟。及斂。貌如生（學佛考訓）。
<other>葉氏女</other>德州人。其父賣菜傭也。女生而知書。明麗若
神。及長。富貴家爭欲聘之。女堅拒不許。日課女紅以
給父母。時注目天際。端躬若思。人莫測也。一日晨起。
嚴飾。趨父母前肅拜。問其故。不答。但頻視日景。及午。
忽入室闔戶。手結印。跏趺西向。若入定者。母心動就
視之。則已逝矣。事在萬歷四十六年。工部程先貞作
火蓮行紀之（居易錄）。
<other>彭山聖姑者</other>四川敘州彭山縣人也。不詳其姓氏。生
而端潔。志慕空宗。嘗欲捨俗出家。父母不許。嫁之前
村人家。既成昏。每夜燈滅後。其夫輒覺牀中湧起牆
壁。不得近。如是經月。聞於姑。姑因伴宿。驗之而信。遽
驚起。以詰聖姑。聖姑笑曰。安有是。是君家心有窒礙
故耳。如是又兩月。夫族目之為妖。訴於縣。縣遣吏按
問。無異辭。命錮之山洞中。洞方廣不喻丈。甚黝黑。既
送聖姑入。即運磚塞洞門。止留一竇。僅寸許。不通飲
食。隔數日探之。端坐無所苦。母兄憐之。遺以棗栗。聖
姑曰。吾腹中充然。不思食也。因謝去。越三月。其兄復
至。啟竇則容光爛然。天華滿席。不知所從來也。其兄
問曰。汝住此。豈有天人供養乎。當以何時得出。聖姑
曰。遇桓而開。於是遠近傳詫。聖姑之名。自此始矣。既
三年。適有山陰人徐桓。分巡西川。臨其地。聞而入山
訪之。聖姑曰。令郎君有大厄。方避讎丹陽道中。已而
使至。果然。時徐夫人崇信佛道。遂下令毀洞門。迎聖
姑。聖姑辭曰。罪謫未滿。不可出也。徐曰。何時當滿。曰。
遇甯而滿。徐不敢強。塞洞門如故。久之。徐以遷去。尋
病歸山陰。居四年。又有甯瑞鯉者。分巡浙江。繇敘州
<pb n="421"/>
經此山。聞其事。親往見之。乞一言指示。聖姑曰。無他
指示。但為我寄一信與徐副使可也。甯既入浙。過山
陰訪徐。道其事。徐頓憶前語。急遣人入川迎聖姑。出
之洞中計其入洞時。已十有八年矣。抵浙之日。為萬
歷三十九年。明年春。浙江布政使。吳用先迎聖姑至
官舍。供養三月。噉蔬果如常人。唯不矢溺而已。問以
禍福。輒奇中。尋送還徐氏。緇白趨附。從而過江者。千
人。又一年。忽示微疾。語徐曰。吾將逝矣。當製一桶。坐
我其中。外加銅箍數圍。三年箍斷。歸骨西川可也。徐
與諸眷屬悲戀頗切。聖姑笑曰。死生去住。亦細故耳。
經畫既定。聖姑沐浴更衣。便入桶中。有來送者。令各
念摩訶般若波羅密。遂合掌安坐而逝。常熟錢希言
客用先幕。審其事。又遇西川旅泊和尚。敘聖姑生平
甚核。因為書而傳之（獪園）。
<other>毛鈺龍</other>麻城人。雲南按察司僉事鳳韶女也。適劉莊
襄公孫守蒙夫亡。事姑。居一小樓。足不踰閾六十餘
年。好讀書。工詩。老而奉佛。崇戒律。李卓吾講學龍湖。
欲要一見。不可。欲通書講道。亦不可。鄉人稱曰。文貞
夫人（維風集明詩綜）。
<other>黃淑德</other>字柔卿。檇李人。少通文史。解音律。適屠氏。夫
亡。長齋奉佛。坐臥一小樓。年三十四。遘疾。合掌稱佛
號而逝（維風集）。
<other>王素娥</other>山陰人。適吏曹胡節。夫亡。篤志佛法。嘗有詩
曰。禮佛焚香易。修行定性難。古來成道者。把鐵鑄心
肝。年四十一卒（維風集明詩綜）。
<other>施氏</other>長洲尤錫綬之妻也。善事舅姑。兼持齋戒。萬歷
三十五年忽病隔。日益尫瘵。諸醫罔措。一日薄暮。強
起倚閭。俄有道姑從東來。過其門。數目施氏。從之乞
茶。施氏延入門。授以茶。問從何方來曰。南海因謂施
氏曰。娘子災重。恐不久長。施氏以病告。道姑曰。此關
倉隔也。法不治。以汝夙有善根。吾當治之。即於衣帶
間取一黑丸子授之。令於臥時服。因問娘子年幾何
矣。曰三十二。問持齋乎。曰十三歲持齋。至二十二歲
而開。二十四歲復持。復七年而開。道姑曰。此是魔來
嬈汝耳。病愈後。當復持之。勿再開也。遂出朱筆袖中。
向施氏眉心書一小符。曰。從此籲不至矣。施氏禮謝。
因問他日訪師。家在何處。道姑曰。汝過南海。問妙海
道人。當自知之。即辭出門。轉盼間已不見矣。錫綬歸。
施氏語之。錫綬驚曰。得非觀世音菩薩乎。其夕取丸
服之明日脫然愈。進飲食如常。明年。遂請其姑劉氏
偕至補陀山。入寺門。見金書妙海宮三字榜。益信菩
薩慈悲救苦。真實不虗矣。其年秋。施氏飯罷。坐中堂。
又見一道姑。排戶入。手持棕拂子。合掌問訊云。匄我
齋糧半升。施氏合掌答之延之坐。道姑問娘子。能受
戒乎。施氏曰。我固持齋人也。又問能念佛乎。曰時念
阿彌陀佛。道姑因說偈曰。聲聲口裏念彌陀。不識彌
陀怎奈何。這句彌陀參不透。輪回那得出娑婆。施氏
問姑從何來。曰湖廣人。住枯松塔裏修行。自己功行
雖圓。尚有度人心未了。問娘子年多少。答三十三矣。
道姑曰。觀汝相法。不當壽。遂出袖間一冊。啟之。皆篆
文靛色。謂施氏曰。汝算止二十九。因昔曾行三善事
故得有今日。一者。汝於十五年前。捐資鑄金像一軀。
一者。嘗施經板一片。一者。某年月日見路旁飢人。捨
飯一甌。有此三善。獲延三載。又曾遇肉身菩薩。點化
來。故幸免短折。施氏以妙海因緣告之。心計此道姑
容飾異前。而眸子炯然無別。因合掌下拜。哀求拯度。
道姑曰。能從我枯松塔裏修行乎。施氏曰。舅姑且老。
不能也。道姑命取一甌淨水。用拂子梢灑其坐處。出
一竹籃。中有三足鼎。如蜀山窰色。高七八寸許。鼎中
復有一小爐。撥之中有奇香茀[鬱-山+止]。[貯-丁+一]淨水鼎中。插花
四種。杏梅芙蕖紫萸。高四寸許。花上有燕雛蛺蜨飛
鳴其間。施氏異之。道姑曰。此鼎乃兜率宮中寶。非世
閒物也。於是命施氏名曰本賢。受以三戒。一斷絕夫
<pb n="422"/>
妻恩愛。二破除無明煩惱。三割棄資生業緣。仍令籲
天。立誓施氏口占發願文數十言。既畢。道姑舉手掠
施氏髮際。抽得青絲一簇。綰作小髻付之。曰汝夫歸。
以此髮遺之。前緣已了。努力修行可也。施氏拜謝。方
舉頭頃。道姑已滅。爐香花鳥都無有矣。施氏數其髮。
得十五莖。葢自歸施氏。至是年為十五年也。施氏自
是奉法益虔。吳門父老。皆傳道其事（獪園）。
<other>常氏女者</other>常州農家女也。生而喪母。年十二。父病且
殆。撫之曰。吾不及見汝成人矣。奈何。女悲父言。誓不
嫁。買地半畝。葬父畢。築草舍墓旁以居。供觀音大士
像。日焚香獻華。誦西方佛名。以度亡者。暇則紡績。易
薪米自給。弟無行。鬻墓地與人。女出錢贖之。已而復
鬻與人。女復贖之。如是者三。歲大饑。盜入其室。劫以
刃。女被創委地。俄而光明照身。創痛頓平。尋光所起。
葢自大士像云。女仍守墓不去。為人決休咎屢驗。人
或傳其得道。尚書孫慎行家居。往謁之。麻衣斬然。如
初喪時。時年八十餘矣。晚度女弟子二人為尼。女既
歿。尼嗣守其廬。里人名之曰貞孝庵。事在萬歷中（息庵
剩言）。
<other>張氏</other>秀水錢永明之妻也。奉佛誠篤。日織布一匹。隨
誦金剛經十卷。以為常。一日方織。誦至不於一佛二
佛。三四五佛而種善根。已於無量千萬佛所種諸善
根。忽停梭合掌。家人覺其異。呼之。則已瞑目坐脫矣。
事在萬歷四十八年（金剛新異錄）。
<other>祝氏</other>公安龔仲湻婦也。甥袁宏道兄弟。好談佛法。祝
氏聞淨土法門。信之。遂專持佛名。兼誦金剛經。一日
語諸子曰。佛言三日後當來迎我。及期。沐浴坐堂上。
諸眷屬皆拱列。良久自言佛至。眉間放白毫光。長數
丈。又言見一僧相好莊嚴。自稱須菩提。俄化為百餘
僧。或從旁謂曰。經中凡一百三十八須菩提。即此是
也。諸眷屬共焚香誦佛名。祝氏微笑而逝。閣中一九
歲婢方臥地。忽大呼起立。言見數金甲巨人。執旛幢
為夫人導。其幢柄拂面過。不覺痛失聲。察之。傷痕宛
然。既殮。棺中時發異香。其姒陳氏。為人慈善。里中呼
為女聖。持五十三佛名甚謹。一日取經。命家僮別書
一紙。所置案不潔。僮復嗜飲。書未半。日方午。忽猛風
起。一黑衣神入室攫經。至陳氏所居樓前。已而排空
直上。作霹[靂-秝+林]聲。市中人望見。若匹練然。已有人自郊
外至。相去十餘里。猶望見之。宏道母龔氏。亦日誦金
剛經。一日誦經將半。梁間忽懸一巨蛛。繞經數匝。蹲
而伏。龔氏祝之曰。汝欲聽經耶。遂終一卷。至六如偈。
蛛忽蠕動。若作禮狀。視之。已蛻去矣。因為小龕。以僧
法葬之（袁中郎集金剛新異錄）。
<other>張太宜人金氏</other>綿州人。普安知府張懷麓妻也。家世
貴盛。而自奉甚薄。中年失偶。教諸子有法度。子正道
正學。皆以科名顯。太宜人晚得淨土書。讀之。遂注心
極樂。晨夕禮誦。一夕戒諸孫曰。爾輩好讀祖父書。吾
其去矣。呼侍女焚香。端坐而逝。數日後。見夢於孫曰。
適從西方路來。始知太宜人實生淨土云（白蘇齋集）。
<other>黃氏僕母者</other>常熟[(ㄇ@人)/古]里村人也。平居持齋念佛。無他
異。萬歷四十二年秋。疾篤。將逝。曝舊藍裠於庭。其裠
十二幅。忽現觀音像十二面。面各不同。竹林鸚鵡參
錯其間。經一晝夜。乃滅。遂瞑。年六十五（獪園）。
<other>楊選一妻</other>南昌人。客居南京。年三十生子。即與夫別
居。聽夫置妾。自是長齋念佛。閱十五年。其年八月。疽
發於背。痛入骨。見一惡鬼持刀逼之。有大力神驅之
去。其痛頓息。旋謂夫曰。吾將行矣。有童子四人相迎。
可以清茶供之。問將何往。曰往。西方。合掌唱佛名而
逝（淨土晨鍾）。
<other>鍾氏仁和張後溪繼室</other>也年四十喪夫。遂長齋。日誦
西方佛名。歷四十餘載。居常每聞天樂鳴空。及唱佛
聲。泰昌元年十二月。臥病數日。日飲湯一盞。明年元
旦。為家人言。蓮華布地。幡葢懸空。爾曹亦見之乎。口
<pb n="423"/>
中唱佛名不輟。及暮。吉祥而逝（淨土全書）。
<other>吳氏女</other>太倉人。生時趺坐而下。稍長。歸心佛乘。事親
孝。不願有家。人或勸之。輒指天為誓。初從昆弟析諸
字義。已而誦佛經。悉通曉大意。朝夕禮拜甚[虔-文+ㄆ]。俄夢
神授以梵書準提呪。有病瘧者。以梵字治之立愈。嘗
於夢中得通宿命。自言曾為宋高僧。此來專為父母。
年二十三。當成道果。崇禎四年。年二十三矣。閉關一
室。專修淨土。仲冬之末。示微疾。作偈辭世。勉親堅修
勿懈。日方午。索玉戒指佩之右脅而逝。將斂。紅光溢
於面。母為理髮。異香從頂中出。達於戶外。經夕不散。
居四年茶毗。骨瑩如玉。頂作黃金色。為起塔以奉之
（續往生集）。
<other>盧氏</other>名福智。徽州程季清妻也。晚遷湖州。季清奉佛
甚[虔-文+ㄆ]。力修福業。盧氏竭資為助。長齊。日課佛名二三
萬。約己惠下。未嘗詈人。崇禎五年。得危疾。請古德法
師授五戒。咨淨土法要。遂一意西歸。季清為誦華嚴
經。至入法界品五十三門。為一一講說。盧氏悉領解。
季清復䇿之曰。百劫千生。在此一舉。努力直往。毋猶
豫也。遂高聲唱佛。夜以繼晝。如是半月。其母及女來
問視。悉謝遣之。曰毋亂人意。十一月八日。忽覩蓮華
現前。化佛垂手。身心踴躍。急索香水沐浴。西向叉手。
連稱佛名。古脅而逝。時方午。及暮捫其頂。熱可灼手。
年三十九。蕅益法師為之傳。系以贊曰。哀哉三界。愛
欲為根。根株不拔。奚望西生。蓮華國土。永離塵情。此
緣能斷。彼質斯成。勇矣智福。女中之英。一日一夜。淨
念功殷。華臺接引。眼識分明。子母恩愛。枯木寒冰。吉
祥善逝。長辭苦輪。我今隨喜。願共羣倫。頓除愛網。證
入元門（靈峰宗論）。
<other>葉小鸞</other>字瓊章。吳江人。工部郎中葉紹袁之季女也。
母沈氏。名宜修。伯姊名紈紈。俱工詞翰。紈紈嫁趙田
袁氏。日誦佛經。年二十三。得疾。危坐唱佛名而逝。小
鸞四歲能誦楚辭。十二歲能詩。稍長能鼓琴。好臨子
敬洛神賦。及藏真帖。焚香宴坐。灑如也。年十七字於
張生。行有日矣。俄而有疾。佛聲朗然。須臾化去。七日
就木。舉體輕軟。事在崇禎五年。吳門有神降於乩。自
言天台泐子。在陳隋間為智者大師弟子。已而轉女
人身。墮鬼神道。遇大師接引。頓悟宿因。遂借乩示現。
闡天台止觀法門。時紹袁甚念小鸞。遂迎泐師至家。
以。小鸞問。師曰。此月府侍書女也。其名寒簧。問今在
何處。曰。緱山仙府。問可招之至乎。師初不可。再三請
而後許之。小鸞至。紹袁問以去來事。小鸞曰。菩薩有
變易生死。眾生有分段生死。兒猶在分段中。去時但
見金童玉女。建紫金幢。赤珊瑚節。大紅流蘇結為臺
閣。赤猊駕橋。赤虬驂乘。爾時殊樂。不知苦也。問答未
竟。師曰。無明緣行。行緣識。識緣名色。名色緣六入。六
入緣觸。觸緣受。受緣愛。愛緣取。取緣有有緣生。生緣
老死憂悲苦惱。君諦聽之。我當細講。停乩良久。師曰。
善哉。割愛第一。小鸞作詩呈師曰。弱水安能制毒龍。
竿頭一轉拜師功。從今別却芙蓉主。永侍猊牀沐下
風。且曰。願從大師受記。不復往仙府矣。師因為審戒。
問。曾犯殺否。答。曾犯。師問如何。答。曾呼小玉除花蝨。
也遣輕紈壞蜨衣。問曾犯盜否。答。曾犯。不知新綠誰
家樹。怪底清簫何處聲。問曾犯淫否。答。曾犯。晚鏡偷
窺眉曲曲。春裠親繡鳥雙雙。問曾犯妄言否。答。曾犯。
自謂前生歡喜地。詭云今坐辯才天。問曾犯綺語否。
答。曾犯。團香製就夫人字。鏤雪裝成幼婦詞。問。曾犯
兩舌否。答。曾犯。對月意添愁喜句。拈花評出短長謠。
問曾犯惡口否。答。曾犯。生怕簾開譏燕子。為憐花謝
罵東風。問曾犯貪否。答。曾犯。經營緗帙成千軸。辛苦
鶯花滿一庭。問曾犯嗔否。答。曾犯。怪他道蘊敲枯硯。
薄彼崔徽撲玉。釵問曾犯癡否。答。曾犯。勉弃珠環收
漢玉。戲捐粉盒葬花魂。師曰。善哉。子所犯者。獨綺語
一戒耳。遂與之戒。名曰智斷。小鸞問何謂智。師曰。有
<pb n="424"/>
道種智。一切智。一切種智又問何謂斷。師曰。斷見思
惑。斷塵沙惑。斷無明惑。三智應修。三惑應斷。菩薩有
智德。有斷德。智斷者。菩薩之二德也。小鸞曰。菩薩以
無所得。故得。應以無所斷故斷。師驚曰。吾不敢以神
仙待子也。可謂逈絕無際矣。遂字之曰絕際。其年秋
沈宜人亦逝。明年四月。紹袁再邀師。師引沈氏及紈
紈小鸞偕至。時師開無葉堂。度諸女人夙有慧根者。
沈宜人母子俱從師修淨業。注生西方。既至。聯吟古
詩一首。紹袁問小鸞在緱山。有詩作否。答曰。世法無
常。念念滅盡。如石火水沫。我寗為其動搖哉。倘到處
留迹。不已勞乎。將別。復告父曰。父還要眼明手快。倩
種愁苗。乃八獄之本。一刀割絕。立地清涼。遂去。紹袁
敘其事。名曰窈聞（午夢堂集）。
<other>唐氏</other>湖州唐時從女。海甯楊雲妻也。雲早逝。家落。唐
氏依從父以居。崇禎初。隨至鳳陽官舍。有老妾馬氏
者。善繡佛。唐氏既長齋。因發願繡金剛經。未果。一夕
忽暴卒。至天將曉。復蘇。云我要繡。馬氏在旁問故。唐
氏云黃昏就枕時。覺徧體流血。僵臥於地。忽金甲大
神振錫一聲。問我云。汝還能記繡經之願否。答曰。能
記。又振錫一聲。問云。汝能繡經否。答云。我要繡。遂得
醒。乃繡金剛經一部。閱二年始完。精巧密緻點畫[釐-未+牙]
然。唐氏體素羸。至是諸病悉除（巾馭乘續集）。
<other>費氏</other>湖州雙林鎮沈春郊妻也。少寡。織紡自饍。持齋
四十年。供養三世佛畫像。及檀香大士。日誦金剛經
一卷。佛名千聲。寒暑不輟。崇禎十一年。大疫。壻張世
茂迎費氏往居其家。止𢹂大士以行。費氏居一樓。日
課回向。祝願此香。直達佛所。如是三載忽空中有香。
繞樓數日。粉牆上湧現三世佛像。莊嚴精妙。遠邇詫
傳。瞻禮日眾。或以淨巾擦之。色愈光明。又四年。一日
告壻曰。吾欲返故居。入門。即灑掃焚香。參佛誦經。至
第三日早。沐浴更衣。端坐念佛。午刻。大呼佛來也。我
行矣。別眾而逝。年七十有三（巾馭乘續集）。
<other>李氏</other>劉道隆之母也。年四十。長齋奉佛。除靜室一間。
供奉觀音大士。朝夕禮拜。唱佛名千聲。雖大寒暑不
輟。刻金剛經以施人。每遇誕日。誡子婦毋置酒。惟禮
懺一日。或三日。如是二十五年。將終前一歲。延僧誦
經七晝夜。夢所奉大士持素珠一串示之曰。以此授
汝。珠數乃汝往生淨土之期。數之。得五十三。覺而識
之。至明年五月十三日。忽告家人曰。吾今日往西方
矣。可為我同聲唱佛名。助我西行。子婦輩圍坐榻前
齊聲唱佛名。李氏面西端坐而逝。道隆述其事。為世
勸焉（金剛持驗記）。
<other>嚴氏</other>工部郎譚貞默母也。家世貴盛。布衣蔬食。以金
剛法華二經為常課。晚歲兼持華嚴。日必一卷。時為
子婦講說大意。崇禎五年得疾。自知將終。方暑月。晨
起。更衣沐浴。向佛前祝曰。某一生奉佛。果有佛緣。當
令遺體不聞穢氣。即跏趺端坐而逝。逝後七日。顏色
如生。異香拂然。飛蠅遠避。弔奠之眾。莫不嗟歎。貞默
作傳紀之（金剛持驗記）。
<other>黃太宜人李氏者</other>南京儀制主事建昌黃端伯之母
也。賢明仁慈。信樂佛法。晚歲誦金剛經地藏經日[虔-文+ㄆ]。
一夕夢趺坐山巔。佛光照身。覺謂其子曰。西方之期
至矣。無何示微疾。端坐而逝。南京破。端伯不降。見殺。
其妾范氏以喪歸。已而薙染。結庵麻姑山巔。老焉（建昌
志懸榻編）。
<other>劉淑者</other>廬陵劉忠烈鐸之女也。生之夕。香氣滿室。竟
夜不散。數月。即能端坐。不苟啼笑。四五歲。能誦孝經
論語。七歲。忠烈知揚州府。遘璫禍。被逮北上。母蕭恭
人從淑涕泣請偕。既至京。刺血寫表。將擊登聞鼓入
奏。為母所抑。乃止。已而忠烈死東市。淑引刀欲自剄。
為乳媼所持。得免。喪歸既葬。遂發父遺書徧讀之。好
天竺書。旁及孫吳兵法擊劍之術。長歸同縣諸生王
次諧。生一子。而次諧夭。崇禎十七年張獻忠陷湖南。
<pb n="425"/>
江西戒嚴。明年李自成陷京師。淑乃散家財募死士。
得數百人。合家丁為一隊。悉以司馬法部署之。將渡
江而北。為國討賊。顧念孤軍寡援。而諸節鎮率怯懦。
不足恃。會有張帥者。統師自雲南至。淑往見。出千金
犒其軍。激以大義。共圖[懨-猒+火]復。而張帥心持兩端。議不
合。淑怒。即筵閒[托-七+友]劍。將斬張。一軍皆譁。咸被甲。為左
右所排解。乃罷去。淑知事不就。遂跨馬出營門。而盡
散所募卒。使歸田里。自闢一小庵。手書曰蓮舫。捨田
百畝。供僧度亡。長齋。誦佛經。以終身焉（鄒漪所撰傳）。
<other>吳氏</other>濟寗人。歸唐氏。客居松江。初性暴。不能容人。年
四十三。歸依冰鎧禪師。遂持長齋。日誦金剛經。不下
小樓者六載。至四十九。忽告人曰。吾某日去矣。經云。
金剛不壞身。吾去後可留身三年。方驗經言不虗也。
說偈曰。風捲雲霧散。明月碧團圓。了然無罣礙。池內
現金蓮。遂薙髮。趺坐而逝。越三年。啟龕。身果不壞。頂
髮長半寸。提督梁公為漆身建庵。額曰坐化。今在府
學側（現果隨錄）。
<other>聞氏女</other>無錫甘露里人。聞見之季女也。五歲持齋。七
歲誦佛經。晨昏不輟。稍長刺繡文。易錢以供父母喜
施。能急人之困。母疾。禱於佛前。割股以療母。病尋愈。
字比鄰華氏。而華生夭。女請於父。將奔喪。父不許。以
死自誓。而後許之。遂如華氏。時女年十六矣。自是不
窺鏡。不臨庭欄。言不見齒。久之。其幼弟病亟。女曰。吾
父甚愛幼子。吾弟死。父不獨生。死吾分也。遲之十年
矣。遂絕食三日。禱於佛前。願代弟死。其弟果愈。遂不
復食。居三日。起坐。具櫛沐。自定終制。取經卷數珠納
懷中。復致語辭姑。微笑而逝。年二十六（居易堂集）。
<other>陳嫗</other>常熟人。居於城南。以紡為業。篤信佛法。隨紡車
聲唱阿彌陀佛。終日不絕口。如是三十年。一日忽向
其子曰。而不見空中寶葢幢幡乎。因拍手大笑。取湯
沐浴竟。合掌化去。事在順治十年。翁尚書叔元方微
時。聞其事。親往視之。見嫗凝然危坐。室中香氣襲人。
晚著淨土約說。書其事以證篤（淨土約說書後）。
<other>呂童女者</other>名化顯江南鹽城人也。其叔父子權。嘗往
揚州上方禪智寺。問法於碩揆和尚。有省。歸以告其
母靈月道人。道人喜。亦往上方請法。女年九歲。請與
祖母偕行。不許。啼泣數晝夜。不食。不得已許之。先是
兩年前。女照鏡。忽自疑云。有這箇臭皮囊。便有箇影
子。倘沒有這箇臭皮囊。畢竟說話的是那一箇。至是
道人舉白和尚。和尚笑摩女頂曰。你是那一箇。女應
云。你是那一箇。和尚云。我是上方和尚。畢竟你說話
的是那一箇。女直豎一指。已而道人謂曰。脫一把火
燒了你。將甚麼舉。女云。燒了正好舉。和尚復問云。畢
竟將甚麼。舉女乃拊和尚胸前三掌。適天寗和尚至。
舉前話。天寗謂女云。你豎一指。是甚麼道理。女叉手
向前。走兩步。罷去已而和尚復問女云。畢竟你豎一
指。是甚麼道理。女云。與和尚相見了也。和尚甚異之。
一日。和尚拈起篦子云。是甚麼。女云。和尚道看。和尚
拋下云。會麼。女云。和尚今日瞥地。和尚云。道得也三
十棒。道不得也三十棒。女便喝。和尚便打。女問如何
是西來意。和尚云。腦後眉毛。頷下鼻子。會麼。女云。鼇
魚眨眼地翻身。和尚云。甚處得這消息來。女喝。和尚
亦喝。女禮拜。一日。其祖母問曰。你恁地會說。為甚得
箇女身。女自指云。莊嚴觀世音菩薩。祖母云。你道觀
世音菩薩。是甚麼面嘴。女以手作捋鬚勢云。聻絡顋
胡子。嘗隨祖母入佛殿。祖母指羅漢云。你是那一尊。
女努目齩牙。擎兩拳。作鼓翼勢云。你道我是那一尊。
僧問如何是西來意。女云。道過了也。僧云。我要你道
箇新鮮句子。女拈一莖草示之。僧無語。女掉臂而去。
一俗人問歸依道教好。歸依釋教好。女云。釋教好。俗
人云。釋教有甚麼好。女云。腦後看。居頃之隨其祖母
還家。子權閱。其問答機緣內一則。有云。諸佛機。祖師
機。箭鋒機。因問曰。畢竟是三箇。是一箇。女云。一箇。子
<pb n="426"/>
權云。明明三箇。如何說一箇。女云。仔細脚下眉毛。子
權云。眉毛在眼上。因甚道脚下。女云。你鼻孔撩天。也
還不知。其季父子愚問。如何是父母未生前本來面
目。不答。強之。女云。不是我不道。只怕你不信。子愚曰。
安肯不信。因再舉前問。女云。戒酒除葷。子愚咤曰。亂
談亂談。女云。我原說你不信。未幾。子權死。一日子愚
思其兄。忽大哭。女在旁大笑。子愚瞋之曰。笑甚麼。女
云。你哭甚麼。子愚不顧。又大哭。女云。丈夫有淚不輕
彈。子愚云。只因未到傷心處。女雙手搥胸云。蒼天蒼
天。其父故儒者。不甚信佛法。嘗為子弟講中庸。女問
云。道在何處。何謂率性。父云。道在五倫。此五倫者。稟
於生初。非從外得。了此五倫。是謂率性。一有不了。於
性有虧。是為外道。女云。如父言。何故又道。道也者。不
可須臾離也。可離。非道也。君之與臣。父之與子。果能
一刻不離否。一刻有離。如何便說不是道。父不能答。
女云。父欲求道。須恁取不可離者。畢竟是甚麼。已而
和尚遣人至。問近日水牯牛作麼生。女云。怎瞞得和
尚。逾年。再往問云。向來水牯牛。山僧已知之。此一年
內。又作何行業。女云。聖人無兩心。未幾示微疾。索浴。
浴已。薙髮。易僧衣冠。登榻危坐。笑謂其父母曰。吾往
上方去也。便脫去。年十一（碩揆禪師語錄）。
<other>龔氏</other>廬州儒家女。正黃旂金光前妻也。光前起身戎
伍。不妄淫殺。龔氏少遭兵亂。即歸心大法。日誦佛經。
光前亦從而化焉。順治十年。光前從軍福建。與龔氏
偕行。過杭州。聞具德和尚說法靈隱。俱往參問。受念
佛法門。十八年還京。駐錢塘江上。光前忽示疾。龔氏
欲延醫。光前曰。吾昔與汝親叩靈隱。今正欲作轉身
計。求和尚證明耳。何以醫為。龔氏笑曰。不意吾夫乃
能若此。遂移寓崇聖庵。命匠造二棺。謂光前曰。公先
往。吾徐行矣。光前即合掌而逝。龔氏遣使造靈隱。求
和尚為兩人舉火。飯僧修懺者七日。遂屏食飲。晝夜。
唱佛名。又七日晡時倦劇。倚棺而寐少頃。瞿然覺曰。
時至矣。端坐念佛。而化（淨土全書）。
<other>徐氏</other>餘姚人。烏山胡振嶽妻也。年四十餘。喪夫。以家
事委諸子。每日晨起盥潄畢。入淨室禮佛。唱阿彌陀
佛千聲。如是二十餘年。一日忽謂家人曰。有金童玉
女。執持幡葢。下來迎我。越三日行矣。及三日之夕。集
家人與訣。無他言。屬以念佛而已。端坐而逝（淨土全書）。
<other>張寡婦</other>常熟人。居小東門外。安貧守節。專持佛號。不
擇淨穢。未嘗少閒。以下痢終。遺一破裙。臭不可近。弃
之中流。忽見蓮華交發。五色爛然。散布水面。見者驚
異。乃取裙還。送一庵。作佛座前案圍。事在順治間（果報
聞見錄）。
<other>陸寡婦</other>常熟人。年二十。夫亡。持齋念佛。與人無競。至
六十七而終。焚其衫裙。火氣既絕。忽見金光迸出。
中儼然有佛像在焉。其數十。閭巷聚觀。皆焚香膜拜。
事在康熙三年（果報聞見錄）。
<other>楊氏</other>張秩斯之妻也。父次弁。虞山嚴氏出。嚴家世學
佛。故楊氏自幼即歸心大法。既適張。尋禮僧德真。受
三歸五戒。斷除愛慾。年二十七。病劇。發願求生西方。
室中供接引佛像。高唱佛名。五日。室中聞栴檀香。至
七日。瞑目。頃之。見觀音大士謂曰。蓮池種子。已有半
功。其半看汝手段。問從何處著力。答云撒手便行。即
合掌唱佛。趺坐而逝（續徃生集）。
<other>江氏</other>餘杭嚴訒公繼室也。訒公故雲棲弟子。奉西方
之教。江氏自歸嚴。奉教甚篤。雞鳴起。跪佛前唱佛千
聲。次及諸經呪。凡爇香炳燭盥飲之事。胥自為之。不
以役侍婢。康熈七年三月六日晨課畢。俄而體憊。復
就寢移時。忽大聲曰。觀世音菩薩來矣。趣具湯洗沐
畢。就枕而逝。及殮。顏色紅潤。手足柔輭。若委蛻者然。
（淨土全書）。
<other>超一子者</other>揚州殷氏女也。早寡。掩關學道。三年坐蛻。
遺詩偈一卷。其一詩云。靜中無箇事。反覆弄虗空。地
<pb n="427"/>
老天荒後。魂飛魄喪中。有師開道統。無法度愚蒙。忽
底虗空碎。夕陽依舊紅。又有看花詩云。土來澆灌水
來栽。顛倒工夫任我來。滿院春風花自語。不將顏色
向人開（池北偶談）。
<other>胡氏</other>杭州潘生妻也。生故長齋。既婚。胡氏亦長齋。未
幾。生疾卒胡氏屏棄華飾。日惟買豆腐一錢啖之。[虔-文+ㄆ]
奉觀音大士。晨夕梵誦。為女紅。得錢輒以施僧。禮靈
峰寺僧為弟子。年四十一。預置一龕。其年六月既望。
移龕至家。具香湯。浴畢。入龕趺坐。手拈香三炷。請靈
峰僧為舉火。俄頃火及龕。頂出五色光。香氣四達。男
女送者數百人。莫不歎異。事在康熈三十年（曠園雜志）。
<other>徐太宜人</other>錢塘徐浩軒之母也。平生奉佛甚謹。誦西
方佛名。繪像為圖。旁累數千圈。記所誦數。每一圖畢。
即納黃布囊中。如是數歲。康熈三十四年卒。卒之日。
家人焚囊於盆。忽聞盆內[焊-干+恭]然。視之見五色光起。布
成緇色。其上現樓閣欄楯。重疊周匝。中湧蓮華數十。
華上各有一佛。合掌趺坐。復現諸天女。恭敬圍繞。一
一皆如粉色畫本。見者莫不驚歎。明日。掇。視囊背
所現諸形象。與囊面無異。惟佛後又有一老母。執拂
隨行。浩軒為之記如此（信徵錄）。
<other>王氏</other>吳江。費元亮之母也。中年喪夫。信奉佛法。喜布
施。子元亮。中歲無子。王氏詣杭州天竺。禱於觀世音。
遂有子。晚以家事委子婦。屏居一室。自㸑為食。留田
四。百畝。收其所入。以供施予。常苦不足。有來乞者。雖
乏少。必有以濟之。或探其囊以去。亦弗問也。時𢹂杖
至門首。鄉鄰老婦輒近前訴所苦。王氏時脫簪珥為
助。年九十二。歲除得疾。語人曰。明朝是元日。不可令
兒孫輩有哭泣聲。過是日可矣。及元日。既夕。沐浴更
衣。方二鼓。諸眷屬圍繞。王氏命啟窗云。空中旛葢降
臨。吾其行矣。遂取念佛珠繫頸。稱阿彌陀佛數聲而
逝。事在乾隆十二年（此傳至末皆聞見所及可徵信者）。
<other>凌氏</other>法名善益。吳人張廷表之妻也。母葉氏。長齋四
十年。禮古潭和尚為師。日拜大方廣佛華嚴經周而
復始者三。年八十一。夢羅漢現金色身。遂逝。凌氏年
四十餘。亦長齋。禮古潭為師。日夜六時行大悲懺法。
拜華嚴經凡再周。常以五更起。入佛堂。廷表為煑湯
果餉之。晚而專誦大悲呪阿彌陀佛號。求生西方。一
日見觀音大士現像。遂示疾。謂其女曰。佛光滿室。吾
其行矣。遂逝。年六十九。事在乾隆三十四年。女適朱
氏。奉法亦[虔-文+ㄆ]。課法華經。持西方佛號。其家人多從而
化焉。
<other>余媼</other>徐州宗氏女。昭月和尚之母也。和尚既主揚州
高旻寺。迎媼至寺。闢一室居之。媼初入室。思家頗切。
與和尚言。輒道家事。和尚為說苦空無常無我之法。
勸母一心念佛。求生西方。弗省。和尚遂匿弗見。媼召
之亦弗往。媼無可奈何。遂勉強持佛名。苦不能繼。居
三年。稍益熟。遂發深信心。受菩薩戒。晨夕禮拜甚[虔-文+ㄆ]。
和尚往見媼。問頗思家否。媼曰。念佛好。不思家也。一
日。坐庭前。面塔唱佛名。忽心開。見金色世界。光耀無
際。牆璧樹林。廓然摧滅。媼大喜。踴身即之。倏無所覩。
自此六根悄然。動靜起居。不生二念。久之。夢至一人
家。有婦坐草。媼驚曰。何為至此。吾方求生西方。八胎
出胎。大可畏也。急走出。瞿然而覺。晨起以告和尚曰。
吾生緣殆盡矣。其為我集僧唱佛名。送我西行。從之。
遂西向坐逝。事在乾隆二十七年。
<other>謝貞女者</other>長洲諸生謝有煇之女也。字同縣顧長源。
貞女年十八。而長源夭。泣涕請於父母。願歸壻家。父
母從其請。遂往。八門拜繼姑。行廟見禮。既殮成服。自
是長齋奉。佛日有程課。布衣操作以度朝夕。繼姑授
之田二十四畝。辭曰。吾家兩世喪未葬。叔年幼。請以
為公田。從之。已而會田所入。佐以私財。葬舅姑與其
夫而撫叔之子為己子。乾隆十一年　詔旌其門至
年七十生日。其子欲延賓為壽。不許尋得疾。臥牀月
<pb n="428"/>
餘。忽語其子曰。治後事。後三日逝矣。及期。盥沐令侍
者焚香佛前。合掌稱西方佛號而終。事在乾隆二十
九年。
<other>顧天瑞妻陸氏</other>蘇州城西大村人也。天瑞中年長齋。
偕里中翁媼為念佛會。陸氏亦長齋。日課佛名甚[虔-文+ㄆ]。
年六十三。得微疾。預知將終。沐浴易衣就寢。其姒俞
氏別室居。夜半。忽聞陸氏遙語云。吾先去。姆早晚好
來也。俞氏亟遣子視之。逝矣。俞氏故長齋。修淨業。居
半載。無疾而逝。年七十二。天瑞後數年。別諸親故。沐
浴唱佛名。亦無疾而逝。天瑞歿時在乾隆三十五年。
其鄰金南溟親見之。為予道其事。
<other>曹氏</other>常州柏萬安之母也。年六十四。病熱。萬安自蘇
州馳歸。視母氣已絕。唯胸前微溫。家人治棺衾悉具。
萬安悲慟。禱於白衣大士。誦白衣呪一萬二千。願減
己壽一紀以益母。涕泪并下。其明日。索飲。閱數日。病
起。言始死時。為兩吏所引。歷土地城隍諸司。尋詣東
岳府。府君言。汝有子。為汝誠禱。仗大士力。貸汝死。命
吏引出放還。萬安遂勤母修淨業。除一室。供佛像。曹
氏遂長齋。日以初中後分入室。搯數珠。誦西方佛名
輒千萬計。居十二年。年七十六。九月既望。晨興。謂其
子曰。吾將去矣。可召諸親屬為別。明日親屬畢至。曹
氏悉與款語。戒諸子女。臨去明勿哭。日飲湯四五盞。
至第三日昧旦。起坐。洗沐畢。易衣就枕而逝。事在乾
隆三十三年。
<other>楊媼</other>杭州人。居北門外石壩。年五十餘。得風疾。僵
臥。呻吟徹晝夜。有旅亭師者。自京師還天目。過其居
其子為設齋。請入視母。媼頻顣曰。病甚。師莫有好方
能愈我否。師曰。有之。恐汝不肯服耳。媼曰。誠有之。安
肯不服。師曰病從身起。身從假合。汝能捨身。病自去
矣。媼曰。捨身奈何。師曰。汝但將身放下。一心西向。繫
念阿彌陀佛。阿彌陀佛是大醫王。能除一切眾生之
病。但能至誠念佛者。阿彌陀佛。自來救汝。媼曰。佛果
來乎。師曰。來。但患汝念不切耳。既別去。媼遂持佛名。
默觀西方。日益懇至。居五月。語其子曰。阿彌陀佛至
矣四日後。吾當西歸。為我請旅亭師作別。師時在天
目。不至。及期。別請僧十人。共唱佛名。媼起坐。向西而
化。事在乾隆三十六年。
<other>施貞女者</other>吳縣人。年十餘。喪父依母兄以居。好清淨。
不樂有家。木瀆有王氏者。兄弟三人俱好道。事純陽
真人謹。嘗構乙雲山房。習長生術。其少者曰志曾。既
長。亦不願娶。其兄強為擇婦。得貞女焉。居二年。志曾
歿。時貞女年二十。未嫁也。訃聞。遂毀容變服。長齋奉
佛。習女紅自活。居六年。聞其姑卒。遂肩輿入王家。哭
拜。成服。頃之復還兄居。又八年。始辭兄詣王家。闢老
屋三間。自㸑為食。日常扃戶。家中人時聞經聲。罕覩
其面。歲餘有疾。其兄省之。貞女謂曰。兄少住吾將行
矣。已而疾少間。家人為好語慰之。貞女曰。吾不復過
今日矣。頃之。遂逝。年三十七。事在乾隆四十一年。
<other>陶善</other>字慶餘。予兄子希洛婦也。父馮翼。長洲貢生。母
馮氏。奉佛甚[虔-文+ㄆ]。善年十餘。從學於吳江任純仁。穎敏。
善彊記。通等韻之學。為詩。語多秀出。與妹仁同塾。晨
夕酬倡。家有別墅在。靈巖山下。因園為墳。春秋祭畢。
輒留旬日。性愛蕭寂。遇佳山水。一往有遺世志。時見
於詩。妹仁。字無錫嵆氏。壻夭。復許他氏。仁聞。怫[鬱-山+止]久
之。得羸疾以歿。善痛妹之逝。益薄世味。輟詩不復為。
讀大報恩經。感如來往昔苦行因緣。遂發大願。願證
無生法忍。手書是經。及金剛彌陀諸經。楷法端整。年
二十三。將嫁。猶日誦西方佛名不輟。著慚愧吟數十
首。多近裏之言。既嫁。日與家人說苦空無常之法。欲
以童身自全。已而家人皆大譁。乃修婦道。治生產。有
身矣。晨興仍課淨業。以次閱法華楞嚴華嚴諸大乘
經。信解益利。其年秋。和予閉關詩十首。理事交融。深
心迴向。居然現大家身而說法矣。其一云。無相光中
<pb n="429"/>
自有真。慈風披拂四時春。而今一著通消息。回向蓮
[邱-丘+(看-目)]稽首頻。其二云。原來無實亦無虗。論道談禪事也
餘。一句彌陀空自性。孰為是我孰為渠。其三云。冰泮
波塘水影定。照空萬象慧光圓。須知行滿功成後。鳥
語花香也自然。其四云。亭俯清流屋倚山。綠蘿陰裹
掩松𨷂。閒來好辨歸家路。免得臨時無處攀。其五云。
淨域神遊明似日。杖頭何用夜然藜。漫論十萬八千
路。樓閣虗空更在西。其六云。行樹何殊七寶林。枝頭
也得聽靈禽。自然說法東風裏。演出百千微妙音。其
七云。夙夜惺惺徹底看。幾番生滅總無端。前村雪後
梅花放。露出春光不可瞞。其八云。九十風光易寂寥
然燈朗照度春宵。烹茶非為清香味。適興何妨一飲
瓢。其九云。此土結得蓮社盟。八功德水蓮花生。一心
不亂超凡品。定向樂[邱-丘+(看-目)]淨處行。其十云。勘破重關觸
處真。從今不入舊迷津輪回六字無終始。流水行雲
總是春。冬十二月免身。得一男。已而感疾。自知不起。
時誦西方佛名。歿之前。請母為別。已而曰。大和尚來。
吾去矣。侍者曰。如老人何。善曰。西方好。吾他日當迓
老人去也。時為乾隆四十五年正月辛丑。年二十有
五。予既為文祭之。復為之傳。以附諸善女人之後云。
知歸子曰。予讀華嚴寶積法華維摩諸經。其閒現身
女人者。莫不具足智慧。成就莊嚴。超過一切諸聲聞
道。葢眾生根器。不可思議如此。至如大教東流。閨閣
英賢。後先輩出。不獨五燈所錄。照耀宗門。其一心淨
業。勇脫苦輪者。皆韋提希之亞匹也。予故備錄之。有
志斯道者。慎毋以女人自畫哉。

善女人傳卷下（終）

<article id="n1658">重編諸天傳</article>

<talk>No. 1658-A
 諸天傳序</talk>

迦文降世。宿同願行者。隱實施權示為天神。慈威折
接。保衛國民輔翼至教。以福資慧助於說聽。然其列
位當就迹論。天台百錄依光明鬼神品列之詳矣。自
慈雲製懺。供天之設。時有移易。北禪首非之。而紛紜
之論逮今未已。鄣南師因欲刊正。而集天傳。尚或循
舊。人亦病諸。紹興間偶主烏戍墖院鏡庵。霆老出住
寶閣。具元復在焉。考槃雙槐蓮社晦菴一時諸方士
以道義相忘。每以禪教詩文雅會激揚。甞論天位。考
槃有言。兩剎每供天會。既排列失序。二公之辯正。使
無謬誤可也。後既退。間分散南北。今十有五年餘。但
於文藁間辯辯。時見于舊軸。回思昔會。真成落謝塵
耳。既出空相。來謁鏡庵。乃見重編天傳已成。詳以閱
之。豈止於舊傳筆削潤色而已。且補入經論天文。辯
證前失。仍立兩端。明排列之次。及各為讚詞。可謂始
末大備矣。則如斯文草創於鄣南。功成於鏡庵。使今
古凝滯泮然冰釋。誠有補於流通。且喜不負考槃之
囑。輒因勸請刊行。博利見聞。敢書卷首以告雲來。
乾道癸巳一陽前十日傳天台教觀釋　奉規　序

No. 1658
<sarticle>重編諸天傳（并序）</sarticle>

烏戍釋　行霆　述
昔鄣南煥師謂。凡列天位。失尊卑之序。無昭穆之儀。
歎其習俗既久。未有刊正其事者。因撿大藏。作諸天
列傳。然草創之功良可尚也。但其列位之次及各為
傳詞。多從己意。至于經論顯文而不錄入。今事筆削
以全始終。於是去繁凡輔闕略。以輔先志。孤山甞曰。
後之病今。亦猶今之病昔。儻有未安。更俟來哲。庶使
<pb n="430"/>
天神呵護之迹。大權垂應之本。無失其正而歸于是
而已。
時
乾道癸巳仲秋之晦於福田西華嚴蘭若誌

<other>息總別位次之諍</other>
百錄之文乃云。大梵尊天三十三天。護世四王金剛
密迹。散脂大將。大辯天神。功德天神。訶利帝南。鬼子
母等五百眷屬。此依光明鬼神品等。前後収束。以列
之也。四明法師移功德大辯二位在後。別召乃準散
脂品中之文故也。慈雲法師獨移功德天女在後。別
召乃準功德天品。供養佛已。別以香華種種美味供
施於我。由此今古各據經文互相排斥。今為息諍者。
以經論質之。凡列天位。自有兩端。一如常佛會總相
排列當先梵王帝釋四王等。如百錄所次。盖非一席
之設。如光明中前後之文非一。以總別故也。又如孔
⿱少隹經索訶世界主。梵天王。天帝釋。四天王。二十八大
藥叉。乃云餘經文非一處。此猶世之朝儀。尊卑高下
各安其位。雖間有不次。必先梵釋者。世界主故。佛八
相中先守護故。二專修金光明。依功德天教。以祈福
力助於說聽。當特設功德大辯之像於佛座之左右。
次以梵釋四王別分首排列。此猶世之選用良將。特
旌異之而超於品類。所以百錄令於佛座之左右安
功德天像。意在只奉此天。依經文別敷好座以待於
我故也。然後百錄又云。若道場寬。更安大辯四天王
座。所以後人又加梵釋等。是知止一席之設。非常儀
耳。又其如常自古列十六天像者。皆選其上首各有
所主。又約言行明顯訶護殊功。其所主者雖各不同。
生善滅惡其實同也。又若約其本。無非皆是大菩薩
等。若以列次莫非就迹。又十六位中如摩醯首羅當
有二神。今之所供乃大自在天尊特之主。非藥叉中
同名之者。又訶利帝南鬼子母神。本只一位。或分二
天。具如本傳以詳明之。今先出如常佛會所主之次
者。
娑婆界主號令獨尊大梵天王　男
地居世主忉利稱王帝釋尊天　男
北方護世大藥叉王多聞尊天　男
東方護世鳩槃茶主增長尊天　男
西方護世為大龍王廣目天王　男
親伏怨魔誓為力士金剛密迹
尊特之主居色頂天魔醯首羅
二十八部總領鬼神散脂大將　男
能與總持大智慧聚大辯財天　女
隨其所求令得成就大功德天　女
殷憂四部外護三洲韋駄天神　男
增長出生證明功德堅牢地神　女
覺場垂廕因果互嚴菩提樹神　女
生諸鬼王保護男女鬼子母神　女
行日月前救兵戈難摩利支天
已上凡十六位也。又有添為二十位者。
百名利生千光破暗日宮天子
星主宿王清凉照夜月宮天子
祕藏法寶主執群龍娑竭羅王
掌幽陰權為地獄主閻摩羅王
又有添入風水等神通前作三十三位。目為三十三
天者。若更添多則無害。但不應指作三十三天耳。此
上乃如常佛會排列之序。若金光明道場之中。則於
佛左安功德天像。右安大辯天像。其梵釋等却就兩
面別分首排列之也。有識之士請熟思之。尚恐未曉。
今示以圖。庶列位既明自然無諍。
<img n="X/X88p0422_01.png"/><rubynote t="【圖】"/>

<other>大梵天王傳</other>
<pb n="431"/>
言梵王者。語略故也。西域云⿰口梵囕摩。此翻離欲。或云
清淨。或云極淨。楞嚴經云。身心妙圓。威儀不闕。清淨
禁戒。加以明悟。是人應時能統梵眾為大梵王。自他
化天之上即有四禪。凡十八天。於初禪中有乎三天。
所謂梵眾．梵輔及大梵也。雖上有三禪一十五天。內
無雜想。外無語言。唯味禪悅。皆梵天統。故楞嚴云。其
次梵天。統攝梵人。圓滿梵行。法華文句云。梵王號令
總上冠下。荊谿云。梵即色界主。亦三界主。餘皆臣屬。
良由此天內有覺觀。外有語言故也。華嚴稱梵王。主
小千界。由居小千之中。法華稱娑婆界主。主大千界。
乃居大千之中。故統餘界。是知橫則統小千大千。竪
則總上冠下。總稱王號。其別名者。梵語尸棄。此云頂
髻。亦翻螺髻。由肉髻似螺。法華文句云。外國稱火為
樹提尸棄。由此王本修火光定。破欲界惑。俱舍論云。
大梵天王無別處所。但於梵輔天中高樓閣者名大
梵王。身量長一踰繕那半。身白銀色。宮殿衣服皆黃
金色。壽命一劫半。阿含經云。諸梵來下。並同人形。經
律異相云。梵王顏如童子。法苑云。色界諸天不著衣
服。如著不異。頭雖無髻。似如天冠。無男女形。相唯一
種。華嚴經中以十地對十王。則梵王乃八地菩薩。智
論校量梵福云。滿閻浮地人福不如西瞿耶尼一人
福。滿西瞿耶尼人福不如東弗喻逮一人福。滿東弗
喻逮人福不如北[鬱-山+止]單越一人福。乃至第六天眾福
不如梵天一人福。加修四量心。報為天王。求法傳云。
佛下忉利天時。梵王在佛右邊手執白拂而下。佛成
道已。以宮殿奉佛。請轉法輪。七佛呪經。白佛。若有人
王欲護其國。有災疫時。持我此呪。一心禪思念。諸疫
鬼速出其國。諸經護法之類。其文非一。婆沙論云。馬
勝不知四大種當於何處盡滅無餘。問至梵王。王遂
執馬勝手引出眾外云。何不問佛。華嚴經云。梵王語
音清妙。一切梵眾各謂梵王獨與己言。遠近同等。涅
槃云。婆藪仙與梵王論義。於其面門作三目示之。劫
章頌云。獨住時經一增減。後念民輔有情生。即成劫
之初梵王先生。梵輔梵眾後生。故彼計為我能生也。
維摩經。梵王曰。我見釋迦牟尼佛土。如自在天宮似。
寶莊嚴佛土。今之佛會所以列之居首者。其意有五。
一是三界號令之主。二是從佛下生之者。三是請轉
法輪之者。四乃諸經弘護推先。五以百錄標請在初。
舊傳引擎雞持鈴。六帖錄問眼鑿眸既非顯要。今不
附錄。餘文例此。然探玄記引俱舍論。得梵福有七種。
一未造支提於中而作。二立僧伽藍。三僧已散能和。
四修四無量。五代父母佛命。六自出家教人出家。七
建立法幢。若人於上七業中隨作一業。得生梵天。是
知生其初禪梵天。由此七業而受梵福。況其王乎。故
樂福者得不勉力而修。又其梵福之量。俱舍又云。用
諸眾生惡業感一三千大千世界業。為一梵福之量
則又勝。智論校量六天之量。且一梵天福。量之尚爾。
況梵王乎。是宜興供以崇佛會矣。讚曰。
 我佛天上下生時  大梵天王前引之 
 手執白拂或居右  宮殿奉献吉祥師 
 請轉法輪真世主  大千萬億統邊夷 
 十八梵中遵號令  故應上下總依歸 
 身量修長六千里  一劫半壽數希奇 
 色若白銀頂有髻  別名尸棄破邪思 
 欲界六天難並福  禁戒明淨具威儀 
 護法護國護修行  別召眾典每高推 
 雖則計為眾生父  天宮佛土動相隨 
 欲生其中七種福  造立佛寺建支提 
 和合眾生代父命  法幢高樹度群機 
 自他出家超欲海  喜捨無量廣慈悲 
 聞茲聖力難思議  首當崇奉仰靈儀 
<other>帝釋天王傳</other>
帝釋。華梵互舉而語略也。梵云釋迦因陀羅。或云釋
<pb n="432"/>
提桓因。此云能天帝。或云能天主。俱舍具梵語。乃云
釋迦提婆因達羅。今於梵語取釋字。華言取帝字。合
而言之云帝釋也。大般若等佛舉其名曰憍尸迦。本
有千名。翻譯不備。隨文別示耳。其所居也。在須彌山
頂。即欲界第二天。梵語忉利。此翻三十三。由其因中
曾與三十三人在摩竭國同修勝業。置橋造井。與園
生．善法．赦支夫人同業共行。又淨名疏。昔迦葉滅後。
有一女人發心修墖。仍有三十二人助之。今乃同生
忉利。由此天四圍有三十二天宮。其中間帝釋居之。
故云三十三。以帝釋因中為首。故報為天王。并有園
生．善法．赦支三夫人。其宮之東北有園生樹。西南有
善法堂。帝釋每陞其堂。集天眾說法。若帝釋不在其
堂。諸天凡到必恭敬其座。其身量一里。具三十二相。
而諸天不具。其壽限則人間一百年為彼一日一夜。
三十日為月。十二月為年。以人間三萬六千年為一
歲。如是壽滿十歲。手執金剛寶杵。表至貴而却敵。故
大論云。帝釋有之。薄福者難見。又涅槃云。帝釋金剛
寶杵。能滅阿修羅。淨土三昧經云。天帝釋鎮臣三十
二人。四鎮大王司命司錄。於諸齋日下界審行禍福。
除死定生。注記文籍。若爾則橫於忉利。統三十三天。
竪則四王已下無不總之。光明文句云。帝釋共八十
億那由他天女縱逸嬉戲。看東忘西。欲猶不足。化為
老脩羅納舍支。使諸天忘身失首。華嚴云。有大象能
化身與諸天娛樂。十地經云。第三地菩薩多作忉利
天王。天台云。阿含中帝釋是阿那含。若別圓教中帝
釋位住楞嚴三昧。未來成佛。號曰無著。西域記。佛下
忉利天時。作七寶金堦。在佛左邊執七寶盖侍佛而
下。同與梵王請佛說法。佛於其宮中累說眾經。在佛
因中累為化人。或化師子鷹鴿以試其心。與阿脩羅
戰。奔車而走。遇金翔鳥巢。見卵欲生。令御者回車。不
肯傷之。至于誘人行施。種種示現。其事非一。要集云。
帝釋為大迦葉從貧行乞。乃化為貧夫婦織席為生。
施食與迦葉。求其福而無厭。至于五衰相現。墮身驢
胎。聞人三歸。善心再生。還為帝釋而受天福。別譯阿
含云。有一夜叉其形甚小。顏色黑惡。坐天帝座。三十
三天皆大瞋忿。天帝釋言。此名助瞋鬼也。即偏袒右
肩。手擎香爐語夜叉言。大仙。我是天帝釋。三自稱名。
夜叉身形轉小。於是銷滅。是知雖處忉利之尊。而慈
不傷物。求福不厭。五衰縱現。三歸還生。洎乎欲境非
常。身壽殊報。來崇佛會。請轉法輪。弘讚真乘。統攝諸
趣。司察善惡。注籍死生。慈以折伏助瞋夜叉。勤以來
試修行菩薩。則設像崇敬必致禎祥。讚曰。
 成佛忉利下降時  帝釋天王從靈儀 
 化現金堦三道布  左邊寶盖手執持 
 此天住在須彌頂  三十三人福共為 
 修橋造井摩竭國  更兼佛墖建支提 
 昔因今感非常報  乃為天主化邊維 
 陞善法堂時教誡  無邊天眾總歸依 
 三十二相如華璨  身長一里實希奇 
 人世百年為日夜  彼壽千歲是年期 
 五欲之樂時不足  化作脩羅納舍支 
 曾墮驢胎興善念  暫逢瞋鬼反生慈 
 昔與梵王同請佛  累於其處闡慈悲 
 每現化人行化事  常司善惡運無私 
 大哉世主堪崇奉  庶希降鑒賜純禧 
<other>四天王總傳</other>
起世經云。須彌山半。四萬二千由旬。有四天王天所
居宮殿。此即六欲界之初天也。楞嚴云。諸世間人不
求常住。未能捨諸妻妾恩愛。於邪淫中心不流逸。澄
瑩生明。命終之後。鄰於日月。如是一類。名四天王天。
增一阿含經云。須彌山半。有四種天。在彼居止。初生
乃自然化現。在天膝上自然寶器盛天百味。食已長
大。與餘天等入池浴訖。詣香樹下。香樹曲躬取香塗
<pb n="433"/>
身。復詣吉具衣樹取種種衣著。復詣莊嚴樹鬘樹器
樹果樹樂樹隨意受用。視東忘西。視西忘東。無量快
樂。身長半里。衣重半兩。壽以人間五十年為一晝夜。
三十日為一月。十二月為一年。以人間一萬八千年
為一歲。如是滿五百歲。俱舍云。住欲界初天。依妙高
山。四面第四層級去地萬踰繕那。四面背山。日月星
辰皆是所部封邑。其王有四。光明經內。毗沙門天王
主北方也。提頭賴吒天王主東方也。毗留勒叉天王
主南方也。毗留愽叉天王主西方也。佛言。過去已曾
供養恭敬尊重讚歎無量百千萬億諸佛。於諸佛所
種諸善根說於正法。修行正法。以法治世。為人天王。
若有人王能供養恭敬金光明經及說法者。隨是經
典所流布處而作擁護。令無留難。亦護國王及其人
民。除其患難悉令安穩。他方怨賊立使退散。乃至日
月星宿不失常度。風雨隨時無諸災殃。人民豐實自
足於財。心無貪吝亦無嫉妬。等行十善。其人壽終。多
生天上。又云。我等四王二十八部諸鬼神等。及無量
百千鬼神。以淨天眼。常觀擁護此閻浮提。是故我等
名護世王。佛與四王。對揚文廣。略舉一二矣。毗婆沙
論云。佛初下生。四天王以天繒接太子身。置寶几。逾
城之時。四天王捧馬四足。本行經云。佛初成道。欲受
食故。四天王各献其鉢。佛總受之。按令成一。四楞如
舊。西域記。有寺多寶物収藏。以修其寺宇。塑四天王
以護之。有突厥王貪其寶。故率眾來取。夢見天王以
戟刺心。其心大痛至明而卒。于闐國王無子。求於天
王。志誠無怠。感於自額裂而生一子。地生其乳。王収
養之。高僧傳。杯度持一葦圌至其齋家當路而放。主
人嫌之。數人舉之不動。乃見四小兒在內。問之。答曰。
四天王也。食畢杯度自舉而去。其輕如毛。分陀利經。
海濟婆羅門欲供養佛。時四天王令諸藥叉取旃檀
為薪。及諸上味助營七日之供。洎乎諸經弘護。其文
非一。然四王所統。或云各統八部。或云各主二部。四
天王經云。有三十二輔臣靈威。要略云。四王共有三
十二將。孔⿱少隹經中。四王各領二十八將。金光明經乃
云。我等四王各各自有五百鬼神。又云。及諸眷屬有
無量百千鬼神擁護四方。令無灾禍。是知鬼神部類
開合有殊。皆四王所統。於四方崇善之所。悉來守護。
令其安穩。暴惡之所。悉皆遠離。由遠離故。致興灾害。
其於賞善罰惡護國利民。可謂至矣力。觀其意。專在
護法。欲說聽流布。盖由居民若不安。正教難敷闡。自
非大權。安能若示。至乎献如來鉢於成道之後。持杯
度圌於齋主之家。敗突厥之貪。生于闐之子。助營佛
供。持護法門。則四王之功可謂大矣。故晉唐已來立
像崇奉。良可尚也。讚曰。
 我佛成道受食時  四王取鉢爭献持 
 是時一鉢化為四  各各將奉釋迦師 
 我佛手按還成一  令其所願各無違 
 此天住在須彌半  第四層中分四圍 
 生者化形來膝上  自然香樹及泉池 
 身相脩長各半里  輕鮮半兩以為衣 
 人世百年為兩日  積之五百壽希奇 
 日月星辰皆所統  四方護世闡靈威 
 二十八部皆統領  咸令降福免灾危 
 可使國民常富樂  流通正法布祥禧 
 突厥懷貪心忽痛  于闐無嗣額生兒 
 高僧圌內形雖小  海濟家中供倍滋 
 爰自晉唐咸俯仰  每彰靈應赴[虔-文+ㄆ]祈 
此分此四天王壽量身品及靈迹護法之功。不可分
故。先總錄之。今乃各列其事而為別傳。
<other>北方天王傳</other>
梵語毗沙門。此翻多聞。福德之名。聞四方故。陀羅尼
集云。父名羅婆陀。又云婆難陀。母名密闍盧。又云蘇
富。四明云。西土以北方為上。由彼居多面東。以北為
<pb n="434"/>
左。故光明中首以毗沙門天王為列也。其所居乃須
彌山半之第四層之北也。智論云。北方天王護北[鬱-山+止]
單越。亦兼餘洲。四埵之中乃水精埵。俱舍論云。黃金
埵。增一阿含云金銀城。中間毗沙門天王。將諸閱叉
眾。孔⿱少隹經云。北方有大天王。名曰多聞。是藥叉主。以
無量百千藥叉而為眷屬。守護北方。彼有子孫兄弟
將軍大臣雜使。阿毗曇云。頻婆羅王死為北方天王
長子。名曰祇那利沙。護持佛法。安慰眾生。陀羅尼集
令作北方天王像法。其身量一肘。著種種天衣。嚴飾
極令精妙。與身相稱。左手伸臂執矟拄地。右手屈肘
擎於佛墖。矟音朔。矛屬。長一丈八尺。唐立像儀。令身
被金甲而足踏女人之肩下。作雲以擁之。或云乃其
母也。其手中執捉與前亦同。於其左右羅列八部。風
水雷電諸鬼圍繞。其子祇那利沙。并九十一子前後
隨從。由唐天寶中。西番．大石．康居三國。兵圍西凉府。
詔不空三藏誦仁王密語。玄宗乃見神人五百員在
乎殿庭。帝問不空。不空曰。毗沙門天王子領兵救安
西。請急設食發遣。四月二十日果奏。二月十二日城
東北三十里雲霧間。見神兵長偉。皷角喧鳴。山地崩
震。番部驚潰。彼營疊中有鼠金色。咬弓弩弦皆絕。北
門樓有光明天王怒視。番師大奔。帝覧表。勑諸道城
樓置天王像。此其始也。大論中北方領二部。一名夜
叉。此云輕徤。二名羅剎。此云可畏。若餘經中。開合總
別或異。皆屬所統故也。又唐懿宗咸通三年。西川及
四州現僧相天王。皆有記錄。賢愚經云。有優婆夷誦
經。毗沙門天王從空而過。乃曰。姉妹。我與汝寶物。可
請舍利弗齋。當得勝福。洎其餘感通難以盡紀。然多
聞天王師鬼神而統八部。護世界而保國民。可謂顯
矣。而國朝因唐制。凡立城寨必先立像。事固宜然。至
乎金鼠絕番部之弦。與寶增女人之福。凡所祈響。應
猶形聲。豈特西凉川蜀者乎。讚曰。
 北方天王號多聞  護世元首鬼神尊 
 須彌四層金埵住  夜叉羅剎統其倫 
 祇那利沙為的嗣  無量兄弟及兒孫 
 設像儀令長一肘  天衣種種稱其身 
 左手持矟令拄地  右擎佛墖敬能仁 
 曾向李唐垂化迹  西凉脫難現威神 
 金鼠嚙弓弦盡絕  山崩地吼震風霆 
 城頭怒目番戎懼  群兵潰散靜烟塵 
 詔下國民皆立像  至今城寨尚依遵 
 或現僧形護西蜀  或復乘空教女人 
 儻能恪志崇靈化  定應降鑒賜殊勳 
<other>東方天王傳</other>
梵語提頭賴吒。此云持國。即護持國土也。陀羅尼集
云。父名難陀。母名蜜闍盧。其所居也即須彌山半第
四層之東埵也。智論云。東方天王護東弗喻逮。亦兼
餘洲。住黃金埵。俱舍云。住白金埵。又云。諸琉璃城中
間提頭賴吒天王將諸乾沓和眾。智論明此天王領
二部。一名乾闥婆。此翻尋香行。即天帝釋樂神也。二
名富單那。此翻臭鬼。或云主熱病鬼。孔⿱少隹經云。東方
有大天王名曰持國。是彥達縛主。以無量百千彥達
縛而為眷屬。守護東方。彼有子孫兄弟軍將大臣雜
使。陀羅尼集云。此左手伸臂垂下把刀。右手屈臂向
前仰手。掌中著寶珠。珠上出光。賞善罸惡。彰此神用。
持世護國四王同功。而此特名持國。則持世得非如
經所謂。如諸國王所有土境。是持經者。若至其國。是
王應當往是人所聽受如是微妙經典。聞已歡喜。復
當護念。恭敬是人。我等四王復當勤心擁護是王及
國人民。為除衰患。令得安穩。則覧總成別以立其名。
良由護法以護國者乎。讚曰。
 東方天王號持國  居白金埵護東洲 
 琉璃城中立宮殿  無邊欲樂恣嬉遊 
 天像巍峩全甲冑  威楞剛毅出常流 
<pb n="435"/>
 左臂舒下刀在手  右手持珠光𦦨浮 
 統領鬼神數無量  略言二部類應周 
 彥達縛乃尋香者  每隨天帝樂神収 
 富單那即名臭鬼  時行熱病使人憂 
 天王禁禦令調伏  庶令國界得安休 
 賞善罸惡難思力  是宜眾彚總歸投 
<other>南方天王傳</other>
梵語毗留勒叉。此翻增長。令自他威德增長也。亦令
自他善根增長。陀羅尼集云。父字和脩吉。母名慪惙
帝。其所居也即須彌山半第四層南埵。智論云。毗留
勒叉天王。護南善部洲。亦兼餘洲。住琉璃埵。梵語吠
琉璃。此云不遠山寶。復古編云。字當作流離。不當從
玉。以此寶出須彌山不遠故也。增一阿含經云。水精
城。琉璃城。中間毗留勒叉天王。將諸魔鬼。孔⿱少隹經云。
南方有大天王。名曰增長。是矩畔挐。主以無量百千
矩畔挐而為眷屬。守護南方。彼有子孫兄弟軍將大
臣雜使。智論明此天領二部鬼眾。一名鳩槃荼。此云
甕形。由似冬瓜。是魘魅鬼也。二名薜茘多。此云祖父。
乃餓鬼中之劣者。毗沙門天王經云。南方有鳩槃荼
王。名尾嚕吒迦。此乃與孔⿱少隹經舉其一也。陀羅尼集
云。此天王左手亦伸臂垂下把刀。右手持矟。矟根著
地。是知由折伏邪惡方能增長善根。雖四王同功。而
今以總從別。故目其號。如經所謂增長身力。心進勇
銳。增益諸天。此則增長善根也。又云。是諸人王應得
擁護。乃至護宅之神。增長威德。此則增長威德也。通
自他益。經有其文。然此南洲。正屬此天王所護。欲善
根威德增長。而無增長惡趣增長惡伴自他之患。得
不荷其呵護之賜乎。讚曰。
 南方天王號增長  居琉璃埵護南洲 
 水精城中立宮殿  無邊欲樂恣嬉遊 
 天像威嚴施甲冑  右手持矟拄其矛 
 左手把刀却垂下  摧邪輔正護真流 
 百千眷屬子孫等  略言二部統應周 
 鳩槃荼乃甕形鬼  所謂魘魅在閻浮 
 薜茘多名祖父鬼  鬼中劣者是其儔 
 天王統攝遮其惡  不令侵惱起群憂 
 雖則四王功不異  總中彰別有因由 
 增長善根心勇銳  增長威德每同休 
 況我此方真世主  素蒙呵護免愆尤 
<other>西方天王傳</other>
梵語毗留博叉。亦云尾嚕叉。此云雜語。以能作種種
語故。又翻惡眼。又非好報。孔⿱少隹翻云廣目。陀羅尼集
云。父名婆伽羅。母名澀秀卑。其所居也即須彌山半
第四層之西白銀埵。阿含。金城。水精城。中間毗留波
叉天王。將諸龍神。智論云。毗留愽叉天王。護西洲亦
兼餘洲。領二部鬼眾。一名毗舍闍。此云噉人精氣。令
人四百四病。遇苦發心。亦噉五穀精氣。令國饑饉。二
名毒龍。護世經說。龍有四毒。謂視毒．噓毒．氣毒．觸毒。
遇此毒者隨一皆死。孔⿱少隹經云。西方有大天王名曰
廣目。是大龍王。以無量百千諸龍而為眷屬。守護西
方。彼有子孫兄弟將軍大臣雜使。陀羅尼集云。此天
王左手同前執矟少異。右手中把赤索。亦由折伏方
能生善。然名廣目惡眼者。口怒目張。威使邪惡潰散。
如西凉府城北門樓天王怒視。番師大奔兵眾驚潰
也。又其雜語。亦以種種語言折伏邪辯也。故經云。以
淨天眼過於人眼。常觀擁護此閻浮提。若此國土有
諸衰耗怨賊侵境饑饉疾疫。乃至悉皆滅盡。此其廣
目之義也。又云能說正法。修行正法。為世法王。以法
治世。又云。能以正法摧伏諸惡。能壞三千大千世界
外道邪論。摧伏諸魔怨賊異形。此皆種種語言折伏
邪義也。然滅惡生善。四王同功。今亦以總彰別。總顯
其名。而弘護真乘。加被說聽。法力聖力共摧煩惱之
魔怨。惡眼天眼咸鑑流通之邪正。讚曰。
<pb n="436"/>
 西方天王名廣目  居白銀埵護西洲 
 水精城中立宮殿  無邊欲樂恣嬉遊 
 天像左手持矛矟  右把赤索御邪流 
 眷屬百千及軍將  略言二部類應周 
 毗舍闍鬼噉精氣  生人痴病省愆尤 
 亦虗五穀作饑饉  國民為害起灾憂 
 諸惡毒龍無量數  亦隨統攝護田疇 
 能以語言挫邪辯  時張怒目散兵酋 
 滅惡四王功豈異  總中彰別有因由 
 天眼洞視除衰耗  正法治世護薰修 
 光及四方皆保衛  故當[虔-文+ㄆ]恪用歸投 
<other>金剛密迹傳</other>
梵語䟦折那。或云䟦闍羅。此云金剛。又梵語那羅延。
此翻金剛手。由羅延翻手。或翻執。而略䟦折二字。只
云那羅延也。由此力士手中執金剛寶杵。故從所執
以立名。楞嚴中本名烏芻瑟摩。此云火頭。經云。我以
火光三昧力故。成阿羅漢。心發大願。諸佛成道。我為
力士。親伏魔怨。寶積經云。法意太子願作力士。立名
密迹。常親近佛。在外威儀。省知如來一切密迹秘要
之事。信樂不疑。其始因也。集要引佛名經及上生經
說。昔有一王生千單二子。千兄同詣佛所發心修道。
而二弟不知。一弟發願。若千兄成道。我佛佛所為魔
惱害。一弟發願。我佛佛所為力士。護千兄教法。故賢
劫千佛中皆其護法也。其居處也。孔⿱少隹經云。大聖金
剛手。住居王舍城。常在鷲峰山。以為依止處。其同類
及顯現者。俱舍頌云。妙高頂八萬。三十三天居。四角
有四峯。金剛手所住。世尊云。山頂四角各有一峯。其
量高廣各有五百藥叉神。名金剛手於中止住。光明
云。金剛密迹。大鬼神王。及其眷屬五百徒黨。一切皆
是大菩薩等。什師譯孔⿱少隹經。列五百各有金剛密迹
力士。圓覺經。火頭摧碎八萬金剛。楞嚴經中十恒河
沙金剛密迹。如是之類。眾經非一。今之所奉。即密迹
力士火頭金剛也。其像也。露袒其身。怒目開口。徧體
赤色。頭上有髻。手中執杵。以跣双足。威楞勇倢。長阿
含云。外道阿摩晝問佛四姓。佛云汝姓是釋迦奴種。
彼不肯信。故不答。佛云。汝宜速答。密迹力士手執金
剛鈴杵在吾左右。當破汝頭分為七分。時力士即現
空中。彼方信伏。又秦始皇時。天竺室利房等沙門一
十八人來至長安。始皇囚於獄中。金剛力士破獄垣
以出之。江西有一寺。乃金剛打供。寸土不居於寺界
之外。皆二聖力士。一切所須令施者送至。建炎初金
人犯順。既至其寺。不信靈感。以鐵索拽之。忽力士發
聲。兵眾皆倒。至今尚在。其靈應之事不唯紀之於文。
亦往來者皆能言之。夫本華實芽。母鳴子應。其猶鏡
像谷聲。則大願力護善遮惡。信不評矣。然賢劫千佛
之二弟。一為調達。以魔惱。一為力士。以護持。則法華
以提婆達多善知識故得成正覺。授記號天王如來。
上生經中婁至佛願作力。士護千兄教。得非逆順皆
其助乎。是故形氣相求各因其類。故楞嚴云。是故鬼
神及諸天魔魍魎妖精。於三昧時僉來惱汝。然彼諸
魔雖有大怒。彼塵勞內汝妙覺中。如風吹光。如刀斷
水。了不相觸。汝如沸湯。彼如堅氷。煖氣漸鄰。不日銷
殞。徒恃威神。但為其客。成就破亂。由汝心中五陰主
人。主人若迷。客得其便。當處禪那覺悟無惑。則彼魔
事無柰汝何。是知邪念若生。魔必得便。正心若發。力
士潛護。故佛一呼空中頓現。室利枉囚。破垣脫厄。得
非是與故修行者能持正法。則大士必執金剛之杵
而左右之。所謂能以正法摧滅諸惡者也。讚曰。
 密迹力士執金剛  群魔來惱悉能防 
 烏芻瑟摩初發願  三昧圓成號火光 
 法意昔因曾立誓  千兄賢劫護行藏 
 一一盡皆成正覺  教法遐宣徧一方 
 最後成佛名婁至  即是密迹證法王 
<pb n="437"/>
 見住鷲峯或天上  或云五百守天堂 
 或云八萬皆名異  十恒河沙數莫量 
 其身赤色頭有髻  手持寶杵力難當 
 現身曾折阿摩晝  破獄因救室利房 
 由慈誓願弘持故  至今佛宇息它殃 
 自此仰祈呵護力  永銷魔罥法門昌 
<other>摩醯首天傳</other>
梵語摩醯首羅。此翻大自在。或翻威靈帝。或云三目。
智論立三界主。即摩醯首羅為三界尊極之主。華嚴
經亦稱三界主。其居處也在色界頂。樓炭經云。阿迦
尼吒。即首羅。所居有頂天也。華嚴疏引智論云。過五
淨居有十住菩薩住處。亦名淨居。號大自在天王。輔
行記云。色界頂。夫三目八臂。騎白牛。報白拂。有大威
力。能傾䨱世界。舉世以尊之。妙樂云。色究竟天。壽萬
六千劫。身長一萬六千踰繕那。華嚴經云。能知大千
雨滴之數。是十地菩薩。入大乘論等說魔醯首羅天
上。有一實報土。成佛以大千世界為所統境。然經中
別有摩醯首羅。乃藥叉神。非此天主。如孔⿱少隹經云。摩
醯首藥叉。止羅多國住。既云藥叉止住羅多國。定非
色頂天主也。光明經鬼神品內先云大自在天。即此
天主。次云大力鬼王那羅延等。摩醯首羅即藥叉者。
所以舊傳以列位卑下為疑也。又本行經說。太子以
西國之法。令禮天神。名曰摩醯首羅。其神極惡。而復
有靈。太子至其神所。神自離座下堦先禮太子。是既
知云極惡。必非天主耳。所以古人甞議摩醯首羅有
二神而不決者。以名同故也。盖摩醯首羅。此云三目。
由二神皆有三目。名故相濫。今古[書-曰+(且-二+人)]像作兩種不同。
一作菩薩相。但三目八臂。執拂持鈴杵并尺結印合
掌。一作藥叉之形。赤髮髼起三目八臂執弓箭等。至
今二像不同。今既曰大自在及威靈帝。定非藥叉矣。
然楞嚴又云。窮諸行空已滅生滅。而於寂滅精妙未
圓。若於所歸。覧為自體。盡虗空界十二類內所有眾
生。皆我身中一類流出生勝解者。是人則墮能非能
執。摩醯首羅現無邊身。成其伴侶。迷佛菩提。忘失知
見。若爾則雖無覺觀。號令下界。而其執情未除也。又
云背涅槃城。生大慢天。所謂尊極三界。慢心不忘。未
免念動。則傾覆世界耳。既居十地。統攝大千。雖無號
令。而有形色中此天獨尊。故當崇敬。以仰威靈。儻指
為三目藥叉。則其陋矣。讚曰。
 摩醯首羅尊極主  居于色頂自在天 
 總攝三界為所統  一一雨滴知大千 
 三目八臂執白拂  乘騎白牛化無邊 
 能覆世界傾天地  舉世尊崇仰大權 
 萬六千劫乃其壽  身量高勝難比肩 
 十地菩薩之報處  威靈超出無與先 
 但執慢心迷正見  計十二類為生緣 
 別有藥叉亦三目  住羅多國名濫傳 
 昔年太子曾往謁  西域欽奉類真仙 
 既非色頂尊崇主  品位難齊地上賢 
 故今明示知終始  庶希降鑒赴几筵 
<other>散脂大將傳</other>
梵語散脂修摩。或云散脂迦。此云密。陀羅尼集云。鬼
子母有三男。長名唯奢叉。次名散脂大將。小名摩尼
䟦陀。則知其父乃德叉迦也。不空譯孔⿱少隹經云。復有
二十八藥叉大將。能於十方世界覆護一切眾生。為
除衰惱患厄之事。有藥叉大將住於東方。擁護東方。
乃至南西北并各住四圍。常居於地。常在空居。盖每
方及上下共二十四。而四圍各一。則共成二十八部。
智者云。散脂乃北方天王大將餘。三方則東方名樂
欲。南方名檀帝。西方善現。各有五百眷屬。管領二十
八部。光明經鬼神品云。二十八部諸鬼神等。散脂為
首。百千鬼神。散脂品云。隨是經典所流布處。我當與
此二十八部大鬼神等往至彼所。隱蔽其形。隨逐擁
<pb n="438"/>
護是說法者。銷滅諸惡。令得安穩。又對佛前自說名
義。云何因緣。故我名散脂鬼神大將。唯然世尊。自當
證知。世尊。我知一切法。一切緣法。了一切法。知法分
齊。如法安住。一切法如性。於一切法含受一切法。世
尊。我現見不可思議智光。不可思議智炬。不可思議
智行。不可思議智聚。不可思議智境。世尊。我於諸法
正解正觀。得正分別。正解於緣。正能覺了。智者以三
五十五句圓義釋之。此乃法門解也。仍以三密加被
說者。經云。令說法者莊嚴言辭。辯不斷絕。此口密加
被也。眾味精氣從毛孔入等。此身密加被也。心進勇
銳等。意密加被也。乃至令其聞者智聚功德聚。受人
天樂。未來疾得菩提。是知內證外應微妙難思。而以
弘應為任。福智所聚。終至佛果。仍以辯才加被說者。
則為二十八部之司總。其於賞善罰惡功亦大矣。儻
在流布正法。得不加被。讚曰。
 二十八部鬼神中  散脂大將最威雄 
 乃鬼子母之次子  北方元首實靈聰 
 無量藥叉皆所統  護持正法使流通 
 隱蔽其形常守衛  或居城邑或王宮 
 自說立名之本意  一切法義總含容 
 正解正觀正分別  正緣覺了義圓融 
 密加說者以詞辨  精氣皆入使身充 
 心進勇銳意加被  自然和悅保安冲 
 仍令聞者智慧聚  菩提疾證表深功 
 大哉圓密難思議  賞善罸惡利何窮 
 儻在聞持并演說  是宜崇敬展精衷 

重編諸天傳上卷

<sarticle>重編諸天傳下卷</sarticle>

<other>大辯天傳</other>
大辯天。乃略名也。光明經云。是說法者。我當益其樂
說辯才。令其所說莊嚴次第。善得大智。若散脂品中
乃云。不可思量智慧功德成就。大辯天經又云。廣宣
流布。乃至得聞是經。當令是等悉得猛利不可思議
大智慧聚。不可稱量福德之報。廣略之名。其義可見。
然最勝王經詳言其迹云。或在山嵒深險處。或在坎
窟及河道。或在大樹諸叢林。現為閻浮之長姊。身著
青色埜蚕衣。在處常翹於一足。常以八臂自莊嚴。各
持弓箭刀矟斧長杵鐵輪并羂索。帝釋諸天常供養。
皆共讚歎。盡歸依。師子虎狼恒圍繞。牛羊鷄等亦相
依。於一切時常護世。亦護一切眾生者。所言辯者。略
有四種。一者法無礙辯。百千名字分別不錯。即經云
善解無量種種方便。二者詞無礙辯。法流灌注而無
壅滯。即經云善能辯暢一切諸論。三者義無礙辯。諸
法究竟會行證真。即經云善知世間種種技術。能出
生死得不退轉。必定疾得阿耨多羅三藐三菩提。四
者樂說無礙辯。接物利生流通不倦。即經云我當益
其樂說辯才。乃至令不斷絕。夫超出三界疾至菩提。
以慧為先。故光明列品及鬼神品中皆以大辯在功
德天之前。此論正助為次也。散脂品中先功德而後
大辯者。以福慧為次。意謂由福以資慧。故大辯品中
云。能出生死。疾得菩提。功德品中以常在天上人中
受樂。值遇諸佛。速成菩提。散脂品中以人天之中常
受快樂。於未來世值遇諸佛。疾成菩提。是知正助則
以慧為正。以福為助。出生死故。超三界故。福若無慧
非波羅蜜故也。若以在人天中。必乃先福後慧。盖未
出三界以修福故。且離三塗而生在人天。然後以福
資慧。可至菩提。所以功德品云。三惡道苦。悉畢無餘。
散脂品中三惡趣分永滅無餘。古師謂。只欲求福。助
於說聽。良有以也。今之人推求福之心。但欲富樂而
莫存說聽之懷。良可鄙也。志於學者。得不仰大辯才
<pb n="439"/>
能與總持令不忘失者乎。讚曰。
 大辯才天智慧主  於說法人無總持 
 令其句義無忘失  文字次第使無違 
 以大威神資四辯  法義樂說及言詞 
 此天所住依岩谷  深險坎窟最幽奇 
 泉澗叢林孤絕處  身著青色埜蚕衣 
 現為閻浮之長姊  一足常翹一足垂 
 八臂自在莊嚴具  弓矟箭斧手持之 
 寶杵鐵輪并羂索  帝釋天眾共歸依 
 師子虎狼牛羊等  並來前後每相隨 
 護諸眾生弘正法  護世令安一切時 
 有人若欲超三界  當知智辯力難思 
<other>功德天傳</other>
梵語室利摩訶提毗耶。此云吉祥大天。涅槃及陀羅
尼集名功德天。皆其略也。光明散脂品中乃其云第
一威德成就眾事。大功德天舊傳釋云。第一威德。言
其體德也。成就眾事。言其功用也。其本因。則經云。我
已於過去寶華功德海琉璃金山照明如來所。種諸
善根。其現益。則經云。是故我今隨念所視所至。方能
令眾生受諸快樂。若衣服飲食資生之具。七寶等。悉
無所乏。陀羅尼集云。鬼子母夫名德叉迦。女名功德
天。有妹名黑暗女。其居止也。光明云。於此北方毗沙
門天王。有城名曰阿尼曼陀。其城有園。名功德華光。
於是園中有最勝園。名曰金幢。七寶極妙。此即是我
常止住處。其天相也。陀羅尼集云。其身端正。赤白二
臂。[書-曰+(且-二+人)]作種種纓珞鐶釧耳璫天衣寶冠。天女左手持
如意珠。右手施無畏。於寶臺上坐。左邊[書-曰+(且-二+人)]梵摩天。手
執寶鏡。右邊[書-曰+(且-二+人)]帝釋天女散花供養。天女背後[書-曰+(且-二+人)]七
寶山。於天像上作五色雲。雲上安六牙白象。鼻絞瑪
瑙。缾缾中傾出種種物。灌於功德天頂上。天神背後
[書-曰+(且-二+人)]百寶花林。頭上[書-曰+(且-二+人)]作千葉寶盖。盖上諸天妓樂散
花供養。其像底下右邊[書-曰+(且-二+人)]作呪師形。著鮮白衣。手把
香爐胡跪供養。良由此天昔種善根之故。所感福報
如是。能令眾生成就眾福。護持一切令足所須。亦與
大辯四王等擁護四方。令無灾禍。又令稱金光明經。
為我供養諸佛世尊。三稱我名燒香供養。別以香華
種種美味供施於我。灑散諸方。即能聚集資財寶物。
我時慈念多與資生。若供施時。令誦其呪。讀誦通利。
七日七夜受持八戒。供十方佛。為自及他回向具足
阿耨多羅。智論云。昔有人十二年事於大天。遂感天
人賜與德缾。缾中出生一切珍寶。此人忽起憍慢。以
双足踏於缾上。其缾遂破。寶物皆無。古師嘗謂。凡求
福者助於說聽。所以經云。是說法者我當隨其所須
之物及餘資產。供給無乏。令心安住。晝夜勸樂。正念
思惟是經章句。分別深義廣宣流布。令不斷絕。是諸
眾生聽是經已。於未來世常在人天。值遇諸佛。速成
菩提。四明云。若為自身受五欲樂。希望財寶。即輪回
業。眾聖所呵。尊天寧護。是知若世間福。雖感德缾。終
須破散。以福資慧。成出世因財。果滿二嚴。依正殊報。
凡興供者無時於斯。讚曰。
 有天女號大吉祥  成就眾事最為長 
 寶華佛時種善本  感應能隨所念方 
 常在北天為止住  阿尼城園號華光 
 更有勝園金幢處  七寶極妙數難量 
 天身鮮白相端正  坐在金臺高勝床 
 纓絡花冠及鐶釧  種種天衣及耳璫 
 左手持珠右無畏  梵天執鏡侍其傍 
 背於寶山雲五色  花林百卉盡芬芳 
 白象鼻絞瑪瑙器  缾中傾寶數無央 
 灌其天頂莊嚴聚  呪師跪伏兒端莊 
 若或稱名而供養  別敷好座具花香 
 一切資生皆具足  無論財寶及牛羊 
 所求成就難思事  意令法會善敷揚 
<pb n="440"/>
<other>韋天將軍傳</other>
靈威要略曰。天神姓韋。諱琨。南方天王八將之一臣
也。四王合三十二將。而為其首。生知聦慧。早離塵欲。
清淨梵行。修童真業。面受佛囑。外護在懷。用統三洲。
住持為最。亡我亡瑕。殷憂於四部。達物達化。大濟於
五乘。光明鬼神品中有韋䭾天神。梵語韋䭾。此云智
論。今此則以韋為姓。雖類華夏一經之裔。而其天神
隱顯其號。烏可惻量。唐高宗乾封歲。京師淨業寺道
宣律師。因覩韋天嘗問律相等事。律師述靈威要略。
并律相感通二傳。備載其實。如要略中。天神姓費。自
述云。弟子迦葉佛時生在初天。在韋將軍下。諸天貪
欲如醉。弟子以宿願力不受天欲。清淨梵行。徧敬毗
尼。韋將軍童真梵行。不受天欲。若有事至四王所。王
見皆起。自唐高宗已來。諸處伽藍及建立熏修。皆設
像崇敬。彰護法之功。其間感應錄於文集者甚多。然
童真乃十住中第八住。而賢乎聖乎。孰可知之。讚曰。
 四王三十二大將  南方韋天以為先 
 生知聰慧離塵欲  清淨梵行威儀全 
 修童真業持禁戒  迦葉佛時志已堅 
 四部殷憂常守衛  三洲護法應機緣 
 名姓隨凡安可惻  示迹唐朝遇道宣 
 備言佛教深幽事  律相靈威二集傳 
 或見四王王起接  是知無染所當然 
 爰自乾封崇至化  逮今名位列諸天 
 每在伽藍或蘭若  熏修之所現威權 
 頭頂金兜橫寶杵  合十指掌兒童年 
 或警行人令進行  或隨方所護其邊 
 却除外障令無惱  庶幾佛日照三千 
<other>堅牢地神傳</other>
地神乃總號。安住不動皆地神。故堅牢乃別名。揀非
他故。光明中品名與標人。左右其語。今依品名也。集
要引嘉祥云。堅牢者。理體不可壞也。如金剛王無能
破者。地者。依持出生。乃智用也。造化不測。故稱為神。
智者亦云。已上諸天或住善權方便道。為眾生法父。
住善實智度母。為眾生母。譬如陰陽覆載萬物。智度
養育出生眾善無改變。曰堅牢。常也。能荷樂也。能生
淨也。名之為他德自在。戒也。稱之為神。此舊傳引四
德以釋其名也。觀佛三昧經有王問佛。汝之功德誰
為證明。佛即垂無畏手指地。一切大地六種震動。堅
牢地神涌出唱言。我是證明。金光明中。隨是經典所
流布處。是地分中。敷師子座。令說法者。廣演宣說。我
當在中常作宿衛。隱蔽其身。於法座下。頂戴其足。此
其護法敬人也。我聞法已。服甘露味。增益身力等。此
其聞法得益也。而此大地深十六萬八千由旬。悉得
眾味增長具足。豐壤肥濃過於今日。此其舉體依持
也。藥草華果美色香味皆悉具足。眾生食已增長壽
命色力辯安。乃至隨其所樂。此其出生利物也。得是
威德。乃至聽受是經。此其令他獲益也。各應相慶。乃
至常生天上人中受樂。此其遇佛遠惡也。若說一喻
一句及稱首題。令其受樂。深信三寶。疾至菩提。此其
不退正信也。此土並略所述之文。以題其行其像也。
集要令作天女之相。花卉林木一時𥪰秀。地天合掌。
無量諸仙採時花果。前後圍遶。轉法輪經云。有諸地
天知波羅柰欲轉法輪。為佛置大圓轉殿。種種莊嚴。
縱橫七千由旬。虗空諸天以寶盖嚴飾。地藏經。佛告
堅牢地神。汝大神力。諸神少及。何以故。閻浮土地悉
蒙汝護。乃至草木沙石稻麻竹葦穀米寶具從地而
有。皆因汝力然。流布經處。於說法人。以頂其足。於其
花果出生滋益。世出世法皆受其賜。而功亦大矣。讚
曰。
 住善實智以為母  荷負萬物使依持 
 體性堅牢不可壞  備彰神用以名之 
 果實花卉因其力  出生地味倍豐肥 
<pb n="441"/>
 始自如來成道處  便為作證現希奇 
 初轉法輪置宮殿  莊嚴異寶及琉璃 
 洎向光明宣妙旨  欲言宿衛每相隨 
 於說法人頂双足  由服甘露色充滋 
 一切事業令成辦  身心適悅每安怡 
 聽是經者長深信  值遇諸佛成菩提 
 天像莊嚴天女相  執華果從盡周圍 
 百卉芬芳於大地  群木森秀茂繁枝 
 萬物出生皆地力  況於成實總其司 
 又向法門垂勝力  敢忘孚祐致虔祈 
<other>菩提樹神傳</other>
梵語菩提。此云道。由此神守護如來成道之處菩提
樹。故以立其名。光明中乃連別名云道場菩提樹神。
名等增益。西域記曰。其樹在摩竭國尼連河西南十
里。本行集經云。菩薩將至道樹。色界諸天先以天繒
幡盖懸於樹上。用為幖幟。又慈恩傳。玄弉至彼。見其
樹枯顇。唯向東茂發一枝。色甚青翠。以表大教東流
之像也。西域記云。樹本名畢鉢羅。佛昔在世。高數百
尺。累經殘伐。猶高四五丈。華嚴經中言菩提樹王。即
此處也。其樹莖幹黃白。枝葉青翠。冬夏不凋。每涅槃
日葉皆凋落。頃之復故。此天女不唯守護此樹。而乃
彰益。亦在佛因中為流水長者子。時現半身。讚隨名
定。實救十千魚。故光明會中凡四品經。佛獨與此天
說。于昔因而兼讚歎。而讚佛中女天自云。我常念佛。
樂見世尊。常作誓願。不離佛日。乃至亦常修行最上
大悲。至乎世尊讚云。善哉善哉。快說是言。是知大權
示迹微妙難思。舊傳約表云。依實相理地。一切種智
而為根莖。三十七品以為枝葉。開萬行因花。結四十
二位之果。四接覆陰於群生。現神身而佐嘉會。華嚴
表法廣有其文。諸經讚護亦非一二。讚曰。
 摩竭提國西南隅  去尼連河十里餘 
 有菩提樹甚高聳  上有天神於此居 
 既乃守護令堅固  立名因此著經書 
 此即如來成道處  至今垂陰尚扶疎 
 佛始將往於其下  諸天繒盖預高舒 
 樹神別名等增益  曾告流水乃其初 
 應當隨名以定實  枯池速救十千魚 
 故今天子蒙授記  信知因行果應如 
 金光明會對揚處  經文四品委談諸 
 常發誓願樂見佛  觀一切性皆空虗 
 我佛即從三昧起  善哉快說以稱譽 
 因果互嚴於佛化  端知真是大權歟 
<other>鬼子母天傳</other>
顯正論云。鬼子母。父名歡喜。夫名圓滿具足藥叉。姉
名炙匿。妹名摩尼鉢。鬼子母生一千子。在閻浮提最
小者名愛奴。偏所憐惜。常食人子。佛為化彼。將愛奴
鉢下藏之。母於天上人間覓之不得。佛遂化之。令僧
施食與之。鬼子母經云。有一千子。皆為鬼王。一王統
數萬鬼眾。五百在天上嬈諸天。五百在世上嬈帝王
人民。或自稱林木神水神地神船車宅舍。晝夜夢𥧌。
恐怖作恠。佛為受五戒。得須陀洹。白佛言。我欲止佛
精舍旁。呼千子。凡天上人間無子息者。我當與之。姊
名炙匿主人產。妹名浮陀羅尼鉢。主天上人間鬼。四
海船車治生財產。陀羅尼集云。鬼子母。夫名德叉迦。
大兒名唯奢叉。次兒名散脂大將。小兒名摩尼䟦陀。
女名功德天。寄歸傳云。西方諸寺[書-曰+(且-二+人)]天母抱一兒於
膝。乃四天王之眾有疾病無兒膝者饗食薦之。咸皆
遂願。其名號也。或云訶利帝母。光明中連稱訶利帝
南鬼子母等。及五百神。百錄云。訶利帝南鬼子母等
五百眷屬。今古多疑為二神。故多不同。今準孔⿱少隹經
云。散脂迦大將。訶利帝母。及五百子。則知只一神也。
又訶利帝母真言法云。[書-曰+(且-二+人)]作天女像。金色身。著天衣。
頭冠纓絡。坐寶臺上。垂下兩足。於足兩邊[書-曰+(且-二+人)]二孩子。
<pb n="442"/>
傍其臺立。於一膝上各坐一孩子。又在懷中抱一孩
子。於右手中持吉祥果。又其中自云。我本藥叉女。如
來授我三歸依。其[書-曰+(且-二+人)]像法與前寄歸傳文亦大同。是
知止是一天。主人間男女。而鬼主母由授歸戒。故旁
為呼千子。同依佛宇。不惱天人。讚曰（有呪曰。唵弩弩莾哩迦呬帝娑
婆訶）。
 訶利帝南鬼子母  四王所統為藥叉 
 父名歡喜居凡地  夫乃圓滿德叉迦 
 親生千子閻浮果  半居人世半天魔 
 女功德天吉祥者  長男立字號唯奢 
 妹名浮陀摩尼鉢  主領財產及舡車 
 小兒愛奴偏護惜  或號之為尼䟦陀 
 由茲鬼眾數無量  食人男女日偏多 
 我佛化之以方便  取子琉璃鉢覆遮 
 徧往四天無覔處  却來佛所願回邪 
 既授三歸持不殺  令僧施食飽河沙 
 旁招千子咸興善  却依佛宇護禪那 
 人有新產令無害  求男女者裔其家 
 此實一切鬼之母  敢因法會薦香花 
<other>摩利支天傳</other>
梵語摩利支。或云大摩利支。此翻陽炎。由此天不可
見。不可捉。火不能燒。水不能漂。如陽炎故也。舊譯有
摩利支天經一卷。大宋新譯有大摩里支菩薩經七
卷。廣略雖不同。而言此天神用不異。新譯文云。佛言
有菩薩名摩里支。恒行日月。不能得見。亦不能捉。不
能禁縛。火不能燒。水不能漂。離諸怖畏。無敢輕慢。諸
惡怨家皆不得便。我昔知彼名號。亦不能見其菩薩
身相。乃黃金色。作童女相。掛青天衣。手執蓮華。頂戴
寶塔。坐無憂樹下。孔⿱少隹經云。摩利支藥叉。羅摩脚磋
住。金光明鬼神品云。睒摩利子。皆梵音楚夏也。其經
中新譯七卷之者。廣出諸呪。能令有情隱身於路。或
水火王難盜賊軍陣皆可隱身。令不得便。諸呪之中
有六字最上心真言。曰。唵（引）摩（引）里支（引）娑縛（二合）賀。
此真言印。二字合掌。十指微曲。如華開敷。却二大指。
屈捻二中指。如拳相。結跏趺坐。安印相於臍輪上下。
若求最勝上法而得用之。若中下事。不許用之。速能
成就。別明成就法。令行人想彼菩薩。坐金色豬身上。
著白衣。頂戴寶塔。左手執無憂樹枝。復有群猪圍繞。
作此觀已。若速出道路。如有賊等大難。以手執自身
衣服。念心真言七徧加持衣角。復結彼衣角。冤賊等
難不能侵害。又有大摩里支降伏冤兵之法。文廣不
錄。復有觀想法。想菩薩身作忿怒。有三面。面有三目。
一作猪面。利牙外出。舌如閃電。為大惡相。身出炎𦦨。
偏袒青衣。身黃金色。種種莊嚴。臂有其八。右手持金
剛杵。金剛鈎。左手持弓。右無憂樹枝羂索。頂戴寶塔。
立月輪內。右足如舞蹈勢。左足蹈冤家。經中八臂執
捉不同。或云左手持弓索無憂樹枝及線。右手執金
剛杵箭。其三面者。正面作黃金色微笑。左面黑色出
舌顰眉。作大醜惡相令人怕怖。右面如同秋月圓滿
清淨。然此等皆有所謂而對治之耳。此經七卷之文
乃　宋朝大宗皇帝時西天譯經三藏大息灾所譯。
印呪壇場。文其周備。　大宗皇帝御製聖教序以冠
其首。故祈福之處參入天位。然印本舊譯。經後附入
感應。乃相州有人夜夢群猪繞一車。車中盡是文字。
一鬼牽其車。因問其鬼。鬼曰。此乃合殺戮兵戈之籍。
其人看之。盡錄人之姓名。遂問曰。有名字如何得免。
鬼曰。有大摩利支天經。若能誦之。并稱天名。可得免
也。及覺遂請其經。及日持聖號。不數月果有兵危。而
得免之。若爾則不思議力誠可依憑。得不崇心以祈
求安兵革者乎。讚曰。
 有天號曰摩利支  行日月前誰見之 
 水火兵難及恐怖  一切冤魔難執持 
 身相乃作黃金色  顏如童子掛青衣 
<pb n="443"/>
 頂戴寶塔或端坐  手執無憂花樹枝 
 或執蓮華或八臂  前後圍繞乃群豬 
 或執弓箭金剛杵  鈎索等物示靈儀 
 或復正面金光聚  或如滿月或顰眉 
 現以三面面三目  種種威容各對治 
 呪法觀想令成就  冤魔銷散免灾危 
 由我皇朝經再譯  徧令佛宇建靈祠 
 每有感通垂化迹  持名誦呪伏慈威 
或添作二十位者。更足成日月天子等四位。
<other>日宮天子傳</other>
梵語須梨耶。此云日。說文曰。日者實也。太陽之精。上
騰為日。中有金烏。下有大龍輔之。天文曰。日者陽星
之宗。張衡志云。日天之精也。金精火珠所成。能熱能
照。大威德經云。亦名百光熾盛。無上圓形。普化令喜。
勝意不瞋。無畏破暗。約有百名。若華嚴中日天子眾
號無量。今準法華云。日宮寶光天子也。十二遊經云。
成劫之時。人食香稻。黑暗便生。西方阿彌陀佛令寶
應聲吉祥二菩薩造其日月。開人眼目。異相云。日月
天子白佛言。當作何業為日月天。佛言。由四緣故。一
常喜布施。二修身持行。三奉持戒法不犯威儀。四然
燈供佛。次修十善不殺等行。得生其中。俱舍云。日齊
須彌山半。去地五十一踰繕那。阿含云。日天子城郭
縱橫五十一由旬。樓炭經云。日宮城郭方正二千四
十里。纓絡經云。日宮殿七重。相去各七由旬。牆高十
二由旬。有其千門。皆百寶所成。異相云。城方一百四
十里。高四十里。光射人目。見之若圓。五風運持。不令
停住。長阿含經云。日天宮殿高十六由旬。周帀欄楯。
行時百千諸天神導引也。前之所說。或有不同。由城
有內外見有小大。故見差別。樓炭經云。日天壽量與
四天王同。右遶書云。天輪左轉。日月右旋。其日乃自
西南東北而行。由日行遲而天輪速。故帶而轉遂。令
人間謂日自東南西北而轉。智度論云。右遶者自東
至南。自南至西。自西至北。自北至東。日月星辰圍遶
須彌亦復如是。因本經云。日天宮殿繞須彌山半。常
行不息。南閻浮提日正中時。東弗婆提日則始沒。西
瞿耶尼日將出時。北[鬱-山+止]單越正當夜半。六月北行漸
移向北。每日六俱盧舍。六月南行亦漸移向南。每日
六俱盧舍（一俱盧舍乃六里也）。在閻浮提最極南垂。他形狹近。
日過速疾於冬分時。晝短夜長。六月過已。漸向北行。
每一日中移六俱盧舍。故在閻浮提洲處中而行。北
寬行久。所以晝長夜短。因本經云。須彌山外有佉提
羅伽山等山。日天宮殿六月（此傳言。六月以六月陰。六月陽。如莊子六月息
者也。非謂定指季夏六月）之中向北道行。照觸彼山。令生熟故。又
須彌山佉提羅伽山。二山之間有須彌留海。闊八萬
四千由旬。日天宮殿六月之中向南行時。照觸彼海。
令寒冷故。因本經云。日天子身光照閻浮檀。輦輦光
照。宮殿光明相接。而有一千光明。五百傍照。五百下
照其宮殿也。以天金及頗梨合成。起世經云。有五種
故。障其光明而暗。謂煙雲塵霧修羅手障。楞嚴經云。
惡業眾生同分妄見。遂見薄蝕。金光明中。由其國王
專行暴惡。不修善事。故二日並現。或日月薄蝕。日月
無光也。漢天文志云。日蝕。君王當修德也。夫日輪升
天。六合皆照。則光明破暗。洎成熟萬物。功實大矣。乃
日天子之賜。得不興供於法會焉。讚曰。
 日之炎體太陽精  寶光天子禦宮城 
 或號熾盛及勝意  如是共有百種名 
 由人成劫食香稻  遂即能令黑暗生 
 無量壽佛遣侍者  菩薩名為寶應聲 
 來造日輪破長夜  遂得眼目開昏盲 
 其城高廣千門啟  一一無非七寶成 
 由光照輦及宮殿  兩處交接映光晶 
 所以明曜射人目  世間皆謂是圓形 
 晝夜周行四洲上  五風運持不暫停 
<pb n="444"/>
 六月南行六月北  遂令寒暑有相傾 
 晝夜短長寬狹異  或時薄蝕有虧盈 
 大哉照世光明主  願臨法會赴虔誠 
<other>月宮天子傳</other>
梵語婆奴。此翻光者。又翻月也。釋名云。月者闕也。太
陰之精。陰星之宗。張衡云。水之精也。大威德經云。金
脂星主光者。空主宿王等。凡五百名。華嚴中月天子
無量。今依法華云。月宮明月天子。成劫之時。人食香
稻。黑暗便生。吉祥菩薩造月輪以照夜。其修因壽量
並同日光天子也。其去地也。俱舍論云五十踰繕那。
阿含云月天子城郭縱廣五十由旬。阿含云。月宮城
郭廣長一千九百六十里。俱舍云玻胝迦寶為體。水
珠所助。能照能冷。周一百五十由旬。立世阿毗曇云。
日月相去四萬八千八十由旬。日行疾三由旬。白月
初日在前。黑月初日在後。纓絡經云。以五風運持不
令停住。起世經云。月圓闕者有三義故。一背相轉。由
月天以天銀及琉璃合成。宮殿背相而轉漸圓者。白
銀見故。漸闕者琉璃面轉故。二青衣天所覆光。三日
光影覆。即日月相望及合璧而晦。因本經云。以何因
緣月宮有影。此大洲中閻浮提樹高大。影現月輪。以
此有影。蓮華經云。此樹有雞王。以棲其上。彼鳴則天
下雞皆鳴。法苑中云。婆羅痆斯國有三獸塔。是如來
修行時燒身之處。劫初有狐兔猿相悅為友。帝釋欲
驗修菩薩行者。乃化作一老夫。安慰三獸。乃曰。今正
飢乏。何以饋食。狐取鮮鯉。猿採果實。唯兔空迴。兔令
猿狐聚薪以火藏內。遂俟火熾投身火中。以身願充
一餐。老夫復帝釋身。感其心。故寄之月輪。傳乎後世。
咸言月中之兔。自斯而有。漢紀云。月行之道。黑道二
出黃道北。赤道二出黃道南。白道二出黃道東。立春
春分東從青道。立秋秋分西從白道。立冬冬至北從
黑道。立夏夏至南從赤道。青赤出陽道。白黑出陰道。
若夏月失節度而妄行。出陽道則旱。出陰道則水。楞
嚴經暈適背玦負耳虹蜺。種種惡相。淨覺解云。此皆
日月邊之惡氣也。漢天文志云。日月薄蝕。怪雲變氣。
皆陰陽之精。本在地而上應於天者也。政失於此而
變見於彼。猶影之象形。響之應聲。又云。月者刑也。月
食修刑。是以說文凡禍福等字畫从示二。乃古文上
字也。小者古文作巛。即日月星辰三光也。天欲令人
悔過。必於三光以垂象。下示於人。令其知過必改也。
是知月光陰滋萬物。夜發光明。功次於日光者焉。讚
曰。
 太陰之精號明月  天子居于白銀宮 
 成劫時人食香稻  黑暗便生皆昏蒙 
 吉祥菩薩之所化  月輪於是乘五風 
 玻胝迦寶水珠體  能照能冷成陰功 
 去地五十繕那許  修因壽量與日同 
 右遶須彌常不息  與日遲速咸住空 
 圓闕由于城面轉  青衣天覆及曈[朦-卄+((並-(前-刖))-一)] 
 閻浮提樹光影現  上有天雞鳴其中 
 佛作兔時曾結友  猿狐異類交情通 
 帝釋試之觀大器  各持所食共來供 
 唯有兔時無物至  自投入火以身充 
 帝釋感彼希有事  月中寄迹傳無窮 
 萬物賴月滋永夜  宜尊寶像啟修崇 
<other>娑竭龍王傳</other>
大集等經中云。娑竭羅。大雲請雨經及光明經曰。婆
伽羅王。須彌藏等經曰。婆難陀。孔⿱少隹經云。娑薛羅。乃
梵音楚夏。此云鹹海。華嚴疏梵語三慕達囉。此云龍
王。即大鹹海之中龍王也。須彌藏經云。善住龍王為
一切象龍主。婆難陀龍王為一切蛇龍主。阿耨達龍
王為一切馬龍主。婆樓那龍王為一切魚龍主。摩那
蘇婆帝龍王為一切蝦蟇龍主。又孔⿱少隹經列一百七
十七龍王。今娑竭羅當第七位。居大海龍王之次。大
<pb n="445"/>
雲經列百七十餘龍王。當第三位。今所以獨供娑竭
羅者。一是蛇龍之主。為龍本類故。二是大權之中。每
對佛弘護故。三佛之法寶在其宮故。四自唐已來徧
靈應故。由集要云。蛇龍乃其本類。餘皆旁類也。故知
為五龍之主耳。又如海龍王經．法華．華嚴．大集偏稱
此位。故知大權弘護力勝。又如龍樹入其宮。見法堂
無量。法華中文殊師利所化八歲龍女。即娑竭羅王
之女。大集亦云娑竭羅龍王有子。名青蓮華。面身相
端正等。處胎經云。吾於海中與龍說法。無數龍神龍
子得道。吾留金色全身舍利百三十枚令供養之。故
知佛之法寶在其宮中。又帝心尊者北塔銘云。唐大
宗朝大旱。諸處祈禱無感。遂遣中使命順和尚祈雨。
順令中使往抱腹山草庵中。有老僧著木履行道。可
云終南山杜順和尚伸意。天久不雨。願降甘澤。使至
果如其言。即述前語。老僧乃云。大凡降雨。須天符牒。
今雖無天符。順和尚有旨。則如天符牒無異。汝可速
回。使回至都。雨即隨至。太宗遣使往謝。順問老僧何
人。順乃云龍王也。遂遣使抱腹山。傳宣使至。止見草
木深林。初無草庵。遂賜順為帝心禪師焉。大凡諸龍
業報不一。如薰聞記說龍有四種。一守護天宮持令
不落。二興雲致雨。三蛇龍決江開瀆。四伏藏龍主輪
王及福德人藏。淨名疏云。龍是畜生道。正報似蛇。依
報七寶宮殿。與天無異。亦能變形。為端正人。通胎卵
濕化四種生。壽一中劫（二十增減為一中劫）。壽盡為金翅之鳥
所食。僧護經云。龍有五法不能隱身。一者生時。二者
死時。三者睡時。四者瞋時。五者交時。迦葉詰難陀經
云。龍有三苦。一者雖食百味飲。入口即化為蝦蟇。二
婇女端正。欲為夫歸。二蛇相交。三背道布鱗。沙石生
其中。痛乃連心。僧祇律云一。日之中三過皮肉落熱
沙薄身。海龍王經云。昔在人中作大福田。受天福故。
神受自在。不持齋戒。受惡報身。金翅鳥日食五百水
龍。一龍王能受八戒。則免斯害。具如菩薩處胎經說。
又若得袈裟一片一縷安於身上。亦可得免。僧祇律
云。往因布施。今日奉養。同天神力。廣大龍宮。飲食有
能盡壽銷者。有二十年銷者。有七年銷者。今娑竭羅
龍王乃大權菩薩現此龍身。故華嚴說位皆十地。住
不思議解脫。欲降雨時。三日之中先布密雲。所降之
雨不從口出。不從身出。端坐深宮。舉念之時其雨普
洽。竪亘六天。橫徧四域。以時雨⿱雨汪無所夭害。位居十
地。迹示龍身。護法護民。其利博矣。讚曰。
 娑竭羅王主蛇龍  弘護佛法使興隆 
 大唐已來多感應  故今法會仰深功 
 有女八歲成正覺  青蓮華子美儀容 
 佛至其宮宣妙法  金色舍利留其宮 
 唐初昔年因亢旱  曾蒙杜順指其蹤 
 天使往見於僧相  即時甘澤降靈空 
 大抵群龍非一類  胎卵濕化生非同 
 正報乃蛇受天福  金翅來吞而壽終 
 三種苦相誠難受  五不能隱事須從 
 獨有大權垂化迹  位居十地報難窮 
 欲降雨時身不動  先布密雲三日中 
 舉念之間洽遐邇  百穀咸秀使年豐 
 如是利生無礙力  願臨佛會賜靈通 
<other>閻摩羅王傳</other>
梵語閻摩羅。或閻摩杜羅。或夜魔盧迦。俱舍論云。閻
羅。或云琰摩羅。藥師經云。琰摩。乃經論互出不同。或
梵語之音楚夏。此翻雙王。亦云隻王。由兄與妹皆作
地獄之主。故名雙。兄治男事。妹治女事。故云隻。新譯
云靜息。俱舍譯云息諍。由此止息罪人諍故。或以業
鏡。或示罪惡之處。及與伴類。令明了故。顯揚論．正法
念經以鬼趣収。瑜伽論開地獄趣収。探玄記云。依諸
聖教。說有五種。一是地獄趣攝。如瑜伽第二說。二是
鬼趣攝。如瑜伽菩薩地說。更有經文不錄。三非二趣
<pb n="446"/>
攝。如華嚴經文。別有閻羅王趣故。四是變化如觀佛
三昧經第五說及二十唯識等說。五是菩薩作。如瑜
伽第七十七卷云。炎魔名法王。為利益為作損。應言
唯作益。故知是菩薩也。又正法念經中閻羅王為人
說偈言。汝得人身不修道。如至寶山空手歸。汝令自
作還自受。呌喚苦者欲何為。言地獄者。梵語捺落處。
此云苦噐。圭山修證儀云。順世間稱為牢獄。今以地
下有獄。故稱地獄。若正翻。當云苦噐。言盛貯苦人之
器。今義淨翻地獄也。淨土三昧經云。閻羅鬼王總治
一百四十地獄。正法念經云。閻羅王在冥司。三時自
受其苦。宮殿皆變炎熾鐵城。所食鐵丸銅汁等以酬
惡報也。過已還舉善心。復見宮殿百寶莊嚴。以酬善
因也。阿含經云。閻浮提南有金剛山。山中有宮殿。縱
廣六十由旬。地獄經云。城廣三萬里。金銀所成。有十
八小王。淨土三昧經云。有三十獄王。十王經云。閻羅
於未來世作佛。號曰普王如來。集要云。閻浮洲南二
鐵圍山外。有閻羅王宮殿。縱廣六十由旬。七重墻壁。
七重欄楯。七重鈴網。其外七重多羅行樹。臺殿園苑
種種可觀。王以惡業自然而有。赤鎔銅汁在前殿。即
變成鐵。五欲功德皆沒。王見此已。怖畏不安。即走入
內。時守獄者取王高舉撲之。以鎔銅汁瀉置口中。次
第焦爛。從下而出。王作是念。所住宮殿等由昔作惡
悉皆隱沒。今受此苦。願捨是身。於佛法中出家入道。
既發善念。所住宮殿還復如舊。便得快樂。言其惡因
者。昔毗沙王與維陀始王共戰。兵刀不如。遂與十八
大臣及百萬眾同發願言。願我復生為地獄主。治此
罪人。今日惡報。願悉現前。其壽限也。俱舍說等活地
獄與四天王天等。其八大獄倍倍增之。嗚呼。善惡之
報如影隨形。端不虗矣。而其苦樂端由一念故。所以
閻羅善念纔興。苦相即滅。其由明來暗去耳。藥師又
云。一切眾生有俱生神。隨其善惡悉皆記錄。授與琰
摩法王之使。隨其善惡而處斷之。又五天使者經云。
閻羅見罪人必切齒相責。曾遣髮白目暗耳聾病瘦
無力五使者相報。云何不知則於警覺。於人誠大權
也。所以瑜伽稱為唯益。藥師名王之使。十王記為普
王如來。良有以也。此實冥府之主。地獄之尊。光明鬼
神品特列其名。既崇法會得不崇奉者乎。讚曰。
 閻摩杜羅乃雙王  主於冥府事多彰 
 兄妹分治男女獄  或稱鬼趣或分張 
 或說化現或菩薩  隨其識境現難量 
 十八小王三十眾  咸參治事考條章 
 見罪人至必呵責  自作自受苦須當 
 所治苦噐地下獄  所居宮殿類天堂 
 其城住在閻浮下  七重行樹七重墻 
 三時惡報王亦受  鐵丸吞食飲銅漿 
 善心忽發祈依佛  出家入道向僧坊 
 所居还復同天報  再羅侍從顯靈光 
 五天遣使令知覺  信應警䇿念無常 
 佛曾親授當來記  普王遍證菩提場 
 大權今日司幽陰  但增利益濟無央 
 既有恩光利存沒  是宜法會略稱揚 
<other>傳後續辯</other>
昔智者法師嘗曰。男天女天所以不同。盖彰慈威折
攝。然此論其相儀耳。非定男女也。如四王．金剛．韋天．
散脂．娑竭．閻摩之類。乃男天也。梵釋摩醯．功德．大辨．
地神．樹神．鬼子母．摩利支．日月天子。皆女天也。男天
故威而折。女天故慈而攝。然此亦大槩之論。且如大
辨．摩醯摩利支或現八臂。手執利噐。豈專慈也。韋天
作童男形。豈專威也。故在諸天慈威折攝無不具者。
就其勝而言之可也。
右辨慈威折攝。
摩醯首羅。色頂天主。亦三界主。故云尊極梵王。色界
天主亦大千主。故以有覺觀。故統上冠下。故云號令
<pb n="447"/>
主。帝釋地居天主。亦三十三天主。亦欲界主。此即智
論三天主也。四王四方四界之主。亦八部主。又二十
八部三十二將主。金剛密迹護千佛教法主。散脂二
十八部主。韋天三洲護法主。地神百糓主。樹神菩提
場主。鬼子母鬼王母主。護男女主。摩利支天救兵難
主。日月天子為晝夜光明主。娑竭羅五龍主。閻摩羅
幽冥主。此皆世間主也。獨有功德天主世出世福德。
大辨才主世出世智慧。乃二嚴主。所以光明獨於散
脂品中稱之。意在此也。百錄令特奉之。亦為此也。然
若列梵釋等世主。自當回護。欲以臣佐而居帝王之
上。恐不可也。
右辨眾天所主。
或云諸天之本莫非大權。故經云。一切皆是大菩薩
等。而迹示天身。然推其本。則何獨天神。所以常不輕
禮一切眾。唐飛錫念未來佛。而百錄之中不許僧禮
天者。盖就迹之顯了故也。談天之本迹者。當須察此。
右辯天本迹。
或云散脂密迹洎龍王閻羅地神樹神安得稱天。或
鬼趣藥叉品類別故。然法苑云。天有四種。一世間天。
諸國王受天福。二生天。四王已上至非非想。三淨天。
須陀洹至菩薩。四解義天。於文義自在。又婆娑沙論
云。光明照曜故名為天。又天者自然自在為義。若爾
則雖娑竭龍身閻摩鬼趣皆受天福。宮殿百寶豈非
可以稱天乎。舊說云云。今所不取。
右辯通稱為天。
或云梵釋之尊。鬼趣之劣。安得同列（此舊傳文）。今謂如常
佛會。八部同臨。華嚴四十二眾。凡聖皆列。諸經廣有
其文。何獨至疑於此耶。
右辨尊劣同列。
近有偽書。號總聖錄。出十六天并韋天。昔因其間曰。
幾世為國王。幾世為長者等。考之藏典。並無所據。又
云一千二百卷在西竺。一百二十卷在唐土。皆不根
之語。若果西域有之而傳此方。合有譯師翻傳之事。
請見者詳之。
右辨總聖錄偽。

重編諸天傳下卷（終）

武康德證萬歲寺比丘紹德。嘗聞諸天護法多諸
靈應。必有傳記載其本末。甲戌春偶得諸天列傳
於西余山大覺寺明上座。庶遂平生之願。於是捨
財刊梓廣其傳。
旹元統乙亥夏五日謹誌

諸天總呪曰。唵路迦路迦佉羅耶娑婆呵

君　大梵尊天
臣　諸天皆臣屬
主　三目摩醯為大千主　帝釋主地居三十三
天四王
賓　大辨在山澤功德在北天園中皆客寄耳
男　梵釋四王男天
女　功德辨才地神樹神鬼子母有女功德天有
男散脂脩摩
本
迹

宋高宗建炎三年己酉八月二十一日。杭州上天
竺惠覺法師齊璧入寂。石林葉夢得銘其塔。嗣子
神煥甞考論諸天行位。以君臣賓主男女本迹為
綱目。謂大梵尊天君臨三界。統上冠下。諸天皆其
臣屬也。大梵為三界主。三目摩醯為大千主。帝釋
主地居三十三天。四王主領八部。雖君臣不同。要
<pb n="448"/>
各有主義。若大辨在山澤。功德在北天。園中皆客
寄耳。實無所主領也。梵釋四王是男天。功德大辯
地神樹神皆女天。不可使男女失序。況鬼子母有
女名功德天。有男名散脂脩摩。今子居母上。可謂
之以母從子。其可居天主之上乎。梵釋四王本是
地住菩薩。金剛密迹本護千兄成佛。不揣其本而
齊其迹可乎。知此四義然後始可與言天矣。
聖宗佛法源耳錄九

<article id="n1660">(古今圖書集成)神異典二氏部彙考</article>

No. 1660
<sarticle>（圖書集成）神異典二氏部彚考卷上</sarticle>

<other>後漢</other>
明帝永平八年。楚王英。奉縑紈贖愆。詔以英奉黃老
浮屠。令還贖以助伊蒲塞桑門之盛饌　按後漢書
明帝本紀。不載　按楚王英傳。英少時好游俠。交通
賓客。晚節更喜黃老學。為浮屠齋戒祭祀。永平八年。
詔令天下死罪。皆入縑贖。英遣郎中令奉黃縑白紈
三十匹。詣國相曰。托在蕃輔。過惡累積。歡喜大恩。奉
送縑帛。以贖愆罪。國相以聞。詔報曰。楚王誦黃老之
微言。尚浮屠之仁祠。潔齋三月。與神為誓。何嫌何疑。
當有悔吝。其還贖以助伊蒲塞桑門之盛饌。因以班
示諸國中傅。英後遂大交通方士。作金龜玉[鴳-女+隹]刻文
字。以為符瑞。十三年男子燕廣告英與漁陽王平顏
忠等。造作圖書。有逆謀事。下案驗。有司奏。英招聚姦
猾。造作圖讖。擅相官秩。置諸侯王公將軍二千石。大
逆不道。請誅之。帝以親親不忍。乃廢英徙丹陽涇縣。
桓帝延熹九年。襄楷以宮中立浮屠老子祠。上書切
諫。不聽　按後漢書桓帝本紀論贊。帝飾芳林而考
濯龍之宮。設華蓋以祠浮圖老子　按襄楷傳。延熹
九年。楷上書曰。臣聞宮中立黃老浮屠之祠。此道清
虗。貴尚無為。好生惡殺。省慾去奢。今陛下嗜慾不去。
殺罰過理。既乖其道。豈獲其祚哉。或言。老子入彝翟。
為浮屠。浮屠不三宿桑下。不欲久生恩愛。精之至也。
天神遺以好女。浮屠曰。此但革囊盛血。遂不盻之。其
守一如此。乃能成道。今陛下淫女艶婦。極天下之麗。
甘肥飲美。殫天下之味。奈何欲如黃老乎。書上。即召
詣尚書問狀。尚書請下司𨽻正楷罪法。收送洛陽獄。
帝不誅。猶司宼論刑　按西域傳。桓帝好神。數祀浮
圖老子。百姓稍有奉者。後遂轉盛。
<other>梁</other>
高祖普通　年。詔庾承先。學通老釋。勒州縣時加敦
遣　按梁書高祖本紀。不載　按庾詵傳。普通中。詔
曰。庾承先。學通黃老。該涉釋教。並不競不營。安茲枯
槁。可以鎮躁敦俗。承先可中書侍郎。勒州縣時加敦
遣。庶能屈志。方冀鹽梅　按庾承先傳。承先字子通。
頴川鄢陵人也。元經釋典。靡不該悉。九流七略。咸所
精練。郡辟功曹不就。
<other>陳</other>
宣帝太建十四年。後主即位。詔僧尼道士。不依經律
者。並皆禁絕　按陳書後主本紀。太建十四年。正月
丁巳。即皇帝位。夏四月庚子。詔僧尼道士。挾邪左道。
不依經律。民間淫祀妖書。諸珍怪事。詳為條制。並皆
禁絕。
<other>北魏</other>
太祖好黃老。兼崇佛法　按魏書太祖本紀。不載
　按釋老志。太祖平中山。經略燕趙。所逕郡國。佛寺見
諸沙門道士。皆致精敬。禁軍旅無有所犯。帝好黃老。
頗覧佛經。但天下初定。戒車屢動。庶事草剏。未建圖
宇招延僧眾。然時時旁求焉。
太宗遵太祖之業。亦好黃老佛法　按魏書太宗本
<pb n="449"/>
紀。不載　按釋老志。太宗踐位。遵太祖之業。亦好黃
老。又崇佛法。京邑四方。建立圖像。仍令沙門。敷導民
俗。
世祖太平真君五年。禁私養沙門師巫　按魏書世
祖本紀。太平真君五年。春正月戊申。詔曰。愚民無識
信惑妖邪。私養師巫。挾藏讖記陰陽圖緯方伎之書。
又沙門之徒。假西戎虗誕。生致妖孽。非所以一齊政
化。布淳德於天下也。自王公已下。至於庶人。有私養
沙門師巫。及金銀工巧之人。在其家者。皆遣詣官曹。
不得容匿。限今年二月十五日。過期不出。師巫沙門
身死。主人門誅。明相宣告。咸使聞知。
<other>北齊</other>
顯祖天保六年。勅道士為沙門　按北齊書顯祖本
紀。不載　按續文獻通考。天保六年。以佛道二教不
同。欲去其一。集二家學者。論難於前。遂勅道士。皆剃
髮為沙門。有不從者。殺四人。乃奉命。
<other>北周</other>
高祖天和三年。帝御大德殿。集沙門道土。講禮記
　按周書高祖本紀。天和三年。秋八月癸酉。帝御大德
殿。集百寮及沙門道士等。親講禮記。
天和四年。春二月戊辰。帝御大德殿。集百寮道士沙
門等。討論釋老義　按周書高祖本紀。云云　按沈
重傳。重天和中。復於紫極殿。講三教義。朝士儒生桑
門道士至者。二千餘人。
建德二年。帝升座辨釋三教　按周書高祖本紀。建
德二年。冬十二月癸巳。集羣臣及沙門道士等。帝升
高座。辨釋三教先後。以儒教為先。道教為次。佛教為
後。
建德三年。初斷佛道二教　按周書高祖本紀。建德
三年。夏五月丙子。初斷佛道二教。經像悉毀。罷沙門
道士。並令還民。六月戊午。詔曰。至道弘深。混成無際。
體包空有。理極幽元。但岐路既分。派源逾遠。淳離朴
散。形氣斯乖。遂使三墨八儒。朱紫交競。九流七略。異
說相騰。道隱小成。其來舊矣。不有會歸。爭驅靡息。今
可立通道觀。聖哲微言。先賢典訓。金科玉篆。秘蹟元
文。所以濟養黎元。扶成教義者。並宜弘闡。一以貫之。
俾夫玩培塿者。識嵩岱之崇崛。守磧礫者。悟渤澥之
泓澄。不亦可乎　　按佛祖統紀。北周武帝。建德二
年。帝集僧道宣旨曰。六經儒教。於世為宜。真佛無像。
空崇塔廟。愚人信順。徒竭珍財。凡是經像。宜從除毀。
父母恩重。沙門不敬。斯為悖逆之甚。國法豈容。並令
反俗用崇孝養。時慧遠法師。出眾抗答曰。若以形像
無情事之。無福國家。七廟豈是有情。帝曰。佛經外國
之法。故當廢之。七廟上世所立。朕亦不以為然將同
廢之矣。師曰。若以外國之法。非此所用。仲尼所說。出
自魯國秦晉之地。亦應不行。七廟若廢。則五經無用。
三教同廢。何以治國。帝曰。魯與秦晉。封域雖殊。莫非
一王之化。師曰。若秦魯同一王化。震旦天竺。同在閻
浮輪王一化。何不同遵。帝與師往復數至十二。帝不
能屈。三年五月。帝欲偏廢釋教。令道士張賓飭詭辭。
以挫釋子。法師知元。抗酬精壯。帝意賓不能制。即震
天威以垂難辭。左右叱元聽制。元安詳應對。陳義甚
高。陪位大臣。莫不欽嘆。獨帝不說。明日下詔。并罷釋
道二教。悉毀經像。沙門道士。並令還俗。時國境僧道
反服者。二百餘萬。
宣帝大象元年。初復佛像及天尊像　按周書宣帝
本紀。大像元年。冬十月壬戌。帝幸道會苑大醮。以高
祖武皇帝配醮訖。論議於行殿。是歲初復佛像及天
尊像。至是帝與二像。俱南面而坐。大陳雜戲。令京城
士民縱觀　　按佛法金湯編。宣帝大成元年。先是
沙門道林。以學業進見。與武帝議論二十日。酬酢七
十番。武帝不能屈。遂許以復教。會武帝殂。至是道林。
申請尤力。帝許之。遂下詔曰。先帝惑於異論。以釋道
<pb n="450"/>
為無益。故廢而不行。然大教所繫。詎宜罷黜。於是興
復二教（按。是年改大成。為大象）。
大象二年。靜帝即位。復行佛道二教　按周書靜帝
本紀。大象二年。五月己酉。宣帝崩。帝入居天臺。六月
庚申。復行佛道二教。舊沙門道士。精誠自守者。簡令
入道　　按續文獻通考。劉氏曰。此楊堅意也。堅將
有他志。以是求福。
<other>隋</other>
高祖開皇二十年。詔盜毀佛及天尊像者。以不道論。
沙門道士壞佛及天尊者。以惡逆論　按隋書高祖
本紀。開皇二十年。十二月辛巳。詔曰。佛法深妙。道教
虗融。咸降大慈。濟度羣品。凡任含識。皆蒙覆護。所以
雕鑄靈相。圖寫真形。率土瞻仰。用申誠敬。敢有毀壞
偷盜佛及天尊像者。以不道論。沙門壞佛像。道士壞
天尊。以惡逆論。
<other>唐</other>
唐置崇元署寺觀監。掌寺觀僧尼道士女冠之政
　按唐書百官志。崇元署。令一人正八品下。丞一人正
九品下。掌京都諸觀名數與道士帳籍齋醮之事。新
羅日本僧。入朝學問。九年不還者。編諸籍。道士女冠
僧尼。見天子必拜。凡止民家。不過三夜。出踰宿者。立
案連署。不過七日。路遠者。州縣給程。天下觀一千六
百八十七。道士七百七十六。女冠九百八十八。寺五
千三百五十八。僧七萬五千五百二十四。尼五萬五
百七十六。兩京度僧尼道士女冠。御史一人涖之。每
三歲州縣為籍。一以留縣。一以留州。僧尼一以上祠
部。道士女冠一以上宗正。一以上司封。（又）有府二人。
史三人。典事六人。掌固二人。崇元學博士一人。學生
百人。隋以署𨽻鴻臚。又有道場元壇。唐置諸寺觀監。
隷鴻臚寺。每寺觀有監一人。貞觀中廢寺觀監。上元
二年。置漆園監尋廢。
高祖武德　年。幸國學。命僧道。講金剛經及老子
　按唐書高祖本紀。不載　按大唐新語。高祖嘗幸國
學。命徐文遠。講孝經。僧惠乘講金剛經。道士劉進嘉
講老子。詔劍德明與之辯論。於是詰難鋒起。三人皆
屈。高祖曰。儒元佛義。各有宗旨。劉徐等並當今傑才。
德明一舉而蔽之。可謂達學矣。賜帛五十匹。
武德九年。廢浮屠老子法。尋復之　按唐書高祖本
紀。武德九年。四月辛巳。廢浮屠老子道。六月庚申。息
浮屠老子法　　按舊唐書高祖本紀。九年夏五月
辛巳。以京師寺觀。不堪清淨。詔曰。釋迦闡教。清淨為
先。遠離塵垢。斷除貪慾。所以弘宣勝業。修植善根。開
導愚迷。津梁品庶。是以敷演經教。檢約學徒。調懺身
心。捨諸染著。衣服飲食。咸資四輩。自覺王遷謝。像法
流行。末代陵遲。漸以虧濫。乃有猥賤之侶。規自尊高。
浮惰之人。苟避徭役。妄為剃度。托號出家。嗜慾無厭。
營求不息。出入閭里。周旋闤闠。驅䇿田產。聚積貨物。
耕織為生。估販成業。事同編戶。迹等齊人。進違戒律
之文。退無禮典之訓。至乃親行劫掠。躬自穿窬。造作
妖訛。交通豪猾。每罹憲網。自陷重刑。黷亂真如。傾毀
妙法。譬茲稂莠有穢嘉苗類彼淤泥混夫清水。又伽
藍之地。本日淨居。栖心之所。理尚幽寂。近代以來。多
立寺舍。不求閒曠之境。惟趨喧雜之方。繕采崎嶇。棟
宇殊拓。錯舛隱匿。誘納姦邪。或有接延𢌅邸。鄰近屠
酤。埃塵滿室。羶腥盈道。徒長輕慢之心。有虧崇敬之
義。且老氏垂化。本實冲虗。養志無為。遺情物外。全真
守一。是謂元門。驅馳世務。又乖宗旨。朕膺期馭宇。興
隆教法。志思利益。情在護持。欲使玉石區分。薰蕕有
辨。長存妙道。永固福田。正本澄源。宜從沙汰。諸僧尼
道士女冠等。有精勤練行守戒律者。並令大寺觀居
住。給衣食勿令乏短。其有不能精進戒行者。有闕不
堪供養者。並令罷。遣各還桑梓。所司明為條式。務依
法教。違制之事。悉宜停斷。京城留寺三所。觀二所。其
<pb n="451"/>
餘天下諸州。各留一所。餘悉罷之。事竟不行。
太宗貞觀五年詔。僧道致拜父母　按唐書太宗本
記。不載　按續文獻通考（云云）。
高宗龍朔二年詔。釋老致拜君親。以令狐德芬議。復
詔不拜　按唐書高祖本紀。不載　按舊唐書高宗
本紀。龍朔二年。六月乙丑。初令僧尼等。並盡禮致拜
其父母　　按佛法金湯編。令狐德芬。武德初為祕
書丞。高宗龍朔二年。詔釋老。致拜君親。勅羣臣議之。
德芬時為司成館大司成。議曰。竊以。釋老二教。慈敬
弘深。有國因循遂開崇尚既久。其法須從其道切為
拜伏。理恐未通。何者。削髮異冠帶之儀。持盋豈罇爼
之禮。申恩方祈定慧。無勞拜跪嚴親。報德有冀真如。
何必屈膝慈后。山林既往。非無廊廟之賓。朝野裁殊。
理宜高尚其事。今使責以名教有虧其旨。臣等愚昧。
請從不拜為宜。時眾議請拜者。三百餘人。請不拜者。
五百餘人。六月八日。詔曰。朕商榷羣議。沉研幽𧷤。然
箕潁之風。高尚其事。遐想前代。固亦有之。今後不宜
拜跪。
乾封元年。詔兖州置觀寺各三所。天下諸州。置觀寺
一所。各度七人　按唐書高宗本紀不載　按舊唐
書高宗本紀。乾封元年正月。兖州界置紫雲仙[鴳-女+隹]萬
歲觀。封巒非煙重輪三寺天下諸州置觀寺一所
　按續文獻通考。兖州置觀寺各三所。各度七人。天
下州一觀一寺。各度七人。
中宗嗣聖八年。（即大后天授二年）夏四月。令釋教在道法之
上。僧尼處道士女冠之前　按唐書武后本紀。不載
　按舊唐書武后本紀（云云）。
神龍元年。正月丙子。諸州置寺觀一所。以中興為名
　按唐書中宗本紀。不載　按舊唐書中宗本紀（云
云）。
神龍二年。僧會範道士史崇元等。授官封公。詔釋道
齊班並集。永為定式　按唐書中宗本紀。不載　按
舊唐書中宗本紀。神龍二年。二月丙申。僧會範道士
史崇元等。十餘人。授官封公。以賞造聖善寺功也
　按續文獻通考。是年七月。詔曰。初太宗以老子為
皇宗。升於釋氏之上。至則天朝。復在釋氏之下。今此
已往。遂為定式。令齊班並。集。
睿宗景雲二年。詔遇法事僧尼。與道士女冠。齊行進
集　按唐書睿宗本紀。不載　按舊唐書睿宗本紀。
景雲二年。夏四月癸未。詔以釋典元宗。理均跡異。拯
人化俗。教別功齊。自今每緣法事。集會僧尼道士女
冠等。宜齊行進集。時天下濫度僧尼。道士女冠並依
舊。
元宗開元二年。令道士女冠僧尼。致拜父母。
開元二十五年正月。制道士女冠。直隷宗正寺。僧尼
令祠部檢校　按以上唐書元宗本紀。不載　按舊
書元宗本紀（云云）。
開元二十六年。詔天下寺觀。各度十七人　按唐書
元宗本紀。不載　按續文獻通考。開元二十六年正
月。詔道釋二門。皆為聖教。其天下寺觀。大小各度十
七人。簡用灼然。有經業戒行。為鄉里所推。仍先取用
年高者。
開元二十七年。詔寺觀轉讀經典　按唐書元宗本
紀。不載　按續文獻通考開。元二十七年二月。制曰。
天下寺觀。每一齋日。宜轉讀經典。懲惡勸善。以闡文教
天寶三載。勅鑄天尊及佛像　按唐書元宗本紀。不
載　按舊唐書元宗本紀。天寶三載。夏四月。勅天下
州郡。取官物。鑄金銅天尊及佛各一軀。送開元觀開
元寺。
天寶四載。法師神邕。與道士吳筠。面論邪正。以邕勝
筠。命為僧統　按唐書元宗本紀。不載　按佛祖統
紀。天寶四載。召中岳道士吳筠入見。問以道要。對曰。
深於道者。無如老子五千文。復問神仙冶煉之法。對
<pb n="452"/>
曰。此野人事。積歲月以求之。非人主所宜留意。時內
侍高方士素事佛。毀於上前。遂辭還茅山。筠以見斥
造論以毀釋氏。浙西觀察使陳少遊。請法師神邕決
之。邕約面論邪正。旗鼓纔臨。筠竟敗北。邕遂著翻邪
論。以攻餘黨。少遊聞於朝。命邕為僧統。
肅宗上元二年。詔講論二教　按唐書肅宗本紀。不
載　按續文獻通考。上元二年四月。詔於興善寺。設
高座。講論元教。七月於景龍觀。設高座。講論二教。
寶應二年八月。詔寺觀不許褻瀆弛慢。其僧尼道士。
不得妄托事故。非時聚會　按唐書肅宗本紀。不載
　按續文獻通考（云云）。
代宗廣德元年。制偽度僧尼道士女冠。並與正度
　按唐書代宗本。紀不載　按續文獻通考（云云）。
大曆八年。勅度僧尼道士　按唐書代宗本紀。不載
　按續文獻通考。大曆八年正月。勅天下寺觀。僧尼
道士。不滿七人者。宜度滿七人。三七以上者。更度一
人。二七以下者。度三人。
大曆十四年。德宗即位。勅不得奏置寺觀及度人
　按唐書德宗本紀。不載　按舊唐書德宗本紀。大曆
十四年五月。癸亥帝即位。六月。勅自今更不得奏置
寺觀及度人。
德宗貞元九年六月。詔定國忌日。寺觀齊僧道人數
　按唐書德宗本紀。不載　按續文獻通考（云云）。
貞元十二年。命沙門道士與儒官。討論三教　按唐
書德宗本紀。不載　按舊唐書德宗本紀。貞元十二
年四月庚辰。上降誕日。命沙門道士。加文儒官。討論
三教。大悅。
憲宗元和二年。詔僧尼道士。𨽻左右街功德使　按
唐書憲宗本紀。不載　按舊唐書憲宗本紀。元和二
年辛酉。詔僧尼道士。全隷左右街功德使。自是祠部
司封。不復關奏。
元和十年。詔停寺觀開講　按唐書憲宗本紀。不載
　按續文獻通考。元和十年五月。詔京城寺觀開講。
宜準興元勅處分諸畿縣。宜勒停其觀察使節度州。
每三長齋月。任一寺一觀置講。餘州悉停。惡其聚眾。
且慮變也。
元和十五年。穆宗即位。詔以術人柳泌。僧大通。付京
兆府杖死　按唐書穆宗本紀。不載　按舊唐書穆
宗本紀。元和十五年。正月丙午。帝即位。上始御延英
對宰臣詔曰。山人柳泌。輕懷左道。上惑先朝。固求牧
人。貴欲疑眾。自知虗誕。仍更逃遁。僧大通。醫方不精。
藥術皆妄。既延禍。釁俱是姦邪。國固有常刑。人神所
宜共棄。付京兆府。決杖處死。
敬宗寶曆元年。會沙門道士四百人。給賜有差　按
唐書敬宗本紀。不載　按續文獻通考。敬宗寶曆元
年八月。幸蓬萊殿。會沙門道士。共四百人。賜食兼給
茶絹。有差。
寶曆二年。文宗流僧惟貞道士趙歸真於嶺南　按
唐書文宗本紀。不載　按舊唐書文宗本紀。寶曆二
年。十二月八日。樞密使王守澄。中尉梁守謙。迎上於
江邸。甲辰僧惟貞齊賢正簡道士趙歸真。並配流嶺
南。乙巳即位。庚申詔。妖妄僧惟貞。道士趙歸真等。或
假於卜筮。或托以醫方。疑眾挾邪。已從流竄。其情非
奸惡。迹涉詿誤者。一切不問。
文宗太和元年。詔祕書監白居易。同沙門義休。道士
楊弘元等。入麟德殿。問難三教同異　按唐書文宗
本紀。不載　按三教論。衡太和元年十月。皇帝降誕
日。奉勅召入麟德殿內道場。對御三教談論。略錄大
端。不可具載。第一座祕書監賜紫金魚袋白居易。安
國寺賜紫引駕沙門義休。太清宮賜紫道士楊弘元。
序云。中大夫守祕書監上柱國賜紫金魚袋臣白居
易言。談論之先。多陳三教。讚揚演說。以啟談端。伏料
聖心。飽知此義。伏計聖聽。飫聞此談。臣故略而不言。
<pb n="453"/>
唯序慶誕贊休明而已。聖唐御區宇二百年。皇帝承
祖宗十四葉。太和初歲。良月上旬。天人合應之期。元
聖慶誕之日。雖古者有祥虹流月瑞電繞樞。彼皆瑣
微。不足引諭。伏惟。皇帝陛下。臣妾四裔父母。萬姓恭
勤。以修己慈儉以養人。戎夏乂安。朝野無事。特降明
詔。式會嘉辰。開達四聰。闡揚三教。儒臣居易。學淺才
微。謬列禁筵。會登講座。天顏咫尺。隕越於前。竊以。釋
門義休法師。明大小乘。通內外學。靈山嶺岫。苦海津
梁。於大眾中。能獅子吼。所謂彼上人者。難為酬對。然
臣稽先王典籍。假陛下威靈。發問既來。敢不響答。（僧
問）。義休法師所問。毛詩稱六義。論語列四科。何者為
四科。何者為六義。其名與數。請為備陳者。（對）。孔門之
徒三千。其賢者列為四科。毛詩之篇三百。其要者分
為六義。六義者。一曰風。二曰賦。三曰比。四曰興。五曰
雅六曰頌。此六義之數也。四科者。一曰德行。二曰言
語。三曰政事。四曰文學。此四科之目也。在四科內。列
十哲名。德行科。則有顏淵閔子騫冉伯牛仲弓。言語
科。則有宰我子貢。政事科。則有冉有季路。文學科。則
有子游子夏。此十哲之名也。四科六義之名數。今已
區別。四科六義之旨義。今合辨明。請以法師本教。佛
法中比方。即言下曉然可見。何者。即如毛詩有六義。
亦猶佛法之義例。有十二部分也。佛經千萬卷。其義
例不出十二部中。毛詩三百篇。其旨要亦不出六義
內。故以六義。可比十二部經。又如孔門之有四科。亦
猶釋門之有六度。六度者。六波羅蜜。六波羅蜜者。即
檀波羅蜜。尸波羅蜜。羼提波羅蜜毗。梨耶波羅蜜。禪
定波羅蜜。般若波羅蜜。以唐言譯之。即布施。持戒。忍
辱。精進。禪定。智慧是也。故以四科可比六度。又如仲
尼之有十哲。亦猶如來之有十大弟子。即迦葉。阿難。
須菩提。舍利弗。迦旃延。目乾連。阿那律。優波離。羅睺
羅是也。故以十哲。可比十大弟子。夫儒門釋教。雖名
數則有異同。約義立宗。彼此亦無差別。所謂同出而
異名。殊途而同歸者也。所對若此。以為何如。更有所
疑。請以重難。（難）。法師所難。十哲四科。先標德行。然則
曾參至孝。孝者百行之先。何故曾參。獨不列於四科
者。（對）。曾參不列四科者。非為德行才業。不及諸人也。
蓋繫於一時之事耳。請為終始言之。昔者仲尼。有聖
人之德。無聖人之位。棲棲應聘七十餘國。與時竟不
偶。知道終不行。感鳳泣麟。慨然有吾已矣夫之歎然
後。自衛反魯。刪詩書。定禮樂。修春秋。立一王之法。為
萬代之教。其次則敘十哲論四科。以垂示將來。當此
之時。顏閔遊夏之徒。適在左右前後。目擊指顧。列入
四科。亦一時也。孝經云。仲尼居曾子侍。此言仲尼閒
居之時。曾參則多侍從。曾參至孝。不忍一日離其親。
及仲尼旅遊歷聘。自衛反魯之時。曾參或歸養於家。
不從門人之列。倫擬之際。偶獨見遺。由此明之。非曾
參德行才業。不及諸門人也。所以不列四科者。蓋一
時之闕耳。因一時之闕。為萬代之疑。從此辨之。又可
無疑矣。（僧問）。儒書奧義。既已討論。釋典微言。亦宜發
問。（問）。維摩經不可思議品中云。芥子納須彌。須彌至
大至高。芥子至微至小。豈可芥子之內。入得須彌山
乎。假如入得。云何得見。假如却出。云何得知。其義難
明。請言要旨。（僧答不錄難）法師所云。芥子納須彌。是諸佛
菩薩。解脫神通之力所致也。敢問諸佛菩薩。以何因
錄。證此解脫。修何智力。得此神通。必有所因。願聞其
說。（僧答不錄問道士）儒典佛經討論既畢。請迴餘論。移問道
門。臣居易言。我太和皇帝。祖元元之教。挹清淨之風。
儒素緇黃。鼎足列座。若不講論元義。將何啟迪皇情。
道門楊弘元法師。道心精微。真學奧祕。為仙列上首。
與儒爭衡。居易竊覧道經。粗知元理。欲有所問。冀垂
發蒙。（問）。黃庭經中。有養氣存神。長生久視之道。常聞
此語。未究其由。其義如何。請陳大略。（道士答不錄難）法師所
答。養氣存神。長生久視之大略。則聞命矣。敢問。黃者
<pb n="454"/>
何義。庭者何物。氣養何氣。神存何神。誰為此經。誰得
此道。將明事驗。幸為指陳。（道士答不錄。道士問）法師所問。孝經
云。敬一人。則千萬人悅。其義如何者。（對）。謹案孝經。廣
要道章云。敬者。禮之本也。敬其君則臣悅。敬一人則
千萬人悅。所敬者寡。而悅者眾。此之謂要道也。夫敬
者。謂忠敬盡禮之義也。悅者。為悅憚歡心之義也。要
道者。謂施少報多。簡要之義也。如此之義明白。各見
於經文。其間別有所疑。即請更難。（難）。法師所難云。凡
敬一人。則合一人悅。敬二人。則合二人悅。何故敬一
人。而千萬人悅。又問。所悅者何義。所敬者何人。（對）。孝
經所云。一人者。謂帝王也。王者無二。故曰一人。非謂
臣下眾庶中之一人也。若臣下敬一人。則一人悅。敬
二人。則二人悅。若敬君上。雖一人。則千萬人悅。何以
明之。設如人有盡忠於國。盡敬於君。天下見之。何人
不悅。豈止千萬人乎。設如有人不忠於國。不敬於君。
天下見之。何人不怒。亦豈止千萬人乎。然敬即禮也。
禮即敬也。故傳云。見有禮於其君者事之。如孝子之
養父母也。如此則豈獨空悅乎。亦將事而養之也。見
無禮於其君者誅之。如鷹鸇之逐鳥⿱少隹也。如此則豈
獨空不悅乎。亦將逐而誅之也。由此而言。則敬不敬
之義。悅不悅之理。了然可見。復何疑哉。（退）臣伏惟。三
教談論。承前舊例。朝臣因對揚之。次多自敘。不能及
平生志業。臣素無志業。又乏才能。恐煩聖聰。不敢自
敘。謹退。
太和二年。帝誕節。召法師知元與道士。於麟德殿論
道　按唐書文宗本紀。不載　按續文獻通考（云云）。
太和七年。降誕日。僧道講論於麟德殿　按唐書文
宗本紀。不載　按舊唐書文宗本紀。太和七年。冬十
月壬辰。上降誕日。僧徒道士。講論於麟德殿。翌日御
延英。上謂宰臣曰。降誕日設齋起自近遠朕緣相承
已久。未可便革。雖置齋會。惟對王源中等暫入殿。至
僧道講論。都不臨聽。宰相路隨等奏誕日齋會。誠資
景福。本非中國教法臣伏見。開元十七年張說源乾
曜請以誕日。為千秋節。內外宴樂。以慶昌期。頗為得
禮。上深然之。宰臣因請十月十日。為慶成節上誕日
也。從之。
開成三年。詔僧道。於麟德殿談論　按唐書文宗本
紀不載　按續文獻通考。開成三年。勅僧道於麟德
殿談論。法師知元。辨捷精壯。道流不能屈。帝色不平。
放還桑梓。
武宗會昌五年。以道士趙歸真等言。大毀佛寺。復僧
尼為民　按唐書武宗本紀。會昌五年八月壬午。大
毀佛寺。復僧尼為民　　按舊唐書武宗本紀。會昌
五年。道士趙歸真。特承恩禮。遂舉羅浮道士鄧元起。
有長年之術。帝遣中使迎之。由是與衡山道士劉元
靖。及歸真膠固。排毀釋氏。而拆寺之請行焉。
會昌六年。宣宗即位。以道士劉元靖等。排毀釋氏誅
之　按唐書宣宗本紀。不載　按舊唐書宣宗本紀。
會昌六年三月。帝即位。五月誅道士劉元靖等十二
人。以其說惑武宗。排毀釋氏故也。
<other>後唐</other>
廢帝清泰二年。詔立釋道諸科　按五代史唐廢帝
本紀。不載　按續文獻通考。清泰二年。功德使奏。每
年誕節。諸州府奏薦僧道。其僧尼欲立講論科。講經
科。表目科。文章應制科。特念科。禪剎聲讚科。道士女
冠。經法科。講論科。文章應制科。表日科。聲讚科焚修
科。以試其能否從之。
<other>後晉</other>
高祖天福五年二月。天和節。道釋賜紫衣師號者。凡
九十二人。
天福六年二月。天和節。道釋賜紫衣師號者。凡百三
十有四　按以上五代史。晉高祖本紀。俱不載　按
續文獻通考（云云）。
<pb n="455"/>
<other>後周</other>
世宗顯德五年六月。內出御衣六百餘事。錢四十萬。
羅縠百匹。分賜兩階僧道。令增修寺觀　按五代史
周世宗本紀。不載　按續文獻通考（云云）。
<other>遼</other>
太祖神冊三年。詔建佛寺道觀　按遼史太祖本紀。
神冊三年。五月乙亥。詔建孔子廟佛寺道觀。
神冊四年。命皇后皇太子。分謁寺觀　按遼史太祖
本紀。神冊四年。秋八月丁酉。謁孔子廟。命皇后皇太
子。分謁寺觀。
<other>宋</other>
宋立祠部鴻臚寺。掌道釋宮觀寺院之政　按宋史
職官志。祠部郎中員外郎。掌天下祀典。道釋祠廟。醫
藥之政。凡宮觀寺院。道釋籍其名額應給度牒。若空
名者。毋越常數。（又）鴻臚寺舊置判寺事一人。以朝官
以上充。元豐官制行置卿一人。少鄉一人。丞主簿各
一人。鄉掌四夷朝貢宴勞。給賜送迎之事。及國之凶
儀。中都祠廟道釋籍帳除附之禁令。少卿為之貳丞
參領之中。太一宮建隆觀等。各置提點所。掌殿宇齋
宮。器用儀物。陳設錢幣之事。在京寺務司。及提點所。
掌諸寺葺治之事。傳法院。掌譯經潤文。左右街僧錄
司。掌寺院僧尼帳籍。及僧官補授之事。已上並屬鴻
臚寺。中興後廢鴻臚不置。併入禮部。
太祖開寶三年。十月甲午。詔開封府。禁止士庶之家
喪葬。不得用僧道威儀前引　按宋史太祖本紀。不
載　按燕翼貽謀錄（云云）。
開寶五年。詔僧道每當朝集。僧先道後。勅僧道並隸
功德使。禁習天文地理　按宋史太祖本紀。開寶五
年。十一月癸亥。禁僧道習天文地理　　按佛祖統
紀。開寶五年。詔僧道每當朝集。僧先道後。並立殿廷。
僧東道西。間雜副職。若遇郊天。道左僧右。敕僧道並
𨽻功德使。出家求度。䇿試經業。關祠部給牒。
太宗太平興國元年。詔普度天下童子。凡十七萬人
　按宋史太宗本紀。不載　按國朝會要（云云）。
太平興國四年。五月戊子。盡括僧道。𨽻西京寺觀官
吏。及高貲戶授田　按宋史太宗本紀（云云）。
淳化二年。詔國忌日。宰相以下。詣寺觀行香。禁不得
事腥酒　按宋史太宗本紀。不載　按佛祖統紀（云
云）。
真宗景德二年。詔釋道歲度十人者。特放一人。不試
經業。
景德四年。詔京城鬻酒肉者。並去寺觀。百步之外。有
以酒肉五辛。酤市於僧道者。許人紏告。重論其罪。
大中祥符二年正月。以封禪行慶。詔天下寺觀各度
一人。朝覲泰山陪位。僧道各度弟子一人。
大中祥符三年。詔天下州郡僧道。有犯公罪者。聽用
贖法　按以上宋史真宗本紀。俱不載　按佛祖統
紀（云云）。
大中祥符八年。臣僚以車駕詣寺觀。計百拜以上。請
令近臣分拜。不許　按宋史真宗本紀。不載　按國
朝會要。大中祥符八年正月。臣僚言。每歲上元車駕
詣寺觀。三十餘處。百拜已上。望自今諸殿令近臣分
拜。上謂王且曰。朕祈福中外。虔恭拜起。未嘗懈怠。卿
等欲申裁減。非朕之意。
天禧三年。普度道釋童行。又大會沙門道士　按宋
史真宗本紀。天禧三年。八月丁亥。大赦天下。普度道
釋童行　　按佛祖統紀。天禧三年八月。恭謝聖祖。
大赦天下。節文云。虗皇妙道。西竺真乘。咸昉化源。敢
忘崇奉。應天下僧尼道士女冠。係帳童行。並與普度。
尚書右丞林特提舉祠部文牒。是歲度僧二十三萬
百二十七人。尼萬五千六百四十三人。道士七千八
十一人。女冠八十九人。詔於天安殿建道場。答謝天
地。大會沙門道士。萬三千八十六人。上親以銀藥大
<pb n="456"/>
錢面賜之　　按續文獻通考。天禧中。大會道釋。於
天安殿。凡萬三千餘人。又嘗建齋醮。親臨賜以銀藥
大錢。
仁宗天聖元年。二月壬戌。減諸節齋醀道場　按宋
史仁宗本紀（云云）。
明道二年。罷創修寺觀　按宋史仁宗本紀。明道二
年。夏四月壬子。罷創修寺觀。帝始親政。裁抑僥倖。中
外大悅。
寶元二年。五月己亥。禁女冠尼等。非時入內　按宋
史仁宗本紀（云云）。
哲宗元祐七年。詔太皇太后本命歲正月一日。京師
及天下州軍。各齋僧尼道士女冠一日。在京宮觀寺
院。開建道場七晝夜　按宋史哲宗本紀。不載　按
禮志（云云）。
徽宗崇寧元年。赦書節文應天下名德。僧道為眾師
法。未有諡號者。仰所屬勘會以聞　按宋史徽宗本
紀。不載　按佛祖統（云云）。
宣和元年正月。改詔釋為道　按宋史徽宗本紀。宣
和元年。春正月乙卯。詔佛改號大覺金仙。餘為仙人
大士。僧為德士。易服飾稱姓氏。寺為宮。院為觀改。女
冠。為女道。尼為女德。
欽宗靖康元年。詔道君聖節。就道觀行香。乾龍節仍
就佛寺　按宋史欽宗本紀。不載　按佛祖統紀。靖
康元年。詔曰。此自大觀初聖節行香。許就道觀。今後
道君聖節。仍就道觀。若乾龍節。仍就佛寺建道場。一
月一依祖宗舊法。其道士官階。並與追毀。
高宗紹興三年。詔僧居道上。始令僧道用綾牒　按
宋史高宗本紀。不載　按佛祖統紀。紹興三年二月。
廬山道法師。申劄都省。稱崇觀之後。道士叨冒資品
林靈素王冲道輩。視兩府者甚眾。遂令道士。冐居僧
上。靖康建炎道士。視官已行追毀。而國忌行香。寺院
會聚。猶敢傲然居上。其蔑視國法。有若此者。今欲復
還祖宗舊制。僧史略具載。每當朝集。僧先道後。並立
殿廷。僧東道西。凡遇郊天。道左僧右。尋送禮部。取到
太常寺狀。稱因革禮。乾德元年。宣德門肆赦故事。道
左僧右。又檢照嘉祐編敕。并紹興新書。並以僧道立
文為次。其政和條。內道僧觀寺。及道士位在僧上。並
已刪去不行。尋蒙朝旨。依條改正。以僧居上。十一月。
太常寺徧符。諸路應行香立班。諸處聚會。並依祖宗
成法。以僧居左。自治平末。始鬻度牒。舊以黃紙印。造
偽為者多。戶部朱異始奏。令僧道用勅綾牒。
紹興十一年。陳桷等請釋道之封。依舊降勅從之
　按宋史高宗本紀。不載　按文獻通考。紹興十一年。
太常卿陳桷等。請釋道封大師塔額。乞依舊降勅從
之。
紹興十三年。道正僧正。各申狀爭序位。勅僧居道士
上　按宋史高宗本紀。不載　按佛祖統紀。紹興十
三年。臨安府道正劉若謙。申省乞道士序位在僧上。
妄稱別得指揮。僧正善達。陳狀乞檢準。紹興三年。都
省批送法道法師。乞復祖宗舊法。繼蒙朝旨。批下依
條改正。應行香立班。諸處聚會。以僧在上。告示劉若
謙。取知委狀。後有妄詞。以違制論。
紹興十五年。春正月辛未。初命僧道。納免丁錢　按
宋史高宗本紀（云云）　　按佛祖統紀。紹興十五年。
敕天下僧道。始令納丁錢。自十千至一千三百凡九
等謂之清閒錢。年六十已上。及殘疾者。聽免納。道法
師。致書於省部曰。大法東播。千有餘歲。其間汙隆隨
時。暫戹終奮。特未有如今日。抑沮卑下之甚也。自紹
興中年。僧道征免丁錢。大者十千。下至一千三百。國
四其民士農工商也。僧道舊籍仕版。而得與儒分鼎
立之勢。非有經國理民之異。以其祖大聖人。而垂化
為善故耳。至若天災流行。雨暘不時。命其徒以禱之。
則天地應鬼神順。抑古今耳目。所常聞見者也。夫苟
<pb n="457"/>
為國家禦菑。而來福祥亦宜。稍異庸庶之等夷可也。
若之何遽以民賦賦且數倍。今天下民丁之賦。多止
緡錢三百。或土瘠民勞。而得類免者為僧。反不獲齒
於齊民。以其不耕不蠶。而衣食於世也。夫耕而食。蠶
而衣。未必僧道之外。人人耕且蠶也（云云）。
紹興二十一年。九月戊戌朔。籍寺觀絕產以贍學
　按宋史高宗本紀（云云）。
紹興三十一年。二月乙丑。復鬻僧道度牒　按宋史
高宗本紀（云云）。
孝宗乾道三年八月。四川旱。賜制置司。度牒四百備
振濟　按宋史孝宗本紀（云云）。
乾道四年。出僧道度牒千道。禁科場文用佛老語
　按宋史孝宗本紀。乾道四年。五月癸亥。出僧道度牒
千道　　按佛祖統紀。乾道四年九月。上謂禮部尚
書李燾曰。科舉之文。不可用佛老語。若自修之山林。
於道無害。倘用之科。場恐妨政事。
乾道七年。二月甲子。詔寺觀毋免稅役　按宋史孝
宗本紀（云云）。
乾道八年八月。召三教之士。集內觀堂。賜齋　按宋
史孝宗本紀。不載　按佛祖統紀（云云）。
淳熈二年。賜白雲堂印。令天下三學諸宗。並詣白雲
堂。公舉用印。申明有司　按宋史孝宗本紀。不載
　按佛祖統紀。淳熈二年三月。駕幸上竺。炷香禮敬大
士。詔建護國金光明道場。賜白雲堂印。令天下三學
諸宗。並詣白雲堂。公舉用印。申明有司。
淳熈七年。召雪竇禪師。入見。與論三教同異　按宋
史孝宗本紀。不載　按佛祖統紀。淳熈七年。召明州
雪竇寶印禪師。入見。上問曰。三教聖人。本同此理。師
曰。譬如虗空。初無南北。上曰。但所立門戶異耳。故孔
子以中庸設教。師曰非中庸。何以立世間。華嚴有云。
不壞世間相。而成出世間法。上曰。今時學者。祇觀文
字。不識夫子心。師曰。非獨今之學者。當時顏子為具
體。祇說得瞻之在前。忽焉在後。如有所立卓爾。亦未
足以識夫子心。夫子亦曰。二三子。以我為隱乎。吾無
隱乎。爾以此而觀。當時弟子。尚不識夫子心。況今人
乎。張商英有云。唯吾學佛。然後能知儒。上曰。朕意常
作此見。上又問曰。老莊之教何如。師曰。可比佛門中。
小乘人耳。小乘厭身如桎梏。棄智如雜毒。化火焚身。
入無為界。正如莊子。形固可使如槁木。心固可使如
死。老子曰。吾有大患。為吾有身。大乘人則不然。度
眾生盡。方證菩提。正如伊尹。所謂予天民之先覺者
也。將以斯道。覺斯民也。如有一夫。不被其澤。若己推
而內之溝中也。上大說。即日詔住徑山。
淳熈十四年。八月辛未。賜度牒一百道備振　按宋
史孝宗本紀（云云）　　按燕翼貽謀錄。僧道度牒每
歲試補刊印板。用紙摹印。新法既行。獻議者。立價出
賣。每牒一紙。為價百三十干。然猶歲立為定額。不得
過數。熈寧元年七月。始出賣於民間。初歲不過三四
千人。至元豐六年。限以萬數。而夔州轉運司。增價至
三百干。以次減。為百九十干。建中靖國元年增。至二
百二十干。大觀四年。歲賣三萬餘紙。新舊積壓。民間
折價。至九十干。朝廷病其濫。住賣三年。仍追在京民
間者毀抹。諸路民間聞之。一時爭折價急售。至二十
干。一紙而富家停榻。漸增至百餘貫。有司以聞。遂詔
已降度牒。量增價直。別給公據。以俟書填六年。又詔
改用綾紙。依將仕郎校尉例。宣和七年。以天下僧道。
踰百萬數。遂詔住給五年。繼更兵火。廢格不行。南渡
以後。再立新法。度牒自六十干。增為百干。淳熈初。增
至三百干。又增為五百干。又增為七百干。然朝廷謹
重愛惜。不輕出賣。往往持錢。入行都多方經營。而後
得之。後又著為停榻之令。許容人增百干興販。又增
作八百干。近歲給降轉多。州郡至滅價以求售矣。
（圖書集成）神異典二氏部彚考卷上
<pb n="458"/>

<sarticle>（圖書集成）神異典二氏部彚考卷下</sarticle>

<other>金</other>
海陵天德元年。廢度僧道　按金史海陵本紀。不載
按續文獻通考（云云）。
章宗明昌元年。春正月戊辰。制禁自披剃。為僧道者
　按金史章宗本紀（云云）。
明昌二年。二月壬辰。勅親王及三品官之家。毋許僧
尼道士出入　按金史章宗本紀（云云）。
明昌三年。勅釋道拜父母。其禮數。一准常儀　按金
史章宗本紀。明昌三年。三月癸巳。尚書省奏。言事者
為釋道之流。不拜父母親屬。敗害風俗。莫此為甚禮
官言。唐開元二年勅云。聞道士女冠僧尼。不拜二親。
是為子而忘其生。傲親而徇於末。自今以後。並聽拜
父母。其有喪。紀輕重及尊屬。禮數一准常儀。臣等以
為宜依典故。行之制可。
承安元年。勅大定十五年。附籍僧尼道士女冠。年六
十以上。並令受戒　按金史章宗本紀。承安元年。六
月丁卯。勅自今長老太師大德。不限年甲。長老太師。
許度弟子三人。大德二人。戒僧年四十。以上者度一
人。其大定十五年。附籍沙彌。年六十以上。並令受戒。
仍不許度弟子尼道士女冠。亦如之。
承安二年。降僧道度牒。紫褐師德號。以助軍儲　按
金史章宗本紀。承安二年。夏四月。尚書省奏。比歲北
邊。調度頗多。請降僧道。空名度牒。紫褐師德號。以助
軍儲。從之。
泰和二年。十二月癸酉。以皇子晬日。放僧道戒牒三
千　按金史章宗本紀（云云）。
宣宗興定二年。詔沿邊諸州僧道。惟本處受度。聽依
舊居止外來者。遣入郡譏其出入　按金史宣宗本
紀。興定二年。冬十月戊午。尚書省言。獲姦細叛亡。率
多僧道。詔沿邊諸州。惟本處受度。聽依舊居止。來自
河北山東。遣入內郡。譏其出入。
<other>元</other>
憲宗元年。夏六月。以僧海雲。掌釋教事。以道士李真
常。掌道教事　按元史憲宗本紀（云云）。
憲宗　年。召僧道二家。同詣上所辨析。以僧勝。勅道
士樊志應等。削髮為僧　按元史憲宗本紀。不載
　按續文獻通考。世祖居潛邸時。憲宗有旨。令僧道二
家。同詣上所辨析。二家自約。道勝則僧冠首而為道。
僧勝則道削髮而為僧。既而僧家勝。上遣近臣脫懽
將道者。樊志應等十有七人。詣龍光寺削髮為僧。焚
偽經四十五部。天下佛寺。為道流所據者。二百三十
七區。悉命歸之。
世祖中統二年。採訪僧道　按元史世祖本紀。中統
二年五月。遣王祐於西川等路。採訪僧道。八月賜慶
壽寺。海雲寺。陸地五百頃。
中統三年。以星變。勅作佛事並設醮　按元史世祖
本紀。中統三年。十一月乙酉。太白犯鉤鈴。丁亥勅聖
安寺。作佛頂金輪。會長春宮。設金籙周天醮。
至元三年。夏四月庚午。勅僧道。祈福於中都寺觀。
至元四年九月。癸丑。申嚴西夏中興等路。僧尼道士
之禁。
至元七年。九月庚子。勅僧道。也里可溫有家室。不持
戒律者。占籍為民。
至元十二年。秋七月癸未。詔遣使江南。搜訪僧道陰
陽人等。
至元十三年。六月庚午。勅西京僧道。也里可溫答失
蠻等有室家者。與民一體輸賦。
至元十九年。冬十月己丑。勅河西僧道。也里可溫有
妻室者。同民納稅　按以上。俱元史世祖本紀（云云）。
至元二十五年。命作佛事設醮　按元史世祖本紀。
<pb n="459"/>
至元二十五年。冬十二月。命亦思麻等。七百餘人作
佛事。坐靜於玉塔殿。寢殿。萬壽山護國仁王等寺。凡
五十四會。天師張宗演。設醮三日。
至元二十七年。春二月。順州僧道士。四百九十一人。
饑給九十日糧　按元史世祖本紀（云云）。
至元二十九年。秋七月癸亥。也里嵬里沙沙嘗簽僧
道儒。也里可溫答赤蠻為軍。詔令止隷軍籍　按元
史世祖本紀（云云）。
成宗元貞元年。賜天師張與棣等玉圭。又賜帝師佛
冠。為造宮塔　按元史成宗本紀。元貞元年。春二月。
賜天師張與棣。宗師張留孫真人張志仙等十三
人玉圭。各一製寶玉。五方佛冠賜帝師。三月以東作
方殷。罷諸不急營造。惟帝師塔。及張法師宮不罷。
大德元年。詔定僧道禁制　按元史成宗本紀。大德
元年。夏六月。詔僧道犯姦盜重罪者。聽有司鞫問。十
一月壬戌。禁僧道擅據鑛炭山場。十二月戊戌。中書
省臣同河南平章孛羅歡等言。富戶規避差稅。冐為
僧道。且僧道作商賈。有妻子。與編氓無異。請汰為民。
宋時為僧道者。必先輸錢縣官。始給度牒。今不定制。
僥倖必多帝令議擬以聞。
大德六年。冬十一月。詔江南寺觀。凡續置民田。及民
以施入為名者。並輪租充役。
大德八年。夏四月。命僧道為商者輸稅。　按以上。俱
元史成宗本紀（云云）。
大德十一年五月。武宗即位。十二月。詔僧道也里可
溫答失蠻。並依舊制納稅　按元史武宗本紀（云云）。
武宗至大二年。詔徵僧道租稅　按元史武宗本紀。
至大二年。夏六月乙亥。中書省臣言河南江浙省言
宣政院。奏免僧道也里可溫答失蠻租稅。臣等議。田
有租。商有稅。乃祖宗成法。今宣政院一體。奏免非制
有旨。依舊制徵之。
至大四年。仁宗即位。罷僧道諸司　按元史仁宗本
紀。至大四年。春三月庚寅。帝即位。夏四月。罷僧道也
里可溫答失蠻頭陀白雲宗諸司　按李孟傳。孟字
道復。仁宗嗣立真。拜中書平章政事進階光祿大夫
時。釋老二教。設官統治。權抗有司。撓亂政事。僧道尤
苦其擾孟言人君之柄。在賞與刑。賞一善而天下勸。
罰一惡而天下懲。柄乃不失所施。失當不足勸懲。何
以為治。僧道士既為出世法。何用官府繩治。乃奏雪
冤死者復其官。蔭濫冐名爵者悉奪之。罷僧道官。天
下稱快。
仁宗延祐七年。英宗即位。御史請罷僧道濫爵　按
元史英宗本紀。延祐七年。春三月。帝即位。五月壬寅。
監察御史。請罷僧道濫爵。及建寺之費。丙午御史劉
恒。請興義倉。奪僧道官。
英宗至治三年。三月辛亥。以圓明王道明之亂。禁僧
道度牒符籙　按元史英宗本紀（云云）。
泰定帝泰定元年。張珪等奏請。減罷醮祠佛事。僧道
典買民田悉役之。有畜妻子者。罷遣為民。不從　按
元史泰定帝本紀。不載　按張珪傳。泰定元年六月
車駕在上都。先是帝以災異。詔百官集議。珪乃與樞
密院御史臺翰林集賢兩院官。極論當世得失。與左
右司員外郎宋文瓚。詣上都奏之。其議曰。累朝斡耳
朵所立長秋承徽長寧寺。及邊鎮屯戍別議處之。自
古聖君。惟誠於治政。可以動天地感鬼神。初未嘗徼
福於僧道。以厲民病國也。且以至元三十年。言之醮
祠。佛事之目。止百有二。大德七年。再立功德使司。積
五百有餘。今年一增其目。明年即詣為例。已倍四之
上矣。僧徒又復營幹近侍。買作佛事。指以算卦欺昧
奏請僧修布施莽齋。自稱特奉。傳奉所司。不敢較問。
供給恐後。況佛以清淨為本。不奔不欲。而僧徒貪慕
貨利。自違其教。一事所需。金銀鈔弊。不可數計。歲用
鈔數千萬錠。數倍於至元間矣。凡所供物。悉為己有。
<pb n="460"/>
布施等鈔。復出其外。生民脂膏。縱其所欲。取以自利。
畜養妻子。彼既行不修潔。適足褻慢天神。何以要福。
比年佛事愈繁。累朝享國不永。致災愈速。事無應驗。
斷可知矣。臣等議。宜罷功德使司。其在至元三十年
以前。及累朝忌日醮祠。佛事名目止。令宣政院主領
修舉。餘悉減罷。近侍之屬。並不得巧計。擅奏妄增名
目。若有特奉。傳奉從中。書復奉乃行世祖之制。凡有
田者。悉役之。民典賣田。隨收入戶。鐵木迭兒為相。納
江南諸寺賄賂。奏令僧人買民田者。毋役之。以里正
主首之屬。逮今流毒細民。臣等議。惟累朝所賜僧寺
田。及亡宋舊業。如舊制勿徵。其僧道典買民田。及民
間所施產業。宜悉役之。著為令僧道出家。屏絕妻孥。
蓋欲超出世表。是以國家優視。無所徭役。且處之宮
寺。宜清淨。絕俗為心。誦經祝壽。比年僧道。往往畜妻
子。無異常人。如蔡道泰班講主之徒。傷人逞欲壞教
干刑者。何可勝數。俾奉祠典。豈不褻天瀆神。臣等議。
僧道畜妻子者宜罪。以舊制。罷遣為民。帝不從。
泰定二年。詔寺觀田土。與民均役　按元史泰定帝
本紀。泰定二年。春正月。中書省臣言。江南諸寺觀田
土。非宋舊置。并累朝所賜者。請仍舊制。與民均役。從
之。
泰定四年。秋七月。籍僧道有妻者。為民。九月禁僧道
買民田。違者坐罪。沒其直　按元史泰定帝本紀（云
云）。
致和元年。春正月。禁僧道匿商稅。夏四月己酉。御史
楊倬等。以民饑。清分僧道儲粟濟之。不報　按元史
泰定帝本紀（云云）。
文宗天曆二年。修醮作佛事　按元史文宗本紀。天
曆二年。秋八月。遣道士苗道一吳全節。修醮事於京
師。冬十一月。后八不沙。請為明宗資冥福。命帝師率
群僧。作佛事七日。於大天源延聖寺。道士建醮於玉
虗天寶太乙萬壽四宮。及武當龍虎二山。
至順元年。命僧道輸粟者。加師號。以庫藏等物。給佛
寺。鑄金印賜道士　按元史文宗本紀。至順元年。春
二月。命僧道輸己粟者。加以師號。閏七月。籍鎖住野
里牙等。庫藏田宅奴僕牧畜。給大承天護聖寺為永
業。鑄黃金神仙符命印。賜掌全真教道士苗道一。
至順二年。以水旱。大給僧道度牒　按元史文宗本
紀。至順二年三月。中書省臣言。宣課提舉司歲榷商
稅為鈔十萬餘錠。比歲數不登。乞譏僧道為商者。仍
征其稅。有旨誠為僧者。其仍免之。浙西諸路。比歲水
旱。中書省臣請。令寺觀諸田佃民。從其主假。貸錢穀
自賑。并給僧道度牒一萬道。從之。
順帝元統二年。春正月癸卯。勅僧道與民一體充役。
是歲禁私剏寺觀菴院。僧道入錢五十貫。給度牒方
出家　按元史順帝本紀（云云）。
至正二年。夏六月戊申。命江浙撥賜僧道田還官。徵
糧以備軍儲　按元史順帝本紀（云云）。
至正六年。詔復立佛寺道宮。財用規運總管府　按
元史順帝本紀。至正六年。冬十二月甲申。詔復立大
護國仁王寺。昭應宮。財用規運總管府。凡貸民間錢
二十六萬餘錠。
至正十五年。夏六月。江浙省臣奏請。寺觀撥賜田糧。
盡行拘收。從之　按元史順帝本紀（云云）。
<other>明</other>
明定僧尼道士女冠。尊卑之分。並令拜父母。祭祀喪
服。與常人同。衣服不得用紵絲綾羅　按明會典。釋
道二教。自漢唐以來。通於民俗。難以盡廢。惟嚴其禁
約。毋使滋蔓。令甲具在最為詳密云　凡稱道士女
冠者。僧尼同。若於其受業師。與伯叔父母同。其於子
弟。與兄弟之子同　凡僧尼道士女冠。並令拜父母。
祭祀祖先。喪服等第。皆與常人同。違者。杖一百還俗
若僧道衣服。止許用紬絹布匹。不得用紵絲綾羅。違
<pb n="461"/>
者。笞五十還俗。衣服入官。其袈裟道服。不在禁限。
太祖洪武三年。令僧道自居房舍。不得僭用紅色綵
畵。建齋設醮。不許奏章上表。投拜青詞　按明會典。
凡寺觀菴院。洪武三年。令除殿宇棟梁門牕神座案
卓。許用紅色。其餘僧道。自居房舍。並不許起造斗拱。
彩畫梁棟。及僭用紅色什物牀榻椅子　按明大政
紀。洪武三年。六月癸亥。中書省奏。凡僧道建齋設醮。
不許奏章上表。投拜青詞。亦不許塑畫天地神祇。及
白蓮社明尊教白雲宗巫覡扶鸞禱聖書符呪水諸
術。並加禁止。庶幾左道不興。民無惑志。詔從之。
洪武五年。罷僧道丁錢。造周知冊。頒行天下寺觀
　按明會典。凡僧道給度。洪武五年。令給僧道度牒。罷
免丁錢。僧錄道錄司。造周知冊。頒行天下寺觀。凡遇
僧道。即與對冊其父兄貫籍告度日月。如有不同即
為偽冐。
洪武六年。令府州縣。止存大寺觀一所。僧道必精通
經典。方給牒。女子年未四十。不許為尼姑女冠　按
明會典。洪武六年。令各府州縣。止存大寺觀一所。并
處其徒。擇有戒行者領之。若請給度牒。必考試。精通
經典者方許　是年令民家女子。年未及四十者。不
許為尼姑女冠。
洪武十五年。十一月乙酉。定天下僧道服色袈裟法
服　按明大政紀（云云）。
洪武二十四年。禁僧道雜處於外。寺觀非舊額者。悉
毀之。佛經譯定者。不許增減辭語。道士設醮。不許拜
奏青詞　按明會典。凡清理寺觀。洪武二十四年。令
清理釋道二教。凡各府州縣寺觀。但存寬大可容眾
者一所。并居之。不許雜處於外。違者。治以重罪。親故
相隱者流。願還俗者聽　又令天下僧道。有剏立菴
堂寺觀。非舊額者。悉毀之。令佛經翻譯已定者。不許
增減辭語。道士設醮。不許拜奏青詞。各遵頒降科。儀
民有效。瑜珈教稱為善友。假張真人名。私造符籙者。
皆治以重罪　　按續文獻通考。是年辛未。勅禮部
清理釋道。曰佛本異教。漢時至自西域。當時士民崇
敬。後有去鬚髮舍兒童出家者。其修行則去色相。絕
嗜欲。潔身為善。道教始老子。至漢張道陵。以異術攝
召鬼神。禦災捍患。二教立世。久不磨滅者。以此今學
佛老者。皆不循其本俗。違教敗行。為害甚大。自今天
下僧道。凡各府州縣寺觀雖多。但存其寬大可容眾
者一所。并居之。毋雜處於外。與民相混違者。治以重
罪。
洪武二十六年。令考試僧道中式者給牒　按明會
典。凡保舉僧道。洪武二十六年。令各布政司。并直𨽻
府州縣。申呈開設僧道衙門。保舉到僧人劄付僧錄
司。道士劄付道錄司。考試如果中式就申吏部施行
　是年令司每三年考試。能通經典者。申送到部具
奏。出給度牒。
洪武二十七年。榜示僧道禁例　按明會典洪武二
十七年。令榜示天下寺觀凡歸。并大寺設砧基。道人
一人。以主差稅。每大觀道士編成班。次每班一年高
者。率領餘僧道。俱不許奔走於外。及交搆有司。以書
冊。稱為題疏。強求人財。其一二人。於崇山深谷修禪。
及學全真者聽。三四人不許。毋得私刱菴堂。若遊方
問道。必自備路費。毋索取於民。所至僧寺。必揭周知
冊。驗實不同者。拏送有司。僧道有妻妾者。許諸人趕
逐。相容隱者罪之。願還俗者聽。亦不許收民間兒童
為僧。違者。并兒童父母。皆坐以罪。年二十以下。願為
僧者。亦須父母具告。有司具奏方許。三年後。赴京考
試。通經典者。始給度牒。不通者。杖為民。有稱白蓮靈
寶火居。及僧道不務祖風。妄為議論沮令者。皆治重
罪。
洪武二十八年。奏准天下僧道。赴京考試。不通經典
者。黜還俗。年六十以上者。免試　按明會典（云云）。
<pb n="462"/>
惠宗建文三年。勅限僧道田人五畝　按續文獻通
考。建文三年秋。限僧道田人五畝。從戶科給事中陳
繼之之議也。勅禮部曰。朕聞釋道之教。其來久矣。本
以清淨空幻為宗。超世離俗為事。近代以來俗僧鄙
士。貪著自養殖貸。富豪甚至。田連阡陌。本欲以財自
奉。然利害相乘。迷不知覺。既有饒足之利。必受官府
之擾。況因此不能自守。每罹刑憲。非惟身遭僇辱。而
教亦隳焉。夫佛道本心。陰翊王化其功弘多。至於末
流。所習本乖。蠹蝕教門。致使訕毀肆行貽累。厥初朕
甚憫之。原其害教之端。實自田始。分天下寺菴宮觀。
除原無田產。外其有田者。每僧道一人。各存田五畝。
免其租稅。以供香火之費。餘田盡入官。有佃戶者。佃
者自承其業。無佃戶者。均給平民。如舊田不及。今定
數者不增。若有以祖業及歷代撥賜。為詞告言者勿
理。如原係本朝撥賜者。不在此例。凡僧道一應丁役。
並免其有。自相告訐爭訟。非干軍民者。聽其本教衙
門自治。若致傷人命。及干軍民詞訟者。仍聽有司受
理。其入理訟有司者。不許仍服僧道冠服。洪武年間。
已有清理。及開設門榜。文當申明。遵守教規。化緣者。
不在禁限。非奉朝命。不許私竊簪剃。年未五十者。不
許為尼及女冠。嗚呼多藏厚亡。老氏攸戒。除欲去累。
大覺所珍。利欲減則善心生。善人多則風俗美。欽茲
定制。永底太平。遂定銓選法。通類覆奏。
建文四年。令寺觀新剏者。歸併如舊　按明會典。洪
武三十五年。令清理釋道二教。凡歷代以來。及洪武
十五年以前。寺觀有名額者。不必歸併。新剏者。歸併
如舊（按洪武三十五年即建文四年）。
成祖永樂元年。令僧道三年一給度牒。並禁其娶妻
妾　按明會典。永樂元年。令三年一給度牒　僧道
娶妻妾者。杖八十還俗。女家同罪。離異寺觀住持。知
情與同罪。不知者不坐。若僧道假托親屬。或僮僕為
名求娶。而僧道自占者。以姦論。
永樂四年。徵天下道士。及西僧至京師　按明通紀
永樂四年十二月。徵天下道士。至京師。朝天宮神樂
觀洞神宮。修舉金籙齋法。薦皇考皇妣。車駕幸齋壇。
七日而畢。迎西僧尚師哈立麻。至京師。先是上在藩
邸。聞烏思藏有尚師哈立麻者異僧也。及即位。遣中
官侯顯齋書幣往迎。五歷寒暑。乃至車駕往視之。無
拜跪禮合掌而已。
永樂十年。申明僧道禁約　按明會典。永樂十年。諭
禮部。天下僧道。多不守戒律。民間修齋誦經。動輙較
利厚薄。又無誠心。甚至飲酒食肉。遊蕩荒淫。略無顧
忌。又有無知遇民。妄稱道人。一槩蠱惑。男女雜處無
別。敗壞風化。洪武中。僧道不務祖風。及俗人行瑜珈
法。稱火居道士者。俱有嚴禁。即揭榜申明。違者殺不
赦。
永樂十六年。定府州縣僧道人數童子投寺觀。必父
母皆允。又祖父母父母。有他子孫侍養。鄰里勘保無
礙乃許　按明會典。永樂十六年。定天下僧道。府不
過四十人。州不過三十人。縣不過二十人。限年十四
以上。二十以下。父母皆允方許。陳告有司行鄰里勘
保無礙。然後得投寺觀。從師受業。五年后。諸經習熟。
然后赴僧道錄司考試。果諳經典。始立法名。給與度
牒。不通者。罷還為民。若童子與父母不願。及有祖父
母父母。無他子孫侍養者。皆不許。有年三四十以上
先會出家。而還俗及亡命黥刺。亦不許寺觀住持容
留。違者罪之。
永樂二十二年。十二月甲寅。命禮部。集僧道於慶壽
海印二寺。及靈濟宮。各建揚大齋七晝夜　按明大
政紀（云云）。
宣宗宣德元年。詔考試僧道。能通經典。方准給牒
　按明會典。宣德元年。以僧道行童。請給度牒甚多。諭
禮部。先令僧道官取勘禮部同翰林院官禮科給事
<pb n="463"/>
中及僧道官考試。能通經典。方准給與。
宣德二十年。禮部奏。不許濫收額外。僧道候考試。精
通經典者。給度牒。從之　按明大政紀。宣德二年十
二月。禮部奏。永樂十六年。太宗皇帝定制。凡願出家。
為僧道者。府不過四十人。州不過三十人。縣不過二
十人。額外不許濫收。候五年後考試。如果精通經典。
給與度牒。今天下僧道。赴京請給度牒者。多係額外
濫收。且不通經典者。多請如例悉遣歸。從之。
宣德十年。禁僧道私自簪剃。及妄言惑眾者　按明
會典（云云）。
英宗正統六年。榜示僧道禁約　按明會典。正統六
年。令僧道多有壞亂心術。不務祖風。混同世俗。傷壞
風化。都院察即遵洪武舊例。出榜禁約。違者罪之。
是年令新剏。寺觀會有賜。額者聽其居住今後再不
許私自剏建。
正統九年十月。頒釋道大藏經典於天下寺觀　按
名山藏典謨記（云云）。
正統十年三月。申禁私創寺院庵觀　按名山藏典
謨記（云云）。
正統十四年。勅僧道審係額內。并貫籍明白。精通經
典。乃許奏請給牒　按明會典。正統十四年。令僧道
應給度牒者。各僧道衙門。先行勘試。申送有司。審係
額內。并貫籍明白。仍試精通經典。方許申送禮部。覆
試中式。然後具奏請給。
代宗景泰三年。令各寺觀田。止存六十畝為業　按
明會典。景泰三年。令各處寺觀田土。每所量存六十
畝為業。其餘撥與小民。佃種納糧。
景泰六年。令僧道持行修潔。又丁多不係軍。匠等戶。
仍審係額內。方許收度　按明會典。景泰六年。令僧
道務要持行修潔。本戶丁多不係軍匠。鹽竈等籍里
老保結呈縣覆實具申府司類呈該部。方許收度。仍
勘各寺觀。原定額數。如已數多不與出給。
英宗天順八年。詔京城內外寺觀。今後不許增修請
額　按明會典（云云）。
憲宗成化元年。皇太后壽誕。建設齋醮　按明大政
絕成化元年二月。皇太后壽誕。令僧道建設齋醮。給
事中張寧。劾禮部尚書姚夔。斂會大臣。收買炷香。詣
寺觀行禮祈福。祇壞風俗傷名教。寧疏云。邇者。恭遇
皇太后誕日。令僧道建設齋醮。此見皇上將欲表揚
孝道。慰悅聖慈。無所不用其極之心也。諸大臣及百
執事。但當和衷助德。仰贊至情。上綏懿祉。則敬承道
德。允合舊章。而禮部尚書姚夔等。乃於各衙門。斂會
財物。收辦炷香。約至期赴壇行禮。為儒者自失其守
業彼者。烏知其非臣。雖至愚。為此深惜。切惟。人臣之
於君。願其福也。則當勸修德。善願其壽也。則當勸去
逸欲願天心之向順也。則當相之保和小民廉濟四
海。故曰。求福不回天壽平格。又曰。欲王以小民受天
永命。未聞以禱祀得福。丹藥致壽。假符瑞以永天命
者。今乃不能盡。所當為徒以瓣香尺楮。列名其上。宣
揚於佛老之神明。率而拜曰。為朝廷祈福祝壽。天地
鬼神。山川河岳。昭布森列可厚誣以是哉。不報。
成化六年。陳音請降佛子真人位號。不聽　按名山
藏典謨記。成化六年三月。翰林院編修陳音。請佛子
法王真人。妖妄之徒。乞降其位號。杜其恩賞。上曰。佛
子真人名號。祖宗之舊。如何可更。
成化十年。給度僧道　按名山藏典謨記。成化十年
六月。給度僧道。南京監察御史任英言。比水旱澇相。
仍災異迭見。內地荐饑。邊塞多警。京城內外。民食孔
艱。若復行給度。則天下僧道紛集京師。米價益貴。況
此輩奸盜者多。即如四川僧徒悟昇。乃為賊首。乞罷
其令。不從。
成化十二年三月。禮部尚書鄒幹奏。近年度牒僧道
過多。乞定為限制。從之　按明大政紀（云云）。
<pb n="464"/>
成化十三年。勅定僧道住持人數　按明會典。成化
十三年凡。僧道住持勅。建寺觀許。二人勅。賜并在外
寺觀。各止許一人。
成化十八年。定僧道犯罪不還俗令　按名山藏典
謨記。成化十八年十二月。定僧道犯公罪。不還俗人。
令巡撫南直𨽻兵部尚書兼左副都御史王恕奏言。
律法僧道犯罪。曾經決罰者。並令還俗。而江浙僧道。
多因被人侵占田土。負欠租稅。詿誤致罪者。請同常
人收贖法。勿令還俗。都察院會六部議覆奏。從之著
為令。
成化二十年。大度僧道。以救饑　按名山藏典謨記。
成化二十年十月。給空名度牒一萬紙。分送山陜。令
募民願為僧道者。令詣避災處。輸粟十石。給度之。十
二月預度天下僧道六萬人。以救山陜饑。
成化二十三年。令僧道還俗養親。是歲僧乃方士俱
謫降　按明會典。成化二十三年。令僧道有父母現
存。無人侍養者。不問有無度牒。許令還俗養親
　按明通紀。成化二十三年九月。僧繼曉發。原籍為民。
方士太常卿趙玉芝鄧常思等俱謫。戍邊四川番僧
國師法王領占竹等悉降革職事并追奪累次降勅
印信儀仗發回四川原居光相寺居住。
孝宗弘治五年四月。禁齋醮戒壇之妄　按名山藏
典謨記（云云）。
弘治七年。定僧道尼姑女冠律例　按明會典。凡僧
道罪犯。弘治七年。令僧道尼姑女冠。有犯奸淫者。就
於本寺觀菴院。門首枷號一箇月。滿日發落。
弘治十三年。定僧道及漢人。習學番教律例　按明
會典。弘治十三年。奏准僧道官。僧人道士。有犯挾妓
飲酒者。俱問發原籍為民。若奸拜認義父母親屬。俱
發邊衛充軍　凡僧道額外擅收徒弟者。問發口外
為民。往持還俗。僧道官知而不舉者。罷職　凡漢人
出家。習學番教。不拘軍民。僧否關給度牒。俱問發原
籍。各該軍衛。有司當差。若漢人冐作番人。發邊衛充
軍　凡僧道擅收徒弟。不給度牒。及民間子弟。戶內
不及三丁。或在十六以上而出家者。俱枷號一箇月。
並罪坐。所由僧道官及住持。知而不舉者。各罷職還
俗。僧道犯罪。雖未給度牒。悉照僧道科斷。該還俗者。
查發各原籍當差。若仍於原寺觀菴院。或他寺觀菴
院潛住者。並枷號一箇月。照舊還俗。僧道官及住持。
知而不舉者。各治以罪。
弘治十六年。詔建壽塔。及撰真人誥命。既而皆罷之
　按明通紀。弘治十六年。詔建壽塔於朝陽門外。既
而罷之。時大學士劉健等上言。前代人主。信佛莫如
梁武。帝卒餓死臺城。本以求福。反以致禍。觀諸往事。
可為明鑒。我祖宗相傳治天下。以堯舜周孔之道而
已。浮屠異端。蠧財惑眾。何關於治。欲造佛塔。非所以
訓天下垂後世也。又令撰真人杜永祺等誥命及封
號。健等復言。竊惟。異端不可信。誥命不當與。夫誥命
朝廷所以獎賢勵能。雖卿士大臣。必待秩滿考最。乃
得頒給。況祖宗廟號。不過十六字。親王及文武有功
德者。諡號一二字。此輩何賢何能。封號至十八字。流
布朝野。傳聞後世。皆曰朝廷所給。與儒臣所撰擬也。
天下後世。其謂之何。疏入有旨俱報罷。
武宗正德二年。五月。月食。度天下僧道四萬人　按
名山藏典謨記（云云）。
正德十六年。禁私剏菴院寺觀。及私度僧道尼姑女
冠　按明會典。正德十六年。奏准今後再有私剏菴
院寺觀。私度僧道尼姑女冠者。拏問治罪寺觀拆毀
入官　凡寺觀菴院。除見在處所外。不許私自剏建
增置。違者。杖一百。還俗僧道。發邊遠充軍。尼僧女冠。
入官為奴。若僧道不給度牒。私自簪剃者。杖八十。若
由家長。家長當罪。寺觀住持。及受業師。私度者。與同
罪並還俗。
<pb n="465"/>
世宗嘉靖二年。以楊廷和鄭一鵬等言。暫停齋醮
　按明通記。嘉靖二年三月。楊廷和等。疏請斥遠僧道。
停罷齋醮。九卿喬宇等。各疏諫止。上曰。覧卿等言。具
見忠愛至意。朕已知之　　按明大政紀。嘉靖二年。
閏四月。停齋祀。初太監崔文。以禱祀誘帝。大學士廷
和力諫。不聽臺諫言之。俱不報。給事中鄭一鵬上言。
臣巡光祿見。正德十六年五月。以來宮中。自常膳外。
少有所取。邇者。禱祀繁興。制用漸廣。乾清坤寧諸宮。
各建齋醮。西天西番漢經。諸廠亦各有之。至於五花
宮。乾清宮。西暖閣。坤寧宮。東次閣。亦有之。或連日夜。
或間日一舉。或一日再舉。經筵俱虗設。而無所用矣。
傷太平之業。失天下之望。莫此為甚。臣謂。挾此術者。
必皆魏彬張銳之餘黨。曩以欺先帝。使生民塗炭。海
內虗耗。先帝已誤。陛下豈容再誤。陛下亟誅之遠之
可也。臣放金錢一醮蔬腐之費。至萬有八千。其餘不
知幾十萬也。以月計之。不知幾百萬也。今天災時變。
月無虗日。京師之民。至有裹席行乞。母子裸而餓死
者。州縣則徵發繁擾。仍以饑饉。窮者轉為盜賊。良者
糜於兵刃。邊境之民。日夜望風。荷戈而不得食。陛下
以為今之民怨耶樂耶。忍斂民怨。不忍傷[佞-二+〦]倖之心。
忍拂元臣弼士之諫。不忍違寺僧之請。此愚臣之所
未解也。伏願。改西天廠。為寶訓廠。以貯祖宗御製諸
書。西番廠為古訓廠。以貯五經子史諸書。漢經廠為
聽納廠。以貯諸臣奏疏。選內臣謹畏者。司其筦鑰。陛
下經筵之暇。遊息其中則壽。何以不若堯舜治。何以
不若唐虞哉。帝曰。天時饑饉。齋祀暫且停止。
嘉靖六年。勅發尼僧道姑出嫁　按明會典。嘉靖六
年。奏准尼僧道姑。發還原籍出嫁。其菴寺房室土地。
盡數入官。
嘉靖八年。禁婦女出入寺觀。及多蓄行童　按明會
典。靖嘉八年。奏准凡宦戚施捨寺觀。不許容令婦女
出入。及多蓄行童。若有私自簪剃。并犯奸者。各照律
例問擬。
嘉靖十八年。勅僧道照額設定數。每名納銀十兩
　按明會典。嘉靖十八年。奏准僧道照國初額設定數。
每僧道一名。納銀十兩。在內於兩京工部。在外於各
布政司。直𨽻於各府。上納類解。免其赴京。其兩京兩
度。在京准二千名。南京一千名。
嘉靖二十九年。定僧道官。及僧道律例　按明會典。
嘉靖二十九年。定僧道官。受財枉法滿貫　凡僧道
官。係京官具奏提問。在外依律。徑自提問。受財枉法
滿貫。亦問充軍及僧道。有犯姦盜詐。偽逞私爭訟怙
終故犯并一應贓私罪名有玷清規妨礙行止者。俱
發還俗。若犯公事失錯。因人連累及過誤致罪。於行
止戒規無礙者。悉令運炭納米等項。各還職為僧為
道　僧道犯罪。曾經決罰者。並令還俗。
嘉靖三十三年。題准僧道。由戶部咨禮部。填給度牒
　按明會典。嘉靖三十三年。題准各府州縣。納解年
終造冊連庫收繳送戶部。給與號紙一張。咨送禮部。
填給度牒。
嘉靖三十七年。議准僧道度牒。每名量減銀四兩
　按明會典（云云）。
穆宗隆慶六年。題准禮部印發空頭度牒通行。各處
召納。如有來京請給者。赴戶部納銀五兩。發號紙送
禮部給牒　按明會典（云云）。
神宗萬曆元年。勅五城御史驅令遊食僧道回籍。禁
私自簪剃。及不著本等冠服者　按明會典。萬曆元
年。令五城御史。查各寺觀菴院。有遊食僧道。驅令回
籍仍比照居民保甲法置立油牌開寫年貌籍貫。以
便稽查其有。私自簪剃。及不穿戴本等冠服者。訪拏
治罪。
萬曆十三年。定僧道於寺觀神廟。刁姦婦女。及縱令
婦女於寺觀神廟律例　按明會典。萬曆十三年。定
<pb n="466"/>
僧道軍民人等。於各寺觀神廟。刁姦婦女。因而引誘
逃走。或誆騙財物者。俱發附近充軍民人夢等。縱令
婦女於寺觀神廟有犯者。問罪枷號一箇月發落
　年萬曆　　年。勅禁私建寺觀。僧道果戒行無碍。始
准給牒。其不守清規者。令還俗務農　按春明財餘
錄。宗伯沈鯉。拆毀寺觀。疏看得戶部尚書王遴條議。
要將近日私創寺觀庵院。盡數拆毀。僧道者四十以
下。無度牒者。盡數騙逐歸農。流寓者。遞歸本籍。土著
者。收入里戶。白蓮羅道等會惑眾糜列者。悉從重懲
治。一節為照。異端之術。足以惑世誣民。苟非禮教素
明。未有不蠱。於福田利益之說偷。在昔已然。其風猶
未甚也。邇來遊手遊食之輩。布滿中外。此倡彼和。莫
可收拾。以致梵宇琳宮。星棋布。而無知之。民約會進
香建幟號佛者。日充斥於道塗。豈直民財糜費上虧
惟正之供。且風俗漸偷。釀成地方之禍。臣等目擊茲
獘。方欲申飭。今尚書王遴條奏。及此深得移風易俗。
足國裕民至計相應酌議題請恭候命下移咨兩京
都察院轉行五城內外。及天下司府州縣地方大小
寺觀庵院。除係古剎。及奉有欽依建置。照舊存留。聽
其焚修外。若係近日私創庵院。招集僧尼。瀆祀不經
者。悉行拆毀入官。以後再不許新立增置。違者。依律
問遣。僧道曾經給有度牒。年四十以上者。照舊存留。
其年四十以下。未經給度牒者。查果戒行無碍。始准
查照見行事例申送納給度牒。如不行給度牒削剃
不守清規。與流寓遊食之徒。一并驅逐。原籍務農。當
差一切白蓮羅道。募緣僧道。及約會燒香。頭戴甲馬。
口稱佛號。等項愚民。在內聽緝事衙門。在外著巡邏
員役。嚴加禁捕。務得會首倡率之人。依律枷號治罪。
知情故縱者。罪亦如之。勿視虗文。務臻實效。然臣等
猶有過計焉。夫禮者。禁於未然。易為力。而已然者。難
為功。查得僧道之禁。即今言官建白。本部議覆。不啻
三令五申矣。而齋醮施捨。愈昌愈熾。俾異端者。流安
坐而享富厚。豈盡左道之愚。人抑亦崇尚者之自
愚耳。崇之於彼。而欲禁之。於此猶聚羶而驅蠅。增薪
而止沸也。其將能乎今。宜於禁令之外。仍以禮教隄
防之乞勅各撫按嚴督各該守令毋專以簿書期會
為急。而以移風易俗為要。申明聖諭。勸化愚民。教以
君臣父子之常道。示以農桑衣食之恒業。曉以惠迪
從逆之實理。喪葬必依家禮。有擅作佛事者必罰。祈
年必於方社。有揭榜消禳者必罪。大經既正。邪慝漸
消。行之既久。果於風化有裨。不為俗吏。吏部開著上
考脫有奉行未至。亦宜罰治。以示創懲。庶幾教化與
法制並行。民風與世道咸賴矣。奉神宗旨。各處寺觀
庵院。除古剎及勅建有名的。照舊存留。其餘私創無
名。黷祀不經的。兩京著五城御史。在外撫按官。嚴行
稽查應改應毀。酌量區處。具奏餘依擬。
<other>皇清</other>
<other>天聰六年</other>
大清會典。釋道二教。亦
王化所不廢。惟嚴其禁約。毋使滋蔓。令甲具在。最
為詳密云　凡僧道度牒。天聰六年。定各廟僧
道。設僧錄司道錄司總管。凡通曉經義。恪守清
規者。給與度牒　是年定僧道不許自買人簪
剃。違者治罪。
<other>順治二年</other>
大清會典。順治二年。定內外僧道。俱給度牒。以防奸
偽。其納銀之例停止。凡寺廟庵觀若于處。僧道
若干名。各令住持。詳查來歷。具結投遞僧道官。
僧道官仍具總結在京城內外者。俱令報部。在
直省者。赴該衙門投遞。彚送撫按。轉行解部。頒
給度牒。不許冐充混領事發罪坐經管官　是
年定內外僧道。有不守清規。及犯罪為僧道者。
住持舉首。隨匿不舉。一體治罪。頂名冐籍度牒
<pb n="467"/>
者。嚴究治罪　又定內外寺廟庵觀。凡有明朝
舊敕。盡行繳部。不許隱藏。又嚴禁京城內外。不
許擅造寺廟佛像。如呈報禮部。方許建造。其現
在寺廟佛像。亦不許私自拆毀。僧道住處。不許
私自遷徙。移出佛像。及自置錄簿募化。併不許
私自削髮為僧。僧道官住持縱隱。一體治罪。
<other>順治三年</other>
大清會典。順治三年。令在京寺廟庵觀。不許僧尼道
士混處。及閒雜俗人居住。工部五城查明。僧道
官容隱者。一體重治　又定嚴禁京城僧道。沿
街設置神像。念誦經呪。或持擊梆磬募化者。該
管僧道官。即行重治。如住持募化。罪及闔寺。如
散眾募化。罪坐住持。併該管僧道官。一體治罪。
<other>順治四年</other>
大清會典。凡僧道官補授。順治四年。題准在京僧道
錄司。由禮部考取。移咨吏部補授。各府州縣僧
道等官。令各布政司。遴選保舉。報部轉咨吏部
授職。
<other>順治六年</other>
大清會典。順治六年。題准內外僧道。必有度牒。方准
住持。焚修該部。刊刻度牒印。發各布政司。及順
天府。查境內僧道素無過犯者。每名納銀四兩。
給度牒一張。各州縣於年終申解該司。彚解戶
部。仍報禮部查考。其從前給過度牒。一并追繳。
<other>順治八年</other>
大清會典。順治八年。
諭僧道俱免納銀。如有請給度牒者。該州縣確查
呈報司府。申呈禮部。照數給發　凡道場禁。例
順治八年。定
皇城內。不許作道場。
<other>順治九年</other>
大清會典。順治九年。
諭僧尼道士。已領度牒者。務恪守清規。用本等衣
帽。住居本寺廟。如未領度牒。私自為僧尼道士
及用喇嘛衣服往來者。照例治罪。
<other>順治十五年</other>
大清會典。順治十五年。題准直省僧尼道士。已經給
過漢字度牒者。盡行查繳。送部照數。換給滿漢
字度牒。并確查先年已納銀者。換給新牒。未納
銀者。納銀給牒。
<other>順治十七年</other>
大清會典。順治十七年。議准僧道度牒。免其納銀。令
各該撫。詳開花名年貌籍貫。及焚修寺廟。備造
清冊。併送紙張。投部印給度牒。
<other>康熈元年</other>
大清會典。康熈元年。定凡作道場者。止許在本家院
內。其當街搭蓋蓆棚揚旛掛榜。及僧道張傘捧
托香帛遶街行走取水畫地開酆都穿戴盔甲
等項。俱行禁止。違者。僧道責二十板為民。該管
僧道官革職。其作道場之家係官交。該部議處
係民治。以違禁之罪。
<other>康熙四年</other>
大清會典。康熙四年。題准除興京盛京。及京城寺廟
遵
諭建設外。其前代敕建寺廟。應各設僧道十名。私
建大寺廟。各設八名。次等寺廟。各設六名。小寺
廟各設四名。最小寺廟。各設二名　又題准本
戶不及三丁。及十六歲以上。不許出家。違例者
枷號一個月。僧道官及住持。知而不舉。一併治
罪。罷職還俗。
<other>康熙六年</other>
大清會典。康熈六年。禮部通計直省勅建大寺廟。共
六千七十三處。小寺廟共六千四百九處。私建
<pb n="468"/>
大寺廟。共八千四百五十八處。小寺廟共五萬
八千六百八十二處。僧十一萬二百九十二名。
道士二萬一千二百八十六名。尼八千六百十
五名。通共寺廟。七萬九千六百二十二處。僧尼
道士。十四萬一百九十三名。
<other>康熈十三年</other>
大清會典。康熈十三年。議准在外僧道等官。由各該
撫。移咨禮部詳查。轉咨吏部補授。准其註冊。停
其具題。仍知會禮部填給劄付。移咨該撫。行令
任事。
<other>康熈十五年</other>
大清會典。康熈十五年。題准凡僧尼道士。不領度牒。
私自簪剃者。杖八十為民。有將逃亡事故。度牒
頂名冐替者。責四十板入官。該管僧道官。俱革
職還俗　是年題准停止給發度牒。
<other>康熈十六年</other>
大清會典。康熈十六年。令京城內寺廟庵院。不許設
教聚會。男女混雜。併不許搭蓋高臺。演戲斂錢。
酬神賽會。僧道錄司。併該管僧道官。不時親查。
有違禁者。執送本部。將本人及寺廟住持。一併
治罪。該管僧道官。不行查拿。本部參處。
<other>康熈二十二年</other>
大清會典。康熈二十二年。議准仍給盛京僧道度牒。
<other>康熈二十三年</other>
大清會典。康熈二十三年。議准臺灣僧道舊牒。追繳
送部。換給度牒。
<other>康熈五十年</other>
御製文集。康熈五十年。十二月十五日。
上諭禮部。近見直𨽻各省。創建寺廟者甚多。建造寺
廟。則佔踞百姓田廬。既成之後。愚民又為僧道。
日用湊集。銀錢購買。貧人田地給與。以致民田
漸少。且遊民充為僧道。窩藏逃亡罪犯行事不
法者甚多。實擾亂地方。大無益於民生者也。著
各省督撫。及地方官。除原有寺廟外。其創建增
修。永行禁止。

（圖書集成）神異典二氏部彚考卷下（終）

<article id="n1661">(古今圖書集成)神異典釋教部紀事</article>

No. 1661
<sarticle>（圖書集成）神異典釋教部紀事卷上</sarticle>

佛法金湯編。牟子融之後。蒼梧儒生。獻帝興平二年。
因世亂無仕官意。銳志佛道。乃製理惑論三十七篇。
其文有問曰。何以正言佛。佛為何謂乎。牟子曰。佛者
覺也。猶三皇神五帝聖也。佛乃道德之元祖。神明之
宗緒。佛之言覺者。恍惚變化。分身散體。或存或亡。能
小能大。能圓能方。能老能少。能隱能彰。蹈火不燒。履
刃不傷。在污不染。在禍不殃。不行而到。無作而光。故
號為佛。問曰。夫至實不華。至詞不飾。珠玉少而貴。瓦
礫多而賤。聖人製七經之本。不過三萬言。眾事備焉。
今佛經卷以萬計。言以億數。非一人力所能堪也。僕
以為煩而不要。牟子曰。江海所以異於行潦者。以其
深廣也。五嶽所以別於丘陵者。以其高大也。若高不
絕山阜。跛羊凌其巔。深不絕涓流。孺子浴其淵。麒麟
不處苑囿之中。吞舟之魚。不游數仞之溪。何者。小不
能容大也。佛經前說億載之事。却道萬世之要。太素
未起。太始未生。其微不可握。其纖不可入。佛悉彌綸
其廣大之外。剖析其杳渺之內。靡不紀之。故其經卷
以萬計。言以億數。多多益具。眾眾益富。何不要之有。
問曰。佛道至尊至大。堯舜周孔。曷不修之乎。七經之
中。不見其辭。子既躭詩書悅禮樂。奚為復好佛道。竊
<pb n="469"/>
為吾子不取。牟子曰。書不必孔子之言。藥不必扁鵲
之方。合議者從。愈病者良。君子博取眾善。以輔其身。
子貢云。夫子何常師之有堯事尹壽。舜事務成。旦學
呂望。丘學老聃。亦不具見於七經也。況佛身相好變
化。神力無方焉。能捨而不學乎。五經事義。或有所缺。
佛不見記。何足怪哉。問曰。佛有三十二相八十種好。
何其異於人之甚也。殆富耳之語。非實之云。牟子曰。
少所見多所怪。覩馲駝言馬腫背。堯眉八采。舜目重
瞳。臯陶鳥喙。文王四乳。禹耳三漏。周公背僂。伏羲龍
鼻。仲尼反宇。老子日角目元。鼻有雙柱。手把十文。足
踏二五。此非異於人乎。佛之相好奚疑哉。問曰。子以
經傳之辭。華麗之說。褒贊佛行。稱譽其德。高者凌青
雲。廣者踰地圻。得無踰其本過其實乎。牟子曰。吁吾
之所褒。猶以塵埃附嵩岱。收朝露投滄海。子之所謗。
猶握瓢觚欲減江海。操耕耒欲損崑崙。側一拳以翳
日光。舉土塊以塞河衝。吾所褒不能使佛高。子之毀
不能令其下也　　曹植精通書藝。邯鄲淳稱為天
人。每讀佛經。輒留連嗟玩。以為至道之極宗。甞遊漁
山。聞空中梵天之響。清揚哀婉。因倣其聲。寫為梵唄。
今法事有漁山梵。即其餘奏也。甞著辨道論。言仙道
虗妄。
三國志劉繇傳。繇泝江南保豫章駐彭澤。笮融先至。
殺太守朱皓。入居郡中。繇進討融。為融所破。更復招
合屬縣攻破融。融敗走入山。為民所殺。繇尋病卒。時
年四十二。笮融者。丹陽人。初聚眾數百。往依徐州牧
陶謙。謙使督廣陵彭城運漕。遂放縱擅殺。坐斷三郡
委輸以自入。乃大起浮圖祠。以銅為人。黃金塗身。衣
以錦采。垂銅槃九重。下為重樓閣道。可容三千餘人。
悉課讀佛經。令界內及旁郡人有好佛者聽受道。復
其他役以招致之。由此前後遠近至者。五千餘人。戶
每浴佛。多設酒飯。布席于路。經數十里。民人來觀。及
就食且萬人。費以巨億計。曹公攻陶謙。徐土搔動。融
將男女萬口馬三千匹走廣陵。廣陵太守趙昱。待以
賓禮。先是彭城相薛禮。為陶謙所逼。屯秣陵。融利廣
陵之眾。因阻誅殺昱。放兵大略。因載而去過殺禮。然
後殺皓。
佛法金湯編。闞澤會稽山陰人。好學居貧。為人傭書
自給。所寫既畢。則能誦記。由是博覽羣籍。虞翻見而
稱之曰。闞生矯傑仲舒子雲流也。孫權辟之。補西曹
掾。復拜太子太傅。為尚書令。封都鄉候。甞捨宅為德
潤寺。權甞問曰。孔子制述典訓。教化來葉。老莊修身
自玩。放浪山水。歸心澹泊。何事佛為。澤曰。孔老二教。
法天制用。不敢違天。佛之設教。諸天奉行。不敢違佛。
以此言之。優劣可見也。
齊春秋。晉安王子懋字雲昌。武帝子也。年七歲時。母
阮叔媛常病危篤。請僧行道。有獻蓮花供佛者。眾僧
以銅甖盛水花更鮮。子懋流涕禮佛誓曰。若使阿姨
護祐。願華竟齋如故。七日齋畢。畢更鮮紅。看視甖中。
稍有根鬚。阮病尋差。世稱其孝感。
晉書周浚傳。浚子嵩拜御史中丞。王敦密使妖人李
脫。誣嵩及周筵。潛相署置。遂害之。嵩精于事佛。臨刑
猶于市誦經云。
蔡謨傳。彭城王統上言。樂賢堂有先帝手畫佛像。經
歷宼難。而此堂猶存。宜勅作頌。帝下其議。謨曰。佛者
夷狄之俗。非經典之制。先帝量同天地。多才多藝。聊
因臨時而畫此像。至于雅好佛道。所未承聞也。盜賊
奔突。王都隳敗。而此堂塊然獨存。斯誠神靈保祚之
徵。然未是大晉盛德之形容歌頌之所先也。人臣覩
物興義。私作賦頌可也。今欲發王命勅史官。上稱先
帝好佛之志。下為夷狄作一象之頌。于義有疑焉。于
是遂寢。
王珣傳。珣弟珉。名出珣右。時有外國沙門。名提婆。妙
解法理。為珣兄弟。講毗曇經。珉時尚幼。講未半便云。
<pb n="470"/>
已解。即於別室。與法門法綱等數人自講。法綱歎曰。
大義皆是。但小未精耳。
顧眾傳。穆帝即位。何充執政。復徵眾為領軍。不起。服
闋乃就。是時充與武陵王不平。眾會通其間。遂得和
釋。充崇信佛教。眾議其糜費。每以為言。甞與充同載
經佛寺。充要眾入門。眾不下車。充以眾州里宿望。每
優遇之。
何充傳。充性好釋典。崇修佛寺。供給沙門以百數。糜
費巨億而不吝也。親友至于貧乏。無所施遺。以此獲
譏于世。阮裕甞戲之曰。卿志大宇宙。勇邁終古。充問
其故。裕曰。我圖數千戶郡。尚未能得。卿圖作佛。不亦
大乎。于時。郄愔及弟曇。奉天師道。而充與弟準崇信
釋氏。謝萬譏之云。二郗諂於道。二何[佞-二+〦]於佛。
何準傳。準字幼道。穆章皇后父也。高尚寡欲。弱冠知
名。州府交辟並不就。兄充為驃騎將軍。勸其令仕。準
曰。第五之名。何減驃騎。準兄弟中第五。故有此言。充
居宰輔之重。權傾一時。而準散帶衡門。不及人事。唯
誦佛經。修營塔廟而已。
佛法金湯編。郄超為桓溫府掾。超問謝安曰。支遁所
談。何如嵆中散。安曰。嵆盡力道。纔得半耳。超著五戒
文。更修歲月齋戒。凡齋不得甞魚肉。不御妻妾。迎中
而食。既食之後。美味甘香。一不得甞。洗心念道。歸依
三實。
晉書王湛傳。湛孫述。述子坦之。與沙門竺法甚厚。每
共論幽明報應。便要先死者。當報其事。後經年。師忽
來云。貧道已死。罪福皆不虗。惟當勤修道德。以昇濟
神明耳。言訖不見。坦之尋亦卒。
佛圖澄傳。石季龍僭位。傾心事澄。百姓因澄故多奉
佛。皆營造寺廟。相競出家。真偽混淆。多生愆過。季龍
下書料簡。其著作郎王度奏曰。佛方國之神。非諸華
所應祠奉。漢代初傳其道。惟聽西域人得立寺都邑
以奉其神。漢人皆不出家。魏承漢制。亦循前軌。今可
斷趙人悉不聽詣寺燒香禮拜。以遵典禮。其百辟卿
士逮眾𨽻例皆禁之。其有犯者。與淫祠同罪。其趙人
為沙門者。還服百姓。朝士多同度所奏。季龍以澄故
下書曰。朕出自邊戎。忝君諸夏。至于饗祀。應從本俗。
佛是戎神。所應兼奉其夷。趙百姓有樂事佛者。特聽
之。
王恭傳。恭將奔桓元。至長塘湖。遇商人錢強。強以告
湖浦尉。尉收之。以送京師。即于建康之倪塘斬之。恭
信佛道。調役百姓。修營佛寺。務在壯麗。士庶怨嗟。臨
刑猶誦佛經。謂監刑者曰。我闇于信人。所以致此。
苻堅載記。堅游于東苑。命沙門道安同輦。權翼諫曰。
臣聞。天子法駕。侍中陪乘。清道而行。進止有度。三代
末主。或虧大倫。適一時之情。書惡來世。故班姬辭輦。
垂美無窮。道安毀形賤士。不宜參穢神輿。堅作色曰。
安公道冥至境。德為時尊。朕舉天下之重。未足以易
之。非公與輦之榮。此乃朕之顯也。命翼扶安升輦。
姚興載記。興托意于佛道。公卿已下。莫不欽附。沙門
自遠而至者。五千餘人。起浮圖于永貴里。立波若臺
于中宮。沙門坐禪者。恒有千數。州郡化之事佛者。十
室而九矣。
搜神後記。晉淮南胡茂回能見鬼。雖不喜見。而不可
止。後行至揚州。還歷陽城。東有神祠。中正值民。將巫
祝祀之。至須臾頃。有羣鬼相叱曰。上官來。各迸走出
祠去。迴顧見二沙門來入祠中。諸鬼兩兩三三相抱
持。在祠邊草中伺望。望見沙門。皆有怖懼。須臾二沙
門去。後諸鬼皆還祠中。茂回於是信佛。遂精誠奉事。
佛法金湯編。顧凱之字長康。小字虎頭。工畫。桓溫引
為大司馬參軍。時沙門慧力。建瓦官寺。朝賢施者。不
過十萬。長康素貧。諾錢百萬。人皆笑之。一日於殿壁。
畫維摩像。將點眸子曰。第一日見者責施十萬。第二
日見者五萬。第三日任例責施。及開戶。光明照寺。施
<pb n="471"/>
者填塞。果得錢百萬　　何無忌。崇信佛法。造枳園
寺。以安帝西還。皇運凱泰。勸帝興起釋門。修營功德。
弘明集。宋武帝。始登位。夢一道人提鉢就乞。因而言
曰。君子前世。施維衛佛一鉢之飯。今居斯位。帝遣問
嚴公。徵其虗實。嚴公即送七佛經呈聞。
宋書張敷傳。元嘉初。敷為員外散騎侍郎祕書丞。江
夏王義恭。鎮江陵。以為撫軍功曹。轉記室參軍。時義
恭就太祖求一學義沙門。比沙門求見發遣。會敷赴
假還江陵。太祖謂沙門曰。張敷應西。當令相載。及敷
辭。上謂曰。撫軍須一意懷道人。卿可以後艑載之。道
中可得言晤。敷不奉旨曰。臣性不耐雜。上甚不悅。
范泰傳。泰暮年。事佛甚精。于宅西。立祇洹精舍。
北山錄。宋文帝謂求那䟦摩曰。弟子常欲齋戒不殺。
以身徇物。不獲從志。䟦摩曰。刑不夭命。役無勞力。則
使風雨順時。寒暖應節。百糓滋繁。桑麻[鬱-山+止]茂。如此持
齋。齋亦大矣。如此不殺。德亦眾矣。寧在缺半日之餐。
全一禽之命。然後方為弘濟耶。
太平廣記。宋王淮之字元會。瑯琊人也。世尚儒業。不
信佛法。常謂身神俱滅。寧有三世耶。元嘉中。為丹陽
令。十年得病。氣絕少時。還復暫蘇。時建康令賀道力。
省疾。適會下牀。淮之語道力曰。始知釋教不虗。人死
神存。信有徵矣。道力曰。明府生平置論不爾。今何見
而乃異之耶。淮之斂眉答云。神實不盡。佛教不得不
信。語訖而終　　宋尚書謝晦。為荊州刺史。謂塔寺
不宜在人間。當移之郭外。乃自率部下。至新寺門。遣
隊士八十。持刀斧毀壞浮圖。尊像縱橫。瓦木傾墜。俄
而雲霧暗天。風塵勃起。晦即怖走。隊人驚散。莫知所
以。晦等夜夢。咸見沙門飛騰空中光明顯赫。又見二
人形悉丈餘。容姿甚偉。厲聲嗔曰。所行反道。尋當自
知。其後隊人。滿身著癩疾。經時而死。餘人並犯法就
終。謝晦連年患瘠病。後因謀叛。合家被誅。皆非命而
卒　　宋劉齡。不知何許人。居晉陵東路城村。頗奉
佛法。於宅中立精舍。時設齋。元嘉九年三月二十七
日。父暴亡時。巫祝並云。家當更有三人喪亡。鄰家有
事道祭酒魏巨。常為章符。誑誘村里。語齡曰。君家喪
禍未已。由不奉明神也。若改事大道。必蒙福祐。不改
意者。將滅其門。齡遂敬延祭酒。罷不奉法。巨云。宜焚
經像。災乃當除耳。遂爇精舍。炎熾移日。唯屋而已。經
像幡座。儼然如故。像於中夜。大放赤光。其時諸祭酒。
有二十許人。有懼靈驗。密委去者。巨等師徒。意猶不
止。披髮禹步。執持刀索云。斥佛還故國。不得留中夏
為民害也。齡於其處。如有人毆打。頓仆於地。家人扶
起。方餘氣息。遂痿躄不能行。魏巨體內發疽。日出血
三升。不一月苦死。自外同伴。並患癩疾。鄰人東安太
守水立和。傳於東陽。時多見者　　宋魏世子。梁郡
人。奉佛精進。兒女尊修。唯婦執迷不信。女年十四病
死。七日而蘇。云可安施高座并無量壽經。世子即為
具設經座。女雖持齋戒。未常看經。今即升座。誦聲清
利。下啟父言。兒死便往無量國。見父兄及己三人。池
中已有芙蓉大花。後當化生其中。唯母獨無。不勝此
苦。故歸啟報。語竟復絕。母於是敬信法教。
宋書袁粲傳。粲初名愍孫。為太子右衛率侍中。孝建
元年。世祖率羣臣。並於中興寺八關齋。中食竟。愍孫
別與黃門郎張淹。更進魚肉食。尚書令何尚之。奉法
素謹。密以白世祖。世祖使御史中丞王謙之糾奏。並
免官。
張暢傳。暢子淹黃門郎。封廣晉縣。子太子右衛率。東
陽太守。逼郡吏。燒臂照佛。百姓有罪。使禮佛贖刑。動
至數千。并免官禁錮。
宣驗記。車母者。遭宋廬陵王青泥之難。為虜所得。在
賊營中。其母先來奉佛。即燃七燈於佛前。夜精心念
觀世音。願子得脫。如是經年。其子忽叛還。七日七夜。
獨行自南走。常值天陰。不知東西。遙見有七段火光。
<pb n="472"/>
望火而走。似村欲投。終不可至。如是七夕。不覺到家。
見其母猶在佛前伏地。又見七燈。因乃發悟。母子共
談。知是佛力。自後懇禱。專行慈悲。
南齊書周顒傳。宋明帝頗好言理。以顒有辭義。引入
殿內。親近宿直。帝所為慘毒之事。顒不敢顯諫。輒誦
經中因緣罪福事。帝亦為之小止。顒音辭辯麗。出言
不窮。宮商朱紫。發口成句。汎涉百家。長於佛理。著三
宗論。立空假名。立不空假名。設不空假名。難空假名。
設空假名。難不空假名。假名空。難二宗。又立假名空。
西凉州智林道人。遺顒書曰。此義旨趣。似非始開。妙
聲中絕。六七十載。貧道年二十時。便得此義。竊每歡
喜。無與共之。年少見長安耆老。多云。關中高勝。乃舊
有此義。常法集盛時。能深得斯趣者。本無多人。過江
東略是無一。貧道捉麈尾來。四十餘年。東西講說。謬
重一時。餘義頗見宗錄。唯有此塗。白黑無一人得者。
為之發病。非意此音猥來入耳。始是真實行道第一
功德。其論見重如此。時何引亦精信佛法。無妻妾。太
子又問顒。卿精進何如何引。顒曰。三塗八難。共所未
免。然各有其累。太子曰。所累伊何。對曰。周妻何肉。其
言辭應變。皆如此也。何引言斷食生。猶欲食肉。白魚
䱇脯糖蟹。以為非見生物。疑食蚶蠣。使學生議之。學
生鍾岏曰。䱇之就脯。驟於屈伸。蟹之將糖。躁擾彌甚。
仁人用意。深懷如怛。至於車螯蚶蠣。眉目內闕。慙渾
沌之奇。礦[殼-一]外緘。非金人之慎。不悴不榮。曾草木之
不若。無馨無臭。與瓦礫其何算。故宜長充庖廚。永為
口實。竟陵王子良。見岏議大怒。引兄點亦遁節清信。
顒與書勸令菜食曰。丈人之所以未極遐蹈。或在不
近全菜邪。脫灑離析之討。鼎爼網[(ㄇ@人)/古]之興。載䇿其來
實遠。誰敢干議。觀聖人之設膳脩。仍復為之品節。蓋
以茹毛飲血。與生民共始。縱而勿裁。將無厓畔善為
士者。豈不以恕己為懷。是以各靜封疆。罔相陵軼。況
乃變之大者。莫過死生。生之所重。無踰性命。性命之
於彼極切。滋味之在我可賒。而終身朝脯。資之以味。
彼就冤殘。莫能自列。我業久長。吁哉可畏。且區區微
卵。脆薄易矜。歂彼弱麑。顧步宜愍。觀其飲喙飛行。人
應憐悼。況可心心撲褫。加復恣忍吞嚼。至乃野牧盛
羣。閉豢重圈。量肉揣毛。以挨枝剝。如土委地。僉謂常
理。百為愴息。事豈一塗。若云三世理誣則幸矣。更快
如使此道。果然而形未息。則一往一來。一生一死。輪
迴是常事。雜報如家。人天如客。遇客日尠。在家日多。
吾儕信業。未足長免。則傷心之慘行亦息。念丈人於
血氣之類。雖無身踐。至於晨鳧夜鯉。不能不取。備屠
門財貝之經盜手。猶為廉士所棄。生性之一啟鸞刀。
寧復慈心所忍。騶虞雖饑。非自死之草不食。聞其風
者。豈不使人多愧。眾生之稟此形質。以畜肌膋。皆由
其積壅癡迷。沈流莫反。報受穢濁。歷苦酸長。此甘與
肥。皆無明之報聚也。何至復引此滋腴。自汗腸胃。丈
人得此有素。聊復寸言發起耳。
竟陵王子良傳。子良招致名僧。講語佛法。造經唄新
聲。道俗之盛。江左未有也。又與文惠太子。同好釋氏。
甚相友悌。子良敬信尤篤。數於邸園營齋戒。大集朝
臣眾僧。至於賦食行水。或躬親其事。世頗以為失宰
相體。
顧歡傳。文惠太子。竟陵王子良。並好釋法。吳興孟景
翼為道士。太子召入元圃園。眾僧大會。子良使景翼
禮佛。景翼不肯。子良送十地經與之。景翼造正一論。
大略曰。寶積云。佛以一音廣說法。老子云。聖人抱一。
以為天下式。一之為妙。空元絕于有景。神化贍于無
窮。為萬物而無為。處一數而無數。莫之能名。強號為
一。在佛曰實相。在道曰元牝。道之大象。即佛之法身。
以不守之守守法身。以不執之執執大象。但物有八
萬四千行。說有八萬四千法。法乃至于無數。行亦達
于無央。等級隨緣。須導歸一。歸一曰回向。向正即無
<pb n="473"/>
邪。邪觀既遣。億善日新。三五四六。隨用而施。獨立不
改。絕學無憂。曠劫諸聖。共遵斯一。老釋未始于當分。
迷者分之而未合。億善遍修。修遍成聖。雖十號千稱。
終不能盡。終不能盡。豈可思議。
王奐傳。奐遷散騎常侍領軍將軍。欲請車駕幸府。上
晚信佛法。御膳不宰牲。使王晏謂奐曰。吾去年為斷
殺事。不復幸詣。大臣已判。無容歘爾也。奐出為使持
節散騎常侍。都督雍梁南北秦四州郢州之竟陵司
州之隨郡軍事。鎮北將軍雍州刺史。上謂王晏曰。奐
於釋氏。實自專至。其在鎮。或以此妨務。卿相見言次
及之。忽道吾意也。
豫章文獻王嶷傳。嶷字宣儼。太祖第二子。臨終召二
子子廉子恪曰。後堂樓可安佛。供養外國二僧。餘皆
如舊。與汝遊戲後堂船。乘吾所乘牛馬。送二宮及司
徒。服飾衣裘。悉為功德。
劉虯傳。虯精信釋氏。衣麤布衣。禮佛長齋。注法華經。
自講佛義。以江陵西沙洲去人遠。乃徙居之。建武二
年。詔徵國子博士。不就。其冬虯病。正晝有白雲。徘徊
檐戶之內。又有香氣及磬聲。其日卒。年五十八。
隋書突厥傳。齊有沙門惠琳。被掠入突厥中。因謂佗
鉢曰。齊國富強者。為有佛法耳。遂說以因緣果報之
事。佗鉢聞而信之。建一伽藍。遣使聘于齊氏。求淨名
涅槃華嚴等經。并十誦律。佗鉢亦躬自齋戒。遶塔行
道。恨不生內地。
梁書范縝傳。縝在齊世。甞侍竟陵王子良。子良精信
釋教。而縝盛稱無佛。子良問曰。君不信因果。世間何
得有富貴。何得有貧賤。縝答曰。人之生。譬如一樹花。
同發一枝。俱開一帶。隨風而墮。自有拂簾幌墜於茵
席之上。自有關籬牆落於溷糞之側。墜茵席者。殿下
是也。落糞溷者。下官是也。貴賤雖復殊途。因果竟在
何處。子良不能屈。
干陀利國傳。干陀利國在南海洲上。其俗與林邑扶
南略同。出班布吉貝檳榔。檳榔特精好。為諸國之極。
宋孝武世。王釋婆羅那憐陀。遣長史竺留陀。獻金銀
寶器。天監元年。其王瞿曇修䟦陀羅。以四月八日。夢
見一僧。謂之曰。中國今有聖主。十年之後。佛法大興。
汝若遣使。貢奉敬禮。則土地豐樂。商旅百倍。若不信
我。則境土不得自安。修䟦陀羅初未能信。既而又夢。
此僧曰。汝若不信。我當與汝往觀之。乃於夢中。來至
中國。拜覲天子。既覺心異之。陀羅本工畫。乃寫夢中
所見。高祖容質。飾以丹青。仍遣使并畫工。奉表獻玉
盤等物。使人既至。模寫高祖形。以還其國。比本畫。則
符同焉。因盛以寶函。日加禮敬。
任孝恭傳。孝恭少從蕭寺雲法師讀經。論明佛理。至
是蔬食持戒。信受甚篤。而性頗自伐。以才能尚人。於
時輩中。多有忽略。世以此少之。
建平王大球傳。高祖素歸心釋教。每發誓願。恒云。若
有眾生。應受諸苦。悉衍身代。當時大球。年甫七歲。聞
而驚謂母曰。官家尚爾。兒安敢辭。乃六時禮佛。亦云。
凡有眾生。應獲苦報。悉大球代受。其早慧如此。
到溉傳。溉家門雍睦。兄弟特相友愛。初與弟洽。常共
居一齋洽。卒後。便捨為寺。因斷腥羶。終身蔬食。別營
小室。朝夕從僧徒禮誦。高祖每月三致淨饌。恩禮甚
篤。蔣山有延賢寺者。溉家世創立。故生平公俸。咸以
供焉。略無所取。
劉杳傳。杳治身清儉。無所嗜好。為性不自伐不論人
短長。及覩釋氏經教。常行慈忍。天監十七年。自居母
憂。便長斷腥羶。持齋蔬食。及臨終遺命。斂以法服載
以露車。還葬舊墓。隨得一地。容棺而已。不得設靈筵
祭醊。其子遵行之。
滕曇恭傳。曇恭豫章南昌人也。年五歲母。楊氏患熱。
思食寒瓜。土俗所不產。曇恭歷訪。不能得。銜悲哀切。
俄值一桑門。問其故。曇恭具以。告桑門曰。我有兩瓜。
<pb n="474"/>
分一相遺。曇恭拜謝。因捧瓜還。以薦其母。舉室驚異。
尋訪桑門。莫知所在。及父母卒。曇恭水漿不入口者
旬日感慟嘔血。絕而復蘇。隆冬不著璽絮。蔬食終身。
每至忌日。思慕不自堪。晝夜哀慟。其門外有冬生樹
二株。時忽有神光。自樹而起。俄見佛像及夾侍之儀
容光顯著。自門而入。曇恭家人大小。咸共禮拜久之
乃滅。遠近道俗咸傳之。
昭明太子傳。高祖大弘佛教。親自講說。太子亦崇信
三寶。遍覧眾經。乃於宮內。別立慧義殿。專為法集之
所。招引名僧。談論不絕。太子自立三諦法身義。並有
新意。普通元年四月。甘露降于慧義殿。咸以為至德
所感焉。
南平元襄王偉傳。偉晚年崇信佛理。尤精元學。著二
旨義。別為新通。又製性情幾神等論其義。僧寵及周
捨殷鈞陸。倕並名精解。而不能屈。
鄱陽忠烈王[懨-猒+火]傳。[懨-猒+火]有孝性。初鎮蜀。所生費太妃猶
停都。後於都下不豫。[懨-猒+火]未之知。一夜忽夢還侍疾。既
覺憂皇。便廢寢食。俄而都信至。太妃已瘳。後又目有
疾。久廢視瞻。有北渡道人慧龍。得治眼術。[懨-猒+火]請之。既
至空中忽見聖僧。及慧龍下鍼。豁然開朗。咸謂精誠
所致。
何點。傳點字子䀸。廬江灊人也。少時甞患渴痢。積歲
不愈。後在吳中石佛寺建講。于講所晝寢。夢一道人。
形貌非常。授丸一掬。夢中服之。自此而差。時人以為
淳德所感　　引字子季。點之弟也。甞至吳居虎丘
西寺講經論。學徒復隨之。東境守宰經途者。莫不畢
至。引常禁殺。有虞人逐鹿。鹿徑來趨。引伏而不動。又
有異鳥。如[鴳-女+隹]紅色。集講堂。馴狎如家禽焉。初開善寺
藏法師。與引遇于秦望。後還都卒于鍾山。其死日引
在般若寺。見一僧授引香奩并函書云。呈何居士。言
訖失所在。引開函乃是大莊嚴論。世中未有。又于寺
內立明珠柱。乃七日。七夜放光。太守何遠以狀啟。昭
明太子欽其德。遣舍人何思澄。致手令以褒美之。中
大通三年卒。年八十六。
劉慧斐傳。慧斐字文宣。彭城人也。甞遊于匡山。過處
士張孝秀。相得甚歡。遂有終焉之志。因不仕居于東
林寺。慧斐尤明釋典。工篆𨽻。在山手寫佛經。二千餘
卷。常所誦者。百餘卷。晝夜行道。孜孜不怠。遠近欽慕
之。論者云。自遠法師沒後。將二百年。始有張劉之盛
矣。
劉訏傳。訏字彥度。平原人也。訏善元言。尤精釋典。曾
與族兄劉。歊聽講于鍾山諸寺。因共卜築宋熈寺東
㵎。有終焉之志。
劉歊傳。歊字士光。訏族兄也。幼時甞獨坐空室。有一
老公。至門謂歊曰。心力勇猛。能精死生。但不得久滯
一方耳。因彈指而去。歊既長。精心學佛。有道人釋寶
誌者。時人莫測也。遇歊于興皇寺驚起曰。隱居學道。
清淨登佛。如此三說。
庾詵傳。詵字彥寶新。野人也。晚年以後。尤遵釋教。宅
內立道場。環繞禮懺。六時不輟。誦法華經。每日一遍。
後夜中。忽見一道人。自稱願公。容止甚異。呼詵為上
行先生。授香而去。中大通四年。因晝寢忽驚覺曰。願
公復來。不可久住。顏色不變。言終而卒。時年七十八。
舉室咸聞空中唱。上行先生已生彌陀淨域矣。
張孝秀傳。孝秀字文逸。南陽宛人也。博涉羣書。專精
釋典。普通三年卒。時年四十二。室中皆聞有非常香
氣。
孔休源傳。休源長子雲章。篤信佛理。遍持經戒。官至
岳陽王府諮議東揚州別駕。
謝舉傳。舉少博涉多通。尤長元理。及釋氏義。為晉陵
郡時。常與義僧。遞講經論。徵士何引。自虎丘山赴之。
其盛如此。
斐子野傳。子野末年。深信釋氏。持其教戒。終身飯麥
<pb n="475"/>
食蔬。中大通二年卒。高祖勅撰眾僧傳二十卷。
陶弘景傳。弘景曾夢佛授其菩提記。名為勝力菩薩。
乃詣鄮縣阿育王塔。自誓受五大戒。後太宋臨南徐
州。欽其風素。召至後堂。與談論數日而去。太宗甚敬
異之。
獨異志。梁武帝酷好佛法。然性多含恕。勅天下貢獻
綾羅錦綺。不令織鳥獸之形。恐裁翦之時。有傷生物
之意也。
佛法金湯編。梁簡文帝。委心妙法。徧覧元章。撰法集
記二百卷。法寶聯璧四百餘篇。造資敬報恩二寺
　　元帝為湘東王時。捨宮造天宮寺。請法聰居之。修
崇佛事。即位于江陵。改元承聖。甞著書曰金樓子。
佛祖統紀。陳鍼智者之兄。為梁晉安王中兵參軍。年
四十。仙人張果相之曰。死在搞月。師令行方等懺。鍼
見天堂門牌曰。陳鍼之堂。後十五年。當生於此。果後
見鍼。驚問曰。君服何藥。答曰但修懺耳。果曰。若非道
力。安能超死。竟延十五年而終。智者甞為其撰小止
觀。咨受修習。夙夜不怠。
陳書江總傳。總甞自敘其略曰。歷升清顯。備位朝列
不。邀世利。不涉權幸。甞撫躬仰天太息曰。莊青翟位
至丞相。無迹可紀。趙元叔為上計吏。光乎列傳。官陳
以來。未甞逢迎一物。于預一事。悠悠風塵。流俗之士。
頗致怨憎。榮枯寵辱。不以介意。太建之世。權移羣小。
諂嫉作威。屢被摧黜。奈何命也。後主昔在東朝。留意
文藝。夙荷昭晉。恩紀契闕。嗣位之日。時寄謬隆。儀形
天府。釐正庶績。八法六典無。所不統。昔晉武帝。䇿荀
公曾曰。周之冢宰。今之尚書令也。況復才未半古尸
素。若茲晉太尉陸玩云。以我為三公。知天下無人矣。
軒冕儻來之一物。豈是預要乎。弱歲歸心釋教。年二
十餘。入鍾山。就靈曜寺則法師。受菩薩戒。暮齒官陳
與攝山布上人遊款。深悟苦空。更復練戒。運善於心。
行慈於物。頗知自勵。而不能蔬。菲尚染塵勞。以此負
愧生平耳。總之自敘。時人謂之實錄。
姚察傳。察幼年甞。就鍾山明慶寺尚禪師。受菩薩戒。
及官陳。祿俸皆捨寺起造。并追為禪師樹[石*((白-日+田)/廾)]。文甚遒
麗。及是遇見梁國子祭酒蕭子雲書此寺禪齋詩。覧
之愴然。乃用蕭韻。述懷為詠。詞又哀切。法俗益以此
稱之。察願讀一藏經。並已究竟將終曾無痛惱。但西
向坐。正念云。一切空寂。其後身體柔軟。顏色如恒。察
諳識內典。所撰寺塔及眾僧文章。特為綺密。
王固傳。固清虗寡欲。居喪以孝聞。又崇信佛法。及丁
所生母憂。遂終身蔬食。夜則坐禪。晝誦佛經。兼習成
實論義。而於元言非所長。甞聘於西魏。因宴饗之際。
請停殺一羊。羊於固前跪拜。又宴於昆明池。魏人以
南人嗜魚。大設[(ㄇ@人)/古]網。固以佛法呪之。遂一鱗不獲。
傅縡傳。縡篤信佛教。從興皇寺惠朗法師。受三論。盡
通其學。時有大心暠法師。著無諍論。以詆之。縡乃為
明道論。用釋其難。其略曰。無諍論言。比有弘三論者。
雷同訶詆。恣言罪狀。歷毀諸師。非斥眾學。論中道而
執偏心。語忘懷而競獨勝。方學數論。更為讎敵。讎敵
既搆。諍鬥大生。以此之心。而成罪業。罪業不止。豈不
重增生死太苦聚集。答曰。三論之興。為日久矣。龍樹
創其源。除內學之偏見。提婆揚其旨。蕩外道之邪執。
欲使大化流而不壅。元風闡而無墜。其言曠其意遠。
其道博其流深。斯固龍象之騰驤。鯤鵬之摶運。蹇乘
決羽。豈能觖望其間哉。頃代澆薄。時無曠士。荀習小
學。以化蒙心。漸染成俗。遂迷正路。唯競穿鑿。各肆營
造。枝葉徒繁。本源日翳。一師解釋。復異一師。更改舊
宗。各立新意。同學之中。取寤復別。如是展轉。添糅倍
多。總而用之。心無的准。擇而行之。何者為正。豈不渾
沌傷竅。嘉樹弊牙。雖復人說非馬家握靈虵以無當
之巵同畫地之餅矣。其於失道。不亦宜乎。攝山之學。
則不如是。守一遵本無改作之過。約文申意。杜臆斷
<pb n="476"/>
之情。言無預說。理非宿構。覩緣爾乃應見敵。然後動
縱橫絡繹。忽怳杳冥。或彌綸而不窮。或消散而無所。
煥乎有文章。蹤朕不可得。深乎不可量。即事而非遠。
凡相酬對。隨理詳覈。有何嫉詐干犯諸師。且諸師所
說。為是可毀。為不可毀。若可毀者。毀故為衰。若不可
毀。毀自不及法師。何獨蔽護不聽毀乎。且教有大小。
備在聖誥。大乘之文。則指斥小道。今弘大法。寧得不
言大乘之意耶。斯則褒貶之事。從弘放學與奪之辭。
依經議論。何得見佛說。而信順在我語。而忤逆無諍。
平等心如是耶。且忿恚煩惱。凡夫恒性。失禮之徒。率
皆有此。豈可以三修。未愜六師懷恨。而蘊涅槃妙法。
永不宣揚。但冀其忿憤之心。既極恬淡之寤自成耳。
人面不同。其心亦異。或有辭意相反。或有心口相符。
豈得必謂他人說中道。而心偏執。己行無諍。外不違
而內平等。讎敵鬬訟。豈我事焉罪業。聚集鬬諍者所
畏耳無諍論言。攝山大師誘進化導。則不如此。即習
行於無諍者也。導悟之德。既往淳一之風。已澆競勝
之心。阿毀之曲。盛於茲矣。吾願息諍以通道。讓勝以
忘德。何必排拂異家生其恚怒者乎。若以中道之心。
行於成實。亦能不諍。若以偏著之心。說於中論。亦得
有諍。固知諍與不諍。偏在一法。答曰。攝山大師。寔無
諍矣。但法師所賞。未衷其節。彼靜守幽谷。寂爾無為。
凡有訓勉。莫匪同志。從容語嘿。物無間然。故其意雖
深。其言甚約。今之敷暢。地勢不然。處王城隅居聚之
落之內。呼吸顧望之客。脣吻縱橫之士。奮鋒頴勵羽
翼。明目張膽。被堅執銳。騁異家衒別解。窺伺間隙。邀
冀長短。與相酬對。捔其輕重。豈得默默無言。唯唯應
命。必須掎摭同異。發擿玼瑕。忘身而弘道。忤俗而通
教。以此為病。益知未達。若令大師。當此之地。亦何必
默己而為法師所貴耶。法師又言。吾願息諍以通道。
讓勝以忘德。道德之事。不止在諍與不諍。讓與不讓
也。此語直是人間所重。法師慕而言之。竟未知勝。若
為可讓也。若他人道高。則自勝不勞讓矣。他人道劣。
則雖讓而無益矣。欲讓之辭。將非虗設。中道之心。無
處不可成。寔三論何事致乖。但須息守株之解。除膠
柱之意。是事皆中也。來旨言諍與不諍。偏在一法。何
為獨褒無諍耶。詎非矛楯。無諍論言。邪正得失。勝負
是非。必生於心矣。非謂所說之法。而有定相。論勝劣
也。若異論是非。以偏著為失。言無是無非。消彼得失。
以此論為勝妙者。他論所不及。此亦為失也。何者凡
心所破。豈無心於能破。則勝負之心不忘。寧不存勝
者乎。斯則矜我為得棄他之失。即有取舍。大生是非。
便是增諍。答曰。言為心使。心受言詮。和合根塵。鼓動
風氣。故成語也。事必由心。實如來說至於心造。偽以
使口。口行詐以應心。外和而內險。言隨而意逆。求利
養引聲名。入道之人。在家之士。斯輩非一。聖人所以
曲陳教誡。深致防杜說見在之殃咎。敘將來之患害。
此文明著。甚於日月。猶有亡愛軀冐峻制蹈湯炭甘。
虀粉必行。而不顧也。豈能悅無諍之作。而回首革音
耶。若弘道之人。宣化之士。心知勝也。口言勝也。心知
劣也。口言劣也。亦無所苞藏。亦無所忌憚。但直心而
行之耳他。道雖劣。聖人之教也。己德雖優。亦聖人之
教也。我勝則聖人勝。他劣則聖人劣。聖人之優劣。蓋
根緣所宜爾。於彼於此。何所厚薄哉。雖復終日按劍。
極夜擊析。瞋目以爭得失。作氣以求勝負。在誰處乎。
有心之與無心。徒欲分別虗空耳。何意不許我論說。
而使我謙退。此謂鷦鵬已翔於寥廓。而虞者猶窺藪
澤而求之。嗟乎丈夫。當弘斯道矣。無諍論言。無諍之
道。通于內外。子所言須諍者。此用末而救本。失本而
營末者也。今為子言之。何則若依外典。尋書契之前。
至淳之世。朴質其心。行不言之教。當于此時。民至老
死。不相往來。而各得其所。復有何諍乎。固知本來不
諍。是物之真矣。答曰。諍與無諍。不可偏執。本之與末。
<pb n="477"/>
又安可知。由來不諍。寧知非末。於今而諍。何驗非本。
夫居後而望前。則為前居前。而望後則為後。而前後
之事。猶如彼此。彼呼此為彼。此呼彼為彼。彼此之名。
的居誰處。以此言之萬。事可知矣。本末前後。是非善
惡。可恒守邪。何得自信聰明。廢他耳目。夫水泡生滅。
火輪旋轉。入牢穽受。羈紲生憂。畏起煩惱。其失何哉。
不與道相應。而起諸見故也。相應者。則不然。無為也
無不為也。善惡不能偕。而未曾離善惡。生死不能至。
亦終然在生死。故得永離。而任放焉。是以聖人。念繞
桎之不脫。愍黏膠之難離。故殷勤教示。備諸便巧。希
向之徒涉。求有類雖。驎角難成。象形易失。寧得不髣髴
。遐路勉勵。短晨且當念己身之善惡。莫揣他物。而
欲分別。而言我聰明我知見我計校我思維。以此而
言。亦為疎矣。他人者實難測或。可是凡夫真爾亦可。
是聖人。俯同時俗所宜。見果報所應覩。安得肆胷衿
盡情性。而生譏誚乎。正應虗己。而遊乎世。俛仰於電
露之間耳。明月在天。眾木咸見。清風在林。羣籟畢響。
吾豈逆物哉。不入鮑魚。不甘腐鼠。吾豈同物哉。誰能
知我共行斯路。浩浩堂堂乎。豈復見有諍為非。無諍
為是。此則諍者自諍。無諍者自無諍。吾俱取而用之。
寧勞法師。費功夫點筆紙。但申於無諍弟子。疲脣舌
消[晷-人+卜]漏。唯對於明道。戲論於糟粕哉。必欲且考真偽。
暫觀得失。無過依賢聖之言。檢行藏之理。始終研究。
表裏綜覈。使浮辭無所用。詐道自然消。請待後筵。以
觀其妙矣。
徐陵傳。陵少而崇信釋教。經論多所精解。後主在東
宮。令陵講大品經義。學名僧。自遠雲集。每講筵商較
四座。莫能與抗。目有青睛。時人以為聰慧之相也
　　孝克陵之第三弟也。東遊居于錢塘之佳義里。與
諸僧討論釋典。遂通三論。每日二時講佛經。晚講禮
傳。道俗受業者。數百人。天嘉中除郯令非其好也。尋
復去職。太建四年。徵為祕書丞。不就。乃蔬食長齋。持
菩薩戒。晝夜講誦法華經。高宗甚嘉其操行。孝克以
疾卒。時年七十三。臨終正坐念佛。室內有非常異香
氣。鄰里皆驚異之。
佛祖統紀。陳永陽王伯智字䇿之。文帝第八子。至德
初。出為東陽刺史。請大師出鎮開講。致書至三。師遂
往。王與子湛家人。同稟菩薩戒。執弟子禮。晝聆講說。
夜習坐禪。講事將解。立法名曰靜智。製疏文設大會。
度人出家。鑄大士像。其疏有云。願生生世世。與天台
闍黎及講眾。黑白恒結善友。俱向一乘。師謂門人智
越曰。吾欲勸王修福禳禍。越曰。府僚非舊。或有炎凉
遂止。其後王出遊。墜馬將絕。師為率眾行觀音懺法。
遂覺微醒。凭几而坐。見一梵僧。手擎香爐。遶王一匝。
香氣徘徊。痛惱頓釋。
沈君理字仲倫。吳興人。尚陳武帝女會稽長公主位
儀。同受大師菩薩戒。製疏請住。瓦官開法華經題。宣
帝勅停朝一日。令羣臣往聽。時光祿王固。侍中孔煥。
尚書毛喜。僕射周弘正。俱服戒香。同餐妙法。仍請一
夏。剖釋元義。道俗俱會。開悟為多　　毛喜字伯父
陽武人。少好學善草𨽻。陳宣帝時。為五兵尚書。瓦官
法會。獲預聽眾。懇求禪要。躬執弟子禮。受六妙門。及
四十二字法門。旦夜研習。不因事廢。
魏書崔浩傳。浩非毀佛法。而妻郭氏。敬好釋典。時時
誦讀。浩怒取而焚之。捐於廁中。及浩幽執。置之檻
內。送於城南。使衛士數十人溲其上。呼聲嗷嗷。聞於
行路。自宰司之被戮辱。末有如浩者。世皆以為報應
之驗也。始浩與冀州刺史頤。滎陽太守模等。年皆相
次。浩為長。次模次頤。三人別祖。而模頤為親。浩恃其
家世魏晉公卿。常侮模頤。模謂人曰。桃簡正可欺我。
何合輕我家周兒也。浩小名桃簡。頤小名周兒。世祖
頗聞之。故誅浩。時二家獲免。浩既不信佛道。模深所
歸向。每雖糞土之中。禮拜形像。浩大笑之云。持此頭
<pb n="478"/>
顱。不淨處跪是胡神也。
法苑珠林宋。文帝元嘉二十三年丙戌。是北魏太平
真君七年。太武皇帝。信任崔浩。邪侫諂諛。崇重宼謙。
號為天師。殘害釋種。殷破浮圖。廢棄法事。諸臣僉曰。
康僧感瑞。太皇創寺。若也除毀。恐貽後悔。又於後宮
內掘地得一金像。浩乃穢之。陰處尤痛。叫聲難忍。太
史卜曰。由犯大神故。於是廣祈名山。多賽祠廟。而痛
苦尤重。內痛彌甚。有信宮人。屢設諫曰。陛下所痛。由
犯釋像。請祈佛者。容可止苦。浩曰佛為大神耶。試可
求之。一請便愈。欣慶易心。乃以車馬迎康僧會法師。
請求洗懺。從受五戒。深加敬重。方知宼謙陰用邪悞。
乃加重罰。以置四郊。埋身出口。今四衢行人。皆用口
廁。以盡形命。徒黨之流。並皆斬決。至庚寅年。太武遭
疾。方始感悟。兼有曇始白足禪師。來相啟發。生愧悔
心。即誅崔浩。到壬辰歲。太武帝崩。孫文成立。即起浮
圖。七年還興三寶。至和平三年。昭元都統沙門釋曇
曜。慨前陵廢。欲今再興。故於此臺石室寺。集諸僧眾。
譯經傳流通。後賢之徒。使法藏住持。千載不墜。准此
掘地獲像。明知秦周已有佛教驗矣。
魏書高允傳。允年十餘。奉祖父喪。還本郡。推財與二
弟。而為沙門。名法淨。未久而罷。
釋老志。沙門統曇曜。與天竺沙門常那邪含等。譯出
新經。十四部。又有沙門道進僧超法存等。演唱諸異。
顯祖即位。敦信尤深。覧諸經論。好老莊。每引諸沙門。
及能談元之士。與論理要。
佛法金湯編。獻文帝雅好佛學。每引朝士沙門。共談
元理。有遺世之心。延興元年六月。詔傳位太。子徙居
崇光宮。稱上皇。建鹿野寺于北苑。與禪僧居之。講習
元要。
魏書韋纘傳。纘字遵彥。年十三。補中書學士。聰敏明
辨。為博士李彪所稱。除祕書中散遷侍御中散。高祖
每與名德沙門。談論往復。纘掌綴錄。無所遺漏。頗見
知賞。
楊謙之傳。謙之以父舅氏沮渠蒙遜曾據涼土。國書
漏闕。謙之乃修涼書十卷。行於世。涼國盛事佛道。為
論貶之。因稱佛是九流之一家。當世名士。競以佛理
來難。謙之還以佛義對之。竟不能屈。
馮熈傳熙文明太。后之兄也。除車騎大將軍開府都
督洛州刺史。侍中太師如故。洛陽雖經破亂。而舊三
字石經。宛然猶在。至熈與常伯夫相繼。為州廢毀分
用。大至頹落。熈為政。不能仁厚。而信佛法自出家財。
在諸州鎮。建佛圖精舍。合七十二處。寫一十六部一
切經。延致名德沙門。日與講論。精勤不倦。所費亦不
貲。而在諸州。營塔寺。多在高山秀阜。傷殺人牛。有沙
門勸止之。熈曰。成就。後人惟見佛圖。焉知殺人牛也。
城陽王長壽傳。長壽次子鸞。世宗初。除平東將軍青
州刺史。後轉安北將軍定州刺史。鸞愛樂佛道。修持
五戒。不飲酒食肉。積歲長齋。繕起佛寺。勸率百姓。共
為土木之勞。公私費擾。頗為民患。
裴叔業傳。植字文遠。叔業兄叔寶子也。少而好學。覧
綜經史。尤長釋典。善談理義。臨終神志目若。遺令子
弟。命盡之後。翦落鬚髮。被以法服。以沙門禮。葬于嵩
高之陰年。五十。
李同軌傳。同軌趙郡高邑人。陽夏太守義深之弟。體
貌魁岸。腰帶十圍。學綜諸經。多所治誦。兼讀釋氏。又
好醫術。年二十二。舉秀才射䇿。除奉朝請領國子助
教。轉著作郎典儀注修國史。遷國子博士。加征虜將
軍。永熈二年。出帝幸平等寺。僧徒講法。勅同軌論難。
音韻閑朗。往復可觀。出帝善之。興和中。兼通直散騎
常侍使蕭衍。衍深躭釋學。遂集名僧。于其愛敬同泰
二寺。講涅槃大品經。引同軌預席。衍兼遣其朝臣。並
共觀聽。同軌論難久之。道俗咸以為善。盧景裕卒。齊
獻武王。引同軌在館。教諸公子。甚加禮之。每旦入授。
<pb n="479"/>
日暮始歸。緇素請業者。同軌夜為說解。四時恒爾。不
以為倦。
酉陽雜俎。魏使陸操至梁。梁王坐小輿。使再拜。遣中
書舍人殷炅。宣旨勞問。至重雲殿。引昇殿。梁王著菩
薩衣北面。太子已下。皆菩薩衣。侍衛如法。操西向以
次立。其人悉西廂。東面一道人。贊禮佛詞。凡有三卷。
其贊第三卷中。稱為魏主魏相高。并南北二境士女。
禮佛訖臺。使其羣臣。俱再拜矣。
魏李騫崔劼至梁。同泰寺主客王克舍人賀季友。及
三僧迎門引接。至浮圖中。佛傍有執板筆者。僧謂騫
曰。此是尸頭。專記人罪。騫曰。便是僧之董狐。復入二
堂。佛前有銅鉢中燃燈。劼曰。可謂日月出矣。爝火不
息。
先覺宗乘。北魏楊衒之。為期城太守。早慕佛乘。達磨
至魏。住禹門千聖寺。衒之問曰。弟子歸心三寶。亦有
年矣。而智慧昏蒙。尚迷真理。願師慈悲開示宗旨。達
磨說偈曰。亦不覩惡而生嫌。亦不觀善而勤措。亦不
捨智而近愚。亦不拋迷而就悟。達大道兮過量。通佛
心兮出度。不與凡聖同躔。超然名之曰祖。衒之悲喜
交并曰。惟願久住世間。化導羣有。
佛祖統紀。孝靜帝天平元年。洛州刺史韓賢。素不信
佛。白馬寺有漢明帝時經函。時放光明。世藏為寶。賢
往寺斫破之。未幾。州人韓木蘭作亂。一賊自屍中起。
以刀斫賢。脛斷而死。人謂毀函之報。若是其速。
北齊書陸法和傳。法和衣食居處。一與苦行沙門同。
有小弟子。戲截虵頭。來詣法和。法和曰。汝何意殺虵。
因指以示之。弟子乃見虵頭齚袴襠而不落。法和使
懺悔。為虵作功德。又有人以牛試刀。一下而頭斷。來
詣法和法和。曰有。一斷頭牛。就鄉徵命殊急。若不為
作功德。一月內報至。其人弗信。少日果死。
上洛王思宗傳。思宗子元海。周建德七年。於鄴城謀
逆伏誅。元海好亂樂禍。然詐仁慈。不飲酒噉肉。文宣
天保末年。敬信內法。乃至宗廟不血食。皆元海所謀。
及為右僕射。又說後主禁屠宰斷酤酒。然本心非靖。
故終致覆敗。
杜弼傳。弼加通直散騎常侍中軍將軍。奉使詣闕。魏
帝見之於九龍殿曰。朕始讀莊子。便直秦名定是體
道。得真元同齊物。聞卿精學。聊有所問。經中佛性法
性。為一為異。弼對曰。佛性法性。止是一理。詔又問曰。
佛性既非法性。何得為一。對曰。性無不在。故不說二
詔。又問曰。說者皆言法性寬佛性狹。寬狹既別。非二
如何。𢏺又對曰在寬。成寬在狹。成狹若論性體。非寬
非狹。詔問曰。既言成寬成狹。何得非寬非狹。若定是
狹。亦不能成寬。對曰以非寬狹故。能成寬狹。寬狹所
成雖異。能成恒一。上說稱善。乃引入經書庫。賜地持
經一部帛一百匹。
崔暹傳。暹為度支尚書。兼僕射。魏梁通和。要貴皆遣
人。隨聘使交易。暹惟寄求佛經。梁武帝聞之。為繕寫。
以幡花寶蓋。贊唄送至館焉。然而好大言調戲無節
密。令沙門明藏。著佛性論。而署己名。傳諸江表。
佛法金湯編。顏之推。武平中。為黃門郎仕。至光祿大
夫。舉家蔬食。深信佛教。有顏氏家訓。行于世。其歸心
篇曰。神仙之事。有金玉之費。頗為虗放。縱使得仙。終
當有死。不能出世。不勸汝曹學之。佛家三世之事。信
而有徵。家素歸心。勿輕慢也。其間妙旨。具於經論。不
復於此贊述。但懼汝曹。猶未牢固。略重勸誘爾。其戒
殺訓曰。儒家君子。見其生。不忍見其死。聞其聲不忍
食其肉。高柴曾晳。未知內教。皆能不殺。此皆仁者自
然用心也。含生之類。莫不愛命去殺之事。必勉行之。
原夫四塵五廕。剖析形有。六舟三駕。運載羣生。萬行
俱空。千門入善。辨才智慧。豈徒七經百氏之博哉。明
非堯舜周孔老莊之所及也。內外兩教。本為一體。漸
極為異。深淺不同。內典初門。設五種之禁。與外典五
<pb n="480"/>
常符同。仁者不殺之禁。義者不盜之禁。禮者不邪之
禁。智者不酒之禁。信者不妄之禁。歸周孔而背釋。宗
何其迷也。
周書薛善傳。善弟慎。選侍太祖讀書。太祖雅好談論。
并簡名僧深識元宗者。一百人。于第內講說。又命慎
等十二人。兼學佛義。使內外俱通。由是四方。競為大
乘之學。
盧光傳。光歷陝州總管府長史。性崇佛道。至誠信敬。
甞從太祖。狩于檀臺山。時臘圍既合。太祖遙指山上。
謂羣公等曰。公等有所見不。咸曰。無所見。光獨曰。見
一桑門。太祖曰是也。即解圍而還。令光於桑門立處。
造浮圖。掘基一丈。得瓦鉢錫杖各一。太祖稱歎。因立
寺焉。
佛祖統紀。建德元年。時長安有李練者。神異不測。每
夜於街上。大哭釋迦牟尼佛。如此屢月。後二年。果有
廢釋之事。
啟顏錄。隋令盧思道聘陳。陳主用觀世音語。弄思道
曰。是何商人。齎持重寶。思道即以觀世音語報曰。勿
遇惡風漂墮羅剎鬼國。陳主大慚。
隋書李士謙傳。謙善談元理。甞有一客在坐。不信佛
家應報之義。以為外典無聞焉。士謙喻之曰。積善餘
慶。積惡餘殃。高門待封。掃墓望喪豈非休咎之應邪。
佛經云。輪轉五道。無復窮已。此則賈誼所言千變萬
化。未始有極。忽然為人之謂也。佛道未東而賢者已
知其然矣。至若鯀為黃熊。杜字為鶗鴂。褎君為龍。牛
哀為獸。君子為鵠。小人為猿。彭生為豕。如意為犬。黃
母為黿。宣武為龜。鄧艾為牛。徐伯為魚。鈴下為烏書。
生為蛇。羊祜前身李家之子。此非佛家變受異形之
謂邪。客曰。邢子才云。豈有松柏後身。化為樗櫟。僕以
為然。士謙曰。此不類之談也。變化皆由心而作。木豈
有心乎。客又問三教優劣。士謙曰。佛日也。道月也。儒
五星也。客亦不能難而止。
辛彥之傳。彥之遷洛州刺史。前後俱有惠政。彥之又
崇信佛道。於城內。立浮圖二所。並十五層。
佛法金湯編。楊素字處道。奇䇿高文。為一時之傑。累
官上柱國封越國公。尊重佛法。造光明寺。又于華嶽
造思覺寺。素甞行道。觀見壁間畵像。問道士曰。此何
圖也。道土曰。老子化胡成佛圖。素曰。承聞老子化胡。
胡人不受老子變身作佛。胡人方受。是則佛能化胡。
道。不能化何言老子化胡乎。老子安用化胡為佛。何
不化胡為道。道流不能對　　裴寂字元真。蒲州桑
泉人。隋大業中。為晉陽宮副監。高祖即位。謂寂曰。使
我至此者公也。拜尚書右僕射。高祖一日。問羣臣曰。
傅奕每言。佛教無用。卿等何如。寂對曰。陛下昔創義
師。志馮三寶。言登九五。誓啟元門。今六合歸仁。富有
四海。而欲納奕之言。豈不虧往德。而彰今過乎。
唐書簫瑀傳。瑀好浮屠法。間請捨家為桑門。帝許之
矣。復奏自度不能為。又足疾不入謁。帝曰。瑀豈不得
其所邪。乃詔奪爵下除商州刺史。未幾復其封。加特
進。
佛法金湯編。虞世南越州餘姚人。貞觀八年。世南上
疏曰。弟子早年。忽遇重患。當時運心。差愈之日。奉設
千人齋。今謹于道場。供千僧蔬食。以其願力。希生生
世世。常無病惱。七世久遠。六道冤親。並同今願。後世
南卒。太宗夢見之。因詔曰。世南德行純備。志存忠益。
奄從物化。良用悲傷。昨因夜夢。倏覩斯人。兼進讜言。
有若平生之舊。可即其家。造五百僧齋。佛像一軀。以
資冥福。以申朕思舊之意。
酉陽雜俎。國初僧元奘。往五印取經。西域敬之。成式
見倭國僧金剛三昧言。甞至中天寺中。多畫元奘。麻
屩及匙筯。以綵雲乘之。蓋西域所無者。每至齋。日輒
膜拜焉。
唐書蘇瓌傳。瓌為同州刺史。武后鑄浮屠。立廟塔。役
<pb n="481"/>
無虗歲。瓌以為縻損浩廣。雖不出國用。要自民產日
殫。百姓不足。君孰與足。天下僧尼。濫偽相半。請併寺
著僧常員數缺則補。后善其言。
魏元忠傳。中宗復位。元忠輔政。譽望大減。陳郡男子
袁楚客者。以書規之曰。今度人既多。緇衣半道。不本
行業。專以重寶。附權門。皆有定直。昔之賣官。錢入公
府。今之賣度。錢入私家。以茲入道徒。為遊食。元忠得
書益慚。
張鎬傳。鎬拜中書侍郎。同中書門下平章事時。引內
浮屠數百。居禁中。號內道場。諷唄外聞。鎬諫曰天子
之福。要在養人。以一函寓美。風化未聞。區區佛法。而
致太平。願陛下以無為為心。不以小乘撓聖慮。帝然
之。
杜暹傳。暹族子鴻漸自蜀還。食千僧。以為有報。縉紳
效之。病甚。令僧剃頂髮。遺命依浮圖葬。不為封樹。
劉元佐傳。元佐為汴宋節度使。汴有相國寺。或傳佛
軀汗流。元佐自往。大施金帛。於是將吏商賈。奔走輸
金錢。惟恐後十日。元佐敕止。籍所入得巨萬因以贍
軍其權譎類。若此。
方技傳。師夜光者。薊州人。少為浮屠。至長安。因九仙
公主得召見。溫泉帝奇其辯。賜冠帶。授四門博士。
王維傳。維兄弟皆篤志奉佛。食不葷。衣不文綵。別墅
在輞川。地奇勝。有華子岡欹湖竹里館。柳浪茱萸。沜
辛夷。塢與裴迪遊其中。賦詩相酬為樂。喪妻不娶。孤
居三十年。母亡。表輞川第為寺。終葬其西。
嚴挺之傳。挺之溺志于佛。與浮屠惠義善義卒衰服
送其喪已。乃自葬於其塔左。君子以為偏。
佛法金湯編。張說字道濟。或字說之。洛陽人。武后䇿
賢良方正。說對䇿第一。遷左補闕。開元中。為中書令。
封燕國公。諡文貞。說為文精壯。尤善釋典。著般若心
經序。略曰。萬行起于心。心者人之主。三乘歸於一。一
者法之宗。知心無所得。是真得。見一無不通。是圓通。
又製法地院法堂讚曰。是佛虗空相。是法微妙光。定
慧不相離。是僧和合眾。人空法亦空。二空亦復空。住
心三空寶。是名三歸處。見若不染色。知若不取識。是
名真實見。亦名解脫知。佛觀離生滅。諸法等如是。說
嘗寄香十觔。附武平一。至曹溪禮六祖。有詩曰。大師
捐世去。空留法身在。願寄無礙香。隨心到南海。
唐書裴休傳。休嗜浮屠法。居常不御酒肉。講求其說。
演繹附著數萬言。習歌唄以為樂。與紇干臮素善。至
為桑門。號以相字。當世嘲薄之。而所好不衰。
北夢瑣言。唐裴相公休。留心釋氏。精於禪律。師圭峰
密禪師。得達摩頓問。密師注法界觀。禪詮。皆相國撰
序。常被毳衲。於歌妓院。持鉢乞食。自言曰。不為俗情
所染。可以說法為人。每自發願。世世為國王。弘護佛
法。後于闐國王。生一子。手文有裴休二字。聞於中朝
有子弟。欲迎之彼國。不允而止。
唐書裴寬傳。天寶間。稱舊德以寬為首。然感于佛。喜
與桑門遊。習誦其書。老彌篤云。
酉陽雜爼。開元末。裴寬為河南尹。深信釋氏。師事普
寂禪師。日夕造焉。居一日。寬詣寂。寂云。方有小事。未
暇款語。且請遲回休憩也。寬乃屏息。止于空室。見寂
潔正堂。焚香端坐。坐未久。忽聞叩門連云。天師一行
和尚至矣。一行入詣寂作禮。禮訖附耳密語。其貌絕
恭。但額云。無不可者。語訖禮。禮訖又語。如是者三。寂
惟云。是是無不可者。一語訖。降階入南室。自闔其戶。
寂乃徐命弟子云。遣鐘一行和尚滅度矣。左右疾走
視之。一行如其言滅度。後寬乃服衰絰葬之。自徒步
出城送之　　元宗既召見一行謂曰。師何能。對曰。
惟善記覧。元宗因詔掖庭。取宮人籍。以示之。周覧既
畢。覆其本。記念精熟。如素所習。讀數幅之後。元宗不
覺降御榻。為之作禮。呼為聖人。
先覺宗乘。唐天寶三年。中使楊光庭。造本淨禪師丈
<pb n="482"/>
室。禮問曰。弟子慕道斯久。願和尚慈悲。略垂開示。淨
曰。天下禪宗碩學。咸會京師。天使歸朝。足可咨決。貧
道隈山傍水。無所用心。光庭泣拜。淨曰。休禮貧道。天
使為求佛耶。問道耶。曰弟子智識昏昧。未審佛之與
道。其義云何。淨曰。若欲求佛。即心是佛。若欲會道。無
心是道。曰云何即心是佛。淨曰。佛因心悟。心以佛彰。
若悟無心。佛亦不有。曰云何無心是道。淨曰道本無
心。無心名道。若了無心。無心即道。光庭作禮信受。
佛祖統紀。李華字遐叔。趙州贊皇人。累中進士宏辭
科。天寶十一年。徙右補闕。安祿山亂。屏居江南。李峴
表置幕府。擢吏部員外郎。苦風痺去官。客山陽。勒子
弟農。安於窮槁。晚事浮圖。法不甚著。書唯士大夫家
傳墓版州縣[石*((白-日+田)/廾)]頌。時時齎金帛往請。乃強為應。甞從
荊溪受止觀。為述大意一篇。大曆初。卒於家。
東城老父傳。老父姓賈名昌。元宗時。為鷄坊五百小
兒長。祿山陷洛。大駕幸成都。昌變姓名。依于佛舍。除
地擊鐘。施力于佛。洎太上皇歸興慶宮。肅宗受命于
別殿。昌還舊里。居室為兵掠。家無遺物。布衣顦顇。不
復得入禁門矣。明日復出長安南門。道見妻兒。于招
國里。菜色黯焉。兒荷薪。妻負故絮。昌聚哭訣于道。遂
長逝息。長安佛寺學大師佛旨。大曆元年。依資聖寺
大德僧運平。往東市海池。立陀羅尼石幢書。能紀姓
名。讀釋氏經。亦能了其深義。至道以善心。化市井人。
建僧房佛舍。植美草甘木。晝把土擁根。汲水灌竹。夜
止觀于禪室。建中三年。僧運平人壽盡。服禮畢。奉舍
利塔。于長安東門外鎮國寺東偏。手植松柏百株。搆
小舍。居于塔下。朝夕焚香灑掃。事師如生。順宗在東
宮。捨錢三十萬。為昌立大師影堂及齋舍。又立外屋。
居遊民取備給。昌因日食粥一杯。漿水一升。臥草席
絮衣。過是悉歸于佛。
佛祖統紀。德宗興元三年。翰林學士梁肅。學天台教
于荊溪禪師。深得心要。以止觀文義弘博。覧者費日。
乃刪定為六卷。行于世。吏部郎中李華。甞從荊溪學
止觀。荊溪為述止觀大意一篇。包括大部。若指諸掌。
時士夫同學者。散騎常侍崔恭。諫議大夫田敦。皆學
止觀于荊溪云　　憲宗時。初舍利入大內。夜放光
明。早朝羣臣皆賀曰。陛下聖德所感。韓愈獨不言。上
問愈。愈曰。微臣曾見佛經。佛光非青黃赤白等相。此
是龍神衛護之光。上曰。如何是佛光。愈無對　　河
東節度使裴度奏。五臺佛光寺慶雲。見文殊大士乘
獅子。于空中從者萬眾。上遣使供萬菩薩。是日復有
慶雲。見于寺中。
唐書柳渾傳。渾早孤。方十餘歲。有巫告曰。兒相夭且
淺。為浮屠道可緩死。諸父欲從其言。渾曰。去聖教為
異術。不若速死。學愈篤。
韓愈傳。時有賈島。韓門弟子。范陽人。初為浮屠。名無
本。來東都時。洛陽令禁僧。午後不得出。島為詩自傷。
愈憐之。因教其為文。遂去浮屠。舉進士。
李罕之傳。罕之陳州項城人。小拳捷初。為浮屠。行匄
市。窮日無得者。抵鉢褫祇衼去聚眾。攻剽五臺下。
鍾傳傳。傳凡出軍攻戰。必禱佛祠。積餌餅為犀象。高
數尋。
妝樓記。有女子卸冠者。奉觀音大士。甚肅比丘尼。往
往勸其修淨土云。當作觀音觀。觀其法身。愈大愈妙。
自此夜恒夢見之。然甚小若婦人釵頭玉佛狀。一日
其夫寄一玉觀音。類夢中所見。自是奉之益篤。
玉泉子楊希古。性酷嗜佛法。常置僧於第。陳列佛事。
雜以幡蓋。是謂道場者。每凌晨輒入其內。以身俛地。
俾僧據其上。誦金剛經三遍。性又潔淨。內逼如廁。必
撒衣無所有。然後高履以往。
唐書孟簡傳。簡晚路殊躁急。侫佛過甚。為時所誚。常
與劉伯芻歸登蕭俛譯次梵言者。
劉伯芻傳。伯芻子寬夫。轉左補闕。陳岵注浮屠書。因
<pb n="483"/>
供奉僧以聞。除濠州刺史。寬夫劾狀。敬宗怒謂宰相
曰。岵不繇僧得州諫臣。安受此言。寬夫曰。眾劾岵。獨
臣草狀。應伏誅。推言所從。恐累國體。帝讜其言。釋之。
李德裕傳。德裕敬宗時。為浙西觀察使。元和後。天下
禁毋私度僧。徐州王智興紿言。天子誕月。請築壇度
人。以資福。詔可即顯。募江淮間。民皆奔走。因牟擷其
財以自入。德裕劾奏。智興為壇泗州。募願度者。人輸
錢二千。則不復勘詰普加。髠落自。淮而右戶三丁男。
必一男剃髮。規影徭賦。所度無筭。臣閱度江者。日數
百。蘇常齊民。十固八九。若不加禁。遏則前至誕月。江
淮失丁男六十萬。不為細變。有詔徐州禁止。
酉陽雜爼。相傳云。釋道欽。往徑山。有問道者。率爾而
對。皆造宗極。劉忠州晏。嘗乞心偈。令執爐而聽再三。
稱諸惡莫作眾善奉行。晏曰。此三尺童子皆知之。欽
曰。三尺童子皆知之。百歲老人行不得。至今以為名
理　　興元城固縣有韋氏女。兩歲能語。自然識字。
好讀佛經。至五歲。一縣所有經悉讀遍。至八歲。忽清
晨薰衣。靚妝默存牖下。父母訝。移時不出。視之已蛻
衣而失。竟不知何之。荊州處士許卑。得于韋氏鄰人
張弘郢　　續酉陽雜爼。李正己本名懷玉。候希逸
之內弟也。候鎮淄青署。懷玉為兵馬使。尋搆飛語。侯
怒囚之。將寘于法。懷玉抱冤無訴。于獄中。纍石象佛。
默期冥報。時近臘日。心慕同儕。嘆吒而睡。覺有人在
頭上語曰。李懷玉。汝富貴時至。即驚覺顧。不見人。天
尚黑。意甚怪之。復睡。又聽人謂曰。汝看牆上。有青烏
子噪。即是富貴時及。覺不復見人。有頃天曙。忽有青
烏數十。如⿱少隹飛集牆上。俄聞三軍叫喚。逐出希逸。壞
鍊取懷玉。扶知留後。
佛祖統紀。宣宗大中三年正月齋日。四明道俗。八千
人。于阿育王寺。供養佛舍利塔。感天華紛墜。有如雪
色。至手即融。入夜放五色光明。大眾喜躍。
北夢瑣言。唐崔侍中安潛。崇奉釋氏。鮮茹葷血。唯於
刑辟。常自躬親。雖僧人犯罪。未嘗屈法。於廳事前。慮
囚。必溫顏恤惻。以盡其情。有大辟者。俾先示以判語。
賜以酒食。而付於法。鎮西川三年。唯多蔬食宴。諸司
以麫及蒟蒻之類。染作顏色。用象豚肩羊臑膾炙之
屬。皆逼真也。時人比於梁武。而頻於使宅堂前。弄傀
儡子。軍人百姓。穿宅觀看。一無禁止。而中壺預政。以
玷盛德。惜哉。
唐國史補李丹。為[虔-文+ㄆ]州刺史。與妹書曰。釋迦生中國
設教。如周孔。周孔生西方設教。如釋迦。天堂無則已
有。則君子生地獄。無則已有則小人入。聞者以為知
言。
東觀奏記。上校獵城西。漸入渭水。見父老一二十人。
于村佛祠設齋。上問之。父老曰。臣醴泉縣百姓。本縣
令李君有異政。考秩已滿。百姓借留。詣府乞。未替
兼。此祈佛力也。上默然還宮。後于御扆。上大書君
名。中書兩擬醴泉令。上皆抹去之。踰歲以懷州刺史
闕。請用人。御筆曰。醴泉令李君。可懷州刺史莫測
也。君中謝宸旨獎勵。始聞其事。
投荒雜錄。南人率不信釋氏。雖有一二佛寺。吏課其
為僧以督責。釋之土田及施財。間有一二僧。喜擁婦
食肉。但居其家。不能少解佛事。土人以女配僧。呼之
為師郎。或有疾。以紙為圓錢。置佛像旁。或請僧設食。
翌日宰羊豕以噉之。目曰除齋。
清異錄。懿代崇佛法。館宇踰制。佛骨至。起不思議。堂
將奉遺體。工半帝升遐。
雲仙雜記。封少卿問禪於龍華厚參。師曰。金鷄抱卵
時如何。少卿歸而默坐三年。不能領解。至於發狂而
死。

（圖書集成）神異典釋教部紀事卷上

<pb n="484"/>
<sarticle>（圖書集成）神異典釋教部紀事卷下</sarticle>

五代史。石昂傳。昂父好學。平生不喜佛說。父死。昂於
柩前。誦尚書曰。此吾先人之所欲聞也。禁其家不可
以佛事污吾先人。
唐莊宗皇后劉氏傳。莊宗自滅梁。志意驕怠。宦官伶
人亂政。后特用事。於中自以出於賤微。踰次得立。以
為佛力。又好聚斂。分遣人為商賈。至於市肆之間。薪
芻果茹。皆稱中宮所賣。四方貢獻。必分為二。一以上
天子。一以入中宮。宮中貨賄山積。惟寫佛書。饋賂僧
尼。而莊宗由此亦侫佛。有胡僧。自于闐來。莊宗率皇
后及諸子。迎拜之。僧遊五臺山。遣中使供頓。所至傾
動城邑。又有僧誠惠。自言能降龍。嘗過鎮州王鎔。不
為之禮。誠惠怒曰。吾有毒龍五百。當遣一龍揭片石。
常山之人。皆魚鼈也。會明年滹沱大水。壞鎮州關。城
人皆以為神。莊宗及后。率諸子諸妃拜之。誠惠安坐
不起。由是士無貴賤。皆拜之。獨郭崇韜。不拜也。是時
皇太后及皇后。交通藩鎮。太后稱誥。令皇后稱教命
兩宮使者。旁午於道。許州節度使溫韜以后。侫佛因
論。以私第為佛寺。為后薦福。
馬引孫傳。引孫既學韓愈為文。故多斥浮屠氏之說。
及罷歸。乃反學佛。撰法喜集佛國記。行于世。時人誚
之曰。侫清泰不徹。乃來侫佛。清泰廢帝年號也。人有
戲引孫曰。公素慕韓愈為人。而常誦傅奕之論。今反
侫佛。是佛侫公邪。公侫佛邪。引孫答曰。豈知非佛侫
我也。時人傳以為笑。
北夢瑣言。涇原帥李金全。累歷藩鎮。所在掊斂。非時
進馬。上問其為治如何。莫專以進馬為事。雖黽勉受
之。聖旨不懌。張虔釗多貪。鎮滄州日。因亢早民饑。發
廩賑之。方上聞。帝甚嘉獎。他日秋成。倍斗徵斂。朝論
鄙之。虔釗好與禪毳謎語自云。知道心與口背。唯利
是求。只以飯僧。更希福利。議者以渠於佛上希利。愚
之甚也。後叛入蜀。取人產業。黷貨無厭。蜀民怨之。或
說在蜀。問一禪僧云。如何是舍利。對曰。剩置僦居。即
得舍利。清河慚笑而已。
佛法金湯編。初太祖目擊周世宗。鎔範鎮州大悲菩
薩銅像。鑄為錢。太祖密訪麻衣和尚。問曰。自古有毀
佛天子乎。麻衣曰。何必問古事。請以柴官家。目擊可
驗。太祖曰。主上神武。聰明善任人。日夜圖治。以混一
為心。有唐太宗之風。不知。天下何日定矣。麻衣曰。甲
子至。將大定。太祖因問。古天子毀佛法。與大周何如。
麻衣曰。魏太武毀寺。焚經像坑沙門。故父子不得其
死。周武帝毀佛寺。籍僧歸民。未五年。遽縈風疹。北伐
年三十六。崩于乘輿。國亦尋滅。唐武宗毀天下佛寺。
在位六年。年三十二。神器再傳。而黃巢羣盜並起。太
祖曰。天下久厭兵。毀佛法。非社稷福奈何。麻衣曰。白
氣已兆。不逾數月。至甲辰。當有聖帝大興。興則佛法。
賴之亦興。傳世無窮。請太尉默記之。及即位。屢建佛
寺。歲度僧人。
五國故事。徐氏將移楊氏之祚。稱楊氏欲入道。乃營
室于茆山。遷溥居之。冊白受禪。老臣知誥。上尊號。曰
高尚思元崇古讓皇帝。溥既渡江賦詩。略曰。煙凝楚
岫愁千點。雨滴吳江淚萬行。兄弟四人三百口。不堪
端坐細思量。及將遇弒。方誦佛書於樓上。使者前趨。
溥以香爐擲之。俄而見害　　王延鈞。審知次子延
翰殂。遂襲其位。僭稱大號。號國曰大閩。改元龍啟。即
位日。既被袞冕。遂恍惚不能自知。久之方蘇。乃心許
飯僧三百萬。繕經三百藏。尋而稍安。後於諸寺賽。所
許願文。疏中明述其事。聞者哂之曰。大閩其應天順
之。有如此者。
佛法金湯編。王延鈞。素奉佛法。度僧萬人。由是閩中
多僧。嘗請羅山和尚。開堂說法。升座斂衣。左右顧視。
便下座。王近前。執羅山手曰。靈山一會。何異今日。
<pb n="485"/>
江南野錄。李後主酷信浮屠。有僧與后。頂僧伽帽。衣
袈裟。誦佛書。拜跪頓顙。至為瘤贅。親為桑門。削作廁
簡子試之。腮頰少有澀滯者。再為治之。其手不[扠-一]。學
佛握印而行。僧犯姦。有司具牘還俗。後主令禮佛三
百拜。免刑。王師尅池州。令僧俗兵士。念救苦觀世音
菩薩。
宋史。錢氏世家俶。崇信釋氏。前後造寺數百。歸朝又
以愛子為僧。
佛法金湯編。錢弘佐文穆王元瓘子也。襲封吳越國
王。諡忠獻。嘗遣僧慧龜。往雙林。啟善慧大士傅公塔。
得靈骨十六片。如紫金色舍利無數。乃迎靈骨。并淨
瓶香爐扣門槌諸物。至錢塘安光冊殿供養。建龍華
寺。以靈骨塑大士像於寺　　錢弘俶文穆第九子。
襲封吳越國王。諡忠懿。嘗慕阿育王。造八萬四千塔。
中藏寶篋。篋中置印心呪。經十年功訖。布散部內。福
州支提山。有天冠菩薩一千眷屬。王施七寶。鑄天冠
像一千尊。仍造寺宇　　邊鎬初生。父母夢謝靈運
入室。故小名康樂。仕南唐。以都虞候。從查文徽。克建
州。凡所俘獲。皆全之。建人謂之邊佛子。及克潭州。市
不易肆。謂之邊菩薩。既而為節度使。日設齋供。盛修
佛事。潭人謂之邊和尚。
三楚新錄。吳命邊鎬。將兵救楚。其實伐也。先是吳欲
加兵於楚。以鎬多藝。使詐為僧。以遊長沙。弄鈸行乞。
未幾亡去。故吳以為將。而鎬非將材。每出師皆載佛
而行。祝以請福。由是三軍解體。及王逵兵至。竟宵遁
焉　　楚王馬希範死。弟希廣立。異母弟希蕚。自鼎
州舉兵叛。將襲長沙。希廣聞之。命將許可瓊拒之。可
瓊倒戈以降。希廣計無所出。然素好釋氏。乃披緇服。
召僧念佛以禳。比城陷不輟。其愚昧皆此類也。尋為
希蕚縊之。
羣居解頥。偽蜀王先主。未開國前。西域胡僧到蜀。蜀
人瞻敬。如見釋迦。舍於大慈三學院。蜀主復謁坐於
廳。傾國士女就院。不令止之。婦女列次拜。俳優王舍
城揚言曰。女弟子勤禮拜。願後身面孔。一似和尚。蜀
主大笑。
遼史義宗傳。太祖問侍臣曰。受命之居。當事天敬神。
有大功德者。朕欲祀之。何先。皆以佛對。太祖曰。佛非
中國教。宗曰。孔子大聖。萬世所尊。宜先。太祖大悅。即
建孔子廟。
馬哥傳。馬哥字訛特。懶興宗時。以散職入見。上問。卿
奉佛乎。對曰。臣每旦誦太祖太宗。及先臣遺訓。未暇
奉佛。帝悅。
宋史王仁鎬傳。仁鎬在周。為山南東道節度。宋初加
檢校。太師仁鎬性端謹儉約。崇信釋氏。所得俸祿。多
奉佛飯僧。每晨誦佛經五卷。或至日旰。方出視事從
事。劉謙責仁鎬曰。公貴為藩侯。不能勤恤百姓。孜孜
事佛何也。仁鎬斂容遜謝。無慍色。當時稱其長者。
鐵圍山叢談。藝祖始受命。久之陰計釋氏何神靈而
患苦天下。今我嘗抑之。不然廢其教矣。日旦暮則微
行。出徐入大相國寺。將昏黑。俄至一小院。戶旁望見。
一髠大醉。吐穢於道左右。方惡罵不可聞。藝祖陰怒。
適從旁過。忽不覺為醉髠攔[(曷-曰)/月]腹。抱定曰。莫發惡心
且夜矣。懼有人害汝。汝宜歸內。可亟去也。藝祖默然
心動。以手加額。而禮焉。髠乃舍之去。藝祖還內。密召
忠謹小璫。爾行往某所。覘此髠在否。且以其所吐物
狀來。及至則已不見。小璫獨[爬-爪+瓜]取地上所吐狼籍。至
御前視之。悉乳香也。釋氏教因不廢。
三楚新錄。初周行逢。以淫祀為患。管內祠廟。非前代
有功及民者。皆毀拆。一時有識之士。忻然以為明斷。
及來年。酷信釋氏。每歲設大會齋者四。破耗國用。仍
度僧建寺。所在不輟。因暇服召羣僧。於府中講唱而
已。自執爐焚香以聽。凡披緇之士。雖三尺童子。皆搶
地伏拜之。雖梁武篤好。未之加也。故君子知其不克
<pb n="486"/>
永世矣。
佛祖統紀。宋太祖建隆三年。楚王周行逢。據潭州果
于殺戳。然知事佛度僧。齋懺未嘗輟。見沙門輒作禮。
親手行食。謂左右曰。吾殺人多矣。不假佛力。何以解
怨　　乾德四年。樞密使沉義倫。事佛長齋。夏中危
坐。以飼蚊。或以為苦者曰。餓蚊相投。豈忍拂去。時執
政多自陳起。第獨義倫。乞為母修寺。上嗟嘆許之。
宋史孔承恭傳。承恭授將作監致仕。承恭奉佛多蔬
食。所得俸祿。大半以飯僧。嘗勸上不殺人。又請於征
戰地修寺。及普度僧尼。人言其迂闊云。
陳思讓傳。思讓累歷方鎮。無敗政善。酷信釋氏。所至
多禁屠太宰。奉祿悉以飯僧。人目為陳佛子。身沒之
後。家無餘財。
李崇矩傳。崇矩信奉釋氏。飯僧至七十萬。造像建寺
尤多。
學佛考訓。宋太祖嘗奉佛牙于東京大相國寺。太宗
因為之讚讚曰。數重金色潤。一斤玉光寒。廷臣一時
稱善　　宋太宗每設問端。考驗禪者。時駙馬李遵
勖。頗擅元學。帝加寵眷。
筆記。太宗白溝河大戰陣。亡軍士。積骸遍野。上念之。
命收其頭骨。規成數珠。分賜內官念佛。冀其輪迴。又
有腦骨深大者。則以盛淨水供佛。名天靈盌。
佛祖統紀。淳化四年。上幸開寶塔院。問僧。卿是何人。
僧云。塔主。上曰。朕塔。云何卿作主。僧無對。因僧朝見。
上曰。甚處來。對云。廬山臥雲菴。上曰。臥雲深處不朝
天。僧無對。上嘗夢天人云。請陛下發菩提心。翌旦宣
問西街。菩提心如何發。俱無對。
佛法金湯編。王旦字子明。大名莘人也。相真宗諡文
正。淳化二年。杭州昭慶寺僧省常。刺血書華年淨行
品。結社修淨業。旦為之首。參政蘇易簡一百三十二
人。一時士大夫。皆稱淨行社弟子。比丘預者千眾人。
謂廬山蓮社。莫如此日之盛也。天禧元年九月旦薨。
先一日。囑翰林楊億曰。吾深厭勞生。願來世為僧。晏
坐林間。觀心為學。幸於死後。為我請大德。施戒剃髮
鬚。著三衣火葬。勿以金寶置棺內。億為諸孤議曰。公
三公也。斂贈公袞。豈可加於僧體。但以三衣置柩中。
不藏寶玉。
國老談死。王旦在中書二十年。常日罷歸。徑趨書閣。
闔扉以自息。雖家人之親密者。不復接焉。常以蝗旱
憂愧辭位。俄而疾發不食。真宗命內饔。為肉糜宸翰
緘器以賜。日常三四。旦疾亟聚家人謂曰。吾無狀久
坐台可。今且死矣。當祝髮緇衣。以塞吾平昔之志。未
幾而絕。家人輩皆欲從其言。惟壻蘇耆力排止之
　　李允則守雄州。匈奴不敢南牧。朝廷無北顧之憂。
一日出官庫錢于緡。復斂民間錢起浮圖。即時飛謗
至京師。至於監司。亦屢有奏削。真宗悉封付允則。然
執政者。尚暄沸。真宗遣中人。密諭之。允則謂使者曰。
某非留心釋氏。實為邊地。起望樓耳。蓋是時北鄙方
議寢兵罷斥堠。允則不欲顯為其備。然後毀謗不入。
畢其所為。
佛祖統紀。天禧四年十二月。翰林學士楊億卒。億留
心禪觀。自屬疾。即屏葷茹。臨終之日。為空門偈以見
志。識者知其有得佛氏之學。
畫墁錄。丁晉公南遷。過潭州雲山海會寺供僧。致獼
猴無數滿山谷。林木皆折。不可致詰也。
國老談苑。丁謂既竄朱崕路。由湘潭佛寺飯僧。為文
以自敘。其略曰。補仲山之袞。雖盡巧心和傅說之羮。
難調眾口。既至貶所。教民陶瓦。先為公宇。次營所居
之第。為小樓。日遊其上。閱書焚香。怡然以自得。
宋史陳恕傳。恕素不喜釋氏。嘗請廢譯經院。辭甚激
切。真宗曰。三教之興。其來已久。前代毀之者多矣。但
存而不論可也。
呂大臨傳。富弼致政於家。為佛氏之學。大臨與之書
<pb n="487"/>
曰。古者三公無職事。惟有德者居之。內則論道于朝。
外則主教于鄉。古之大人。當是任者。必將以斯道。覺
斯民。成己以成物。豈以爵位進退。體力盛衰。為之變
哉。今大道未明。人趨異學。不入於莊。則入於釋。疑聖
人為未盡善。輕禮義。為不足學。人倫不明。萬物憔悴。
此老成大人。惻隱存心之時。以道自任。振起壞俗。在
公之力。宜無難矣。若夫移精變氣。務求長年。此山谷
避世之士。獨善其身者之所好。豈世之所以望於公
者哉。𢏺謝之。
周沆傳。沆進樞密直學士。知成德軍俗方棄親事佛。
沆閱按斥數千人。還其家。
程顥傳。顥父珦徙知漢州。嘗宴客開元僧舍。酒方行
人懽言。佛光見觀者。相騰踐不可禁。珦安坐不動。頃
之遂定。
佛祖統紀。仁宗天聖元年。上常頂玉冠。上琢觀音像。
左右以玉重。請易之。上曰。三公百官。揖於下者。皆天
下英賢。豈朕所敢當。特君臣之分。不得不爾。朕冠此
冠。將令回禮於大士也。
佛法金湯編。李覯字泰伯。旰江人。皇祐二年。范文正
公表薦之。就門除一官。復充太學說書。未幾而卒。嘗
箸潛書。力於排佛。明教嵩公。𢹂輔教編謁之。覯方留
意。讀佛經。乃悵然曰。吾輩議論。尚未及一卷心經。佛
道豈易知耶。其門下士黃漢傑者。以書詰之。覯答之。
略曰。民之欲善。蓋其天性。古之儒者。用于世。必有以
教道。之民之耳目口鼻心智百骸。皆有所主。其異端
何暇及哉。後之儒者用于世。則無以教道。之民之耳
目口鼻心智百骸。皆無所主。舍浮圖何適哉。
學佛考訓。歐陽永叔。每誹斥佛氏。已而參知政事。輙
病夢至一所。十人冠冕。環坐一人曰。參政安得至此。
宜速反舍公出門數步。復往問之曰。君等豈非釋氏
所稱十王者乎。曰然。公由是篤信佛法。
宋仁宗雅好禪學。嘗閱投子語。至僧問如何是露地
白午。投子連叱。遂有省。因作釋典頌十四篇。其首章
曰。若問主人公。真寂合太空。三頭并六臂。臘月正春
風。後以賜大覺。璉璉因屬和。
道山清話。富丞相一日。於墳寺鬀度一僧。貢父聞之
笑曰。彥國壞了幾個才。度得一個人。問之曰。彥國每
與僧對語。往往獎予過當。其人恃此傲慢。反以致禍
者。攽目擊數人矣。豈非壞了乎。皆大笑。然亦莫不以
其言為當也　　邵康節。與富韓公在洛。每日晴。必
同行至僧舍。韓公每過佛寺神祠。必躬身致敬。康節
笑曰。無乃為侫乎。韓公亦笑。自是不為也　　呂晦
叔為中丞。一日報在假館中。諸公因問。何事在假時。
劉貢父在坐。忽大言。今日必是一個十齋日。蓋指晦
叔好佛也　　張天覺好佛。而不許諸子誦經云。彼
讀書未多。心源未明。纔拈著經卷。便燒香禮拜。不能
得了　　或問范景仁。何以不信佛。景仁曰。爾必待
我合掌膜拜。然後為信邪。
可談楊傑次公。留心釋教。嘗因上殿神考頗問。佛法
大槩。楊並不詳。答曰。佛法實亦助吾教。既歸。人咸咎
之。或責以聖主難遇。次公平生所學如此。乃唯唯何
也。楊曰。朝廷端欵明辨。吾懼度作導師。不敢妄對。
春渚紀聞。龔彥和正言自貶所歸衛城縣。寓居一禪
林。日持鉢隨堂供。暇日偶過庫司。見僧雛具湯餅。問
其故。云具殿院晚間藥食。龔自此不復晚食云。
吹劍錄。溫公不好佛。謂其微言不出儒書。而家法則
云。十月就寺。齋僧誦經。追薦祖先。
澠水燕談錄。近士大夫。多修佛學。司馬溫公患之。嘗
為解禪偈六篇云。忿怒如烈火。利欲如銛鋒。終朝長
戚戚。是名阿鼻獄。顏回甘陋巷。孟軻安自然。富貴如
浮雲。是名極樂國。孝悌通神明。忠信行蠻貊。積善來
百祥。是名作因果。仁人之安宅。義人之正路。行之誠
且久。是名不壞身。道德修一身。功德被萬物。為賢為
<pb n="488"/>
大聖。是名菩薩佛。言為百世師。行為天下法。久久不
可揜。是名光明藏。
佛祖統紀。司馬光嘗讀文中子。謂佛為聖人。乃曰。審
如是。則佛之心可見矣。乃作禪偈六首。其卒章云。言
為百世師。行為天下法。為賢為大聖。是名佛菩薩。暇
日遊洛陽諸寺。廊無寂寂。忽聲鐘伐鼓。至齋堂。見沙
門端坐。默默方進匕箸。光欣然謂左右曰。不謂三代
禮樂。在錙衣中　　祁公杜衍。以張方平侫佛。常笑
怪之。有醫者朱生。遊二公間。一日祁公呼朱生胗脉。
生謂使者曰。往白公但言看楞嚴未了。及至揖坐。謂
曰。老夫以君疏通不意近亦闒茸。聖人微覺。無出孔
孟。所謂楞嚴者。何等語耶。生曰。公未讀此經。何知不
及孔孟。因袖中出其卷。祁公觀之。不覺終軸。大驚曰。
安道知之。而不以告我。即命駕就見之。安道曰。譬如
失物。忽已得之。但當喜其得。不必悔其晚也。
佛法金湯編。王安石。問張方平曰。孔子去世百年。生
孟子。後絕無人。或有之。而非醇儒。方平曰。豈為無人。
亦有過孔孟者。公曰。何人。方平曰。馬祖一。汾陽無業。
雪峯存。巖頭奯。丹霞然。雲門偃。王公意未解。方平曰。
儒門淡薄。收拾不住。皆歸釋氏。公欣然歎服。後以語
張商英。商英撫几賞之曰。至哉此論也。
青箱雜記。張尚書方平。尤達性理。有人問祖師西來
意。張作偈答之曰。自從無始于千劫。萬法本來無一
法。祖師來意我不知。一夜西風掃黃葉。
唾玉集。張商英字天覺。號無盡。嘗見梵冊整齊。嘆吾
儒之不若。夜執筆。妻向氏問何作。曰欲作無佛論。向
曰既曰無。又何論。公駭其言而止。後閱藏經。翻然有
悟。乃作護法論。
佛祖統紀。慶歷四年。諫議歐陽修。為言事者。所中下
詔獄窮治。左遷滁州。明年將歸廬陵。舟次九江。因託
意遊廬山。入東林圓通。謁祖印禪師。居訥與之論道。
師出入百家。而折衷於佛法。修肅然心服。聳聽忘倦。
至夜分不能已。默默首肯。平時排佛。為之內銷遲回。
踰旬不忍去。或謂此與退之見大顛正相類。修初至
師。揖就坐曰。足下遠臨。豈以西竺聖人之道。有合於
心乎。修盛氣以答曰。修學孔孟之道。竊有慕於韓子
之壤斥佛老者。西竺之法。何所取焉。師正色而詰曰。
退之排佛老。自比孟子之距楊墨。佛老大聖。非楊墨
比。退之尚不可排。況今欲慕之者。昔者文中子之言。
佛聖人也。而退之斥為夷鬼。此大慢之言也。修曰。學
者廢中說。史家不立傳。退之絕口而弗稱。今師援之。
謂佛聖人者。天下孰從之乎。師曰。文中子醇儒也。其
得佐太宗。當不媿三代之治。其職居修史。必能列佛
老於聖人。昔陳叔達撰隋史。避嫌於當世。而司馬君。
實作傳以補之。退之蔽賢而弗稱。豈天下之公心。皮
日休謂。孟子荀卿。翼傳孔道。至於文中子。司空圖謂。
天生文中子。以致聖人之用。故房杜之徒。[懨-猒+火]張文武。
以濟貞觀之治。此皆足以知文中子也。荀卿之徒。韓
非尚刑名以害世。李斯焚詩書以亡秦。楊墨之禍。未
至是也。文中子之門人。能以仁義之道。輔成唐家。以
致治乎。若子雲退之。徒立空言。不聞其徒有佐漢興
唐之效者。然則文中子之道。豈不愈於荀楊韓子。而
後世學者。顧不之知邪。修曰。韓子之道。文中子不合
者鮮矣。使其遇太宗。必大發所蘊。師曰。憲宗中興之
君也。退之不聞此時有所裨贊。乃以排佛老。為己功。
欲自比于孟子之距楊墨。其好勝取名。若是之甚。且
退之斥佛。為夷鬼者。請略辨之。佛聖人降自兜率天。
託生中天竺聖王之家。何以夷稱。佛聖人不生不滅。
曠劫常存。人天之宗仰。何以鬼稱。此非退之大慢語
乎。退之七世祖韓耆。當後魏永興。自赫連屈丐。來降
拓䟦。由西戎歸北狄。獨不為祖諱。而反敢訕佛聖人
乎。退之畏修史褒貶之過。而不思貶佛之過。為尤可
畏。排老子為己任。而兄事毛仙。服其丹。卒疽發而殂。
<pb n="489"/>
子昶校書不材。卒黜歸。未數世而絕滅。其亦天刑人。
禍之不能免乎。退之倡排佛老。足下今又和之。將使
後世好名之士。援韓氏歐陽氏。以為法。豈不為盛德
之累。諺言善罵者。人亦善罵之。足下舊著本論。孜孜
以毀佛為務。安得眾口。不毀公于天聽之前乎。足下
之言。以蒐狩喪祭鄉射之禮為勝。佛之本是猶退之
原道。而實未知道也。修大驚赧為之謝曰。修胸中已
釋然。將何以見教。師曰。佛道以悟心為本。足下屢生
體道。特以失念。生東華為名儒。偏執世教。故忘其本。
誠能運聖凡平等之心。默默體會。頓祛我慢。悉悔昨
非。觀榮辱之本空。了死生於一致。則淨念當明。天真
獨露。始可問津於斯道耳。修自此頗有省發。及後入
參大政。每譽於公卿之前。歲時書問。未嘗絕。
佛法金湯編。呂公著熈寧中。知河南尹。元祐中。與溫
公並相。歷事四朝。封申公。諡正獻。晚年多讀釋典。益
究禪禮。溫公不喜佛。公每勸之曰。佛學心術簡要。掇
其至要而識之。大率以正心無念為宗。溫公然之
　　熈寧間。王安石行青苗法。其子雱為崇政殿說書。
陰為父佐務。新法必行。雱卒。公亦罷相。宴閒中。一如
夢寐。見一使領雱荷鐵枷。號泣公前謂。獲譴由行青
苗法。公問使者乞解脫。使曰。建寺齋僧可免。由是捨
宅建寺。為薦冥福。凞寧八年。公復相。一日奏事退。上
曰。佛法於中國有補乎。公曰君子小人。皆知畏而從
善。豈小補哉。
竹坡詩話。錢塘關子東為余言。熈寧中。有長老重喜。
會稽人。少以捕魚為生。然日誦觀世音菩薩。不小休。
舊不識字。一日輙能書。又能作偈頌。嘗作頌云。地爐
無火一囊空。雪似楊花落歲窮。乞得苧麻縫破衲。不
知身在寂寥中。此豈捕魚者之所能哉。解悟如此。蓋
得觀音智慧力也。
青箱雜記。陳文惠公。悟性理。嘗至一古寺。作偈曰。殿
古寒爐空。流塵暗金碧。獨坐偶無人。又得真消息
　　富文忠公。大達性理。熙寧余官洛下。公時為亳守。
遺余書記為訪荷澤諸禪師影像。余因以偈戲之曰。
是身如泡幻。盡非真實相。況茲紙上影。妄外更生妄。
到岸不須船。無風休起浪。唯當清靜觀。妙法了無象。
公答偈曰。執相誠非。破相亦妄。不執不破。是名實相。
既又以手筆貺余曰。承此偈見警。美則美矣。理則未
然。所謂無可無不可者。畫亦得。不畫亦得。就其中觀
像者。為不得。不觀像者。所得如何。禪在甚麼處。似不
以有無為礙者。近乎通也。思之思之。
避暑錄話。范蜀公素不飲酒。又詆佛教。在許下。與韓
持國兄弟往還。而諸韓皆崇此二事。每燕集。蜀公未
嘗不與極飲盡歡。少間則必以談禪相勉。蜀公頗病
之。蘇子瞻時在黃州。乃以書問救之。當以何術。曰麯
糵有毒平地生。出醉鄉土偶作祟。眼前妄見佛國子。
瞻報之曰。請公試觀。能惑之性。何自而生。欲救之心。
作何形相。此猶不立。彼復何依。正恐黃面瞿曇亦須
斂袵。況學之者耶。意亦將有。以曉公而公終不領。亦
可見其篤信自守。不肯奪於外物也。
續明道雜志。范蜀公不信佛說。大蘇公嘗與公論佛
法。詰其所以不信之說。范公云。鎮平生事。非目所見
者。未嘗信。蘇公曰。公亦安能然哉。設公有疾。令醫切
脉。醫曰寒則服熱藥。曰熱則餌寒藥。公何嘗見脉。而
信之如此。何獨至于佛。而必待見耶。
東坡志林。蘇臺定惠院淨人卓契順。不遠數千里。陟
嶺渡海。候無恙於東坡。東坡問。將什麼土物來。順展
兩手。坡云。可惜許。數千里空手來。順作荷擔勢。信步
而出　　曇秀來惠州見坡。將去。坡曰。山中見公還。
必求一物。何以與之。秀曰。鵝城清風。[鴳-女+隹]嶺明月。人人
送與。只恐他無著處。坡曰。不如將幾紙字去。每人與
一紙。但向道。此是言法華書裏頭有災福　　石塔
來別東坡。坡云。經過草草。恨不一見石塔。塔起立云。
<pb n="490"/>
遮著是磚浮圖耶。坡云。有縫塔。塔云。若無縫何以容
世間螻蟻。坡首肯之。
賢奕濟南監鎮宋保國出觀荊公華嚴解。東坡曰。華
嚴有八十一卷。今獨其一何也。保國云。公言此佛語
至深妙。他皆菩薩語耳。東坡曰。予於藏經中。取佛語
數句。雜菩薩語中。取菩薩語數句。雜佛語中。子能識
其非是乎。曰不能也。東坡曰。予昔在岐下。聞河陽猪
肉甚美。使人往市之。使者醉。猪夜逸去。貿他猪以償。
客皆大詫。以為非他產所及。既而事敗。客皆慙。今荊
公之猪未敗耳。若一念清淨。牆壁瓦礫。皆說無上妙
法。而云佛語深妙。菩薩不及。豈非夢中語邪　　黃
龍寺晦堂老子。嘗問山谷。以吾無隱乎爾之義。山谷
詮釋再三。晦堂終不然其說。時暑退凉生。秋香滿院。
晦因問曰。木樨香乎。山谷曰。聞。晦堂曰。吾無隱乎爾。
山谷乃服　　韓侍郎宗古。以書問晦堂曰。昔聞和
尚開悟。曠然無疑。但無始以來。煩惱習氣。未能頓盡。
晦堂曰。心外無剩法。不知煩惱習氣。是何物。而欲盡
之。從上以來。但有言說。乃是隨病設藥。若定有習氣
可治。如靈龜曳尾于塗。拂迹迹生。可謂將心用心。轉
見病深。苟明達心外無法。法外無心。心法既無。更欲
教誰頓盡耶。
漫笑錄。佛印禪師為王觀文陞坐云。此一瓣香。奉為
掃烟塵博士。護世界大王。殺人不睫眼上將軍。立地
成佛。大居士王公。大喜為其久師多專殺也。
聞見近錄。咸平縣僧。藏佛牙一株。其大兩指許。淡金
色。予嘗請而供之。須臾舍利。自牙中出。初如露。巡行
牙上。或遠數十步。求者輙得。予請至四十八粒。欲求
為四十九粒也。經夕不可得。明日發篋。則已足其數。
又或謂。有自甘露穴中出者。明日再往請之。不得。遂
出陳州門十數里。請竟不得。因拜辭而歸。拜起一粒。
自甘露穴出。其大如菉豆。光彩炳然。後神宗迎之禁
中。遂御封篋而歸之。今人罕得見者　　史朝請琳
云。通判許州。有路分都監郭虞卿妻乳母。禮塔數年。
禮數將滿。嘗以薏苡。記其數。薏苡忽自器中跳躑。視
之舍利滿前。皆自薏苡中出。凡得數勺。須臾所禮銀
塔中。靈光煥然。舍利如雨。又須臾乳媼。兩膝生舍利
無數。禮塔則舍利隱痛。媼益勤不懈數日。失塔所在。
筆記。山谷移監德平鎮。過泗州僧伽塔。作發願文。戒
酒色肉。但朝粥午飯。如浮屠法。
冷齋夜話。陳了翁罪予不當。稱甘露滅近不遜。曰得
甘露滅。覺道成者。如來識也。子凡夫與僕輩俯仰。其
去佛地。如天淵也。奈何冐其美名。而有之耶。予應之
曰。使我不得稱甘露滅者。如言蜜不得稱甜。金不得
稱色黃。世尊以大方便。曉諸眾生。令知根本。而妙意
不可以言盡。故言甘露滅。滅者寂滅。甘露不死之藥。
如寂滅之體。而不死者也。人人具焉。而獨饑不得稱。
何也。公今閑放。且不肯以甘露滅名。我脫為宰相。寧
能飾予以美官乎。瑩中愕然。思所為折難。予不可得。
乃笑而已　　陳瑩中謫合浦時。予在長沙。以書抵。
予為負華嚴入嶺。有偈曰。大士遊方興盡回。家山風
月絕塵埃。杖頭多少閑田地。挑取華嚴入嶺來。予和
之曰。因法相逢一笑開。俯看人世過飛埃。湘江廟外
休分別。常寂光中歸去來。又聞嶺外大雪作。二偈寄
之曰。傳聞嶺下雪。壓倒千年樹。老人拊手笑。有眼未
嘗覩。故應潤物林。一洗瘴江霧。寄語牧牛人。莫教頭
角露。又曰。遍界不曾藏。處處光皎皎。開眼失却蹤。都
緣大分曉。園林忽生春。萬瓦粲一笑。遙知忍凍人。未
悟安心了　　朱世英言。予昔從。文公定林。數夕聞
所未聞。嘗曰。子曾讀游俠傳否。移此心學無上菩提。
孰能禦哉。又曰。成周三代之際。聖人多生儒中。兩漢
以下。聖人多生佛中。此不易之論也。又曰。吾止以雪
峯一句語。作宰相。世英曰。願聞雪峯之語。公曰。這老
子嘗為眾生。自是什麼。
<pb n="491"/>
欒城遺言。公悟悅禪定。門人有以漁家傲祝生日及
濟川者。以非其志也。乃賡和之。七十餘年真一夢。朝
來濤斝兒孫奉。憂患已空。無復痛心。不動此間。自有
千鈞重。蚤歲文章供世用。中年禪味疑天縱。石塔成
時無一縫。誰與共人間。天上隨他送。
避暑錄話。歐陽氏子孫。奉釋氏尤嚴。于它士大夫家。
余在汝陰。嘗訪公之子棐於其家。入門聞歌唄鐘磬
聲。自堂而發。棐移時出。手猶持數珠。諷佛名。具謝今
日適齋日。與家人共為佛事方畢。問之云。公無恙時。
薛夫人已自爾公不禁也。及公薨。遂率其家。無良賤
悉行之。汝陰有老書生。猶及從公游。為予言。公晚聞
富韓公得道。於淨慈本老。執禮甚恭。以為富公。非苟
下人者。因心動時。與法師住薦福寺。所謂顒華嚴者。
本之高弟。公稍從問其說。顒使觀華嚴。讀未終而薨。
則知韓退之與大顛事。真不誣公。雖為世教立言。要
之其不可奪處。不唯少貶於老氏。雖佛亦不得不心
興也。
墨莊漫錄。晁文元公迥深明理性。嘗作七審。於四威
儀中。嘗自考校。以代曾子三省之義。道力淺深。自審
方知。一一切妄念。能息否。二一切外緣。稍簡省否。三
一切觸境。能不動否。四一切語言。能慎密否。五一切
黑白。減分別否。六夢想之間。不顛倒否。七方寸之間。
得恬愉否。予讀公所作內典諸書得此。若有所省。當
書座右。以警昏憒。
蒙齋筆談。晁文元公。年四十始娶。前此未嘗知有女
色。早從劉海蟾道。自言得長生之術。故末年康健精
明。視聽不少衰。六十後。即兼窮佛理。然多從經論講
師。以分別名相為主意。將以儒釋道。通為一。其自著
書。號法藏碎金。累數萬言。反覆不出此義。書成。繼作
道院集三卷。過八十。又為耄志餘書。余不及見。而道
院集。亦但申前意。而歸要爾。妙湛師嘗為吾云。江民
表嘗惜此公不一見正明眼。每有遺恨。然論其忠實
和厚。無一點世間情偽處。則第一等人也。其子孫數
世愈盛。天固有以報之。法藏碎金自記其所得處云
耳。嘗聞天樂和雅之音。有不可勝言者。自見其形。每
每在前。既久而加小類數寸。不違眉睫之間。此恐是
海蟾所得。佛氏則無是事。此諸人之所疑也。乃知脫
黏除網。大是難事。如此公果有未至。則他人可不勉
乎。
佛法金湯編。晁說之字以道。濟北人。自號景遷。官至
待制。嘗撰仁王般若經序。明智法師[石*((白-日+田)/廾)]論。監明州鹽
場日。常往南湖。訪明智。聞三千境觀之說。欣然願學
通其旨。晚年日誦法華。自號天台教僧。
石林燕語。王元之素不喜釋氏。始為知制誥。名振一
時。丁晉公孫何皆遊門下。元之亦極力延譽。由是眾
多側目。有偽為元之請汰釋氏疏。及何無佛論者。未
幾。有商洛之貶。
國老談苑。李遵勖楊億劉筠。嘗聚高僧論宗性。遵勖
命畫工。各繪其像。成圖目曰禪會。
宜春傳信錄。朝議大夫李觀。字夢符。排斥釋教。至老
不衰。鄉人嘗請公作崇勝院佛殿記。中間曰。天子愛
民。澤至渥也。使供租稅。若有難色。至奉異方之教。則
倒廩竭囊。忻然無辭施者頗多。其後多寶塔成。有欲
求記於公者。公於是又曰。今之人。父母甘旨之養。往
往未能銖錙。惟惑報應。拾萬金唾如也。眾益漸。故二
文至今。不果刻石。
佛法金湯編。劉安世字器之。大名人。號元城。元祐中。
為中書舍人。嘗曰。孔子佛氏之言相為終始。孔子之
言。毋意毋必毋固毋我。佛之言。無我無人無眾生無
壽者。其言若出一人。但孔子以三綱五常為道。故色
色空空之說。微開其端。令人自得耳。孔子之心佛心
也。假若天下無三綱五常。則禍亂又作。人無噍類矣。
豈佛之心乎。故儒釋道。其心皆一。門庭施設。不同耳。
<pb n="492"/>
又曰。古今大儒。著論毀佛法者。蓋有說也。且彼尾重。
則此首輕。今為儒佛弟子者。各主其教。猶鼎足也。今
一足失可乎。則鼎必覆矣。彼世之小儒。不知此理。見
前輩或毀佛教。亦從而詆之。以為佛法皆無足取非
也。士大夫多以禪為戲。此事乃佛究竟之法。豈可戲
而為一笑之資乎。此亦宜戒。所謂禪之一字。於六經
中。亦有此理。佛易其名。達摩西來。此話大行。佛法到
今果弊矣。只認色相。若渠不來佛法之滅久矣。又上
根聰悟。多喜其說。故其說流通。某之南遷。雖平日於
吾儒及老先生得力。然亦不可謂於此事不得力。世
事有大於生死者乎。此事獨一味理會生死。有箇見
處。則貴賤禍福輕矣。老先生極通曉。但不言耳。又曰。
溫公著論詆釋氏云。其妙不能出吾書。其誕吾不信
也。某問如何是妙。曰無我。千經萬論。只辨一箇我字。
又問。如何是誕。曰其言天堂地獄不足信。曰佛之設
此。俾人易惡向善耳。且鄒衍謂。天地之外。如神州赤
縣者八九。莊子言。六合之外。聖人存而不論。凡人耳
日所不及。安知其無。公曰。吾欲扶教耳。
玉照新志。宣和間。上皇南幸閱歲。時上皇駕還。皆親
至塔下燒香。每入寺。寺中人皆驅出。施僧伽鉢盂袈
裟至親與著於身。先是以普照寺大半。為神霄玉清
宮。至是御筆畫圖。以半還寺。寺僧送駕出城。得御筆
歡喜。上皇初至之時。寺之緊要屋宇。還之益多。始所
還道流盡拆去門牕。及再還。即并所拆門牕得之。道
流褫氣矣。
拊掌錄。趙閱道罷政閒居。每見僧接之甚恭。一日士
人以書贄見。公讀之終卷。正色謂士人曰。朝廷有學
校有科舉。何不勉以卒業。却與閒退人說他朝廷利
害。士人惶恐而退。後再往。門下人不為通。士人謂閽
者曰。參政便直得如此敬重和尚。閽者曰。尋常來見
諸僧。亦只是平平人。但相公道是重他袈裟。士人笑
曰。我這領白襴。直是不直錢財。閽者曰。也半看佛面。
士人曰。更那輟不得些少來看孔夫子面。人傳以為笑。
貴耳錄。陳習菴名塤。其父母求子。於佛照光禪師。就
寫一偈。末後二句云。諸佛菩提齊著力。只今生箇大
男兒。此十月三十日書。十二月三十日。習菴生。父母
乞名於佛照光曰。覺老余親見其狀。習菴無髭。有則
去之。凡有除日。即先夢見住院前身。即一尊宿也。
括異志。臨江軍惠曆寺。初造輪藏。成僧限千錢。則轉
一匝。有婦喪夫。家極貧。念欲轉藏。以資冥福。累月辛
苦。求捨隨緣。終不滿一千。迫於貧乏。無以自存。且嫁
有日矣。此心眷眷。不能已。乃擕所聚之錢。號泣藏前。
擲錢拜地。輪藏自轉。闔寺駭異。自是不復限數矣。
聞見近錄。金州推官母王氏。朱道誠之妻也。日誦十
句觀音心呪。時年四十九。病篤。家人方治後事。王氏
恍然。見青衣人曰。爾平生持觀世音心呪。但復少十
九字。增之當益壽。王曰我不識字奈何。青衣曰。隨聲
誦記之。乃曰。天羅神。地羅人。人離難。難離身。一切災
殃。化為塵。久之而醒。疾亦尋愈。後至七十九。其孫浩
信厚士也。為予道其詳。如此。
宋史張九成傳。九成守邵州。中丞何鑄言。其矯偽欺
俗。傾附趙鼎落職。丁父憂既免喪。秦檜取旨。上曰。自
古朋黨。畏人主知之。此人獨無所畏。可與宮觀。先是
徑山僧宗杲。善談禪理。從遊者眾。九成時往來。其間
檜恐其議。已令司諫詹大方論。其與宗杲。謗訕朝政。
謫居南安軍。九成研思經學。多有訓解。然早與學。佛
者遊。故其議論多偏。
黃潛善傳。潛傳進左僕射。兼門下侍郎。鄆濮相繼陷
沒。宿泗屢警。右丞許景衡。以扈衛單弱。請帝避其鋒。
潛善以為不足慮。率同列。聽浮屠克勤說法。
佛祖統紀。史魏公過金山。覽梁武帝。水陸儀軌之盛。
謂報恩度世之道在是。乃於月波山創殿。設十界像。
與名僧講究製儀文四卷。以四時修供。為普度大齋。
<pb n="493"/>
爼豆之器。繁約折衷。讚唄之音。抑揚有節。鄉城諸剎。
莫不視此為法　　侍郎邊知白。自京師至臨川。觸
暑成病。忽夢白衣天人。以水洒之。頂踵清寒。覺而頓
爽。於是集古今靈驗。作觀音感應集四卷。行於世
　　高宗建炎四年正月丙午。上次台州章安鎮。入金
鼇山寺。有老僧禱佛前。皆憂時保國之語。上問何典。
答曰。護國金光明懺。上因宿於寺後。駐蹕臨安。歲賜
輦下諸寺金帛。修舉此法　　紹興二十七年八月。
禮部侍郎賀允中。上殿。上問。天下僧道幾何。答曰。僧
二十萬。道士萬人。上曰。朕見士大夫奉佛者多。乞放
度牒。今田業多荒。不耕而食者。二十萬人。若更給度
牒。是驅農為僧也。佛法自漢明入中國。其道廣大。終
不可廢。朕非有意絕之。正恐僧徒多。則不耕者眾。故
暫停度僧耳。
觀音持驗。宋紹興戊辰三月。史越王浩。初為餘姚尉。
偕鄱陽程休甫。詣潮音洞。參禮觀音大士。心求靈應。
物寂無所覩。晡時再至。一僧指曰。巖頂有竇。可以下
瞰。扳援而上。顧瞻之際。忽現瑞相。金光照耀。眉宇瞭
然　　宋都官員外郎呂宏。妻吳氏夫婦。各齋戒清
修。曉悟佛理。吳虔事觀音。有靈感。每於淨室。列置瓶
缶數十。以水注滿手。持楊枝誦呪。輒見觀音放光。入
瓶缶中。病苦者。飲水多愈。所呪水。積歲不壞。大寒不
凍。世號觀音縣君。
賢奕宋孝宗。召雪竇寺禪師寶印。入對選德殿。問曰。
三教聖人。本同一理。但所立門戶不同。孔子以中庸
設教耳。印曰。非中庸何以安立世間。故法華曰。治世
語言。資生業等。皆與實相。不相違背。華嚴曰。不壞世
間相。而成出世間法。帝曰。今士大夫。學孔子者多。只
工文字語言。不見夫子之道。不識夫子之心。惟釋氏
不立文字。直指心源。頓命悟入。不亂於死生。此為殊
勝。印曰。非獨今世學者。不見夫子之心。當時顏子。號
為具體。盡平生力量。只道得個瞻之在前。忽焉在後。
如有所立卓爾。竟捉摸未著。而聖人分明。八字打開。
向諸弟子曰。二三子以我為隱乎。吾無隱乎。爾吾無
行。而不與二三子是丘也。以此觀之。聖人未嘗迴避
諸弟子。諸弟子自錯過了。昔張商英曰。吾學佛。然後
知儒。此言實為至當。帝曰。莊老何如人。印曰。是佛法
中小乘。聲聞以下人。蓋小乘厭身如桎梏。棄智如雜
毒。化火焚身。入無為界。即莊子所謂形固可使如槁
木。心固可使如死。若大乘人。則不然。度眾生盡。方
證菩提。正伊尹所謂予天民之先覺者也。予將以斯
道。覺斯民也。一夫不被其澤。若己推而內之溝中。帝
大悅。
佛祖綱目。尤袤字延之。梁溪人。舉進士。聞釋氏出世
法。見歸宗禪師。欲謀隱計。朱喜寄詩。有逃禪公。勿遽
且畢區中緣之句。出守台州。上臨軒遣曰。南台有何
勝。槩曰太平洪福國清萬。年曰聞石橋應。真是五百
強漢。時忽出現。卿以何法處之。袤執拳曰。臣有金剛
王寶劍在。上喜。書遂初老人賜之。
天定錄。王處厚字元美。益州華陽縣人。嘗遇一老僧。
論浮世苦空事。登第後出部。徘徊古陌。軫懷長吟曰。
誰言今古事難窮。大抵榮枯總是空。算得生前隨夢
蝶。爭如雲外指冥鴻。暗添雪色眉根白。旋落花光臉
上紅。惆悵荒原懶回首。暮林蕭索起悲風。及暮還家。
心疾而卒。
金史世宗本紀。大定八年正月。謂祕書監移剌子敬
等曰。朕於佛法。尤所未信。梁武帝為同泰寺奴。遼道
宗以民戶。賜寺僧。復加以三公之官。其惑深矣。
元史速哥傳。速哥子忽蘭性絕篤。然酷好佛。嘗施千
金。修龍宮寺。建金輪大會。供僧萬人。
輟畊錄。累朝皇帝。先受佛戒。九次方正大寶。而近侍
陪位者必九人。或七人。譯語謂之煖答。世此國俗然
也。今上之初。入戒壇時。見馬哈剌佛前。有物為供。因
<pb n="494"/>
問學士沙剌班曰。此何物。曰羊心。上曰。會聞用人心
肝者有。諸曰。嘗聞之而未嘗目睹。請問剌馬。剌馬者
帝師也。上遂命沙剌班傳旨問之。答曰。有之。凡人萌
歹心害人者。事覺。則以其心肝。作供耳。以此言復奏。
止再命問曰。此羊曾害人乎。帝師無答　　世祖一
日。命廉文正王。受戒於國師。王曰。臣已受孔子戒。上
曰。汝孔子亦有戒邪。對曰。為臣當忠。為子當孝。孔門
之戒。如是而已。上喜　　至元間。釋氏豪橫。改宮觀
為寺。削道士為髠。且各處陵墓。發堀殆盡。孤山林和
靖處士墓。屍骨皆空。惟遺一玉簪。時有人作詩以悼
之曰。生前不繫黃金帶。身後空餘白玉簪　　今上
皇太子之正位。東宮也。設諭德置端本堂。以處太子
講讀。忽一日帝師來。啟太子母后曰。向者太子學佛
法。頓覺開悟。今乃使習孔子之教。恐壞太子真性。后
曰。我雖居於深宮。不明道德。嘗聞自古及今。治天下
者。須用孔子之道。捨此他求。即為異端。佛法雖好。乃
餘事耳。不可以治天下。安可使太子不讀書。帝師赧
服而退　　大德間僧膽巴者。一時朝貴咸敬之。德
壽太子病。班薨不魯罕。皇后遣人問曰。我夫婦崇信
佛法。以師事汝。止有一子。寧不能延其壽耶。答曰。佛
法譬猶燈籠。風雨至乃可蔽。若燭盡則無如之何矣
佛法金湯編。柳貫字道傳。東陽人。甞為太常博士。撰
竺元道公語錄序。略曰。禪有機。而兵有法。故談禪如
用兵必至。於客主兼對。迹用雙泯。而後忘法證法。忘
機契機。勝妙圓明。有不足言矣。
西使記。有佛國名。乞石迷西。在印毒西北。蓋傳釋迦
氏衣鉢者。其人儀狀甚古。如世所繪達磨像。不茹葷
酒。日啖粳一合。所談皆佛法。
瑘嬛記。張夫人暮年不茹葷。日誦彌陀。家人皆笑之
謂。老人宜滋補頤養而已。僕僕如此。恐無益而有損。
夫人修之愈篤。年七十九。每夜暗中見四壁皆纓絡。
光輝燭人。恍若白晝。臨卒焚香几上。煙宛轉結成一
彌陀小象。初猶煙色漸覺淡黃。遂作真金色。眉目若
畵。一手下垂。若今塑接引像。眾皆下拜。誦佛號。煙像
甫消。而夫人屬纊矣　　應元博訪元門。了無所得。
一日謁悟師問。如何是佛。師曰。無心是佛。應元曰。師
兄假我十日。當即成佛。若不成。非應元也。既歸自恨
根性遲鈍。靜居一室。有一念起。即自掐其臂肉。肉盡
出血。雜念即隨日大減。至第十日。大雨閃電。一照豁
然。念斷無心可得矣。遂見悟。悟喝曰。無心不是佛。應
元言下大悟。人視其臂。無完膚矣。
大政紀。永樂五年五月癸酉。上與侍臣。論近俗崇佛
簡先之弊。上謂侍臣曰。聞近俗之弊。嚴於事佛。而簡
於事。其先果有之乎。對曰。間有之。上歎曰。此蓋教化
不明之過。朕於奉先殿。旦夕祗謁。未嘗敢慢。或有微
恙。亦力疾行禮。世人於佛老。竭力崇奉。而于奉先之
禮簡略者。蓋溺於禍福之說。而昧其本也。率而正之。
正當自朕始耳。
明通紀。宣德九年十二月。有僧自陳。欲化緣修寺。祝
延聖壽者。上斥之。既罷朝。顧謂侍臣曰。人情莫不欲
壽。古之人君。若商中宗高宗祖甲周文王。皆享國綿
遠。其時豈有僧道。豈有神仙之說。秦皇漢武求神仙。
梁武帝宋徽宗崇僧道。效驗可見矣。世之人終不悟。
甚可嘆。
瀛涯勝覧。西洋國銅範佛像曰。納兒佛殿。以銅瓦座
傍。穿井汲泉。浴佛而禮之。取牛糞調水。塗地及壁。臣
民大家。晨起亦用牛糞塗地。煆牛糞囊於身。每旦
水調抹額及股。謂敬佛也。
續文獻通考。周文襄公。忱性喜佛。及巡撫吳中。徜徉
梵剎。所至鐘鼓交接。入佛殿則膜拜致敬。人或誚之。
公曰。即如以年齒論彼長。吾皆二三千年。豈得不一
二拜也。行之自若。
賢奕有僧。居嘗誦經不輟。其徒遊方參悟歸。思度其
<pb n="495"/>
師。一日指櫺問蠅曰。咄汝不向寥廓奮飛。而日日汩
汩然。鑽此故紙。安得出頭。其師乃有省。
學佛考訓。祁忠敏公家世學佛。捨宅為寺。兄弟並從
愚菴老人。大弘西來之教。公諱彪。以大中丞殉節
　談言。李覯賢而有文章。素不喜佛。不喜孟子。好飯酒。
一日有達官。送酒數斗。泰伯家釀亦熟。一士人知其
富有酒。然無計得飲。乃作詩數首。罵孟子。其一云。完
廩損階未可知。孟軻深信亦還癡。岳翁方且為天子。
女婿如何弟殺之。李見之大喜。留連數日。所與談。莫
非罵孟子也。無何酒盡。乃辭去。既而聞又有寄酒者。
士人再往。作仁義正論三篇。大率皆詆釋氏。李覧之
笑云。公文采甚奇。但前次被公喫了酒。後極索寞。今
次不敢相留。留此酒以遣懷。聞者大笑。
權子一衲子捧鉢來盱江。近溪羅先生。遇之甚謹。居
數年。一日辭去。近溪把其手請曰。和尚慈悲今別我
去願一言濟我。衲子曰。沒得說你。官人家。常有好光
景。有好光景。便有不好光景。等待在俺。出家人只這
等。近溪爽然會心。伏地數十頓首以謝。
大政紀。嘉靖十四年四月乙未。初緣佛氏說。是月八
日。賜羣臣食。不落夾。帝厭其名不馴命。於五日薦新
麥於內殿。因為麥餅。賜羣臣食。自是歲以為常。
諸寺奇物記。天界寺有佛牙。闊寸長倍寸之五。萬曆
中。僧人真淳獻之尚書五臺陸公。公因具金函檀龕
盛之。迎供于寺之毗盧閣。牙得之天台山中。
嘉興府志。萬曆中。太學胡日華女常節婦。十九而寡。
于樂善庵後。築慈孝堂。以奉父母。同尼焚修。

（圖書集成）釋教部紀事卷下（終）

<article id="n1666">佛祖心燈</article>

No. 1666
<sarticle>佛祖心燈</sarticle>

<other>七佛偈</other>
<other>毗婆尸佛（過去莊嚴劫第九百九十八尊）</other>
 身從無相中受生  猶如幻出諸形像 
 幻人心識本來無  罪福皆空無所住 
<other>尸棄佛（莊嚴劫第九百九十九尊）</other>
 起諸善法本是幻  造諸惡業亦是幻 
 身如聚沫心如風  幻出無根無實性 
<other>毗舍浮佛（過去莊嚴劫第一千尊）</other>
 假借四大以為身  心本無生因境有 
 前境若無心亦無  罪福如幻起亦滅 
<other>拘留孫佛（現在賢劫第一尊）</other>
 見身無實是佛身  了心如幻是佛幻 
 了得身心本性空  斯人與佛何殊別 
<other>拘那含牟尼佛（賢劫第二尊）</other>
 佛不見身知是佛  若是有知別無佛 
 智者能知罪性空  坦然不怖於生死 
<other>迦葉佛（賢劫第三尊）</other>
 一切眾生心清淨  從本無生無可滅 
 即此身心是幻生  幻化之中無罪福 
<other>釋迦牟尼佛（賢劫第四尊）</other>
 法本法無法  無法法亦法  今付無法時 
 法法何曾法 
<other>三十三祖傳法偈</other>
<other>摩訶迦葉（天竺第一祖）</other>
 法法本來法  無法無非法  何於一法中 
 有法有非法 
<other>阿難（天竺第二祖）</other>
 本來付有法  付了言無法  各各須自悟 
 悟了無無法 
<pb n="496"/>
<other>商那和修（天竺第三祖）</other>
 非法亦非心  無心亦無法  說是心法時 
 是法非心法 
<other>優婆毱多（天竺第四祖）</other>
 心自本來心  本心非有法  有法有本心 
 非心非本法 
<other>提多迦（天竺第五祖）</other>
 通達本心法  無法無非法  悟了同未悟 
 無心亦無法 
<other>彌遮迦（天竺第六祖）</other>
 無心無可得  說得不名法  若了心非心 
 始了心心法 
<other>婆須蜜（天竺第七祖）</other>
 心同虗空界  示等虗空法  證得虗空時 
 無是無非法 
<other>佛陀難提（天竺第八祖）</other>
 虗空無內外  心法亦如此  若了虗空故 
 是達真如理 
<other>伏䭾蜜多（天竺第九祖）</other>
 真理不無名  因名顯真理  受得真實法 
 非真亦非偽 
<other>脇尊者（天竺第十祖）</other>
 真體自然真  因真說有理  領得真真法 
 無行亦無止 
<other>富那夜奢（第十一祖）</other>
 迷悟如隱顯  明暗不相離  今付隱顯法 
 非一亦非二 
<other>馬鳴大士（第十二祖）</other>
 隱顯即本法  明暗元不二  今付悟了法 
 非取亦非離 
<other>迦毗摩羅（第十三祖）</other>
 非隱非顯法  說是真實際  悟此隱顯法 
 非愚亦非智 
<other>龍樹尊者（第十四祖）</other>
 為明隱顯法  方說解脫理  於法心不證 
 無瞋亦無喜 
<other>迦那提婆（第十五祖）</other>
 本對傳法人  為說解脫理  於法實無證 
 無終亦無始 
<other>羅睺羅多（第十六祖）</other>
 於法實無證  不取亦不離  法非有無相 
 內外云何起 
<other>僧迦難提（第十七祖）</other>
 心地本無生  因地從緣起  緣種不相妨 
 華果亦復爾 
<other>伽耶舍多（第十八祖）</other>
 有種有心地  因緣能發萌  於緣不相礙 
 當生生不生 
<other>鳩摩羅多（第十九祖）</other>
 性上本無生  為對求人說  於法既無得 
 何懷決不決 
<other>闍夜多（第二十祖）</other>
 言下合無生  同於法界性  若能如是解 
 通達事理境 
<other>婆修盤頭（第二十一祖）</other>
 泡幻同無礙  如何不了悟  達法在其中 
 非今亦非古 
<other>摩拏羅（第二十二祖）</other>
 心隨萬境轉  轉處實能幽  隨流認得性 
 無喜復無憂 
<other>[鴳-女+隹]勒那（第二十三祖）</other>
 認得心性時  可說不思議  了了無可得 
 得時不說知 
<pb n="497"/>
<other>師子比丘（第二十四祖）</other>
 正說知見時  知見俱是心  當心即知見 
 知見即於今 
<other>婆舍斯多（第二十五祖）</other>
 聖人說知見  當境無是非  我今悟真性 
 無道亦無理 
<other>不如密多（第二十六祖）</other>
 真性心地藏  無頭亦無尾  應緣而化物 
 方便呼為智 
<other>般若多羅（第二十七祖）</other>
 心地生諸種  因事復生理  果滿菩提圓 
 華開世界起 
<other>菩提達磨（西天第二十八祖中華初祖）</other>
 吾本來茲土  傳法救迷情  一華開五葉 
 結果自然成 
<other>慧可大師（第二十九祖中華二祖）</other>
 本來緣有地  因地種華生  本來無有種 
 華亦不曾生 
<other>僧璨大師（第三十祖中華三祖）</other>
 華種雖因地  從地種華生  若無人下種 
 華地盡無生 
<other>道信大師（第三十一祖中華四祖）</other>
 華種有生性  因地華生生  大緣與信合 
 當生生不生 
<other>弘忍大師（第三十二祖中華五祖）</other>
 有情來下種  因地果還生  無情既無種 
 無性亦無生 
<other>慧能大師（第三十三祖中華六祖）</other>
 心地含諸種  普雨悉皆生  頓悟華情已 
 菩提果自成 

<other>佛祖源流訣</other>
 迦文迦葉阿難商  優波毱多與提多 
 彌迦婆須佛䭾伏  脇富馬鳴迦毗摩 
 龍樹迦那於羅睺  僧伽伽耶鳩摩羅 
 闍夜婆修摩拏[鴳-女+隹]  師子婆舍不如般 
 達磨傳於東土後  慧僧道弘慧之他 

<other>五宗次序譜</other>
六祖能（第一）
南嶽讓
馬祖一
百丈海
（五世）溈山祐
（六世）仰山寂
黃檗運
（六世）臨濟玄
青原思
石頭遷
藥山儼
雲巖晟
（六世）洞山价
雲居膺
（七世）曹山寂
天皇悟
龍潭信
德山鑑
雪峰存
（八世）雲門偃
玄沙備
地藏琛
（十世）法眼益

<pb n="498"/>
<article id="n1667">宗教律諸宗演派</article>

No. 1667
<sarticle>宗教律諸家演派</sarticle>

吳中南禪沙門守一空成重編
<other>○臨濟源流訣</other>
 南嶽懷讓道一海  運玄獎顒沼不住 
 念昭圓會端演勤  隆華傑于先範具 
（欽妙本長蔚持旵　倫堅覩度俊悟澂　慈暄瑞聰寶傳　寧進曉空沖廣）等。
徑山與虎邱分宗訣。
 大慧傳需到永明  益慈顯密二仰欽 
 有寶鐵牛遠池真  慧機來統焱斆銘 
自六祖法傳南嶽讓。南嶽傳馬祖一。馬祖傳百丈海。
百丈傳黃檗運。黃檗運傳臨濟義玄禪師。後人立
為臨濟宗。
臨濟剃派未知何人作十六字。
 提金剛體  振妙朝元  存慈希戒 
 貫古騰今 
續演。
 承宗廣大  佛法寬宏  正懷文本 
 了悟良因  守心顯祖  方覺欽崇 
後又續五十六字。
 教法向玄  厥旨趣真  潛會恒靈 
 契傳有得  紹替匡修  秉志巨光 
 啟鴻宗大  永興世緝  毓用彥昭 
 授從靜式  月可久華  雪若唯白 
 默繼空延  提嘉悟鐸 
臨濟坌派未知何人作十六字。
 善洪祖道  惟德可存  永繼明覺 
 光顯先宗 
臨濟下第八世黃龍慧南禪師演派二十字。
 慧正普覺濟  圓通湛海清  廣演法界性 
 永遠德宏宗 
臨濟下十二世徑山大慧宗杲禪師演派三十二字。
 宗覺妙道  明了本真  [懨-猒+火]宏祖印 
 聯廣慧燈  性空法界  紹繼續榮 
 圓通果滿  福德轉輪 
臨濟下十七世斷橋妙倫禪師演派十六字。
 慧性妙悟  真機全露  廣濟徹源 
 符因證果 
臨濟下十九世碧峰性金禪師演派二十字。
 性空原朗耀  鏡智本虗玄  能包羅萬有 
 故統御大千 
臨濟下二十一世雲巖福愛禪師演派三十字。
 福德宏慈廣  普賢覺道成  利益無邊界 
 宗本永興隆  妙悟恒常滿  自性證圓融 
臨濟下二十二世（天台下十五世）閩中雪峰祖定禪師演派
二十字。
 祖道戒定宗  方廣正圓通  行超明實際 
 了達悟真空 
龍池幻有正傳禪師剃度（密雲天隱）圓（悟修）禪師傳法亦
用此派今（天童磬山）後哲均用上派傳法者遵龍池意
也。
龍池復續空字下接演二十字。
 覺性本常寂  心惟法界同  如緣宏聖教 
 正法永昌隆 
天童亦續空字下二十字。
 嗣續曹源脈  傳等濟眾功  慧燈恒照世 
 佛法亘穹窿 
臨濟下二十四世□□琹山妙隨禪師演派二十八
字。
 妙繼宏傳正法眼  興從鑑覺慶維昌 
<pb n="499"/>
 徹可印宗圓佛果  紹隆祖道續聯芳 
臨濟下二十五世東明海舟永慈禪師演派一百十
二字。
 普永智廣宏勝德  淨慧圓明正法興 
 性海澄清顯密印  大乘妙道悟心燈 
 佛恩浩滿流芳遠  祖行超宗續嗣深 
 戒定彌堅通義理  規成謹守鎮常新 
 翼善昌榮因達本  禎祥隆盛復傳增 
 功勛寂照融真際  寶鏡高懸體用親 
 饒益靈文舒景秀  信持玄記濟時珍 
 了然無際空諸幻  覺樹開敷果自馨 
現今箬庵通問禪師下各家均從空字改換此派
清字起。
臨濟下二十五世（碧峰下第七世）突空智板禪師演派十六
字。
 智慧清淨  道德圓明  真如性海 
 寂照普通 
五臺峨嵋　普陀前寺續演三十二字。
 心源廣續  本覺昌隆  能仁聖果 
 常演寬宏  惟傳法印  證悟會融 
 堅持戒定  永紀祖宗 
普陀後寺從突空下通字派接續演四十八字。
 湛然法界  方廣嚴宏  彌滿本覺 
 了悟心宗  惟靈廓徹  體用周隆 
 聞思修學  止觀常融  傳持妙理 
 繼古賢公  信解行證  月朗天中 
臨濟下二十五世（碧峰下第七世）五臺月山智勝禪師演派
四十字。
 智本了心事  覺思方可賢  正宗增佛果 
 道廣法能傳  月印千江水  光舒萬里天 
 若無清淨慧  何心禮長千 
臨濟下二十五世（碧峰下第七世）西蜀大隨智潮禪師演派
四十字。
 智慧法界廣  了道得證果  聖教如常滿 
 覺海福圓明 
 （後續）明珠光照世  心印本無文  密運通天眼 
 顯揚亘古今 
臨濟下二十五世（碧峰下第七世）廬山赮封智素禪師演派
四十字。
 智圓明勝果  戒定悟清禪  妙行通方廣 
 心宗永遠傳 
 （後人續二十字）傳持無相法  一著在機先  萬古長空月 
 舒光本自然 
臨濟下二十五世（碧峰下第七世）廬山天池智光禪師演派
智江圓明洪慈悟本道大德（以上十一字讀不成句姑存後偈）。
 昌隆正法續玄宗  承維天恩永守中 
 戒定修持清淨觀  從聞思學覺心空 
臨濟下三十世雪嶠圓信禪師從圓字起演派十六
字。
 圓宏頓教  傳祖心宗  戒定慧法 
 璇璣化工 
臨濟下三十七世（突空下第三世）北京西山鵝頭禪師演派
二十四字。
 清淨道德文成  佛法能仁智慧 
 本來自性圓明  行理大通無學 
後人復續二十四字。
 學精三藏妙義  究意半字非有 
 體用定力如斯  方可超凡證聖 
江右後人亦從學字下另續二十四字。
 真覺宏宗廣敬  普隆正悟高賢 
 永遠福海傳心  定祖文章守信 
臨濟下三十一世（徑山下十九世）聖因文學隆斆禪師續演
二十八字。
<pb n="500"/>
 隆濟能宏法本玄  堅持戒定永流傳 
 靈機豁徹明斯旨  慧性恒圓佛祖禪 
臨濟下三十一世南嶽山茨通際禪師從通字起演
派二十字。
 通達本來法  宏開祖道隆  慧燈恒永照 
 證悟了無窮 
臨濟下三十一世玉林通琇國師住天目山另演二
十四字。
 法宏濟祖  真宗紹續  永傳英俊 
 淨明梵行  嚴持亘古  嘉謨大根 
臨濟下三十一世杭州理安箬庵通問禪師從圓字
起演十六字。
 圓通大法  頓越真常  悟祖超師 
 慧燈永照 
臨濟下三十一世紹興平陽木陳道忞禪師另演二
十八字。
 道本元成佛祖先  明如杲日麗中天 
 靈源廣潤慈風溥  照世真燈萬古懸 
臨濟下三十一世四川雙桂破山海明禪師另演四
十字。
 海印發光  悟真永昌  寂常心性 
 戒定慧香  佛身克果  祖道聯芳 
 雙桂榮野  一葦度江  禪觀固遠 
 五計攸長 
臨濟下三十一世嘉興古南牧雲通門禪師演派三
十二字。
 通詮遵化  博審竺文  慎嗣英彥 
 演暢崇深  行至福圓  知明道興 
 正法眼藏  永載傳燈 
臨濟下三十一世常熟三峰漢月法藏禪師演派三
十二字。
 法宏濟上  德重律儀  教擴頓圓 
 行尊慈忍  參須實悟  養合相應 
 後得深淵  永傳光燦 
臨濟下三十二世（平陽下第二世）□□天岳本晝禪師演派
三十六字。
 本惟恒  用寧勤  月虗白  鏡空明 
 離慧辨  通無心  歸太宗  一法印 
 昺當機  六可證  此燈傳  利度盡 
臨濟下三十二世（三峰下第二世）靈巖山繼起宏儲禪師演
派十六字。
 法宏修智  道行超宗  代持真實 
 永緒瑫琮 
臨濟下三十二世（三峰下第二世）□□碩機宏聖禪師演派
十六字。
 宏元密印  顯正宗常  謀列再振 
 寶持永昌 
臨濟下三十二世天童下無礙行徹禪師從行字起
演十六字為萬年宗清涼寺楚北廣傳此派。
 行大源遠  化導英靈  宏戒定慧 
 宗正傳燈 
臨濟下三十二世（破山明法嗣）福州黃檗象崖性挺禪師
另演十六字。
 性道昌隆  智慧圓通  瑞光普照 
 德振宗風 
臨濟下三十□世（突空下第六世）憨山德清大師從德字起
演派四十字。
 德大福德廣  慈忍量普同  修持超法界 
 契悟妙心融  寂淨覺常滿  圓明體性通 
 慧光恒朗照  道化久昌隆 
臨濟下三十三世（三峰下第三世）靈隱豁堂濟嵒禪師另演
六十四字。
 真宗克體  直指心源  逆尋殊遠 
<pb n="501"/>
 浩往長存  統終原始  （此間似少一句待補） 
 居中端表  隨運周旋  機神不測 
 顯密恒傳  利智懸解  得旨釋詮 
 高幢誓固  重鎧忍堅  效仰先志 
 宜慎勉旃 
臨濟下三十□世（突空下第□世）安徽黃山普門惟安禪師
演派五十六字。
 惟覺能仁願行廣  妙明性寂真常中 
 清淨澄源戒定海  善祥永興法海宗 
 福慧同本遠周濟  恒心常照素德隆 
 悟果勤修先祖[(厂-一)*育]  智力普道證圓通 
臨濟下□□□世□□毗盧庵□□□□□演派十
六字。
 頓覺性融  理契真宗  靈鷲正脈 
 緜遠昌隆 
臨濟下三十三世（突空下第九世）歸宗紫柏真可大師演派
從真字起十六字。
 真法元在  解契恒靈  慈門師子 
 大吼雷音 
臨濟下三十五世紹興福慶寺定如實覺禪師從空
字下接演四十字。
 建德開元化  傳心振大同  慧燈宏遠照 
 法脈永昌隆  智海融珠樹  鴻沱發道潀 
 靈機承覺性  奕世繼高崇 
臨濟下三十六世（報恩下第六世）京都長椿寺妙雲崇如禪
師演二十四字。
 崇佛遵祖  德行圓融  明持淨戒 
 定悟本宗  心源永續  法道昌隆 
接此派下新續二十四字。
 能仁智覺  慧本常榮  果證恒圓 
 惟傳性宗  克承祖印  光燦普燈 
臨濟下三十七世（崇如下法嗣）慧林佛□禪師住藥王普
濟寺演派六十字。
 佛理大信慈  普度悉等元  法演持淨戒 
 心悟現真禪  智海澄清顯  慧悅廣照邊 
 亮同能仁道  聖賢啟自然  玄空成妙義 
 敦嚴永續傳  福緣常茂秀  花香結果圓 
臨濟下三十七世（報恩下第七世）安徽績溪太平寺道開了
證禪師另演派五十六字。
 西國家風指實權  明心見性頓超賢 
 菩提果滿華藏界  聖諦真如今古懸 
 戒律勤修參妙理  慧光朗照彰彌天 
 靈機悟徹拈花旨  正法流芳繼有緣 
臨濟下三十七世（報恩下第七世）浙江嘉興覺海寺謹庵了
根禪師從前空字下接演二十字（首句用龍池祖派）。
 覺性本常寂（續換三句字）  能仁理自通 
 心傳參妙諦  永久德惟崇 
天臺華頂寺亦從空字下續演四十字。
 寂照無為體  理事本函容  端然起妙用 
 權衡顯聖功  三乘分頓漸  禪教意相同 
 建立華峰旨  遺流後世榮 
臨濟下三十八世（報恩下第八世）天台國清寺寶林達珍禪
師從達字起改演四十字。
 達道通真量  明機越祖先  正悟超妙學 
 大用智光圓  石磬清音顯  性海續濟源 
 傳持佛心印  法界廣宏宣 
臨濟下四十世杭州白衣寺定宗真果禪師另演五
十六字。
 顯日天中萬里明  山河大地及乾坤 
 宗風永脈源根在  今得安和傳續燈 
 只望能仁賢後德  道超高聳舊祖庭 
 成就如是重新整  歷代創建盡蓮生 
臨濟下四十世（福嚴下第九世）海昌指南寺雲開天霞禪師
<pb n="502"/>
另演二十四字。
 天緣明德  立道振綱  端莊中正 
 世序攸長  參同淨智  果滿禎祥 
臨濟下四十一世杭州仙林寺九峰空恒禪師從空
字下續演派二十字。
 法善普傳心  智覺照虗徵  思聰誠遠見 
 性淨積功能 
臨濟下三十三世（鵝頭下第九世）廬山開先若昧智明禪師
演十六字。
 佛道興隆  有開必先  傳燈紹祖 
 以永萬年 
附列未知世數臨濟下分支各家姑存待查。
金陵紫竹林顓愚觀衡禪師從觀字起演派三十
二字。
 觀音旋明  聞復清淨  殊勝妙德 
 真實圓通  功超戒定  行越明一 
 智願廣大  福慧周圓 
黃檗山無念深有禪師住麻城立派二十八字。
 祖覺宗清淨行深  常懷戒定慧圓明 
 神通法性真如海  永遠興隆見太平 
 （後續）平空一月印千江  照世舒光化日長 
 識得本來人面孔  宗風萬古自[懨-猒+火]張 
報慈亮禪師（未知住於何地）自演十六字。
 濟源浩瀚  覺性澄圓  海印發光 
 朝宗百谷 
無幻性聰禪師（未知住於何地）自演四十八字。
 性慧妙悟  真機全露  廣徹濟源 
 符因契果  傳佛心印  直演上乘 
 宗宏聖道  學超戒定  興自嵩嶽 
 祖燈偏照  輝今耀古  了明頓教 
節崖覺琇禪師（未知住於何地）自演三十二字。
 覺智惟彰  靈運斯昌  發明戒月 
 洞達心光  慈緣應滿  果願彌芳 
 永隆濟統  正脈淵長 
<other>○溈仰源流訣</other>
 百丈溈山祐  仰山寂與涌  芭蕉清且徹 
 五世在其中 
自六祖傳至百丈海。百丈傳溈山祐。溈山傳仰山寂。
後人遂立溈仰宗。派演二十字（未知從何世起）。
 宗福法德慧  普賢行願深  文殊廣大智 
 成等正覺明 
仰山為六祖下第六世圭峰為六祖下旁出第十
世未知此派因何與後圭峰派類同。
溈山下第四世芭蕉慧清禪師徒繼徹禪師共演二
十字。
 慧繼妙真恒  心空悟上乘  續宗宏法遠 
 萬古耀聯燈 
<other>○洞山源流訣（共二十八世）</other>
 青原思遷儼晟价  膺丕志觀玄青俱 
 楷（覺辨賓體滿秀湻了珏鑑淨等）  裕泰遇才嚴改斌 
 從載書傳少室旨  价傳至書二十四 
自六祖法傳青原思。青原傳石頭遷。石頭傳藥山儼。
藥山傳雲巖晟。雲巖傳洞山价。洞山傳。（雲居膺曹山寂）禪
師。（雲居曹山）後人立為（洞山曹洞）宗。
洞山下十四世順德府淨土寺萬松行秀禪師演派
二十字。
 行從福智立  貫徹八環中  化統三千界 
 宏開洞上宗 
洞山下十五世（萬松下法嗣）少林祖庭雪庭福裕禪師從
福字起演派七十字。
 福慧智子覺  了本圓可悟  周宏普廣宗 
 道慶同玄祖  清淨真如海  湛寂淳貞素 
 德衍才延恒  妙體常堅固  心朗照幽深 
<pb n="503"/>
 性明鑒崇祚  裏正善禧祥  謹慤願濟度 
 雪庭為導師  引入皈元路 
洞山下十五世（曹山下十四世）江西豫章後人演派二十八
字。
 清淨覺海圓宏廣  悟本真常慧性寬 
 祖道興隆傳法眼  普周沙界定心安 
洞山下十六世（萬松下第四世）□□□□智洪禪師演派二
十字。
 智信定得寶  志善了道行  妙淨本明真 
 正法惟思謹 
洞山下十九世（萬松下第六世）□道公敬□禪師演派三十
二字。
 敬禮修持  功成福慶  纘續心燈 
 圓通自性  普度大千  權衡曹洞 
 依鉢傳求  萬松祖令 
洞山下二十世（雪庭下第六世）順德府蓬鵲山興化寺演派
二十字。
 了因明祖道  覺海永洪宣  普度大千界 
 同登般若船 
洞山下二十六世（鵲山下第七世）紹隆少室彼岸海寬禪師
從業師覺字起演派一百二十字。
 覺海永洪  宣授傳宗  正脈遐衍 
 善慶福隆  自性周徧  本來圓通 
 真智妙理  清淨澄明  實相寂照 
 慈憫利生  平等普度  方便權衡 
 教啟賢哲  戒行克功  學由悟達 
 法在信能  止觀定慧  聞思修崇 
 莊嚴品位  玄契參同  德充果滿 
 佛圓續燈  秉持心印  師範寰中 
 我願如是  世宜教從  彼岸為祖 
 詒訓雲仍  嗣先昌後  萬代常興 
洞山下二十六世（智洪下十一世）燕京艮牧山決定妙相禪
師住清淨庵度天華淨□禪師為二十七世（從淨字起）
演派二十八字。
 淨善香然喜敬宗  萬光瑞寶顯明燈 
 世界浩月宣圓照  通天了道貫乾坤 
洞山下二十六世（雪庭下十二世）順德天寧虗照宏□禪師
為元太保劉秉忠之師另演派十六字俗呼為劉
太保宗。
 宏子友可  福緣善慶  定慧圓明 
 永宗覺性 
洞山下二十六世（雪庭下十二世）江西壽昌無明慧經禪師
演派二十八字。
 慧圓道大興慈濟  悟本傳燈續祖先 
 性海洞明彰法界  廣宏行願證真常 
壽昌下旁出博山無異元來禪師另演二十字為
（大蟻元來）派。
 元道宏傳一  心光普照通  祖師隆法眼 
 永傳壽昌宗 
洞山下二十七世（雪庭下十三世）紹興顯聖（散木湛然）圓澄禪師
另演五十六字。
 識心達本  大道斯彰  能仁敷衍 
 古洞源長  果因融徹  顯密均揚 
 法雲等潤  靈樹舒芳  慧燈明耀 
 徧照慈光  應化乘運  玄印元綱 
 匡扶奕世  傳永彌唐 
洞山下二十八世（雪庭下十四世）順德開元萬安廣□禪師
姓賈另演三十二字俗呼為賈菩薩宗。
 廣從妙普  洪勝禧昌  繼祖續宗 
 慧鎮維方  圓明淨智  德行福祥 
 澄清覺海  了悟真常 
洞山下三十世（萬安下第三世）興陽清剖妙淨禪師演派二
十八字。
<pb n="504"/>
 妙明覺海圓宏廣  悟本真常慧性寬 
 祖道興隆傳法眼  普周沙界定心安 
（此派與曹山下後人豫章演派雷同。未知何故存此待查）。
洞山下三十世湖心天根傳本禪師演派十六字。
 傳燈正宗  永紹新豐  人天儀範 
 緜遠昌隆 
洞山下三十一世（雪庭下十七世）處州然昌卉隱庵貫一興
緣禪師另演派一百字。
 興隆傳法眼  普周沙界玄  心融明皎潔 
 嘗生果自然  拈花如來旨  福德廣洪遠 
 放光證覺地  堅固妙恒圓  優曇重發現 
 止觀頓欽纘  嚴宏流印璽  利益永無邊 
 靈機惟廓徹  月朗耀中天  大通成聖學 
 紹繼偶言詮  九鼎聞思續  用報一燈禪 
 杲日當空照  萬派悉歸源 
洞山下三十四世（湛然下第八世）於潛龍藏寺會乘祥覺禪
師演二十字。
 祥光普照圓  本覺興昌隆  法宏續佛燈 
 永傳湛然宗 
靈機山永寧寺牧雲禪師於此派下續演十六字。
 淨智妙圓  福海湛清  廣宏法界 
 祖燈常遠 
洞山下三十七世（虛照下十二世）無極明信禪師從性字起
續演劉太保宗十六字。
 性能廣達  妙用無方  蘊空實際 
 祖道崇昌 
洞山下三十八世浙紹上虞泰岳寺行道宏覺禪師
自演二十八字。
 覺宏道師自為宗  泰嶽山前振古風 
 普願嗣孫徧法界  吳興越順悉圓通 
洞山下四十四世（元來下十八世）銅陵縣蓮華寺德風壽存
禪師續演大蟻派二十字。
 壽昌燈照世  正法永興隆  德種蓮華寶 
 風化滿天中 
附列曹洞分支未知世數於後。
長慶宗鑒道□禪師演派二十八字廬山棲賢寺
亦宗此派。
 道函今古傳心法  默契相應達本宗 
 森羅敷衍談真諦  此印親承永紹隆 
雲居諸緣洪□禪師演派二十四字。
 洪常祖道  法性清淨  廣啟勝因 
 志行性遠  了悟玄宗  寬證圓融 
九華山百歲宮從賈菩薩派下常字起續演二十
八字。
 常持妙法勝莊嚴  果證無為道上玄 
 西來大意修般若  月朗天中振萬年 
智徹禪師演五十六字。
 了悟真常慧性靈  如同杲日照乾坤 
 優曇香徹三千界  信願行超最上乘 
 圓通果滿光祖印  戒德流芳續嗣深 
 法紹洞山宏正道  派傳萬古耀聯燈 
焦山巨超清恒禪師拈三十二字以續了悟真常
之後派曰。
 肇自迦文  燈傳法界  寂光朗照 
 千萬億載  心誠相印  定即是戒 
 用寶斯言  佛能永在 
<other>○雲門源流訣</other>
 天皇信鑑存  雲門偃遠祚  重顯懷宗本 
 善本明昌悟 
自六祖法傳青原思。青原傳石頭遷。石頭傳天皇悟。
天皇傳龍潭信。龍潭傳德山鑑。德山傳雪峰存。雪
峰傳雲門文偃禪師。後人遂立為雲門宗。
雲門下第八世育王曇振優鴻禪師演派二十字。
<pb n="505"/>
 優曇從廣政  了性悟真如  德智圓通品 
 方知紹祖燈 
光孝禪師續演二十字。
 燈月光難比  萬法總歸心  照徹三千界 
 八面體靈明 
後未知何人又續二十字。
 願法慧福德  清淨智能宏  了悟真如性 
 妙明達本宗 
<other>○法眼源流訣</other>
 雪峰師備琛  法眼益于欽  道齊並義海 
 雖遲人最盛 
自六祖法下七傳至雪峰存。雪峰傳玄沙備。玄沙傳
地藏琛。地藏傳法眼文益禪師。後人立為法眼宗。
法眼下第六世翠巖嗣元祖光禪師演派二十字。
 祖智悟本真  法性常興勝  定慧廣圓明 
 覺海玄清印 
後未知何人續演二十字。
 佛天通至寶  萬聖承斯命  同登般若船 
 誓度眾生盡 
<other>○天皇下宗派</other>
自六祖四傳至天皇悟。天皇五傳至聖壽淨嚴禪師。
演派六十四字。後人遂立為聖壽宗。不列五家宗
內。
 淨覺明顯  菩提果成  大千普度 
 永遠利生  開示悟入  佛圖續燈 
 善慶遐衍  本來性能  宗教周徧 
 慈憫深洪  平等均濟  惟方修崇 
 學充聖具  賢達克功  權衡在己 
 萬世興隆 
<other>○天台教觀</other>
自北齊慧文尊者。觀大智度論得道。傳教與慧思尊
者。思傳觀與天台智者大師。立為天台教觀。演派
六十四字。
 智覺慧圓  法性玄妙  明了思修 
 能宏祖道  志廣戒清  續宗演教 
 誓願行深  寂光普照  輝古騰今 
 周天朗耀  瑞徧沙界  天台為號 
 佛傳心印  四恩總報  世代永真 
 提衍經鈔 
智者下傳二十六世高明寺百松真覺大師演派六
十四字。
 真傳正受  靈嶽心宗  一乘頓觀 
 印定古今  念起寂然  修性朗照 
 如是智德  體本玄妙  因緣生法 
 理事即空  等名為有  中道圓融 
 清淨普徧  感通應常  果慧大用 
 實相永芳 
百松老祖又衍表行偈六十四字為號如（真傳正受大教
演繹）並立名號。
 大教演繹  祖道德宏  立定旨要 
 能所泯同  功成諦顯  了達則安 
 萬象海現  孰分二三  初門悟入 
 化法遂行  己他益利  究極彰明 
 源深流遠  長衍紀綱  百千之世 
 恒作舟航 
百松傳無盡燈。燈傳靈峰蕅益智旭大師。為靈峰
宗。開淨土法門。演派四十字。
 智淨真如行  全性起妙修  匯本分河息 
 歸源覺海周  守信培因裕  宏願振先猷 
 扶律談常旨  法道永千秋 
<other>○華嚴賢首教</other>
自唐初杜順帝師。閱華嚴經得道。傳教與雲華大師。
雲華傳與賢首法師。為賢首教第一世。賢首傳清
<pb n="506"/>
涼澄觀國師。清涼傳圭峰宗密大師。為第三世。演
派二十字。
 宗福法德義  普賢行願深  文殊廣大智 
 成等正覺果 
（按此派與溈仰派類同未知何故）。
賢首下第三十一世京都廣善懷一慶餘法師起演
派二十字。
 慶性善正宗  祖道德興隆  慧輪光普照 
 妙覺本圓融 
自圭峰傳二十二世至雲棲蓮池袾宏大師立雲棲
派二十字。
 果與因交徹  心隨境廓通  玄微機悉剖 
 理性妙咸窮 
柏亭法師續演六十字。
 憶念常清淨  聞思悟睿聰  戒定忍慧力 
 萬善總歸功  華藏圓融觀  安養聖賢宏 
 壽光照無量  能仁教道隆  京兆總持旨 
 海印炳現胸  如勤靜思慮  永振祖家風 
<other>○南山律派</other>
自終南山道宣律師。為律門第一世。十三世傳至金
陵古林庵。慧雲如馨律師。馨傳三昧寂光律師。為
寶華山第一代。從如字起。演派五十六字。
 如寂讀德真常實  福性圓明定慧昌 
 海印發光融戒月  優曇現瑞續天香 
 支岐萬派律源遠  果結千華宗本長 
 法紹南山宏正脈  燈傳心地永聯芳 
三昧律師又另演一派二十字。
 寂戒元常定  信理妙恒融  從聞修福慧 
 紹隆佛祖心 
（接此派下未知何人續演二十字）。
 大智德勇健  觀照萬法通  本性周沙界 
 應現臨濟宗 
湖北麻城如是山支浮戒岳律師亦於前派心字
下續演二十字。
 禪燈照本覺  靈源自永昌  法雲迷大地 
 智日亘光揚 
三昧律師法（孫宜潔玉書字輩）律師從華山分住杭州昭
慶寺。從讀字起分演四十字。
 讀書福德大  持戒定方真  慧發開心地 
 靈光耀古今  千華同一脈  萬善總歸因 
 頓超佛祖位  永遠續傳燈 
<other>○附列不知世數未考何宗各家彚集</other>
佛日金臺大輪法師演派三十二字。
 大道心體  定慧圓滿  教觀一宗 
 實相如是  是謂至理  三界唯識 
 頓漸偏圓  毋意固必 
向上釆商戒榮禪師演派二十四字。
 戒元天童傳德  化衍向上傳燈 
 大展光明普照  全在立雪雲仍 
武昌九峰無念和尚演派六十四字。
 慈光徧照  達本自空  止觀雙持 
 見自性佛  三道亘巖  扣融祕密 
 洞徹法源  究竟無作  從體起用 
 果後施因  隱顯俱該  變現平等 
 大願輔𢏺  六度十方  登涅槃天 
 入薩婆若 
雲峨禧禪師派演二十字。
 行至覺海澄  光含福慧清  慈舟興普濟 
 正法印南能 
慧林宗禪師派演十六字。
 本常清淨  行解宏深  宗開慈濟 
 紹祖傳燈 
眉山霈禪師派演十六字。
<pb n="507"/>
 道傳正宗  戒宣真印  萬古祖燈 
 光明吉慶 
麻城興福寺派演三十二字。
 紹續聯芳  慧燈普照  智廣覺圓 
 了悟心宗  繼起善德  道果周隆 
 廣雲法海  清淨光風 
隨州大洪山派演十六字。
 祖道興隆  萬世聯芳  戒德元宏 
 永遠遐昌 
黃岡寶葢寺派演四十字。
 本有智善法  因證悟尚因  自從今古派 
 萬代永興隆  傳道如來慧  廣施濟世功 
 了明真實義  理事悉圓融 
鵝湖峰頂派演二十字。
 悟本成等妙  應修戒定章  元遵定理實 
 古世慧從昌 
大悟山派演四十字。
 祖道明宗正  戒定福慧圓  妙性真如海 
 慈濟廣宏傳  機靈心大悟  義勝理周全 
 若問玄中旨  長空月皎然 

<article id="n1668">西藏剌麻溯源</article>

No. 1668
<sarticle>摘錄聖武記之卷五溯查西藏剌麻
來源</sarticle>

吳中沙門　守一　編輯
按西藏。在於甘肅嘉峪關外。繞東之南。有祁連山。山
之南有蒙古之青海。青海之西南。即藏之東北界。四
川雅州之西。松潘廳之打箭爐。出塞千數百里。即藏
之東界。為官長往來之正驛。此官站之大道也。前後
兩藏。東西六千餘里。南北三千餘里。距京師一萬四
千餘里。藏之西北界大戈璧。東南界雲南金沙江。南
界緬甸。西南界廓爾噶國。
自漢唐即有烏斯藏。即今西藏。名異地同。藏之西南
界外。為廓爾喀國。廓爾喀之西。即為東印度國。東印
度之西。乃中印度。即古佛國也。
剌麻者。乃西域之尊稱。譯華言為無上二字。比中國
之稱和尚。為力生二字也。
自唐太宗時。文成公主。下嫁與烏斯藏汗。贊普為妃。
專尚佛教。興建大塔寺廟數百坐。延請印度高行剌
麻到藏焚修教化。歷宋元明清。均有高行剌麻。故元
世祖封剌麻八思巴為帝師。大寶法王。後嗣世襲其
號。為紅教之宗。
至明永樂成祖。封剌麻哈立麻。為大寶法王。西天大
善自在佛。其徒三人皆封國師。又封大乘法王。大德
法王。又封闡化　闡教　輔教　護教　贊善五法
王。又授西天佛子者（二）。灌頂大國師者（九）。灌頂國師
者（十八）。法王等命終。其徒輒自相承襲。漸後變為旁
門。爭名奪地。而諸法王之後。先娶妻生子。再落髮為
剌麻。候前剌麻命終。則其子頂替。私襲其位。與所娶
之妻。每逢朔望相見。餘日則不相會。雖戒再淫之說。
未知能恪遵否。而剌麻自印度來藏。身搭紅衣。故名
紅教。後紅教繁盛。又分花帽紅帽者。名目甚多。
黃教者。自永樂十五年間。有青海之西寧衛。生一人
名宗喀巴者為剌麻。先入藏投紅教。授經持呪。見該
教之人。均鍊神通。專事吞刀吐火。衒奇惑眾。不修戒
定慧之正道。故捨去而入藏內甘丹寺。習定得道該
寺。至成化十四年示寂。宗喀巴初修道時。即改其衣
冠為黃色。不屑同於紅教之人。宗喀巴臨終。遺囑二
大弟子。世世以呼畢勒罕。應身轉世。不迷本性。能知
夙世。還來為坐牀掌教之師。二大弟子者。一名達賴。
<pb n="508"/>
一名班禪。至乾隆中已第六次轉生矣。
又有第一世達賴之大弟子。名哲卜尊丹巴者。一支
住持蒙古庫倫。亦能仿達賴班禪。以呼畢勒罕。不迷
本性。世世轉生者。
康熙中。又有第五世達賴之弟子。名章佳呼土克圖
者。為雍正時國師大剌麻。亦能以呼畢勒罕。不迷本
性。轉世再來。常住京都口外。
大清太宗崇德七年。延請第四世達賴剌麻至盛京。
稱為金剛大士。還住藏中。順治初遣使迓達賴。九年
至京師。封西天大善自在佛。領天下釋教。又封為普
通鄂濟大剌麻。
達賴班禪。分主前後兩藏。乾隆時理藩院造冊。至第
六世達賴。所轄寺廟。計有三千一百五十餘所。共計
剌麻三十萬二千五百有奇　班禪所轄寺廟三百
二十七所。共計剌麻一萬三千七百有奇。
布魯特二部紅教。亦有寺廟一百二十。剌麻二萬五
千。紅黃二教。共計現有剌麻三十四萬一千二百有
奇。可謂盛之極矣。
其他剌麻學道。能明心見性。由達賴班禪證明。方能
稱呼土克圖。能不迷本性。轉世再來。方稱呼畢勒罕。
綜計剌麻之能。以神識轉生於世。出呼畢勒罕。入理
藩院冊者。西藏稱呼土克圖者十八人。稱沙布隆十
有二。漠北蒙古十有九。漠南蒙古五十有七。青海番
地三十有五。四川察木多番地五。駐京呼土克圖十
四。共計呼畢勒罕一百六十。其能得呼土克圖。方可
管轄番民。如同土司。僧多於民。不設官吏。君并於師。
介於出家在家之間。其秩有國師。禪師。及大剌麻。扎
薩克等。分住各番。及蒙古部落。皆受達賴班禪。頒領
贈秩。其兵刑稅賦。則有剌麻為第巴。有噶布倫。有戴
琫。有堪布。有商上等職。掌司其事。
嘉慶八年第八世呼畢勒罕。轉身之達賴剌麻。靈徵
眾著。由駐藏大臣奏聞。請旨坐牀掌教。至今又數轉
矣。

<article id="n1671">東國僧尼錄</article>

<other>東國僧尼錄目次</other>

名僧
本如禪師慧徹禪師
洪陟禪師無染禪師
玄昱禪師覺體禪師
道均禪師品日禪師
迦智禪師忠彥禪師
大茅禪師證禪師
陟禪師順支禪師
智異山和尚欽忠禪師
行寂禪師清虛禪師
金藏和尚清院和尚
臥龍和尚瑞岩和尚
泊岩和尚大嶺和尚
大無為禪師雲住和尚
慶猷禪師慧禪師
龜山和尚慧雲禪師（已上新羅人
雪嶽令光禪師
道峯山慧炬國師（已上高麗人萬恒
混立惠勤
冠宣法言（已上亦高麗人
順應理貞
希朗普照大師
李居仁（已上亦新羅人普德（高勾麗人）
西山大禪師松雲洪濟大師（已上本朝
嘿行者
<pb n="509"/>
尼姑
金氏（新羅人）
詩僧
大覺國師無智國師
大鑑國師龜山曇秀禪師
無己卓然師
雉岳老僧三重空空
麟角禪師靜明禪師
聖能無畏
坦然冲奯
惠文圓鏡
寸真義砧
正思
逆僧
辛旽（麗朝人）
奸僧
普雨（本朝人）

No. 1671
<sarticle>東國僧尼錄</sarticle>

<other>名僧</other>
<other>本如禪師（南嶽讓禪師法嗣）</other>
<other>慧徹禪師</other>
<other>洪陟禪師（西堂藏禪師法嗣）</other>
<other>無染禪師（麻谷徹禪師法嗣）</other>
<other>玄昱禪師</other>
<other>覺體禪師（章敬惲禪師法嗣）</other>
<other>道均禪師（南泉願禪師法嗣）</other>
<other>品日禪師（鹽官安禪師法嗣）</other>
<other>迦智禪師（大梅常禪師法嗣）</other>
僧問。如何是西來意。師云。待汝裏頭來。即與汝道
僧問。如何是大梅的二日。師云。酪本一時（并景德傳燈錄）。
<other>忠彥禪師（大梅常禪師法嗣）</other>
<other>大茅和尚（歸宗常禪師法嗣）</other>
上堂云。欲識諸佛師。向無明心內識取。欲識常住不
彫性。向萬物遷變處識取　僧問。如何是大茅境。
師云。不露鋒。僧云。為什麼不露鋒。師云。無當者（并景
德傳燈錄）。
<other>證禪師</other>
<other>陟禪師</other>
<other>順支禪師（□山寂禪師法嗣）</other>
本國號了悟大師
僧問。如何是西來意。師竪拂子。僧曰。莫遮箇便是。師
放下拂子　問。以字不成。八字不是。是什麼字。師
作圓相示之　有僧。於師前作五花圓相。師畫破。
別作一圓相。
<other>智異山和尚（臨濟玄禪師法嗣）</other>
一日示眾曰。冬不寒。臈後看。便下座（景德傳燈錄）。
<other>欽忠禪師（石霜諸禪師法嗣）</other>
<other>行寂禪師（石霜諸禪師法嗣）</other>
<other>清虗禪師（石霜諸禪師法嗣）</other>
<other>金藏和尚（洞山价禪師法嗣）</other>
<other>清院和尚（九峯[虔-文+ㄆ]禪師法嗣）</other>
僧問。奔馬爭毬。誰是得者。師曰。誰是不得者。曰恁麼
則不在爭也。師曰。直得不爭。亦有過在。曰如何免
得此過。師曰。要且不曾失。曰不失處如何鍜鍊。師
曰。兩手捧不起。
<other>臥龍和尚（雲盖元禪師法嗣）</other>
問。如何是大人相。師曰。紫羅帳裡不垂手。曰為什麼
不垂手。師曰。不尊貴　問。十二時中間。如何用心。
師曰。猢猴喫毛蟲（景德傳燈錄）。
<other>瑞岩和尚（谷山藏禪師法嗣）</other>
<pb n="510"/>
問。黑白兩亡開佛眼時如何。師曰。恐你守內　問。如
何是誕生王子。師曰。深宮引不出。
<other>泊岩和尚</other>
問。如何是禪。師曰。古塚不為家　問。如何是道。師曰。
徒勞車馬迹　問。如何是教。師曰。貝葉収不盡。
<other>大嶺和尚（并谷山藏禪師法嗣）</other>
僧問。只到潼關便却休時如何。師曰。只是途中活計。
曰其中活計如何。師曰。體即得。當即不得。曰體得
為什麼當不得。師曰。體是什麼人分上事。曰其中
事如何。師曰。不作尊貴（并傳燈錄）。
<other>大無為禪師（雪峯存禪師法嗣）</other>
<other>雲住和尚（雲居膺禪師法嗣）</other>
問。諸佛道不得。什麼人道得。師曰。老僧道得。曰諸佛
道不得。和尚作麼生道。師曰。諸佛是我弟子。曰請
和尚道。師曰。不是對君王。好與二十棒（傳燈錄）。
<other>慶猷禪師</other>
<other>慧禪師（并雲居膺禪師法嗣）</other>
<other>龜山和尚（長慶稜禪師法嗣）</other>
有舉相國裴公休啟法□會。問看經僧。是什麼經。僧
曰。無言童子經。公曰。有幾卷。僧曰兩卷。公曰。既是
無言。為什麼却有兩卷。僧無對。師代曰。若論無言。
非唯兩卷（傳燈錄）。
<other>慧雲禪師（白兆圓禪師法嗣）</other>
<other>雪嶽令光禪師（天龍機大師法嗣）</other>
僧問。如何是和尚家風。師曰。分明記取　問。如何是
諸法之根源。師曰。謝指示（傳燈錄）。
<other>道峯山慧炬國師（清凉益禪師法嗣）</other>
師始發機於淨慧之室。本國主思慕。遣使來請。遂迴
故地。國主受心訣。禮待彌厚。一日請入王府　上
堂。師指威鳳樓示眾曰。威鳳樓為諸上座舉揚了。
諸上座還會麼。儻若會。且作麼生會。若道不會。威
鳳樓作麼生不會。珍重。師之言教。未被中華。亦莫
知所終。
<other>萬恒　古潭　慧鑑國師</other>
俗姓朴氏。進士景升之子。熊津郡人。己酉生。師赴
九山選中魁科。忠烈王命住三藏社。弟子至七百。
延祐己未遘疾。前一夕。南峰大木自仆。赤祲亘山
谷。年七十一。臘五十八。王賜諡。塔曰廣照。
師以儒家子為僧。幼頴悟。能自強於學。長益不怠。赴
九山選中魁科。拂衣往楓岳。夏滿。移棲智理山。饑
不重味。寒不襲裘。脇不至席者累稔。跡晦而名彰。
忠烈王。命住三藏社。其師曹溪圓悟和尚亦諭之。
乃往。後歷主朗月雲興禪源等社。凡經指授。若聵
而聆。若𨠯而醒。弟子至七百。士大夫摳衣入社者。
不可勝計。中吳異蒙山。見其文偈。歎賞不已。賡和
十數。仍貽書致古潭之號。皇慶癸丑。大尉王讌。居
永安宮。安車卑辭。邀至京城。時方聚禪教名流。日
以次講論。師主棒喝風生。辯若懸河。王喜甚。行同
輿。手捧饌。加法號別傳宗主重續祖燈妙明尊者。
袈裟衣裙帽襪先銀幣五十鎰以贐。師還山。悉以
付常住。不歸于私。
浴更衣。修遺書。自占葬地。夜艾喚侍者檛皷。披袈
裟。據禪床聲喝告別。其略曰。廓清五蘊。真照無窮。
死生出沒。月轉空中。吾今下脚。誰辨玄蹤。告爾弟
子。莫謾捫空。禪者景瑚。問以告住之意。則有何處
不相逢。渡河不用筏等語。拍膝久手。含笑而化。
初母鄭氏夢。天降翠幕。有童子。肌肉如氷玉。就視之。
遂合掌躍入鄭氏懷。反寤。如納斗大石胞中。砭藥
之不効。以己酉八月六日誕師。因名幕兒。淮示寂
帶方郡民名白太者。夢師登翠幕天去。恠而明日
奔至寺。師已逝（并李齊賢撰[石*((白-日+田)/廾)]序）。
<other>混丘　無極老人　寶鑑國師</other>
字丘乙。舊名清玢。俗姓金氏。贈僉議評理弘富之
<pb n="511"/>
子。清風郡人。忠憲王辛亥生。以九山選。首登上七
科。棄去徒普覺學。忠烈王下批至大禪師。德陵即
政。特授兩街都僧統。加大師。子冊命師為鑑智王
師。兩王同樞衣請益。因命住瑩源寺。至理二年。移
錫于松林寺。年七十三。僧夏六十三。贈諡塔曰妙
應。有語錄兩卷。歌頌雜著二卷。新編水陸儀文二
卷。重編指頌事苑三十卷。
近世有大比丘。推明佛祖之道。以開學曰普覺國尊。
其徒盖數百千人。而能鑽堅挹深。妙契啐⿰口豕者。惟
寶鑑國師為然。
幼與群兒戲。聚瓦石為塔廟。休則面壁。若有思念。形
貌端嚴。性又慈祥。故親戚目為小彌陀。十歲投無
為寺禪師天鏡祝髮。以九山選。首登上七科。棄去。
從普覺學。自詭非睹閫奧不止。始普覺夢一僧來。
自謂五祖演。詰朝師往謁。心獨恠之。及是歎其敏
而勤。語眾曰。吾夢有徵矣。洎嗣席開堂。其師眾規
繩。講若畫一。而雍容閑雅過之。
德陵謝位。處永安宮。屢遣中使。輿而致之。從容談道。
或至日暮。於是諗國王。以祖宗舊例。冊命師為悟
佛心宗解行圓滿鑑智王師。兩王摳衣。前古未有。
數年乞退。許之。命住瑩源寺。寺本禪院。元貞中為
智者宗所有。以師故始復其舊焉。
盥浴說法別眾。其略曰。荊棘林中下脚。干戈叢裡藏
身。今日路頭果在何處。白雲斷處是青山。行人更
在青山外。既乃還方丈。據床而逝。師況厚寡言。學
無不窺。為詩文富贍。行叢林門中。吳蒙山異禪師。
甞作無極說。附海舶以寄之。師默領其意。自號無
極老人。
臣聞。佛氏喜言福智修己。而物應者也。缺一於二。不
足以自立。寧能信於人乎。師凡七增秩。六錫號。九
歷名藍。再住內院。為一國釋林之首。受兩王函丈
之禮。人無異論。咸謂之宜。非所謂福智二嚴者。疇
克如是哉。其撰詞刻石。傳示後世。臣可以無愧矣
（并李齊賢撰[石*((白-日+田)/廾)]文）。
<other>惠勤　懶翁　諡禪覺道號普濟尊者</other>
初名元惠。寧海府人。俗姓牙氏。具膳官令瑞之子。
母鄭氏。靈山郡人。鄭夢見金色隼。飛來⿰口豕其頭。忽
墜卵。五彩爛然入懷中。因而有娠。以延祐庚申生。
癸卯入九月山。遣內侍金仲孫請還。乙巳三月。詣
闕乞退。始得宿願。游龍門元寂諸山。丙午入金剛
山。丁未秋住清平寺。其冬掜寶岩。以指空袈裟手
書授師曰。治命也。己酉再入臺山。庚戌春。司徒達
叡。奉指空靈骨。來厝于檜岩。師禮師骨。因赴召。結
夏廣明寺。秋初還檜岩。九月即功夫選也。師所居
室曰江月軒。丙辰五月。寂然而遊。年五十七。法臘
三十八。
玄陵在位之二十年庚戌。秋九月十日。　召師入京。
十六日就師所寓廣明寺。大會兩宗五教諸山衲
子。試其所自得。號曰功夫選　上親幸視為。師拈
香畢。昇法座。迺言曰。破却古今之窠臼。掃盡凡聖
之蹤由。割斷衲子命根。抖擻眾生疑網。操縱在握。
變通在機。三世諸佛歷代祖師。其揆一也。在會諸
德。請以實答。於是以次入對。曲躬流汗。皆曰未會。
或理通而礙於事。或狂甚而夫於言。一句便退。
上若不豫色。然幼庵修禪師後至。師歷問三句三
關。會罷還檜岩。
偶念指空三山兩水之記。欲移錫檜岩。會以　召赴
是寺法會。得請居焉。師曰。先師指空。盖甞指畫重
營。而[(燬-臼+白)-土+工]于兵。敢不繼其志。廼謀於眾。增廣殿宇。工
既告畢。丙辰四月。大設落成之會。臺許以為。檜岩
密邇京邑。士女往還。晝夜絡繹。或至廢業禁之。便
於是有　旨。移住營源寺。逼迫上道。師適疾作。輿
出三門。至池邊。自導輿者。從涅槃門出。大眾咸疑。
<pb n="512"/>
失聲號哭。師䫃曰。賢力努力。無以余故中輟也。吾
行當止於驪興耳。至漢江。謂護送官卓詹曰。吾疾
劇。乞舟行泝流。七日方至驪興。又謂卓曰。欲少留。
竢病間即行。卓勉從之。寓神勒寺。五月十五日。卓
又督行急。師曰。是不難。吾當逝矣。是日辰時。寂然
而逝。郡人望見五色雲盖山頂。既火之洗骨。無雲
而雨者。方數百步。得舍利一百五十五粒。禱之分
為五百五十八。四眾得之中。以自秘者。莫知其
數。神光照耀。三日乃已。釋達如。夢見龍盤繞臺下。
其狀如馬。及以喪舟還檜岩。無雨水漲。皆驪龍之
助云。八月十五日。樹浮屠於寺之北崖。頂骨舍利。
厝于神勒寺。示其所終也。覆以石鍾。戒其無敢訛
也。事開于　朝。
年甫冠。隣友亡。問諸父老曰。死何之。皆曰所不知也。
中心痛悼。走入功德山。投了然師祝髮。師曰。汝為
何事出家。對以超三界利羣生。且請開示。曰汝之
來。此是何物耶。曰此能言能聽者能來爾。但未知
修進之術。曰吾亦如汝猶未之知。可往求之有餘
師。至正甲申至檜岩。晝夜獨坐。忽得開悟。尋師中
國之志決矣。戊子三月至燕都。參指空。畣問契合。
十年庚寅正月。空集眾下語。無能對者。師出眾吐
數語。三拜而出。空西天百八代祖也。是春南游江
淛。秋八月參平山。山問。曾見何人。曰西天指空。日
用千釰。山云。且置指空千釰。將汝一釰來。師以坐
具提山。山倒在禪□□□賊煞我。師曰。吾釰也能
殺人能活人。乃扶起。山以雪岩所傳及庵衣拂子
表信。辛卯春。抵寶陀洛迦山。拜觀音。壬辰至伏龍
山。參千岩。適集江湖千餘人選入室。岩問所自。師
既答。岩云。父母未生前。從甚處來。師曰。今朝四月
初二日。岩許之。是歲北還。再參指空。空授以法衣
拂子梵書。於是游涉燕代山川。蕭然一閑道人也。
名聞于內。乙未秋。奉　聖旨住大都廣濟寺。丙申
十月望。設開堂法會。　帝遣院使也先帖木兒。賜
金爛袈裟幣帛。　皇太子。以金爛袈裟象牙拂子
來錫。師受袈裟問眾曰。湛然空寂。本無一物。粲兮
爛兮。從何而出。眾無對。徐曰。　九重宮金口中。乃
披。拈香祝　聖陞座。橫按拄杖。下數語便下。戊戌
春。辭指空。得授記東還。且行且止。隨機說法。庚子
入臺山居焉。辛丑冬。　上遣內詹事方節。迎入京。
請說心要。賜滿繡袈裟水精拂子。　公主献瑪瑠
拂子。　太后親施布施。請住神光寺。固辭。　上曰。
於法吾亦退矣。不得已即行。十一月。紅賊蹂躙京
畿。舉國南徙。僧徒震惧請避賊。師曰。唯命是保。賊
何能為。數日請益急。是夕夢一神人。面有黑誌。俱
衣冠作禮曰。眾散賊必滅寺。願固師志。明日至土
地神。座視其貌。則夢所見也。賊果不至。
平生未甞習世俗文字。有請題詠。操茟立書。若不經
意。理趣深遠。晚好黑戲山水。逼道栦。嗚呼。道既通。
多能也宜哉（并李穡撰禪覺塔銘）。
懶翁。母夢見金色隼。飛來⿰口豕頭。忽墜卵。五彩爛然。入
懷中。因有娠（生選）。
<other>冠宣</other>
山人也。
金富軾。討西京賊妙清。有山人冠宣應幕。荷大斧先
出擊賊。殺數十人。官軍乘勝大破之（勝覽）。
<other>法言</other>
智葵文。出屯慈惠寺。契丹主復遣乙凜擊之。蔡文興
思政僧法言。率兵九千。迎擊于林原驛南。斬三千
餘級。法言戰死（會綱）。
<other>順應　理貞</other>
兩大士。入中國求法還國。時新羅哀莊王。王后患
發背。遣中使告之。師授以王色線。其便還報於王。
王依言試之。患差。王感之。剏立海印寺。
<pb n="513"/>
昔梁朝寶誌公。臨終以踏山記囑門徒曰。吾沒後有
高麗二僧。求法而來。以此記付之。後果有順應理
貞兩大士。入中國求法。誌公門徒見之。以踏山記
付之。并說臨終時語。順應聞而問法師葬處。而往
尋之。云人有古今。法無前後。七日七夜入定請法。
墓門自開。誌公出為之說法。以衣鉢傳。又賻蟒皮
鞋。仍囑曰。汝國牛頭山西。有法佛大興處。汝等還
國。可剏立別裨補大伽藍海印寺。言訖還入。二師
還國。至牛頭山。自東北踰嶺而西。遇獵人問曰。汝
等因獵遍閱此山。有可以剏寺地否。獵人答曰。此
去小下有一水泊處。多有鐵瓦。宜往觀之。二師到
水泊處見之。甚叶其意。藉草而坐入定。頂門放光。
紫氣衝天。時新羅第三十九王哀莊大王。王后患
發背。良醫無效。王患之。遣使臣分往諸方。冀得碩
德異僧。倘蒙扶救也。中使於路上望見紫氣。疑其
有異人。到山下披榛入洞。至數十里許。溪深峽束
行不能前。徘徊久之。忽見一狐緣岩而去。中使心
異之。隨之而後。及見二師入定。光從頂門出。敬信
禮拜。因請邀還王宮。二師不許。中使乃以王后發
背之患告之。師授以五色線曰。宮前有何物。答曰。
有梨樹。師曰。持此線一頭繫於梨樹。一頭接於瘡
口。即無患。其使還報於王。王依言試之。梨枯患差。
王感之敬之。使國人剏立茲寺焉。時哀莊王三年
壬午（并海印寺古藉）。
順應讚曰。東護大師。南行童子。身一片雲。志千里水。
浮囊永思。捨筏歸止。彼岸此岸。喻指非指。天業受
禪。猶如覺賢。牛頭垂祫。象𠕀撢玄。岩扄選勝。海岸
提圖。地崇洲渚。天授林泉。化城口談。學藪心傳。影
侔秋月。感隔春烟。綻火中蓮。
利貞讚曰。孤雲獨[鴳-女+隹]。儷影岩壑。草創蓮剎。混沌逢[醫-酉+金]
願霈無礙。人天有托。二傑如生。九原可作。法正別
座（并崔致遠）。
<other>希朗　僧統</other>
新羅末海印寺住持。
新羅末僧統希朗。任持此寺。得華巖神眾三昧。時我
太祖。與百濟王子目光戰。月光保美崇山。食足兵
強。且敵如神。太祖力不能制。入於海印寺。師事朗
公。師遣勇敵大軍助之。月光見金甲滿空。知其神
兵。惧而乃降　太祖由是敬重奉事。納田加五百
結。重新其舊（海印寺古籍）。
<other>普照大師</other>
松廣寺鐘樓前有水閣。前有一樹。昔普照大師臨化
時曰。此樹我去後必枯。若更生枝葉。則知我再生。
今年千而不生枝葉。人以刀括皮。則內津津有生
氣。若真枯則必朽倒。而至今挺直如常（擇里志）。
<other>祖師</other>
金山則本龍湫。深不測。在母岳山南。新羅時。祖師以
鹽累萬填實之。龍徙。仍築基建大殿。殿四角階。細
澗環圍。至今樓閣㟴煥洞省深䆳。亦湖南大名藍
（擇里）。
<other>李居仁</other>
夾川人。里胥也。
李居仁。夾川人也。身雖薄寒。性度溫良。恒以里胥為
己任者。鄉人目為仁胥焉。有唐大中戊戌年秋。催
王祖於聚落。暮歸還家。乃於路上得一狗兒。盖三
目也。率豢家中。其為狗也。逈出庸格。形如獅子。性
若賢人。日惟一食。事主甚勤。出從五里。拜送入迎。
五里隨侍以歸。由是愛而念之。撫而恤之。及至三
年甲子秋。狗子無疾而坐視日而死。居仁庀棺以
理。具奠以祭。如喪家豚也。越丙寅冬十月。居仁亦
死。初到門觀有一王。面開三眼。頭冠五峯。手擎寶
笏。身著緋衣。唇如激丹。齒如齊貝。高踞牙床。左右
從官皆烏冠朱服者。牛頭惡卒。馬面羅剎。森衛嚴
<pb n="514"/>
列。如世國王行公之狀也。得見居仁。王即下堂而
執手曰。嗟嗟主人。何至於此也。吾頃適被冥論。衣
毛帶尻居謫三霜。賴主人之遇善。善來復職。感不
自抑矣。今忽相省。敢忘其德耶。扶引上階。居仁始
悟其由。乃拭淚曰。賤子素是不學無知者。將何以
控辭奉招於冥府乎。伏願大王示教利喜。王曰。善
哉仁者。諦聽吾說。以供冥聖。居仁俯首聽命。而後
隨使入冥府。則閻王問曰。汝在人間。作何因緣。答
曰。居仁自少為官使。無暇𢭗善矣。將欲作大事因
緣。承命天歸。永慨于懷也。王曰。使來⿰月衣前。居仁趍
進座下。王曰。汝欲何事而未遂。以直言之。居仁曰。
賤子伏聞法寶之至貴。將欲刊板宣布。而未能焉。
徒有志願。終無事實。以此悶懼。大王即庭揖曰。願
須登殿小歇一時。居仁固辭。大王即命判宦。名除
鬼籙。與僚佐步至門外。慰而拜送焉。居仁退至三
目王所。王預令設席以待。使之登坐。雍容敘話。載
叮載囑。曰主人萬萬莫以事大為慮。還家貿紙。就
於文房寫成勸疏。題曰八萬大藏經板勸功德說
云云。納官踏印置之君家。佇待我歸。則我將以巡
撫於人門也。於是居仁唯唯而退。欠伸而覺。乃一
夢也。依述勸文打印侍之。及丁卯之春。三月既望。
新羅國公主姊妹。同時行疫。臥病在床。曰父王急
詔大藏經化主來。若不爾者。女等從此永訣。王即
宣旨國中。夾州太守已知其事。召居仁傳乘上京
都。直赴門丁。謁者入通。公主曰。善來化士。迎無餘
患否。我是三目鬼王也。與君有約。故來此也。又語
國王曰。此人頃入冥府。冥府勸送陽界。刻經流傳
者。願國王作大檀越。助成大事。為何如。若爾。則非
徒公主無患。國祚永固。王亦享壽矣。王拜命曰。可。
而後又與居仁。有惜別之態。現身而去焉。公主等
還得本心。即起而拜白於父王母后曰。宜界倘做
善事。況陽界仁國乎。父母其毋忽哉。王曰諾。於是
待化主甚善。盡傾私儲以施之。申命內外。集諸良
工巨濟島。繡經於梓。莊金而塗漆。運鎮于伽倻山
之海印寺。設十二度讚之會焉。此皆冥府之使然。
實非鬼王之私意者也。居仁之夫婦。考壽康寧。俱
登樂[邱-丘+(看-目)]云。噫陽法之為寶也。無處不寶也明矣。何
則。冥王寶之而善治陰界。人主寶之而舉得民情。
天王寶之而長年快樂。覺皇寶之而垂仁萬品。云
云說明。載於大藏後䟦（欽差茅國器）。
<other>普德</other>
甞居盤龍山。一日謂弟子曰。句麗惟存道教。不崇佛
法。安身避亂。有何處所。答曰。全州高達山是也。乾
封二年丁卯三月　日。弟子開戶視之。則堂已移
於高達山。號曰飛來堂。去盤龍一千餘里。崔致遠
作傳（勝覽）。
<other>休靜　西山大禪師</other>
字玄應。又號清虗堂。俗姓崔氏。完山人。名汝信。父
箕子殿參奉世昌。母金氏。有異夢。生師於庚辰年。
廿一投崇仁長老落髮。從一禪和尚受戒。卅一中
禪科。選至禪教兩宗判事。己丑之獄。被誣逮獄
　　宣廟即命釋之。曰賜御畵御詩。仍許還山。壬辰
之亂。師杖釰赴行在　宣朝命授八道都總攝。師
率門徒。分僧與天兵助援。進戰斬馘甚夥。乃扈
　　駕還都。請還舊棲　宣廟許之。賜號曰國一都。
大禪師。禪教都總攝。扶宗拊教普濟登階尊者。甲
辰於妙香圓寂庵坐化。年八十五。禪臘六十五。所
著禪家龜鑑。禪教釋雲水壇。三家一指各一卷。清
虗堂集八卷。刊行。筆蹟踈勁有致云。享于妙香酬
忠祠。密陽表忠祠。
⿰文隻仡進曰。世出世法。外內不相反。自昔空門耆宿。鮮
有寘力王事者。吾師以窮衲子。一言而受知　聖
祖。蒙　宸翰之窮。及倭難之作。卒能奮羲。聚眾恊
<pb n="515"/>
助　天討克[贇-武+ㄆ]。[懨-猒+火]複之烈。名聞華夷。夫吾師之心。
何甞有所作也。隨緣應迹。功用卓然。心寘乎空有。
而事光乎忠義。敢藉是以固請。
母金氏。娠師有異夢。生三歲。忽有老叟來曰。委訪少
沙門耳。遂提兒呪數聲。摩其頂曰。宜名以雲[鴳-女+隹]。言
訖出門。不知所之。兒時嬉戲。必以佛事。稍長風神
頴秀。出語驚人。為州牧所愛。稱以奇童。十歲表怗
恃伶仃無所依。州牧擕至京。就學于泮齊。屢試輙
屈。[鬱-山+止][鬱-山+止]不得意。遂南游入頭流。窮巖洞之勝。徧閱
內典。忽有出世之志。辭訣同伴。有詩云。汲水歸來
忽回首。青山無數白雲中。遂投崇仁長老落髮。從
一禪和尚受戒。時嘉靖庚子。師年二十一歲矣。尋
參靈觀大師。得印可。後因遊行村落。聞午鷄忽然
有省。嘆曰。寧作一生癡獃漢。不欲做鈆槧阿師。拈
筆題落葉曰。髮白心未白。古人曾漏洩。今聽一聲
鷄。犬夫能事畢。自是雲游關東諸名山。偶入京師。
赴禪科中選。陞至禪教兩宗判事。無何拂衣入楓
岳。作三夢吟。一禪師臨滅有讖云。單衣有債。木人
爭青。不是無脛。來自南溟。會師自某至。為禱舍利。
靈應赫然。師雖藏蹤晦彩。而道譽益隆虗驕我慢
之徒。望風心醉。爭就北面。
己丑逆獄起。為妖僧所誣。被逮。對獄明暢　宣廟素
聞其名。即命釋之。引見　賜御製一色。及御[書-曰+(且-二+人)]墨
竹障子。師立進詩謝恩　上益稱賞。厚賷還山。
壬辰之亂　宣廟西幸。師出山詣　行在上謁　上
曰。國有大難。山人其能自安乎。師揮涕對願効死。
　上嘉之。命授入道禪教都總攝。師分命諸上足。
紏眾義徒。於是惟政起關東。處英起湖南。與權公
慄合兵。鏖戰于幸州。師自率門徒一千五百人。隨
天兵進克平壤。　天朝經略宋應昌。提督李如松。
及三協總兵以下諸將佐。聞師名爭送帖致敬。或
贈詩稱美。辭禮甚[虔-文+ㄆ]。京城既復。　上將旋軫。師率
徒數百。扈　駕還都。請於　上曰。臣老且死。願以
兵事屬弟子惟政等。乞骸骨歸。　上嘉其志許之。
因　賜號。
將示寂于圓寂庵。是日肩輿衝雪。遍訪諸山近庵。拜
佛說法。還方丈頮盥。興威儀焚香佛前。或筆自題
畫像曰。八十年前渠是我。八十年後我是渠。又寄
書訣惟政處英二門人訖。趺坐就化。世壽八十五。
禪臘六十五異香滿室。累日乃歇。闍維得靈骨一
片。舍利三粒。就普賢安心寺。建窣堵波。惟政自休
等。又捧頂骨一片。來楓岳。得舍利數顆。窆于榆岵
寺之北岡。師少從靈觀得法。而宗風之振。近代無
弟子千餘人。知名者七十餘。其能領袖後學。為一
方宗主者。不下四五人。可謂盛矣。晚節通脫自在。
皮相之流。或疑其越戒。識者不以為病焉
偈爽朗多警語。筆迹踈勁有致云。狀之所述。如是
亦備矣。噫。師之幻身。既而化為塵矣。其未幻者。
未甞隨而變滅。一片之石。數紙之文。何足為師不
朽計。雖然。尊其道則不忍泯其跡。而欲永其傳于
來世。此固其徒用心之勤。亦世教之所宜許也。莊
周有言曰。莫足為也。而不可不為。其是之謂歟（並張
維拼碑）。
休靜。善書與詩。為叢林所宗。其游金剛山詩曰。舞月
躍仙千丈檜。隔林清瑟一聲灘（芝峯游說）。
今世僧人中。有惟政。頗解禪家學。有聲於緇流。且善
詩。自號清虗子。甞在香山。有一絕云。萬國都城如
蟻垤。千家豪士若[醢-右+(乞-乙+口)]雞。一窓明月清虗枕。無限松
風韵不齊。有高蹈物外俯視塵寰之意。亦一時意
會作也（西厓集）。
<other>惟政　松雲洪濟大師</other>
壬辰變後。為義僧將。陣于嶺南。倭將清正。要與相見。
松雲入倭營。賊眾列立數里。槍釰如束。松雲無怖
<pb n="516"/>
色。見清正從容談笑。清謂松雲曰。貴國有寶乎。松
雲答曰。我國無他寶。唯以汝頭為寶。清曰。何謂也。
答曰。我國購汝頭。金千斤邑萬家。非寶何。清正大
笑。
倭奴自壬辰後。不敢通和。至癸卯來請信使。人皆憤
惋。而朝廷恐其生□。遣山人往試賊情。山人遍□
別章于[打-丁+普]紳間。余贈之曰。盛世多名將。奇功獨老
師。舟行魯連海。舌聘陸生辭。變詐夷無厭。覊縻事
恐危。腰間一長釰。今日愧男兒（芝峯類說）。
萬曆壬辰。居金剛山榆店寺。倭兵大至。與同舍僧。避
冠深谷間。有僧往覘。倭入榆店寺。縛居僧數十人。
索金銀諸寶。不出將殺之。惟政聞之。欲往救之。僧
皆挽之曰。吾師欲為同舍僧救其死。其慈悲莫大。
然探虎口將虎鬚無益。只取禍耳。惟政不從。入亂
兵中。傍若無人。倭兵恠之。至沙門。諸倭或坐或臥。
釰戟交鍛。故不拜揖。不顧⿰目丐。不留行。曳筇揮手而
入。倭熟視而不之禁。歷山影樓。至法堂下。僧皆縛
在兩廡下。見惟政而泣。惟政不之顧。有倭在禪堂
外治文書。如軍目者。政立觀。倭兵亦不禁呵。觀其
文字不可曉。直上法堂。諸倭將皆列椅而坐。惟政
乘手不為禮。彷徨縱觀之如癡人。有一將以文字
問曰。爾解字否。惟政曰。粗解文字。又問之曰。爾國
尊七祖乎。惟政曰。有六祖。焉有七祖。曰願聞之。即
列書六祖視之。倭將大異之曰。此寺有金銀諸寶。
爾可盡出之。不然當殺之。惟政曰。我國不寶金銀。
只用米布。金銀諸寶。舉一國所罕有。況山之僧。只
事供佛。菜食草衣。或絕粒飡松。或乞食村閭以為
生。豈有蓄金銀之寶。旦觀將軍能知佛事。有六祖。
佛法全以慈悲不殺為上。今觀無罪愚僧。縛在廡
下。責以珍貨。彼一筇千山。寄食民間。以度朝夕者。
雖刲身粉骨。豈有一寸寶。願將軍活之。諸倭傳示
其書動色。顧下卒云云。下卒趍下堂。盡解兩廡二
十餘僧。惟政又揮袖曳筇而出。倭將以大字書大
板。掛沙門曰。此寺有知道高僧。諸兵勿更入。即罷
兵而去。自此倭兵更不入榆店寺。朝廷除政僧將。
統營入道僧軍。出入倭陣。以遊說為任。甞入賊陣。
見倭將清正。清正曰。爾國何寶最貴。惟政曰。吾國
無所寶。所寶惟將軍之首也。清正強笑。而中實憚
之。亂既定。奉朝命入日本國。家康以雲綿子二萬
斤與之。辭不得。盡與對馬島主橘智正而歸。及朝
廷重修　廟闕。政鳩一國僧軍以助役（於于野譚）。
壬辰之亂。倡義擊倭。虜獲甚多。　上特拜僧大將。名
滿兩國。亂定後。源家康為日本關白。請信使于
　我朝。人皆憤惋。而朝廷恐生邊釁。送惟政于日本。
以試賊情。倭素重其名。欲試其節。脅之使降。政曰。
吾奉命於吾　王。通使于隣國。爾等不宜侵凌。吾
膝不可為汝屈。倭又大熾炭火。烈若紅爐。使政投
入火中。政不動顏色。立向火邊。若將躍入者。天忽
下雨如注。火即自滅。倭見之以為神。遂羅拜曰。天
佑如此。大師真生佛也。即以金轎舁之。自是雖如
廁時。輒舁奉之將送。關白問以大師所欲。吾必敬
承。試言之。政曰。山人本無欲。唯願還我國佛畵一
幀。關白曰。敝國雖小。尚多重寶。何捨此而取彼。政
曰。此佛甚靈。可以祈風禱雨。可以禳灾致祥。故願
還也。關白以下齊聲言曰。大師亦能呼風喚雨。何
必求還佛幀。政不復強迫而歸。自是倭奴不敢復
喝。至今購得松雲筆蹟。必以重價貿之。惟恐失之
云。
大丘八公山。古有一道買大[緄-比+月]八疋。于燕市。聯作一
幅。欲畵丈六金身為幀。周行八道。廣募能畵者。數
年不得。適值楓岳僧大張水陸。僧俗咸聚。無慮數
千人。化主僧遍告大眾。願得畵佛手。莫有應者。坐
末疲癃一僧。應募自出。與之偕歸。齋沐而請。僧曰。
<pb n="517"/>
此事滿三十日乃成。吾處於佛殿隱身而為之。慎
勿覘視。塗其四壁。使無孔隙。只存納飯一竅。三日
一納。而納時亦勿邪睇。犯主僧依其言不敢窺。至
二十九日。自料雖未滿一日。畵必已就。暫流⿰目丐而
視之。畵師大驚。擲筆起立曰。畵不就矣。即有黃⿱少隹。
出自飯孔而飛去。影響寂然。化主僧恠而入視之。
畵佛已就。而一足未就。仍畵著鳥跡而去。即以其
幀挂于桐華寺。凡有水旱疾疫。必禱此佛。神驗如
響。壬亂時。倭奴竊偷而去。松雲以此請還。而竟不
得（并旬五志）。
大師自經倭變之後。隱遯於伽倻山海印寺。甲辰正
月二十三日。遭法師西山涅盤。奔喪至京郡揚根
娛嬪驛。被上命招。未由奔表。乘馹至京師。　上下
教曰。咨爾惟政。狂彼倭[寇-(敲-高)+ㄆ]。宷我仇讎。而六載兵塵。
萬民憂苦。予心不安。爾其往見倭酋。詳探賊情。因
通和好而還也。太師拜命而退。即治行李。是年春
三月初四日啟程。具威儀[咒-几+尢]服資裝。禮待之節。一
依使臣前例。二十日至東萊。候風登舟渡海。自對
馬島。復開洋前進。數月而達倭都。倭人盛儀以待。
去都三十里。設錦繡步幛。左右列立金銀屏。屏間
盡寫倭國人所製詩辭。大師於道上瞥然看過。悉
記其詩。及至舘。與倭接伴使。論其國中詩品。輙能
盡誦屏間詩。無一差錯。使者驚異之。告于其王。其
王欲誠其道術。掘坑十餘丈。以要象毒蛇充入坑
中。布琉璃其上。使郡形畢露。有若縱橫於流水之
面者。令人𢥠然。邀大師入坐。大師亦疑其為水。擲
念珠知其琉璃。而後入坐。倭益服其智。翌朝將見
於倭王。倭王立鐵馬以通路。其下熾炭火四圍。使
大師緣鐵馬而入。大師即西向默禱。青天白日。有
片雲來自朝鮮。大雨旋下。炭火皆滅。倭君臣見者。
莫不驚怖。曰此神僧也。生佛也。輙以上品金輦舁
入內庭。設大宴師事之。言所皆從。大師托以盤遊
郡國。賞翫山川。周遊倭境。盡探其國物情人心。至
乙巳四月將還。倭王及群臣上下。各奉貨寶以為
贐。大師悉却不受。首言交和寧國之事。以求清正
之頭。次及刷還我國被虜人民。倭君悚然。即令刷
出。壬癸以來被虜者。男女并三千餘口。具舟粮以
送。使與俱還。七月十三日還京祗肅。　上大加褒
賞。特賜一品秧。大師不得已入謝　恩命。留三日
乞退還。入伽倻山云（僧就惠所記）。
甲辰春。倭人橘智正來。懇乞通信。命僧總攝惟政。往
日本詳探賊情。政渡海托以盤遊諸國。玩賞山川。
倭人益奇之。肩輿邀請。殆無虗日。及至大坂。首言
交和寧國之事。次及刷還我人之言。家康以為。壬
辰之役。吾實未見。兩國無事。相安太平。不亦可乎。
即令刷出被虜人民。使與俱還。但以要時羅事敀
曲。惟政曰。我國與日本。雖是萬世不忘之讎。而交
隣之約素不負汝。一倭有何關勝敗。而兵退之後。
謀殺往來之使乎。其年某月。要酋回自中原。我國
如前接待。同年某月日護送予釜山。今已累年。日
本以此歸咎。是必諱隱要開釁隙。不然。扁舟滄海。
應有漂溺之患耳。倭首等猶以為然。更不言及要
政再來。乙巳四月。惟政將還。先以歷探倭情。具報
朝廷。兼請回泊之日。宜令舟師諸將。聚屯釜山。以
壯軍容。俾嚴護行諸倭之贍視云云。是日統制使
李慶濬。領舟師赴釜山。風送未及。竟誤師期。惟政
以刷還人三千餘口。付季慶濬。使之從便分送。慶
濬分付諸船將听其所願。船將等利其男女爭先
恐後。縶之維之。甚於搶擄。或問所係。而不能答。則
並稱己奴。美女則縛其夫投海。而任作己物。如此
者非一。怨聲傳播。天高听卑。即罷李慶濬。以李雲
龍代之。因令各道水使。摘發邊將之恣行者。水使
等視以文具。竟不發告云進（士趙慶男經亂錄）。
<pb n="518"/>
瓶錫空山。索然若枯死木。何其靜也。一日杖釰而
起。斫賊如麻。何其勇也。吾不信佛氏之有體而無
用也（趙顯命撰真贇）。
僧將惟政。方欲修葺龍起山城。而患其私力不足。令
本道巡察使。隨便助力。且覔給種子使。惟政率其
軍百餘。屯田山下。以為積粟之[言*(〡/下)]事（懲毖錄）。
巳五月。僧將松雲。還自日本。刷還被擄人口一千
餘名。分載四五十船。與倭人橘智正同還。松雲一
名惟政。任姓。密陽人。先世士族。至松雲出家為僧。
頗能詩。善真草。有名叢林中。壬辰住金剛山。一日
倭兵亂入。寺僧奔竄。松雲獨凝坐不動。倭異之。環
立合掌致敬而去。其秋余在安州。通文各道。無論
僧俗。令起兵勤王。文到。松雲展文佛榻上。率其類
涕泣。遂収僧兵千餘入平壤。結陣於林原坪。連與
倭戰。自是長在軍中。又甞再入清正營中論說。意
氣激烈無畏懾。前年朝廷命往日本。託以遊山。探
賤中消息。人皆危之。松雲恬然無難色。主是乃還
（西厓集）。
<other>華岩月首座餘事　嘿行者</other>
餘事。亦深於文章。有草集傳士林。甞撰海東高僧
傳。
時李東觀[ㄠ-ㄙ+?]甫言。有嘿行者。不知族氏。年可五十。或
為髠。或為頭陀。不念經。不禮佛。終日宴坐瞑如也。
有候之者。無貴賤不舉目改觀。問其名不應。問從
甚處來亦不應。故以嘿行者名焉。居歸正寺別區。
時予𨗁在龜城。道人存純謂予言。行者甞冬月數
一座具。著一衲衣。衲中無蟣虱。坐氷堗上。寒色不
形。學道後進。抱冊往從質疑者。無不委細開說。方
大寒恐其凍也。候出時。遣房子急爇柴頭。溫其堗
而去。行者來觀之。無喜慍色。徐出戶。拾石礫填堗
口。泥其塗隙。而上宴坐如初。自是不復遣溫也。
甞齋時食。菜不用醬。又不禁午後食。值幸則食之。
或至七八日不食。自言凡名山有聖蹟。無不遊觀。
予往見不交一言。後乙丑歲冬十月。遊窟岩寺。寺
僧曰。近嘿行者。來陟鸇嵓。樂之。就石窟搆一小庵。
躬負石等階。新開磴道。自山下至窟。置三百餘層。
無一石動搖者。時聞齋鼓。下來飯食。至十餘日不
下。因往候焉。片石上有七言頌。是行者所作。其言
頗涉神仙事。庚午歲。以定戎分道乘傳復至龜城。
問行者今在何所。城人云。頃往奉州三角山門岩
居焉。去歲夏月住窒岩寺。時謂寺僧曰。有思自北
方來萃此城。因下山入城。乘城上巡行而出。城人
皆見之。後有鬼火。晝伏昏起。其色青。小大不等。或
入人家。或聚園樹。或飛空中。城人擊鳴[咒-几+尢]以噪之。
守夜不眠。如是過數日方止。時余之妻息。下在是
城。問之果然。後有僧益芬。來告余。近往三角山。見
行者無小恙好在。近旁村民。恐行者之去。相與修
宅。所住草屋。日夕供護焉。將告別。行者謂芬曰。大
都修行者。不以寒若易其志。今之修行。必欲高樓
屹殿庇其徒。美食細服供其身。出入公卿士大夫
之門。諭以造寺息利。為得福多。屠割平民。烏在其
為修行者歟。汝勉之無忽也。芬佩服焉。東觀言如
此。因撰傳以補僧史之闕焉（補閑集）。
<other>尼姑</other>
<other>金氏（太夫角干金庾信妻）</other>
聖德王十年。令曰。今中外平安。高枕無憂。太大角干
之賜也。夫人儆戒相成。陰功亦多。寡人未甞忘于
心。思欲報之。命歲賜南城租一千石。時金落髮為
尼。命封為夫人。
<other>詩僧</other>
<other>大覺國師</other>
甞讀文烈公集。見大覺國師[石*((白-日+田)/廾)]。師以王子求出家。如
宋聞道。得賢首達摩天台慈恩南山等五宗法門。
<pb n="519"/>
至泗上禮僧伽塔。天竺寺禮觀音像。皆放光明。北
遼天祐帝聞其名。送大藏經諸宗疏鈔六千九百
餘卷。燕京法師雲諝。高昌國闍梨尸羅縛底。亦皆
以策書法服為問。遼人來聘者皆請見。吾使入遼。
則必問師安否。日本人求師[石*((白-日+田)/廾)]誌。其為異國所尊
如此。師餘力外學經史百子。皆尋其根抵。率爾落
筆。文辭平淡而有味。令得數詩甞味之。文烈公平
淡之言。信哉。到飛來方丈。禮普德聖師云。涅盤方
等教。傳授自吾師。兩聖橫經日。（元曉義相。受涅槃維摩經於師）高
僧獨步時。隨緣任南北。在道勿迎隨。可借飛房後。
東明古國危。（師本高句麗盤龍寺沙門飛房至百濟孤大山。後神人見於高句麗馬嶺。
告人曰。汝國敗無日）題錦石庵云。老苔班似錦。瑞石列如屏。
時有高僧倚。長眠養性靈。題龍岩院云。踏盡殘花
上翠微。徘徊瞻景欲忘歸。他年若也酬前志。高臥
烟霞與世違（補閑集）。
<other>無礙智國師</other>
無礙智國師。戒膺講道外。游刃於文章。睿王邀入大
內。苦請留。師作詩云。聖勑嚴明辭未得。岩猿私鶴
別江東。多年幸免魚吞餌。一旦翻為鳥在籠。無限
旅愁宮裏月。有明歸夢洞中風。不知何日君恩報。
瓶錫重回對碧峰。即往太白山卜居將終焉。上復
遣使徵之。屢詔不受（補閑集）。
<other>大鑑國師</other>
大鑑國師坦然。筆蹟精妙。詩格高淡。所過多題詠。三
角山文殊寺詩曰。一宣何寥廓。為緣俱寂寞。路穿
石罅通。泉透雲根落。晧月掛簷楹。凉風動林壑。誰
從彼上人。清坐學真樂。作四威儀頌。寄宋朝介諶
禪師。師見而奇之。即以衣鉢遙傳之。安信居士。位
毗琴山白雲庵。師甞訪之。題詩于板。後有人竊此
詩板欲去。已到山下。玄風官吏逆知之。収在官府。
不知其真蹟令在否（補閑集）。
<other>龜山曇秀禪師</other>
龜山曇秀禪師。與郭璵處士金洪兩學士（金富轍洪灌）等。
為文會之交。時睿王幸西都。郭金洪皆扈駕。唯曇
秀不得詣行在。有詩寄云。青雲二學士。白日一仙
翁。並筆巡遊下。連裾扈從中。大同楊柳雨。長樂牧
丹風。應製多佳句。聯篇寄驛筒（補閑集）。
<other>無己</other>
僧無己。自號大昏子。隱居智異山。餘三十年。不釋一
衲。每冬夏入山不出。卷肚皮在帶索中。春秋鼓肚
遊山。日食三四斗。一坐必浹旬。起行則朗吟山偈。
山四面七十餘庵。一庵每宿軌留一偈。無住庵詩
曰。此境本無住。何人起此堂。唯餘無己者。去住兩
無妨。語若疎易。而寄意高深。殆寒拾之流歟（補閑集）。
<other>修禪社卓然師</other>
師寄相之子。筆法絕倫。甲辰之春。自京師還江南。道
過鷄龍山下一村。見有鵲栖于樹體。皓臆丹尾黔。
居民長福云。此鵲來巢已七年矣。其雛每歲為土
梟所食。呼訴不已。哀惑所鍾。一年頭始白。二年頭
盡白。三年體渾白。及今年幸免其厄。尾漸還黑。然
師異之。語同社天英師。師曰。噫此所謂禽頭人也。
廼作詩曰。怨氣積頭成雪嶺。血痕治臆化丹田。渠
如不惱他家子。四海霜毛一日玄。英師為晉陽公
所縻住斷俗。爵禪師時年三十餘（補閑集）。
<other>雉岳老僧</other>
陳補闕。因王事行過雉岳西。松杉蔭密。水石幽奇。心
愛之。入洞中。有草屋兩三。隱映林間。一老僧帶兒
于坐溪石。陳下馬與語。氣韵不凡。遂偶坐。見一紙
扇[書-曰+(且-二+人)]蟠松。陳取扇書其背云。老僧長伴蒼髯叟。何
更移真入扇團。僧即和云。春風不到峩嵋嶺。樸地
蛟龍翠作團。陳驚愕歎服。又贈十韵。語意俱清絕。
不知何許人（補閑集）。
<other>三重空空</other>
<pb n="520"/>
性不檢。好詩酒。居不離京師。雖晚歲喜與少年輩
遊。酷酊吟哦。嘲花弄草。以自放也。
常過布川。留詩讚石彌勒云。金色巍巍丈六身。青山
獨立幾經春。我來稽首無何語。曩劫同修是故人。
後廋壯元碩。以中道按廉。過此見之。代彌勒戲書
云。腰上僧形不俗身。長安桃李眼迷春。莫言曩劫
同修善。吾黨曾無破戒人。空空聞之。作解嘲詩。上
相國崔公云。昔過布川院。閑留一首詩。多談彌勒
在。戲答使人疑。公絕倒（補閑集）。
<other>麟角禪師</other>
磧川寺詩曰。隔林遙聽出山鍾。知有蓮坊在翠峰。樹
密影遮當戶月。谷虗聲答打門筇。水舖白練流今
石。虹曳青羅掛古松。莫怪老人留數日。當年普照
示遺蹤（詩選）。
<other>靜明禪師</other>
智異山詩。問君直入千峯裡。知在烟霞第幾重。流水
落花迷去路。他年何處訪高蹤。
<other>聖能</other>
白雲峰詩。矗矗奇形幾萬重。雲中秀出碧芙蓉。神光
永照黃金界。淑氣長留白玉峯。突兀岡巒含月色。
幽深洞壑秘仙踪。清遊更欲登高頂。俯瞰蒼溟一
快𦚾（北漢志）。
元曉[企-止+(口/土)]詩。玉樹瓊林密不開。琉璃淨界絕塵埃。峩峩
雪色峰千疊。激激雷聲水萬回。觀靜高僧枯更寂。
學飛雛[鴳-女+隹]去還來。超然是處尋真客。薄暮登臨元
曉[企-止+(口/土)]（北漢志）。
<other>無畏　招隱（山人）</other>
能訓善吹笛。與益齋常從遊。甞築亭。名以招隱。有詩
云。移得花叢粧後砌。折來松梢補西簷。手中只慣
山中事。古下那知世味甜（詩選）。
<other>坦然</other>
文殊寺詩。一室何廖廓。萬緣俱寂寞。路穿石罅通。泉
透雲根落。皓月掛詹楹。凉風勤林壑。誰從彼上人。
清坐學真樂（北漢志）。
<other>冲奯（高麗松廣社僧）</other>
冲奯。初以南省正元脫身。往松廣社修真。崔怡為知
申事專政。以書遺茶香。使請書報。師曰。子已絕俗。
何須書往復為。怡且以詩贈之。即次云。瘦[鴳-女+隹]靜翹
松頂月。寒雲輕逐嶺頭風。箇中面目同千里。何更
新煩語一通。卒不以書答（勝覽）。
<other>惠文（字彬然）</other>
與覺月齋。名工於詩。深得山人體。一時名士多從之
遊。與李奎報交遊。文死。奎報作哀詞（本集）。
天壽寺詩云。路長門外人南北。松老嵓邊月古今。天
龍寺云。地泮花新意。氷消水舊聲。繩鞋云。中青藍
畝錯。邊白雪城環（補閑集）。
<other>圓鏡（高麗玉子僧）</other>
圓鏡。手跡在檜岩壁上。大定間。金使入觀書迹。一人
曰。貴人筆。一人曰。山人書。蔬笋之氣頗存。傍有一
僧。以實告。二人皆喜其言中。乃題詩曰。玉子膏染
氣卒存。山僧蔬笋尚餘痕。顛張醉素無全骨。却恨
當年許作髠（勝覽）。
<other>守真（開泰寺僧統）</other>
守真。學博識精。奉勑勘大藏經正錯。如素所親譯。河
直講千朝作詩。并以芥子一帒見寄。師即次韵答
之曰。芥子吾宗所極論。須彌巨海總能吞。惠來經
榻知何意。即事談玄報佛恩。真老宿道該今。為吾
教都僧統（補閑集）。
<other>義砧（國初詩僧）</other>
義砧。精於杜詩。柳泰齋甞從遊。受學杜詩。我　成庙
命以諺文註解杜詩。間有迂曲處。皆砧所傳（𤨏錄）。
泰齋寄詩云。十年南北苦相思。有底浮生久別離。何
日更參方丈去。焚香細讀杜陵詩（本集）。
<pb n="521"/>
<other>正思</other>
鄭國儉為南原知府。一日行春屬邑。過源川洞。左石
壁上。有松林寺僧正思大書一絕曰。古佛岩前水。
哀鳴復嗚咽。應恨到人間。永與雲山別。翌日與老
儒梁積中。連鑣尋訪。結為山水友。後每論人物。必
稱正思為僧中龍（勝覽）。
<other>逆僧</other>
<other>辛旽（初名遍照。本玉川寺婢之子以母賤。不齒於其徒）</other>
恭愍王。甞夢人拔劒刺己。有僧救得免。王志之。會金
元命以遍照。見其貌。惟肖。王大異之。與語頗辯給。
自謂得道。王大悅。屢召入內。李承慶見之曰。亂國
家者。必此髠也。鄭之雲亦以為妖人。欲殺之。王密
令避之。二人既死。乃長髮為頭陀。名辛旽。復來謁。
始入內用事。稱為師傅。咨訪國政。言無不從。人多
附之。士大夫之妻妾。以為神僧。聽法求法而至。旽
輒私焉（麗史提綱）。
右正言李存吾曰。妖物誤國。不可不去。遂上疏曰。辛
旽常騎馬出入紅門。與殿下並據胡床。其在家寄
相拜庭下。旽皆坐待之。雖崔元金仁俊。亦未有如
此云云。主大怒。命焚其疏。召存吾面責之。時辛旽
與王對床。存吾目旽叱之曰。老僧何得無禮。旽惶
駭不覺下床。王愈怒。下巡軍獄鞠之。貶為長沙監
務。
王納王氏安氏為妃。一日內宴。二妃侍立。辛旽謂王
曰。二妃年少。聖體不已勞乎。其褒慢無禮類此。
玄風人郭儀。每過俗節。備酒饌往靈山。奠旽父墳。旽
不相識。聞之驚喜。召拜正言（並麗史）。
以遍照。為守正履順論道爕理保世功臣壁上
三韓三重大匡領都僉議使司事判監察司事
鷲城府院君提調僧錄司事兼判書雲觀事。始
稱姓辛。改名旽。
初王在位日久。宰相多不稱意。甞以為世臣大族。親
黨根連。互為掩蔽。草野新進。矯情飾行。以取名望。
及其貴顯。自恥門地卑寒。連姻大族。盡棄其初儒
生。儒而少剛。又有門生座主。同年之號。黨比徇情。
三者不足用也。思情離世獨立之人。以革因循之
弊者久矣。及見吨。以為得道寡慾。且出於賤微。更
無親比。任之大事。則必徑行。而無所顧籍。故拔於
髠緇。授以國政而不疑也。王請旽屈行以救世事。
旽陽不肯。以堅王意。王強之。旽曰。甞聞國王大臣。
多信讒間。慎無如此。乃可福利世間也。王乃手寫
盟辭曰。師救我。我救師。死生以之。無感人言。佛天
證明。於是旽與議國政。用事三旬。罷逐親勳名望
家宰臺諫。皆出其口。領都僉議久虗其位。至是自
領之。始出禁中。寓奇顯家百官詣門議事。旽以辰
巳聖人出之讖。昌言曰。所謂聖人豈非我歟。初顯
後妻寡居。旽為僧得通。後乃歸顯。及旽貴。主顯家
又通。以顯妻主中饋。旽貪淫日甚。貨賂輻湊。居家
飲酒㗖肉。恣意聲色。謁王則清談。齕菜果茗飲。
幸演福守。大設文殊會中。佛殿結綵帛。為須彌山。環
山燃燭。大如程。高丈餘。夜明如晝。絲花彩鳳。炫耀
人目。幣用綵帛十六束。選僧三百。遶須彌山作法。
梵唄震天。執事者無慮八千人。王與辛旽坐須彌
山東。卛兩府禮佛。旽白王曰。善男女願從上結文
殊勝因。請許諸婦女上殿聽法。於是士女雜還。寡
婦至有為旽冶容者。及至飯僧。王手擎金爐。遂僧
行香。略無倦容。旽以餅果散於婦女。咸喜曰。僉議
乃文殊後身也。士女飫珍羞或棄地。一會所費至
鉅萬。王命忽赤忠勇衛二百五十人。晝夜衛旽。是
日。暴風終日。黃塵漲天。會凡七日。而暴風三日。大
霜三日。
命起樓於宮門東。大陳百戲。擊毬以觀之。辛旽騎馬
至都評議司幕前。宰相皆起立拱手。旽馬而與語。
<pb n="522"/>
旽服飾一如王。見者不能辨。憤其無禮。
以僧千禧為國師。禪顯為王師。二僧皆旽所善者也。
王九拜。禪顯立受。百官朝服就班。旽獨戎服立殿
上。每王一拜。輒嘖嘖稱嘆。私語䆠者曰。主上禮容。
天下稀有。其陰媚取寵如此。史官尹紹宗在傍。旽
顧謂曰。無忘國書事。吾將取觀之。初禪顯之未封
也。紹宗族僧夫目謂紹宗曰。旽之貪暴。犬豕不若。
必誤國家。禪顯附之。吾不忍見。遂逃入山。元使乞
徹至問曰。聞爾國有權王。何在。時中國謂吨為權
王故云。
王步行辛吨家。置酒落成。初吨在奇顯家。由奉先寺
松岡出入王宮。岡西南隙地。旽白王曰。幸此就構
小房。則庶便老僕進退。王許之。旽分其黨督役。不
日而成。又於止園作別室。重門深幽。明窓淨几。焚
香獨坐。蕭然若無欲者。惟許奇顯妻及二婢出入。
凡陷罪者。求官者。必遣妻妾。先賂顯妻內謁。顯妻
出謂曰。別室甚狹。不可著表衣。又不可卛從者以
入。其妻妾去表衣。以短衫賚賄貨獨入。具陳所欲。
旽獨與相對。醜聲流聞。顯與妻事旽。朝夕不離側。
若老奴婢然。
知都僉議吳仁澤。與前侍中慶千興。前評理睦仁吉。
三司右使安遇慶。三司右使金元命。前密直副使
趙希古。判開城李珣。評理韓輝鷹揚軍上護軍趙
璘。上護軍尹承順。密議曰。辛旽邪侫陰狡。好讒毀
人。斥逐勳舊。殺戮無辜。黨與日盛。道詵記有非僧
非俗亂政亡國之語。必是此人。將為國家大患。宜
白王早除之。判書辛貴。聞以告旽。旽入告于王曰。
旽山水間一袖者也。上勤令至此。不敢違命。思欲
去汗惡用賢良。使三韓百姓粗得平安。然後將一
衣鉢。還向山林。今國人將殺旽。願上哀矜。上驚問
之。旽俱以貴語對。乃命繫仁澤等巡軍鞠之。杖流
仁澤希古千興元命遇慶仁吉于南裔。沒為官奴。
籍其家。又流珣承順璘于外。後仁澤聞旽必欲殺
己。乃逃。旽繫仁澤妻子于巡軍。又以判司僕寺事
玉天桂。甞養仁澤小子。疑與仁澤同謀。痛行栲椋。
辛死獄中。獲仁澤杖烽卒。
旽初以僧行。見信於王。既納金蘭女。又蓄妾無筭。卿
大夫妻貌美者。必密招私之。凡在朝者。皆希恩畏
威。爭献臧獲寶器。王猶以不受祿。不近色。不置田
園。信重之。旽恣行威福。恩讐必復。世家大族誅殺
殆盡。人視若虎狼。至使仕者夜直其第。論資授官。
出則侍中以下擁前後。道路為之填塞。市不開貨。
奇顯崔思遠為腹心。李春富金蘭為羽翼。黨與滿
朝。王亦有不自安之意。稱領相而不敢官。旽自知
鴟張大甚。恐王忌之。遂謀不軌。及王謁憲景二陵。
分遣其黨。設伏道傍。約行大事。及王還宮。旽謂其
黨曰。何不如約。其黨曰。見上儀衛甚盛。不忍犯也。
旽怒且罵曰。爾輩誠怯懦不用者也。自是日夜聚
謀。更刻日舉事。旽門客選部議郎李韌。備知謀。
陰籍記之。事迫乃匿姓名。稱為寒林居士。為書夜
投宰相金續命第。即微服亡去。續命以其書聞王。
命巡衛府収捕旽黨。顯思遠鄭[采-木+(電-雨)]漢陳[ㄠ-ㄙ+?]儉奇仲
脩韓乙松高仁[咒-几+尢]鞠之。王始疑韌誣搆。不之信。及
訊其黨皆服。流旽。遂誅黨與。王歎曰。益齊甞言。旽
非端人。必貽後患。先見之明。不可及已。
臣等按人君之為國。莫先於堲讒遠侫而已。旽之將
不利於宗社。有耳目者所共見知。鄭世雲李承慶
甞殺欲之。王勸使潛避。李齊賢李仁復韓脩亦言
非端人。王獨迷而不悟。聽之不察。用之勿疑。任之
益專。信讒賊而養宼盜。後雖噬臍得乎。多見其王
之惑也。
兩府臺諫理部上書曰。大逆天下萬世之所不容。辛
旽本一微僧。濫遇上知。位極人臣。而進退百官。頥
<pb n="523"/>
指氣使。視其附己與否。而予奪之。廣植𠒋徒。覬覦
非分。幸賴祖宗之靈。殿下先見之明。陰謀發覺。乃
用寬典。止於流放。三韓缺望。且旽之黨與。豈惟思
遠奇顯等七人而已。伏望殿下斷以大義。寘旽極
刑。籍沒家產。并夷其黨。以快眾心。王從之。遣大司
成林撲判事金斗。誅旽于水原。初王與旽春富等
同盟。至是授撲盟書。使示旽數曰。邇甞謂。近婦女。
所以道引養氣。非敢私之。今聞至生兒息。是在盟
書者歟。城中甲第至七。是在盟書者歟。如是者數
事。數罪訖可焚此書。樸至水原。使人詐報宣召。旽
喜曰。今日召還。益為阿只思我也。阿只方言小兒
之稱。旽當刑。束手乞哀於樸曰。願公見阿只活我。
乃誅之支解。以徇梟首京城。旽性畏畎犬。惡射獵。
且縱淫。常殺烏鷄白馬。以助陽道。時人謂旽為老
狐精。
高麗有國。將五百年。天之眷顧已怠。既生庸暗悖戾
之恭愍。又生姦軌𠒋逆之辛旽。王本信佛。則旽為
之談空以諛之。王夢既惑。則旽為之矯飾以媚之。
旽既得志。固寵弄權。蔑上下之分。毀君臣之體。服
御儀衛。一如其君。公卿大夫皆出其門。黨與既眾。
潛圖不軌。天下古今之大要覆載所不容也。旽何
人哉。其罪逆如是其極。而天不速罰殛之。以至今
日。亦何理哉。天若眷佑高麗。扶持而全安之。則雖
有此旽之姦逆。而鄭世雲得以殺之。李存吾得以
黜之。李齊賢得以斥之。將何以售其奸哉。惟其有
是旽。而有是恭愍也。故旽之子孫。竊恭愍之宗社。
恭愍卒為亡國之主。嗚呼仁愛人君者天心也。而
靡常難諶者亦天命也。天之於高麗。非不眷眷䫃。
而恭愍曾不敬天怒天渝自絕于天。此天命之所
以靡常而有時乎難諶也。何獨諉諸數乎。後之為
人君者。可不知駿命之不易。而恭愍為殷鑑也哉
（并通鑑）。
辛旽秉國政。寓奇顯家通其妻。聞士大夫妻妾有姿
色者。以微譴囚其夫。令傳報其家。若主婦訴其冤。
則可免。其婦即就旽家入中門。去其婢僕。旽獨坐
書堂。隨意縱淫。因放其夫（叢話）。
<other>奸僧</other>
<other>普雨</other>
文定王后。頗尚佛事。有僧普雨者。能文。解佛經。夤緣
宮禁。廣設道場。其費萬計。及文定昇遐。臺諫與太
學生。連章請誅。命流于濟州府。使邊協因事杖殺
之。林快之。先是用普雨。設兩宗禪科。至是并罷之
（芝峰類說）。
明宗朝。妖僧普雨。久作報恩寺住持。欲移中廟陵寢
于寺側。以固其寺之勢。乃誑惑文定王后。謂宣陵
近處有吉兆。請遷中廟山陵于其地。文定信之。元
衡逢迎慈旨。脅持諸大臣安玹等依阿不敢違。遂
成遷陵之計。將於文定百歲後。使得同兆。而地勢
卑下。每年江水漲入。故文定之喪。不得已更卜他
處。物議皆欲遷陵。而以再遷為難而止（石潭日記）。
中廟初葬高陽。與禧陵同塋。壬戌元衡力贊文定。遷
于漢濵卑湫之地。人莫敢言。世傳。遷陵時哭聲自
壙中出。役者無不聞。翌年順懷世子卒。越二年。文
定昇遐。又二年。明庙昇遐。人謂迁陵之咎。至壬辰。
靖陵被倭發掘。臣民之至痛。尚忍道哉（芝峯類說）。

東國僧尼錄（終）

</file>