<file>
<pb n="1"/>
﻿<book id="75">x75.史傳部一</book>
<article id="n1508">釋迦如來成道記</article>

No. 1508
<sarticle>釋迦如來成道記一卷</sarticle>唐　王勃撰
（會入于釋迦如來道記注）

<article id="n1509">釋迦如來成道記註</article>

No. 1509
<sarticle>釋迦如來成道記註</sarticle>
釋迦如來成道記
唐　太原　王勃　撰
錢唐月輪山居慧悟大師賜紫道誠　註
釋迦者梵語也。華言能仁。即娑婆世界化佛之姓
也。謹按長阿含經云。昔有轉輪王。姓甘蔗氏。聽次
妃之譖。擯四太子至雪山北自立城居。以德歸人。
不數年間蔚為強國。父王悔憶。遣使往詔。四子辭
過不皈。父王乃三歎曰。我子釋迦。因命氏焉。如來
者梵云多陀阿伽度。秦言如來。十號之一也。謂從
如實道來成正覺也。成道者法王啟運之謂也。夫
諸佛之道無得為得。非常道也。且釋迦如來成道
已來甚太久遠。非即今世以慈悲大誓化現身相
接物利生。亦有始末。故云成道。
唐書。王勃。高宗朝博士。福時第三子也。與兄勮．勔
俱有才名。時稱為王氏三珠樹。勃少與楊烱．盧照
隣．駱賓王齊名海內。號為四傑。乾封中沛王聞其
才名辟入府。時諸王尚鬪鷄。勃戲為檄英王鷄文。
高宗怒曰此即交搆之漸。乃黜虢州參軍。有滕王
閣記．釋迦畫像記．維摩畫像碑並盛行於世。
觀夫釋迦如來之垂迹也。
觀夫者。發語之端緒也。釋迦如來見上註。垂迹者。
祐法師云。蓋聞菩提之為極也。神妙寂通。圓智湛
照。道絕形識之封。理畢生滅之境。豈實誕於王官。
寧真謝於固林哉。但憫群萌長寢。同歸大覺緣來
斯化。感至必應。若應而不生。誰與悟俗。化而無名。
何以導世。是以標號釋迦。擅種剎利。體域中之尊。
冠人天之秀。然後脫履儲宮。真觀道樹。捨金輪而
馭大千。明玉毫而制法界。此其所以垂迹也。
淨法界身本無出沒。
將紀化迹始末。乃先談法身。夫法身者。即化身之
本體。清淨法界也。強名頗多。此不備敘。秦僧肇云。
如來者。法界為體。形無不在。量出規矩之外。道超
言議之表。凝然湛寂。非色非相。不生不滅。無來無
去。故云本無出沒。
大悲願力示現受生。
此句明有出沒也。言大悲者。佛四等心之一。是佛
道之根本。以[托-七+友]苦為用。用在佛果。故稱大也。願者。
即大誓也。力者。十力也。此十波羅密。隨舉其二。夫
諸佛有大悲故不住涅槃。有大智故不住生死。有
大願故所以涉苦彌勤。從真入假方便有身。故云
示現受生。
洎兜率陀天。
梵云率兜陀。或云覩史多。華言知足。即欲界第四
天也。涅槃經云。此天欲界最勝。故補處菩薩皆示
生此天。為教化眾生故。
為護明菩薩。
護明即釋迦佛因地。於此賢劫過去人壽二萬歲
時。值迦葉波佛。最後受當來成佛記時名也。及生
兜率亦用此名。若今之慈氏也。菩薩。梵語具足云
菩提薩埵。此云覺有情。從行立稱。今略云菩薩。
降迦毗羅國。
梵云迦毗羅蘇都。華言妙德城。即中天竺也。
<pb n="2"/>
號一切義成。
梵云薩婆頗他悉陀。華言一切義成。即釋迦佛最
初小字也。或訛略云悉達。瑞應經云。菩薩王宮生
時。國中釋種同日生五百男子。廐中象馬各生五
百駒子。宮中五百伏藏現海中。五百商人採寶歸。
各獻珍琛。父王見其瑞事。故立此名。攝大乘論云。
立名有五因。謂因生類。因相。因假。因輕賤。因敬重。
太子立名因相也。謂生時有多瑞相故。
金團天子選其家。
本行經云。護明謂天人金團曰。往昔補處菩薩托
生之家。須具六十種功德。三代清淨。汝下閻浮為
我觀察。金團曰。迦毗羅城王名淨飯。夫人名摩耶。
於諸世間具足功德清淨。有大名稱。堪生彼家。護
明曰。善哉。我定生彼。
自淨飯王為其父。
梵云首圖駄那。此云淨飯。本行經云。謂財德純備
故。
玉象乘日。
夫釋迦如來示生此土始終。有其八相。一兜率來
儀相。二嵐毗尼園降生相。三四門遊觀相。四逾城
出家相。五雪山示修道相。六菩提樹下降魔成道
相。七鹿野苑轉法輪相。八娑羅林下般涅槃相。此
初相也。普曜經云。菩薩當行白象形入胎。何以故。
三獸渡河。象窮底故。
示來於大術胎中。
梵語摩訶摩耶。華言大術。即佛母也。是天臂城中
善覺長者第八女也。相師占曰。此女當生轉輪聖
王。時淨飯王聞。乃娶為妃。本行經云。摩耶夫人夢
白象日輪右脇而入。具以白王。召相師問之。曰女
人此夢必生轉輪聖王矣。嘗試論之。經不云。菩薩
九十一劫不墮惡道。如何最後生中有身為白象
耶。然婆娑論云。此非實事。以彼國尊日貴象。凡有
此夢為大吉祥。欲令占者言之。故示其相爾。問曰。
最後生菩薩實受胎耶。答華嚴經云。為欲成就小
心劣解眾生。不欲彼作念是自然化生。功德智慧
不從修得。是故示現受胎。又云。菩薩在母胎中。室
樓珍殿一如天宮。行住坐臥不令母有苦患。日日
三時十方諸佛入來安慰說受生法門。十方同行
菩薩及諸天人。皆入問訊聽法。以此明證非實事
也。
金輪作王。
輪王有四。一鐵輪王。治一天下。二銅輪王。治二天
下。三銀輪王。治三天下。四金輪王。統治四天下。有
七寶千子。七寶者。一金輪。二玉女。三馬。四象。五主
藏神。六主兵臣。七如意珠。此七物聖王受位之日
皆自空來。由是凌虗周遊四天。一切國土見金輪
飛至皆自臣伏。本行經云。太子生已。善相者云。具
三十二相顯著。必為轉輪聖王。
創誕於無憂樹下。
此第二嵐毗尼園降生相也。瑞應經云。摩耶夫人
胎月將滿。思遊此園。到已即舉右手攀無憂樹枝。
從右脇而生太子。天帝以天妙衣裹手承接。天人
持金抦傘蓋。諸天龍神散香華皷音樂。十方大地
六種震動。有三十二種瑞應事。文多不錄。按今古
論衡周書異記云。姬周昭王二十四年甲寅歲四
月八日。江河泉井泛溢山川。宮殿震動。常星不現。
有五色光貫大微宮。王問群臣。太史蘇由奏曰。西
方有聖人生。却後千年教法來此。王令鐫石埋於
南郊誌之。
八十種隨形之妙好餐若芬華。
婆娑論云。八十種好。在諸相間。隨諸相轉莊嚴佛
身。言芬華者。具足梵語芬陀利華。此云白蓮華。涅
槃經云。如來之身。非胎所污。如芬陀利華。本性清
<pb n="3"/>
淨故。
三十二大士之相儀皎如圓月。
涅槃經云。示現三十二相以自莊嚴。如十五日夜
盛滿之月。
四方而各行七步。
瑞應經云。菩薩初生之時。無人扶持於。四方面各
行七步。自然蓮華承足。華嚴經云。現於世間最無
比故。金剛仙記云。如來示行有三種。一運神通凌
虗而行。二自然蓮華承足。三行時足底離地四指。
千輻輪相印地分明。
九水而共沐一身。
普曜經云。菩薩生時。九龍在空降微細雨。不冷不
熱。浴菩薩身。
現優曇華。
優曇鉢羅華。金輪王生。此華方現。以世間有名難
見。故喻佛出世難值也如是。本行集經云。阿私陀
僊白大王曰。如優曇鉢羅華。無量無邊億百千年
時一出現。佛亦如是。阿含經云。當觀如來出世如
優曇鉢羅華。涅槃經云。佛如優曇華值遇生。
作師子吼。
因果經云。太子生時。一手指天一手指地。作大師
子吼云。天上天下惟我獨尊。夫世間師子百獸之
長也。一吼有四事。一百獸聞則腦裂。二香象降伏。
三飛鳥墮落。四水族潛伏。今喻佛聲盖取無畏之
義也。亦有四事。一佛聲說法百法俱破。二天魔降
伏。三外道邪見墮落。四一切煩惱伏斷。法喻平等
其若此也。
言胎分之已盡早證常身。
常身者。淨法界法身也。法華經云。如來成佛已來
甚大久遠。若然者則胎分已盡。不受後有。今何生
耶。
為度以還來今垂化迹。
諸佛之心。大慈悲是也。以眾生界無盡。故大悲亦
無盡。所以為度眾生出現世間爾。問曰。佛既成道
久遠。具大自在。何不直便化生成佛。何用入胎誕
脇耶。答曰。大善權經云。菩薩欲不由胎生一頃成
佛。恐彼小心劣解眾生疑是變化不肯受教。若生
貧賤設易出家。人謂避飢寒故。是以示入胎誕脇
生帝王家。種種順俗而後出家。
於是還覉襁褓示類嬰兒。
涅槃經云。如來身者即是法身。非是血肉筋骨所
成。隨順世間眾生法故。示為嬰兒。釋名曰。𦚾前曰
嬰提之。嬰前以乳養之。故曰嬰兒。
為占相也悲悵於阿私陀仙。
梵云阿私陀。華言無比。是西域長壽仙人。有人倫
之鑒。本行經云。淨飯王詔阿私陀仙相太子。其仙
悲啼哽咽。王問其故。仙曰。太子具三十二相．八十
種好。分明顯著。非是轉輪聖王。決定出家成佛。轉
大法輪。安樂一切眾生。我今自慨年耆。不見法化。
失其大利。故悲悵爾。
往効祠也驚起於大自在廟。
瑞應經云。淨飯王嚴駕抱太子謁大自在天神廟
時。諸神像悉起禮拜太子足。父王驚嘆曰。我子於
天神中更尊勝。宜字天中天。此即佛第二小字也。
或為童子。
華嚴經云。現居童子地。欲示現通達世間一切事
業故。
或學聲聞。
天竺大論有五明。一聲明。二工巧明。三毉方明。四
因明。五內明。其聲明論釋詁訓。天竺聰明者方教
之。太子周學五明。此舉其一。則四從之。
為講武也箭塔箭井猶存。
太子師羼提提婆此云忍天學武。本行經云。太子
<pb n="4"/>
年十五。與諸釋種鬪射。一箭穿透七金皷。又一箭
徹一鐵猪。其箭透出著地入土。幽泉迸涌。時天帝
釋取其箭歸忉利天上建塔盛貯供養。此天上四
塔之始一也。其泉涌處。人名為箭井。唐三藏西域
記云。箭井在迦毗羅城東南三十里。其水味甘如
醴。病者飲之即愈。民于今利之。
為捔力也象跡象坑仍在。
經云。太子與弟難陀．調達出園捔力已。調達前行。
見一大象當門。以手搏之而斃。次難陀出見象。當
途引手拽之道傍。後太子出見。用左手提起。右手
托而擲之。象墮城外。地為之陷。故呼為象坑。
受欲樂於十歲。
色聲香味觸此之五塵。欲界生者無不貪著為樂。
故名欲樂。本行經云。太子在宮。具足五欲。娛樂自
在。十年不曾外出。故云受樂十歲。
現遊觀於四門。
此第三四門遊觀之相。為出家之張本也。
樂沙門身厭老病死。
沙門者。出家弟子之通稱也。本行經云。太子宮中樂
極思遊園苑。王勑嚴淨街衢。莊嚴園觀。選一智臣
為侍。備於顧問。初出東門。淨居天人化一老人尫
羸倚杖。太子見問侍臣曰此何人耶。答曰此老人
也。問何名老人。答昔曾少壯。以寒暑迭遷。血氣衰
變。人生世間無免老者。次出南門。天化一病人。太
子問。侍臣答。此病人也。夫人嗜欲不節。飲食過度。
四大不調。轉變成疾。眾痛迫惱。存亡無期。人生無
有免者。次出西門。天化一死人。太子問。侍臣答曰。
此死人也。以壽數向盡。精魄已去。四大各離。六根
無覺。父母妻子情深愛重。無能留者。世人無貴賤
無賢愚皆不免死。太子由是情思不悅。迴駕歸宮。
或問曰。經云。王勑嚴淨街衢。瓦礫草[卄/(厂@(土/且))]不容遺餘。
安有病死之人敢當法駕之前耶。答。本行經云。淨
居天人挾緣而化。惟太子侍臣見之。乃至侍臣應
答皆天力使之然也。問曰。天何人哉。而強化斯事。
答皆菩薩夙世同行善友知識。以誠誓所持故。常
隨左右作諸變相。俾太子在樂生厭。不忘出家也。
太子次出北門。天化一沙門。持錫掌鉢徐行駕前。
太子問曰汝何人耶。答我佛弟子沙門也。問何名
沙門。答曰。三界兮擾擾六。趣兮昏昏。識心達本源。
故號為沙門。言訖騰空而去。太子瞻仰而喜曰。惟
此為快哉。當修學。於是還宮。
於是澡缾天子以驚覺彰伎女之醜容。
太子因四門歷觀諸相。忻厭之意愈一日。由是父
王益其伎樂以悅之。每至夜分有淨居天人名澡
缾。住在空中發言驚䇿。復使樂器皆出五欲非樂
世間無常涅槃寂靜速須出離之聲。乃至令眾伎
女熟睡。衣裳披露不淨流溢。太子歷見倍增厭離。
夫如來於淨法界大悲心中現斯影事。豈實愛欲
樂而待空言賴警䇿而生厭離。若然則與凡夫何
別耶。盖欲教化世間而示同世間之業也。大方等
無相經云。若言如來實生王宮乃至八相成佛。則
是謗如來。
淨居天人以捧持躍車匿而嚴駕。
此第四逾城出家相也。至此據大乘宗說。太子已
年二十九歲。車匿者。太子御人也。本行經云。太子
屢以出家心白父王。父王語曰。汝當作轉輪聖王。
七寶千子。統四天下。如何以剃髮染衣為樂耶。太
子對曰。期成正覺。統御大千。攝化眾生。令出長夜。
豈以七寶四天下為好耶。父王但加侍衛。增伎樂。
曉夜惑之。一夜淨居天人於空中告太子曰。行矣。
時也。乃召車匿𩌎馬王犍陟至。太子上馬。四夜叉
承馬足。天人持盖。梵王居左。帝釋侍右。天王從衛。
使國官諸門自然間闢。守禦者都不覺知。乘虗而
<pb n="5"/>
行至雪山苦行林中。詰旦已行八百里。華嚴經云。
最後身菩薩。法爾如是。欲令著家眾生捨離家法。
為現自在不屬它故。宣揚出家功德勝故。是以示
現出家。
逾春城於八夜。
當二月八日夜半時逾城出家。按論衡云。周昭王
四十二年壬申之歲也。
棲雪嶺於六年。
言六年者。是太子在雪山示修苦行究竟之數。
人辭愴戀王之心。
人謂御人車匿也。本起經云。太子至山。語車匿曰。
所難作事。汝與揵陟已能作之。可但還國。車匿悲
啼悶絕曰言。如何教我獨還宮中。
馬䑛落連珠之淚。
馬王犍陟聞太子言已。屈膝䑛太子足。淚下不絕。
揮寶刀而落紺髮塔天宮。
本行經云。太子自以寶裝佩刀。左手握紺青之髮
而發願云。我今落此髮。誓與眾生斷除煩惱及與
習障。尋即截下擲向空中。天帝釋接往忉利天建
塔安貯供養。此天上四塔之二也。
將袞服以貿皮衣形參山鹿。
本行經云。太子自顧衣裳。非出家者所服。時淨居
天人化作獵人披袈裟衣。太子見乃脫珍服換得
披著。喜曰。我今始為出家人也。如經云。天人化作
獵人披袈裟者梵語。此云壞色。盖非五方正色。此
惟佛法出家者所服。然西域獵人多竊此衣著入
山者。山中多師子。見此色衣謂是沙門即不害之。
彼天欲太子問此衣。即為讚嘆衣之功德故。又經
云。換鹿皮衣。又車匿白太子言。如何捨彼妙衣。皆
與諸麋鹿同處耶。
扣林仙之所得了世定之非真。
此第五雪山修道相也。林仙者。謂苦行林中外道
也。所得者。外道所修之定。謂心帶異計。忻上厭下。
而修雖得生天。乃是世間有為有漏。故云世定。假
令修得非想非非想定。壽八萬劫。限滿仍前墮落
欲界。或生三惡道酬償夙業。金剛經頌云。饒經八
萬劫。終是落空亡。即世定也。本行經云。太子至雪
山苦行林中問諸仙曰。汝勤苦修行。當求何果。仙
曰求生諸天。太子不悅。捨而前行。至阿藍迦蘭并
[鬱-山+止]頭藍弗二大仙處。問四空處定。作是思惟。俱非
究竟解脫之法。亦捨而去。
食麥食麻降苦降樂。
本行經云。太子至伽耶山尼連河側思惟觀察。一
切眾生根緣。六年後方可度之。乃示修苦行。日惟
食一麻一麥以此自試。是降樂也。後悟此非真修。
乃受美食洗浴香塗。是降苦也。
且瑤琴奏曲必自中而曲成。
此釋成降苦樂意也。如佛在日。有大富長者子名
億耳。投佛出家。為求道故日夕精勤苦行。乃至足
破血流久無所證。將欲反道。佛知之問曰。汝在家
日能彈琴耶。答能。佛問絃太急太緩時如何。答聲
不成曲。又問絃得中時如何。答曲韻方成。佛言。我
法中出家求道者亦如是。太急則疲倦。太緩則懈
怠。得中則其道成矣。億耳奉教。不月證阿羅漢果。
佛果圓因亦假中而果滿。
此句合前喻也。梵云佛陀。此云覺。謂自覺覺陀覺
行圓滿。今略稱佛也。果即二空大涅槃也。因謂六
度萬行也。謂求佛圓果。非太急太緩可成。惟處中
方成矣。
由是擇其處也過龍窟。
處謂菩提場也。在閻浮提地方之中。三世諸佛皆
向此處成道。故須擇也。本行經云。菩薩往菩提場。
彼路有一龍王名迦茶。其龍長壽。曾見往古三佛
<pb n="6"/>
成道瑞相。乃以眷屬具香華音樂幡盖迎菩薩供
養。又至文鱗盲龍在處。水邊坐。放光照水。龍目暫
開。亦備香華音樂出水迎奉供養。龍有七頭。以身
繞佛三迊。昂頭覆菩薩頂。
浴其身也入連河。
經云。菩薩入尼連河浴時。有諸天持種種華香散
河中。浴訖時有樹神按樹枝低手。引菩薩出水登
岸。
示其食也受難陀之乳糜。
涅槃經云。如來之身已於無量阿僧祇劫不受飲
食。為諸聲聞說。先受二牧牛女乳糜故。本行經云。
菩薩將往道樹時。有天人告善生林主二女。一名
難陀。華言喜。二名婆羅。華言力。曰汝可最初施食。
於是二女以乳烹糜。其釜上現種種瑞相。乃用鉢
盛奉獻。菩薩食已。將其鉢擲向尼連河中。天帝釋
收歸天上建塔安置供養。此四塔之三也。
示其座也受吉祥之茆草。
天竺坐法必敷草為藉。時天帝釋化為刈茆人。菩
薩問其名。答名吉祥。乃受其茆。茆色青綠柔軟。光
滑若孔⿱少隹頂。
以最後之勝體。
補處菩薩只此一身。更不受後有。故云最後勝體。
詣菩提之道場。
梵云菩提。華言道。謂佛在彼成道。故曰道場。西域
記云。在摩竭國尼連河西南十里。有樹名菩提。本
行集經云。菩薩將至彼處。色界諸天先以天繒幡
盖懸於樹上。用為標幟。
圓解脫之深因。
解脫者障惑俱遣。縱任無礙。塵累不能拘。世趣不
能攝。能令修短改度巨細相容。即是所證之聖果
也。言深因者。謂三祇中所修一切行願并二空根
本智。此時功滿。故云圓也。
登金剛之寶座。
俱舍論云。此座下連金輪。故云金剛座。三世諸佛
皆於此座成道。古今有此土僧親至禮拜供養。
一百四十功德不共二乘。
依法相宗。佛不共功德有一百四十。謂三十二相．
八十種好．十力．四無所畏．三念住．三不護．四一切
清淨．大慈大悲．無忘失．一切種妙智。惟佛果具足。
故云不共。
八萬四千法門高超十地。
為世之則謂之法。眾聖所由謂之門。以眾生塵勞
有八萬四千。故法門之數亦爾。盖病以藥對待也。
言十地者。一歡喜地。二離垢地。三發光地。四𦦨慧
地。五難勝地。六現前地。七遠行地。八不動地。九善
慧地。十法雲地。瑜伽論云。永斷最極微細煩惱及
所知障。無著無礙。於一切種所知境界現正等覺。
故名佛地。在十地之上。故云高超也。
由是魔軍威懾於慈刀悉怖旅歸。
此第六菩提樹下降魔成道相也。如來至此三十
五。瑜伽論云。魔有四種。一天魔。二死魔。三煩惱魔。
四五陰魔。今言魔軍。即天魔也。理實四魔俱降。從
顯立談。故云天魔。本行集經云。菩薩初坐道埸。即
放眉間一光。名降魔。直照魔王宮殿。令失常也。一
時震動。魔將兵眾現種種可畏形狀。各執器仗欲
害菩薩。是時菩薩入慈心三昧。一切刃首皆生蓮
華。由是魔眾驚懾潰散。
媚女敗毒於定心[媏-而+(一/虫)]羸變質。
魔有四女。端正無倫。共來菩薩前呈諸姿態。欲壞
梵行。時菩薩以慈心力。四女皆變為老醜羸弱之
狀。羞愧而退。
於是堅窂地神踊躍而作禮。
觀佛三昧經云。彈王問佛。汝之功德誰為證明。佛
<pb n="7"/>
即垂無畏手指地。一切大地六種震動。時堅牢地
神涌出唱言。我是證明。
虗空天子展轉而報知。
菩薩成佛已。地神報空神。空神報天神。乃至上天
展轉相報。
類蓮華而出水赫煥無方。
涅槃經云。如來出世清淨無染。猶如蓮華。
若桂月以懸空光明洞徹。
涅槃經云。如來出世猶如秋月十五夜。清淨圓滿
無雲翳。一切眾生無不瞻仰。
經七日受提謂之麨蜜警以少小之言。
七日者。如來成道已來日數也。提謂者。北竺二商
人也。麨蜜者。天竺常食也。本行經云。佛成道七日。
有樹神告二商人。一名提謂。一名波利云。汝可備
供養如來。於是各獻麨蜜。佛受之。為說布施因果。
故云少小之言。
垂一音授賈客之戒歸賜與人天之福。
佛聲無漏故云一音。賈客即提謂也。戒謂五戒。歸
謂三歸。持戒果報。死生天上。次生人間。故云賜與
人天之福。夫諸佛教化常法。有其七要。先發人心。
一說布施。二說持戒。三說生天果報。四說果報樂
味。五說果報過患。六教離世間。七難涅槃功德。今
方成道。投機觀根。且說歸戒爾。
既成佛已觀所化緣。
觀察何者堪先度脫。
悲二仙而不遇雷音。
二僊謂阿藍迦蘭并[鬱-山+止]頭藍弗也。念此二外道垢
薄根利。欲先度之。彼死七日。嗟其不遇正法。華嚴
經云。震實法雷音。雷音者。如來具五種聲之一也。
喜五人而堪從法化。
五人者。一憍陳如。二䟦提離。三婆沙波。四阿奢輪。
五摩訶南。佛次觀此五人在鹿野苑。根緣僅僅熟
可以度。
然以塵根昧劣聖智淵深。
一切煩惱能坌污淨心目之為塵。是生死之本。故
名根也。唯佛一切種妙智。於三世一切法照見無
不自在。故曰聖智。
順其法則法不應根順其根則根不達法。
如來化儀法有權實。眾生所欲根有大小。大根者
授以小法。若內穢食於寶器。小根者說與大乘。猶
使蚊負於高山。苟不觀根。則人法俱失。
莫不為愛河之長溺緣痴樂之所盲。
順正理論云。愛者三界貪也。隨所樂境轉。能汩沒
有情。喻之河也。眾生不能自出。經無數時。故云長
溺。癡者謂三界無明也。使不見正道。謂之盲夫。一
切眾生皆具正眼。與佛無異。但由無明妄想覆蔽。
不見正道。故法華經云。眾生諸根鈍。著樂癡所盲。
苟不利於當聞仍假言而入滅。
此方便張本也。法華經云。若但讚佛乘。眾生沒在
苦。不能信是法。墜於三惡道。我寧不說法。疾入於
涅槃。
於是忉利帝釋雲驅於三十三天。
梵云多羅夜登陵舍。訛略云忉利。華言三十三天。
謂妙高山頂有四朵。每朵有八天。中間帝釋所居
善現宮善法堂。共成三十三也。帝釋者即彼天王。
梵云釋迦提婆（上聲）那因。秦言能主。總師三十三天
王也。
堪忍界王霧擁於一十八梵。
梵語娑婆。或云索訶薩訶。華言堪忍。即大千界之
都名也。自誓三昧經云。謂此土人剛強難忍。故云
堪忍也。界王即大梵天王。是娑婆世主也。言一十
八梵者。謂初禪有三天。謂梵眾．梵補．大梵。二禪有
三天。謂少光．無量光．光音。三禪有三天。謂少淨．無
<pb n="8"/>
量淨．遍淨。四禪有九天。謂福生．福愛．廣果．無想．無
煩．無熱．善現．善見．色究竟。共有一十八天也。禪之
與梵皆清淨義。雲駈霧擁者。來見佛時眾多如是
也。
頭面作禮致敬精專請轉法輪隨宜說。
頭面著地。五輪具足。是佛法中上品禮。蓋敬之至
也。觀請者五法中一也。具自他二利。故諸佛凡有
所說。皆名轉法輪也。梵王帝釋皆觀請人也。隨宜
說者。方便之義也。
如來尋念善逝通規順古佛之嘉謨應群機之鄙欲。
如來者即釋迦也。善逝自過去佛也。謂成等正覺。
已出生死長夜。具一切種智二利功德。善事已畢。
故云善逝。通規嘉謨。皆佛方便善巧也。鄙欲者。樂
小之心也。法華經云。尋念過去佛。所行方便力。我
今所得道。亦應說三乘。
于時十方佛現同興讚美之詞。
如來思惟方便之時。十方諸佛皆現前讚云。善哉
釋迦文。第一之導師。可用方便。隨宜說法。
一法乘分共創塵勞之域。
此方便門開也。涅槃經云。一乘之法。隨宜說三。生
死煩惱界中。謂之塵勞域。
由是起道樹詣鹿園。
此第七鹿野苑轉法輪相也。道樹者。成佛處菩提
樹也。既受勸請。將轉法輪。離彼樹下。故云起也。鹿
園者。即初轉法輪處也。西域記云。在波羅奈國。昔
釋迦佛因地修菩薩行時。化身為鹿王。名善鹿王。
提婆達多名惡鹿王。各有五百眷屬同止此林。時
國王名梵摩達。遊獵此林。二鹿王并眷屬俱在圍
中。時善鹿王遂至王前啟白王曰。大王挍獵。燎原
之次。我徒一千死在今日。然鹿死肉多。即日腐臰。
願王恩宥。許日供一鹿入王大厨。王有割鮮之膳。
我徒延朝夕之命。王善其辭。遂俞所請。其兩群內。
日輪一鹿。未甞敢失。一日當次惡鹿群。一雌鹿鹿
有胎。故告王延。俟後期不[ㄠ-ㄙ+?]乃投善鹿王。王曰。悲
哉慈母。恩及未形。汝自安心。吾當可代。時善鹿王
自詣王厨。宰夫奏。王問其故。對曰。今日次一雌鹿
有胎。乞延下次。無宜代者。然一日之命。誰不保惜。
我今不忍。又慮失供。故自赴厨。願王聽許。王歎曰。
善哉。汝有此心。我乃獸心爾。當斷肉味。無復日供。
乃施此林為養鹿之園。佛觀此地有昔因緣。首來
說法。報地恩也。
三月調根五人得度憍陳如悟慈尊之首喝剏解標
名。
三月調根者。俟其時也。佛觀五人根緣僅熟。乃往
化度。猶未信受。佛現神變種種調練。計經三月。乃
為三轉四諦十二行法輪。五人中憍陳如先悟解
得法眼淨。即證阿羅漢。佛稱為阿若憍陳如。為出
世第一弟子。梵云阿若。華言解。故云剏解標名也。
餘四人相次得道。且憍陳如或云陳那。此云火器。
蓋祖先因事火命姓也。率先得度。蓋有宿因。按因
果經云。釋迦因地為忍辱仙人。在一山中修道。時
憍陳如為國王。名歌利。受性暴惡。一日將諸婇女
入山。獵倦假寐。時諸侍臣入林採華。行至仙人菴
前。仙為說法。良久王窹。不見諸女。擕劒尋覔。見在
仙菴前。王怒問曰。汝何人。答忍辱仙人。又問得上
地定耶。答未。王曰既未得上定。乃是凡夫。遂拔劒
截下仙手足。見仙神色不動。遂問汝恨我耶。仙曰。
不恨。願我成佛先度於王。今既得道。先度陳如。即
歌利王也。
舍利弗逢馬勝以傳言於途見諦。
梵云舍利弗多。此云鶖子。從母立名也。始為刪闍
耶外道弟子。愽達十八大論。辨才無敵。然常慨所
學所師俱非真正。又鄙外道事行麤惡。一日途次
<pb n="9"/>
逢馬勝比丘。持錫掌鉢衣裳楚楚。行步徐雅。悅而
問之汝師是誰。馬勝報曰。佛大沙門。是我之師。又
問說何法。答曰。我出家日淺而無強記。今略以一
偈相示。曰諸法因緣生。亦從因緣滅。我佛大沙門。
常作如是說。于時舍利弗言下悟解。諦者實義也。
馬勝即鹿苑初度五人中阿奢輪也。
採菽氏繼踵以師事率門屬以同歸。
採菽氏即大目乾連姓也。先與舍利弗同師。甞立
要云。若得甘露。願共分之。其日見舍利弗歸。神色
怡悅。乃問之。兄得勝法耶。舍利弗乃說其所遇。仍
以偈示。目連亦悟正理。相謂曰。外道之法徒勞耳。
二人同心。各領徒二百五十人投佛出家。佛命善
來。鬚髮俱落。袈裟著身。佛告大眾。此二弟子。舍利
弗智慧第一。目乾連神通第一。
迦葉氏彚跡以降心領火徒而迴席。
迦葉氏即事火外道優婁頻羅姓也。佛欲化之。故
往寓宿。迦葉辤無舘舍。佛指龍堂。答云。龍性暴惡。
恐害於仁。佛言無畏。即攝衣自入中坐。至夜龍歸。
見佛遂怒。放火燒佛。佛入火光三昧。擔宇洞然。龍
竄無所。惟見佛鉢清涼。乃躍入其中。迦葉是夕見
火熾然。謂其徒曰。彼沙門必受苦矣。至旦。佛擎鉢
出。示於迦葉。心既稍伏。請佛少住供養。然未肯受
法。佛現五百神變。方乃歸依。與徒二百五十人
一時剃落出家。障盡意解。成阿羅漢。所有祭火器
悉棄水中。有親弟二人居于下流。一名伽耶。一名
那提。亦事火龍。見流中祭器。奔來看省。見兄已成
沙門。問其故。兄為說法。亦與徒二百五十人投佛
出家。皆證道果。彚。類也。優婁為類。首二弟從之。易
云。拔茅彚征之謂也。各與其徒棄火事佛。故云迴
席。
莫不甘露洪澍末尼普應。
甘露者天之上味。喻一乘妙法也。末尼者或云摩
尼。此云無垢。即珠寶也。以其珠體圓瑩。對物現色。
喻佛自在。普應群機。隨根授法也。
天界人界。
天界者。佛成道二十七日。在他化自在天宮。天王
請說十地經。後來又在彼說般若理趣經。在摩醯
首羅天宮說文殊千鉢經。在忉利天宮普遍光明
閣說一字奇特佛頂經。并為母摩耶夏三月說法
等。人界者謂五竺十六諸國等處。
鸚林尸林。
鸚林者。百緣經云。佛自舍衛國行詣摩竭提國。中
途有鸚鵡林。其鸚鵡王并諸眷屬飛翔宮中。迎請
世尊眾僧。願於我林一宿。使我供養。佛即許之。與
僧俱入林中坐定。鸚鵡眾見佛相好光明。眾僧威
儀寂靜。各生歡喜信心。同日命終。生忉利天。尸林
者。涅拌經云。佛一時在恒河岸尸首林中。爾時世
尊取少樹葉告諸比丘。我今手中葉多耶。一切大
地葉多。諸比丘言。世尊。一切大地葉多。不可稱計。
如來手中。少不足言。佛言。我所覺了一切諸法。如
大地草木葉。為諸眾生所宣說者。如我手中葉也。
或鷺池。
王舍城迦蘭陀竹林園有白鷺池。佛說第十六會
般若經。
或鷲嶺。
在王舍城。梵云耆闍崛山是也。佛說大般若并法
華等諸經。
或海殿。
佛在難陀龍王宮吉祥摩尼寶藏大雲道場寶樓
中說大雲輪請雨經。
或菴園。
菴摩羅果名也。園中多植此果。佛說淨名等經。
或獼猴江。
<pb n="10"/>
近毗耶離城有獼猴池。池上有山精舍。佛在中入
不動三昧。度五百商人。皆證阿羅漢。時大眾問佛
耶輸陀羅比丘尼及五百商人往昔因緣等。
或火龍窟。
西域記云。北印土城西有大洞窟。是瞿波龍王所
居。其龍忽發惡心。欲害王壞國。佛知乃運神足往
彼。龍王見佛歡喜。惡心乃息。佛為說法。授不殺戒。
因請留佛住此受我供養。佛言。吾將寂滅。今為汝
留影至吾滅度後。汝惡心若起。當觀吾影。仍遣五
百羅漢住此受汝供養。作福田也。因茲國王城邑
永無憂患。記云。唐三藏弉法師親往禮拜供養。佛
影遠望則金色炳耀。近則無視。
或住波羅奈。
正梵語云波羅痆斯。華言江遶國。佛說出曜．時世．
轉法輪等經。
或居摩竭提。
唐言無恚害國。佛說華嚴．本起．賢愚等經。
或依堅固林。
梵云沙羅。此云堅固。瑤法師譯云堅林。即佛臨滅
最後說大般涅槃等經。
或止音樂樹。
在維耶離城。佛居樹下說灌頂拔除生死得度經。
或海濵楞伽頂。
山在南天竺海邊。梵云楞伽。華言不可往。唯得神
通者可到。佛居彼說經。名入楞伽山經。
或山際補陀岩。
梵語具云補怛洛迦。今訛略云補陀。此云小白華。
謂此山多生此華。香氣遠聞。是觀自在菩薩住處。
佛在彼說十一面觀自在經。
或迦蘭陀竹園。
梵云迦蘭陀。華言好音。即西域禽名也。謂迦蘭陀
長者同類婆娑羅王同施立精舍。請佛眾住止。
或舍衛國金地。
梵云室羅伐。訛云舍衛。華言聞物城。其中有長者
名須達拏。華言善施。常賑恤孤貧。國人重之。同號
給孤獨長者。因往王舍城護彌長者家為子求婦。
見其家備設香華飲饌。來日請佛。須達拏本事外
道。乍聞佛名。心寒毛竪。是夜便往禮佛聞法。即發
先業。得正信心。便證初果。遂請佛歸國。佛許之。及
歸家。卜勝地。惟祇陀太子園高爽方廣。堪建精舍。
往白太子。太子戲曰。若布金滿園。即我當賣。須達
喜曰。此園屬我矣。歸家運金亥布八十頃。由是買
得。建立精舍。曰祇桓。今呼佛寺為金地金田者。因
此也。
或應念而空現。
波斯匿王及末利夫人遇佛信法已。共言。我女勝
鬘。聰慧利根通敏易悟。若得見佛必速得道。宜遣
信報之。勝鬘聞佛功德。歡喜頂受。說偈贊佛。願佛
慈慜令我得見。作此念時。釋迦如來忽於空中現
無比身。勝鬘見之。對佛說十受三願等一十五章。
名勝鬘經。
或沒山而出宮。
佛從鷲峯山沒。忉利宮出。須彌山沒。炎摩宮出。乃
至已上說華嚴等經。
或說法假於六方。
優婆塞戒經云。善生長者子白佛言。外道諸師教
人晨朝禮六方。則得長壽富貴。佛法中有此禮否。
佛言。亦有。所謂禮東方是檀波羅密多。禮南方尸
波羅蜜多。禮西方羼提波羅蜜多。禮北方毗梨耶
波羅蜜多。禮下方禪波羅蜜多。禮上方般若波羅
蜜多。若能日日正觀禮拜供養。即得長壽富貴。
或化身變為三尺。
懼師羅長者身長三尺。佛為教化令歸正法。亦化
<pb n="11"/>
身長三尺。經所謂應以此身得度者即現此身而
為說法是也。
或掌覆而指變。
掌覆者。楞嚴經云。世尊以閻浮檀金手摩阿難頂。
即時十方普佛世界六種震動。微塵如來住世界
者各放寶光。同時來祇陀林灌阿難頂焉。指變者。
淨名經云。螺髻梵王語舍利弗言。我見此土如自
在天宮。舍利弗言。我見此土丘陵坈坎穢惡充滿。
於是世尊以足指按地。即此時三千大千世界皆
是七寶莊嚴。如寶莊嚴佛國。
或光流佛來或一身普集於多身。
法華經。大樂說菩薩欲見釋迦如來分身諸佛。爾
時世尊放白毫相光。遍照十方各五百萬億那由
佗河沙佛土。是時諸佛各將一大菩薩而為侍者
皆來此土。如是諸佛皆是釋迦佛所化之身。
或此界便明於他界。
觀無量壽佛經。韋提希夫人求生淨土。爾時世尊
即現十方諸佛淨土。令韋提希目觀自選願生何
處。韋提希即指阿彌陀佛國。我願生彼。佛教修十
六觀。
或變淨而以淨覆穢。
佛方便報恩經。佛放大光照十方佛剎。有無量百
千諸菩薩至。此時娑婆世界無諸山川林藪等。又
法華經。三變土田十方嚴淨。又仁王經。佛為大眾
現不可思議神變。令一佛土入無量佛土。無量佛
土入一佛土。淨復現穢。穢復現淨。
或隨俗而即俗明真。
佛所說法不出二諦。二諦者。俗諦．真諦也。或言在
俗諦而理歸真實。或即俗即真。或因俗明真。仁王
經。波斯匿王問言。勝義諦中有世俗諦否。佛言。我
今無說。汝今無聽。無說無聽是名一義二義也。又
十六國王咸作是念。世尊大慈。普得利益。我等如
何護國。由是如來因此說菩薩護佛果真實甚深
般若。
若空谷之答響洪鐘之待扣矣。
此如來隨機赴感說法也。
其間所說阿含四有般若八空。
佛成道三十年內說此二教。蓋隨機投根故也。梵
云阿含。華言法歸。是小乘教。有四部。一長阿含。二
中阿含。三雜阿含。四增一阿含。此教說一切法有。
故名四有。梵云般若。華言淨慧。是大乘教。說一切
法空。有八部。故云八空。
密嚴華嚴佛藏地藏。
此四部大乘經名也。言地藏即十輪經也。
思益天之請問。
思益者。一梵天人名也。請問法義。從人立題。
楞伽山之語心。
入楞伽山經。大乘經也。此經以心為宗。故云語心。
萬行首楞嚴。
首楞嚴者。三昧名也。此經從所詮立題。
一乘無量義。
無量義處。亦三昧名也。從所詮立稱。
大悲芬陀利。
梵云芬陀利。此云白蓮華。從喻彰名也。
法炬陀羅尼。
梵云陀羅尼。此云總持。以法總持。有寂照之用。喻
如炬。此從能喻所喻二名立稱。
無垢稱之說經。
梵云維摩羅詰。華言淨名。或云無垢。皆一義。蓋譯
者巧拙也。
須達拏之瑞應。
梵云須達拏。此云善施。即釋迦因地作太子捨一
妻二子時之名也。此經從所詮立題。
<pb n="12"/>

釋迦如來成道記註卷之上

<sarticle>釋迦如來成道記註卷之下</sarticle>
唐　太原　王勃　撰
錢唐月輪山居慧悟大師賜紫道誠　註
本事本生之別諷頌重頌之殊。
此十二分教之四名。類揚論云。本事者。謂如來說
聖弟子前世等事。本生者。謂如來說菩薩本所修
行相應等事。梵云伽佗。此云諷誦。謂以[朦-卄+((並-(前-刖))-一)]妙之言
緝為讚詠等。梵云祇夜。此云應頌。如經云。欲重宣
此義而說偈言是也。
象馬兔之三獸渡河。
次第喻菩薩．緣覺．聲聞人也。河喻十二因緣也。三
人同悟而深淺不同矣。婆沙論云。三獸渡河。兔浮
水上。馬及一半。象窮水底。
羊鹿牛之三車出宅。
法華經三車喻也。羊車喻聲聞乘。鹿車喻緣覺乘。
牛車喻菩薩乘。三乘俱以運載為義。前二乘是方
便施設。惟大白牛車是實。引重致遠。運載萬有。不
遺一物者也。宅者。經云三界無安猶如火宅。又三
界之身為邪見之宅也。
或謂之有空守中也。
此敘如來化儀說教不同也。初說有教。次說空教。
皆為不了義。守在中道。不務速說。俟其時也。
或謂之無轉照持也。
空教但破有病緣。未顯真靈之性。只以一切差別
之相為法。法是俗諦。照此諸法。無為無相。無生無
滅。無增無減等義。是真諦。此之無字。非斷滅無。蓋
是遮詮。意顯真空妙有真靈之性。令展轉推照任
持修證也。
或謂之頓也漸也。
且眾生之根有利有鈍。故佛說教有頓有漸。今就
教有化儀頓漸。應機頓漸。就人有教授方便頓漸。
根性悟入頓漸。發意修證頓漸。
或謂之半也滿也。
涅槃經云。半字者是煩惱言說之本。滿字者是一
切善法言說之本。但半字是不了義。滿字是了義。
或無說而常說。
般若經云。汝勿謂如來有所說法。若人言如來有
所說法。則為謗佛。是人不解我所說義。有頌云。始
於鹿野苑。終至䟦提河。中間五十年。未曾說一字。
此約如來離法界外。及三世諸佛同。故云無說。若
約俗諦。則何甞不說。
或不聞而恒聞。
淨名經云。夫說法者無說無示。其聽法者無聞無
得。此皆約第一義諦也。
或保任而可憑。
法華經云。我今為汝保任此事。終不虗也。此約一
切眾生皆有佛性。皆得成佛也。
或加被而不忘。
阿難。佛成道後二十年方為侍者。佛前後所說法
或不聞。或粗聞。乃至過去佛所說。盡能憶念。以佛
加被力故。寶積經云。如來以佛神力加諸有情。令
念宿住。而告之曰。汝今應念於過去世。已種如是
諸善法根。彼諸有情以如來力。隨念皆知。
無小而不大。
此融會教體也。小謂小乘。大謂大乘。以如來逗根
不同而法無大小之別也。文殊問經云。佛言未來
世二十部小乘。譬如海水無有異味。皆從般若波
羅蜜多出故。
無邊而不中。
有無二見。良由惑見殊致。及乎會歸中道。則泯然
<pb n="13"/>
一味矣。
三乘同入一佛乘。
涅槃經云。一乘者名為佛性。以是義故。一切眾生
皆有一乘也。法華經云。十方佛土中。惟有一乘法。
無二亦無三。
三性同歸一法性。
法性者佛性也。涅槃經云。聲聞性。緣覺性。菩薩性。
無有差別。同一法性也。
真可謂父母孩孺導師險夷。
涅槃經云。佛念一切眾生。猶如赤子。故佛為眾生
慈父母也。法華經云。今為汝等作大導師。知諸生
死險難長遠。言險者即三界生死惡趣也。夷者即
一乘妙道也。華嚴經云。佛於一切眾生如慈父。廣
大利益故。如慈母。出生佛種故。為導。令究竟至安
穩處故。為師。令入真實法中故。
懸日月於幽宵。
金光明經云。無上佛日大光普照。又云。安住三界
如日照晝。華嚴經云。月有四奇特。一映蔽一切星
宿光明。二隨時示現盈虧。三於世間澄清水中影
無不現。四一切見者皆對目前。如來出世亦復如
是。一映蔽一切二乘外道。二隨其所宜示現壽命
長短。三一切世界清深心眾生菩提器中影無不
現。四一切眾生有瞻對者。皆謂如來惟現我前。隨
其心樂而為說法。又大婆娑論云。月麗高天有二
種利益。一照於幽暗。二滋長草木。佛出世間亦有
二利益。一照破無明痴暗。二滋長人天善根。言幽
宵者謂生死界也。惟識論云。未登真覺。常處夢鄉。
故我說為。生死長夜。
布舟航於幻海。
如來大智大慈。具運載眾生度生死岸與樂之用。
故喻舟航也。一切有為法虗妄造作轉變不實。喻
如幻術也。煩惱奔流汩沒。有情難渡彼岸。喻如海
也。
為雲為雨使枯槁以還滋。
法華經云。如來出世如大雲起雨。於一切卉木藥
草隨分受潤。一切眾生為煩惱燒煑。法水未洽。謂
之枯槁。如來出世。大慈大悲隨根說法。眾生本有
善根因之增長。故云還滋。
為救為歸指窮途於壽域。
救護也。歸趣也。梁僧亮法師云。主救於國。親護於
家。佛則不爾。一切皆救護也。生死曠遠無際。乏於
法財資用。謂之窮途。涅槃常住。不隨世法遷變。謂
之壽域。
暨乎所作已辦功成不居將返本以還源類薪盡而
火滅。
此第八雙林般涅槃相也。如來度生緣畢。謂之所
作已辦。將息大用。示歸真寂。謂之功成不居。本之
與源皆一真法界也。法華經云。佛此夜滅度。如薪
盡火滅。華嚴經云。如來為示一切有為行法非安
隱故。為諸人天樂著色身示無常力不可轉故。十
方諸佛不入涅槃際。為調伏眾生示現滅度。息用
名滅。非斷滅也。
繇是指力地諸金河。
拘尸羅城多產有力之士。諸國無敵。故號力士生
地。梵云㕧離剌拏伐底。或訛略云䟦提。華言有金
河。是產閻浮檀金處。水之淨莫過此河。梁僧宗法
師云。佛來此河邊入滅有意。且河流奔注。喻生死
遄速。金沙不動。喻佛性常住。如來因地修行時在
此處六捨轉輪聖王身命。今來此入滅。為報地恩
故。
光流面門相驚塵剎山搖地動俱興苦痛之聲。
面門者口也。放光表最極之相也。佛光佛聲山搖
地震。皆相也。塵剎者無數佛國也。涅槃後分經云。
<pb n="14"/>
十方世界一切震動。出大音聲。唱言苦哉痛哉。如
何一旦世間孤露。慧日滅沒。喪真慈父。一切大海
混濁涌沸。苦痛之聲遍滿世界。梁僧瑤法師云。無
情尚爾。況有心者哉。
異類變容同現奢華之血。
涅槃經云。一切天龍八部人民悲惱痛切。身皮血
見。如波羅奢華。梁僧亮法師釋云。天竺有此華。其
葉白。其脉赤也。
受純陀之後供。
梵云純陀。此云解妙義。是拘尸城工巧之子。來白
佛言。為令世間得善果報。受我最後之供。佛許之。
或問曰。經云。人天四眾國王豪族皆來獻供。如來
皆不受。何故受此工巧子微供耶。答曰。亮法師釋
云。佛意不欲棄少從多。遺卑就勝。而純陀生地雖
賤。而志德甚大。苟有其道。不在貴賤。使廁下之徒
皆不自輕也。言志德大者。蓋悟常住法。又有言曰。
為令世間得善果報。天王人王并諸豪族雖競獻
珍妙。諒闕此心。亦如左傳云。黍稷非馨。明德斯馨
矣。問。經云。如來之身如全劑金剛無所熟二藏。在
世洎滅。何故受食耶。答。此非實事。涅槃經云。如來
之身已於無量阿僧祗劫不受飲食。為諸聲聞說。
先受二牧女乳糜。為諸眾生。復受純陀後供。又菩
薩處胎經云。至九地菩薩方見如來食。時言捷疾。
天人接佛所食。將往十方世界施作佛事。若維摩
化人取香積佛飯也。
納毗夜之密言。
毗字合作卑字。梵云波卑夜。譯云惡。是魔王波旬
名也。涅槃經云。魔王持寶獻供上佛。并說呪護法。
佛言。我受汝呪。為護將來眾生及四部弟子故。
唱四德以顯三伊。
四德者。常樂我淨。此四是涅槃果也。三伊者。謂般
若．解脫．法身。此三是涅槃體也。梵書伊字只三點。
一點在上表法身。兩點在下。左點表般若。右點表
解脫。此約能依所依論也。涅槃經云。如來唱言。我
今安住如是三法。為眾生故。名入般涅槃。
指萬有而歸一性。
萬有者。有情大數也。一性者。佛性也。如來至涅槃
會上。方直指一切眾生皆有佛性。
訓多羅迦葉四十二請問已周。
涅槃會上有多羅聚落迦葉氏菩薩。申三十四問。
首言云何得長壽金剛不壞身。復以何因緣得大
堅固力。云何於此經究竟到彼岸等。按梁武帝為
高僧寶亮法師製涅槃經義䟽序。略云。發迦葉之
憤悱。吐真實之誠言。三十四問參差異辨。方便勸
誘。各隨言答。今言四十二。是澤州遠法師疏分開
也。
度須䟦陀羅八十一化緣將畢。
梵云須䟦陀羅。華言善賢。是外道之師。聞佛說涅
槃甚深之義。智超惑亡。投佛出家。佛命善來比丘。
鬚髮自落。袈裟掛身。即席證阿羅漢果。年已八十
一。佛記言。此我最後得度弟子也。
破十僊之橫計使獲朝聞。
十僊者。涅槃經云。一闡提首那。二婆私吒。三先尼。
四迦葉氏。五富那。六淨梵志。七犢子。八納衣梵志。
九弘廣婆羅門。十須䟦陀羅。此十仙皆是外道上
首。有大名稱。國王師重。其徒實繁。於涅槃會上各
肆本宗所見。競縱偽辨。問難如來。如來一一破其
宗計。由是詞窮理盡。亡羊多岐。同歸一路。即席皆
證道果。朝聞者道也。論語云。朝聞道夕死可矣。
建四塔之崇規遐滋末葉。
此謂人聞四塔也。一如來生處塔。二如來成道處
塔。三如來轉法輪處塔。四如來般涅槃處塔。
將欲明有為之有滅表無相以無生。
<pb n="15"/>
有為者世諦法也。一百法中。九十四法皆生滅法。
般若云。一切有為法。如夢幻泡影。如露亦如電。無
相者真諦也。無為法性。眾偽已盡。非一切相。故非
生滅也。
上升金剛身往復虗空界。
涅槃經云。如來以黃金色身示諸大眾言。我於累
劫修難行苦行。得此金剛不壞之身。我今化緣已
畢。將入涅槃。汝等細觀。今日則有。明日即無。乃從
寶牀上升空中。高七多羅樹。如是七反。復歸寶牀。
日月其猶墜落螢光如何久留。
日月天壽五百歲。即人間一千八百萬歲。以人壽
百年比之。若螢火也。教示勝光王經云。日月有神
用勢力。放大光明。遍照世間。終歸隱沒。無常經云。
大地及日月。時至皆歸盡。
誡有常身使無放逸。
四大．五蘊．三十六物。是無常身。而凡夫外道計之
為常。涅槃經云。佛言。我於往昔。為汝等故。無量劫
捨身命財。求無上菩提。是故汝等於我滅後。應廣
修行。速出三有。勿復懈怠。散心放逸。此如來最後
垂誡。
於是還登玉座首臥[鴳-女+隹]林。
還登者。如來自空下也。玉座者。即所臥寶牀也。首
臥者。謂北首臥也。天竺以北為上故。又表佛涅槃
後。遺法久熾北天故。佛涅槃處有樹。梵云娑羅。華
言堅固。四方各二。合則成八。高五丈。上合下離。其
樹佛滅時枯悴變色如白[鴳-女+隹]。故云[鴳-女+隹]林。
遍遊三昧之門將復一真之性。
三昧者正定也。一切聖人所由。故曰門也。一真性
者法界也。涅槃經云。大涅槃者是諸佛如來法界。
逆入順入全超半超。
此敘遍遊三昧門也。涅槃經云。如來臨般涅槃時。
入初禪。初禪出入二禪。如是乃至四空處天。入滅
盡定。此名順入。若出滅定入非非想天定。乃至出
初禪。此名逆入。若初禪入三禪出。三禪入空處出。
乃至非非想處出。此名半超。若初禪入乃至非非
想天定出。此名全超。如是超禪。經七反復。乃告大
眾。我以佛眼遍觀三界一切諸法。無明本際性本
解脫。以是因緣。我今安住常寂滅光。名大般涅槃。
依四禪之等持湛三點之圓寂。
涅槃經云。世尊於娑羅林下寢寶牀上。於其中夜
入第四禪寂然。便般涅槃。等持者。梵云三摩地。謂
平等任持一聚心心所法。令不散亂。深取所緣。名
等持。即七定之一也。今言依四禪。合是根本定。梵
云䭾那演那。此云靜慮。婆沙論云。此定定慧平等。
餘定闕少。不名靜慮。此通有漏無漏有心。不通無
心。湛者寂然也。三點者。見上伊字註。圓寂者。涅槃
也。梵云波利眤縛南。此云圓寂。圓謂德無不備。寂
謂障無不盡。故今稱涅槃亦梵語之略。具足應云
般利涅槃那。華言普究竟。謂一切煩惱結習普究
竟故。
是時也人天叫躃鳥獸哀唬飄風驟雲山吼波逆。
此略敘佛涅槃時變異之相。文可解也。按古今論
衡云。佛涅槃時。當此土周穆王五十二年壬申之
歲二月十五日也。是日暴風急起。發損人舍。摧折
林木。山川大地宮殿震動。穆王問羣臣。太史扈多
奏。西方聖人入滅。哀相現爾。涅槃經。師子吼菩薩
問曰。如來何故二月十五而般涅槃。佛言。春陽之
月。華木榮茂。鳥獸孚乳。眾生多起常想。如來為破
如是想故。若以世壽筭。佛止此年七十九歲矣。金
光明經。信相菩薩作是思惟。釋迦如來壽命短促。
方八十年。于時所居忽然廣愽嚴淨。有四如來現
在其前而告之曰。一切諸水可知幾滴。諸須彌山
可知斤兩。一切大地可知塵數。虗空分界可知邊
<pb n="16"/>
際。無有能筭釋尊壽命。不應生疑。
案輪王之古式方俟葬儀。
涅槃經云。阿難問佛葬法如何。佛言。當依轉輪聖
王儀式。
命力士以捧持竟無能動。
拘尸城力士。諸國無疋。共舉金棺。竟不能動。此時
摩耶夫人自忉利天下至涅槃處。執佛衣鉢鍚杖
唬動悶絕。爾時如來金棺自開。起身合掌問訊慈
母。遠屈下來。諸行法爾。願勿啼泣。阿難白佛。後人
設問如何應答。佛言。但云佛涅槃後。摩耶夫人下
來。佛為將來不孝眾生從金棺起。合掌問訊。應如
是答。
繇是金棺自舉遶拘尸之大城。
涅槃經云。如來欲令一切眾生得平等福。金棺自
舉升虗空中。徐徐而行。天人龍神香華音樂隨遶
供養。自拘尸城西門入東門出。南門入北門出。如
是出入。經于七反。人民瞻禮訖。然後自至茶毗香
臺之上。
寶炬不然駐闍維之盛禮。
梵云闍維。此云焚燒。經云。一切人天皆執寶炬。欲
然香薪。火到皆滅。阿難告眾曰。如來待大迦葉。故
未然也。
莫不未生怨在於王舍創結夢於十號慈尊。
未生怨。即王舍城主阿闍世王小名也。佛涅槃時。
王臥疾。得五惡夢。及窹方知佛已入滅。十號謂如
來．應供．正徧知．明行足．善逝．世間解．無上士調御
丈夫．天人師．佛．世尊也。慈者大慈四等心之一也。
大迦葉遠下雞峰獲瞻禮於千輻輪足。
雞峯者山有三峯。如仰布雞足。名雞足山。摩訶迦
葉在彼住止。去拘尸城遠。聞佛入滅。不運神足。將
五百眾奔至雙林。七日方到。佛出雙足於棺外示
之。迦葉瞻禮悲泣。見足底千輻輪相金色炳耀。說
偈讚訖。於是如來出大音聲。我以正法眼付汝。當
作依止。然後佛足還入棺中如故。
畢以兜羅緻㲲聖火自焚。
兜羅者天竺綿也。緻㲲者天竺貴布也。依轉輪王
葬式纏褁全身。火既不然。迦葉語曰。如來金剛之
身非世間火而能燒之。於是如來以大悲力從心
卍字中涌火而自然之。故云聖火。
爇王眾栴檀之薪注帝釋金瓶之水。
荼毗香薪。皆天王人王所奉。故曰王眾栴檀也。帝
釋先告佛乞半身舍利歸天供養。佛唯許右頰上
齶一牙。洎火已焚。七日而烈𦦨未滅。龍王作念撲
滅是火。先取舍利。皆盡力不能沃滅。及天帝釋躬
持金瓶注水。火乃息矣。見褁佛身千㲲唯著身。并
最上二㲲宛在中間。諸㲲皆為燼。其頂骨乃四
牙燦然不動。帝釋稟教。惟取所許一牙。迎歸天宮
建塔安置供養。此天上第四塔也。
彼願力猶在悲心尚熏碎金剛之勝身為舍利之遺
骨。
一切佛始發心皆有四願。一云未度令度。而眾生
界未盡。我願亦未盡。故於真如界中大悲心內現
起化身。廣度眾生。雖示滅度而留舍利流布世間。
令瞻奉供養發心生善。故云願力猶在。悲心尚熏
也。涅槃經云。以勝金剛定。自碎金剛身。不捨於大
悲。舍利猶分布。
於是八國嚴衛四兵肅容各自捧於金壜競歸興於
寶塔。
八國者。天竺強國也。四兵者。象馬車步也。壜者瓶
屬。以金為之。梵云蘇鍮婆。此云寶塔。凡土木塼石
成者。但有佛舍利。皆名寶塔。菩薩處胎經云。佛滅
度後有舍利八斛四斗。八國王各嚴四兵來爭。乃
至天龍八部皆興奪心。時有智臣告曰。諸王若爭。
<pb n="17"/>
須有勝負。如來舍利不成利益。我當分為三分。一
分奉諸天。一分與龍神。一分分八國。由是眾心悅
隨。各將金壜盛貯。迎歸本國建塔供養。
於是若牙若髮迦葉波禮於忉利天宮。
忉利天帝釋建塔有四。一如來髮塔。即悉達太子
入雪山時自截下髮擲於空中者。二箭云。憍梵波
提頭面禮眾中清淨大德僧。象王既去象子隨。太
師既滅我亦滅。於是化火自焚。
一燈滅而一燈續。
燈者。如來正法眼喻如燈也。有照闇除昏之用。故
淨名有無盡燈義在此也。如來般涅槃時。付囑大
迦葉。迦葉滅度付阿難。阿難滅度付商那和修。自
下二十七祖但一人傳一人。故圭峯云。先祖草昧
防失。故一人傳一人。世代已有所。憑任千燈千照。
莫不大迦葉雲迎千眾。
佛既涅槃。諸外道喜曰。瞿曇在日。教法猶火。今既
滅度。不久撲滅。時梵王帝釋與諸天王皆來請迦
葉曰。如來以正法眼付囑尊者。宜早結集。於是迦
葉遣使往彌盧山頂。擊銅揵椎。聲中有言。遍召聖
弟子無學千人至摩竭提國上茆城畢鉢羅窟。請
阿闍世王為檀越外護。結集遺教。
阿難陀雷吼三輪。
梵云阿難陀。華言慶喜。是佛堂弟。出家之後。二十
年為佛侍者。多聞第一。初結集場中唯取無學聖
人。時阿難尚居學地。被迦葉揖出眾。阿難憤悶。乃
於林中習上地定。斷盡煩惱殘結。即證阿羅漢果。
即來門外白眾求入。迦葉語曰。若已得無學。當從
門隟中入。阿難應聲乃入。禮拜大眾。迦葉請優波
離集律藏。阿難集經藏。阿難升座。眾有三疑。一疑
佛再出。二疑他方佛來。三疑阿難成佛。洎阿難唱
如是我聞。群疑皆釋。言雷吼者。法句經云。比丘摩
訶盧達嚫。聲如雷吼。或以阿難比之。三輪者謂聲
舌語也。然聲有五德。一甚深如雷。二清徹遠聞。三
聽者無厭。四入心愛樂。五諦了易解。阿難具此。故
云雷吼三輪。
商那表定於未來。
如來在日遊摩突羅國。指一青林謂阿難曰。此名
優婁茶山。吾涅槃後有比丘名商那和修。於此起
伽藍。說法教化多所利益。至佛滅度後。阿難弟子
名商那和修。阿難欲滅。付法與之。大行教化。果如
佛言。商那度優波毱多長者為弟子。一日至彼所
坐牀上。毱多諸弟子皆不識。多起慢心。商那乃舉
手空中。甘露雨下。現五百法門。毱多不識。商那曰。
佛入此定。目連不達。目連入諸。比丘不達。我入。汝
不識。我得七萬七千本生經。八萬毗尼。八萬毗曇。
汝皆不達。我若去。諸法門隨去也。
毱多化籌而盈室。
優婆毱多。商那和修付法弟子也。佛在日有外道
尼犍子。名薩遮。聰明辨利。博達眾論。諸王皆拜為
師。然知佛法正妙。欲求出家。來白佛言。若我出家
得如佛否。佛言不得。又問如舍利弗．目乾連乃至
問如已下五百比丘否。佛皆云不得。若我滅後無
諸大人然後如也。佛語眾曰。我滅近百年。此外道
生摩突羅國。名優波毱多。華言近護。出家證果。化
人無數。至期皆如佛記。於中印土說法教化。凡受
化俗人夫婦偕得道者。即擲一籌置於石室中。室
高二丈。縱橫三丈。其籌遂滿。至毱多滅度。弟子名
通真量。只用此籌闍維之。
始自壞梁之感。
大迦葉將涅槃。付法與阿難已。捧佛所付衣入鷄
足山入定。待彌勒下生。先阿闍世王有約。尊者入
滅必來告我。乃往辭。王睡不見。王於睡夢屋之大
梁折乃寤。方知迦葉入滅不俟。駕奔至山前。其山
<pb n="18"/>
已合。先是迦葉入山時有要期云。若阿闍世王來。
及彌勒下生。此山方開。洎王來山為之開。見迦葉
捧衣端坐其中。王瞻禮悲泣。讚頌訖。山乃復合。
終乎流乳之徵。
西天傳法第二十四祖師子尊者。在罽賓國。然知
有難不可苟免。乃付一衣一偈與弟子婆斯多尊
者語曰。吾此有難。汝當往他國行化。其後外道昌
熾。譖於彌羅掘王。王失正信。乃毀法壞寺。執劍斬
師子首及。白乳涌高數尺。於是彼國傳法終在此
人。
缾器異而水必同。
阿含經云。阿難傳持佛法。猶缾水注置餘器。缾器
雖殊而水無別。
燈點殊而光終一。
灯點喻傳法。人光喻如來。法雖一灯分千。而光明
無二。
是以大乘之真空妙有文殊彌勒異其宗。
真空妙有。大乘之至理也。然佛法雖惟一味。而投
機隨根不無其別。且文殊菩薩弘一性宗。此克實
約一切眾生皆有佛性也。彌勒菩薩弘五性宗。謂
一聲聞性。二緣覺性。三大乘性。四不定性。此不定
性謂第八識中具有三乘種子。遇緣即修。故云不
定。五無種子性。此謂第八識中無聞熏種子。非如
瓦石之無也。如善戒經云。無種性人。但以人天善
根而成熟之。
小乘而分㲲㭊金上座大眾元其部。
小乘教者。佛為鈍根方便施設。元無別本。至佛滅
後。師資相授互相予盾。派流遂別。出三藏記云。佛
在日。有長者夢一貴㲲。忽自分為五段。怖以問佛。
佛言。此表我滅後律藏分為五部。又有因緣經說。
頻婆娑羅王夢一枝金杖斬為一十八段。以白佛。
佛言。表我滅後小乘教分為十八部。言上座．大眾
者。二根本部也。
或十支宏闡。
此序聖弟子造論破邪立正也。言十支者。一略陳
名數支。即百法論。二粗釋體義支。即五蘊論。皆天
親菩薩造。三總色眾義支。即顯揚論。四總攝大義
支。即攝大乘論。皆無著菩薩造。五分別名數支。即
雜集論。無著．師子覺．賢慧等三菩薩造。六離僻處
中支。即辨中邊論。無著菩薩造。七摧破邪山支。即
二十唯識論。八高建法幢支。即三十唯識論。皆天
親造。九莊嚴體義支。即大莊嚴論。十攝散歸觀支。
即瑜伽論。皆慈氏菩薩造。
或千部[鬱-山+止]興。
天親菩薩是無著菩薩俗中親弟。法中小師。始宗
有部。造五百論。明小斥大。天竺無敢敵者。無著是
初地菩薩。觀其弟大乘根緣將熟。乃假疾召歸。甫
近一驛。遣一弟子往接。至夜同館宿。其弟子夜誦
大乘一偈云。若人欲了知。三世一切佛。應觀法界
性。一切唯心造。天親聞之。豁然悟解大乘正理。且
悔昔誹斥深咎何補。元其罪本但是舌根。乃起手
執利刀欲截其舌。無著遙知。伸臂捉住。諭之曰。汝
悟大乘。蓋其時矣。昔以舌毀。宜以舌讚。可補其過。
苟斷舌不言。其利安在。天親受教乃止。戴星而行。
洎覲本師。諦聽慈旨。便造大乘論。累五百部。故天
竺呼為千部論師焉。
馬鳴龍樹繼其芳。
此二菩薩。始事外宗。皆迴心正法。出家宣揚大乘。
俱為論師。
無著天親播其美。
此乃賢師哲資。俱大論師。已見前註。
或提婆鑿眸而作器。
提婆菩薩是龍樹弟子。才敏辨義。擅名五印。住南
<pb n="19"/>
天竺。初得法已。人未歸信。其國有大自在天廟。鑄
金為像。高二丈。以頗黎寶為眼。用機能動。凡人不
敢正視。提婆入廟驗之。從觀者眾。時天像動眼向
提婆。提婆語曰。神則神矣。何斯小哉。當以精靈感
人。智德伏物。而假黃金自多。頗黎熒惑。非所望也。
乃登梯鑿出其眼。神遂無靈。由是提婆聲化大振。
今詳器合是氣字。緣本傳無作器事。蓋提婆欲揚
正法。鄉人未信。故作氣驗神。
陳那吼石以飛聲。
陳那菩薩。大論師也。初劫有外道伽毗羅。修世定。
得五神通。造論名僧佉薩怛羅。此云數論。恐後人
破我此義。乃往大自在天求長生術。天曰。我化汝
為一物。最極長壽。無越石也。乃遍告門徒。我將化
石。若有人難我論。令書於石上。我自通答。洎陳那
造因明論。將破邪解。知此石是彼外道。乃書比量
於上難之。斯須答文隱出。陳那再立量答文。經宿
方出。至第四量難之。石不能答。忽大吼一聲。震烈
迸碎。故天竺云陳那有吼石之能。
或百偈齊祛於外宗。
論師名比羅。是馬鳴菩薩弟子。造無我論百偈。到
處執我外道無不摧伏。
或十而翊贊於遺頌。
天親造三十唯識頌。後有護法菩薩十大論師共
造釋文贊成之。今唯識論是。
或聞經而夜升兜率。
無著菩薩入法光定。夜升兜率天。請問慈氏金剛
經義。慈氏說八十頌申明大義。無著約十八住處
造論二卷。天親約斷二十七疑造論三卷。
或待佛而窟寄修羅。
明辨論師欲求長生。待慈氏下生。乃往南印度修
羅窟前誦金剛呪呪白芥子。擊其石門。石門遂開。
明辯攝衣奮入。相隨入者六人。石門乃闔矣。梵云
阿修羅。華言無端正。神也。
或劒誓首以要期。
提婆菩薩受出家法已。於天竺國四衢道中敷高
座。作三論云。一切聖中佛為第一。一切法中佛法
第一。一切救世僧為第一。八方論士有能破此義
者。我當斬首謝屈。既鳴皷已。八方論士皆集場中。
亦各立要。若我不能破此義者。亦斬首為謝。如是
賓主敵論涉于三日。八方論士辭義皆墮。各請斬
首。提婆告曰。我所宗法仁治萬物。不斬汝首。但斬
汝髮。與死無別。於是八方論士皆剃髮出家。
戒象駄金而請釋。
天親菩薩為眾講婆沙論。以一日所講之義乃造
一頌攝之。用赤銅葉刻字置象頭上。出金五十片
置象尾上。自坐中間。擊皷唱言。有能破此義。當奉
此金。諸國無人能破。乃將頌并金寄與罽賓國。諸
婆沙師亦不能盡解。彼諸師却加金五十片迴餉
天親。請作釋文。天親由是自造長行釋頌。即今俱
舍論是。
或賞能而食邑。
論師摩陀那。才辯縱橫。因論義得勝。頻婆娑羅王
割一邑以賞之。
或得勝而建幢。
付法藏傳云。馬鳴菩薩於富那夜奢處得勝法已。
乃建大法幢。
或論般若之理也名燈。
南天竺國論師名迦毗。造論名般若燈。謂根本無
分別智有寂照之功。故以燈為喻。
或究俱舍之非也名雹。
昔迦濕彌羅國有論師名眾賢。見天親俱舍論乃
造五千頌斥其非義。名俱舍雹論。以世間雹能壞
稼穡華果。故以喻為名。乃將徒持論尋訪天親欲
<pb n="20"/>
定是非。天親為諸國無正人為量果。遂避而未就。
甫近一驛。眾賢忽覺氣衰不能前進。乃修書遣弟
子送論與天親。其書略云。不自量力。作為此論。智
小謀大。死期至矣。菩薩抑揚至理。若得存遺文則
死而無恨也。天親讀其論。見文多順己義。又重其
知過。乃為更名順正理論焉。
莫不殊塗異轍終會一源自有及空咸歸萬德。
殊塗異轍。謂外道小乘也。自有及空者。皆邊見也。
一源萬德者。謂大乘真諦實性也。
自商周見虹貫。
周書異記云。穆王五十二年壬申二月十五日。西
方有白虹十二道。南北貫連。王問。太史扈多奏。西
方聖人入滅衰相耳。
炎漢夢金人。
後漢第二主孝明帝。永平二年夜夢金人丈六飛
至殿庭。光明炳耀。且問群臣。通人傅毅奏曰。西方
聖人號佛。陛下所夢必是彼也。愽士王遵奏。臣按
周書異記云。大史蘇由奏昭王曰。西方有聖人出。
一千年後聲教來此。陛下所夢即其事也。
教及神州聲流華夏。
聲亦教也。此方教曲以佛無漏聲為體。故云聲教。
又唯識論用聲名句文四法為教體矣。時明帝納
王遵奏。乃遣中郎將蔡歆．泰景博士王遵一十八
人同往西域迎佛法。至月支國遇迦葉摩騰．竺法
蘭二梵僧。并白㲲[書-曰+(且-二+人)]釋迦像．四十二章經。白馬駄
至洛下。即後漢永平十年丁卯。為此土有三寶之
始也。明帝勑圖釋迦像於西陽城門上及顯節陵
上供養。即此土[書-曰+(且-二+人)]像之始也。有唐高僧大律師道
宣居終南山。以戒德律行至高。北天毗沙門王常
遣二天人冥佑之。宣甞經行失脚將墮階下。時天
人承足方現其身。因問。其稱是天人。宣問曰。如周
之蘇由．扈多。漢之傅毅．王遵。吳之闞澤。皆素未識
佛法而能知聖人生滅聲教將來。辯佛法為上。彼
何人耶。天人黃瓊答曰。彼皆天人也。為佛法流行
此土。天遣降神佐國。宣明佛法故也。
勃叨生季世獲奉真譚雖錄續而以敘金言在飄零
而不逢玉相。
釋迦如來滅後。正法五百年。像法一千年。末法一
萬年。唐三世在像法之末。故云季世也。三藏至真
之教。謂之真譚也。如來金口所宣。謂之金言。佛眉
間白毫相光。謂之玉相也。
見聞盡爾宗致昭然蓋委遺文不復備而言也乃為
銘曰。
 化起從本源 
化起謂三類佛身。本源謂一真法界。
 功成應賢劫 
如來經三無數時修六度萬行。乃至三千大千世
界無有如針鋒許非是如來捨命處。此謂功也。然
燈佛授記於此賢劫成佛。梵云䟦陀劫簸。此云賢
時。猶紀年之類也。
 萬行顯真宗 
天真佛不從外來。一切眾生各各具有。但由虗妄
流轉。二障覆蔽。不能了知。故菩薩修六度萬行。功
德莊嚴既滿。用根本無分別智照真如理。於金剛
道中斷盡煩惱．所知二障種子。集氣於解脫道中
顯出法身。若用藥磨鏡也。
 三祇積鴻業 
梵云阿僧祇。華言無數時也。今略云三祗。菩薩經
此修六度萬行謂之鴻業。
 為法出於世  降靈示分脇 
無常經云。若世間無老病死三法者。如來則不出
現及說調伏等事。
 眉橫天帝弓 
<pb n="21"/>
華嚴經云。眉細曲如帝釋弓。經音云。虹名天弓。
 目帶青蓮葉 
肇法師云。天竺有青蓮華。其葉修廣。青白分明。有
大人目相。故將為喻。
 仙師相垂淚  天神爭捧接  灌頂當在宮 
 飛輪化彌帖 
帖靜也。灌頂者。轉輪聖王子。將紹王位。父王取四
大海水灌其頂上。乃冠其首。爾時七寶自空而來。
其金輪寶飛往四天下。一切國土悉自歸化。
 宗承天日貴  象貫師子頰 
天日者佛祖姓也。師子頰聖王即日種之後。是佛
祖也。
 善教誰與傳 
本行經云。太子自七歲入學。王請婆羅門毗奢蜜
多羅教文。羼提提婆教武。頞誰那教筭。雖立三師。
而太子文武筭法通達。三師皆神伏。所謂無師智．
自然智生而知之也。或問此無師智自．然智莫與
外道自然同否。答曰。非也。斯是常住之義。雖不約
緣生。要假緣顯。故法華經云。佛種從緣起也。
 抨彈獨豪俠 
經云。太子年十五。與眾𩰖射。嫌諸弓軟弱。令取祖
廟轉輪聖王弓來。眾人皆不能施張。唯太子安坐
微挽而滿。彈其絃聲。遠邇震響。由是皆伏其力。
 遊觀驚老死  逾城棄臣妾  落髮親寶刀 
 ⿱卯貝衣遇群獵  寄跡狎麋鹿  苦身示羸怯 
 食糜人盡知  坐草魔方懾  潔若蓮出水 
 明逾鏡開篋  山海類高深  雲雷等辭捷 
大婆娑論云。如來升有餘涅槃空界。興大悲雲。發
勝慧電。震空無我雷音詞。謂四辯中無礙辯也。捷
謂七辯中捷辯也。如來具此諸辯。故知一切法名
相句義。樂說縱橫而無遺失怖畏。分別了了故。
 三時教彌闡 
佛所說教有三時別。第一時說有教。第二時說空
教。破前有病。第三時說中道教。雙治二病。故或問
如來出現本為大事。如何先說有教化人耶。答。此
時執常外道多。若說大乘常住之法。小根之人有
謗法之罪故。
 萬類根自愜 
維摩經云。佛以一音演說法。眾生隨類各得解。所
謂密口一音。殊類異解。
 四問聊欲酬 
智度論云。佛涅槃時。阿難申四問。一問佛滅度後
諸比丘以何為師。佛言以戒為師。二問依何而住。
佛言依四念處住。三問惡性比丘如何調伏。佛言
梵壇治之。四問一切經首當置何言。佛言當云如
是我聞。
 十僊度相躡（見上注）  補處記慈氏 
凡一化佛滅度。必授一菩薩當來何劫於此處成
佛。說何法。度幾眾生等。名為補處菩薩。今釋迦佛
授慈氏菩薩補處之記。
 遺文囑迦葉 
涅槃經云。佛言。我所有無上正法。悉付囑摩訶迦
葉為作依止。
 臥樹徒載春 
臥樹。謂娑羅樹也。
 香薪已焚㲲  悲心及綿遠  舍利光煒燁 
梵云設利羅。今訛略云舍利。華言骨身。所以不譯
者。恐濫凡夫骨身故。又云䭾都。此曰不壞。義有二
種。一全身。二碎身。碎身有三種。一骨舍利。白色。二
肉舍利。紅色。三髮舍利。黑色。唯佛舍利有五色。神
通變化。不為一切物所壞。經無量劫常在。具足駄
多之義。
 獨我生後時  餘波幸霑涉 
<pb n="22"/>
獨我者。王氏自嘆之辭。生當像法之後。故謂後時。
佛遺教謂之餘波幸。小雅曰。非分遇福也。寶雨經
云。如來於一切諸法會中。以法雨水灌人天頂。故
云霑。霑者濡也漬也。毛詩注云。水行為涉。斯謂沐
法雨入法流也。音義指歸云。注猶源也。俾尋波討
源。文義無失。此記文皆內曲事迹。不可易知。今引
諸經論以為注。非出之胸臆也。其有事實與世相
違。乃假問端。亦引經為答。所貴照我佛之化迹。以
釋人之疑情。博達君子不以枝訶為誚焉。

夾註成道記卷之下（終）

<article id="n1510">釋迦如來行蹟頌</article>

<talk>No. 1510-A
 釋迦如來行蹟頌序</talk>

正順大夫密直司左副代言判繕工寺
進賢提學知製　教李叔琪　述
夫業於儒者。雖未窮五常之源而行之。要知先聖文
宣王之垂世立教權輿壺奧。有來問者粗說之。可稱
為儒。為釋氏者亦然。既捨爾姓而投釋種。本師如來
出興行化一大事因。必先覼縷。然後方名為釋子。噫
無二人。儻有。焉何未嘗耳目其一二。今始興山人默
公字無寄。為人拙而無華。㒵如其心。少遊天台山。專
精空假中。手述如來行蹟。編之以五字。隨句而註。書
成兩軸。規將繡梓以遐傳。其愽覽該通。則於此毛知
鳳矣。且如釋迦宗派。與金口言之詳。未老夫不之學。
安敢措手於其間。末如也已。但美其強記而精述云。
時
大元至順庚午四月日　晦巖老人書于柯亭

No. 1510
<talk>釋迦如來行蹟頌（并序）</talk>

天台末學浮庵　無寄　撰集
詳夫。法性圓融無二相。寧存乎依正根塵。真如清淨
祇一源。何隔於自他生佛。而眾生昧斯妙理。於多劫
韜己靈光。恒安住三德藏中。而恒自昧。亦臥在一如
牀上。然亦不知。故我能仁哀茲倒惑。欲委家中之寶。
又示衣裏之珠。是以不來而來。布身雲於堪忍。無說
而說。滋法雨於沃焦。歷四十九年。設三百餘會。不度
而度。度窮有識。非滅而滅。滅入無餘。其方便也不可
思量。其饒益也寧容喻說。自雙林到於今日。將二千
三百年。從五印至于此方。過六萬八千里。而猶遺風
遐振兮。蕩了煩雲。餘澤遠霑兮。榮乎槁物。蕩蕩慈悲
之海。巍巍乎恩德之山。嗚呼我等眾生。以底業緣。遊
何方所。早不親聞梵音之說。又未得遭正法之時。俄
受生於季末之艱。亦賦性也頑囂之甚。然而幸承慈
化。濫預釋門。㒵可類於道流。行全乖於戒品。雖讀誦
於經論。不解根宗。或尋討於記章。但希利養。是以未
有思修之慧。安期證得之功。若是念之。可無耻也。竊
聞如欲揀邪而入聖正道。應先學教而知佛化儀。是
則已分得於賢聖之心肝。亦可為於人天之眼目。如
是方名佛子。不然豈免魔徒。且如世流。若不知厥父
之姓名生沒日時甲乙多少所作眾業高夷巧拙。則
斯曰人頭之獸也。不孝莫大乎是。其為釋子。若未了
本師之氏字誕滅年月壽命遠近所說諸教權實顯
密。則此稱僧㒵之俗歟。不順孰過于茲。當知不孝不
順之𠎝。未免無間無斷之苦。
夫吾佛出興行化之蹟。遺法普被。益物之緣。世界成
住壞空之事。劫波大小長短之由。布在經論。可以鏡
焉。然我等新學沙彌之輩。不能廣尋。昧者多矣。故今
<pb n="23"/>
不肖依天台四教儀文。又摭諸經論中所著之言。及
詳眾傳記上所彰之說。編以成頌。凡七百七十六句。
而又句中義未顯者。仍以本文註于句下。使見者易
曉焉。是則視近見遠。據略知廣矣。然而援引稍繁。言
辭未婉。縱知眾嘖之歸己。庶資新進之初行。冀諸達
士毋以為誚。時天曆元年戊辰臘月既望序述云。

<sarticle>釋迦如來行蹟頌卷上</sarticle>

釋迦此云能仁。是姓。牟尼此云寂默。其號也。謂仁
慈愍物。三業離暄雜故。如來者。十號之首稱。謂乘
如實道。來成正覺也。又金剛經云。無所從來。亦無
所去。故名如來。夫諸佛境界非土非身。隨順群機
強立依正。故一代聖教中。總明四土三身。謂一染
淨同居土。凡聖同居。二方便有餘土。斷見修煩惱
三乘人居。應身所化。應有二。劣應化同居土。勝應
化方便土。三實報無障礙土。分斷根本無明法身
菩薩居。報身所化。四常寂光土。唯妙覺法身所居
也。今娑婆世界則劣應所化。然三身一體。四土無
別。何者。法身是體。二身是用。寂光是體。三土是用。
即體之用。三四宛然。即用之體。三四是一。如展拳
為指。斂指為拳。拳是體。指則用。體用似殊。祇是一
手。我釋主不動寂光而遊化娑婆。不捨法身而示
現報應。是知娑婆即寂光。寂光即娑婆。報應即法
身。法身即報應。又有一師。明四土云。一法性土。法
身所居。二自受用土。自受用報身所居。此二土即
前常寂光土。三他受用土。他受用報身所居。為初
地已上菩薩現一分細相者。即前實報土。四變化
土。變化身所居。為地前菩薩及二乘凡夫現一分
麤相者。即前方便土。及染淨同居土。或人未別三
身四土之義。互相諍論。幾許誤哉。
 娑婆世界內  三千大千國  每於一一國 
 各有一須彌 
娑婆亦云索訶。此云堪忍。謂此土眾生能堪忍受
一切苦惱故也。如天道則雖是樂處。衰相現時。苦
勝地獄。下之五道則純苦無樂。然以苦為樂也。三
千大千見下文。須彌亦云蘇迷盧。此云妙高。四寶
所成。東面白銀。南青琉璃。西黃金。北黑玻⿰王氐。是故
為妙。高於眾山故高。高八萬四千由旬。入水亦爾。
俱舍頌云。妙高層有四。相去各十千。旁出十六千。
八四二千量。堅首及持鬘。常嬌大王眾。次第居四
級。亦住餘七山。由旬亦云由繕那。二十四指為肘。
肘即一尺五寸。六尺為弓。五百弓為一俱盧舍。是
六里許。即三千尺。八俱盧舍為一由旬。即二萬四
千尺也。
 旁有七山遶  皆是七寶成  中各香水海 
 眾華滿其中 
七山者。第一持雙山。高四萬二千由旬。廣亦爾。山
內水廣八萬由旬。第二持軸山。高二萬一千由旬。
廣亦爾。山內水廣四萬由旬。第三擔木山。高一
萬五百由旬。廣亦爾。山內水廣二萬由旬。第四善
見山。高五千二百五十由旬。廣亦爾。山內水廣一
萬由旬。第五馬耳山。高二千六百二十五由旬。廣
亦爾。山內水廣五千由旬。第六象鼻山。高一千三
百一十二由旬半。廣亦爾。山內水廣二千五百由
旬。第七魚觜山。高六百五十六由旬。廣亦爾。山內
水廣一千二百五十由旬。如是七山間。香水海中。
各有優鉢羅華波頭摩華拘牟頭華奔茶利華。遍
覆水上。
 次有鹹水海  娑竭龍為主  中有四大洲 
 四輪王所治 
鹹海廣三億三萬六千由旬。深八萬四千由旬。華
嚴經云。南閻浮提有二千五百大河。西瞿耶尼有
<pb n="24"/>
五千大河。東弗波提有七千五百大河。北[鬱-山+止]單越
有一萬大河。四洲合二萬五千大河。相續不絕。流
入大海。復有十光明龍王。雨大海中。水倍過前。又
有百光明龍王等八十億諸大龍王。各雨大海。皆
悉展轉倍過於前。又如是等八十億龍王宮中。各
別出水。流入大海。皆悉展轉倍過於前。婆竭羅龍
王太子閻浮幢宮中出水。復倍過前。又娑竭羅龍
王宮中出水。復倍過前。其所出水。紺琉璃色。涌出
有時。是故大海潮不失時。又云。大海有四熾然光
明大寶。布在其底。性極猛熱。常能飲縮無量大水。
若無此寶。從四天下乃至有頂。其中所有悉被漂
沒<bz>〔云云〕</bz>娑竭羅此云鹹海。以所居處為名。而
此海中此龍為主。餘皆臣屬也。又樓炭經云。亂風
大起。吹掘大地。深三百三十萬里。天下諸水皆流
歸之。正滿因成大海。其味鹹者有三。其一曰。海中
有大魚。身長二萬八千里。不淨其中。是故味鹹。餘
不具錄。四洲者。亦云四天下。在須彌山四方大海
中。東曰毗提訶。亦云弗波提。此云勝身。周圍七千
由旬。形如半月。人長十六肘。壽五百歲。於黑暗中。
亦見眾色。耳識所緣。盡一箭道。南曰閻浮提。亦云
贍部洲。此云勝金。周圍六千五百由旬。形如車箱。
人長三肘半。壽一百歲不定。西曰瞿陀尼。亦云瞿
耶尼。此云牛貨洲。周圍七千由旬。形如滿月。人長八
肘。壽二百五十歲。眼識所緣。山壁無礙。眼亦聞聲。
北曰[鬱-山+止]單越。亦云拘盧洲。此云勝洲。周圍八千由
旬。形如方座。人長三十二肘。壽一千歲。無中夭者。
山障外徹見無礙。耳之所聞。若近若遠。皆悉能聞。
又人之初生成長。三洲相似。北洲稍異。謂此中之
人。欲心起時。熟視女人。捨之而去。彼女隨後往詣
園林。彼男女等。若是父母中表之親。不應行欲者。
樹不曲蔭。各自散去。若是非親。應行欲者。樹曲蔭
身。隨意娛樂。彼女懷姙。七八日便產。隨生男女。捨
置道頭。諸有行人出指令嗽。指出脂乳。過七日已。
其兒成長。與彼人等。男向男眾。女向女眾。彼人命
𣧩。置四衢道。有優慰禪伽鳥。接彼死屍。置於他方。
此四洲是四輪王所治也。金輪王人壽八萬歲時
出。化四天下。銀輪王人壽六萬歲時出。化三天下。
銅輪王人壽四萬歲時出。化二天下。鐵輪王人壽
一萬歲時出。化一閻浮提耳。此四輪王威德自在。
七寶具足。受用如意。一日一夜各能周行所管世
界。行化十善。金輪王則非止周四天下。或亦升天。
 外有鐵山遶  下列諸地獄  日月與星宿 
 迴轉迷盧半 
鐵圍山高三百二十八由旬。廣亦爾。經十二億八
百七十五由旬。周圍二邊各三倍。此是小鐵圍山。
如因本經云。須彌山等諸大山王。及大海外。有鐵圍
山。高六百八十萬由旬。廣亦爾。此外又有鐵山。高
廣亦等。此兩山間黑暗之處。有地獄。名曰阿鼻。七
重鐵城。縱廣正等三十六萬里。七層鐵網彌覆其
上。一切苦事集在其中。造上品惡業者感此道身。
壽一增減<bz>〔中劫〕</bz>一日之中八萬四千生死。此處
一日。閻浮提中六十小劫。如是過一中劫。展轉至
八萬四千劫。又有八寒八熱等大獄。各有眷屬。其
類無量。其中受苦者。隨其作業。各有輕重。經劫數
等。地獄者。梵語泥黎。此云苦具。在地之下。故以名
焉。古德引經頌云。閻浮提闊七千旬。處處皆有孤
獨獄。或在山林曠野中。或在大海江河畔。或在城
隍社廟間。其數八萬四千座。故知諸雜小獄無處
不有。日城量五十一由旬。火精珠所成故熱。從夏
至日。至冬至日。漸遠旋故漸短。光漸阻故漸冷。從
冬至至夏至。漸近旋故。漸長漸熱也。月城量五十
由旬。半是白水精珠所成。半是黑水精珠所成故
冷。從朔至望。白面漸現。黑面漸隱。故人見圓相。從
<pb n="25"/>
望至晦。白面漸減。黑面漸增。故人見缺形。然其大
體實無增減。出釋氏會要。又因本經云。日行長短
者。六月北行。於一日中。漸移北向六俱盧舍。故漸
長。六月南行亦復如是。故漸短。立世論云。月之圓
缺者。若月隨日後行。日光翳月。漸漸掩覆。至十五
日。覆月都盡。若日在月前行。日日開淨。亦復如是。
至十五日具足圓滿（云云）。或時有蝕者。如經云。羅
睺阿修羅王障蔽故也。而世俗陰陽家之所論異
此。然亦有據。又彼日月一時等照三洲天下。南洲
中則東洲為暮。西洲是旦。北洲夜半。春秋冬夏晝
夜長短悉亦等焉。是以俱舍頌云。日月迷盧半。五
十一五十。夜半日沒中。日出四洲等（云云）。世典云。
日行遲故。一年一周天。月行疾故。一月一周天。星
量不等。大者十八俱盧舍。中者十一俱盧舍。小者
四俱盧舍。其數無量。名亦多種。各掌人間禍福等
事。是以若不失其常度。則天下泰平。聖賢出興。苟
失其度。而現變怪。則國必有殃。或君主危殂。或臣
民逆亂。歲凶穀貴。兵起病行矣。如是三光依風而
住。高四萬二千由旬。法華記云。日是觀音菩薩化
作。月是勢至菩薩化作。星是虗空藏菩薩化作也。
凡夫親見大聖者。唯日月星。可不敬仰。
 四王處山腹  忉利居其頂  夜摩兜率陀 
 化樂及他化  此四天住空  壽福轉倍前 
 如是六箇天  俱名為欲界 
四王者。東方提頭賴吒天王（持國）。南方毗留勒叉天
王（增長）。西方毗留慱叉天王（廣目）。北方毗沙門天王（多聞）。
此四天王住須彌山第四層四面。權威護世。身長
半里。壽五百歲。人間五十年此天一晝夜。准人間
九百萬歲。去地四萬二千由旬。忉利此云三十三。
在須彌山頂。四方各八天（成三十二）。帝釋居中。彼諸天
等身長一里。壽一千歲。人間百年此天一晝夜。准
人間三百六十億歲。去地八萬四千由旬。此二天
兩兩交會成陰陽。單修上品十善者。生此二天也。
夜摩亦云須燄摩。此云時分。身長一里半。壽二千
歲。人間二百年此天一晝夜。兜率陀亦云覩史。此
云知足。身長二里。壽四千歲。人間四百年此天一
晝夜。此二天執手相把成陰陽。化樂天身長二里
半。壽八千歲。人間八百年此天一晝夜。他化自在
天身長三里。壽一萬六千歲。人間一千六百年此
天一晝夜。此二天相顧而笑成陰陽。已上四天依
雲而空居。次第去地。轉倍於前。至他化天去地十
三億四萬四千由旬。修上品十善兼坐禪者生此
四天。魔王波旬居此天中。從下五趣乃至此天。俱
名欲界。婆娑論。問。四洲人以日月輪而辨晝夜。欲
天晝夜云何得知。答。若鉢特摩華合殟鉢羅華開。
多樂睡眠。爾時為夜。若殟鉢羅華合鉢特摩華開
少欲睡眠。爾時為晝。智度論云。欲界諸天。以燈燭
明珠等施故。身常光明。不須日月光也。
 四禪十八天  已離欲麤散  猶未出色籠 
 故名為色界 
四禪十八天者。初禪三天。一梵眾天。身長半由旬。
壽二十增減。二梵輔天。身一由旬。壽四十增減。三
大梵天。身長一由旬半。壽六十增減<bz>〔此天身壽
不倍前者。以離尋伺難故〕</bz>此三天覆四天下。第
二禪三天。一少光天。身長二由旬。壽二大劫。二無
量光天。身長四由旬。壽四大劫。三光音天。身長八
由旬。壽八大劫。此三天覆小千世界<bz>〔少光天身
不倍前者。以離尋伺。及王臣難故。壽倍餘者。苦習
易除故〕</bz>第三禪三天。一少淨天。身長十六由旬。
壽十六大劫。二無量淨天。身長三十二由旬。壽三
十二大劫。三遍淨天。身長六十四由旬。壽六十四
大劫。此三天覆中千世界。第四禪九天。一無雲天。
身長一百二十五由旬。壽一百二十五大劫<bz>〔此
<pb n="26"/>
天身壽減於前天三由旬三劫者。以離雲及三灾
難故〕</bz>二福生天。身長二百五十由旬。壽二百五
大十劫。三廣果天。身長五百由旬。壽五百大劫。已
上三天。凡夫住處。修上品十善兼坐禪者。乃生此
中。又有外道別修無想天。攝在廣果。身壽亦同。四
無煩天。身長一千由旬。壽一千大劫。五無熱天。身
長二千由旬。壽二千大劫。六善見天。身長四千由
旬。壽四千大劫。七善現天。身長八千由旬。壽八千
大劫。八色究竟天。身長一萬六千由旬。壽一萬六
千大劫。已上五天。第三果人居<bz>〔若樂慧人。則生
此天。若樂定人。便入四空〕</bz>九大自在天。身長壽
量無數。第十地菩薩所居。此九天。覆大千世界。若
論其畫界縱廣所經。卒非里數之可度也。且如大
論云。從色究竟天。下一大石。經一萬八千三百八
十三年。方始至地（云云）。此四禪天等。雖離欲界麤
色。散心。猶為色蘊所縛。如鳥囚籠。未得自在（有處云四
禪中以無想為一無大自在。以此天色究竟天主故）。
 上有四空處  定樂勝四禪  離色祇四陰 
 故名無色界 
四空處者。一空無邊處。壽二萬大劫。此天壽不倍
前者。由初離色縛故。二識無邊處。壽四萬大劫。三
無所有處。壽六萬大劫。四非想非非想處。壽八萬
大劫。此四空處壽不倍前。唯增二萬者。但由慧劣
故也。又此四天無別處所。不離欲色。然所修之業
各別故。更相不知其所修業。勝於四禪故。以義排
布上耳。此四天已脫色蘊。祗有受想行識四陰。又
於八識中。無前五識。唯有後三識。自初禪至非非
想天。若以凡夫論。則唯造還生此地之業。及生次
上地之業。業盡則隨業輪迴。永無入道之能。
 總名為三界  別則二十五  是為一國量 
 一釋迦所化 
三界者。欲界色界無色界也。二十五有者。四洲四
惡趣。六欲并梵天。四禪四空處。無想。及。那含。亦名
六趣。謂地獄餓鬼畜生脩羅人天也。是為一國。乃
一劣應丈六佛之所化也。
 若是數至千  名一小千界  小千至一千 
 名一中千界  中千至一千  名曰大千界 
 如是三千國  各有鐵圍遶 
釋氏會要云。鐵圍海內。有四洲蘇迷盧山。已上二
十八天并一日月為一國量。數至一千。鐵圍都遶。
名小千界。即此小千。數至一千。鐵圍都遶。名中千
界。即此中千。數至一千。鐵圍都遶。名大千界。然則
有萬億之所。皆為佛之統攝。俱被聲教也。梵網經
疏。問。瑜伽云。一大千有百俱𦙁世界。雜集等云。俱
𦙁量當於百億。何故此中唯云百億。答。億有多種。
以十萬為億。或以百萬或千萬或萬萬為億。瑜伽
但依十萬為億。此經千萬為億。是以聖教處處不
同。然不相違。
 此諸國土等  棊布地輪上  下有金水風 
 三輪次第擎 
地輪厚八萬四千由旬。經量三倍。金輪厚三億二
萬由旬。經量十二億三千四百五十由旬。水輪厚
八億由旬。經如金輪。風輪厚十六億由旬。量廣無
數。此四輪經量。但據一須彌山一國量為界論也。
若據大千論。則不可以里數度之。
 世界將成時  梵王最初建  輔眾欲四空 
 情器次第成  下界風輪起  量等大千界 
 仰布及傍布  猶如槃椽形  光音天布雲 
 遍覆風輪上  霔大車軸雨  水深難可底 
 風擊上成金  餘下為水輪  空中復降雨 
 水滿金輪上  風吹成大地  須彌及眾山 
 四洲與河海  依舊皆成建  二禪福盡者 
 下生勝金洲  身巨壽無量  飛行光遠照 
<pb n="27"/>
 所食地味餅  林藤與粳米  此諸勝味等 
 貪食輙隨沒  次有香稻生  人亦爭取食 
 光滅又通亡  分生男女根  以其宿習故 
 相交行不淨  從此子孫繁  人民因富盛 
 漸邪行不善  死充三惡道  畏惡修眾善 
 生三洲六天  五趣情與器  於是備作焉 
 住二十增減  次起壞劫事  始從無間獄 
 乃至他化天  有情次第捨  器界既俱空 
 爾時七日現  海枯山石融  大地並炎輝 
 大千盡煨燼  火焰聳初禪  三天次第升 
 咸赴二禪中  下空如黑穴  成住壞空劫 
 大略已如是  於此四刧中  八十度增減 
 是為一火劫  七火方一水  七水更七火 
 然後一風灾  火灾從地起  壞至於初禪 
 水從二禪起  壞器若消鹽  風自三禪起 
 壞若乾支節  四禪無外灾  與殿俱生滅 
 火劫成壞數  水次風大踈  壞已復還成 
 循環無了期  風灾至百轉  名一僧祇劫 
 如是無量劫  佛出甚希有 
華嚴經云。空中霔雨水。滿三千大千世界。有風輪
起。吹成色界諸天宮殿。次有風起。成欲天宮。如是
次第有種種風起。成須彌等諸大山王。次成大地。
乃至龍宮阿脩羅宮。又瑜伽俱舍等論云。世界將
興。大梵天王最初獨建。經一增減。梵輔梵眾及欲
空居四天情器次第成已。次下界有大風輪起。量
等三千大千世界。有二種相。謂仰周布。傍側布。仰
布為下。傍布為墻。形如槃椽。堅若金剛。上有光音
天。布大金藏雲。遍覆風輪。雨大洪雨。滴如車軸。霔
滿界中。水深十一億二萬由旬。後有風起。擊水成
金。厚三億二萬由旬。下餘八億由旬。而為水輪。以
風輪所持故。不漏不散。空中復起諸界藏雲。降種
種雨。滿金輪上。次復起風皷水令堅。成其地輪。第
一精妙性者。成蘇迷盧山。次性成七金山。最下性
者。成諸山地。平陸成洲。深堰成海。從上至下。依舊
建立。光音諸天福盡下生。皆化為人。身長千尺。或
二千尺。歡喜為食。身光遠照。飛行自在。無男無女。
自有地肥（亦名地味）。色白味甘。𥪰取食之。地肥遂沒。次
生地皮（亦名地餅）。色黃味甘。次生林騰（亦名林條）。狀如林形。
皆生果實。割之流汁。如無[藹-言+月]蜜。次生粳米。可長七
十（有云四寸）。次生香稻。而有糠麧。因食此故。便利在身。
為欲蠲除。便生二道。具男女根。有夫婦焉。有田宅
焉。由貪染故。光滅通亡。日月始生。乃分晝夜。人民
漸邪。行不善業。以造惡故。生於鬼界旁生地獄。覩
惡修善。漸次生餘東西北洲四王忉利。是名成劫。
住劫可知。壞劫者。住劫最後。無間有情沒而不生。
爾時壞劫始起。從三途四洲及六欲天。次第先捨。
下界既空。日光四倍增熱。溝池盡涸。草木焦然。二
三日現。江河枯竭。四五興時海泉乾燥。六七並現
山石皆融。大地炎暉。火𦦨上騰。初禪諸天奔赴二
禪。三千世界並為煨燼。是為壞劫。空劫則世界壞
了。大空黑暗。猶如黑穴。如是成住壞空四劫。各經
二十度增減故。成八十度也。成劫前一增減成器
界。後十九增減成有情。壞劫前十九增減壞有情。
後一增減壞器界。又住劫二十增減。前一唯減。後
一唯增。言增減劫者。世界初成。此閻浮提八萬國
邑聚落人民富樂。無有寒熱病惱之者。王以正治。
奉行十善。互相崇敬。猶如父子。人壽無量。至住劫
之初。王不行正。人民稍邪。其壽遂減。至十萬歲。如
是展轉。每百年減一歲。減至十歲。謂之減劫。從此
十歲。子年倍父。增至八萬歲。謂之增劫。子年倍父
者。阿含經云。十歲時人。互相殺害。仙人相誡。遠離
殺生。彼人受生。倍二十歲。復離不與取。倍四十歲。
復離邪婬。倍八十歲。復離妄語。倍一百六十歲。復
<pb n="28"/>
離兩舌。倍三百二十歲。復離麤語。倍六百四十歲。
復離綺語。倍二千五百歲<bz>〔此行難故。倍加五百
〕</bz>復離貪嫉。倍五千歲。復離瞋恚。倍一萬歲。復離
邪見。倍二萬歲。復離非法惡貪邪行。倍四萬歲。復
由孝順父母恭敬沙門梵志脩福業等。倍八萬歲
<bz>〔有經中八萬四千者。即倍中增出也〕</bz>一增減
劫。計一千六百八十萬年。此劫名曰轆轤。據二十
轆轤劫。三萬三千六百萬年。如是合八十度增減
為一火灾劫。復經七度火灾。然後方有一度水灾。
討四十九度成住壞空。方成七度水灾。共成五十
六度成住壞空。更七度火灾了。然後有一風灾。每
一風灾。經六十四度成住壞空。一箇成住壞空。總
計一十三萬四千四百萬年。火灾極壞初禪。有尋
伺故。水灾極壞二禪。有喜受故。風灾極壞三禪。有
出入息故。火灾事則如上所說。水灾者。初禪已下
火灾成壞。經七度已。至第八番壞劫之末。第二禪
中。俱生水起。壞器世間。如水消鹽。此水與器一時
俱沒。所以至第八番火灾之末。方一水灾者。以第
二禪淨光天壽八大劫故。如是壞已。復成第二禪。
乃至如前風灾者。八七火一七水後。於第三禪中。
俱生風起。壞器世間。如風乾支節。此風與器一時
俱沒。所以至六十四番壞劫有風灾者。由第三禪
遍淨天壽六十四大劫故。三灾不到第四禪者。以
捨念清淨故。對法論云。四靜慮外宮等。雖無外灾。
與宮殿等俱生俱滅。說有成壞。又劫者。此云時分。
有飢饉劫疾疫劫刀兵劫增劫減劫。此皆小劫。合
一增減或二十增減為一劫。此為中劫。統八十度
增減。乃名大劫。又有經云。如一大城。方四十里（大論
云百由旬）。滿中芥子。有長壽天。過三年（有經云過百年）取一芥
去。城雖空。劫猶未盡。此是梵天一劫之壽。又瓔珞
經云。一里十里四十里方廣之石。天三銖衣。人中
日月歲數。三年一拂。此石盡。名為小劫。至八十里。
梵天中有百寶光明珠為日月歲數。三年一拂。此
石盡。名為中劫。至八百里。淨居天中千寶光明鏡
為日月歲數。三年一拂。此石盡。名為大劫。是一僧
祇也。又劫章頌云。風灾為一數。數至不可知。此極
長遠時。名一僧祇劫<bz>〔華嚴經中。阿僧祇數在第
一百五位。慈恩基師云。風灾劫數至百餘轉。名一
阿僧祇〕</bz>。
 若佛出於世  必降閻浮洲  萬億閻浮中 
 各有一佛出  成道轉法輪  入滅皆同時 
 如是千百億  盧舍那本身  譬如淨滿月 
 普現一切水  影像雖無量  本月未曾二 
釋氏會要云。法王所都。則大千之內攝焉。若據成
都。則此閻浮提常為所住。又大論云。閻浮提三邊
等量二千由旬。南邊三由旬半。北闊而南狹。故人
面像之。佛之所生迦毗羅城。乃居天地之中央。又
昔漢明帝問摩滕法師云。佛之出世。不從此土。何
也。對曰。迦維羅衛國者。是三千大千世界百億日
月之中央也。三世諸佛皆從彼生。蓋佛之威神不
生邊地。地為傾斜故。又因本經云。閻浮提有五種
事。勝三天下至他化天。一者勇捷。二正念。三佛出
世處。四是修業地。五行梵行處。有經云。諸佛不出
三天下者。以其土人難化故也。此土眾生利根捷
疾。極惡勇猛。取道不難。是故古往諸佛皆生此土
也。三千大千。都計則成一萬億。一國一佛。故成千
百億。是皆迹化佛。本是舍那。故梵網經云。我今盧
舍那。方坐蓮華臺。周帀千華上。復現千釋迦。一華
百億國。一國一釋迦。如是千百億。盧舍那本身。又
云。千華上佛。是吾化身。千百億釋迦。是千釋迦之
化身（云云）。然則如月昇空。影臨眾水。影雖無量。月
本是一。佛亦如是。雖迹現於萬億國土。而本身是
一也<bz>〔盧舍那此云淨滿。謂三惑已淨。種智圓滿
<pb n="29"/>
故也〕</bz>。
 於此閻浮提  有國名迦維  王名是淨飰 
 夫人號摩耶 
因本經云。劫初時。地味地皮地膚等味。次第生而
既沒。後生粳米。朝割暮生。人貪積之。割不復生。後
相侵盜。無能決者。議立一智者。名三滿多。為平等
王。賞善罰惡。眾共給之。由是始生民主焉。是平等
王子孫相承。至三十三世善思王。乃證轉輪聖王
之位。王四天下。直至師子頰王。凡一百一萬五十
六王。師子頰王生四子。一名淨飰。二名白飰。三名
斛飰。四名甘露飰。淨飰王二子。一名悉達。次名難
陀。白飰王二子。一名調達。次名阿難。斛飰王二子。
一名摩訶男。次名阿那律。甘露飰王二子。一名婆
娑。次名跋陀。一女甘露味。皆出家證道。摩耶此云
大幻術。謂初生時。端正第一。國人咸曰。此非人之
所生。乃善化天所化。因名為幻術。相師占曰。此女
當生轉輪聖王。釋氏會要云。天臂城中善覺長者。
生八女子。淨飰王皆迎入宮。以第一摩耶。第八波
闍波提。自娶為妃。餘六分與三箇弟王。各以為妃。
 周昭癸丑年  七月十五夜  夫人感瑞夢 
 人乘象入懷  既而方有娠  自後受天供 
 人間諸勝味  不復霑唇舌 
周昭者。此震旦姬周王之號也。事實如下。此不煩
錄。因果經普曜經等云。釋迦如來為大菩薩。名曰
善慧。生兜率天。為諸天主。有六十億諸天。議言。菩
薩將降。當生何國。菩薩答言。三千世界閻浮提迦
毗羅國。最在地心。又其國種姓有六十種。而釋種
熾盛。其淨飰王。種族第一。甘蔗苗裔。聖王之後。性
行仁賢。夫人貞良。猶天玉女。前五百世常為菩薩
母。應往降神。又瑞應經云。菩薩乘白象。冠日精。發
兜率宮。諸天翼從。滿虗空中。作樂散華。大光普照。
降神母胎。於是兜率天眾念言。我等亦當下生人
間。菩薩成佛。欲聞說法。即便託於諸國王臣波羅
門長者居士等家。凡九十九億。是時夫人眠夢。見
人乘象入懷。夢悟自知身重。天獻飲食。自然而至。
不復樂於人間之味。此乃周昭王即位二十三年
癸丑七月十五日也。
 明年甲寅歲  四月初八日  從右脇誕生 
 端正好男子  生時靈瑞事  不可具言說 
 天雨華散地  龍噴水浴身  生已蓮承足 
 四方各七步  兩手指天地  即作師子吼 
 天上及天下  唯我為獨尊  父母共異之 
 命名為悉達  召諸相者占  占已皆奏曰 
 年登十九歲  必作轉輪王  若便出家者 
 當證一切智  又有香山仙  禮已自悲泣 
瑞應經云。菩薩住胎。十月滿足。四月八日。夫人將
諸采女。遊藍毗尼園。攀無憂樹。欲牽摘華。菩薩從
母右脇而生。于時樹下七莖蓮華自然而生。大如
車輪。菩薩隨蓮華中。四方各行七步（涅槃經云十方）。右手
指天。左手指地。目顧四方云。天上天下唯我獨尊。
利益一切人天矣。釋梵諸天雨妙香華。作諸伎樂。
瓔珞天衣不可稱數。九龍吐水。一涼一溫。灌太子
身。放大光明。遍照三千大千世界。如斯瑞應有三
十四（文煩不錄）。同日八大國王皆生太子。諸釋種姓生
五百男。國中居士長者悉亦生男。及八萬四千厩
馬生駒。其一揵陟也。宮中五百伏藏發現。又諸大
商採寶俱還。群臣內外見此瑞相。歎未曾有。因名
薩婆悉達多（華言頓吉）。皆由生時有諸吉祥頓現故也。
王召國中諸善相波羅門相之。皆曰。年至十九。當
作輪王。若出家者。成等正覺。又香山有五通仙人。
名阿私陀。見太子而禮其足。忽然泣曰。若出家則
必成一切智。我今年已百二十矣。不久命𣧩。生無
想天。不聞說法。故自悲耳。又諸經論傳。佛生年月
<pb n="30"/>
日等互說不同。或云夏末王時生。或云商王代中
生。或云東周平王戊午歲生。或云桓王乙丑歲生。
如此異說。不足為信。如辨正論引周書異記云。昭
王即位二十四年甲寅四月八日。江河泉池汎溢。
山川土地悉震。是夜五色光氣入貫大微。遍於西
方。作青紅色。上問太史蘇由。是何祥耶。對曰。有大
聖人。生西方故也。一千年後。聲教當被於此。於是
鐫石誌之。埋於南郊天祠前。又漢明帝問摩滕法
師曰。如來生滅可得說示乎。對曰。佛於癸丑七月
十五日。託陰摩耶夫人。甲寅四月八日。從母右脇
而生。阿含瑞應等經亦同斯說。是則豈可以一二
處異說。疑多同說乎。是以釋氏會要云。兩方相接
三藏所傳。以周照王時佛生。理為長也。若准周正。
則今之江表。以建巳月為佛生者謬矣。如薩婆多
論說二月八日佛生者明矣。
 產後第七日  母沒生忉利  姨母大愛道 
 乳育忘劬勞 
端應經云。摩耶產太子後。七日命終。以懷菩薩功
德大故。生忉利天。有經云。太子自知福德威重。無
有女人堪受禮者。故因將終。託之而生。又大權經
云。菩薩在兜率。觀后餘壽十月。故託神也。大愛道
梵云摩訶波闍波提。乳養太子。身心匪懈。太子成
道後隨出家。受記作佛。號一切眾生喜見也。
 七歲智過人  眾藝無不通  十歲力無敵 
 擲象又能射 
出曜經云。太子七歲。王以聰明婆羅門。名曰選友。
為太子師。太子問曰。以何書典而相教耶。其師答
曰。梵佉留書。太子曰。其異書者有六十四。今師何
言止有二種耶。師問。何等名耶。答曰。梵書佉留書
龍鬼書阿脩倫書等也。分別本末。師不能達。深生
慙愧。而白王言。太子乃天人之師。我安教耶。凡諸
技藝算射天文地理。自然知之。因果經云。太子年
至十歲。王勑太子。與難陀調達及五百童子。又復
唱令國中萬姓有勇力者。定日集於戲場捔射。至
期。調達領眾先出。有象當門。以手擗倒。難陀足跳
路側。太子擲於空中。以手還接。不令傷損。既至園
已。標皷射之。調達竪四十里皷。不能得過。難陀竪
六十里皷。亦莫越爾。太子竪百里皷。弓力乏折。乃
取祖王鎮庫之弓。古今無能張者。太子既挽。聲振
于城。箭中皷已。透入於地。泉水涌出<bz>〔西域記云
其泉至今存焉。一切病人飲則便愈〕</bz>復逶鐵圍
之山。大千剎土六反震動。大眾悚然。怪未曾有。
 逮其年十七  父王欲娉妃  普集諸釋女 
 萬選得一人  名曰耶輸陀  端正最無匹 
 太子雖納之  殊無世俗心 
耶輸陀羅此云華色。端正第一。即宿世賣華女。名
瞿夷也。以宿願故。今亦作妃<bz>〔宿世之事。文煩不
錄〕</bz>太子雖納而無俗意。久而不接。太子夜中但
修禪觀。諸妓女等咸疑。太子非男也。亦謂無根。又
有經云。太子有三妃。第一名瞿夷。不孕。第二名耶
輸陀羅。生羅睺羅。第三名瞿波（云云）。
 一日啟父王  遊觀四門外  行見四種相 
 謂生老病死 
瑞應經云。太子一日前白王言。欲出遊觀。王勑有
司。整治衢道。皆令清淨。并諸官屬。噵從太子。出城
東門。見一女人在於道傍初產兒者。兒墮于地。在
於膿血糞穢之中。苦痛啼哭。次出南門。見一老人
頭白背傴。形枯色衰。拄杖羸步。次出西門。見一病
人。肉消骨露。喘息呻吟。不能自持。兩人扶腋。在於
路傍。次出北門。見一死人。眷屬圍遶。哀哭送之。太
子見此四種相已。問諸從者。是何相等。從者一一
答陳其故。太子又問。唯此四人乎。餘亦爾耶。從者
答言。世人皆爾。無一免者。太子歎曰。云何世人貪
<pb n="31"/>
樂不畏。於是下馬息樹。有一沙門。持鉢執錫。視地
而行。過太子前。因問。答云。我是比丘。能破結賊。不
染六塵。便現神通。騰空而去。上之四相。及此比丘。
皆淨居天子之所化作。警悟太子故也。
 見此既還宮  懷憂心不悅  父王大怪之 
 欲解其憂心  為作諸樂事  竟不革初心 
 但自思出家  欲離其四患 
太子遊四門外。見諸不祥。還宮憂惱。父王驚怪。責
諸從者。卿等云何不治衢道。以諸不祥令見之乎。
群臣奏對。奉王嚴命。無不撿察。不知來處。忽現於
前。非臣之罪。王知天變。不罪諸臣。於是欲令太子
解憂。為作百千種樂。又加端正妓女。以娛樂之。終
不迴心。
 殷勤白其父  願聽我出家  王聞流淚言 
 應當息此懷  此患古難免  汝獨何預憂 
 苦能有後嗣  吾當從汝願  太子順父語 
 指其妃腹言  劫後第六年  必當生男子 
太子欲求出家。王泣不許。殷勤不已。王言。汝若有
子。則聽出家。太子即指耶輸腹言。却後六年。汝當
生男。既而太子出家。後六年耶輸果生一子。諸釋
咸嗔。欲治欲殺。妃臨火坑誓曰。我若為非。子母俱
滅。若其遺體。天當為證。因抱子投坑。變為蓮池。蓮
華奉體。王及國人始復不疑。有經云。羅睺羅宿世
作一國王。其兄捨世而為道士。預眾修道。一夜誤
用他瓶之水。明向眾懺。願以法罰。道眾議言。此非
實垢。而不用聽。復詣王所。切請治罪。其罪輕故。不
囚囹圄。乍禁後園。因事忘之。六日不開。以是因緣。
六年在胎。又耶輸陀羅往劫與母偕行。路遠身疲。
妄稱要緣。所持之物。寄母先行。故落後行。經六里
許。由是之故。六年懷姙。
 父不信斯語  心知不敢留  常令四兵衛 
 妃亦不暫離 
相師奏曰。太子今不出家。過七日已。轉輪王報自
然來應。王聞歡喜。即勑群臣。日夜嚴備。四兵擎衛。
城門開閉。聲聞四十里。復勑耶輸。倍加防察。
 壬申二月八  半夜人定時  太子命車匿 
 彼揵陟將來  四天捧馬足  釋梵執幡盖 
 衛持出北門  諸天忽不現  行至三由旬 
 憩息閑林中  冠瓔付車匿  迴上父王處 
 以劒刓鬚髮  即發如是願  所有諸眾生 
 如我除煩惱 
太子年到十九。壬申二月八夜。諸天下來太子之
前。頭面禮足。白言。無量劫來。勤苦修行。今之成熟。
出家是宜。太子答言。王勑內外官屬。防衛嚴密。欲
出無從。諸天白言。我等方便。使無知者。太子即命
車匿。彼揵陟來。四天大王捧馬四足。并接車匿。釋
梵執盖。北門自開。不令有聲。出城既畢。諸天忽隱。
詰旦太子與車匿行三由旬。屆閑靜林小歇。於是
唱言。過去諸佛為求菩提。捨弃飾好。剃除鬚髮。我
今亦爾。便脫寶冠與瓔珞等。分付車匿。廻上父王。
即以利劒。自刓鬚髮。帝釋接髮。上天起塔。車匿大
哭。馬亦悲鳴。緣路而歸。父王姨母及耶輸等。不見
太子。哀呼悶絕。舉國悲慕。推求不得也。
 至於獵師處  寶衣易布衣  遍詣眾仙所 
 歷問修道法  皆非解脫道  調彼而捨去 
 竟到尼連側  獨坐靜其慮 
太子斷髮已。至獵師處。以七寶衣。貿得麤布僧伽
梨衣著之。詣跋伽仙林。見諸仙人草樹皮葉以為
衣者。或食華果草木。或日止一食。或三日一食。或
事水火日月。或倒荊棘之上。或臥水火之前。苦行
如此。乃問其故。答欲生天。太子告言。諸天雖樂。福
盡輪迴。終為苦趣。云何修諸苦因。以求苦報。辭而
別往阿羅邏迦蘭仙人所。詰其所斷生老病死之
<pb n="32"/>
法。仙人答言。若欲斷者。修習禪定。離欲不善法。得
初禪。乃至離於種種相。入非非想處。是則名為究
竟解脫。是諸學者之彼岸。太子思惟。其所知見。非
究竟處。但盡麤結。猶細結在。非度彼岸。太子調伏
是二仙已。求勝法故。遂復前進。至尼連河側。安禪
靜坐。
 王聞益憂惱  擇遣五人侍  一日食一麻 
 七日食一麥  三人不耐苦  弃捨便他去 
 二人侍左右  六年無改心 
父王聞之。倍加懊惱。即選國中豪賢多子孫者五
人。各遣一子。其名曰憍陳如。摩訶男。拘利太子。十
力迦葉。般剌蜜諦等。追侍太子。若或行時。踰山涉
谷。行不擇路。五人不耐其艱。言此狂人。奚可隨之。
設委而還。王滅吾家。不如止此。太子靜坐苦行林
中守戒。日食一麻一麥。七日食一麻米。設有乞者。
亦以施之。五人相從既久。難堪其苦。三人捨去。
 太子作是念  我今行苦行  形瘦如枯木 
 命絲幾欲絕  自餓非真道  無益於己他 
 我當受飲食  然後方成佛  近有牧牛女 
 乃為施乳麋  菩薩既受之  二人驚又去 
太子苦行六年。瘦若枯木。於是作念。我若以此羸
身取道。彼諸外道當言。自餓是涅槃因。我當受食
然後成道。作是念已。淨居天子下來。勸彼林外牧
牛女難陀婆羅。令取亂麋供養。既受食竟。身體光
悅。二人見驚。謂為退本。又捨而去。
 癸未二月八  獨詣菩提樹  降魔成正覺 
 具無量功德 
太子獨詣畢跋羅樹。同過去佛。以草為座。帝釋化
人執獻淨軟草。受已敷座。結加趺坐。觀樹思惟。感
天動地。演大光明。覆弊魔宮。波旬恐怖。令其四女
往太子所。萬端妖媚。惑之不動。波旬復將八十億
眾。故來惱壞。而作是言。若不起去。擲汝海中。菩薩
荅言。汝先動我淨瓶。然後可能擲我。八十億眾盡
力不能令瓶小動。波旬又勑閻羅大王。阿鼻苦具
一切都舉。向菩薩所。菩薩徐舉白毫。地獄罪人心
得清涼。稱南無佛。尋脫苦所。波旬前近。欲與相難。
菩薩以智慧力。申手按地。地為震動。魔及兵眾顛
倒而墮。菩薩降魔已竟。結解漏盡。生死已斷。明星
出時。霍然大悟。成等正覺。具十八法十種神力四
無所畏。于時大地十八相動。天作伎藥。散花燒香。
天龍八部所設供養。充塞虗空。此乃周穆王即位
第三年癸未二月八日夜。太子是年。年登三十矣。
又上云十八法者。一身無失。二口無失。三念無失。
四無異相。五無不定心。六無不知已捨。七欲無減。
八精進無減。九念無減。十慧無減。十一解脫無減。
十二解脫知見無減。十三一切身業隨智慧行。十
四一切口業隨智慧行。十五一切意業隨智慧行。
十六知過去世無礙。十七知未來世無礙。十八知
現在世無礙也。十力者。一是處非處力。二業力。三
定。四根。五欲。六性。七至道處。八宿命。九天眼。十漏
盡也。四無所畏者。一一切智無畏。二漏盡。三說障
道。四說苦盡道也。十八相者。謂震吼覺動起涌六
種。一一各三。謂震遍震等遍震。餘五亦然。故成十
八焉。又菩提留支引經頌云。八年作孾孩。七年作
童子。四年學五明。十年受五欲。一十九出家。六年
行苦行。三十五成道。七十九入滅。又梵網經云。七
歲出家。三十成道。如是三說不同者。以大小機見
異故。
 爾時作是念  我所得妙法  當廣應開演 
 利樂於一切 
菩薩既成道已。於三七日中。思惟利生方便。如法
華經云。我始坐道場。觀樹亦經行。於三七日中。思
惟如是事（初七日思）。我所得智慧。微妙最第一。眾生諸
<pb n="33"/>
根鈍。著樂癡所盲。如斯之等類。云何而可度。爾時
諸梵王。及諸天帝釋。護世四天王。請我轉法輪（二七
日思）。我即自思惟。若但讚佛乘。眾生不信受。破法墮
惡道。我寧不說法。疾入於涅槃（三七日思）。尋念過去佛。
所行方便力。我今所得道。亦應說三乘（云云）。思惟
是已。即趣奈苑。二十年中。說四阿含經。八年說方
等諸經。二十二年說諸部般若。八年說法華涅槃
二經。度盡有緣之眾。能事已畢。年到七十九。入般
涅槃也。大綱如是。今引祖文。略示其要。如天台四
教儀云。智者大師以五時八教。判釋東流一代聖
教。罄無不盡。言五時者。一華嚴時。二鹿苑時。三方
等時。四般若時。五法華涅槃時。是名五時。言八教
者。頓漸秘密不定。此四名化儀。如世藥方。藏通別
圓。此四名化法。如辦藥味。是為八教<bz>〔第一華嚴
時者。如來初成正覺。在寂滅道場。四十一位法身
大士。及宿世根熟天龍八部一時圍遶。如雲籠月。
爾時如來現舍那身。說圓滿脩多羅。故名頓教〕</bz><bz>〔
第二鹿苑時者。佛為三乘根性。於頓無益。故不動
寂場而遊鹿苑。脫舍那珍御之服。著丈六弊垢之
衣。亦從兜率降下。託胎出胎。納妃生子。出家苦行。
六年已後。木菩提樹下。以草為座。成劣應丈六身
佛。為三乘根人。說生滅四諦十二因緣事六度等
法。諸人聞已。依教修行。證偏真理〕</bz><bz>〔第三方等時
者。彼二乘人貪著小乘。謂是究竟。不能預大。故說
維摩思益楞伽楞嚴三昧全光明勝鬘等諸大乘
經。憚偏斥小。歎大褒圓。彼二乘眾聞是法已。內懷
慙愧。心漸淳淑。耻小慕大也〕</bz><bz>〔第四般若時者。機
根漸熟。次說摩訶般若金剛般若光讚般若大品
般若等諸部般若。命空生身子。轉教菩薩。令知諸
法融通淘汰。已上三時對華嚴頓故。總名為漸〕</bz><bz>〔
第五法華涅槃時者。機緣已熟。可令開示悟入佛
之知見。次說法華。開前頓漸。會入非頓非漸。故言
開權顯實。會三歸一。廢權立實。彼諸聲聞。般若時
受勑轉教。皆知法藏。故至法華會上。開示悟入佛
之知見。授記作佛而已。次說涅槃者。有二義。一為
未熟者。更說四教。具談佛性。令具真常入大涅槃。
故名捃拾教。二為末代鈍根。於佛法中。起斷滅見。
夭傷慧命。亡失法身。設三種權。扶一圓實。故名扶
律談常教。若論時味。與法華同。論其部內。純雜小
異。何者。法華純說圓教。涅槃雜說四教故也〕</bz>。
問五時與頓漸之義如是。秘密不定藏通別圓其
義云何。答秘密教者。前四時中。如來三輪不思議
故。或為此人說頓。或為彼人說漸。彼此互不相知。
能令得益。故名秘密教。不定教者。於四時中。佛以
一音演說法。眾生隨類各得解。此則如來不思議
力。能令眾生於漸說中得頓益。於頓說中得漸益。
如是得益不同。故名不定教　藏等四教。行人修
行。斷惑證道之法。不可具錄。今當略示。言藏教者。
小乘三藏也。一修多羅藏。即四阿含經。二阿毗曇
藏。即俱舍婆沙論。三毗尼藏。即五部律等。聲聞依
生滅四諦修行。斷三界見思惑盡。證偏真理。緣覺
觀十二因緣。覺真諦理。此人斷見思盡。更侵習氣。
故居聲聞上。菩薩依四諦境。發四弘願。修六度行。
滿三阿僧祇劫。入世第一位。發真無漏。頓斷見思
習氣。木菩提樹下。成劣應丈六身佛。為鈍根三乘
人。說生滅四諦。現老比丘相。入無餘涅槃<bz>〔言通
教者。通前藏教。通後別圓。又此教三人同以無言
說道。體色入空。故名通教。聲聞但斷三界見思惑
盡。不能侵習。如燒木成炭。辟支佛更侵習氣。如燒
炭成。菩薩正使斷盡。與二乘同。扶習潤生。遊戲
神通。淨佛國土。機緣若熟。頓斷殘習。七寶菩提樹
下。天衣為座。現帶劣勝應身成佛。為三乘人。說無
生四諦。此藏通二教。三人所證雖同。大小巧拙永
<pb n="34"/>
異。何者。藏則小拙。謂不通於大故小。析色入空故
拙。雖當教內三人上中下異。望通三人。則一概鈍
根。通則大巧。謂大乘初門故大。體色入空故巧。雖
當教內三人上中下異。若望藏教。則一概為利。般
若方等部內共般若等。即此教也。言共般若者。共
二乘法說也〕</bz><bz>〔言別教者。別前二教。別後圓教故
也。諸大乘經廣明菩薩歷劫修行。行位次第互不
相攝。並此教之相也。此教菩薩行位次第。有五十
二。謂十信十住十行十迴向十地等覺妙覺也。十
信伏三界見思煩惱。初住斷見。七住斷思。與藏通
二佛齊。十住斷界內塵沙惑。伏界外塵沙。十行斷
界外塵沙。十向伏無明。習中觀。登初地。破一分無
明。證一分三德。謂法身般若解脫也。現身百界。八
相成佛。化度群生。然不知上地菩薩舉足動步。次
入二地。千界作佛。如是地地功德十倍。從此至妙
覺。破十二品無明。坐蓮華藏世界大寶花王座。現
圓滿報身成佛。為鈍根菩薩眾。說無量四諦〕</bz><bz>〔言
圓教者。諸大乘經說佛境界不共三乘位次。捴屬
此教。如華嚴云。初發心時。便成正覺。所有慧身不
由他悟。法華云。開示悟入佛之知見。維摩云。入此
室者。唯聞諸佛功德之香。有經云。如人浴大海已
用諸河水。如是等類。並屬此教。此教位次。如別教
五十二位。然別則位位互不相攝。圓則位位相攝。
如帝網珠珠珠相映。於此五十二位。更加五品弟
子位。謂一隨喜品。二讀誦品。三說法品。四兼行六
度品。五正行六度品。此位圓伏五住煩惱。即外凡
位。與別十信同。次追六根淨位。即十信也。初信斷
見。現真理。七信斷思。十信斷界外塵沙。與別住行
向齊。次入初住。斷一品無明。證一分三德。現身百
界。八相化物。與別初地齊。華嚴云。初發心時便成
正覺者。即此位成佛。是乃此教真因。謂成妙覺。謬
之甚矣。從此至第二行。各斷一品無明。增一分中
道。與別妙覺齊。三行已去。別教之人。尚不知名。何
況伏斷。故以我家之真因。為汝家之極果。從三行
去。至於妙覺。破三十品惑。究竟登涅槃山頂。諸法
不生。般若不生。不生不生名大涅槃。以虛空為座。
成清淨法身佛。居常寂光土。說無作四諦。是為五
時八教之大綱。具如天台妙玄中說〕</bz>。
 初在寂滅場  十方賢聖會  文殊普賢等 
 法身諸大士  及與眾龍天  拱之為影響 
 佛現舍那身  頓說華嚴經  是法不思議 
 法界以為體  一塵含十方  剎那攝三際 
 一多即無二  三法無差別  清淨妙法身 
 湛然應一切  初發道心時  即便成正覺 
 又令諸大士  各談五位法  亦有善財童 
 歷參諸善友  各隨其所問  答示種種法 
 如是圓滿教  大山機所擔  小雖在其座 
 猶如聾瘂等  譬如喪家子  一日到其舍 
 見父勢尊嚴  畏懼便他走 
華嚴以法界為體。圓融無礙。一多不二。該括始終。
無出無沒。不可思議。剎那此云一念。三際是過去
現在未來也。謂一念之中。諧盡三世之際。三法者。
佛法心法眾生法。經中有如來林菩薩云。如心佛
亦爾。如佛眾生然。心佛及眾生。是三無差別。又有
金剛幢法慧等諸大士眾。承佛神力。各說五位法
門。謂住行向地等妙覺也。又善財童子。覺城東畔。
初遇文殊。頓證法界。自此歷參五十三知識。因問
各答所知一法。大山機者。經云。譬如日出。先照須
彌等諸大山王。佛日亦爾。先照菩薩諸大山王（云
云）。是以二乘雖在一席。如聾若瘂。故四教儀云。所
說法門雖廣大圓滿。攝機不盡故。未暢如來出世
本懷也。喪家窮子事如下注。
 佛即作是念  若但讚佛乘  眾生不信受 
<pb n="35"/>
 破法墮惡道  我寧不說法  疾入於涅槃 
 尋念過去佛  所行方便力  我今所得道 
 亦應說三乘  是時十方佛  皆現讚善哉 
 如諸佛所行  且設方便事  脫舍那珍服 
 著丈六垢衣  不動寂滅場  而遊鹿野苑 
 先為前五人  轉四諦法輪  聞已即成果 
 世有三寶名  從茲十二年  說四阿含經 
 諸有三乘人  依修皆證道  是名半字教 
 黃葉止啼耳  如父設方便  引子令除糞 
 止得一日價  便自以為足 
法華偈云。作是思惟時。十方佛皆現。梵音慰喻我。
善哉釋迦文。第一之導師。得是無上法。隨諸一切
佛。而用方便力。我等亦皆得最妙第一法。為諸眾
生類。分別說三乘。我聞諸佛音。即趣波羅奈。諸法
寂滅相。不可以言宣。以方便力故。為五比丘說（云
云）。又珍服垢衣以譬為言。如法華經說。今示其略。
有一長者。失子既久。其子遊行。遂至父舍。見父尊
嚴。畏懼而走。父遙見之。審知是子。遣使捉來。窮子
驚喚。迷悶躃地。長者方便。脫其珍服。即著垢衣。乃
接其子。以喻如來現舍那身。頓說華嚴。二乘如䏊。
竟無所益。如設方便。現丈六身。說生滅法。乃令入
道。然不離寂場而遊化鹿苑。不捨本身而示現迹
形。言鹿野者。昔群鹿所居。以之名也。事如大論中
說。佛趣鹿苑。作是思惟。我欲開於甘露法門。誰應
先聞。因念憍陳如等五人。悉皆聰明。又夙有願。先
應度之。時五人等投佛出家。世尊喚言善來比丘。
鬚髮自落。袈裟著身。即成沙門。佛問。汝知色受想
行識為是常無常。為是苦非苦。為是空非空。為有
我非有我。五人聞已。漏盡意解。成阿羅漢。即便答
言。是五陰法。實是無常苦空無我。諸天唱言。如來
今日轉大法輪。世有三寶。謂如來是佛寶。四諦是
法寶。五羅漢是僧寶。為諸天人第一福田。又三寶
亦云三尊。此三尊稱寶者何。寶性論云。三寶有六
義。一者希有義。如世珍寶。貧窮之人所不能得。三
寶亦爾。薄福眾生萬劫難值。二者離垢義。如世珍
寶。體無瘕謫。三寶亦爾。隨離諸垢。三勢力義。如世
珍寶。除貧去毒。有大勢力。三寶亦爾。具不思議大
神通力。四莊嚴義。如世珍寶。能嚴身首。令身殊好。
三寶亦爾。能嚴行者。令身清淨。五最勝義。如世珍
寶。諸物中勝。三寶亦爾。一切世中最為殊勝。六不
改義。如世真金。燒打磨煉。不能改變。三寶亦爾。不
為世間諸法改故。四阿含者。增一阿含。長阿含。中
阿含。雜阿含也。此中分別三界之法。極至二乘之
果。但是九部經耳。九部名目文煩不錄。半字黃葉
二譬。出涅槃經。如有長者教諸癡子。先教半字。後
授滿字。則能易解。佛亦如是。為鈍根人先教小法。
漸令入大。又如嬰兒啼哭不已。母將黃葉弄而與
之。兒謂是金。悅而不啼。二乘亦爾。證二涅槃。謂是
究竟。自以為足。
 華嚴與阿含  一時無前後  小見丈六佛 
 但說阿含經  大覩舍那佛  恒說華嚴經 
 一佛一音說  機見乃不同  譬如但一水 
 四見各殊異  又如五天王  見一珠各色 
華嚴阿含一時者。佛身是一。法門無二。而機見各
異。何者。三藏機。見佛在木菩提樹下。生草為座。現
劣應身。說生滅四諦。通教機。見佛在七寶菩提樹
下。天衣為座。現帶劣勝應身。說無生四諦。別教機。
見佛在蓮華藏世界大寶華王座。現尊特報身。說
無量四諦。圓教機。見佛在常寂光土。以虗空為座。
現清淨法身。說無作四諦。是則如將一水。天見琉
璃。人見水。魚見屋。鬼見火。又如佛以隨色摩尼珠。
示五方天王云。此珠何色。東曰青。南曰赤。西曰白。
北曰黑。中曰黃。互說異色。而珠圓明。無定色也。佛
<pb n="36"/>
身亦爾。清淨無礙。但隨機緣。示現四身。非止四身。
隨類攝化。則普現六道四生無量種身也。若局論。
則華嚴攝在阿含時中。若通論。則華嚴時長。通至
五時。何者。彼經云。常說恒說無時不說故也。
 佛憫鈍根人  貪著小三藏  謂是究竟法 
 不生樂大心  欲令入大乘  八載說方等 
 彈偏以褒圓  斥小而歎大  毀訾二乘人 
 如焦芽敗種  是斷佛種者  諸佛所難化 
 二乘聞此語  泣動大千界  迴心耻小法 
 而生慕大志  如子不畏父  雖出入其門 
 猶謂客賤人  止宿草庵中 
第三方等時。對半說滿。四教俱說。彈斥偏小。褒揚
圓大。二乘聞已。耻小慕大。得通教益。訶嘖二乘事。
如淨名等經說。如彼窮子。到其父舍。為除糞穢。經
二十年。長者告言。汝如吾子。由是之故。於其門內。
入出無難。猶處門外。止宿草庵。二乘亦爾。雖聞方
等大乘之法。而謂是菩薩事。非己智分。不肯迴小
向大。猶居羅漢。
 次經廿二年  說諸部般若  諸法皆清淨 
 色空無[(ㄇ@人)/圭]礙  佛說法度生  而無聞說者 
 菩薩行六度  亦無能所相  求佛以色聲 
 是人甚邪倒  觀法離人我  乃名真佛子 
 佛說如是義  加空生身子  轉教諸菩薩 
 令知法寶藏  菩薩聞是法  日夜勤精進 
 得受諸佛記  當成無上道  而彼二人等 
 雖能為他說  以為非己分  永無希取想 
 如子受父勑  領知諸寶藏  猶未捨劣心 
 無懷取一喰 
第四般若時。但說空理。破諸有相。言諸法者。謂一
切世間陰界入等。及與三乘諦緣度法。乃至諸佛
十力菩提。如是諸法。悉皆清淨。無二無別。是以大
般若云。五蘊清淨故。一切智智清淨。乃至諸佛無
上正等菩提清淨。又金剛經云。若以色見我。以音
聲求我。是人行邪道。不能見如來。又云。離一切諸
相。則名諸佛。又云。菩薩應如是降伏其心。我應滅
度無量眾生。而無有一眾生得滅度者。何以故。若
菩薩有我相人相眾生相壽者相。則非菩薩。般若
論云。其說法者無說無示。其聽法者無聞無得。淨
名云。平等真法界。佛不度眾生。空生則須菩提也。
以其生時家中庫藏皆空故以名焉。身子則舍利
弗也。舍利母之姓。弗者翻云子也。以其母身好故。
竺人皆稱身子。空生解空第一。身子智慧第一。而
此二人易解般若之義。故佛以般若。加此二人。轉
教菩薩令知法藏。心漸通泰。如彼窮子受其父勑。
領知眾物。而無希取一喰之意。下劣之心亦未能
捨。
 佛知機已熟  如癰將欲潰  久默之本懷 
 正當可暢時  次至靈鷲山  三周說法華 
 開權顯真實  會三歸一乘  諸法本寂滅 
 世間相常住  龍女頓成佛  聲聞受佛記 
 天人及鬼畜  乃至蜎𧍃類  一切有心者 
 無一不成佛  當知佛知見  蘊在眾生心 
 盡令開悟入  一大事圓成  父知子心大 
 命聚王與族  家珍悉以付  相對共歡娛 
佛興于世者。但為一大事因緣故也。何謂大事因
緣。欲令眾生開示悟入佛之知見。而機宜不同。故
始自華嚴。終至般若。於其中間。先以專大。次復專
小。或半滿相對。或權實相隔。橫說竪說。廣演諸法。
逗機益物。無有毫差。然非本懷也。及靈山說法華
經。令三乘九界咸悟一佛乘。乃暢本懷。大事因緣
妙極於此。三周者。法說周譬喻周因緣周。上根於
法說周。悟佛知見。得記作佛。而中根抱迷未遣。次
說火宅三車譬。乃得領解。得受佛記。又有下根。猶
<pb n="37"/>
未能解。次說過去因緣。乃能悟入。皆受記莂。開權
顯實者。開前四時三教之權。顯一佛乘實相之真。
又開眾生三毒妄心。即顯諸佛三德實相。會三歸
一者。融會三乘。顯一佛乘。天台智者大師以本迹
二門消釋。謂從序品至安樂行品十四品。名為迹
門。從涌出品盡經十四品。名為本門。諸經中本迹。
以寂場所成法報為本。從本所起勝劣兩應為迹。
今經取塵點劫前本坐道場所成三身為本。自大
通中間。乃至今日所成三身。皆名為迹。妙樂記云。
他人不見今經本迹。但知從勝專求法身。如此法
本與眾經共勝翻成劣。若得久本。則近迹不失。若
但云法身。尚失中間。何況遠本。玄義云。迹與諸經
有同有異。本與諸經一向永異。解曰。迹與諸經同
者。謂諸部中圓。異者諸部中兼三教故。本則一向
永異者。諸部中不明久遠之本故也。
 說迹事已周  欲顯本地壽  召致本眷屬 
 說所未曾說  佛從成佛來  無量僧祇劫 
 剎塵剎塵數  其劫過於是  一生補處尊 
 尚不窮其限  況餘諸薩埵  焉能知少分 
 雖云入涅槃  是亦非真滅  如醫去他國 
 為治狂子故 
如來壽量品云。我成佛已來。無量無邊阿僧祇劫。
譬如五百千萬億那由他阿僧祇三千大千世界
末為微塵。過於五百千萬億那由他阿僧祇國。乃
下一塵。如是展轉。盡是微塵。是諸國土可得知其
數不。彌勒菩薩等俱白佛言。是諸世界無量無邊。
我等於是事中。亦所不達。佛言。是諸世界若著微
塵。及不著者。盡以為塵。一塵一劫。我成佛已來。復
過是數。自從是來。我常在此娑婆世界說法教化。
亦於餘處無量國土導利眾生。乃至云。譬如良毉
善治眾病。是人多諸子息。以有事緣。遠至餘國。諸
子於後飲他毒藥。是時其父還來歸家。見諸子等。
或失本心。或不失者。依方煉藥。與之令服。不失心
者。飲藥病愈。餘失心者。而不肯服。父作是念。我今
當設方便令服此藥。即作是念。我今衰老。死時已
至。是好良藥。今留在此。汝可取服。作是教已。復至
他國。遣使還告。汝父已死。是時諸子聞父背喪。心
大憂惱。而作是念。若父在者。憐愍救護。今者捨我。
遠喪他國。自惟孤露。無復恃怙。心遂醒悟。乃服其
藥。病悉除愈。佛亦如是。若久住世。薄德眾生見佛
常在。便懷厭怠。不生難遭之想恭敬之心。是故如
來雖不實滅。而言滅度（云云）。本眷屬者。佛說迹竟。
欲顯本地本時弟子。從地涌出。數不可說。皆久植
德本。具諸三昧。有大神通。非是伽耶成佛所化。如
父少子老。令眾不信。是故如來說壽長遠。以決眾
疑。令獲大利。十信。
 佛說壽命時  得益者無數  八界微塵眾 
 皆發菩提心  復有諸菩薩  增道損生多 
 或證三賢位  或登十聖地  或入金剛心 
 鄰于大覺地  獲斯勝利者  大千剎塵數 
分別功德品云。佛說壽命長遠時。六百八十萬億
那由他恒河沙眾生。得無生法忍。復有千倍菩薩。
得聞持陀羅尼。乃至一四天下微塵數菩薩。一生
當得阿耨菩提。又云。其有眾生。聞佛壽命長遠如
是。乃至能生一念信解。所得功德無有限量。若有
善男子善女人。為阿耨多羅三藐三菩提故。於八
十萬億那由他劫。行五波羅蜜。以是功德。比前功
德。百分千分百千萬億分。不及其一。乃至筭數譬
喻所不能及。若有人有如是功德。於阿耨菩提退
者。無有是處。又妙玄中云。聞本地功德。轉更深廣。
不可稱量。不比前來迹中之益。何者。佛境轉深。功
德亦大。是以令此諸菩薩等增道損生（道即三德生即無明）。
至於極位也。白蓮結社文中云。佛世當機。尚未早
<pb n="38"/>
聞久遠之壽。我等當此後五百歲。聞佛開顯本地
壽量。以結勝緣。豈不慶快乎。
 如是圓妙法  多年默不說  今朝乃開演 
 如王解髻珠  是名圓中圓  亦為王中王 
 醍醐之上味  眾病之良藥  一念隨喜者 
 其福不可限  佛說是經時  人間歲八周 
經云。譬如強力轉輪之王。兵戰有功。賞賜諸物象
馬車乘及諸田宅。或與衣服種種珍寶奴婢財物。
歡喜賜與。如有勇健能為難事。王解髻中明珠與
之。如來亦爾。為諸法王。以大慈悲。如法化世。見一
切人受諸苦惱。欲求解脫。與諸魔戰。為是眾生。說
種種法。以大方便。說此諸經。既知眾生得其力已。
末後乃為說是法華。如王解髻明珠賜之。此經為
尊。眾經中上。我當守護。不妄開示。今正是時。為汝
等說。言圓中圓者。向前三時中圓義。與法華之圓。
無二無別。若彼兼但對帶之麤<bz>〔華嚴兼別說圓。
鹿苑但說三藏。方等對半說滿。般若帶通別二。正
說圓教〕</bz>須待法華開會廢了。方始稱妙。當知麤
轉成妙。功由法華。故云圓中圓妙中妙也。言王中
王者。妙樂記云。在昔未會。如一國內二三小王各
治蒼品。未歸大國。若會已後。同霔一化。民無二主。
國無二王。今乃廢諸小王。唯立一王故。方便教主。
王名不無。言醍醐者。玄義云。牛譬於佛。乳譬華嚴。
酪譬三藏。生酥譬方等。熟酥譬般若。醍醐譬法華
涅槃也。言病之良藥者。經云。此經則為閻浮提人
病之良藥。若人有病。得聞此經。病則消滅。不老不
死。文句釋云。不老是樂。不死是常。謂聞此經者。得
常樂之解。坥然在懷。無所畏忌。言隨喜者。經云。若
有人聞是經。隨喜已。從法會出。至於餘處。若城邑
巷陌聚落田里。如其所聞。隨力演說。餘人聞已。亦
隨喜轉教。如是展轉。至第五十。其第五十人隨喜
功德。無量無邊。筭數譬喻。所不能及。若四百萬億
阿僧祇世界六趣眾生。有人求福。隨其所欲娛樂
之具。皆給與之。一一眾生與滿閻浮提七寶。及寶
所成宮殿樓閣等。如是布施。滿八十年已。又宣布
法化。一時皆得須陀洹道。乃至阿羅漢道。是人功
德。比第五十人聞法華經一偈隨喜功德。百千萬
億分不及其一。天台智者聖師廣演校量云。滿閻
浮提人福。不及西瞿耶尼一人福。滿瞿耶尼人福。
不及東弗婆提一人福。滿三天下人福。不及北[鬱-山+止]
單越一人福。滿四天下人福。不及一四天王福。四
天不及一帝釋福。乃至六天福不及一梵福。梵福
不及小聖福。小聖不及體聖福。體聖不及小薩埵
福。小薩埵福不及大薩埵福。大薩埵不及此第五
十人聞法華經隨喜功德。何以故。彼非佛法故。非
實故。非圓故。雖住後果。而不及我初心。其義如此。
且此第五十人。初但有一念理解。慶己慶他。未有
事行。恩不及人。所獲功德為若此也。故云好堅（木名）
處地。芽已百圍。頻伽（鳥名）在[殼-一]。聲勝眾鳥。何況最初
於會中。聞而隨喜者。又經云。億億萬劫。至不可議。
時乃得聞是法華經。假使劫燒。擔負乾草。入中不
燒。亦未為難。我滅度後。於惡世中。暫讀此經。是則
為難。此經難持。若暫持者。如是之人。諸佛所歎。是
名持戒行頭陀者（云云）。
 化緣既云畢  涅槃時已至  末後壬申歲 
 二月十五日  即趣拘尸城  娑羅雙樹間 
 叮嚀誨眾云  我今常入滅  諸有所疑者 
 應當來問耳  承勑𥪰諮問  一一隨決答 
 一切天人眾  爭陳最後供  餘皆默不許 
 唯受純陀供 
涅槃經云。世尊於二月十五日晨朝。放光照大千
界。乃至十方六趣眾生。遇光滅罪。又有五十四眾。
一時雲集。同聲唱言。苦哉苦哉。如何一旦慧日滅
<pb n="39"/>
沒。爾時一切天王人王爭設供養。皆不許之。唯受
長者純陀之供。經律異相云。佛臨入滅。有長者。名
曰純陀。泣告世尊。我等從今無主無救。貧窮孤困。
欲從如來求將來食。惟願哀受我等微供。然後涅
槃。佛言。我今為汝斷除貧窮。以無上法雨。雨汝身
田。令生法芽。令汝具足檀波羅蜜。是時人天皆來
奉供。佛悉不受。大眾唱言。奇哉純陀。成就大福。我
等供具則為唐捐。世尊欲滿眾望。一一毛孔化無
量佛。一一諸佛各有無量諸比丘僧。悉皆受供。釋
迦如來自受純陀所奉之供。
 佛慮末代眾  於法起斷見  夭傷其慧命 
 亦亡失法身  更設三種權  以扶一圓實 
 一切有佛性  一切法常任  屠兒廣額者 
 立地頓成佛  五逆阿闍王  罪滅而妙證 
 是知涅槃法  罪福本平等  若欲疾成佛 
 應須學此法 
涅槃經義者。已如前示。此不煩錄。言廣額屠兒者。
聞一切物皆有佛性之言。放却屠刀。立地成佛。又
阿闍世王。聞調達語殺父瓶沙。心即勞熱。滿身生
瘡。天下諸毉無能治者。有一大醫。名曰耆婆。即白
王言。欲治此病。莫如投佛。王即依言。俱詣佛所。聞
罪性空。發菩提心。身瘡便愈云云。如來出世五時
說法次第如是。
夫諸佛如來隨順群機。說種種法。然不出四門。謂
一者有門。二者空門。三者亦有亦空門。四者非有
非空門。為化有者說空門。乃至為化著亦有亦空
者。說非有非空門也。是以佛無定說。法亦無定。但
逐機宜說示耳。嗚呼。今者去聖既遠。時當鬪諍牢
固。眾生執心膠固。𥪰爭人我。不本如來方便大義。
於一源法。分派互諍。以至相殘。痛哉痛哉。今不肖
也。依祖說出一譬。統論諸教。以息眾諍。譬如大海
潛流四洲天下。無所不至。故於平地或高原上。乃
至山頂。鑿之得水。或遇石縫。迸出為泉。眾泉合成
一川。眾川合成一河。眾河流入大海。同為一味。是
謂還源反本。彼諸水等各有其名。曰某泉。曰某川。
曰某河。然其源則祇一海也。如是眾水。一歸於海。
豈有大小深淺之別名乎。法門亦爾。如來始成正
覺。初說華嚴。而有小機。如䏊無益。於是興悲。為引
此類。且設方便。示說阿含。次說方等。次說般若。次
說法華涅槃。如是等法。其名雖異。義則是一。何者。
最後靈山開權顯實。令一切法融為一味。平等無
差。故經云。諸法實相。世間相常。是知千差萬別。無
非妙法。是則據華嚴。則一切無非華嚴。據法華。則
一切無非法華。據般若方等。悉亦咸然。噫。或人未
了如斯之義。假華嚴者曰。是為根本。餘皆枝末。翫
法華者云。此則為王。餘是臣民。執餘經論者皆云。
如是是己非他。自惑惑人。惑之甚矣。若准大乘宗
旨。則應離局執。融通無礙。若存此執。焉為大乘行
人乎。且如古往諸大宗師。如斯之義非不知也。在
弘法邊。強搆是非。抑揚彼此。此乃大權菩薩化他
之方便也。況如來大聖。一大藏中。處處皆云此經
第一。但為流通故爾。又有尚禪者曰。禪是教外別
傳。以為勝法。非毀經教。此等不知教中專示心要。
故有是惑焉。蓋早不看經之過也。何所怪哉。且夫
我佛如來廣說諸教非他。但是為顯真理故也。如
經云。毗盧妙體遍一切處。一切諸法無非佛法。是
以非離文字別有真理。若離文求理。如雜器求金。
若言理絕文字。是名三藏學者。若觀文理不二。方
曰大乘行人。故我天台智者大師。於法華玄義中
釋經之一字。皆用六塵為經。如一黑墨色。詮無量
教無量行無量理。若知字非字非字非非字。無二
邊倒名淨。淨則無業名我。我則無苦名樂。無苦則
無生死名常。何以故。字是俗諦。非字是真諦。非字
<pb n="40"/>
非非字是一實諦。一諦即三諦。三諦即一諦。如此
解字。手不執卷。常讀是經。口無言音。遍誦眾典。佛
不出世。恒開梵音。心不思惟。普照法界。當知黑字
是諸法本。青黃赤白亦如是也。此則以色為經。聲
香味觸法亦復如是。又觀心誦經法云。何者是經。
為經卷是。為標軸是。誦者為當心念是。口念是。為
齦齶和合而出。為有我身。為無我身。誰是念者。推
尋畢竟無有我能念者。雖無所念之經。而有經卷
紙墨文字。雖無能念之人。而有我身。雖非內外。不
離內外。雖非經卷。不離經卷。雖非心口。不出心口。
從始至終。必無差謬。是名不思議微妙三觀。三世
諸佛。莫不皆從此觀而生。苟能了達文文句句皆
三德祕藏。讀誦熏心。則心性所具圓融三諦中熏
而發。豈得離文而悟理哉（已上祖說。以此觀之。則心之
與教。應無有二。教外別傳那箇心乎。若以世尊拈
華示之。為別傳者。此亦不出於教。至如達摩謂可
師曰將心來與爾安。又以血脉觀心等論示之。此
非教耶。況第六祖能禪師聞金剛經而悟道。大振
宗風。那云教外別傳乎。且依教而證理者。具載傳
記。其書山積。於中或有看一偈而復性者。或讀誦
而妙悟者。或書寫而發慧者。或尋行數字而通透
者。或但頂戴而達真者。如是獲益者。罔知其數。若
非心純是教。教純是心。惡能如是哉。夫耆婆執毒。
皆成妙藥。摩男所執。無非珍寶。有目之人雖為麤
行狂言。皆不違理。是以先德雖有非教之言。祇是
遣著之方。非究竟義。不得如我生盲。妄信先哲方
便之辭。反毀本師真實之教。冀諸有此惑者。改之
可也。如或不改者。吾末如之何。
 佛說是經已  一期能事畢  法付妙吉祥 
 背東右脇臥  安詳入涅槃  如薪盡火滅 
 住世七十九  設會三百餘  應身雖示滅 
 真身本常住  如月墮清晝  孤光留古躔 
 爾時大地震  諸天雨香華  一切四部眾 
 失心皆躃地 
涅槃經云。諸善男子自脩其心。慎莫放逸。我今背
痛。如常患者。汝等文殊為眾說法。今以大法付囑
於汝。乃至迦葉阿難。說法既畢。背東面西。右脇而
臥。入般涅槃。于時大地震動。川流盡涸。草木摧折。
幽冥大明。天雨香華。散大眾上。於其眾中。或有隨
佛入滅者。或有失心者。或有悶絕躃地者。於是依
輪王法。即以佛身用安棺槨。周書異記曰。穆王五
十二年壬申二月十五日。暴風忽起。撥屋折木。山
川覆震。天陰雲黑。西方有白虹十二道。南北通過。
至夜不滅。王問大史扈多曰。是何徵耶。對曰。西方
有大聖人。滅衰相現耳。
 摩耶下天來  唯見金棺泣  佛自棺中起 
 說偈以慰之 
佛滅之時。摩耶夫人五衰相現。阿那律升天告之。
下見佛棺及衣鉢杖。執之悲泣。佛從棺起。告言勿
哭。說偈慰之。
 拘尸城中人  移棺欲入城  力士十六人 
 [掜-儿+丌]而無少動  棺自舉昇空  出入城四門 
 遶城七帀下  大眾交悲喜 
拘尸城人僉議。力士十六人請舉佛棺入城供養。
盡其神力。[掜-儿+丌]無少動。阿尼樓豆告言。縱傾城人亦
莫能舉。世尊平等福利人天。棺乃自舉。昇虗空中。
高七多羅樹。從拘尸城西門而入。東門而出。復南
門入。從北門出。遶城七帀。還下本處。經于七日。渡
熈連河。天冠寺中。大眾即扶佛身出棺。置於牀上。
香水灌洗。內以兜羅綿裹。外以妙氎如法纏之。仍
舊入棺。滿注香油。置栴檀樓上。將欲茶毗。火悉殄
滅。大眾疑云。如來何緣未畢乃爾乎帝釋云。待迦
葉故。
<pb n="41"/>
 迦葉在他國  晚知急急來  欲見懇三請 
 乍現雙趺示 
是時迦葉在波波國。見尼乾執天華。知佛入滅。急
詣天冠寺。欲見佛身。三請不許。乃為撥棺。現其雙
足。須臾即隱。
 將欲闍維時  三加火輒滅  如來三昧火 
 從[(曷-曰)/月]出自焚  所有設利羅  其數不可計 
 天龍及人王  爭分各起塔 
於是力士持炬闍維火即殄滅。如是再三。終不能
燒。迦葉告言。大聖寶棺。三界之火所不能燒。何況
汝力而能燒耶。於是如來[(曷-曰)/月]中三昧之火。隨聲而
發。迸出棺外。漸漸茶毗。經于七日。言設利羅者。亦
云舍利。此云身骨。茶毗既了。靈骨分碎。大小如粒。
具有五色。其數無量。帝釋得右邊一牙及舍利。天
上起塔。八大國王均分得之。各還本國。立塔供養。
尚餘炭。亦謂塔炭塔。以永供養。
 後有阿育王  分布成金塔  數八萬四千 
 遍安一天下 
八大國王。共分舍利。阿闍世王得八萬四千。以金
函盛。作百歲燈。藏恒河中。阿育王經云。世尊入城
乞食。見二童子弄土為戲。見佛歡喜。以土名麨。奉
佛發願。使我將來蓋於天地廣設供養。以是因緣。
至佛滅後一百年後。作轉輪王。名曰阿育。統閻浮
提。因於嫉妬。殺八萬四千宮人。後於城外。造立地
獄。治諸罪人。於是消散。比丘化王。王即信悟。問比
丘言。殺八萬四千宮人。罪可得贖不。道人言。各為
人起一塔。下著舍利。當得脫罪耳。王即尋覓舍利。
見燈尚明。舍利既出。燈亦盡滅。王怪而問。蓮華比
丘答云。阿闍世王裁量燈油。至取舍利乃滅。又問
道人何處起塔。道人即以神力。左手掩日光。作八
萬四千道。散照閻浮提。所照之處。皆可起塔。王即
依言。作八萬四千金銀琉璃頗黎篋。盛佛舍利。又
作八萬四千寶瓶。復盛此篋。又備無量百千供養
之具。勑諸鬼神。於閻浮提城邑聚落。滿一億家者。
起塔一座。今此東土洛陽彭城扶風蜀郡臨淄。及
高麗地定安金剛山。皆有塔焉。並有神異。又阿育
王敬重三寶。以閻浮提地並屬三寶。是以閻浮提
地如芥子許。無非三寶地分也。
 尊者大飲光  受佛僧伽棃  今入雞足山 
 以待彌勒尊 
飲光梵云迦葉也。傳燈錄云。佛告迦葉。吾有正法
眼藏。分付於汝。汝可流布。無令斷絕。仍授金縷僧
伽棃衣。入雞足山。其山乃合藏身。候彌勒佛下生
傳付也。彌勒正云梅怛麗。此云慈氏。以世世修慈
故。
 侍者慶喜尊  受佛法寶藏  與一千羅漢 
 結集流於世 
慶喜梵云阿難也。佛既入滅。欲色諸天共詣大迦
葉所。作禮白言。佛日既沒。法燈欲滅。當以大慈建
立佛法。福利眾生。時大迦葉受諸天請。欲集法藏。
掄選無學千人。就七葉巖。而阿難結未盡故。不聽
預會。又迦葉以六罪責之。一聽女人出家。使佛正
法減五百歲。二佛示脊痛。須水不給。三佛告以修
其神足。默然不應。四踐佛僧伽棃。五示諸女人佛
陰藏相。六前結未盡。爾時阿難聞是語已。入金剛
定。破一切煩惱。三明六通。具八解脫。乃於是夜。由
門鑰孔入。迦葉手摩其頂曰。我故為汝令速得道。
汝無恨耳。阿難昇座。眾有三疑。一疑佛還起坐。二
疑他方佛至。三疑阿難成佛。爾時阿難唱言。如是
我聞。三疑頓息。於是從初至末。四十餘年所說法
藏。皆悉結集。無孑遺者。
 繼有三七聖  及餘諸應真  造論釋其義 
 轉次廣宣揚 
<pb n="42"/>
飲光慶喜。結藏流世。既入滅已。商那和修等二十
一聖。相繼弘通。利樂群品。諸聖事實。文煩不錄。略
標其名及傳燈年數耳。一迦葉傳燈四十五年。二
阿難傳燈三十七年。三商那和修傳燈六十二年。
四優波鞠多傳燈六十五年。五提多迦傳燈四十
九年。六彌遮迦傳燈五十五年。七佛䭾難提傳燈
五十五年。八佛馱蜜多傳燈四十八年。九脇尊者
傳燈四十五年。作大毗婆娑論。摧破邪計。扶樹正
宗。更振玄風。十富那夜奢傳燈六十年。十一馬鳴
大士傳燈五十六年。造起信論。重興正法。十二迦
毗摩羅傳燈五十八年。十三龍樹大士傳燈五十
七年。初為梵志。後信佛教。得鼻根淨。入大海中。齅
華嚴經。出來流布。又說大智度論。以釋般若經。十
四迦那提婆傳燈五十一年。十五羅睺羅多傳燈
四十八年。十六僧伽難提傳燈三十九年。十七僧
伽耶舍傳燈六十一年。十八鳩摩羅䭾傳燈三十
四年。十九闍夜多傳燈五十二年。二十婆須槃頭
傳燈四十三年。二十一摩那羅傳燈四十八年。二
十二[鴳-女+隹]勒那傳燈四十四年。二十三師子尊者傳
燈五十年。已上諸聖。皆受佛勑。相繼為祖。弘法利
生。逮乎勒那。謂師子預讖曰。吾滅五十年後。當有
難起。嬰在汝身。至時罽賓國王果滅佛法。至尊者
前曰。師得蘊空不。答已得蘊空。曰離生死不。曰已
離生死。曰既離生死。可施我頭。曰身非我有。何吝
於頭。王即揮劒斷尊者首。白乳涌高數尺。王臂亦
墮。七日而𣧩。此乃佛滅後一千二百八年也。此後
繼有四聖。一名婆舍斯多。二名不如蜜多。三名般
若多羅。四名菩提達摩。如是四聖雖非佛之所記。
而相承傳明。續佛慧命。福利無窮。俱是非常人也。
何以知然。昔達摩始至此方。梁武帝問志公法師
云。是何人耶。對曰。斯乃觀音大士傳佛心印故。自
西而來。又有處云。般若多羅尊者。大勢至菩薩幻
有也（云云）。餘之二聖例可知爾。噫達摩九年面壁。
神光一謁而傳心。自此承而續𦦨者。不可勝數。若
非極聖之示迹。焉能至於此也。如欲委詳歷代諸
聖本末。及正脉傍傳諸師宗派者。請尋傳燈錄。
釋氏會要云。至如來滅後四百年時。健䭾羅國迦
尼色迦王。機務餘暇。每習佛經。日請一僧。入宮說
法。諸師部執不同。王用深疑。問脇尊者曰。何故爾
耶。應曰。如來去世。歲月逾邈。師資異論。各據聞見。
王聞斯語。甚自感傷。乃謂尊者曰。願師具釋三藏。
以決群疑。尊者曰然。王即宣令廣集聖賢。白諸僧
曰。具三明。備六通。內窮三藏。外達五明者住。不在
此位者退。自餘各還住者五百。於是諸聖先造鄔
波弟鑰論。釋素怛覽藏。次造毗奈耶毗婆娑論。釋
毗奈耶藏。後造阿毗達摩毗婆娑論。釋阿毗達摩
藏。凡三百萬頌。九百六十萬言。備釋三藏。莫不窮
其枝葉。究其淺深。大義重明。微言再顯。廣演流布。
後進賴焉。

釋迦如來行迹頌卷上

<sarticle>釋迦如來行蹟頌卷下</sarticle>

浮庵山人　無寄　撰集
 此法行彼土  一千餘許載  東流至震旦 
 後漢明帝時  賷來者是誰  摩藤竺法蘭 
 君臣及士庶  皆信受奉行  因建白馬寺 
 安舍利經像  此土諸塔寺  由茲始興起 
破邪論云。後漢明帝永平三年歲在庚申。上夢金
人。巨身丈六。項有日光。飛行殿前。忻而悅之。詰朝
遍問群臣。此何神耶。通事舍人傅毅曰。臣聞。天竺
有得道者。號曰佛也。殆將其神乎。國子愽士王遵
<pb n="43"/>
曰。周書異起云。昭王時有聖人。出在西方。太史蘇
由曰。一千年後。聲教當被於此。陛下所夢。必當是
耶。帝信為然。即遣中郎蔡諳博士王遵等十八人。
同往西域。求迎佛法。往月支國。遇迦葉摩藤竺法
蘭二梵僧。帶白氎[書-曰+(且-二+人)]釋迦像及舍利。并四十二章
經。白馬䭾之。邀至洛陽。乃永平十年也。帝大悅。翻
四十二章經。遂立精舍。號曰白馬寺。以安邀之。此
土有三寶名。自此為始也。
 是時於此方  道法廣興布  五岳諸道士 
 六百九十人  僉議上疏云  莫信胡神說 
 聖上若信此  華俗盡歸邪  彼我法真偽 
 願須火試之  帝即頷其言  命集白馬寺 
 爾時道士眾  各賷道經來  分置於兩壇 
 威儀甚嚴潔  舍利與經像  別安於道西 
 道眾爇名香  遶壇而泣曰  我道之興替 
 但在於今日  向天陳願志  便縱火焚之 
 道經盡為  梵經完不燒  舍利直上空 
 放五色光明  映蔽白日光  旋環如蓋覆 
 摩藤涌在空  廣現諸神變  出大梵音聲 
 歎佛功德海  又說出家德  諸善中第一 
 帝聞大忻悅  群疑亦皆息  爾時諸大臣 
 尊卑士女等  一千三百人  一時俱出家 
 彼諸道士眾  亦順伏出家 
永平十四年辛未正月一日。五岳諸山道士朝正
之次。相命曰。天子弃我道法。遠求胡教。今因朝集。
可以抗之。表曰。五岳十八山觀太山三洞弟子褚
善信等。死罪上言。臣聞。大上無形無名。無極無上。
虗無自然。大道出於造化之前。上古同遵。百王不
易。今陛下道邁羲皇。德過堯舜。而棄本逐末。求教
西域。所事乃是胡神。所說不參華夏。願恕臣等罪。
聽與試驗。臣等諸山道士。多有徹視遠聽。博通經
典。從元皇已來。大上群錄。大虗符呪。無不綜煉。達
其涯極。或策使鬼神。或入火不燒。或履水不溺。或
白日升天。或隱形不測。至於方術藥餌。無所不能。
願得與其比校。一則聖上意安。二則得辨真偽。三
則大道有歸。四則不亂華俗。臣等若有所負。任聽
元責。如其可勝。乞除虗妄。勑書遣尚書令宋庠。引
入長樂宮。以今月十五日。可集白馬寺。道士等置
三壇。開二十四門。南岳道士褚善信。華岳劉正念。
北岳桓文度。東岳焦得心。中岳呂慧通。霍山天目
五臺白鹿等。十八山道士祁文信等。都合六百九
十人。各賷靈寶真文。大上玉訣。三元符等五百九
卷。置於西壇。茅成子許成子老子等二十七子書。
三百一十五卷。置於中壇。饌食奠祀百神。置於東
壇。以佛舍利經像。置於道西。道士等以沉香為炬。
遶于經而泣曰。臣等上啟大極大道元始天尊眾
仙百靈。今胡亂中夏。人主信邪。正教失蹤。玄風墜
緒。臣等敢置經壇上。以火取驗。欲使開示群心。得
辨真偽。縱火焚經。經從火化。佛經儼存。舍利上空。
放五色光。旋環如蓋。遍覆大眾。摩藤法師涌在空
中。廣現神變。于時天雨寶華。又聞天樂。感動人情。
大眾咸悅。皆遶法蘭。請說法要。法師出大梵音。歎
佛功德。亦令大眾稱揚三寶。說諸法要。止說出家
其福最高。初立佛寺。同梵福量。時有司公楊城候
劉峻。與諸宮人士庶等千餘人出家。及五岳諸山
道士呂慧通等。六百二十八人出家。諸宮嬪御等
二百三十人出家。道士褚善信氣咽而死。其中不
順而嚼舌自死者。五十餘人。於是帝大悅。建寺十
所。七所城外安僧。三所城內安尼。
 自漢至於唐  貝牒多出來  譯之成部袠 
 六千有餘軸 
西晉時。譯經二百六十部。造寺一百八十所。僧尼
三千七百人。東晉時。譯經二百六十部。造寺一千
<pb n="44"/>
七百六十八所。僧尼二萬四千人。
宋時。譯經一百一十部。造寺一千九百一十三所。
僧尼三萬六千人。
齊時。譯經七十二部。造寺二千一十所。僧尼三萬
二千五百人。
梁時。譯經二百三十部。造寺二千八百四十六所。
僧尼八萬二千七百餘人。後梁時。造寺一百八十
所。僧尼三千二百人。
陳時。譯經十一部。造寺一千二百三十二所。僧尼
三萬二千人。
元魏時。譯經四十九部。造寺三萬八百五十所。僧
尼二百萬人。
高齊時。譯經一十四部。造寺四十三所。僧尼闕數
周時。譯經十六部。造寺九百三十一所。
隋時。譯經八十二部。造寺三千九百八十五所。僧
尼二十三萬六千二百人。
自漢永平。至晉永嘉。止有四十二寺。及後魏都洛。
造寺一千餘所。後趙都鄴。造寺八百餘區。此等千
六國。不無譯經建寺僧尼之數。而僭偽故不錄。又
唐及五代。至大宋金闕錄。然盛弘佛教。莫如唐宋
金三朝。雖闕其錄。例上可知矣。大藏音義序云。釋
佛一代經藏。始唱轉法輪經。洎終談大涅槃經。原
始要終。總一百億部。部中卷袟。倍蓰難筭。自金棺
匿曜。一千年後。適有羅漢闓士三藏除饉。並世角
立。二門徒眾互興謗讟。相殺其師。自是厥後。魔外
寔繁。侵損正教。於是沙竭大龍。尋佛遺囑。悉賷經
律。入安宮中。是為海藏也。爾後摩滕法蘭等諸德。
各將西竺龍藏之餘。來翻東震。歷代弘傳。纔四千
四百餘卷。并雜錄傳記。都計六百三十九函。噫。斯
乃佛日餘輝。覺海一滴也。如認纖塵為大地。指一
草作須彌矣。又釋氏會要云。肇自漢明丁卯之歲。
終至于唐開元庚午之年。現流行世大乘三藏。總
六百八十六部。合二千七百六十二卷。小乘三藏。
總三百三十部。合一千七百六十二卷。已上都計
四千五百七卷。
 歷代諸帝王  及與臣僚眾  同心大弘闡 
 國泰亦身安  其有毀謗者  現世便招殃 
 後苦亦應大  悔之何所及 
噫。如上所列歷代諸國王公大臣。譯經造寺。光揚
聖化。普利群生。為若此也。若非受佛教勑弘法大
士。惡能如是哉。其有毀而致殃者。哀哉。爭不止其
小惑。而嬰大苦於長劫。如是等類。多載傳記。不暇
具錄。今當略引一二示之。
魏武初敬重佛教。每引高僧。與共談論。廣設佛像。
種種供養。有司徒崔浩。不信佛教。每與帝言。數加
誹謗。帝以其辯博。故頗信之。向佛稍薄。帝後西征。
至長安。入寺中觀焉。沙門聚會飲酒。入其空。見有
財產弓裘。及牧守富人所寄藏物。帝乃憎之。便下
詔。誅長安沙門。焚破佛像。勑四方。一依長安行事。
如有容隱沙門。皆門誅之。又下詔曰。昔漢後荒信
惑邪偽。以亂天常。由是政教不行。禮義大壞。鬼道
熾盛。視王者之法蔑如也。自此已來。繼代禍亂。天
罰極行。民死略盡。五服之內。鞠為丘墟。千里蕭條。
不見人迹。皆由於此。朕承天緒。屬當窮運之弊。欲
除偽定真。復羲農之政。蕩滌胡神。滅其蹤迹。自今
已後。若有事胡神者。及造其形像泥人銅人者門
誅。皆由漢代劉元真呂伯強之徒。接乞胡之誕言。
用莊老之虗假。附而益之。皆非真實。至使王法廢
而不行。世有非常之人。能行非常之事。非朕孰能
去此歷代之偽物。諸有佛像及胡經者。皆擊破焚
爇。沙門無長幼悉坑之。是歲真君七年三月也。至
十三年二月。發癩而殂。
周武欲毀佛教。有沙門名靜藹者。年德榮盛。道俗
<pb n="45"/>
所歸。聞之曰。既為佛之弟子。豈可見此湮沒。坐此
形骸。晏然自靜。即上表抗之。帝雖納其言。情決已
定。故不用聽。藹遂入南山。石上書偈云。願捨此身
已。速令身自在。隨有利益處。護法救眾生（云云）。自
割身肉。布於石上。引腸掛樹。捧心而卒。又宜州沙
門道積者。次出諫之。不用其言。遂與同志七人。於
彌勒像前不食。禮懺終七日。一時同逝。齊承光二
年春分。帝集沙門詔曰。朕受天命。寧一區宇。世弘
三教。今並廢之。然其儒教文弘政術禮義忠孝。於
世有宜。故須存立。且真佛無相。遙敬表心。而佛經
廣歎。崇建圖塔。壯麗修造。致福極多。此實無情。何
能恩惠。愚人嚮信。傾竭珍財。徒有引費。故須除蕩。
凡是經像皆壞滅之。父母恩重。沙門不敬。悖逆之
甚。並退還家。用崇孝治。朕意如此。諸德如何。于時
沙門上統等五百餘人。並相顧無色。俛首流淚而
已。有慧遠法師。遂出對曰。真佛無相。誠如天旨。但
耳目生靈。賴經聞佛。藉像表真。今若廢之。無以興
敬。帝曰。虗空真佛。咸自知之。未假經像。遠云。漢明
已前。經像未至。此土含生。何故不知虗空真佛。若
不借經教自知有法者。三皇已前。未有文字。人應
自知五常等法。當時之人。何為但識其母。不知其
父。同於禽獸。帝無所答。遠又云。若以形像無情辜
之無福者。國家七廟之像。豈是有情而妄相尊事
乎。帝不答此難。乃云。佛經外國之法。此土不須。故
廢之耳。七廟上代所立。朕亦不以為是。將同廢之。
遠云。若以外國之法非此土所用者。仲尼所說。出
自魯國。秦晉之地。亦應不行。又以七廟為非。將欲
廢之。則是不尊祖考。祖考不尊。則昭穆失序。然則
五經無用。前存儒教。斯言安在。若爾三教同廢。將
何治國。帝曰。魯與秦晉。封疆乃殊。莫非王者一化。
故不類佛經之難。遠云。若以秦晉同遵一化經教
通行者。震旦之與天竺。國界雖異。莫不同在閻浮
四海之內。輪王一化。何不同遵佛經。而今獨廢。帝
又無答。遠云。退僧還家崇孝養者。孔經亦云。立身
行道。以顯父母。即是孝行。何必還家。帝曰。父母恩
重。交資色養。棄親向疎。未成至孝。遠曰。若如來旨。
陛下左右皆有二親。何不放之。乃使長役五年不
見父母。帝曰。朕亦依番上下。得歸侍養。遠曰。佛亦
聽僧冬夏隨緣修道。春秋歸家侍養。故目連乞食
餉母。如來擔棺臨葬。此理大通。不可獨廢。帝乃無
答。遠因抗聲曰。陛下今恃勢力自在。破滅三寶。是
邪見人。阿鼻地獄。不揀貴賤。陛下何得不怖。帝悖
然作色。直視遠曰。但令百姓得樂。朕亦不辭地獄
諸苦。遠曰。陛下以邪法化人。現種苦業。當共陛下
同趣阿鼻。何樂之有。帝亦無答。但云僧等且還。於
是毀諸寺廟。並賜王公。充為第宅。退僧三百萬人。
皆復軍民。還歸編戶。融刮佛像。焚燒經教。三寶福
財。簿錄入宮。帝未盈一月。癘氣內蒸。隱雲陽宮。尋
崩　唐冥報記云。死天元皇帝即位。詔集天下為
俗僧尼。勑令剪髮。留其須。前賜王公諸寺宇等。皆
還取為寺。賜諸沙門住持。又出入宮。三寶財物。命
造形像。各安邀之。一皆如舊。由是大教復行于世
　唐冥報記云。隋開皇八年。京兆杜祈死。三日而
還云。我見閻王。王曰。汝父作何官。答曰。臣父在周
朝為司命上士。王曰。若然錯追汝也。可速放還。又
問。汝識周帝不。曰。我甚識之。王曰。可往看之。有吏
引至一處。門窓椽瓦。並用鐵作。於鐵窓中。見有一
人極瘦。身作鐵色。著鐵枷鎻。祈見已泣曰。大家何
苦如是。答曰。我信衛元崇言。毀於佛教。故受斯苦。
禮曰。大家何不注引衛元崇來。答曰。我尋注之。然
曹司搜求。乃遍三界。而云不見。若其朝來。我暮得
脫。仍云。大隋天子。昔與我共食。倉庫玉帛亦我儲
之。卿今若還。請以此事聞于天子。可為我作大功
<pb n="46"/>
德救之。亦為元崇作福。早來相救。如其不至。解脫
無期。祈還生具說。文帝聞之。出勑天下。人出一錢。
用追福焉。
唐武宗。名炎。會昌五年。用趙歸真劉元正等言。大
毀佛教。詔天下。廢寺院。其上州各留寺一所。上都
下都每街留寺兩所。各留僧三十人。天下所廢寺
院錮像。委[(臣*占)/皿]鐵使鑄錢。其莫鐵像等。鑄為農器。金
銀像等。燒付度支。衣冠士庶所有金銀等像。勑出
後限一月日。如違依禁錮法處分。其天下所毀大
寺四千六百餘所。蘭若四萬。退僧尼為民二十六
萬五百餘人。至六年三月。帝遇一疾。喜怒失常。疾
既篤甚。旬日之間。口不能言。宰臣請見不許。中外
莫知安不。其月二十三日崩。時年三十三。宣宗即
位。改無大中。詔所毀寺宇。如有宿德名僧。復能修
剏住持。遂誅道士劉玄正等十二人。於是邪風忽
息。佛日重光。群盲有賴。帝德彌高。
後周世宗榮。現德元年乙卯。下詔。天下寺院。非勅
額者皆毀之。計三萬三百三十六所。毀像鑄錢。廢
僧四萬二千四百四十。尼八千七百五十六人。帝
不久非常而崩。且彼魏武唐武及周世宗。滅大教
已。尋得非常之疾。不待天年而殂。蹟顯傳記。而無
後世受罪之文。然例周武可知。又如經云。若人犯
五罪者。於此命終。如矛離手。墮阿鼻獄。受無量苦。
千萬億劫無有出期。何謂五。一出佛身血。二毀謗
正法。三破塔壞寺。四殺阿闍黎。五破和合僧。於此
五中。但犯一者亦墮。信斯言也。彼諸暗主。以熾然
惡心。壞破塔寺。融刮佛像。焚燒經典。坑諸沙門。退
僧為民。如是具造五逆。命𣧩之後。不墮阿鼻受大
苦惱。無有是處。嗚呼哀哉。
又有臣僚謗毀。現招殃者非一。天台止觀論補註
引云。周相衛元崇。欲滅佛教。天和二年。上表云。唐
虞之世。無佛圖而國安。齊梁有寺舍而祚滅。但利
民益國。即稱佛心。夫佛者。以大慈為本。終不苦役
黎民。虔恭泥木。請造平迎大寺。容著四海萬姓。不
勸立曲。見伽藍偏安二乘五典。平迎寺者。無間道
俗。罔擇冤親。以城隍為塔寺。即周帝是如來。用郭
邑作僧坊。私夫妻為聖眾。推令德作三綱。遵耆年
為上座。選仁智充執事。求勇略作法師。是則六合
無怨紂之聲。八方有歌周之詠。飛沉安其巢穴。水
陸任其長生。都上一十五事。上表後。身生惡瘡遂
亡。冥報記云。傅奕自武德初。至貞觀十四年。常排
毀佛僧。其年秋暴卒。配入越州地獄中。司徒崔浩
佐魏武。毀滅大教。竟具五刑而死。墮拔舌地獄。珠
琳傳云。東晉大元十九年。道安法師。於襄陽西都。
鑄成丈八無量壽佛像一軀。頗有靈感。周武滅法
時。襄州鎮將孫哲志不信法。先欲毀此金像。邑中
士女哀呼盈路。哲見道俗歎惜。瞋怒彌盛。逼嘖侍
從速令摧碎。先令一百人以繩繫頭。挽牽不動。謂
不用心。杖監事者。更加一百人。牽之不動。又加三
百人。不動如故。復加五百。牽引方倒。聲振地動。人
皆悚慄。哲獨喜踊。即令融毀。揚聲唱言快。事畢還
歸。纔可百步。忽然落馬失音。直視四支不舉。至夜
便卒。眾咸悅。吏部侍郎韓愈諫佛骨疏云。佛如有
靈。能成禍福者。凡有殃咎。宜加臣身。以此奏聞。上
怒甚。將抵以死。給事中崔植洎諸諫官皆上疏論
救。自亦悔責乞罪。乃賜寬容免死。而遠逐潮州。如
是等類。罔知其數。
 法住於世間  一萬二千年  正像各千歲 
 末法一萬年  中分五牢固  各歷五百年 
 機根漸變移  法亦隨減滅  第一解脫牢 
 此時人根利  會正取道易  與佛世無異 
 二名禪定牢  人根稍微劣  久久習禪那 
 乃得三達智  三曰多聞牢  情識漸愚鈍 
<pb n="47"/>
 雖得多聞法  慧擇未能明  四稱塔寺牢 
 人爭起佛廟  處處設道場  修證者萬一 
 五為鬪諍牢  但諍論諸法  未了深密義 
 憍己愌他宗 
宣律師曰。佛之滅度。初千年為正法者。謂會正成
聖。機悟不殊故。第二千年為像法者。依教修學。情
識漸鈍。會理□階。攝淨住持。微通聖旨。然於慧擇。
未甚修明。相似道□。故名像法。第三千年後為末
法者。初基至萬年。定慧道離。但弘世戒。威儀攝護。
相等禪蹤。而心用浮動。全乖正受。故並因之為末
法也。善見婆娑論云。正法千年。像法亦爾。以度女
人故。正法減五百年。若女人能遵八敬。如法行道。
則正法住世。還得千年。又云。佛法住世一萬年。初
五千年出家修道。得三達靈智。後五千年出家修
道。不得三達靈智（云云）。言尼行八敬者。一者比丘
持大戒。比丘尼當從受正法。不得輕慢調戲。二者
比丘持大戒半月已上。比丘尼當禮事之。無亂新
學之意。三者比丘比丘尼不得並居同止。四者自
相檢校。若有邪語。受而不報。聞若不聞。見若不見。
五者自省過惡。不得高聲大語。現其欲態。六者與
比丘但問經律之事。不得共說世間不急之事。七
者若犯法律。當於半月詣眾懺悔。八者比丘尼雖
百年持大戒。當處新受大戒比丘下坐。謙敬作禮。
若比丘尼盡壽能持此八敬法。則正法住世。還得
千年矣。
 最後五百年  亦有修證者  自後至萬年 
 多修無一得 
法華經中。普賢菩薩白佛言。世尊。如來滅後。後五
百歲。濁惡世中。若有四眾。欲修習是法華經。於三
七日中。應一心精進。滿三七日已。我當乘六牙白
象。與無量菩薩。現其人前。而為說法。是人以見我
故。即得三昧及陀羅尼。名為旋陀羅尼。百千萬億
旋陀羅尼（云云）。是知末後五百年中。亦有修證者。
此五百年。即末法之初。妙勝定經云。佛去世後。一
百年時。十萬人出家。九萬人得道。二百年時。十萬
人出家。一萬人得道。乃至五百年時。十萬人出家。
一人得道（云云）。又月藏經云。我末法中。億億眾生
起行修道。未有一得者（云云）。由此觀之。末法之中。
假使多修。而少有現證者。但是種未來之因而已。
 此時所生人  福薄障濃厚  多行不善事 
 死當墮惡道  雖是依教人  其心貪利養 
 曾無一念信  法豈染其神  譬如師子蟲 
 乃自食其肉  法中人亦爾  依之還自破 
七夢經云。師子死經多日。眾獸猶生怖畏。皆不敢
近。多日之後。身中自生其虫。食盡師子肉也。如來
出世。外道歸伏。猶如師子遊行無畏。眾獸潛伏。如
來滅後。所遺教法猶如師子死後之身。多日眾獸
怖畏。不敢復近。喻佛正法。一千七百年內。外道天
魔無能毀壞。多日之後。師子身中生虫。自食師子
肉盡者。喻佛滅後一千七百年後。佛之弟子破戒
惡行。自破佛教也。
 又有天魔王  作佛弟子形  現怪而惑眾 
 毀佛讚魔法  佛法迸其心  棄之如脫屣 
 魔法順於情  從之如渴飲 
楞嚴經云。是十種魔。於末世時。在我法中。出家修
道。自言已成正遍知覺。讚歎婬欲。破佛律儀。又涅
槃經云。末世魔屬。現比丘羅漢等像。混壞正法。非
毀戒律。
 佛滅七千年  人壽止三十  從茲到十歲 
 三灾次第起  飢劫諸穀滅  何處得精味 
 人唯煎骨飲  飢羸多滅亡  病劫非人盛 
 吐毒如猛燄  遇者即殞命  屍通一天下 
 刀劫人多恚  隨執皆成刃  父子互相殘 
<pb n="48"/>
 人氏皆略盡 
瑜伽論云。人壽三十歲時。有飢儉灾。此時人多行
惡。天龍忿責。不降甘雨。精妙飲食不可復得。唯煎
朽骨。共為醼會。若得一粒稻麥粟稗。重若末尼。堅
藏守護。彼諸有情。多無氣力。蹎僵不起。亡沒欲盡。
如是儉灾。經七年七月七日七夜方息。人壽二十
歲時。有疾疫灾。是時人民多行不善。具諸過故。非
人吐毒。疾疫流行。遇輙命𣧩。難可救療。都不聞有
醫藥之名。死立略盡。如是病灾。經七月七日七夜
方息。人壽十歲時。有刀兵灾。爾時有情以業力故。
父子兄弟互相不知。各起猛利殺害之心。隨執草
木瓦石皆成鋒刃。更相殘害。如是刀灾。經七日七
夜方息。無灾過後。此閻浮中。存萬餘人（云云）。婆娑
論云。有能一日一夜持不殺戒。不逢刀兵劫。若以
一阿棃勒果。奉施僧眾。不逢疾疫劫。若以一摶食。
施諸有情。不逢飢饉劫（云云）。今釋尊出世。當人壽
百歲時。自入滅已來。至今大元天曆戊辰之年。二
千二百七十七年矣。更歷四千七百二十三年。人
壽止三十也。所以然者。過百年減一歲。過千年滅
十歲故。
 經像雖存世  無一崇奉者  比丘行俗行 
 聖賢亦不興  爾時像自頺  經盡歸龍宮 
 唯有彌陀法  百年留世間  導諸有緣眾 
 盡生極樂國  是知彌陀佛  悲願最深切 
正像法時。人心純質故。多有聖賢。化作凡形。和光
同塵。彌法利生。至於末法之末。人多謟諛。背正向
邪。無受化者。是以聖賢隱而不現。婆娑論云。佛滅
一萬年後。像自頺落。經歸龍宮。諸比丘眾同於俗
流。但袈裟剃髮而已。又無量壽經云末世。法滅流
入龍宮。特留此經百年在世。接引眾生往生彼國。
已上略示一代起盡大綱。此下粗述勸誡之意。
 咄我等眾生  無始業障濃  晚生濁惡世 
 聞法不生信  雖然亦可快  幸及未墜時 
 人身固難得  作男子亦難  出家最甚難 
 聞法難復難  如今獲四難  此誠非小緣 
言人身難得者。如經云。如人乘舟入於大海失針。
於中覔之不得。後復行舟。忽得其針。得人身難復
甚於此。言丈夫難得者。經云。不可以少善根福德
因緣得男子身。故我釋尊行菩薩道時。值七萬五
十佛。常修梵行。乃離女身。又如此方善妙尼。欲離
女形。二十七生每捨其身布施眾生。乃至供養三
寶。逮最後生。猶未捨女身。而證初果。由是觀之。丈
夫難得。何所疑哉。言出家難得者。眾生多劫輪迴
六趣。備受諸苦。良由無始貪愛所縛。貪愛之本。乃
是妻子。若無妻子。煩惱則除。可易出世矣。昔齊高
氏見負炭兵。形容憔悴。憫其辛苦。勸令出家。唯有
一人樂去。齊王歎曰。人皆有恩愛眷屬。故未能脫
去也。且如早出家者。尚退還為俗業者多矣。出家
為難。理可知也。言聞法難者。經云。如一眼龜潛於
海底。過一百年。涌出水面。意值浮木。欲轉其報。而
木西浮。龜或東出。南浮北出。如是相差未適遇。則
復沉海底。又過百年。出海亦爾。如是展轉至無數
劫。聞佛法難。倍過於彼。噫。如上所引四難。則難中
之難。而今我等既獲免之。踵乎釋門。實為萬幸。宜
各發勇猛心。護浮囊。越大海。登彼岸。莫作寶山空
手之悔爾。
 勸諸新學輩  應生忻慶心  又念無常身 
 猶如石火光  井枯魚少水  象逼鼠侵藤 
 念念命隨減  嚊吸安容保  時時慎三業 
 莫與惡相交  歸依三寶戒  五戒與八戒 
 十重六八輕  乃至八萬戒  雖未具堅持 
 但可日誦念 
出曜經云。是日已過。命則減少。如少水魚。斯有何
<pb n="49"/>
樂（云云）。井譬人身。水譬日。魚猶人命。枯與少譬無
常也。又賓度盧為優陀迎王說法經云。昔日有人。
行在曠野。逢大惡象。狂懼無依。見一丘井。即尋樹
根。入藏井上。有上白黑二鼠。牙齧樹根。此井四邊
有四毒蛇。欲螫其人。而此井下有三毒龍。旁畏四
蛇。下畏三龍。所攀之樹。其根搖動。其上有蜜。三兩
之滴。墮其口中。于時樹動。敲壞蜂窠。眾蜂飛散。𠯗
螫其人。野火復起。來燒其樹。大王當知。彼人苦惱
不可稱計。得味甚少。苦患甚多。野喻生死。人喻凡
夫。象喻無常。井喻人身。根喻人命。白黑二鼠喻於
晝夜。齧樹根者喻念念減。四蛇喻四大。蜜喻五欲。
蜂喻惡覺。火喻老邁。三龍喻三惡道。言三業者。身
口意也。一切罪善無非三業所造。謂身殺盜淫。口
妄綺兩惡。意貪瞋癡也。縱三業則十惡。慎三業則
十善。惡則三塗苦報。善則人天樂報。亦是出世成
佛之因。言三歸者。歸依十方三世一切常住佛法
僧三寶也。三寶有三種。謂同體別體住持等也。同
體者。謂於一真如上。說為三也。一者真如是覺性
名佛寶。二者真如有軌持義名法寶。三者真如有
和合義名僧寶。別體者。小乘則說丈六金身是佛
寶。四諦十二因緣生空是法寶。四果緣覺是僧寶。
大乘則說三身如來是佛寶。二空教是法寶。三賢
十聖是僧寶。住持者。金木塑[書-曰+(且-二+人)]是佛寶。三藏文句
是法寶。剃髮染衣是僧寶。然其本是一。若凡夫發
心歸依者。無如別體三寶。何謂。若歸佛時。應念法
報應三身。一體無別。是大慈父。能拔眾見一切苦
惱。與無量樂。歸法時。應念經律論三藏。大小無差。
是好良藥。能療眾生三惑之病。證涅槃樂。歸僧時。
應念聖賢凡三類。高下無間。是大福田。能去眾生
貧窮困苦。與諸福樂。言聖賢凡者。若大乘。則自等
覺降初地名聖。向行住名賢。十信及五品名凡。若
小乘。則支佛及四果為聖。七方便為賢。亦名為凡
也。大方便經云。三寶為所歸者。以救護為義。譬如
有人有罪於王。投向異國。以求救護。異國王言。汝
來無畏。莫出我境。莫違我教。必相救護。若誠心三
寶。更無異向。不違佛教。魔王邪惡無如之何。又折
伏羅漢經云。昔忉利天子壽命垂盡。五衰相現。觀
壽終後。墮猪胎中。愁悶不樂。有天告之。佛能脫卿
之罪。即到佛所。作禮未問。佛告天子。一切萬物皆
歸無常。汝素所知。何得憂愁。天具白佛。佛言。欲離
豚身。當誦三歸。即從佛教。晨夜自歸。七日壽盡。下
生維耶離國。作長者子。在母胞胎。日三自歸。始生
墮地。亦跪自歸。舉家深怪。謂之熒惑。意欲殺之。唯
父有識曰。此兒者非凡流也。世人百歲。尚未曉自
歸三尊。況初墮地而能稱南無佛耶。好視養之。兒
年七歲。告父母曰。我欲供養佛僧。父母異而諾之。
營辦供具。佛及眾僧來應兒供。而為說法。兒及父
母皆得阿惟越致（云云）。
言五戒者。一不殺。二不盜。三不邪婬。四不妄語。五
不飲酒也。言八戒者。前五如上。更加三。謂一過中
不食。二不著華鬘瓔珞。不坐高廣大牀。三不自作
歌舞伎樂。故往觀聽也。言十重者。一殺。二盜。三不
淨。四妄語。五酤酒。六說他過。七自讚。八貪。九恚。十
謗三寶也。言四十八輕者。一見和尚阿闍棃乃至
同行。應起迎禮如法供養。二不得故飲酒。亦教人
飲。三不得食一切肉。四不食五辛。五見犯戒者教
令懺悔。六見大乘法師自遠方來。迎請供養。三時
說法。七有講法處。悉往聽受。八見諸病人。常應供
養。如佛無異。九不得心背大乘受持二乘。十不得
畜刀杖弓箭等鬪戰殺生之具。如是十戒應當學。
復次一不得為利故入軍陣中往來。二不得販賣
良人奴婢六畜市易棺材盛屍之器。三不得謗他
善人乃至國王大臣言犯逆重。四不得放火焚燒
<pb n="50"/>
山澤。五佛弟子乃至一切怨親。應教受持大乘經
律。令發菩提心。六先學大乘。見新學菩薩來求經
律。應如法說。七不得親近國王大臣。恃作威勢。橫
取錢物。八日夜六時受菩薩戒。若不能解戒律因
緣。不得為人作師授戒。九見持戒比丘。不得欺謗。
十常行放生。見殺生人。方便救護。若父母兄弟死
亡之日。應請法師講菩薩戒經。福資亡者。如是十
戒應當學。復次一若人殺我父母兄弟。不得加報。
二不得自恃聰明豪富。而不諮受先學法師經律。
三自解經律。有新學菩薩來問。不得以輕慢惡心
而不好答。四不得置佛經律。反學邪見外道俗典
障道因緣。五為說法主乃至僧坊主。善守三寶物。
莫無度用。六先在僧坊中住。乃至大眾中住。有客
菩薩比丘來。應起迎來送去種種供養。又若檀越
來諸眾僧。僧坊主應先差送客僧。七不得受別請
利養入己。八若請僧求願之時。當次第請。不得別
請。九不得為利故販賣男女色。自手作食。自磨自
舂。占相吉凶。一切呪術工巧等。十不得為白衣通
致男女交會之事。如是十戒應當學。復次一若見
外道一切惡人。賣佛菩薩形像。及賣經律。當教化
取物贖之。二不得以輕秤小㪷誑人取物。又不得
長養猫狸猪狗。三不得觀男女等鬪及軍陣兵將
等鬪。亦不得聽琴瑟箜篌技樂之聲。又不得樗捕
圍棊六博等戲。乃至爪鏡楊枝而作卜筮。諸惡技
術。四護持禁戒。日夜六時。讀誦是戒。猶如金剛。如
護浮囊。自知我是未成之佛。五孝順父母師僧三
寶。又願得好師善友。教我大乘。使我開解。如法修
行。念念不去心。六持佛禁戒。作是願言。寧以此身。
投熾然猛火大坑刀山。終不毀犯諸佛經律。與諸
女人。作不淨行。寧以鐵綱。千重周帀纏身。終不以
破戒之身。受信心檀越一切衣服。寧吞熱鐵。經百
千劫。終不以破戒之口。受信心檀越百味飲食。乃
至願一切眾生悉得成佛。七常應春秋頭陀。冬夏
坐禪。楊枝。澡豆。三衣。瓶鉢。坐具。錫杖。香爐。漉水囊。
手巾。刀子。火鐆。鑷子。繩牀。經。律。佛像。菩薩像。此十
八物。常隨其身。若頭陀坐禪時。莫入難處。謂惡王
土地。草木深䆳。師子虎狼。水火風難。劫賊毒蛇等。
八應如法次第坐。不問老少貴賤。先受戒者前坐。
後受戒者後坐。九常應教化一切眾生。建立僧坊
佛塔。一切行道之處。又若疾病。國難賊難。父母兄
弟死亡之日。一切齋會。乃至水火難。羅剎難。杻械
枷鎻繫縛其身。多婬多瞋多癡。皆應讀誦說此經
律。如是九戒應當學。復次一與人授戒時。不得揀
擇一切國王大臣比丘比丘尼信男信女婬男淫
女無根二根。乃至一切鬼畜。但解法師語者。盡得
受戒。唯除七遮七逆者。又出家者。不得禮拜國王
父母六親。二不得為名聞利養故。詐現解一切經
律。故與人授戒。三不得於未受菩薩戒者前。外道
邪見人前。說此大戒。唯除國王。四若受正戒。故毀
犯者。不得受檀越供養。亦不得行國王土地飲國
王水。何者。此人法中大賊。畜生無異。木頭無異故。
五受持大乘經律。剝皮刺血折骨書寫。乃至木皮
紙絹竹帛亦得。常以七寶香華。如法供養。六見一
切眾生唱言。汝等盡應受三歸十戒。乃至見牛馬
猪羊一切畜生。心念口言。汝是畜生發菩提心。七
常行教化。入檀越家。不得立為白衣說法。應置高
座上坐說法。諸人下坐聽受。八不得故作破法者。
不聽我四部弟子出家行道。亦不聽造建形像佛
塔經律。九不得為名聞故。於國王百官前說佛法
戒。橫與犯戒者作繫縛事。若聞外道惡人誹謗佛
戒。如以三百矛刾心。寧自入地獄百劫。不聞一惡
言破佛戒之聲。如是九戒應當學（云云）。已上十重
及四十八輕。出梵網經。又有菩薩四百戒。苾蒭二
<pb n="51"/>
百五十戒。比丘尼五百戒。三千威儀戒。八萬細行
戒。如是眾戒。三聚為總。所謂一者攝律儀戒。謂惡
無不離。二者攝善法戒。謂善無不積。三者攝眾生
戒。謂生無不度也。此等諸戒。初心凡夫難可具持。
況今持戒堅固已過七百八十有餘年矣。以故時
濁根劣。障濃信薄。持戒勢難。雖未具持。但誦亦可。
抑又唯持三歸五戒。盡壽不破則大佳。不然七日
乃至一日亦得。何者。如觀無量壽經云。若一日一
夜持沙彌戒。命終即往極樂世界中品中生。又如
上所引忉利天子。七日誦三自歸。轉劣獲勝故也。
所言戒者。禁也勒也。謂禁情欲。如猴帶鎖。勒身口。
如馬著轡。智度論云。大惡病中。戒為良藥。大怖畏
中。戒為守護。死暗冥中。戒為明燈。三惡道中。戒為
橋梁。五怖海中。戒為大船。又華嚴經云。如人欲成
家宅。先整其基。菩薩亦爾。欲修萬行。先淨尸羅。薩
波多論云。初受戒人。與佛齊等。有經云。受戒之人。
於六道中。隨所生處。皆輒為王。又云。坐受立破。猶
勝不受。是以戒之功德不可具陳。廣如梵網楞嚴
等經。及諸毗奈耶中說。若欲委知。請尋詳之。
 布施及安忍  精進修禪智  讀誦書經論 
 禮念佛菩薩  或修營佛廟  或造建僧坊 
 或塑[書-曰+(且-二+人)]聖形  或修古經像  或歌詠三寶 
 或掃塔獻華  或燒香然燈  或作樂供養 
 或奉養師親  或行世仁義  或敬老慈幼 
 或悲諸有情  或隨喜他善  或謙心軟語 
 隨宜但行一  亦當成佛道 
言布施者。梵云檀。有三種。謂身命財法也。所言身
命施者。頭目手足。除得忍菩薩。餘所不能。故身子
至第六心而退也。言財施者。奴婢象馬及諸珍寶
等。此則不在多少。但隨分盡情耳。故貪女施兩錢。
現作王妃。老母施臭米汁。即生天上。有云。捨身猶
屬財施。言法施者。若從諸佛及善知識。聞說世間
出世間善法。若從經論中聞。以清淨心。為人演說。
皆名法施。若以財施比法施。則千萬億分不及其
一。故金剛經云。若人一日三捨恒河沙等身布施。
如是經無量劫。以身布施。若人持此經。乃至一句
為人演說。其福勝彼。言安忍者。梵云羼提。謂內心
能安忍外所辱境也。忍有二種。謂生與法。生謂外
人瞋罵打害等。法是寒熱風雨飢渴老病等。於此
二境。心安不動。如富樓那修思。若有來罵者。喜不
加拳。若遇拳之者。喜不加杖未。若遇杖之者。喜不
加刀刃。若遇刀害者。自念我欲早離五陰毒身。賴
有善友。斷我苦本。可不珍重。如是操心。則非但斷
怨。福智彌高矣。故永嘉云。觀惡言是功德。此則成
吾善知識（云云）。
言精進者。梵云毗離耶。謂勤行善法。不自放逸也。
精進有二種。一身。二心。謂塑[書-曰+(且-二+人)]聖容。書寫經典。禮
誦講說。修諸善法。無有休息。是為身精進。勤行善
道禪定智慧。心心相續。無有間斷。是為心精進也。
由此毗離一度力故。五度方圓矣。如釋尊行因之
時。七日翅足。功超彌勒。良由於此。故經云。未有一
法從懈怠中生（云云）。
言禪者梵語。具云禪那。此云思惟脩。禪有二種。謂
世與出世。言世間禪者。謂根本四禪四無量心四
無色定。即是凡夫所行禪也。出世間禪者。謂六妙
門十六特勝通明。乃至三明六通。此則二乘共禪。
如首楞嚴等百八三昧。諸佛不動等百二十三昧。
是則諸佛菩薩所修禪也。不與凡夫二乘共也。夫
禪之所以為功用者。靜諸雜慮。制心一處。見性成
佛爾。三世諸佛一切菩薩。莫不皆從此門而入。故
先德云。縱經萬歲修諸散善。不如一食頃安心靜
慮（云云）。抑若論其邪正及修觀方便者。似乎文煩。
故不錄示。若要詳之。請覽天台摩訶止觀論。於中
<pb n="52"/>
廣說禪門脩行之相。揀邪正。曉偏圓。坥然明白。如
指諸掌。
言智慧者。梵云般若。謂照了一切諸法皆不可得。
而能通達一切無礙。智慧有三。一者求聲聞智。謂
從初四念處。因觀四諦。乃至證無生智。二者求緣
覺智。謂觀十二因緣。覺悟無生。三者求佛道智。謂
菩薩從初發心已來。勤行六度。破魔斷結。終成正
覺。乃至入於無餘涅槃。若菩薩以清淨心。修此三
種智慧故。名為般若。金剛經云。一切諸佛及諸佛
阿耨菩提法。皆從此經出。故云般若為諸佛之母。
又此般若生佛共有。但由迷悟。且分高下。苟知斯
理而研心。則即顯本有平等大慧。是則寧有生佛
之異乎。故淨名云。平等真法界。佛不度眾生。有云。
若菩薩不聞般若。則去佛道遠。雖在凡夫。學般若
者。則得名為來成之佛。夫菩薩萬行。不出六度。於
此六度。般若為總。苟修般若。已具行於六度萬行。
佛言。若說六度功德因緣。窮劫不盡（云云）。
言讀誦經論者。一代教中。有經律論三藏。於中亦
有大乘小乘顯教密教也。佛境本無二三大小差
別。隨順群機。故茲爾耳。且如來出世大意。欲令眾
生皆入大乘。而有小機。不能預大。為此自說三乘。
使得小益。漸引入大。故法華經云。入大乘為本。以
故說是經。惟諸行者當知此義。在經若論。莫揀大
小。隨其所堪。皆應受持。嗚呼。今之學大乘者。但見
般若方等部內融通之語。及與歎大斥小之文。未
深如來逗機設教微密之旨。竪大慢幢。非訶小乘。
稍似不通。何者。方等部內歎大斥小者。諸二乘人
取小為足。不能迴轉。如來將欲令其耻小。故斥之。
令其慕大。故次之。令其入大。故次說般若。融通淘
汰。如是節節點檢警䇿。引入一乘。當知彈斥但被
當機。非關後世初心凡夫。若此小法無益於物。佛
滅度後。迦葉阿難經集之次。何不遺捨。而收集之。
合置一藏耶。抑如佛世當機。尚有利鈍。利者頓入
於大。鈍則由小入大。由是之故。教存大小。況今末
代稟教行人。寧無優劣。是以優其樂大。劣則從小。
各有所宜。理無防礙。何用非之。且小乘之所以為
過者。但著小忘大而已。苟迴心而向大。則何過之
有。如長者誨兒以半字。必有由也。果如彼之所訶。
行不由往。直行大道。莫幸如也。然若普天之民。純
是君子。誠可爾也。若雜野人。豈其然乎。何者。若使
野人行於大道。猶驅麋鹿遊於城市故也。由是機
教相差。益安在乎。或復有人引經云。唯誦不解。則
為謗法。如役虗碓。竟無所益。如此局說。何足為信。
夫人有愚智。智人取義。愚者守文。雖是智人。苟不
用心推求。未能達於深理。謂但誦文亦勝故懶尋
其玄義。是以如來別誡此人。故曰云云。非是通誡
癡冥之者。如此癡人尚不能知丁一之字。況云曉
了玄微之趣。是人難教迴心向道。雖迴向道。讀誦
亦難。是以但誦亦自為善。大聖必喜。寧加歎美。奚
敢責之令其失意。若通誡者。是人於法永無緣分。
長流惡趣。無有出期。然則孰謂如來是正遍知。興
平等慈。以大方便。普導群盲者也。此等癡人亦有
可責之時。謂雖未了其義。若讀誦熏心。月積年深。
則功熟意通。妄謂發真。即生取著。滯而不轉。應當
此節方可警之勸令進趣。不可非時責之誡之令
生退屈。是人現世功雖未成。善萌已作。必漸滋長。
後世應為聰慧之人。今之智者。亦應夙世唯誦愚
人。此語非從臆說。布在經論可見。若以不解為罪
者。如陀羅尼。義不可識。何但誦而罪滅福生耶。又
傳記中。有尋行數字而發慧者。至於雉子。粗聞而
轉為法師。蚖蛇蚌蛤蒙熏而脫報。如是之類。亦能
曉其旨趣乎。凡修道者。當知此意。莫論教之大小。
人之貴賤。若男若女。在家出家。若老若幼。若智若
<pb n="53"/>
愚。若解不解。若精未精。若多若少。若長若短。但隨
分讀誦。則功不唐捐矣。功成早晚。由人勤怠耳。又
復為人師者。若不隨懷樂而噵之。則奚以異於將
其方本逗圓孔耶。是謂盲跛師徒。二俱墮落也。讀
誦自利也。解說書寫利他也。二利兼修。乃名菩薩。
又五種行中。解說書寫功德無勝。學者知之。
言念佛菩薩者。十方三世諸佛菩薩。其數無量。名
亦不同。若總念者。境寬心散。三昧難成。應隨有緣
一佛一菩薩。專心禮念。則感應易成。即見真身。聞
法悟道。普見十方無量諸佛一切菩薩海會圍遶。
若於現世。未得親覩。後世隨意必生其處。親承供
養矣。故淨土論云。一佛功德與一切佛功德無異。
以同一法性故。是以念一佛時。即是念一切佛也。
（云云）云何得知有緣者。謂若從善友聞。若從經中
見。隨所見聞。即附信心者。是大抵眾生多障故。修
諸道業。而中廢頗多。唯念佛者。萬不漏一。譬如世
間薄德之人。借王力。則在在所往。無𣣋犯者。所須
無乏。身心無畏。念佛者亦爾。由佛攝故。天魔外道
不能惱亂。障滅智增。世世所生。常在佛前。故五停
心法云。多障眾生修念佛觀。又經云。靜心念佛。五
體投地。則成天業。散心稱念。低頭舉手。則成人業。
自是不復墮三惡道。常生人天。受勝妙樂。最後遇
佛。證得妙果。言修營佛廟造建僧坊者。安佛舍利
及聖形像之所。謂之佛廟。眾僧經行坐臥之處。謂
之僧坊。若人敬重三寶。若新造立若修故。所獲功
德不可限量。毗波沙論云。比丘經營精舍有五事。
一為報佛恩故。二長養佛法故。三為滅凡劣眾自
貴高故。四為將來弟子折伏憍豪故。五為發起將
來福業故。賢愚經云。須達長者最少女子。端正無
比。為國王婦。後乃懷姙。生卵一枚。尋即開敷。生十
男子。形㒵端正。勇壯非凡。長者異之。將詣佛所。佛
為說法。母及十子證阿羅漢。阿難問彼宿因。佛告
阿難。過去毗波尸佛滅後。分而舍利起無量塔。中
有一塔。將欲崩壞。有一老母。而修治之。有十年少。
因行遇見。即共修治。從是已來。不隨惡道。天上人
中。恒與俱生。受福快樂。今遭我故。出家得道。又百
緣經云。過去維衛佛滅後。末法之中。有一人。行見
佛塔小有破落。和泥補之。并買金薄而以塗之。從
是已後。不墮惡道。天上人中。身常金色。最後生於
迦羅衛城一長者家。身亦金色。世所希有。身光所
照。皆作金色。年漸長大。求佛出家。得阿羅漢。又法
句喻經云。佛在世時。有一羅漢。持佛髮爪。至罽賓
國南山中起塔。常有五百羅漢。晨夕遶禮。于時山
中有五百彌猴。見僧遶塔。即共負石學僧作塔。遶
之禮拜。時因天雨。山川暴張。眾猿一時沒水而死。
生忉利天。尋詣佛所。聞佛說法。五百天子一時皆
得須陀洹道（云云）。且此所引一二之緣。乃是少分
結緣之者。如此微緣。感報尚爾。奚況始發善心。全
辦經營者乎。又彼眾猿學僧戲作。轉報證道。尤可
悚然。況復為人誠心施作。所獲功德曷勝言哉。
言塑[書-曰+(且-二+人)]聖形者。夫真佛無形。而假立形像。歸依求
願。似如顛倒。然取相凡夫不可向空興敬。故須借
像表真。如祈雨者作草龍而禱之。則真龍降霔。建
假像而敬之。則真佛垂應。安用以真假為分別乎。
如優陀迎王經說。世尊升忉利天。優陀迎。王心懷
渴仰。雕栴檀造其像而供養之。世尊降來。像起出
門。祇迎真身。讓云。我當不久入滅。像自久住於世。
福利一切。吾敢及仁像。即果其言而先入門。佛因
為說造像功德。乃云。若人造佛形像。功德無量。世
世所生。不墮惡道。常生人天。受福快樂。身恒金色。
眼目清淨。面㒵端正。諸相具足。若生人中。常生帝
王大臣長者賢善之家豪尊富貴。若作帝王。王中
特尊。若作輪王。王四天下。若生天上。天中最勝。乃
<pb n="54"/>
至得作六欲天王。於六天中。最為第一。若生梵天。
常為諸梵之所尊敬。最後得生無量壽國。於諸菩
薩亦為第一。又云。若人臨𣧩語人造像。乃至大如
⿴麥廣麥。是人能除八十億劫生死之罪。又有經云。修
故勝於新成（云云）。是以昔有貧女。補小缺面。世世
面為金色。富樂自在。於末後生。遇佛證果。又有長
者。治一破指。生生指放燈光。屍寶常隨。無所乏短。
終值於佛。出家得道。噫。如是所作甚小。而獲益之
大者。盖投種於無上良田之然也。古所云。春種一
粒穀。秋收萬顆子。斯之謂歟。
言歌詠三寶者。經云。娑婆眾生耳根利故。以音聲
為佛事。是以歌詠之時。非但自心益生虔敬。亦令
幽顯一切視聽生歡喜心。增發道意。自他兼利。功
莫大也。
言掃塔功德者。菩薩本行經云。過去定光佛滅後。
正法末時。有一貧人。賣薪自濟。向澤採薪。遙見澤
中有一塔寺。即至其所。瞻覩作禮。唯見鳥獸止宿
之處。草木荊棘不淨滿中。絕無人迹。無供養者。貧
人見之。心用愴然。而不曉知如來神德。但以歡喜。
誅伐草木。掃除不淨。作禮而去。以是因緣。命𣧩之
後。生光音天。受樂無量。盡其天壽。而復百反作轉
輪王。王四天下。輪王福盡。常為國王大姓長者。財
富無量。容貌端正。見者愛敬。若欲行時。道路自淨。
虗空之中。雨散眾華。如是受報。經九十劫。最後身
值釋迦如來。出家得道。今婆多竭利尊者是。又阿
含經云。若人掃滿閻浮提地。不如掃佛塔一牛臥
地。有云。命𣧩直往安樂世界（云云）。
言獻華功德者。百緣經云。過去維衛佛遺法之中。
有一人。行到塔上。見有萎華塵土污坌。即取拂塵。
還用供養。以是因緣。九十一劫不墮惡道。常生人
天。身體柔軟。顏色鮮澤。財富無量。有大威德。終值
釋尊。出家得道。今威德比丘是。拂塵古華而供養
者。所感若斯。何況特造而供者。其福莫論。
言燒香功德者。百緣經云。過去毗婆尸佛滅後。遺
法之中。有一人。入佛塔中。以栴檀香燒之。供佛舍
利。以是因緣。九十一劫生人天中。容貌端正。身諸
毛孔。出栴檀香。終乃值佛。得阿羅漢果。今栴檀香
比丘是。
言然燈功德者。賢愚經云。舍衛國中。有一女人。名
曰難陀。貧窮孤獨。乞丐自活。見諸國王大臣爭供
養佛。心自念言。我宿何罪。生處貧賤。雖遭福田。無
有種子。後報可知。感傷自愽。尋欲設供。竟日乞求。
唯得二錢。持詣油家。將用買油。足成一燈。持向祇
桓。佛前然之。因發誓願。今我來世得智慧燈。滅一
切暗。作是願已。禮佛而去。以重心故。於眾燈中。明
好獨朗。至曉天明。目連當欲滅之。盡力不能。佛見
語言。此是發大心人所施之燈。非汝聲聞所能傾
動。正使汝注四大海水。及以毗嵐猛風。亦不能滅。
至曉。難陀來詣佛所。佛與授記。汝於來世。過二阿
僧祇劫。當得作佛。號燈光王。十號具足。難陀歡喜。
出家為尼。為眾所仰。又譬喻經云。阿那律尊者。過
去身為劫賊。入佛塔中。欲盜物時。塔中像前然燈
欲滅。以箭正明。見像嚴麗毛竪。自念。他人尚能捨
物求福。我云何盜。便捨而去。以此九十一劫恒生
善處。漸捨諸惡。福祐日增。終得值佛。出家證果。天
眼第一。能見三千大千世界。如觀掌中菴摩勒果。
大論云。但施燈燭。生六天中。身常光明。
言作樂供養者。百緣經云。迦毗衛城中。有一長者。
其家巨富。財寶無量。其婦懷妊。十月滿足。生一肉
端。謂為非祥。便往問佛。佛語長者。但好養育。長者
聞已。歡喜而退。到七日頭。肉端開敷。有百童子。端
正殊妙。年漸長大。兄弟百人。投佛出家。一時俱得
阿羅漢果。大眾見已。問佛宿因。佛言。過去毗婆尸
<pb n="55"/>
佛滅後。有王起塔。安佛舍利而供養之。時有同邑
一百餘人。作諸伎樂。供養彼塔。以此因緣。九十一
劫得生人天。受福快樂。今值於我。出家證果。
言奉養師親者。世間深恩。無過父母。出世大恩。莫
先師長。故佛言。無佛世時孝父母。則等供佛福。又
墮藍本經略要云。若人為求福。常行於布施。金鉢
盛銀粟。銀鉢盛金粟。金鼎具百味。寶牀敷臥具。象
馬及車乘。眾寶以莊嚴。如是等物數。各八萬四千。
以用布施人。所獲福無量。不如以一食。施一求道
人。飰百求道人。不如一初果。飰百初果人。不如一
二果。飰百二果人。不如一三果飰。百三果人。不如
一四果。飰百四果人。不如孝父母。又彌勒菩薩勸
孝偈云。堂上有佛二尊。懊惱世人未識。不用金彩
粧成。非是檀香雕刻。祇看現世爺娘。便是釋迦彌
勒。若能供養得他。何用別作功德。乃至云。在生甘
旨無虧。死後不須追憶。君能如是用心。天地龍神
佑翼。又報恩經云。父母者三界最勝福田。又毗奈
耶云。佛聽比丘盡心盡壽供養父母。不然則得重
罪。又云。佛聽縱極破戒。應供養父母及親教師軌
範師病人等。又云。出家人若供養父母者於三衣
外自餘物。或從施主乞。或從僧得利或僧所常食
之分。減半供給。若常乞食。亦與己所滿腹食肉。聽
取其半濟其父母。又不思議光經云。若以種種飲
食及諸珍寶。種種供養。非報父母恩。若能引噵。令
向正法。乃名報恩。又慈悲懺經云。師長之恩。過於
父母。何者。父母雖愛其子。不能令出三界樊籠。師
長教之以善。令離三有趣向菩提故爾。傳曰。昔有
三州之人早失其父者。以一無子老人共為父。至
誠奉孝。現感天神之祐。五郡之人喪其母者。以一
無子老婆共為母。盡心終孝。現蒙國君之賞職。噫。
以他人假為父母而事之。其驗也若此。奚況於己
受生父母。承順孝養。其福可勝言哉。又有抱竹而
泣。雪裏笋生。敲氷而哭。水上魚踊。此亦孝誠之至
也。由此觀之。師與親不可遺也。
言行世仁義者。夫仁義乃諸善之本。三王五帝之
道。不踰於此。孔孟之得聖賢名。亦由此而已矣。世
道稱五常。出世法名五戒。名異義同。故知人王法
王之道。俱不越仁義也。
言敬老慈幼者。亦仁義而已。可以意得。謂敬則義。
慈是仁也。故仲尼曰。老吾老。以及人之老。幼吾幼。
以及人之幼。是則天下可運於掌。至於內教亦然。
敬事先德而受教。慈育後生而誨進。如是相傳不
已。則普天之民。可以為道矣。大論云。昔有鳥名迦
頻闍羅。有二親友。一者大象。二者彌猴。共在畢䟦
羅樹住。自相問言。我等不知誰應為大。象言。我昔
見此樹。在我腹下。以此推之。我應為大。彌猴言。我
曾蹲地。手捉樹頭。我應為長。鳥言。我於畢跋羅林
中。食此樹果。子隨糞出。此樹得生。我應最大。鳥復
說言。先生宿舊。禮應供養。即時大象背負彌猴。鳥
在猴上。周遊而行。一切禽獸見而問之。何以如此。
答云。恭敬長老故也。禽獸受化。皆行禮敬。不侵民
田。不害物命。國人亦效。皆行禮敬。自古及今。化流
萬世。國土大平（云云）。於戲。其在鳥獸。敬長遵禮。況
居人數。可得心行縱逸乎。外書曰。正己而天下正。
斯之謂歟。
言悲諸有情者。菩薩萬行。悲心為始。故華嚴經云。
因於眾生而起大悲。因於大悲生菩提心。因菩提
心成等正覺。又墮藍本經云。若人飰百辟支佛。不
如飰一佛。飰百佛不如有人作佛塔。若復有人。但
能發心歸命三寶。勝上眾善。又上所列布施等善。
不如有人受持五戒。持戒不如慈心憫傷眾生蠕
動之類。諸經雜要云。若人捨阿僧祇身。供養十方
諸佛菩薩聲聞。不如有人施畜生一口飲食。乃至
<pb n="56"/>
施與螘等悲田。其福最勝。如舍利弗。以一飰上佛。
佛迴施狗。而問舍利弗。汝以飰施我。我以施狗。誰
得福多。舍利弗言。佛施狗得福多。又寶積經云。妙
莊嚴忍世界眾生。悉皆具足一切安樂。若有眾生。
於彼國土。億百千歲。修諸梵行。不如此娑婆世界
一彈指頃。於諸眾生起慈悲心。所獲功德。倍過於
彼。又優婆塞戒經云。若或田倉多有鼠⿱少隹。犯暴穀
米。但作是念。如是鼠⿱少隹。因我得活。念已歡喜。無觸
惱想。當知是人得無量福（云云）。凡求佛道者。應當
如是學。
言隨喜他善者。一切眾生。無始劫來。繫於六趣輪
中。受無量苦。未得解脫者。但由嫉妬心強。破障他
善故也。雖或作善。欲勝他故。人我執心熾然不息。
遠解脫期。若能隨喜他善。則滅嫉妬障。成柔順忍。
易免苦輪矣。大品經云。一毛破為百分。滴取大千
海水。可知其數。隨喜之福不可知數。又諸經要集
云。若有貧窮薄福人。絕無塵許可施物。見他行施
心生喜。其福與施等無異（云云）。智者應急改往脩
來耳。
言謙心者。除慢病之妙藥也。而此慢心。法中大障。
譬如世間之輪。不能到於高山之上。法輪亦爾。不
得轉於我慢高山。是故學佛者。應先折慢。上敬三
寶。中恭尊長。下順凡庸。是則可為善人歟。是以不
輕菩薩。常禮一切。云不輕汝。普賢大士亦云。我於
一切眾生。種種承事。種種供養。如敬父母。如奉師
長。乃至如來等無有異。又近世法華法師。道行清
灑。為眾所敬。若行之時。但視地而行。見有微蟲當
路。即自念言。焉知此佛子先我而得道。便避而行。
學者可不思齊。
言軟語者。悅可眾心之先務者也。夫世間之人。三
業造罪。口過為重。口四惡中。惡言最甚。何者。非獨
自心起嗔。亦令對者懷恨。因作怨根。漸漸增長。從
劫至劫。互相殘害。永無了期。爭似與人語時。當出
軟音。或教以善令其歡喜。乃至於一切畜生。不得
加其惡言。彼雖未了人之所言。而怒相現前。令彼
畜生見而驚怖。是以不無罪業。業若成則報必不
虗。而自當之。如護口經說。昔三藏比丘以一惡言
故。報為百頭魚。殃及其母。亦作廁虫（云云）。又大方
便經云。人生世間。禍從口出。甚於猛火。猛火止燒
世間之財。惡口熾然。燒七聖財。口中之舌。鑿身之
斧。滅身之火。可不慎哉。
如上所示。自布施安忍。至謙心軟語。一一無非成
佛之因。若具行之。則莫善如也。不然。隨其宜樂。但
修一事亦得。何以故爾。法華經偈云。若有眾生類。
值諸過去佛。若聞法布施。或持戒忍辱。精進禪智
等。若人善軟心。如是諸人等。皆已成佛道。諸佛滅
度已。供養舍利者。起萬億種塔。金銀及玻瓈。玫瑰
琉璃珠。清淨廣嚴飾。木樒并餘材。甎瓦泥土等。若
於曠野中。積土成佛廟。乃至童子戲。聚沙為佛塔。
如是諸人等。皆已成佛道。若人為佛故。建立諸形
像。或以七寶成。鍮鉐赤白銅。鐵木及與泥。或以膠
漆布。或彩[書-曰+(且-二+人)]佛像。自作若使人。乃童子戲。若草木
及茟。或以指爪甲。而[書-曰+(且-二+人)]作佛像。如是諸人等。皆已
成佛道。若人於塔廟。寶像及[書-曰+(且-二+人)]像。以華香幡蓋。敬
心而供養。若使人作樂。擊皷吹角貝。簫笛琴箜篌。
琵琶鐃銅鈸。如是眾妙音。盡持以供養。或以歡喜
心。歌唄頌佛德。乃至一小音。皆已成佛道。若人散
亂心。乃至以一華。供養於[書-曰+(且-二+人)]像。漸見無量佛。自成
無上道。廣度無數眾。或有人禮拜。或復但合掌。乃
至舉一手。或復小低頭。若人散亂心。一稱南無佛。
如是諸人等。皆已成佛道（云云）。噫。若非一切法無
非佛事。焉能以兒戲作事。散心一稱。爾許微功。至
於極位哉。由是之故。我釋尊出世。興悲憫物。以巧
<pb n="57"/>
智方便。隨其根樂。或示坐禪。或讀誦經。或教念佛。
乃至施戒等一切諸善。令其修習。入於佛道。靡有
孑遺。除一闡提類。如世間毉王隨病與藥。除命盡
者。無不痊平。或人未了如來方便教義。又未能達
眾生宜樂。各執一端。謂之為勝。亦教他人。以己所
觀之法。曰坐禪為最。或曰誦經第一。有曰念佛為
勝。乃至施戒等法。皆云為是。非諸他善。此則知一
不知其二者歟。且如欲入王城。八門無防。應隨方
所。引之直入。何必以東道之人。引入西門。西道之
人。引入東門。枉使勞苦。門雖是八。入則唯一。諸法
門殊。咸歸一處。何偏執諍。是謂不察病根。純教乳
藥之類也。勸諸行者。應知此義。隨力所堪。從其一
事。進功無退耳。
 若願生安養  隨功生九蓮  得見彌陀佛 
 聞法悟無生 
安養者。亦云極樂。其國莊嚴及諸樂事。不可譬說。
小彌陀經云。從是西方。過十萬億佛土。有此世界。
無量壽經云。彌陀佛國。去此不遠。如是二說。但隨
機說耳。遠近不可定也。祇在眾生一念心中。是心
無礙。豈有東西遠近乎。阿彌陀此云無量光。亦云
無量壽。故經云。彼佛光明無量。照十萬國。彼佛壽
命無量無邊阿僧祇劫（云云）。
言九蓮者。彼佛以四十八願。莊嚴淨土。設九品蓮。
接引十方有緣眾生。何以故。由眾生根性多有差
別故爾。如世國王與敵共戰。其有功者。多不等故。
隨功賞職。或一品二品三四五品。乃至八九品。無
一遺者。佛亦如是。隨諸眾生功業多少。故以九蓮。
攝盡無餘。彼諸九品眾生。配生九蓮之事。今當略
引經文示之。
觀無量壽經云。上品上生者。若有眾生。發三種心。
即生彼國。一者至誠心。二者深心。三者回向發願
心。又有三種眾生。當得往生。一者慈心不殺。具諸
戒行。二者讀誦大乘方等經典。三者修行六念（佛法
僧戒施天）。具此功德。一日一夜。乃至七日。即得往生。是
人𣧩時。阿彌陀佛。與觀音勢至等無量菩薩。現在
其前。授手迎接。行者見已。歡喜踊躍。自見其身。乘
金剛臺。隨從佛後。如彈指頃。往生彼國。到已。即見
佛身相好。及見菩薩色相具足。光明寶林。演說妙
法。聞已。即悟無生法忍。
上品中生者。不必受持讀誦方等經典。善解義趣。
於第一義。心不驚動。深信因果。不謗大乘。是人𣧩
時。大聖來迎。事如上說。行者自見坐紫金臺。即生
彼國七寶池中。其蓮經宿即開。見佛菩薩放光照
身。目即開明。經一小劫。得無生忍。
上品下生者。亦信因果。不謗大乘。但發無上道心。
是人𣧩時。眾聖來迎。行者自見坐金蓮華。往生寶
池。經一日一夜。蓮華乃開。七日之中。乃得見佛。雖
見佛身。於眾相好心不明了。三七日後。乃了了見。
經三小劫。得百法明門。住歡喜地。
中品上生者。若有眾生。受持五戒。持八戒齋。修行
諸戒。不造五逆。無眾過惡。是人𣧩時。眾聖來迎。行
者自見己身坐蓮華臺。往生彼國。蓮華尋開。聞眾
音聲讚歎四諦。應時即得阿羅漢道。三明六通具
八解脫。
中品中生者。若有眾生。若一日一夜持沙彌戒。若
持具足戒。威儀無缺。是人𣧩時。眾聖來迎。行者自
見坐蓮華上。蓮華即合。隨從佛後。生寶池中。經於
七日。其華乃敷。開目合掌。讚佛聞法。經半劫已。成
阿羅漢。
中品下生者。若有眾生。孝養父母。奉事師長。行世
仁義。是人𣧩時。遇善知識。為其廣說阿彌陀佛國
土樂事。聞此事已。尋即命終。即生彼國。經七日已。
遇觀世音及大勢至。聞法歡喜。得須陀洹。過一小
<pb n="58"/>
劫。成阿羅漢。
下品上生者。或有眾生。作眾惡業。雖不誹謗方等
經典。多造惡法。無有慙愧。是人𣧩時。遇善知識。為
讚大乘十二部經首題名字。以聞如是諸經名故。
除却千劫極重惡業。善友復教稱於南無阿彌陀
佛。稱佛名故。除五十億劫生死之罪。爾時彼佛即
遣化佛化觀世音化大勢至。至行者前言。善男子。
以汝稱佛名故。諸罪消滅。我來迎汝。行者即見化
佛光明。遍滿其室。見已歡喜。即便命𣧩。乘寶蓮華。
隨化佛後。生寶池中。經七七日。蓮華乃敷。時觀世
音菩薩放光說法。聞已信解。發無上道心。經十小
劫。得入初地。
下品中生者。或有眾生。毀犯五戒八戒及具足戒。
偷僧祇物。盜現前僧物。不淨說法。無有慙愧。是人
𣧩時。地獄眾火一時俱至。遇善知識。即為讚說阿
彌陀佛光明威德。此人聞已。除八十億劫生死之
罪。地獄猛火化為涼風。吹諸天華。華上皆有化佛
菩薩。迎接此人。如一念頃。即生寶池蓮華之內。經
於大劫。蓮華乃敷。觀音勢至為說大乘甚深經典。
聞此法已。即發無上道心。
下品下生者。或有眾生。具造五逆十惡。具諸不善。
此人應墮惡道。經歷多劫。受苦無窮。臨命𣧩時。遇
善知識為說妙法。教令念佛。彼人苦逼。不遑念佛。
善友告言。汝若不能念佛者。應稱歸命無量壽佛。
如是至心令聲不絕。具足十念。稱南無阿彌陀佛。
稱佛名故。於念念中。除八十億劫生死之罪。命𣧩
之後。見金蓮華猶如日輪。住其人前。如一念頃。即
往彼國。生蓮華中。滿十二大劫。蓮華方開。觀音勢
至以大悲音。為說實相。除滅罪法。聞已歡喜。即發
無上道心（云云）。是為九品眾生。生九蓮之相也。又
有宮殿受生者。無量壽經云。若有眾生。修諸功德。
願生彼剎。後有悔心。亦復疑惑。不信有彼佛剎。不
信有往生者。亦不信布施作福後世得福。其人雖
爾。續有念心。暫信暫不信。志意猶豫。無所專據。臨
命𣧩時。佛乃化現其身。令彼目見。其人雖不能言。
其心即喜。乃悔不作諸善。以悔過故。亦生彼剎。唯
不能前至佛所。方入邊地。見七寶城。即入其中。於
蓮華中生。受其快樂。如忉利天人。經五百歲。不聞
三寶之名（云云）。若唯諸經論說。凡有眾生。聞彼國
名及彼佛號。發願求生者。無一不往。如月藏經云。
我末法中。億億眾生。起行修道。未有一得者。唯淨
土一門。可通人路（云云）。然則當此末法之時。不求
淨土而何也。或人於此法門。多生疑謗。若見求生
者。笑而止之。自誤誤人。與佛為怨。悲夫悲夫。
 不爾當來世  必逢慈氏尊  龍華三會上 
 自然皆證道 
彌勒下生經云。此閻浮提有大城。名翅頭末。城中
有大婆羅門。名妙梵。彌勒託生其家。出家日即成
正覺。坐龍華樹下。國王婆羅門長者。一切人民。俱
詣佛所。皆共出家。時彌勒佛見諸大眾。作如是念。
是諸人等。釋迦文佛遣來付我。是故今者皆至我
所。是諸人等。在於釋迦遺法之中。或讀誦經律論
三藏。或以衣食施人。或持戒脩慧。或以幡蓋華香。
供養於佛。或為苦惱眾生。令其得樂。或忍辱禪定。
或起塔寺供養舍利。以此功德。來至我所。作是念
已。為說四諦。諸人聞已。同時得涅槃道。又大論云。
龍華初會度九十九億聲聞。第二會度九十六億
聲聞。第三會度九十三億聲聞。又報恩經云。華林
園第三會九十三億人。釋迦遺法中。一稱南無佛
人等。又彌勒經云。釋迦末法中。坐禪誦經。持戒修
福等者。生第一會。唯持三歸者生第二會。唯聞佛
名者生第三會（云云）。由是觀之。我等雖未得專精
禪誦及持戒修福。既聞佛名。又一生來。隨分一稱。
<pb n="59"/>
豈敢不為。然則縱未早參於初二會中。而晚預於
第三會上。聞法悟道。決無疑矣。諸有智者。應當發
願。要值此佛。若差過則值佛懸遠故。何者。此賢劫
中。有成住壞空四劫。苦佛出世。須當住劫。住劫亦
有二十增減。佛與須待。減劫前八增減。空過無佛。
至第九減劫。四佛出焉。謂人壽六萬歲時。留孫佛
出。四萬歲時。拘那含佛出。二萬歲時。迦葉佛出。一
百歲時。釋迦文佛出。釋迦法滅。人壽增至八萬四
千歲。還減四千歲時。彌勒佛出。從釋尊入滅已後。
至於此時。計六十億歲。是乃第十減也。十一十二
十三十四。如是四劫。無佛出世。故須進功不差彌
勒爾。至第十五減劫。有九百九十五佛。次第出化。
末後樓至佛出化。後五劫矣。
 向說諸善因  俱通大小乘  凡夫根性異 
 迴向亦不一  或望人天樂  或求四聖果 
 雖是善果報  成佛大遲緩  中間無量劫 
 徒勞虗受苦  若欲速離苦  應迴向大乘 
 所作大小善  當迴向三處  先四恩三有 
 及法界有情  次佛果菩提  後真如實際 
 若如是迴向  毫善等虗空  譬如一滴水 
 投之於大海  與海成一體  深廣無涯底 
上示眾善。通於大小行人。但眾生根樂不同。修因
各異。故所獲果報。成於萬品。謂或有眾生。求世間
樂。修諸善業。劣者生於人中。勝者生於天上。隨分
受樂。或有眾生。厭三界苦。求涅槃樂。樂獨善寂。修
諸禪智。鈍作聲聞。利成支佛。是名孤調解脫。諸佛
所訶。或有眾生。自雖未度。欲先度他。勤修精進。求
一切智。是名大乘。已成聖胎。又人天則且對三塗
論為樂處。非實樂也。何者。人中現為八苦焦煎。後
受三途難耐之苦。天上亦有五衰之苦。報畢還墮
三惡道中。苦事可知。如是輪迴六趣之中。無有出
期。誰云樂也。二乘之人。雖離分段生死之苦。而猶
未免變易之苦。流落他鄉。求索衣食。資生艱難。得
少為足。未得自在。況復由於迃曲之徑。歸家日曠。
苦行於塵劫。焉為樂也。如菩薩大人。從初發心。哀
憫一切。雙運悲智。登大直道。行行無滯。不日到家
遇見慈父。獲珍寶藏。受用自在。無所乏短。如是方
名為真樂也。是以永明壽禪師引經云。若以十善
化人。如將毒藥□人。雖一期人天之飽。而不免生
死毒發。終不出輪迴。翻增業垢。若以小乘開化。即
是大乘冤。□解脫深坑可畏之處。經云。寧起狐狼
野干心。不起聲聞辟支佛意。若觀此說。其有智者。
胡不棄小而從大乎。
言所作諸善者。謂禪誦禮念施戒等也。雖作如是
等善。若不迴向。則如坏未火。徒勞無益。凡欲迴向
者。不得迴向人天及二乘果。要當誠心迴向三處。
何等為三。一者眾生迴向。謂願此所修善。施一切
眾生。二者佛果迴向。謂願以此功德。普及於一切。
皆共成佛道。三者實際迴向。謂願此所修善。廣大
如法性（無邊）。空竟若虗空（無盡）。是為三處迴向。又一處
云。迴自向他。迴因向果。迴事向理。此則與前同一
義也。言四恩者。一國王恩。謂民之一飲一食無非
王恩。而我等既為王民。宜役王事。歲納皇租。奉報
王恩。而逃漏剃頭。不戰而安。無憂眠食。王恩莫大。
二師長恩。謂開我童蒙。誡惡勸善。令出世網。引入
佛家。師恩實重。三父母恩。謂始自懷胎。十月之中。
心不放捨。乃至產時。苦痛無極。然而產已忘苦。即
生憐愍。抱持乳養。洗灌不淨。及其長大。亡其侍養。
割愛放之。投師出家。修出世業。親恩最深。四施主
恩。謂我等比丘。縱臥山林。不耕而食。不蠶而衣。皆
是十方檀越之恩。如是四恩。若將比校。施主之恩。
最為急也。何者。人之恒食。一日兩時。若闕一時。心
鋒已折。凡所作事。皆不如意。何況全闕。況復二日
<pb n="60"/>
三日乃至七日。然則身之與命。尚難可保。況修道
業乎。故知施主之恩為急。王及師親次次也。是以
諸有苾蒭。應知此意。若一禮一念。燒片香。然一燈。
獻一華。掃塔塗地等。一毫之善。應先迴向四恩奉
福。然後普被一切耳。
 雖未完戒品  亦未修諸善  但結大乘緣 
 功倍餘眾善  大乘義云何  諸法實相是 
 聞此實相理  其心不驚動  暫生一念信 
 福德已無量  因發菩提心  已具悲智願 
 即為世間眼  當作天人師  雖在凡夫地 
 功超二果聖  是名真佛子  能報諸佛恩 
 欲入如來室  斯門其舍諸 
言諸法實相者。法華經云。唯佛與佛乃能究盡諸
法實相。又云。一切世間治生產業。皆與實相不相
違背。祖師釋云。一一生滅。一一殺盜。四倒八邪五
逆十惡。皆是實相。此事彰灼。當處真常。誰人不具。
何法不然。故經云世間相常住。悟此妙理。名之為
佛。迷之曰生。由其迷悟。且分高下。本則不殊。猶氷
與水。喻之可知。故淨名云。平等真法界。佛不度眾
生（云云）。若有眾生。聞此法已。乃至生於一念信解。
功蓋無學。不可為比。故法華經云。此經難持。若暫
持者。我則歡喜。諸佛亦然。是名持戒行頭陀者。是
諸天人世間之眼（云云）。又諸大乘經所說。大乘之
言多種。或云。色不異空。空不異色。或云。諸佛眾生
平等無差。或云。煩惱即菩提。生死即涅槃。如是等
言。雖則不同。義則是一。俱不出於諸法實相也。
夫大乘之為功力者。信則剎那成佛。謗則即墮泥
黎。然受罪畢已。還聞此法。即便悟道矣。如文殊經
云。有人聞說般若。起謗不信。即墮地獄。勝於供養
恒沙佛者。何以故。供養恒沙佛。祇得人天生滅之
福。若聞般若。毀謗墮地獄。受謗法罪畢。以聞般若
為種。纔聞說般若。便得心開。剎那成佛。又無行經
云。昔者有一淨威儀法師。憐愍眾生。教化令發阿
耨菩提心。又有威儀比丘。雖能護戒。不能善於菩
薩所行之道。於後淨威儀法師。過威儀比丘。知不
信大乘戒。誹謗入地獄。地獄罪畢。因聞此法。為悟
道之因。強說一偈頌曰。貪欲即是道。瞋癡亦復然。
如是三法中。具一切佛法。威儀比丘聞已誹謗。命
𣧩墮阿鼻獄。九十百千億劫。受諸苦惱。從地獄出。
六十三萬世。常被罪誹謗。其罪漸薄。後作比丘。三
十二萬世。出家之後。是業因緣。反道入俗。乃至無
量千萬世。諸根暗鈍。爾時威儀比丘。豈異人乎。則
我身是。我聞此大乘法。雖不信受。起謗墮獄。受其
罪畢。因聞大乘故。乃得成佛（云云）。按諸經論說。持
戒堅固。在於像法之始。彼時也。去聖不遠。人性稍
純。持戒不難。然而當時人。亦持少犯多。況今末法。
去聖逾邈。人根下劣。無有堅實。於戒浮囊。寧無缺
漏。囊如未完。可能渡於生死海耶。是以雖不護戒。
但結大乘之種。功必倍之。故天台師云。如來出世。
說法之時。乘戒俱急者。以人天身。聞法悟道。乘急
戒緩者。以三途身。聞法得道。乘緩戒急者。著樂人
天。不預法會。乘戒或俱緩。既沉惡趣。復遠大道（云
云）。以此觀之。寧可戒緩。不可乘緩矣。
言菩提心者。上求佛道。下化群生之心也。是心乃
三世諸佛之所讚歎。故涅槃經云。發心畢竟二不
別。如是二心先心難。自未得度先度他。是故我禮
初發心。又華經云。若以華雲鬘雲天音樂雲。乃至
天種種香。然種種燈。一一燈炷如須彌山。一一燈
油如大海水。以如是等諸供養具。常為供養不可
說不可說佛剎極微塵數一切諸佛。所得功德。不
及菩提心。供養一念功德。百分不及一。千分不及
一。乃至優婆尼沙陀分亦不及一（云云）。
言報佛恩者。慈悲懺經云。諸佛念眾生。過於父母。
<pb n="61"/>
父母念兒。慈止一世。佛念眾生。慈心無盡。又父母
見兒背恩違義。心生恚恨。慈心薄少。諸佛不爾。見
諸眾生不信經教。悲心益重。乃至入於無間地獄。
代受眾苦。如是大恩。云何能報。若使起立塔廟精
舍。燈燭幡蓋。華香茵蓐。種種供養。將來之世。自受
其福。非報佛恩。若發菩提心。修淨土行。是名智者。
知報佛恩（云云）。是以二乘雖住果地。而未及於初
發心凡夫菩薩所有功德。萬分之一。大論問曰。羅
漢辟支是離欲人。或有凡夫。但發菩提心者。云何
得勝。答曰。菩薩有其二種。一者行諸波羅蜜。二者
但密發心。行菩薩道。雖事未成。能勝二乘。何以故。
譬如太子雖未即位。勝諸大臣有位富貴者。優婆
塞戒經云。出家人發菩提心。此不為難。在家之人
固難可發。何以故。多惡因緣所纏遶故。發菩提心
者。諸天皆大歡喜。作如是言。我今已得天人之師。
毗尼經云。若初修大乘。行菩薩戒。晨朝有犯。應當
結罪。至午。菩提心無間斷。戒聚成就。則非所犯。乃
至中夜有犯。至後夜菩提心無間斷。戒聚成就。寶
積經云。若人打截大千眾生。若有惡心。惱發菩提
心人。其罪過是。
 常樂住蘭若  不然隨眾居  群居須慎口 
 獨處要防心  遠離惡知識  當從善友教 
 身不離袈裟  食當須應器  手不釋黃卷 
 不樂看外書  目不視女人  見之猶毒蛇 
 非病晝不臥  臥則須右脇  非飢不餘食 
 食則須節量  寢不敷茵蓐  眠亦不放恣 
 坐必不背西  行時但視地  語常離戲笑 
 取要不應多  受嚫作三分  不宜全受破 
 勿得畜物多  以作障道緣  亦勿繁眷屬 
 增長憍瞋慢  如是若干事  沙門急先務 
 苟不能如是  豈得名浮圖  雖受四事供 
 猶如吞餌魚  當來必償債  得無慙且懼 
言阿蘭若者。此云無憒閙處。夫住蘭若。則三業自
然清淨。即具無量功德。取道不難矣。故華嚴經云。
住蘭若者。成就清淨威儀。成就諸根不亂。成就正
法現前（云云）。凡欲疾得一切種智者。胡不樂住阿
蘭若哉。若不爾。則應當預於伽藍眾會中居。是則
本自懶墯。雖未得自專修道。見他精進。耻而效之。
不敢放逸。凡所動作施為。乃至朝中粥飰。一皆從
眾。未甞違規。由是道行任運離染。入釋子數。如常
所云。蓬生麻中。不扶自直者歟。是故懈怠之者。不
如隨眾。慎勿閑遊山野之間。恣情為惡。虗送光陰。
以為後日悔歎之緣。又不得為求安求飽。故部落
溪湄。漁村岸上。結草為庵。止宿資生。與白衣庸俗。
結交同志。稱為兄弟。或稱父母。無惡不造。非獨自
身失行。亦浼清淨佛圖。罪應不少。
言善友者。毗奈耶中云。阿難白佛言。善知識者。是
半梵行。諸修行者。由善友力故。方能成辦故。佛言
是全梵行。若得善伴。與其同住。乃至涅槃。無事不
辦故。名全梵行。又孛經云。友有四。一如華友。謂好
時插頭。萎時棄地。見富貴則附。貧困則捨。二如秤
友。謂物重低頭。物輕則昂。有與則敬。無與則謾。三
如山友。謂金山鳥獸集之。毛羽蒙光。貴能榮人。富
樂同歡。四如地友。謂百穀財物。一切仰之。施給養
護。恩厚不德。因果經云。波羅門優陀夷。聰明多智。
淨飰王勑為太子友。白太子言。朋友有三要法。一
者見有失。輙相曉諫。二見好事。深生隨喜。二在苦
厄。不相棄捨。四分律云。具七法。萬成親友。一難作
能作。二難與能與。三難忍能忍。四密事相告。五互
相覆藏。六遭苦不捨。七貧窮不輕。迦越經云。朋友
五事。一見作惡。往屏處曉諫訶止。二所有急事。當
奔赴救護。三所有私語。不得說向他人。四常相敬
歎。好事當多少分與之。若常懷嫉慢。心不節慎。口
<pb n="62"/>
無法言。惡人為友。此名庸人。佛本行經云。佛與難
陀。至魚肆。佛令難陀取小藉魚草。握少時棄之。令
嗅手。問之。難陀曰。唯有腥臭之氣。又至香店。令取
裹香紙。掬少時棄之。復問難陀。答曰。唯聞香氣。佛
語難陀。善友惡友相染習亦復如是。若近善友。必
定當得廣大名聞（云云）。惡知識者。非是向我毀辱
打罵者也。見我為惡而不諫之。隨喜讚之。令長不
善之業。乃至為我尊敬供養者。皆是惡友。故南岳
師云。世間道俗。欽仰供養。殷勤請講。皆是惡魔所
使。非善知識。是惡知識。如冤詐親。苦哉苦哉。諸王
剎利亦復如是。擇擇擇擇。
言袈裟者。從色為名。此云壞色。梵網經云。青黃赤
黑紫作。皆名壞色。註云。壞本白色。違愛心故。亦三
衣之都稱。三衣者。一安陀會。五條也。二[鬱-山+止]多羅僧。
七條也。三僧伽棃。九條也。又有十一條。乃至二十
五條。於中長短廣狹裁縫之法。具如章服儀及六
物圖中說。悲華經云。釋迦如來於寶藏佛所發願。
願我成佛時。我袈裟有五種功德。一者入我法中。
犯重邪見等四眾。於一念中。敬心尊重。必於三乘
受記。二者天龍人鬼。若能恭敬此袈裟小分。即得
三乘不退。三者若有鬼神諸人。得袈裟段乃至四
寸。飲食充足。四者若有眾生。共相違反。念袈裟力。
則尋生悲心。五者若在兵陣。袈裟小分恭敬尊重。
常得勝他。若我袈裟無此五力。則欺誑十萬諸佛。
有云。龍得袈裟一⿰糸系。掛其門上。則免金翅鳥難。大
悲經云。披著袈裟者。於彌勒佛。乃至樓至佛所。得
入涅槃。無有遺餘。永明壽禪師云。夫袈裟者。名解
脫幢。十方諸佛依之而得道果。四眾非人持之而
獲安隱。顯示清閑。破除熱惱。若匪離塵之上服。安
能拯濟於迷途。功不唐捐。歎不可盡（云云）。
言應器者。梵云鉢多羅也。佛制瓦鐵為勝。其體量
大小及其功德優劣。如六物圖中引示。比丘十八
物中。袈裟與鉢為急。如鳥兩翼。如車二輪。闕一不
可。四分律云。若比丘闕袈裟與鉢。受他供養者。准
於千劫斷牛頭罪。是故比丘袈裟與鉢。常隨其身。
不可暫離。
言黃卷者。佛經也。如向所示。漢明時。佛經道經同
焚試驗。道經為。佛經不燒。但烟熏為黃色而已。
爾後造經者。表之皆染紙。為黃色焉。夫閑中師友。
莫若佛書。於中所說。皆是諸佛菩薩行因得果。無
量功德及教眾生。禁惡行善。捨邪歸正。種種因緣
真實之語。若能讀文尋義。慕仰聖賢。感己傷他。如
是操心。過日則眾緣稍息。身心自淨。玄境可攀。勿
得悠悠虗消白日。其有不能自專覽經者。宜當求
問於知之者。隨分學之。一日一句亦得。然則二日
二句。乃至十日十句。百日百句。如是不闕日課。則
識非不愽。如其遲滯一聞而不通者。若再聞三聞。
乃至十聞。則何所不通。雖未究達幽深之義。豈不
異昔全蒙之日。由是漸漸修學。通達妙理。入甘露
門。可不快乎。然則猶勝無知鳥空盲禪。寧不賢於
終日虗談戲笑之徒。但懶惰無心而已。苟能用力
勤學。而不達者。未之有也。
言外書者。韋陀典籍及諸家文書篇集等。誤人之
虗談也。故法華經云。及造世俗文筆讚詠外書。如
是之人。皆勿親近。又大論云。習外典者。如以刀割
泥。泥無所成。而刀日損。又云。讀外典者。如視日光。
令人眼暗。止觀輔行記云。讀春秋。誦左傳。終朝心
遊戰陣。口演詐謀。助佛法者遠矣（云云）。如莊老孔
孟之道。雖非究竟之辭。而文弘仁義。故為新學入
道之門。亦可時覽。何以故。毗奈耶中云。佛聽比丘
學外論。於一日分三。初中二分。讀誦佛經。晚讀外
書。故祇洹中有書院。置大千界內文書。佛聽比丘
遍讀。為降外道故。不許依其見解。又不得為好而
<pb n="63"/>
廢道業。
言目不視女人者。女人是世出世間障生之本。世
間障者。在天子位。由之而亂其國。公卿大夫。由之
而不能治其家。士庶人民。由之而失其身。況欲出
世者。可不畏慎。又眾生煩惱貪欲為本。若見女色。
婬心忽生。熾不可禁。由茲作諸方便。遂得犯觸。一
觸然後。心不厭足。無有退捨。如蛾赴火。不可禁制。
亦如鐵鎚。投於淤泥。永無出期。一切患難由之而
生。於無量劫。輪迴生死。未有入道之門。是以我佛
如來。諸經教中。苦切訶之。歷代諸祖論傳記章亦
復如是。華嚴經中。威德主太子。訶論最切。是故欲
渡愛河。應須遠離一切女人。若有因緣。不得已而
見之。則如見毒蛇。猶避火坑。昔清涼祖師隔帳看
母。況諸女人而直見之乎。
晝臥者。諸放逸中。甚不可也。如來誡諸比丘。夜亦
不臥。何況晝臥。世間之道亦不宜也。故仲尼訶宰
予曰。朽木不可雕也（云云）。若有疾病須臥。則當右
脇著地。不得屍臥。餘食者。如來初制比丘。一日一
食。後羅睺羅幼少出家。飢而啼之。佛為止啼。且許
朝粥。後世比丘見此開門。朝粥中食。以為恒式。是
以此兩時外。皆為餘食。若失朝中。非時得食。不食
則佳。食亦無妨。何者。飢羸無力。則道業難成故。止
觀論云。食不節。易成病。又愽物志云。雜食者。百疾
妖邪之所鍾。食逾少。心逾明。食逾多。身逾損。故食
不過度。
寢不茵蓐者。凡脩道人。不能成功者。專由眠魔之
所逼惱。雖氷牀雪被。不覺中來。令人無力。何況厚
敷茵蓐。申脚大臥。則安得却之。所以眠熟惛沉。猶
如死人。不知夜之旦日之暮。奚暇攝心做功乎。是
故比丘臥眠之時。但橫衣枕拳。勿得放恣。少時歇
已。即起灌漱。隨其所為。禪誦禮念而不失時。終身
不已。然則雖未辦道。名善士也。坐不背西者。昔新
羅義湘祖師。專求安養。平生坐不背西。其門徒中。
有一犯罪比丘。依法擯之。離群出去。遊行他界。仰
慕其師。造像負行。師聞之。召來告曰。汝若實憶我
者。我一生來。坐不背西。像亦應爾。於是令像背西。
而坐像自迴身。向西而坐。師乃善之。赦罪還攝。是
故求西應仰效之。
又若行時。但視地一心念佛而行。不得左右遊目。
令心散亂。如戲人行。況春夏秋三時。踏殺微虫。無
端造罪可乎。又復與人語時。無得戲笑高聲妄發。
唯取其要。不須煩雜。故外典亦云。君子寡辭。如有
所言。三思而後發。言無枝葉。
受嚫分三者。毗奈耶中云。若比丘受檀施。則須作
三分。一上三寶。一與同行者及貧病人。一自受用。
是則已具悲敬二心。能報檀恩。為真釋子。
又比丘不得多畜長物。若多有財物。則日夜計筭。
或謀與利。或恐人盜。或恐王奪。或水火失。以此經
懷少時不忘。奚暇念佛誦經乎。雖或誦念。異緣交
雜。心不專一。功業不成可知。是以如來誡諸比丘。
三衣之外。不畜餘長。又不得多有眷屬。未得道前。
所有眷屬。多損於己。都無小益。何者。憍瞋慢心。由
茲而長。如是三心法中大障。是故經云。修心之士
常樂遠離。獨處閑靜。若要多畜。則成魔業。
言四事者。飲食衣服臥具毉藥也。其有施主。為求
福故。減己養妻子之分。用施於僧。而僧若闕戒行
威儀。又闕禪誦禮念。則所有信施。尚不能消。況云
與福。是則當來必償其債。可不懼哉。又償債報恩
事有多途。難可定說。今依經說。略示三等。謂輕重
中。何謂為輕。若僧雖知因果而缺威儀。未能如法
操心修行。與施主意乖。事不稱理者。後作檀家奴
婢僕從。為營家業。心無厭怠。何謂為中。若僧但口
說因果。心不相符。於施者受者及所施物。橫計自
<pb n="64"/>
他。論說是非。不生一念報恩之心者。後作駝驢牛
馬。牽車耕田。負載輸運。飢渴鞭箠。不憚勞苦。何謂
為重。若僧不知因果。恒起貪心。其有施主。雖給千
財。具陳百味種種供養。不以為足。如海納流者。後
作猪羊鵝鴨。以身供喰。是為三等報施主恩。如是
償債。非止一生。隨其受恩多少次近。歷二生三生
乃至十生百千萬生。不可定論。如斯因果。若形影
相從。必不毫差。如雲光法師未免牛報。新羅比丘
化為樹茸。如是現驗不可殫記。具如珠琳傳及李
詭祖傳。是以涅槃梵網等經中。佛誡諸菩薩云。寧
以百千刀槍。斬刺其身。終不破戒之身。受信心檀越
所施衣服。寧百千劫吞熱鐵丸。終不以破戒之口
受信心檀越所施飲食。於戲。若覩是誡。則如我等
無戒禿人。可得放慮恣情。任受信施乎。是以須當
食時。量彼來處。忖己德行全缺應供。防心離過貪
等為宗。正事良藥為療形枯。為成道業應受此食。
復作是念。我口如竈。栴檀糞穢。隨得而燒。不得欣
厭精麤。故長蘆和尚云。飲食之侈不除。解脫之期
安在。又於衣服。作是念言。但要掩其醜形。非是嚴
身為美。何必取其細輕。而自捨於麤重。是以上根
志道之士。忘其身口之資。唯煑藜以充飢。又細草
而蔽質。中者常行乞食。衣唯百衲三衣。下流不得
如然。必借檀緣而活。然彼檀恩莫重。應須節量受
之。蔬糲之食難消。不得全供玉粒。大布之衣亦好。
何須絹帛綾羅。何者。旨味珍羞促其壽。價高華服
損其福。壽福若未完。則道業焉能就乎。故我能仁
大覺。捨金輪而入山。食止一麥一麻。衣是鹿皮麤
布。如是難行苦行。乃成無上菩提。普告新學諸生。
仰慕本師高節。勿著身口之養。勤修定慧之功。早
登解脫之門。先濟受恩之者。是曰知恩而報。何憂
償債之勞。
 如上許多事  散在諸經論  今集成略頌 
 一代義鍾茲  如海一滴水  具含百川味 
 一嘗知眾味  諸生莫輕忽 
今無寄也。雖霑僧品。推其所行。則戒品也盖闕。禪
定也蓋闕。誦念也蓋闕。禮懺也蓋闕。布施也蓋闕。
乃至小善。無一修之。凡有諸惡。無一不造。何不愧
於佛天乎。淨名云。自疾不能救。而能救諸疾人。若
觀斯語。則匿己過。而欲改他過者。亦可愧人歟。然
今但取自未得度先度他之義耳。愚遊諸山野。及
至都城。而遍閱祝髮被緇者。多於竹葦。除中上者。
其餘下愚之輩。所行之業。良可耻之。或有比丘。世
俗文書尚不能知。況云解佛經義乎。無宿福故。今
則乏短。資生艱難。慮其養身口之費。假憑佛事。雙
雙伍伍。遶村隨戶。區區乞丐。但懷多取。豈念福他。
既聚集已。互用無度。謂營勝事（成餓鬼業）。或有比丘。粗
記文字。但得一經二經。隨文讀誦。昧其義趣。又不
聞見釋尊一代起盡之事。自謂法師。不淨說法。誑
惑眾人。濫受信施。無有慙愧（成旁生業）。或有假名禪
和子。袈裟衲衣藜杖瓢鉢。外似忘機。內無實德。
未遂禪功。但執古人公案。非訶大乘經典（成阿鼻業）。或
有依禪附教出家學道者。纔預門庭。未窮禪教深
奧之旨。各生妄執。更相破毀（成諍論地獄業）。或有比丘。違
佛禁法。經紀息利。多有財產。或附王公大臣之勢。
自恃富強。𣣋他貧弱。貪婬嗜酒。或讚詠外書。朋伴
俗人。更相唱和。或樂雜戲圍棊愽奕琴瑟簫笛諸
不善法。如是恣情。無惡不造（成三途業）。嗚呼。是等豈曰
不知善惡業報。利養心強。故任為之。外書亦曰刑
故無少。胡不懼之。是以處山野。而未免農樵之誚。
遊城隍而多為卿士之譏。由是之故。令法危之。不
可忍睨也。夫法不自弘。弘之在人。人若不能。法寧
久住。昔者魏帝破滅大法者。盖以其時沙門違佛
戒律。多行放逸故也。此則自召其殃。然後王乃加
<pb n="65"/>
之耳。可不鑑焉。觀今之勢。幾乎彼世。危哉危哉。小
僧雖不敏也。將恐將懼。發此狂言。請諸仁者。勿謂
狂人之語。不足為信。覩彼明鑒。各秉其志。袽窒法
般度生死海。度己度他。展轉相承。令法不墜。則其
利愽哉。且古之人。重法而不取人。如天帝拜畜為
師。雪山從鬼請偈。若一言一句有益於己。師之過
惡。何有於我哉。如臭囊中金。不以囊臭而弃其金。
況今之所錄。非從臆說。皆佛祖言。來者詳之。外傳
云。知鳳一毛足矣。知錦一文備焉。又云。合抱之木。
起於毫末。千里之行。始於足下。學佛者亦然。若覽
此頌。則已染指於一代之教。亦始足於五位之行。
智者在茲念茲。毋輕毋忽。

釋迦如來行蹟頌卷下（終）

<talk>No. 1510-B</talk>

天台始祖龍樹大士云。有聞無智慧。亦不知實相。
譬如大暗中。有目無所見。有慧無多聞。亦不知實
相。譬如大明中。有燈無所照。有聞有智慧。是所說
應受。無聞無智慧。是名人身牛。今有浮庵長老無
寄。早投於白蓮社第四世真淨國師之嫡嗣釋教
都僧統覺海圓明佛印靜照大禪師。而安堂下。落
髮披緇。法名雲默。學通一家文義。赴於選席。中上
上科。得窟嵓住持之名。高步名途。一旦唾弃。猶弊
屣也。乃遊歷金剛五臺等。名山勝地。竟到始興山
卓一庵而樓遲。以誦蓮經。念彌陀[書-曰+(且-二+人)]佛書經。為日
用者。垂二十年矣。餘力搜尋佛典祖文。撰述本師
行迹頌并註。乃成兩軸。以啟童蒙。利莫廣焉。噫娑
婆世界成住壞空劫數長短。三界五趣壽福優劣
苦樂差別。如來方便隨類示現四土三身。五時說
法年月次第。諸經部內半滿偏圓本迹權實。乃至
滅後遺法流行隆夷處近。及後進學者修行入道
方便之規。如明鏡當臺。無一毫差。真可謂吾祖所
云是所說應受者明矣。善哉未曾有也。其文辭之
格。吾欽袵無間然矣。時天歷三年庚午二月八日
萬德山白蓮社沙門豈䟦。

<article id="n1511">釋迦如來應化錄</article>

<other>釋迦如來應化錄目錄</other>

卷上之一
釋迦垂迹最初因地買華供佛上託兜率
瞿曇貴姓淨飯聖王摩耶託夢樹下誕生
從園還城仙人占相大赦修福姨母養育
往謁天祠園林嬉戲習學書數講演武藝
太子灌頂遊觀農務諸王捔力悉達納妃
五欲娛樂空聲警䇿飯王應夢路逢老人
道見病臥路覩死屍得遇沙門耶輸應夢
初啟出家夜半踰城金刀落髮車匿辭還
車匿還宮詰問林僊勸請迴宮調伏二僊
六年苦行遠餉資粮牧女乳糜禪河澡浴
帝釋獻衣詣菩提場天人獻草龍王讚歎
坐菩提座魔王得夢魔子諫父魔女炫媚
魔軍拒戰魔眾拽鉼地神作證魔子懺悔
菩薩降魔成等正覺
卷上之二
諸天讚賀華嚴大法觀菩提樹龍宮入定
林間宴坐四王獻鉢二商奉食梵天勸請
轉妙法輪度富樓那仙人求度船師悔責
耶舍得度降伏火龍急流分斷棄除祭器
竹園精舍領徒投佛迦葉求度假孕謗佛
<pb n="66"/>
請佛還國認子釋疑度弟難陀羅睺出家
須達見佛
卷上之三
布金買地玉耶受訓漁人求度月光諫父
申日毒飯佛化無惱降伏六師持劒害佛
佛救尼犍初建戒壇敷宣戒法姨母求度
度䟦陀女再還本國為王說法佛留影像
度諸釋種降伏毒龍化諸婬女阿難索乳
調伏醉象張弓害佛佛化盧志貧公見佛
老人出家醜女改容
卷下之一
夫人滿願鸚鵡請佛惡牛蒙度白狗吠佛
火中取子見佛生信因婦得度盲兒見佛
老婢得度勸親請佛囑兒飯佛貸錢辦食
老乞遇佛說苦佛來談樂佛至祀天遇佛
佛度屠兒度網漁人度捕獵人佛化醜兒
救度賊人度除糞人施食緣起目連救母
佛救嬰兒金剛請食鬼母尋子小兒施土
楊枝淨水採華獻佛燃燈不滅上幡供佛
施衣得記衣救龍難說呪消灾證明說呪
龍宮說法天龍雲集佛讚地藏勝光問法
維摩示疾文殊問疾金鼓懺悔楞伽說經
圓覺三觀楞嚴大定般若真空付囑國王
法華妙典飯王得病
卷下之二
佛還覲父殯送父王佛救釋種為母說法
最初造像浴佛形像姨母涅槃請佛入滅
佛指移石囑分舍利付囑諸天付囑龍王
請佛住世天龍悲泣魔王說呪純陀後供
度須跋陀佛現金剛如來懸記最後垂訓
臨終遺教茶毗法則造塔法式應盡還源
雙林入滅
卷下之三
金剛哀戀佛母得夢昇天報母佛母散華
佛從棺起金棺不動金棺自舉佛現雙足
凡火不然聖火自焚均分舍利結集法藏
育王起塔育王得珠迦葉付法迦葉入定
商那受法毱多籌筭蜜多持幡馬鳴辭屈
龍樹造論提婆鑿眸天親造論神僧應供
十大明王變法諸天師子傳法達磨西來

釋迦如來應化錄目錄（終）

No. 1511
<sarticle>釋迦如來應化錄上（一）</sarticle>

報恩寺沙門　寶成　編集
<other>釋迦垂迹</other>
釋迦者。梵語也。華言能仁。即娑婆世界化佛之姓也。
垂迹者。菩提之為極也。神妙寂通。圓智湛照。道絕形
識之封。理顯生滅之境。然釋迦如來最初得佛之後。
大悲利物。示有始終。聖人之利見於世也。則必有降
本垂迹開迹顯本之妙存焉。夫本者法身之謂也。迹
者八相之謂也。由法身以垂八相。由八相以顯法身。
本迹相融。俱不可思議。豈實誕於王宮。寧真謝於雙
林。但愍群迷長寢。同歸大覺緣來斯化。感至必應。若
應而不生。誰能悟俗。化而無名。何以導世矣。是以標
號釋迦。名種剎利。體域中之尊。冠人天之秀。然後脫
屣儲王。真觀道樹。捨金輪而馭大千。明玉毫而制法
界。今約如來因行。引經論敘聖源。用明法王一代化
儀始終之義。此所以度眾生之垂迹也。
<other>最初因地</other>
佛本行經云。我念往昔作轉輪王。身值三十億佛。同
<pb n="67"/>
號釋迦如來。值八億佛。號然燈如來。值三億佛。號弗
沙如來。值九萬佛。號迦葉如來。值六萬佛。號燈明如
來。曾供養一萬八千佛。號娑羅王如來。又一萬佛。號
能度彼岸如來。又一萬五千佛。號日如來。又二千佛。
號憍陳如如來。又六千佛。號龍如來。又一千佛。號紫
幢如來。又五百佛。號蓮華上如來。又六十四佛。號螺
髻如來。又一佛。號正行如來。又八千億辟支佛。有一
佛。號善恩如來。又一佛。號示誨幢如來。我於彼佛國
中作輪王。名曰牢母。初發道心。種諸善根。晝夜精勤。
發廣大誓。願於當來得作佛時。有諸眾生。不孝父母。
不敬沙門。不識家內親疎尊卑。不信三世因緣業果。
唯行貪欲瞋恚愚癡。具足十惡。憐愍彼等眾生。說法
教化作多利益。救護眾生。慈悲[托-七+友]濟。令離諸苦。後供
養燃燈佛。授記作佛。
<other>買華供佛</other>
因果經云。過去無數阿僧祇劫。有仙人善慧。時燈照
王太子名普光。啟父出家。成菩提道。善慧初與五百
外道講論義勝。各以銀錢上之。與外道別當往然燈
佛所欲施供養。見王青衣持七莖蓮華過。追問此華
賣否。答言當送王宮。欲以上佛。善慧即以五百銀錢
買五莖華以用供佛。青衣從命。并寄二華以獻於佛。
時王及大臣禮佛散華。華悉墮地。善慧五華皆住空
中。化成華臺。後散二華。住佛兩邊。佛讚善慧。汝過阿
僧祇劫當得成佛。號釋迦牟尼。善慧見地濁濕。即脫
鹿皮衣以用布地。解髮以覆之。待佛行過。佛記之曰。
汝後作佛。當於五濁惡世度諸天人。時善慧求佛出
家。佛言善來比丘。剃除鬚髮。著袈裟衣。即成沙門。遂
合掌以偈讚佛。今見世間導。令我開慧眼。為說清淨
法。去離一切著。今遇天人尊。我今得無生。願將來獲
果。亦如兩足尊。
<other>上託兜率</other>
佛本行集經云。爾時護明菩薩從迦葉佛所護持禁
戒。梵行清淨。命終之後。正念往生兜率陀天。而其一
生補處菩薩多生此天。智慧滿足。心生歡喜。在下諸
天多有放逸。上界諸天禪定力多。寂定軟弱。不求下
生但受於樂。菩薩不然。但為教化天上諸天人故。生
兜率天。諸天人眾稱為護明菩薩。既生天已。諸天宮
殿光明照曜自然莊嚴。復有無量莊嚴之事。菩薩設
見最勝最妙五欲之樂。心不迷惑。不曾忘失正念本
緣。住兜率天滿四千歲。為彼諸天顯示法相。令其生
厭。菩薩即以天眼遙觀下界。人間眾生造種種惡業。
生老病死眾苦逼迫。無解脫時。欲生人間[托-七+友]濟一切
眾生種種諸苦。為欲安樂諸眾生故。為欲教化眾生
說種種法。是故我今即當下生人間。出家學道。成阿
耨多羅三藐三菩提。轉無上法輪。度諸眾生。滅盡諸
苦。成無上道。
<other>瞿曇貴姓</other>
釋迦譜云。自劫初平等王至大茅草王子懿摩王。王
遜位與弟。從婆羅門學。姓曰瞿曇。而受之言。當去王
衣。如吾所服。受瞿曇姓。既入深山。形服殊異。無能識
者。於甘蔗園以為精舍。時有盜賊從田園過。捕盜尋
跡執小瞿曇。至令以木貫身射之。立以為標。血流於
地。大瞿曇仙天眼見之。神足飛來。我徒何罪。酷乃是
乎。取士中血以泥團之。持還精舍。左血著於左器之
中。其右亦然。瞿曇仙人乃呪願曰。若其至誠。願天神
有知。使血化成為人。却後十月。左即成男。右即成女。
因名瞿曇。或名甘蔗。至師子頰王。生四太子。一名淨
飯。二名白飯。三名斛飯。四名甘露飯。印度旌姓有四。
剎帝利王種。婆羅門淨行種。吠奢商賈種。戍陀羅屠
劊種。前二貴姓。後二賤姓。隨時所尚。佛生其中。釋迦
出剛強之世。託王種以振威。淨飯遠祖。捨國脩行。受
瞿曇姓。世為貴種。
<other>淨飯聖王</other>
<pb n="68"/>
因果經云。爾時善慧菩薩功行滿足。位登十地。在一
生補處。近一切種智。生兜率天。名聖善慧。為諸天主
說一生補處之行。亦於十方國土現種種身。為諸眾
生隨應說法。期運將至。當下作佛。現五種瑞。一者放
大光明。二者大地十八相動。三者魔宮隱蔽。四者日
月無光。五者天龍八部悉皆震動。又觀五事。一者觀
諸眾生緣熟。二者觀時將至。三者觀諸國土何國最
勝。四者觀諸種族何族尊貴。五者觀過去因緣誰最
真正應為父母。即自思惟。摩竭提國其母雖正。其父
不真。和沙國受他節度。維耶離國多好鬪諍。鏺樹國
舉動皆妄。餘國邊地皆不應生。唯自維衛羅國於此
三千大千世界。此閻浮提。最處其中。諸族種姓剎帝
利第一。瞿曇苗裔。聖王之後。其淨飯王於諸世間具
足清淨。性行仁賢。聰明智慧。夫妻真正。堪為父母。即
當於彼王種中生。
<other>摩耶託夢</other>
因果經云。爾時善慧菩薩從兜率宮降神母胎。于時
摩耶夫人於眠寤之際。見菩薩乘六牙白象騰空而
來。從右脇入。身現於外。如處琉璃。夫人體安快樂。如
服甘露。顧見自身如日月照。見此相已。廓然而覺。便
至淨飯王所白言。我於眠寤之際。夢見菩薩乘六牙
白象來入我右脇。此何瑞相。時王即召善相婆羅門
至。說夫人所夢有何吉。婆羅門占曰。夫人必懷太
子。此善妙相。不可具說。今當為王略而言之。今此夫
人必懷聖子。定能光顯釋種。降胎之時放大光明。諸
天釋梵執侍圍遶。此相必是正覺之瑞。若不出家。為
轉輪聖王。王四天下。七寶自至。千子具足。時摩耶夫
人自從菩薩處胎以來。每日精修六波羅蜜功行。天
獻飲食自然而至。不復樂於人間之味。三千大千世
界六種震動。諸抱疾者皆悉除愈。百谷苗稼自然豐
稔。國大安樂。
<other>樹下誕生</other>
本行經云。摩耶聖母懷孕將滿十月。垂欲生時。引諸
婇女遊嵐毗尼園大吉祥地。安詳徐步處處觀看。園
中有一大樹。名波羅叉。柔軟低垂。夫人即舉右手攀
彼樹枝。遂生太子。放大光明。即時諸天世間悉皆遍
照。時天帝釋將天細妙憍尸迦衣褁於自手。承接太
子。四大天王抱持太子向於母前。無人扶持。即行四
方面各七步。舉足出大蓮華。觀視四方。口自唱言。天
上天下。惟吾獨尊。一切世間諸天及人恭敬供養。地
忽自然湧出二池。一冷一暖。清淨香水。又虗空中九
龍吐水。浴太子身。諸天音樂雨妙香華。供養太子。十
方大地六種震動。一切眾生皆受快樂。當此土周昭
王二十四年甲寅歲四月八日。是日江河泛溢。山川
宮殿震動。有五色光貫太微宮。王問羣臣。太史蘇由
奏曰。西方有聖人生。却後千年教法來此。王令鐫石
埋於南郊誌之。
<other>從園還城</other>
本行經云。有一大臣詣嵐毗園外立。見一女人疾走
而出。歡喜踊躍。見已報言。國太夫人產一太子。汝今
可還向大王所。奏是喜事。大臣調馬行疾如風。來見
於王。先打歡喜之鼓。淨飯王坐寶殿上。輔相大臣治
理國政。忽聞歡喜鼓聲。時王驚問。大臣答言。大王夫
人生一太子。形似天人。身黃金色。放大光明。王聞是
言。即往園中欲看太子。至彼園已。白夫人言。宜於太
子住處作吉祥事。吾欲面見觀視太子。時有女人抱
持太子將詣王所。時淨飯王自心思惟。太子入城作
何輦轝。時毗首羯磨天化作七寶輦轝。四大天王各
變其身。悉並年幼。頭為螺髻。端正可喜。躬御太子寶
轝而行。時淨飯王令諸童子身著黃衣。左手執金瓶。
右手持寶杖。在太子前翊從而行。復有無量諸天玉
女各持諸天雜寶香爐。焚燒種種微妙之香供養太
子。引道而行。
<pb n="69"/>
<other>仙人占相</other>
本行經云。爾時淨飯王即召相師觀占太子吉凶之
相。諸相師等一心瞻看太子形容。各依先聖諸論答
言。此太子者。有大盛德。今生王家。身有三十二相。於
世間中則有二種。若在家受世樂者。則作轉輪聖王。
七寶具足。若捨王位出家學道。得成如來應正遍知。
名稱遠聞充滿世界。復有阿私陀仙至淨飯王宮求
見太子。大王慈恩。願當示我。夫人手抱太子。令向仙
人。仙人兩手抱持太子安於頂上。復置膝上。即報王
言。今此太子。身黃金色。頭圓鼻直。足滿臂長。猶如金
像。備具三十二相八十種好。必定出家學道。得成阿
耨多羅三藐三菩提。當轉無上法輪。能於一切天人
魔梵沙門婆羅門等闡揚正法。若聞法者皆得解脫。
仙人言已作是思惟。今當有佛出興於世。自恨衰老
不值如來。常處長夜恒迷正法。於是悲啼懊惱歔欷
哽咽。乘空而去。
<other>大赦修福</other>
佛本行集經云。爾時淨飯王告諸群臣等。卿諸臣等。
言為我太子。國內所有禁繫囚徒皆悉放赦。令得解
脫。乃至一切諸禽獸等亦並放捨。復告國師婆羅門
言。若知所有精進諸婆羅門等。或百或千聚集之處。
隨意所須悉皆布施。所有天寺及神廟堂。皆令修治。
依法祭祀。為我太子。令得大福。爾時國師婆羅門等
即依王命。四方召得三萬二千諸婆羅門。日別令入
淨飯王宮。所有資財悉持布施。滿七日夜。所有功德
回施太子。願令增進。而說偈言。淨飯王心大歡喜。以
生福德太子故。一切羣臣皆聚集。天下囚繫普放恩。
誕育既稱適本心。殷重欲為作生法。持彼百千乳牛
犢。皆金裝角銀飾蹄。年齒悉壯毛色鮮。各各從犢隨
其後。膚體充肥多乳汁。一頭一捋得十升。更有無量
種珍奇。錢財糓帛諸雜物。為令太子增益故。布施於
彼婆羅門。
<other>姨母養育</other>
本行經云。爾時太子既以誕生適滿七日。摩耶夫人
其形羸瘦。遂便命終。即便往生忉利天上。在於天上
思憶太子。與諸婇女左右圍遶。各持天妙香華。從虗
空下詣太子所。處處遍散漸到王宮。語淨飯王言。我
於往昔懷孕之時。滿足十月受於快樂。我今得生天
上。還受快樂。願莫為我生大憂苦。即便隱身還彼天
宮。時淨飯王即將太子付囑姨母摩訶波闍波提言。
汝是太子姨母。應當養育。善須護持。應令增長。依時
乳浴。又別揀取三十二女。令助養育。八女抱持。八女
洗浴。八女令乳。八女戲弄。爾時姨母謹依王勑。不敢
乖違。姨母養育太子。譬如日月。從初一日至十五日
清淨圓滿。養育太子亦復如是。又復譬如尼拘陀樹。
得種好地而漸增長。後成大樹。從其太子出生已來。
淨飯王家。一切財物金銀珍寶牛羊象馬。日日增長
無所乏少。
<other>往謁天祠</other>
大莊嚴經云。菩薩生已。諸釋眷屬詣淨飯王所白言。
大王。今者可將太子謁於天廟。以祈終吉。王即許之。
淨飯王告摩訶波闍波提言。欲將太子往於天廟。并
勑宮人並須嚴飾。以諸寶服莊嚴太子。時淨飯王自
將太子乘車而出。及諸大臣釋氏眷屬前後翊從。燒
香散華滿於街路。象馬車乘無量軍眾執持幡盖。無
數妓女鼓樂歌舞隨從而行。無量諸天於虗空中散
眾天華。時淨飯王威儀整肅詣於天廟。至天廟已。王
自抱持太子入天廟中。足踰門閫。所有諸天形像皆
從座起迎於太子。曲躬而立。時眾會中百千天人皆
大歡喜。迦毗羅國六種震動。諸天形像各現本形而
說偈言。聖子如日月。亦復如溟海。而與須彌等。不宜
恭敬我。福慧及威力。禮者獲大利。若人去憍慢。生天
證涅槃。太子示入天廟時。無量諸天人民發阿耨多
<pb n="70"/>
羅三藐三菩提心。
<other>園林嬉戲</other>
本行經云。時淨飯王為太子作眾寶瓔珞勝妙華鬘
寶冠腰帶莊嚴太子。時摩訶波闍波提懷抱太子安
置膝上。坐寶輦中。無數童男童女皆以諸寶瓔珞莊
飾其身。手執諸華於前引導太子往詣園林。爾時釋
種親族童子童女各持鹿車羊車。復持種種船舫。種
種鼓樂簫笛琴瑟。牛羊獅象諸雜鳥形一切器仗列
太子前。恣令嬉戲。復置羝羊真金為鞍。令太子乘園
中遊戲。彼諸童子亦乘羊車伴太子戲。童子童女各
各歡笑。人人拍手歌舞呌嘯。或復聚沙為塔散華禮
拜。令其太子恣意嬉戲。具足八年如是娛樂。太子增
長智慧。不似世之嬰孩流涕不淨。無有糞穢。亦不呱
啼呻吟嚬縮。不飢不渴。諸母養育常生歡喜。時彼園
內有一天神名曰離垢。然彼天神在於虗空隱其半
身。即持種種天華散於太子頂上。姨母抱持太子坐
寶車上。還其本宮。
<other>習學書數</other>
本行經云。淨飯王知其太子年已八歲。而告群臣。卿
等當知。訪問國中智慧第一。堪為太子師者。教太子
讀書及餘諸論。咸言有毗奢婆蜜多羅善知經論。堪
教太子。諸釋種童子亦隨太子而學。太子將昇學堂。
毗奢婆密多羅遙見太子。遂起身頂禮。自覺差慙。見
空中諸天神王守護護太子。以諸天華散太子上。太
子既初入學。而問師言。教我梵書仙書。若此書凡有
六十四種。未審尊師教我何書。是時毗奢婆密多羅
問太子說是書名。遂懷私慙。折伏貢高我慢之心。向
於太子前而說偈言。希有清淨智慧人。善順於諸世
間法。自已通達一切論。復更來入我學堂。如是書名
我未知。汝今悉皆誦持得。是為天人大尊噵。今復更
欲覓於師。爾時釋種童子俱入學堂讀書寫字。太子
威德力故。復有諸天神力加護。諸釋童子皆悉通達
書數經論。
<other>講演武藝</other>
本行經云。時淨飯王復集羣臣。卿諸臣等。誰知何處
有師。最能武藝。堪教太子。答言。羼提提婆堪教太子
兵戎法式。其所解知凡有二十九種。悉皆通達。王造
園苑。擬以遊戲。提婆將引太子入園教戎技智。太子
見已悉皆棄捨。我自解此。不須更學。提婆即教其餘
釋種。太子於此一切諸技何假須教。復欲教習諸王
要法。所謂天文．祭祀．占察．懸射．前事．謬語．知禽獸音．
達於聲論．造作諸技．因技報答．呪術．雜事十餘種名。
古先治化一切書典教於太子。及自他釋亦如是教。
又復世人積年累月所學問者。或成不成。彼等眾技
一切諸論。太子能於一時之中。及餘釋種。不須習學
悉皆通達。一切自在。是時提婆即為太子而說偈言。
汝於年幼時。安庠而學問。不用多功力。須臾而自解。
於少日月學。勝他多年歲。所得諸技藝。成就悉過人。
提婆慚耻。反禮太子。
<other>太子灌頂</other>
過去因果經云。爾時淨飯王即會群臣。而共議言。太
子今者年已長大。智慧勇徤皆悉具足。今宜應以四
大海水灌太子頂。又復勑下餘小國王。却後二月八
日灌太子頂。皆可來集。至二月八日。諸餘國王并及
仙人婆羅門等皆悉雲集。懸繒幡蓋燒香散華。鳴鐘
擊鼓作諸妓樂。以七寶器盛四海水。諸仙人眾各各
頂戴授婆羅門。如是乃至遍及諸臣。悉已頂戴傳授
與王。時王即以灌太子頂。以七寶印而用付之。又擊
大鼓高聲唱言。今立薩婆悉達以為太子。爾時虗空
天龍夜叉人非人等作天妓樂。異口同音讚言善哉。
當於迦毗羅衛國立太子時。餘八國王亦於是日同
立太子。太子啟王出遊園苑。王即聽許。群臣導從。遊
觀田野。看諸耕人起大慈悲。即便思惟離諸愛欲。王
<pb n="71"/>
聞此語心生憂惱。慮其出家。宜急婚娉以悅其意。更
增妓女而娛樂之。
<other>遊觀農務</other>
普曜經云。爾時太子年遂長大。啟於父王與群臣俱
遊於村落。觀耕犂者勤勞執役。見地耕轉。虫隨土出。
烏鳥尋⿰口豕。太子見已起慈悲心。哀嗟世間有如斯苦。
匇匇不安人命其短。憂畏無量。日月流邁。出息不保
就於後世。天人始終。三惡道苦不可稱載。五趣生死
輪轉無際。沉沒不覺痛苦難喻。又見園中有閻浮樹。
枝葉茂盛。在彼樹下結加趺坐。一心禪思三昧正受。
以為第一。五百神仙飛行虗空不能得過。時諸仙人
即下住地。觀見菩薩禪思坐定。歎未曾有。於時日照
樹曲。覆菩薩身。一切樹木皆悉曲躬向於菩薩。群臣
見已疾往啟王。時王聞之前詣樹下。即見太子威神
吉祥巍巍無量。而說偈言。如火在山頂。如月在眾星。
現身樹下禪。威光無不照。其初生之時。身自坐禪思。
其身威神光。明徹普遍照。十方諸天人。因是得濟度。
即同太子嚴駕還宮。
<other>諸王捔力</other>
本行經云。淨飯王與大臣娑呵提婆諭諸釋種童子。
武藝之中誰能最勝。於戲場中安施鐵鼓。提婆達多
射徹三鼓。難陀即射亦徹三鼓。有司進弓。太子試弓。
以弓力弱。令取內庫祖王所用良弓。太子牽挽平胸
而射。一箭穿過七箇鐵鼓。其箭射達十拘盧奢。復更
別立鐵猪。太子一箭便穿七鐵猪。彼箭入地即成一
井。於今人民常稱箭井。爾時諸天各將天華散太子
前。帝釋取箭上天起塔供養。時淨飯王既見太子技
能皆悉勝彼。敕取白象擬太子乘。提婆達多先入城。
見此白象問言何往。答言擬太子乘。時提婆達多我
慢興盛。左手執鼻。右手築額。一拳倒地遂即命終。塞
彼城門往來不通。難陀次至。見象塞路。執彼象鼻牽
離城門。太子見已。左手舉象以右手承。從於虗空擲
至城外一拘盧奢。而象墮地即成大坑。至今人民相
傳此處名為象坑。
<other>悉達納妃</other>
因果經云。爾時淨飯王集諸羣臣而共議言。太子年
已長大。宜應娶婚。諸臣答言。有釋種婆羅門。名摩訶
那摩。有女名耶輸陀羅。顏容端正聰明智慧。賢德過
人禮儀備具。有如是德。堪為太子妃。王言。若如卿儀
便為納之。王還宮內。即敕老成宮女。汝往摩訶那摩
長者家瞻看其女容儀禮節如何。可停於彼十日。女
受王敕往彼長者家瞻看此女。還答王言。觀看此女
容貌端正。威儀進止無與等者。王即遣人語摩訶那
摩長者言。太子年長欲為納妃。汝女善淑宜堪此舉。
時長者答使者言。謹奉敕旨。王即令諸大臣擇取吉
日。遣車具禮而往迎之。既至宮已。具足太子婚妠之
禮。又復更增二妃。一名瞿夷。二名鹿野。并諸婇女娛
樂太子。以有三妃造三時殿。爾時太子恒與其妃行
住坐臥。無有世俗之意。於靜夜中但修禪觀。未嘗與
妃有夫婦之道。
<other>五欲娛樂</other>
本行經云。爾時淨飯王為太子立三等宮。婇女三千
侍御太子。第一宮婇女當於初夜。第二宮婇女於半
夜時。第三宮婇女於後夜時。奉侍太子。時淨飯王念
阿私陀仙人所說。復置諸雜音樂各各千數。常於宮
內晝夜不絕。太子在於婇女之中。受諸快樂。不須遠
涉出宮外遊。時飯王為增太子諸功德故。建立苦行。
斷於一切諸邪惡法。行一切善。布施諸物。造眾福業。
備行苦行。以此善根迴資太子。為令增長諸功德故。
願莫出家。太子在於父王宮內。唯獨一人具足五欲。
娛樂逍遙嬉戲自恣。足滿十年不曾出家。淨飯王於
太子所住宮院周帀。別更造立子城。唯置一門。安施
機發。開閉之時五百人扶持擁衛方得開闔。其門聲
<pb n="72"/>
動聞半由旬。內外悉羅壯士防守。身著鎧甲禁衛宮
闈。如是嚴緊恐畏太子捨離椒房踰越出家。自在娛
樂不復遊戲。
<other>空聲警策</other>
本行經云。爾時虗空有一天子名曰作瓶。見是太子
十年在宮受五欲樂。莫為貪着心醉荒迷情放盈溢。
百年迅速時不待人。護明菩薩今須覺察。早應捐棄
捨俗出家。我若不先為彼作於厭離之相。則彼躭湎
未有醒悟發出家心。我今應當贊助其事。即於空中
而說偈言。善哉仁者年盛時。宜速出家令滿願。應當
利益天人等。五欲行者不可厭。沒溺六塵境捨難。唯
有出世行大智。乃能厭離此五欲。是故仁今可捐棄。
眾生多有煩惱患。仁當為作大醫師。說妙種種法藥
王。速疾將向涅槃岸。無明黑暗所障蔽。諸見羅網種
種纏。速然智慧大明燈。早使天人得淨眼。空中天子
說此偈已。威神感動發勸因緣。復以太子宿世善根
福德力故。令彼居中婇女所作音聲。不順五欲之事。
唯傳涅槃住持信解微妙諸法之聲。欲令太子厭離
世間。心生覺悟。
<other>飯王應夢</other>
本行經云。爾時作瓶天子以神通力。欲令太子發出
家心。即於其夜與淨飯王七種夢相。一夢帝釋幢從
東門出。二夢太子乘大白象城南門出。三夢太子駕
駟馬車城西門出。四夢雜寶莊嚴大輪城北門出。五
夢太子在城中央大街。手執一搥撾打大鼓。六夢太
子坐高樓上散施珍寶。四方諸人來將寶去。七夢城
外不遠有於六人舉聲大哭宛轉於地。王夢是相。心
大惶怖。明日召占夢師說如上夢。答言不知。王復憂
愁。時作瓶天化婆羅門。言善能解夢。大王召入說七
種夢。婆羅門言。第一太子出家瑞相。第二證果相。第
三得四無畏相。第四成佛相。第五轉法輪相。第六三
十七品法寶相。第七外道六師憂惱相。化人為王詳
說夢已。白言。大王當生歡喜。勿懷恐怖憂愁不樂。大
王聞已。重增太子五欲之具。令太子愛戀不樂出家。
免吾憂念使我安樂。
<other>路逢老人</other>
本行經云。爾時作瓶天子欲令太子出向園林。觀看
好惡發厭離心。漸教捨離於彼五慾。讚歎園林甚可
愛樂。太子聞已發心。令速嚴飾莊校好車。於彼園林
觀看遊玩。馭者奏淨飯王。王出敕令悉遣洒掃。爾時
太子登上寶車。從城東門而出。作瓶天子變身化作
一老弊人。傴僂低頭鬚鬂如雪。四肢顫掉行步不安。
唯仰杖力。如是相貌。在太子前順路而行。太子見彼
老人身體極瘦衰相。即問馭者此是何人。馭者白太
子言此是老人。太子復問何者名老。馭者答言。凡名
老者。為諸衰耄所逼。諸根漸敗無所覺知。非朝即夕
其命將終。太子復問。我今此身亦當如是受老相耶。
答言。太子。貴賤雖殊。凡是有生悉皆有老。即今人身
具有如是老相。但未現耳。太子復言。我今不向園林
遊戲。宜速回駕。還入宮中心自思惟。作何方便得免
衰老之相出家學道。
<other>道見病臥</other>
本行經云。爾時作瓶天子復見思惟。菩薩在彼宮內
著於五欲。放逸情蕩已經多時。世間無常盛年易失。
應當早捨宮內出家。使其覺悟令速厭離。菩薩宿福
因緣。忽然發心欲出遊戲。太子即召馭者言。莊嚴好
車出城遊玩。太子乘車從城南門出漸向園林。作瓶
天子於太子前路化作一病患人。身體羸瘦面色痿
黃。喘氣微弱命在須臾。太子見病人已。問馭者言此
是何人。馭者報言此是病人。復問何名病人。答曰。此
人不善安隱。威德已盡。困篤無力。死時將至無處歸
依。此人不久自應命終。欲得求活無有是處。復問為
獨此人為當一切。答言。非獨此人。一切天人皆悉未
<pb n="73"/>
免。太子告言。若我此身不脫是病。難得度者。我今不
假園林遊戲。即勒迴車而還宮中。靜坐思惟一心繫
念。淨飯王聞已。憶阿私陀仙受記之語決定真實。太
子莫復捨我出家。
<other>路覩死屍</other>
本行經云。時作瓶天子復發是念。菩薩宮內極意歡
娛。我今可為厭離五欲早令出家。令從宮內向彼園
林。是時太子謂善馭者。汝可速駕駟馬寶車我欲出
城詣園遊戲。太子坐車從城西門出向於外觀看園
林。作瓶天子於太子前。化作一屍在於路上。太子見
之心懷慘惻。謂馭者言。此是阿誰臥於路上。馭者答
言此名死屍。太子復問馭者死屍是何。馭者報言。太
子。此人已捨世間之命。無有威德。今同木石。捐捨親
族一切識知。唯獨精神自向彼世。從今已後不復更
見父母兄弟妻子眷屬。如是眷屬生死別離更無重
見。故名死屍。復問馭者我亦有此死否。馭者報言。太
子尊身於此死法亦未免脫。一切世間之人無分貴
賤不擇賢愚皆不免死。太子聞已情思不悅。迴駕還
宮。端坐思惟默然繫念。人人貴賤受福若盡。無常至
時皆無有異也。
<other>得遇沙門</other>
大莊嚴經云。爾時太子召馭者言。今日欲往園林遊
玩汝可嚴駕。馭者奏王。王謂馭者曰。太子前出三門。
見老病死愁憂不樂。今日宜令從北門出。嚴飾道路
香華幡蓋倍勝於前。太子與諸官屬前後道從出城
北門。爾時淨居天化作比丘。著壞色衣剃除鬚髮。手
持錫杖徐步而行。形貌端嚴威儀整肅。太子遙見問
是何人。時淨居天以神通力。令彼馭者報太子言。如
是名為出家人也。太子即便下車作禮。因而問之。夫
出家者何所利益。比丘答言。我見在家生老病死一
切無常。皆是敗壞不安之法。故捨親族處於空閑。勤
求方便得免斯苦。我所修習無漏聖道。行於正法調
伏諸根。起大慈悲能施無畏。心行平等護念眾生。不
染世間永得解脫。是故名為出家之法。太子聞已深
生歡喜。天人之中唯此為上。我當決定修學此道。既
見是已登駕而還。
<other>耶輸應夢</other>
本行經云。時太子妃耶輸陀羅。即於是夜便覺有娠。
爾時其夜疲極睡眠。臥夢見有二十種可畏之事。忽
然驚起報太子言。夢見大地周帀震動。有帝釋幢崩
倒於地。天上星宿悉皆墮落。最大傘蓋車匿持去。我
頭髣髻刀截而去。我身瓔珞為水所漂。我之身形漸
成醜陋。我身手足自然墮落。我此身形忽然赤露。我
所坐牀自塌於地。我眠臥床四脚摧折。眾寶大山崩
頹墮地。宮內大樹被風吹倒。明月團圓忽然而沒。紅
日照明忽然黑暗。宮城矩火出向城外。護城之神忽
然啼哭。迦毗羅城忽為曠野。園林華果並皆凋落。防
禦壯士交橫馳走。白言太子。我見如是二十種惡夢。
心大恐怖驚疑不安。為復我身壽命欲盡。為共太子
恩愛別離。太子聞是語已自心思惟。我今不久捨世
出家。復慰諭耶輸言。汝見如是惡夢不須懷憂。但當
安隱無復煩惱。
<other>初啟出家</other>
莊嚴經云。菩薩於靜夜中作是思惟。若不啟父王私
自出家。違於教法不順俗理。從其所住。詣父王宮。放
大光明長跪合掌白父王言。願欲出家。王聞此言涕
泣不許。重白父言。有四種願當斷出家。一願不老。二
恒少壯。三常無病。四恒不死。王即告言。此願甚難。諸
仙世人誰免老死。王召親族而作是言。太子昨夜來
請出家。我若許之國無繼嗣。作何方便令其息心。諸
族白言。我等當共守護太子。太子何力能強出家。王
勑親族城東門外置其五百釋種童子。英威勇徤制
勝無前。一一童子有五百輛鬪戰之車以為嚴衛。五
<pb n="74"/>
百力士執戟於前。南西北門如上所說。於其城上周
帀分布五百壯士。擐甲持矛晝夜巡警無暫休息。國
大夫人波闍波提於王宮內集諸⿰女釆女。自從今夜無
令眠睡。尸牗重關堅持鎻鑰。守護太子莫生怠慢。勿
使出家悉無依怙。
<other>夜半踰城</other>
莊嚴經云。爾時菩薩於音樂殿中端坐思惟。過去諸
佛皆發四種大願。一者願我未來自證法性。於法自
在得為法王。以精進智救拔三界愛縛苦惱眾生。二
者有諸眾生嬰此生死黑暗稠林。患彼愚痴無明翳
目。以空無相無願為燈為藥。破諸暗惑除其重障。成
就如是方便智門。三者有諸眾生竪高慢幢起我我
所。心想倒見虗妄執著。為說正法令其悟解。四者見
諸眾生處不寂靜。三世流轉如旋火輪。亦如團⿰糸系自
纏自縛。為彼說法令得解縛。太子語車匿言。汝可鞁
乾陟來。車匿答言。今始半夜何用鞁馬。太子復言。我
今出家莫違我意。淨居諸天令彼軍士婇女悉皆昏
睡都無覺知。車匿即鞁馬畢。太子乘已初舉步時。大
地六種震動昇空而去。四大天王棒承馬足。梵王帝
釋翊從引路。至彼往古䟦伽仙人苦行林中。即便下
馬端然而坐。
<other>金刀落髮</other>
莊嚴經云。菩薩作是思惟。若不剃除鬚髮非出家法。
乃取金刀即自剃髮而發愿言。愿斷一切煩惱及以
習障。時天帝釋即以天衣於空取髮還天供養。菩薩
自觀身上猶著寶衣。即作念言。出家之服不當如是。
時淨居天化作獵師。身著袈裟手持弓箭默然而住。
語獵者言。汝所著者乃是往古諸佛之服。云何著此
而為罪耶。獵者言。我著此衣以捕羣鹿。鹿見此服而
不避我。方得殺之。菩薩言。汝著袈裟專為殺害。我今
若得惟求解脫。我今與汝憍奢耶衣。汝可與我麤弊
衣服。是時獵者即脫袈裟授與菩薩。菩薩于時心生
歡喜。即便與彼憍奢耶衣。時淨居天以神通力忽現
本形。飛上虗空還至梵天。菩薩見已。於此袈裟倍生
殷重。于時菩薩身著袈裟儀容改變。作如是言。我今
始名真出家也。於是安詳徐步至彼䟦渠仙人苦行
林中。一心求道矣。
<other>車匿辭還</other>
莊嚴經云。時太子至山林已。慰輪車匿。世間之人或
有心從而形不隨。或有形隨而心不從。汝今心形皆
悉隨我。世間之人見富貴者競來奉事。現貧賤者棄
而遠之。我今捨國來至於此。惟汝一人獨能隨我。我
今既得至閑曠處。即自解衣取莊嚴具還於宮中。奉
上父王作如是言。太子今者於世間法無復希求。不
為生天受五欲樂。亦非不孝。亦無嗔忿慊恨之心。但
見世間眾生迷於正路沒在生死。為欲[托-七+友]濟眾生故
出家耳。惟愿父王勿生憂慮。若謂我今年少未應出
家。汝以我言方便諮啟。生老病死豈有定時。人雖少
盛誰能獨免。又脫諸餘嚴身之服與耶輸陀羅言。人
生於世愛必別離。我今為斷此諸苦故出家學道。勿
以戀著橫生憂愁。及語宮中諸婇女等并告釋種童
子。我今欲破無明網故愿成正覺。所為事畢當還相
見。事匿涕泣而迴。
<other>車匿還宮</other>
莊嚴經云。是時車匿牽其白馬并賷瓔珞諸莊嚴具
將入王宮。其馬嘶聲聞於宮內。摩訶波闍波提及耶
輪陀羅并諸采女皆來聚集。共相謂言。將非太子迴
還宮耶。車匿入宮門已。姨母及妃并諸采女惟見車
匿不見太子。同時啼哭。即問太子今在何處。汝獨迴
歸。車匿荅言。太子棄捨五欲。為求道故。在彼山林著
壞色衣。剃除鬚髮。姨母聞已放聲大哭。責車匿言。我
今何負於汝。取我聖子送彼山。林猛獸毒虫甚可怖
畏。而今獨住將何所依。車匿言。太子付我白馬及諸
<pb n="75"/>
寶貝。令我速還。太子曯我。汝到宮時拜上姨母。殷勤
勸諭莫生憂念。住此不久得成正覺還當相見。耶輸
陀羅責車匿言。汝今何故損害於我。車匿荅言。但以
諸天神力。使守衛之人咸皆熟睡無所覺知。太子出
宮如日昇天放大光明。諸天捧承馬足而去。非于車
匿之事也。
<other>詰問林僊</other>
因果經云。爾時太子至跋伽仙人林中。鳥獸矚目。仙
人遙見太子。謂是天神。與諸徒眾迎太子坐。太子觀
察仙人之行。或披軟草或披樹葉以為衣服。或食草
木花果。或一日一食。二日一食。三日一食。或事水火。
或奉日月。或翹一足。或臥塵土荊棘。或臥水火之側。
太子問其所由。仙人荅言為欲生天。太子告仙人言。
諸天雖樂。福盡則墜。輪迴六道終為苦聚。我今學道
為斷苦本。太子與諸仙人設此議論。言語往復及至
日暮。太子即便停彼一宿。明旦辭去。有一仙人善知
相法。語眾人言。今此仁者諸相具足。必當得於一切
種智。為天人師。我等所學道異。不敢相留。仁者若去。
可向北行。彼有大仙名阿羅邏迦蘭。仁者可往就其
講論。我觀仁者亦當不必住於彼論。於是太子即便
北行。諸仙人眾見太子去。心懷懊惱。合掌相送。極望
絕視然後乃還。
<other>勸請迴宮</other>
因果經云。時淨飯王遣太子師及以大臣至跋伽仙
人苦行林中。問於仙人。太子出家學道。曾至此林否。
大仙荅曰。有一童子共我議論。今詣阿羅邏伽仙人
處。師別即往彼仙人所。果見太子。師即白太子言。大
王久知太子深樂出家。此意難迴。然王於太子恩愛
情深。願請迴駕還返宮中。不令太子全棄道業。靜心
之處何必山林。太子荅言。我豈不知恩愛情深。但畏
生老病死之苦。為斷除故是以來此。我今修道終不
回還。師自思惟。奉受王使來請太子。而復不能轉太
子意。徘徊路側不能自返。互相議言。既為王使而無
力効。今者空歸云何奉荅。我等當留所從五人。聦明
智慧心意柔軟為性忠直。密令伺察看其進止守護
給侍。語憍陳如。汝等五人悉能住在此否。五人荅曰。
善哉依命當密守護。師及大臣辭別太子。悲泣而迴。
<other>調伏二僊</other>
因果經云。太子至阿羅邏所。太子問言。生死根本云
何斷之。仙人荅曰。持戒忍辱修習禪定。有覺有觀得
初禪。除覺觀定生入喜心得二禪。捨喜心得正念具
樂根得三禪。除苦樂得淨念入捨根得四禪。獲無想
報。太子復問。非想非非想處為有我耶。為無我耶。若
言無我。不應言非想非非想。若言有我。我為有知。我
為無知。我若無知則同草木。我若有知則有攀緣。既
有攀緣則有染著。故非解脫。汝以盡於麤結而不自
知細結猶存。以是之故謂為究竟。細結滋長復受下
生。以此因故非度彼岸。若能除我及以我想。一切盡
捨。是則名為直解脫也。仙人默然心自思惟。太子所
說其為微妙。于時太子為求勝法辭別而去。仙人白
言。汝若成道願先度我。太子荅言善哉。次至迦蘭所
住之處。論議問荅亦復如是。太子即便辭去。仙人奉
送絕視方還。
<other>六年苦行</other>
普曜經云。爾時太子作是思惟。六年之中示大勤苦
精進之行。因是現行四禪。數出入息。令其意解無想
不念。無所希望在。所至湊心無所倚。欲現世間開化
外學若干品業。訓誨諸天示其罪福。外學異術計死
斷絕神無所生。或言有常云無罪福。為分別說功福
之報。現身口意當行清淨。日服一麻一麥。六年之中
修立難行勤苦之行。宿命不債。六年之中結加趺坐。
威儀進止未甞有缺。亦無覆盖。不避風雨不起經行。
大小便利亦不屈伸。亦不傾側身不倚臥。春夏秋冬
<pb n="76"/>
巍然端坐。值有眾難未曾舉丰以自蔽障。諸根不亂。
目不邪視心不恐怖。鵲巢樹上抱卵哺雛。糞污其身
亦不棄去。天龍八部目自覩見。菩薩功勳道德巍巍。
來往其邊供養奉事。太子定坐六年現勤苦行。教授
開化天人立之三乘。以是之故坐六年耳。成無上道
廣度眾生。
<other>遠餉資粮</other>
因果經云。太子至伽闍山苦行林中求正真道。日食
一麻一麥修其苦行。憍陳如等亦修苦行供奉太子。
既見此已即遣一人還白王師。具說太子所修行事。
王師即往王所說如上事。爾時淨飯王聞此語已。心
大煩惱舉身顫掉。語王師言。太子遂捨轉輪王位。并
父母親族恩愛之情。遠去深山修其苦行。我今薄福
失此之子。復以使人所言。向波闍波提及耶輸陀羅
而為說之。時淨飯王與姨母及耶輸。各嚴五百車乘。
資粮之物。令車匿送與太子。隨時供養勿使乏少。車
匿領車疾速而去。至彼見太子形容消瘦。[啣-止+山]泣而言。
大王憶念太子。遣我送此資粮遠餉。太子荅言。我違
父母及捨國土。遠來在此為求至道。云何當復受此
餉耶。車匿聞已心自思惟。太子今者既不肯受。我當
別覓一人領資粮車仍還王所。我住於此奉侍太子
不離左右。
<other>牧女乳糜</other>
因果經云。爾時太予心自思惟。我今於伽闍山示修
苦行。日食一麻一麥身形消瘦有若枯木。修其苦行
今滿六年。我若復以此羸身而取道者。彼諸外道當
言自餓是般涅槃因。我今雖復如是節節而有那羅
延力。亦不以此而取道果。我當受食然後度生。作是
念已。至尼蓮河側露地而坐。時彼林外有二牧牛女
人。一名難陀。一名波羅。時淨居天勸牧女言。太子今
在林中。汝可供養。女人聞已心大歡喜。即擇肥壯牸
牛入河洗浴親手自取淳乳。如法煎煑。即取乳糜盛
滿金鉢至太子所。頭面禮足而以奉獻。太子即便受
彼女施而呪願之。今所施食。欲令食者得充氣力。當
使施者。得色得力得捨得喜。安樂無病終保年壽智
慧具足。即復作如是言。我為度脫諸眾生故而受此
食。呪願訖已即受食之。身體光悅氣力充足堪受菩
提。
<other>禪河澡浴</other>
莊嚴經云。爾時菩薩復作是念。六年勤苦衣服弊壞。
於尸陀林下見有破糞掃衣將欲取之。於時地神告
虛空神言。釋種太子捨輪王位。拾是所棄糞掃之衣。
虛空之神聞已告三十三天。乃至傳聞阿迦尼吒天。
菩薩手持糞掃之衣。作如是言。何處有水洗浣是衣。
有一天神以手指地遂成一池。又念何處有石浣衣。
時天帝釋即以方石安處池畔。菩薩見石遂洗浣衣。
帝釋白言。我當為菩薩洗浣此衣。惟願聽許。菩薩欲
使將來諸比丘眾不令他人洗浣衣故。不與帝釋洗
浣。即便自洗浣衣已訖。入池澡浴。是時魔王波旬變
其池岸極令高峻。池邊有樹名阿斯那。是時樹神按
樹令低。菩薩攀枝得上河岸。菩薩澡浴之時。諸天散
花遍滿河岸。菩薩浴竟。諸天競取此水將還天宮池
中。水族飲其水已得生天上。菩薩為利益故度脫水
族示現澡浴。
<other>帝釋獻衣</other>
莊嚴經云。爾時太子至尼連河。洗浣故衣入水浴已。
河邊有一大樹。於彼樹下自納故衣。時淨居天子名
無垢光。將沙門應量袈裟供養菩薩。於是菩薩即受
著之。時聚落神告善生女。汝宜營辦美食供養菩薩。
時善生女即以金鉢盛滿乳糜持以奉獻。菩薩受之。
時河中有一龍妃名尼連茶耶。從地涌出。手執莊嚴
微妙寶座奉獻菩薩。菩薩受已即坐其上。取彼善生
女所獻乳糜。如意飽食淨盡無餘。菩薩食於乳糜。身
<pb n="77"/>
體相好平復如本。即以金鉢擲致河中。是時龍王生
大歡喜。收取金鉢宮中供養。時釋提桓因即變其形
為金翅鳥。從彼龍王奪取金鉢。將還本宮起塔供養。
爾時菩薩從座而起。龍妃還持所獻床座歸於本宮
起塔供養。菩薩由福慧力故。食乳糜已。三十二相八
十種好圓光一尋轉增赫奕。菩薩正念詣菩提場而
取正覺。
<other>詣菩提場</other>
莊嚴經云。菩薩正念向菩提樹。時有主風雨神。周遍
洒掃盡令嚴淨。菩薩身放無量光明。普遍振動無邊
剎土。復有無量諸天奏天妙樂。雨眾天華遍覆其地。
無量希有吉祥瑞相。菩薩將欲向菩提樹。其夜大梵
天王告諸梵眾言。當知菩薩被精進甲。知慧堅固成
就菩薩之行。通達波羅蜜門。於菩薩地得大自在。住
於如來祕密之藏。超諸魔境。一切善法皆能自覺。不
由他人而得覺悟。為諸如來大神通力之所護念。當
為眾生說解脫道。菩薩以如是等無量功德詣菩提
場。為欲降伏眾魔怨故。成阿耨多羅三藐三菩提。欲
圓滿十力．四無所畏．十八不共法。轉正法輪故。為欲
作大師子吼。施大法雨。令諸眾生得滿足故。令諸眾
生得清淨法眼。令諸外道息諍論故。欲使本願得圓
滿故。於一切法得自在故。不為世間八法所染。猶如
蓮花不著於水。
<other>天人獻草</other>
本行經云。菩薩念言。我今至菩提場欲作何座。時淨
居天白言。大聖仁者。過去諸佛皆坐草座而取正覺。
菩薩思惟。誰能與我如是之草。帝釋天王即化其身
為刈草人。不近不遠右邊而立刈取於草。其草青綠
顏色猶如孔⿱少隹項毛柔軟滑澤。而手觸時猶如微細
迦尸迦衣。色妙青香。菩薩見於彼人刈如是草。漸至
人邊寬緩問言。仁者汝何名字。其人荅言我名吉祥。
菩薩聞已心大歡喜。如是思惟。我今欲求吉祥。他人
吉祥以名。吉祥在於我前。我今決當得證阿耨多羅
三藐三菩提。如是思惟出妙音聲。復語刈草之人。仁
者汝能與我草否。彼人答言我能與之。即便刈草以
奉菩薩。其草淨妙。菩薩即取彼草一把手自執持。當
時菩薩取草之時。其地六種震動。當是時。菩薩將此
草安詳徐步向於菩提樹下。以為草座而取正覺。利
益眾生悉皆得度。
<other>龍王讚歎</other>
本行經云。菩薩持草行時。空中忽有青⿱少隹．拘翅羅鳥．
孔⿱少隹．白[鴳-女+隹]．迦陵頻伽共命之鳥。數各五百右遶隨飛。
復有天子天女亦各五百。各執寶瓶散諸香華圍遶
而行。其地搖動。彼地有一龍王名曰迦茶。其龍長壽
經歷劫數。曾見往昔諸佛經過。又龍日月晝夜甚長。
睡眠未久見大地動復聞震聲。即便驚寤。從自宮殿
即出觀看。見自居處不遠有一菩薩安詳而行。龍王
見其菩薩預知先瑞。猶如過去諸大菩薩發心欲向
菩提樹下一種無異。見是相已更無疑心。決定知此
菩薩當證阿耨多羅三藐三菩提。爾時黑色龍王有
一龍妃名曰金光。與諸龍女等各執諸妙香華雜色
衣服寶幢幡蓋種種珍寶奉上供養。作諸天樂其聲
微妙。歌詠讚歎合十指掌在菩薩前頭面頂禮。菩薩
語龍王言。如汝所說。我今必成阿耨多羅三藐三菩
提廣度眾生。
<other>坐菩提座</other>
莊嚴經云。爾時菩薩向菩提場時。無量菩薩并諸天
眾。各各莊飾菩提之樹。其菩提樹高顯殊特。百億由
旬七寶所成。有八萬四千。一一皆願菩薩坐其樹下
得成正覺。一一樹下各隨色類敷師子座。悉以眾寶
莊嚴。爾時菩薩示現取草周遍敷設。如師子王具足
勢力精進堅固。無諸過失。尊貴自在智慧覺悟有大
名稱。降伏眾魔摧諸外道。具足如是種種功德。將證
<pb n="78"/>
菩提而面向東。於淨草上結加趺坐。端身正念發大
誓言。我今若不證得無上菩提。寧可碎是身。終不起
此座。爾時菩薩昇菩提座。即證方廣神通遊戲首楞
嚴定。得是定已。現身各各坐彼師子之座。一一身上
皆具眾妙相好莊嚴。其餘菩薩并諸天人各各皆謂
菩薩獨坐其座。由定力故。能令地獄餓鬼閻羅王界
及諸人天皆見菩薩坐菩提座。菩薩放大光明遍照
十方諸佛剎土。
<other>魔王得夢</other>
本行經云。爾時菩薩從於眉間放白毫光。遍照魔王
宮殿。翳彼諸魔之光。魔王波旬於睡眠中得三十二
種惡夢。夢見宮殿震動忽然失火。墻壁頹落盡為瓦
礫。塵土坌亂穢惡充滿。象馬倒死鳥羽毻落。泉水枯
乾樹木摧折。身體寒熱面貌痿黃。咽喉乾燥喘息不
停。衣裳垢膩天冠墮落。天主號哭魔軍憂惱。魔子大
呌魔民逃散。刀仗損失樂器破壞。左右遠離朋友讐
怨。玉女赤露諸女啼哭。心緒昏亂恐怖不樂。仙言不
吉神唱不祥。諸方馳走無處自在。魔王得是不祥之
夢。內懷恐懼心意不安。普喚至一切諸魔眷屬皆令
集聚。向說夜夢所見之事。我應不久必失此處。恐畏
更有大福德人來生此處。即召地居諸天．諸魔兵眾．
諸龍夜叉八部等眾而勑之言。今有釋迦種姓之子
欲取菩提。我等相共至於彼處。斷其如此勇猛之心。
勿令取證菩提。
<other>魔子諫父</other>
本行經云。爾時魔王長子商主白父王言。而今父王
欲共悉達菩薩而作怨讐。唯恐後時悔無所及。魔王
告子。咄汝小兒愚暗淺短。未曾知我變化神通。未曾
覩我自在威力。商王答父言。兒非不知父王神通威
力。但父王而未知悉達菩薩廣大神通福德威力。然
則父王至於彼邊應當自見。魔王波旬不取其子之
言。即召四種兵眾。所謂象兵．馬兵．車兵．步兵。百千萬
億天神鬼兵。形容可畏。皆執弓箭刀劒器仗。擎山持
杵作大威猛。魔王率領向菩提樹下。魔王軍眾遙見
菩薩坐師子座。不驚不怖不搖不動。身體赫弈猶如
金山。放大光明不可譬喻。魔王軍眾悉皆退散。魔王
見已心大恐怖。猶懷我慢不肯迴還。復告軍眾莫驚
莫怖莫畏莫走。此乃是我試彼心。看我今更慰喻彼
看其起離菩提樹下。不令菩薩在此菩提樹下而成
正覺也。
<other>魔女妶媚</other>
本行經云。魔王波旬不取長子商主諮諫。告諸女言。
汝等諸女宜至彼釋種子邊。試觀其心有慾情否。其
諸魔女聽王勑已。相與安詳向菩薩所。於菩薩前示
現種種婦女媚惑諂曲之事。復將香華散菩薩上。復
以種種五慾之事勸請菩薩觀看。其而觀其心情為
有慾心姿態。魔女見於菩薩深心寂定。本來清淨無
濁無垢。面目清淨猶如蓮華從水中出而不染著。如
須彌山確然不動。善攝諸根調伏心意。彼等既見菩
薩如是。皆生慚愧羞耻之心。諸魔女等善解女人幻
惑之法。更加情態益顯嬌姿莊嚴其身。示現美妙音
辭巧便來媚。菩薩答言。汝宿命有福受得天身。不念
無常而作妖媚。形體雖好而心不正。汝輩故來亂人
善意。非清淨種。革囊盛穢。汝來何為。去。吾不用。今阿
母等不安天上何為橫來。佛指魔女變成老母。髮白
面皺不能自復。
<other>魔軍拒戰</other>
本行經云。時魔王言。此人不可以五慾惑之。更設美
言慰喻令去。仁沙門釋子自小來。未見戰鬪刀兵甚
可怖畏。又仁莫共他作怨讐。貪嗔痴業。仁宜速去。菩
薩諦觀確然不從。既不動身亦不移坐。語魔王言。我
今已坐金剛牢固結加趺坐。甚難破壞。魔王聞已發
嗔恚言。率領四種兵眾象馬步車諸雜軍等。幡旗麾
<pb n="79"/>
纛羽蓋旍旂。多諸夜叉悉食人肉善解神射。各把䩕
弓執持利箭槊矛劒戟刀棒金剛鬪輪鐵鉞種種諸
仗駕。千萬億象駝馬車放大吼聲。虗空充塞。復有無
量諸龍各各皆乘大黑雲隊。放閃電雹雰霏亂下。時
魔波旬手執利劒向菩薩言。截汝身體。菩薩答言。汝
魔波旬及諸軍眾百千萬億悉如汝身。盡力來此。彼
等皆不能動我一毛。況割身體作我障礙欲妨菩提。
令我不得取阿耨多羅三藐三菩提。我終不起離於
此處餘樹下坐。
<other>魔眾拽缾</other>
雜寶藏經云。爾時如來在菩提樹下巍然端坐。惡魔
波旬將入十億眾欲來壞佛。至如來所而作是言。悉
達太子汝獨一身何能坐此。汝可起去。若不去者我
捉汝脚擲著海外。佛言。我觀世間無能擲我著海外
者。佛告波旬。汝於前世但曾作一寺主。受一日八戒。
布施辟支佛一鉢之食。故生第六梵天為大魔王。而
我於阿僧祗劫廣修功德。供養無量諸佛。亦復供養
聲聞．緣覺之人不可計數。波旬言太子。汝道我昔一
日持戒。施辟支佛食。信有真實。汝自道者誰為證知。
佛即以手指地言。此地證我作是語。時一切大地六
種震動。無量地神從地涌出。頭面作禮胡跪合掌而
白佛言。世尊。我為作證。如佛所說真實不虗。佛語波
旬。汝今先能動此淨瓶。然後可能擲我著於海外。時
魔波旬及八十億眾盡其神力不能令動淨瓶。魔王
軍眾悉皆退散。
<other>地神作證</other>
本行經云。爾時菩薩即以右手指於地言。此地能生
一切物。無有相。為平等行。此證明我終不虗。唯願現
前真實說。是時地神從於地下忽然踊出。胡跪合掌
曲躬恭敬向菩薩言。最大丈夫。我證明汝。我知於汝。
往昔世時千萬億劫施無遮會。作是語已其地遍及
三千大千世界六種震動。猶如打鐘震遍吼等具十
八相。魔王軍眾皆悉退散。勢屈不如各各奔走。自然
恐怖不能安心。是時或象蹶倒駝馬乏臥。或車脚折
弓箭刀鎗從於手中自然落地。堅固鎧甲破碎損壞
去離於身爭競逃竄。或覆其面踣地而眠。或走投山。
或入地穴。皆失本心荒迷倒地。或有迴心歸依菩薩
請乞救護養育於我。其有依倚於菩薩者。不失本心。
時其波旬聞大地聲。心大恐怖悶絕躃地不知東西。
波旬唯聞空中而作是言。悉令滅盡莫放波旬。魔王
軍眾競共奔走。
<other>魔子懺悔</other>
本行經云。魔王波旬長子名曰商主。即以頭面禮菩
薩足。乞求懺悔白言。大善聖子願聽我父發落辭謝。
凡愚淺短猶如小兒無有智慧。我今忽來惱亂聖子。
將諸魔眾現種種相恐怖聖子。我於已前曾諮父言。
以中正心雖有智人善解諸術。猶尚不能降伏於彼
悉達太子。況復我等。但願聖子恕亮我父。我父無智
不識道理。如是恐怖大聖王子。當何取生大聖王子。
願仁所誓早獲成就。速證阿耨多羅三藐三菩提。爾
時大梵天王釋提桓因。無量無邊諸餘天等。遍滿虗
空。咸見菩薩降伏諸魔及魔軍眾。皆大歡喜。以歡喜
心口唱是言。善哉希有。其聲遍滿四方虗空震聲響
徹。作天妓樂歌咏贊歎。復將諸天妙華以天旃檀細
末之香散菩薩上。合十指掌頂禮菩薩。口作是言。今
此聖者必證阿耨多羅三藐三菩提。魔子商主頂禮
菩薩贊歎而去。
<other>菩薩降魔</other>
本行經云。菩薩思惟此魔波旬不受他諫。造種種事。
菩薩語波旬言。我至菩提樹下。將一把草鋪已而坐。
恐畏波旬成於怨讐。鬪諍相競造諸惡行無有善心。
我今欲斷怨讐欲滅惡業。汝若欲生怨恨之心。菩薩
坐此樹下將草作鋪。著糞掃衣。汝心如是妬嫉此事。
<pb n="80"/>
汝魔波旬且定汝意。我若成就阿耨多羅三藐三菩
提。後取如是等一切諸事付曯於汝。願汝迴心生大
歡喜。魔王波旬汝今心中亦有誓言。我等必當恐怖
菩薩。今捨此座起走勿停。然我復有弘大誓願。我今
此身坐於此座。設有因緣於此坐處。身體碎壞猶如
微塵壽命磨滅。若我不得阿耨多羅三藐三菩提。我
身終不起於此處。魔王波旬如是次第我等當觀。是
誰勇猛誓願力強。有能在先成就此願。或我或魔及
汝軍眾。若我福業善根力強。我應成就如此誓願真
實不虗。
<other>成等正覺</other>
普曜經云。菩薩坐於樹下。已降魔怨成正真覺。建大
法幢度脫三界。默坐樹下示現四禪。為將來學修道
逕路。意已清淨成一禪行。靜然守一專心不移。成二
禪行。已淨見真成三禪行。心不依善亦不附惡。無苦
樂志正在其中。寂然無變成四禪行。是謂無為。度世
之道以棄惡本。無婬怒痴生死已除。種根已斷。無餘
栽蘖。所作已成智慧已了。明星出時廓然大悟。得無
上正真之道為最正覺。得佛十種力．四無所畏．十八
之法。得佛道意。一切知見。是實微妙甚難得也。昔錠
光佛時莂我為佛。名釋迦文。今果得之。從無數劫勤
苦所求。適今成耳。自念宿命諸所施為。道德慈孝仁
義禮信中正守真虗心學聖柔弱淨意。行六度無極
布施．持戒．忍辱．精進．一心．智慧。行四等心慈悲喜護。
方便隨時。養育眾生如愛赤子。承事諸佛積德無量。
累劫勤苦功不唐捐。

釋迦如來應化錄上（一）

<sarticle>釋迦如來應化錄上（二）</sarticle>

報恩寺沙門　寶成　編集
<other>諸天讚賀</other>
普曜經云。於是欲界天王見於如來坐於樹下。神通
以達所願具足。降魔怨敵竪大幢幡。無極大仁為大
醫王療眾疾患。無極師子若於恐懼衣毛不竪。調和
心意滅除三垢成三達智。越於四海抳一道蓋救護
三界。清淨梵志為棄眾惡則為比丘。除諸愚冥何謂
沙門。越於六徑廣學無限名曰博聞。德消塵勞成為
勇猛度於彼岸。所謂力者。成十種力。具足法寶。見於
如來坐於樹下成無上道。於是淨居諸天．梵迦夷天．
善梵天．化自在天．無憍樂天．兜術天．焰摩天．忉利天
及四天王。虗空大地神天供養世尊。普悉莊嚴一切
天地。散華燒香竪諸幢幡。歸命世尊以偈贊曰。堅固
如金剛。志強不可毀。正使肌肉消。骨髓盡無餘。若不
成佛道。終不起于座。仁師子辭正。建誓立威神。余等
諸天神。咸來得善利。乃使最尊人。靡所不照明。我等
聞佛音。皆勸助佛道。
<other>華嚴大法</other>
佛華嚴經云。爾時如來始成正覺。在寂滅場與四十
一位法身大士及宿世根熟天龍八部一時圍繞如
雲籠月。是時如來現盧舍那身。說圓滿脩多羅。名為
頓教。此經有七處九會三十九品。說世主妙嚴如來
現相普賢三昧世界。成就華藏世界。毗盧遮那如來
名號。四聖諦光明覺菩薩問明淨行。賢首升須彌山
山頂。偈贊十住梵行發心功德明法。升夜摩天。夜摩
偈贊十行十無盡藏。升兜率天。兜率偈贊十回向．十
地．十定．十通．十忍。阿僧祗壽量菩薩住處。佛不思議
十身相海如來隨好。普賢行如來出現離世間入法
界等品。譬如日出先照高山。次照幽谷。乃至普照一
切大地。但山有高下。照有先後。如來出現世間亦復
如是。成就如是無量無邊法界智光。先照菩薩。次照
緣覺。次照聲聞。次照決定善根眾生。隨機受化。然後
<pb n="81"/>
普照一切眾生。
<other>觀菩提樹</other>
莊嚴經云。世尊初成正覺。無量諸天皆悉稱贊如來
功德。爾時世尊觀菩提樹王目不暫捨。禪悅為食無
餘食想。不起于座經於七日。欲界色界諸天子等。手
捧金盆各執寶瓶盛滿香水來詣佛所。頭面頂禮請
如來澡浴。世尊受請浴已。諸天子等各各奉獻天妙
衣服。燒天妙香。散天妙華。供養如來。無量天龍人等
各取如來澡浴之水以自洒身。皆發道意。諸天子等
各還天宮。所將餘水香氣不滅。惟聞佛香不聞餘香。
心生歡喜發菩提心。時有天子名曰普華。白言世尊。
世尊住何三昧。於七日中結加趺坐身心不動。佛言。
如來以喜悅三昧為食而住。由此定力於七日中結
加趺坐不起于座。為居此處斷除無始無終生老病
死。故於七日觀樹不起。至二七日周帀經行三千大
千世界以為邊際。至三七日觀菩提樹目不暫捨。斷
除生死得成佛道。
<other>龍宮入定</other>
本行經云。世尊向摩利支處而坐。時迦羅龍王復有
目真隣陀龍王詣於佛所白言。我此宮殿已曾布施
諸佛。今日世尊受我宮殿。憐愍我故少時住此。佛受
而坐經於七日不起。時彼七日興雲注雨起大冷風
雨不暫停。遂成寒凍。時諸龍王從宮殿出。以其大身
七重圍遶擁蔽佛身。復以七頭垂世尊上作於大蓋
嶷然而住。莫令世尊身體寒冷風濕諸虫觸世尊體。
時龍王化作年少婆羅門身。在於佛前頂禮佛足而
白佛言。我今不以恐怖嬈亂如來。但恐世尊身有冷
風塵觸世尊體。思惟是事覆世尊身。爾時世尊告目
真隣陀龍王言。汝大龍王來受三歸并受五戒。汝當
長夜得安樂故。時目真隣陀龍王即白佛。言如世尊
勑不敢有違。其目真隣陀龍王即從佛所受三自歸
依。歸依佛．歸依法．歸依僧。復受五戒。於世間中最初
龍王而得度也。
<other>林間宴坐</other>
本行經云。爾時世尊於龍宮定起。有一天子神通自
在。身出大色最勝光明照彼尼拘陀樹。以天光明自
照明朗。詣向佛所頂禮佛足即白佛言。我於往昔為
牧羊子。當於世尊為菩薩時。在彼六年苦行之中。曾
將乳汁淨心供養奉上世尊。復折尼拘陀樹枝為作
蔭涼。以此善根因緣即便命終。得生三十三天為大
福德威力天子。我今得是果報。況今世尊得成無上
菩提。唯願世尊今當為我還彼樹下受彼樹蔭隨意
安樂。憐愍於我。世尊聽許。願往昔日牧羊子之所尼
拘陀樹下加趺而坐。世尊往詣彼樹下入定七日不
動。以解脫力受安樂故。爾時世尊以過於彼七日之
後。正念正知從三昧起。告天子言。汝天子來。可從我
邊受三自歸并及五戒。汝當長夜得安樂故。而彼天
子受佛勑已。即受三自歸及受五戒已。時於世間最
初天中成優婆塞。
<other>四王獻鉢</other>
本行經云。世尊思惟過去諸佛。皆悉持鉢而受於食。
時四天王各從四方持四金鉢奉上世尊。世尊不受。
將四銀鉢世尊不受。四頗棃鉢而亦不受。四琉璃鉢
亦復不受。四瑪瑙鉢而亦不受。四硨磲鉢亦復不受。
時毗沙門天王告餘天王言。我念往昔青色諸天將
石鉢來奉我等白言。今此石鉢仁等可用受食而喫。
復有一天子來白我言。慎勿於此石鉢受食。宜應供
養。比之如塔。當來有佛出世。號釋迦牟尼。可將此鉢
持奉世尊。時四天王速疾還宮。各執石鉢盛滿天華
以香塗鉢來詣佛所。共將四鉢奉佛。白言。唯願世尊
受此石鉢。世尊復念。此四天王以信淨心奉我四鉢。
我亦不合受持四鉢。若受一人三人有恨。我今總受
四王之鉢。爾時世尊受四天王鉢已。如是次第相重
<pb n="82"/>
安置。左手受已右手按下。神通力故合成一鉢。堅牢
清淨四際分明。
<other>二商奉食</other>
本行經云。北天竺有二商主。一名帝黎富婆。二名䟦
棃迦。駕五百牛車路經乳汁林不遠而過。車牛皆不
肯行。時守林神謂商主言。此處有佛始成正覺。汝今
最宜在前將麨供養。商主世已即各將麨酪蜜和揣
至世尊前。頂禮佛足白言。願為我等受此麨酪蜜揣。
世尊思惟。過去諸佛皆持鉢器而受盛食。時四天王
各持石鉢奉上世尊可用受食。世尊受鉢已。從二商
主邊受於麨酪蜜和之揣。即便呪願如法而食。食已
即告彼二商主言。來從我受歸依佛．歸依法．歸依僧．
復受五戒。當令汝等長夜安樂。獲大善利。商主聞已
即共白言。如佛聖教我等不違。即便共受三自歸依
并受五戒。於人世間最初得度。商主白佛。願乞一物
造塔供養。世尊即與二商佛身髮爪而告之言。若見
此物與我無異。商主受髮爪已。頂禮世尊圍遶三帀
辭佛而去。
<other>梵天勸請</other>
莊嚴經云。爾時大梵天王與六十八拘胝梵眾來詣
佛所。頂禮佛足白言。世尊如來為諸眾生求無上覺。
今得成佛。惟願世尊轉於法輪。世尊默然。觀察世間
念言。我證寂靜涅槃之法。為人演說。彼等皆不能了
知。是故默然。時大梵天王及帝釋天王乃至三十三
天眾頂禮佛已。而請如來轉于法輪。佛告梵王言。我
證甚深微妙之法。最極寂靜。難見難悟。非分別思惟
之所能解。唯有諸佛乃能知之。是故默然。時大梵天
王觀摩伽陀國多諸外道等。於地水火風空橫生計
度。著於邪見以為正道。而彼眾生雖修邪道。有應度
者今當度之。唯願世尊為此等眾生故轉于法輪。世
尊以佛眼觀見諸眾生上中下根。起大悲心轉于法
輪。天王聞已即於佛前忽然不見。爾時地神告虗空
神唱言。如來今受梵王勸請轉于法輪。虗空神聞展
轉傳至阿迦尼吒天。
<other>轉妙法輪</other>
因果經云。世尊往波羅奈國至憍陳如．摩訶那摩．䟦
波．阿捨婆闍．䟦陀羅闍所止住處。五人不覺互來執
事。觀五人根堪任受道。佛言。憍陳如汝等。當知五陰
盛苦．生苦．老苦．病苦．死苦．愛別離苦．怨憎會苦．所求
不得苦．失榮樂苦。一切眾生不知苦本。皆悉輪迴。憍
陳如。苦應知．集當斷．滅應證．道應修。世尊喚彼五人。
善來比丘。鬚髮自落。袈裟著身。即成沙門。時世尊問
彼五人。汝等比丘知色．受．想．行．識為是常為無常耶。
為是苦為非苦耶。為是空為非空耶。為有我為無我
耶。時五比丘聞佛說是五陰無常。漏盡意解。成阿羅
漢果。即便答言。世尊。色．受．想．行．識實是無常．苦．空．無
我。地神歡喜唱言。如來今日於此轉妙法輪。展轉唱
聲至三十三天。於是世間始有三寶。如來大聖是為
佛寶。四諦法輪是為法寶。五阿羅漢是為僧寶。為諸
天人第一福田。
<other>度富樓那</other>
本行經云。迦毗羅國有大婆羅門。為淨飯王作於國
師。其家巨富多饒財寶。有子名富樓那。聰明第一。具
解韋陀等論。與悉達太子同日而生。本性厭離世間。
志求解脫。見太子出家。即與朋友三十人往至雪山
苦行求道。勇猛精進。獲得四禪五通。以天眼觀遙見
世尊在鹿苑中為諸天人說法。謂朋友言。可往見佛
修於梵行。朋友答言。我等從命。即共三十人從雪山
下到世尊所。頂禮佛足乞求出家。唯願世尊度脫我
等。佛言。當隨汝意從心所願。既得出家乞受戒法。各
各用心獨行獨坐。勇猛精進不曾放逸。恒住空閑正
心正信。為欲求於無上梵行。已盡諸欲見諸法相。欲
修諸通即證彼法。已斷煩惱得證梵行。所作已訖不
<pb n="83"/>
受後有。以心善得一切解脫。皆成大德。一切皆悉能
作大事利益眾生。佛告諸比丘。富樓那辨才無盡。說
法人中最為第一。
<other>仙人求度</other>
本行經云。阿般提國有巨富婆羅門。姓大迦旃延。與
嚴熾王作國王師。第二子名那羅陀。其父令習韋陀
論及諸呪術。次子不久答父。習韋陀諸論。我已通解。
今可為我集一切眾解諸韋陀及以技能。其父即集
大眾。那羅陀解一切論。長兄聞弟能通諸論。心生惡
念欲害其命。其父令次子往頻陀山阿私陀仙人處
洞解諸論。以得四禪具五神通。仙人不久命終。那羅
陀以世利養貪戀著心。無有正念不信有佛法僧。有
伊羅鉢龍王．商佉龍王為夜叉金齊言。彼城先有一
偈云。在於何自在。染著名為染。彼云何清淨。云何得
痴名。痴人何故迷。云何名智人。何會別離已。名曰盡
因緣。龍王至那羅陀仙所問此偈義。不能解曉。那羅
陀即詣佛所諮問此義。佛即開解說種種法。生大歡
喜乞求出家。佛言善來入我法中修於梵行。因其種
族本姓名大迦旃延。
<other>船師悔責</other>
本行經云。世尊安詳漸行。從閉塞城至恒河岸。河水
暴漲平流彌岸。世尊欲度。詣船師邊即語船師言。乞
願渡我向於彼岸。船師報言。尊者當與我度價。然後
我當度於尊者。世尊報船師言。我今何處得有度價。
但我除斷一切財寶。設有見者觀於瓦石土塊無殊。
我以是故無有度價。船師復言。尊者若不能與我度
價。終不相濟。世尊忽見一群鴈從恒河南岸飛空而
來向北。而說偈言。諸鴈群黨度恒河。不曾問彼船師
價。各運自身出己力。飛空自在隨所之。我今應當以
神通。騰空翱翔猶彼鴈。若至恒河水南岸。安隱定住
如須彌。時彼船師見佛過已。心生大悔。我覩大聖福
田而不知施度至彼岸。如是念已悶絕躃地。良久乃
蘇。從地而起。即詣摩伽陀主頻頭王邊奏如是事。王
聞此事已。即勑船師。從今已去。凡是出家之人求欲
度者。勿取價直。
<other>耶舍得度</other>
因果經云。有長者子名耶舍。有大辯才。聦明智慧。於
中夜分見空中光明。尋光詣鹿野苑。見佛三十二相
八十種好。禮佛白言。唯願世尊救濟於我。佛言。色受
想行識無常苦空無我。汝知否。答言實是。聞是語已
得法眼淨。成阿羅漢。願求出家。佛言。善來比丘。即成
沙門。時耶舍父尋子耶舍至於佛所。佛以神力隱其
耶舍而為說法。善男子。色受想行識無常空苦無我。
汝知否。耶舍父聞已。遠塵離垢。見於道跡。如來問言
何緣至此。答言尋子。佛攝神力。父子相見。心大歡喜。
佛即授三自歸。為最初優婆塞。又有耶舍朋類五十
長者子。聞耶舍出家。共詣佛所願求出家。佛言。色受
想行識無常苦空無我。汝知否。聞已漏盡意解。佛言。
善來比丘。即成沙門。是時始有五十六阿羅漢。佛告
比丘。汝等堪為世間作無上福田。宜各遊方教化。以
慈悲心度諸眾生。
<other>降伏火龍</other>
因果經云。世尊念言。優樓頻螺迦葉有大名稱。我當
詣彼教以正法。即往尋之。日既將暮。佛語迦葉。欲於
石室止住一宿。迦葉言。石室中有毒龍。恐相害耳。佛
言。雖有毒龍。但以見借。迦葉言。若能住者便自隨意。
爾時如來即入石室結加趺坐而入三昧。爾時毒龍
舉體烟出。世尊即入火光三昧。佛亦出烟。龍大瞋怒
身中出火。佛亦出火。二火俱熾焚燒石室。迦葉夜起
見室盡然。驚怖歎惜。此大沙門端正尊貴。不取我語。
今為火龍之所燒害。遽令弟子以水澆之。火不能滅
火更熾盛。爾時世尊以神通力制伏毒龍。授三歸依
置於鉢中。明旦持鉢盛龍而出。迦葉師徒白言。世尊
<pb n="84"/>
龍火猛烈之所傷耶。佛言。我內清淨。終不為彼外災
所害。彼毒龍者今在鉢中。即便舉鉢以示迦葉。迦葉
師徒見於世尊處火不燒。能降毒龍置于鉢中。迦葉
歡喜歎未曾有。
<other>急流分斷</other>
普曜經云。世尊至泥連禪河。水流激疾。佛以神通斷
水令住。使水分開。佛行其中。迦葉見之畏佛所漂。即
令弟子乘船取佛。佛即從水中船貫底入。無有穿迹。
迦葉稽首願作沙門。佛言。且還報汝弟子。迦葉受教
告諸弟子。我受佛戒欲作沙門。諸弟子曰。願皆隨從
得作沙門。於是師徒脫衣裘褐及水瓶杖屣。諸事火
具悉棄水中。俱詣佛前稽首白言。今我五百人皆有
信意願作沙門。佛言善來。迦葉五百人剃除鬚髮。皆
成沙門。迦葉二弟。次名那提。幼名竭夷。各有二百五
十弟子。廬舍水邊。見諸梵志事火之具隨水下流。恐
兄五百人大水所漂。即令五百弟子順流而上。見兄
師徒皆作沙門。即問大兄。我意以兄為是羅漢。并五
百人共同聲言。願如大師求作沙門。佛言善來。二弟
及五百弟子剃除鬚髮。皆成沙門。佛今便有一千沙
門隨從而行。
<other>棄除祭器</other>
本行經云。爾時三迦葉有一外甥螺髻梵志。名優波
斯那。在阿脩羅山中共二百五十弟子脩學仙道。彼
聞其舅迦葉三人及諸弟子俱投佛聖悉皆出家。來
至舅前而說偈言。舅等虗祀火百年。亦復空行彼苦
行。今日同捨於此法。猶如蛇蛻於故皮。優波斯那告
諸弟子。我今欲往佛所修於梵行。汝意云何。弟子答
言我等亦當隨從。俱詣佛所白言。我今願將弟子入
佛法中當修梵行。佛言。當自取汝鹿皮之衣及祭火
器悉皆擲棄。諸梵志言奉教不違。即至居處將祭火
具盡皆棄毀。還至佛所願求出家。世尊聽許。即為彼
等增更說法。還以三種神通示教利喜。是時眾等於
無為法悉盡諸漏心得解脫。爾時世尊聚集諸比丘
眾。所謂此等二百五十人俱。並悉從於梵志出家。皆
阿羅漢。而得為首。最勝最妙最上最尊。即得自利。隨
侍世尊證會說法。
<other>竹園精舍</other>
因果經云。世尊即與優樓頻螺迦葉兄弟三人及千
比丘往王舍城詣頻婆娑羅王。諸王與百官出城迎
佛。佛為說法。大王。此五陰身以識為本。因於識故而
生意根。以意根故而生於色。而此色法生滅不住。如
是觀者善知無常。如此觀身不取身相。則色離我及
以我所。若能觀色離我我所。即是色生便是苦生。若
知色滅便是苦滅。若人能作如是觀者。是名為解脫。
王聞法已。群臣人民得法眼淨。時王白言。我從今日
歸依世尊及比丘僧。當令四事不使乏少。惟願世尊
住於竹園。佛言大善。王勑諸臣住於竹園起諸堂舍。
惟願世尊往住於彼。即與比丘及無量諸天前後圍
遶作諸技樂與王俱住竹園。時王手執寶瓶盛以香
水。於如來前而作是言。我今以此竹園奉上如來及
比丘僧。唯願哀愍為我納受。諸王見佛最為其首。諸
僧伽藍最為始也。
<other>領徒投佛</other>
因果經云。王舍城中有二婆羅門聰明智慧。一名舍
利弗。一名目犍連。各有一百弟子。二人共為親友。極
相愛重。咸共誓言。若先得聞妙法遞相開示。時舍利
弗忽於路次逢見阿捨婆耆比丘入城乞食。威儀庠
序。即便問言。汝師何人。有所教誡演說何法。比丘答
言。我師是甘蔗種。天人之師。相好智慧及以神通無
與等者。我既年幼學道日淺。豈能宣說如來妙法。然
以所知當為汝說。即說偈言。一切諸法本。因緣生無
主。若解此法者。則得真實道。舍利弗聞已。即於諸法
遠塵離垢得法眼淨。時舍利弗還至住處。時目犍連
<pb n="85"/>
見舍利弗諸根寂定。即便問言。必聞妙法。舍利弗具
如上說。目犍連聞已得法眼淨。即將二百弟子往詣
竹園。遙見如來相好端嚴。心生歡喜願求出家。佛言
善來。度為沙門。爾時世尊與千二百五十人於摩竭
提國廣度眾生。
<other>迦葉求度</other>
因果經云。偷羅厥叉國有一婆羅門。名曰迦葉。極大
智慧。誦四韋陀論。其家巨富善能布施。其婦端正舉
國無雙。夫婦二人無有欲想。不樂在家厭離世間。思
惟求訪出家之法。即捨家業入於山林。心念口言。諸
佛如來出家修道。我今亦當隨佛出家。即便脫去金
縷織衣而著壞色衲衣。自剃鬚髮。爾時諸天於虗空
中既見迦葉自出家已。報言迦葉。甘蔗種族淨飯王
子。其名薩婆悉達。出家學道號為釋迦牟尼佛。今在
竹園中住。迦葉聞天語已。即便往詣竹園。世尊知其
當來宜往度之。即行遂逢迦葉。迦葉即便頂禮佛足
白佛言。是我大師。我是弟子。佛言。迦葉當知。五陰色
身是大苦聚。迦葉聞已即便見諦。乃至得於阿羅漢
果。爾時世尊即與迦葉俱還竹園。以此迦葉有大威
德。天人所重。故名大迦葉。乃至佛滅住持法化。被於
來世。此人之力也。
<other>假孕謗佛</other>
處胎經云。世尊初成佛道未久。六師興盛。吾有弟子
一千二百五十人皆得羅漢六通無礙。時有旃遮摩
那耆女。是阿闍羅翅舍欽婆羅弟子。受師明教。日來
佛所。外現清信女法。內心受邪師教。來往周旋欲令
人見。以草作腹日漸令大。後以木盂繫腹猶如臨產
婦女。時邪師問言。汝那得此身。答言我日日往瞿曇
沙門所故有此身。師即嗔言。誑我弟子。我此弟子垂
當生梵天者。辱我弟子乃至於此。是時邪師將諸弟
子并此女人往至佛所。當於爾時。如來與無量數眾
而為說法。梵志至佛所。高聲唱言。此沙門瞿曇犯於
婬欲。實不得道。所作神變皆是幻術非真實道。指此
女人言。眾生咸見不也。愛我此女使令有娠。發此語
已。時天帝釋化作黃鼠。在女裙內嚙盂繩斷令盂落
地。眾人皆見。眾人同聲罵言。汝等邪師徒眾。毀謗聖
人造如斯罪。
<other>請佛還國</other>
莊嚴經云。時父王聞子得道已經六年。語優陀夷言。
汝今可往請佛還國。離別已來十有二年。思欲一見。
優陀夷受教。即詣佛所。具述王意已。願為沙門。得阿
羅漢道。世尊思惟。爾乃還國當度父母。即語優陀夷。
汝宜先往現十八變。王大歡喜。即勑群臣萬民出城
四十里奉迎如來。世尊威儀端嚴自在。父王白言。離
別多年。今得相見。大臣百官稽首作禮。見諸沙門親
近侍從。即勑國內豪族選五百人度為沙門侍佛左
右。佛弟難陀亦為沙門。難陀所使名優波離。前白佛
言。人身難得。佛法難值。諸尊貴者皆棄世榮。我身卑
賤何所貪樂。惟佛慈悲願見救度。許為沙門。佛言善
來。度為沙門。隨例而坐。難陀作禮。到優波離不禮。佛
告難陀。佛法如海。容納百川。四流歸之。皆同一味。授
戒之後不在貴賤。四大和合假名為身。本無吾我勿
生憍慢。難陀遂作禮。
<other>認子釋疑</other>
莊嚴經云。時佛入宮坐於殿上。王及臣民日日供養
百種甘饌。佛為說法度無量眾。耶輸陀羅携羅睺羅
來稽首佛足。瞻對問訊而白佛言。久違侍奉。曠廢供
養。時諸釋種眷屬皆有疑心。太子去國十有二年。何
從懷孕生羅睺羅。佛語父王及諸羣臣。耶輸陀羅守
節貞潔。清淨無有瑕疵。若不信者今當取證。爾時世
尊化諸比丘皆悉如佛。相好光明等無差異。於時羅
睺羅年已七歲。時耶輸陀羅即以指印信環與羅睺
羅而語之言。是汝父者。以此與之。羅睺羅應時直諸
<pb n="86"/>
佛所。以印信環而奉世尊。王及羣臣咸皆歡喜歎言。
善哉。羅睺羅真是佛子。佛語父王及諸臣曰。從今已
後無復懷疑。此吾之子。緣吾化生。勿咎耶輸陀羅也。
爾時世尊為王說法。即時得道。群臣萬姓後宮采女
咸受戒法。月六齋。年三齋。淨修梵行。國內清寧風雨
以時。萬[邱-丘+(看-目)]來賀。
<other>度弟難陀</other>
寶藏經云。佛至難陀舍乞食。難陀作禮。取鉢盛飯奉
佛。佛不受鉢。隨佛至精舍。佛逼難陀剃頭。難陀恒欲
還家。佛不聽許。待佛出去異道而歸。佛即異道而來。
遙見佛來。大樹後藏。佛即舉樹在空。佛見難陀將還
精舍。佛將難陀至忉利天上遍諸天宮觀看。見一宮
中有諸天女無有天子。難陀遂問何以此宮獨無天
子。答言。難陀出家命終當生於此天宮。難陀便欲即
住。天女告言。我等是天。汝今是人。還捨人壽更生此
間。佛將難陀復至地獄。見諸鑊湯悉皆煑人。唯見一
鑊炊空。佛停。難陀即問。獄卒答言。難陀以出家功德
當得生天。以欲罷道。命終墮此地獄。是故我今炊鑊
而待。難陀恐怖畏獄卒留。即作是言。南無佛陀。願佛
擁護。將我還至精舍。佛語難陀。汝勤持戒。修汝天福。
難陀答言。不用生天。唯願我莫墮此地獄。佛與說法。
三七日中成阿羅漢。
<other>羅睺出家</other>
未曾有因緣經云。佛在迦毗羅衛國。世尊遣目連白
父及耶輸曰。太子羅睺年已九歲。應令出家。耶輸答
曰。如來為太子時娶我為妻。未滿九年逃至山澤勤
苦六年。得佛還國。今復欲求我子出家。何酷如之。時
目連方便喻曉。絕無聽意。世尊即遣淨居天子空中
告曰。汝頗憶以五百銀錢買五莖蓮華上定光佛時。
汝求我世世為妻。我言菩薩屢劫行願一切布施。不
逆人意。汝能爾者聽為我妻。汝立誓願隨君施與。誓
無悔心。而今何故愛惜羅睺不令出家。耶輸聞已還
識宿命。如昨所見。愛子之情自然消歇。捉羅睺手付
囑目連。時淨飯王即集國中豪族。各遣一子隨從我
孫。有五十人往到佛所。使阿難與其剃頭。及五十諸
王公子。命舍利弗為其和尚。目連為阿闍棃。羅睺不
樂聽法。佛為說未曾有因緣。得受十戒。袈裟著身。即
成沙門。遂證四果。
<other>須達見佛</other>
賢愚經云。舍衛國王有大臣名須達。居家巨富。賑濟
貧乏及諸孤老。因名給孤獨。為兒娶婦到王舍大城
中大臣護彌家宿。其家大設供具廣辦飲食。須達問
言。長者今暮躬自執勞營辦飲食欲請何人。答言。請
佛及僧。須達聞佛僧名。心情悅豫。問言。云何名佛。答
言。淨飯王子悉達。初生之時即行七步。舉手而言。天
上天下唯我獨尊。見老病死苦出家修道。六年苦行
得一切智。故名佛也。又問。云何名僧。答言。佛成道已。
梵天勸請說法。為憍陳如五人轉四真諦。漏盡結解。
便成沙門。能為眾生作良福田。故名僧也。須達聞已
即生信心。企望至曉當往見佛。至曉到世尊所。世尊
知須達來。出外經行。須達見佛猶如金山。相好威容
儼然昞著。倍加心悅。頭面作禮胡跪合掌問訊起居。
是時世尊即為說法。四諦微妙。苦空無常。聞法歡喜
便染聖法。成須陀洹。

釋迦如來應化錄上（二）

<sarticle>釋迦如來應化錄上（三）</sarticle>

報恩寺沙門　寶成　編集
<other>布金買地</other>
賢愚經云。須達白佛言。唯願如來降屈舍衛。使中眾
生除邪就正。世尊告曰彼無精舍。須達曰。弟子能起
<pb n="87"/>
願見聽許。世尊默然。佛勑舍利弗共往。案行諸地。唯
太子祗陀園地正得其所宜起精舍。須達到太子所
白言。我今欲為如來起立精舍。太子園好今欲買之。
太子言。汝若能以黃金布地令無空者。便當相與。須
達使人象負黃金八十頃中。須臾欲滿。略欠少地。太
子言慊貴置之。答言不也。自念金藏何者可足。太子
念言。佛必大德能使斯人輕寶如是。乃令止勿出金。
園地屬卿。樹木屬我。我自上佛共立精舍。須達然之。
即便施工起立精舍。為佛作殿別房住止。千二百人
凡百二十處。復自思惟。上有國王應當奏知。即往白
王。唯願大王遣使請佛。王聞已。遣使請佛及僧。爾時
世尊放光動地至舍衛國。一切大集為說妙法。宿緣
所應各得道跡。
<other>玉耶受訓</other>
玉耶經云。給孤長者為子娶婦。女名玉耶。不以婦禮
承事公姑夫婿。長者夫妻議言。子婦不順唯佛能化。
遂請佛及僧至家。皆出禮佛。玉耶逃藏不肯禮佛。佛
即變化。令長者屋宅墻壁皆如琉璃水精之色。內外
相見。玉耶即出禮佛懺悔。佛告玉耶。不當輕慢夫婿。
女人身中有諸惡事。初生墮地父母不喜。養育無味
心常畏人。父母恒憂嫁財。生相離別。常畏夫婿產生
甚難。小為父母撿錄。中為夫婿禁制。老為兒孫所呵。
為婦之道後臥早起執於作事。凡有飲食不得先食。
夫婿訶罵不得嗔恨。不得邪婬。夫婿出外整理家務。
常念夫善不念夫惡。承事夫婿謙遜順命。夙興夜𥧌
恭恪言令。口無逸言身無逸行。有善推讓過則稱己。
誨訓仁慈勸進為善。心端意一無有邪視。直修婦節
終無缺廢。進退禮儀以和為貴。玉耶白佛。自今以後
奉事公姑夫婿。
<other>漁人求度</other>
賢愚經云。爾時世尊向毗舍離城。到犂越河所不遠
而坐。時捕魚人網得一魚。五百人挽不能使出。復喚
牧牛人眾共一千人。挽得一魚身有百頭。若干種類
驢馬駱駝虎狼猪狗猿猴狐狸如斯之斯。世尊往至
魚所而問魚言。汝是迦毗棃不。答言實是。阿難白佛。
此魚何緣如是。佛告阿難。昔有婆羅門生一男兒。名
迦毗棃。聰明博達。其母問子。汝本高明更有勝汝者
否。答言沙門。母言何以不往學習其法。奉其母教即
往習學。三藏義理悉皆通曉。若共比丘談論。理若短
屈即便罵言。汝等愚騃無所識別。劇於畜生知曉何
法。諸百獸頭皆用比之。緣是果報今受百頭魚身。時
捕魚人及牧牛人同時求佛出家。佛為說法。種種苦
切。漏盡結解。即成沙門。爾時阿難及於眾人。聞佛所
說悵然不樂。悲傷交懷咸共同聲而作是言。身口意
行不可不慎也。
<other>月光諫父</other>
月光童子經云。有長者申日。信受外道六師不蘭迦
葉等。設計作火坑毒飯欲謀害佛。其子名月光。諫父
白言。佛為大聖。三界之尊。昔者世尊求道之日。第六
天魔見佛神聖心中煩毒。念其道成必當勝我。議設
方計。召其鬼兵興軍聚眾。帶甲持鉾旌旗⿰目壹日光曜
蔽天。奇形異類千變萬化。擔山負石口眼吐火。齊聲
吼喊向於世尊。佛以慈心舉手指之。群鬼惡兵自然
退散。魔王頂禮願自歸依。當時如來應時降伏彌天
之惡以為弟子。魔王以須彌之毒大千之火刀劒矛
刃不能動佛之一毛。今以火坑毒飯欲害於佛。譬如
蚊䖟之勢欲墜太山。蠅蠓之翅欲障日月。徒自毀悴
不如早悔首過免罪。如來之身金剛德體。願父改悔
歸命世尊。長者申日罪盖所蔽。心不開解。告子言。佛
有神通照見未然。當預知我作火坑毒飯。今受吾請。
以此推之必無遠慮。
<other>申日毒飯</other>
月光童子經云。爾時世尊受申日長者請。不與常同。
<pb n="88"/>
當放威神感動十方。令於心服廣化無涯。并化六師
及九千六百外道。放大光明極佛境界。至長者門。火
坑即成水池出大蓮華。申日見之心動神驚。憧惶怖
悸心自念言。我之逆惡所為無道。顧謂六師。我今如
何。六師恐怖慚恥。即各逃竄。申日作禮。唯願世尊恕
我愚冥。用信惡言興毒害意。幸賴慈化。乞原罪咎。飯
食之中悉皆著毒。願待須臾更炊飯食。佛言便持飯
來不須更設。貪婬嗔恚愚痴邪見世之重毒。吾無此
毒。毒已滅盡。毒不害我。申日下食香徹十方。申日啟
言。佛大慈悲。愍念眾生。濟我塗炭。佛告申日。能自覺
悟。重罪必除。吾當為汝廣宣道義。令汝心解。廣說無
量法言。八解．四諦．三脫．六度。深道法要微妙之行。解
三界空諸法因緣。造為罪福觀病選藥。如應說法。申
日情悟心開疑解。
<other>佛化無惱</other>
賢愚因緣經云。舍衛國有輔相子。名曰無惱。雄壯有
力能敵千人。父令就婆羅門學師。即教言七日之中
斬千人首而取一指以為鬘飾。梵天來迎定生梵天。
無惱受教持刀走外。見人便殺。人皆號為央掘摩羅。
周行殺害到七日早。方得九百九十九指。唯少一指。
人皆藏竄無敢行者。遍行求覓更不能得。七日之中
其母持食躬往。兒遙見母走趣欲殺。母言。汝何懷逆
欲害於我。兒言。我受師教。要七日中滿得千指。生於
梵天。日數已滿。唯少一指。欲殺於母。時佛化作沙門
行於彼邊。無惱見已捨母速至。佛見其來徐行捨去。
無惱極力走不能及。便遙喚言。沙門少住。佛遙答言。
我常自住。但汝不住。無惱復問。云何汝住我不住耶。
佛言。我諸根寂定而得自在。汝從邪師稟受邪教。變
易汝心不得定住。晝夜殺害造無邊罪。無惱聞已心
意開悟。投佛出家。
<other>降伏六師</other>
賢愚因緣經云。佛在王舍城竹園中與千二百五十
比丘俱。時洴沙王已得初果。信敬之心倍加隆厚。國
有六師富蘭那等。先於其國邪見倒說誑惑萬民。迷
冥之徒信服邪教。眾類廣布惡黨遍滿。時王有弟敬
奉六師。信惑邪倒謂其有道。竭家之財供給無乏。兄
王洴沙殷勤方便勸令奉佛。弟執邪理不從王勸。弟
白兄王。我自有師更不奉佛。遣人往喚六師。皆來聚
集共議斯事。六師悉集各共議言。我等技能不減於
佛。即詣王所自說智能神化靈術。與佛試之。王領六
師往詣佛所。自言六師欲得捔術。唯願世尊奮其神
力化伏邪惡。時佛昇座。帝釋侍左。梵王侍右。國王大
臣萬眾圍繞。佛徐伸臂以手接座。即有五大神王摧
滅挽抴六師之身。金剛密迹捉金剛杵。杵頭出火舉
擬六師。六師驚怖奔突而走。六師徒眾求哀懺悔。為
佛弟子願成沙門。
<other>持劒害佛</other>
寶藏經云。佛在拘彌國。有輔相婆羅門為人狂暴動
不以道。其婦邪諂亦復無異。夫語婦言。瞿曇沙門在
此國界。若其來者閉門莫開。於一日中如來忽然住
其屋中。婆羅門婦見已默然都不與語。佛便說言。汝
婆羅門愚痴邪見。不信三寶。婦聞此語懷大嗔恚。自
絕瓔珞著垢膩衣在地而坐。夫從外來問言。何以爾
也。答曰。瞿曇沙門罵辱於我作如是言。汝婆羅門邪
見不信。夫言。且待明日。明日開門以待佛來。於後日
中佛出現其家。婆羅門即捉利劒而斫於佛。佛現神
通不能得著。見佛在虗空中便自慚愧。五體投地而
白佛言。唯願世尊下來受我懺悔。佛即下來受其懺
悔。為說法要。夫婦俱得須陀洹道。時諸人民聞佛降
化如是惡人。各作是言。世尊出世甚奇甚特。佛告諸
人言。非但今日降化如是惡人。過去之時亦曾調伏
降化如是惡人。
<other>佛救尼犍</other>
<pb n="89"/>
雜寶藏經云。佛在舍衛國。爾時如來降化外道邪見
六師及其眷屬。悉使破盡。五百尼犍子作是念言。我
等徒眾都破散盡。不如燒身畢就後世。即集柴薪便
欲燒身。如來大悲欲拔彼苦使火不然。佛在其邊入
火光三昧。諸尼犍子見大火聚心生歡喜而作是言。
我等不須然火皆共投身。既到火聚身體清涼極大
快樂。見佛在中倍復慶悅求欲出家。佛為說法。得阿
羅漢。鬚髮已落。法服在身。即成沙門。佛告諸比丘言。
昔有商主入海採寶。順風而往即往寶所。諸商人眾
貪取珍寶滿載船中。商主告言。莫重著寶喪汝身命。
時諸商人不聽其言。寧共寶死不肯減却。商主即以
自船中寶投棄海中。上諸商人著己船上。是諸寶船
裝載極重盡皆沉沒海中。唯商主船救諸商人俱得
還家。爾時商主深生悲愍救諸商人。吾今方便種種
說法度諸外道。
<other>初建戒壇</other>
戒壇圖經云。佛在祇樹給孤獨園院中。樓至菩薩請
佛立戒壇。為結戒受戒。爾時如來依言許已。創立三
壇佛院門東。名佛為比丘結戒壇。佛院門西佛為比
丘尼結戒壇。外院東門南置僧為比丘受戒壇。戒壇
從地而立。三重為相。以表三空。為入佛法初門。散釋
凡惑非空不遣。時天帝釋施以覆釜置於壇上以盛
舍利。大梵王施無價寶珠置覆釜上供養舍利。是為
五重。表五分法身。大梵王所施寶珠大如五升瓶。有
大福德者見之光照八百由旬。薄福德者見之猶如
墨聚。壇既成已。于時十方諸佛無量菩薩天龍八部
悉皆雲集。諸佛登之。共議結戒輕重持犯等相。又議
度尼滅正法相。諸佛通議曰。古有四部。今何獨無。初
雖正法滅半。尼行八敬還住千年。故此二壇唯佛所
登共量佛事。外院僧受戒壇。僧為比丘比丘尼優婆
塞優婆夷受戒壇也。
<other>敷宣戒法</other>
梵網經云。爾時盧舍那佛坐千葉蓮華上。放大光明。
告千華臺上釋迦佛。說心地中金剛寶戒是佛本源。
菩薩佛性種子。一切眾生皆有佛性。爾時釋迦牟尼
佛初成正覺已。初結菩薩波羅提木叉。應當孝順父
母師僧三寶。孝順至道之法。孝名為戒。亦名制止。佛
即放無量光明。為諸大眾說一切諸佛大乘戒。佛告
諸菩薩言。汝等一切發心菩薩大眾。諸佛子應當受
持。佛子諦聽。若受佛戒者。國王．王子．百官．宰相．比丘．
比丘尼．十八梵天．六欲天子．庶民．黃門．婬男婬女．奴
婢．八部鬼神．金剛神．畜生乃至變化人。但解法師語
盡受得戒。佛子有十種無盡藏戒。第一不殺生。第二
不盜財物。第三不邪婬。第四不妄語。第五不飲酒。第
六不說在家出家人過失。第七不得自贊毀他。第八
不得慳悋財物。第九不得嗔心。第十不得邪見謗三
寶。應當敬心奉持。
<other>姨母求度</other>
中本起經云。佛入迦維羅衛國。姨母大愛道即至佛
所白言。我聞女人精進可得沙門四道。願得受佛法
律出家為道。佛言。且止。以女人入我法律。服法衣者。
當盡壽清淨修行梵行。姨母求哀至三。佛不肯聽。立
於門外歔欷悲啼。阿難遂問伯母。伯母答言。不得出
家以自悲傷。阿難言。且自寬意。待我白佛。佛言止止。
阿難復言。伯母多有善意。佛初生時乃自育養至于
長大。佛言。於我有恩。我生七日而母終亡。自養育我
至于長大。今我於天下為佛。亦多有恩德於姨母。但
由我故得歸依佛法僧。受持禁戒。不殺盜婬妄飲酒。
佛言。假使女人欲作沙門。有八敬法不得踚越。當以
盡壽學而行之。審能持此八敬法者。聽為沙門。阿難
便為伯母說佛教勑。姨母唯諾。佛告阿難。若以女人
作沙門。使我正法五百歲衰微。所以者何。女人有五
處不能得作故耳。
<pb n="90"/>
<other>度䟦陀女</other>
本行經云。爾時世尊聽其女人出家。大迦葉以天眼
觀䟦陀羅迦卑梨耶女。在波離婆闍迦外道之處出
家學道。即令有神通比丘尼往彼女人之所告言。汝
夫迦葉與我同師出家學道修行梵行。汝今亦可往
詣彼所修行梵行。䟦陀羅女問比丘尼言。汝師何等。
答言。我師釋迦牟尼佛。三十二相．八十種好．十八不
共佛法．十力．四無所畏．大慈大悲戒定慧解脫知見
皆悉具足。及諸弟子亦復如是。䟦陀羅女言。若如是
者我當隨去。比丘尼共䟦陀羅女乘神通力如屈伸
臂頃即至佛所。頂禮佛足白言。世尊聽我出家。世尊
告摩訶波闍波提言。此女聽令出家授具足戒。䟦陀
羅女出家不久。至空閑處獨自安靜。遠離諸濁勤苦
行。心身不放逸思惟而住。修行梵行現得見法。自得
神通得安樂住。口自唱言。生死已斷。梵行已立。所作
已辦。不受後有。
<other>再還本國</other>
寶積經云。佛住迦毗羅衛國尼居陀林。告優陀夷。汝
可入城報於父王。優陀夷以神通力飛空往詣淨飯
王所。時王遙見問言。大師何來。答言。我為如來乞食
而至。王曰。汝可速還佛所。將食奉佛。我今亦當往見
世尊。世尊食已先現瑞相。時淨飯王見瑞相已。勑諸
臣言。速辦好乘香華幡盖往詣佛所。爾時世尊為度
王故。過於人上。在虗空中自在游行。大梵天王釋提
桓因．須夜摩天．兜率陀天．化樂天王．他化自在天王
各各執持香華幢幡供養如來。四天王天．三十三天
諸天子等在虗空中散天香華供養如來。時淨飯王
見已。心生希有。而作是言。如來作童子時。不以四天
下轉輪聖王生於顧戀。今於三千大千世界中為大
法王。統領人天富貴自在。今此世尊為正法王。我今
於此為人圍遶。世尊乃有天人侍衛。時淨飯王不覺
頭面著地禮世尊足。
<other>為王說法</other>
寶積經云。爾時世尊告父王言。我所說法。初善中善
後善。其義深遠。其味亦善。淳淨無雜。清白無染。顯說
梵行法。一一分別解說。所謂六界地界水火風空識
界。六觸入眼耳鼻舌身意識境界。若緣順境生於愛
心。緣於違境則生嗔恚。於中庸境生愚惑心。行於順
色生於貪欲。行於違色則起恚怒。行於中庸起於無
明。如是三事起貪嗔痴。因貪嗔痴墮四惡處。輪轉生
死無解脫期。大王如是作業果報皆不失壞。無有作
業者。無有受報者。但隨世俗故有。非第一義。大王當
知。一切諸法皆悉空寂。一切諸法空者是空解脫門。
空無空相。名無相解脫門。若無於相則無願求。名無
願解脫門。一切法皆具三解脫門。與空共行涅槃先
道。遠離於相。遠離願求。究竟涅槃界決定如法界周
遍虗空際。當知諸根如幻。境界如夢。佛說是法時。淨
飯王等得無生忍。
<other>佛留影像</other>
觀佛三昧經云。爾時淨飯王白佛言。世尊。佛是我子。
吾是佛父。今我在世見佛色身。但見其外不見其內。
悉達在宮相師皆見三十二相。今者成佛光明益顯
過踰昔日百千萬倍。佛涅槃後末世眾生當云何觀
佛身色相好。知佛光明。惟願世尊。今當為我亦為眾
生分別演說。爾時世尊入遍色身三昧。從三昧起。有
五色光從佛口出。照父王頂及于精舍遍娑婆世界。
還從頂入。爾時世尊欲令大眾見佛色身了了分明。
佛化精舍如白玉山。高妙大小如須彌山。百千龕窟。
於眾龕窟影現諸像與佛無異。時佛前地有大蓮華。
其華千葉。葉有千光。光千化佛。佛千弟子以為侍者。
佛告父王。佛滅度後。佛諸弟子若能割損諸事。指棄
諸惡。繫念思惟佛常光者。佛不現在亦名見佛。以見
佛故。一切諸惡皆得消滅。隨其所願於未來世當成
<pb n="91"/>
三種菩提之道。
<other>度諸釋種</other>
觀佛三昧經云。爾時五百釋子白佛言。我等恒見佛
身猶如炭人。我等宿世有何罪咎。惟願佛日為我解
脫。佛告諸釋子。過去有佛名毗婆尸如來。有長者名
日月德。有五百子。聰明多智。廣知世間一切文藝星
宿曆數無不貫練。其父長子信敬佛法。常為諸子說
觀佛心。亦說十二因緣。諸子聞已疑惑不信。言父老
耄。為諸沙門之所誑惑。我諸書籍都無是義。父今何
處求覓得此。時諸子忽遇重病。父觀諸子命不支久。
謂言。汝等邪見不信正法。今無常刀割切汝身。汝心
煩悶。為何所怙。有佛名毗婆尸。汝可稱之。諸子稱南
無佛。諸子命終得生天上。因稱佛名同生此處。因汝
邪見不得聞法。汝今隨順佛語懺悔諸罪。心眼得開
見佛聞法。白父王言。我等今日欲於佛法出家學道。
父王告言。汝自白佛。俱白佛言。我等俱欲出家。佛言
善來比丘。即成沙門。
<other>降伏毒龍</other>
觀佛三昧經云。如來到那乾訶羅訶羅剎穴。中有五
羅剎化作龍女與毒龍通。龍復降雹。羅剎亂行饑饉
疾疫已歷四年。時王驚怖。召諸呪師令呪毒龍羅剎。
氣盛呪術不行。時王即詣佛所請佛降之。佛受請已。
勑舍利弗．目犍連徒眾五百。化百千龍蟠身為座。龍
口吐火化成金臺七寶牀座。爾時世尊頂放金光無
數。化佛滿虗空中。爾時龍王見世尊來。父子徒眾十
六大龍興大雲雷震吼雨雹眼口吐火。五羅剎女現
醜惡形眼如掣電住立佛前。時龍王子見虗空佛。白
父言。父王吐火欲害一佛。試看空中有無數佛。時金
剛神手把大杵杵頭出火燒惡龍身。龍王驚怖走入
佛影。佛影清涼如甘露洒。龍大歡喜為佛作禮。五羅
剎女亦禮如來。爾時如來猶如慈母撫子。爾時龍王
及五羅剎女并十六龍子五體投地求受佛戒。佛為
說三歸五戒之法。
<other>化諸婬女</other>
觀佛三昧經云。舍衛城中多有婬女媚誘男子。經一
宿者輸金錢二百。國有長者名如閭達。積財百億。有
子名華德。兄弟三人游蕩無度。競奔婬舍。始初一往
各輸金錢。經一月終一藏金盡。長者案行見藏已空。
問守藏者。典藏白言。華德三人日日持錢往婬女舍。
長者即詣王前白言。大王。有諸婬女誘我諸子破盡
家財。王語長者。汝甚大富金藏猶盡。況餘凡下寧不
困耶。長者白王。惟願大王速誅惡人。王告長者。吾受
佛戒猶不傷蟻況復殺人。如來在世一切皆化。同往
佛所啟白此事願佛化之。佛告大王。可遣旃陀羅喚
諸婬女集議論場。王擊金鼓宣令。勑國內臣民俱集
論場。佛勑千二百五十比丘各隨定意現大神通。大
迦葉．舍利弗．目犍連．迦旃延．憍陳如等各作十八變
神通。踊身處空飛行化現。婬女見已皆發信心。受三
歸依及五戒法。
<other>阿難索乳</other>
乳光佛經云。維耶離國有梵志名摩耶利。其家豪富。
不信佛法但修異道。佛遣阿難至摩耶利家求索牛
乳。梵志思惟。我若不與謂我慳惜。即當指授與弊惡
牸牛令阿難自取。使牛觝殺阿難。折辱其道。摩耶利
使兒引至牛所。誡言慎莫為取。試看阿難能得乳否。
阿難即到牛傍。思自念言。我師誡勑不得手自取牛
乳。時忉利天帝下來化作年少梵志住在牛傍。阿難
謂梵志言。請為我取牛乳。梵志即持應器至牛所。牛
靜住不敢復動。隨意而取。阿難取乳歡喜而去。梵志
言。此牛極惡人不得近。今日何故柔善乃爾。瞿曇弟
子尚能如此。何況佛之威神。梵志歡喜信解佛法。阿
難持乳上佛。佛即受之。告阿難言。此牛前世不信佛
法。墮此牛中經十六劫。今聞佛名。隨人取乳奉上於
<pb n="92"/>
佛。用此因緣當得解脫。却後命盡終不墮三惡道。最
後作佛號乳光如來。
<other>調伏醉象</other>
法句經云。調達與阿闍世王共議毀佛。王勑國人不
得奉佛。佛與五百羅漢住崛山中。調達至王所白言。
佛諸弟子今已迸散。尚有五百弟子在佛左右。願王
明日請佛入城。可飲五百大象使醉。令蹋殺之。吾當
作佛教化世間。王聞歡喜即往請佛。佛知其謀。答言
大善。王退而迴還報調達。明日食時。佛與羅漢共入
城門。醉象皆呌而前搪𠊲。墻壁屋宇悉皆破壞。一城
戰慄。五百羅漢飛在虗空。獨有阿難在邊。醉象齊頭
逕來趣佛。佛舉五指化五師子。同聲俱吼震動天地。
醉象伏地不敢舉頭。象解垂淚悔過。王及臣民莫不
驚肅。世尊徐行至王殿上。與諸羅漢食訖呪願。王白
佛言。稟性不明信彼讒言興造逆惡。願垂大慈恕我
迷愚。佛告阿闍世王及諸大臣。世有八事興長誹謗。
皆曰名舉以致大罪。何等為八。利衰毀譽稱譏苦樂。
自古至今尠不為惑。
<other>張弓害佛</other>
雜寶藏經云。佛在王舍城。提婆達多心常懷惡欲害
世尊。乃雇五百善射婆羅門使持硬弓利箭。藏隱樹
林候世尊過。詣世尊所援弓射佛。所射之箭化成拘
物頭華．分陀利華．波頭摩華．優鉢羅華。五百婆羅門
見是神變皆大怖畏。即捨弓箭禮佛懺悔。胡跪合掌。
佛為說法心開意解皆得須陀洹道。復白佛言。願聽
我等出家。佛言善來比丘。剃除鬚髮。法服著身。即成
沙門。重為說法。得阿羅漢道。諸比丘白佛言。世尊。提
婆達多常欲害佛。然佛恒生大慈。佛言。非但今日。昔
有商主名不識恩。入海採寶而還。到迴流處。遇水羅
剎而抳其船不能得前。有一大龜心生慈愍。來向船
所負載船人即得至岸。時龜上岸歇息略睡。不識恩
者持刀欲殺。諸商人言。我等蒙龜濟難活命。殺之不
祥。不識恩曰。我復饑急。不問爾恩。即殺龜而食。不識
恩者提婆達多是也。
<other>佛化盧志</other>
經律異相云。首波羅城有長者名盧志。奉事尼犍。我
欲度之。至彼城邑。尼犍聞我欲至彼城。念言。瞿曇若
至此者。此諸人民便當捨我。不復供給。告盧至言。沙
門瞿曇今欲來此。然彼沙門委棄父母東西馳走。所
至之處能令土地五穀不登。人民饑饉死亡者眾。盧
至聞已即懷怖畏白言。大師當欲何計。尼犍答言。瞿
曇性好叢林清水。城外設有宜應斬伐。流泉池井填
以臰穢。各嚴器仗預當防護。彼設來者莫令得前。我
作種種術令彼迴還。彼諸人民敬奉而行。我於是時
至彼城邑。尋生憐愍慈心向之。所有樹木還生如本。
河池井泉其水清淨盈滿其中。生眾雜華彌覆其上。
變其城垣為紺琉璃。城內人民悉得徹見門自開闢。
我及大眾無能制者。所嚴器仗變成雜華。盧至長者
與其人民。俱共相隨來至我所。我即為說法要。皆發
菩提之心。咸受戒法。
<other>貧公見佛</other>
貧窮老公經云。舍衛國有貧窮老公。年一百歲。扶杖
而來求欲見佛。釋梵侍門勑不通之。老公大喚曰。吾
雖貧賤。千載有幸。今得值佛。欲問罪福求離眾苦。我
聞世尊仁慈普逮。萬物蒙賴莫不受恩。是以遠來乞
一示見。佛語阿難。可喚使前。於是老公匍匐寸進而
白佛言。我生世不幸。貧窮辛苦饑餓寒凍。求死不得
活無所賴。人命至重不能自棄。聞佛在世心獨歡喜。
晝夜發心願一奉顏。向在門外久不得前。計欲還去
氣力不堪進退無路。但恐命絕穢污聖門重增其罪。
不悟世尊已衰矜之得蒙前進。不奪本願。如此而死
無復恨矣。惟願速終畢罪後世。願得垂恩施其上慧。
佛言。人之受生。生死因緣以多因緣致其罪根。卿前
<pb n="93"/>
世時生豪富家。聰明智慧用此恣意輕凌於人。聚積
財物不肯布施。故卿今日受此貧窮。罪福報應亦如
影響。聞已作禮而去。
<other>老人出家</other>
賢愚因緣經云。王舍城有長者名尸利苾提。其年百
歲。聞說出家功德無量。便自思惟。我今何不於佛法
中出家修道。往到竹園問諸比丘。佛世尊今何所在。
答言不在。又問大師上足是誰。比丘指舍利弗。詣前
白言。聽我出家。舍利弗視此老人三事皆缺。不能學
問坐禪助營眾事。告言。汝去。汝老不得出家。次向大
迦葉．優波離．阿㝹樓陀五百大阿羅漢等。皆言年老
不得出家。還出竹園住立門外。悲泣懊惱舉聲大哭。
世尊即至其前。放大光明相好端嚴。佛問老人汝何
故哭。長者聞佛梵音。心懷喜躍如子見父。五體投地
泣白佛言。我獨何罪不聽出家。佛言。誰作是說。年老
不聽出家。答言舍利弗等。爾時世尊以大慈悲慰諭
長者。汝莫愁憂苦惱。我今當令汝得出家。非舍利弗。
百劫脩福精勤苦行。汝來隨我。便隨佛後入佛精舍。
告大目連令與出家。
<other>醜女改容</other>
百緣經云。波斯匿王末利夫人生一女兒。面貌極醜
形不似人。養育長大覓一貧窮豪族之子以為其夫。
起造舍宅牢閉門戶內外七重。王曯女夫。汝若出外
自執鎻鑰而自關閉勿令人見。王出財物供給女婿
授為大臣。與諸豪族共為邑會。月月更作設會之時。
夫婦共來共相歡樂。諸在會者各將自婦共來赴會。
唯彼大臣獨不將來。眾人疑議。彼人婦者或是端正
或是極醜。眾人勸酒令醉臥地。解取鎖鑰令人開門
觀看其婦。彼女自責我種何罪幽閉暗室。遙禮世尊
願垂哀愍。佛知其意即到其家。其女見佛求哀懺悔。
佛為說法心開意解。惡相醜形忽然端正。身體端嚴
猶如天女。使人開門見其端正殊妙無比。使人見已
還將鎻鑰繫於本處。其人還家見婦殊特。問是何人。
答言汝婦。其婦具以禮佛答夫。緣佛神德使我如是。
其夫同婦與王見佛。

釋迦如來應化錄上（三）

<sarticle>釋迦如來應化錄下（一）</sarticle>
報恩寺沙門　寶成　編集
<other>夫人滿願</other>
觀無量壽佛經云。王舍城有太子名阿闍世。隨順調
達惡友之教。收執父王頻婆娑羅。母韋提希夫人幽
閉深宮不令復出。時韋提希被幽閉已。愁憂憔悴向
佛作禮而作是言。世尊威重無由得見。爾時世尊與
目犍連．阿難．釋梵護世從空而來。韋提希白言。世尊。
我宿何罪生此惡子。唯願世尊為我廣說無憂惱處。
我當往生不樂閻浮提五濁惡世。佛放眉間光遍照
十方世界。佛告韋提希。西方極樂世界阿彌陀佛。去
此不遠。汝當繫念。諦觀彼國。欲生彼國者當修三福。
一者孝養父母奉事師長。慈心不殺修十善業。二者
受持三歸具足眾戒。不犯威儀。三者發菩提心。深信
因果。讀誦大乘。勸進行者。應當一心繫念諦觀西方
極樂世界。阿彌陀佛及觀世音菩薩．大執至菩薩坐
蓮華上。佛菩薩像皆放光明。其光金色遍滿彼國。此
想成時往生彼國。
<other>鸚鵡請佛</other>
百緣經云。佛於祇園將詣摩竭提國。值諸群鳥中有
鸚鵡王。遙見佛來飛騰虗空逆道奉迎。唯願世尊及
比丘僧。慈哀憐愍詣我林中受一宿請。佛即然可。時
鸚鵡王知佛許已。還歸本林。勑諸鸚鵡各來奉迎。爾
時世尊將諸比丘詣鸚鵡林。各敷坐具在於樹下坐
禪思惟。時鸚鵡王見佛比丘寂然宴坐。甚懷喜悅。通
<pb n="94"/>
夜飛翔遶佛比丘。回向顧視。無諸師子虎狼惡獸及
以盜賊觸惱世尊及比丘僧。至明清旦。世尊進引鸚
鵡歡喜在前引導。向王舍城白頻婆娑羅王言。世尊
今者將諸比丘遂來在近。唯願大王設諸餚饍逆道
奉迎。時頻婆娑羅王聞是語已。勑設餚饍執持幢幡
香華妓樂。將諸群臣逆道奉迎。時鸚鵡王於其夜中
即便命終生忉利天。從天下來報世尊恩。齎持香華
而供養佛頭面頂禮。佛即為其說四諦法。心開意解
得須陀洹果。
<other>惡牛蒙度</other>
百緣經云。佛在驕薩羅國欲詣勒那樹下。至一澤中
有五百水牛甚大兇惡。復有五百牧牛人遙見佛來
將諸比丘從此道行。高聲呌喚。唯願世尊莫行此道。
水牛群中有大惡牛。觝突傷人難可得過。佛告牧牛
人言。汝等不須憂慮。彼水牛者設來觝我。吾自知之。
惡牛卒來翹尾低角跪地吼喚跳躑前來。世尊於五
指端化五師子在佛左右。四面周帀有大火坑。時彼
水牛甚大惶怖。四向馳走無有去處。唯佛足前有少
空地晏然清涼。馳奔趣向心意泰然無復怖畏。長跪
伏首䑛世尊足。復便低頭視佛世尊。如來知彼惡牛
調伏而說偈言。盛心興惡意。欲來傷害我。歸誠望得
勝。返來䑛我足。時彼水牛聞說偈已。不食水草即便
命終生忉利天。從天下來還報佛恩。齎持香華來詣
佛所前禮佛足却住一面。佛即為說種種法要。心開
意解得須陀洹果。
<other>白狗吠佛</other>
中阿含經云。世尊入舍衛國。至鸚鵡摩納都提子家。
都提少出彼家。有白狗在於床上盤中喫食。狗見佛
來下床便吠。佛語白狗。汝因護財而墮於此。狗大嗔
恚憂慼愁臥。都提還家見狗臥地不起。即問誰嗔此
狗。家人答言世尊。都提嗔恚詣世尊所。世尊告曰。狗
是汝父。汝若不信回家問狗。令狗示汝伏藏。還家語
狗。若前世時是我父者。當還起食示我伏藏。狗即示
伏藏處。以口及足把於床下。即便掘地大得寶物。發
大信心問佛宿因行業果報。佛言。男子女人。壽命極
短殺生業報。壽命極長慈心不殺。貧窮極苦慳貪偷
盜。多饒財寶常行布施。有惡智慧近惡人言。有善智
慧親善知識。都提當知。作長壽業必得長壽。作布施
業必得財富。廣學多聞必得智慧。作如是因感如是
果。一切眾生因自行業。因業得報。緣業依業。隨其善
惡。果報是受。
<other>火中取子</other>
經律異相云。瞻婆國城中有大長者。無有繼嗣。奉事
六師以求子息。其婦懷妊。長者往問六師是男是女。
六師答言生必是女。長者愁惱。復有知識謂長者言
何不問佛。長者即詣佛所以事問佛。佛言是男無疑。
六師心嫉。以菴羅果和合毒藥持與長者。汝婦臨產
可服此藥產則無患。長者受之與婦令服。服已即死。
長者殯殮城外焚之。佛語阿難。吾欲往彼摧滅邪見。
佛與大眾往詣焚所。長者白言。佛言無妄。兒母已終
云何生子。佛言。卿於是時曾不見問母命修短。但問
所懷為是男女。長者當知定必得子。是時死屍火燒
腹裂。佛告耆婆。汝往火中抱此兒來。耆婆前入火中
抱持此兒還授於佛。佛付長者言。眾生壽命不定如
水上泡。若人福厚火不能燒毒不能害。長者作禮長
跪白佛。唯願世尊愍我無智愚迷之甚。信奉外道。從
今已往歸命佛僧。
<other>見佛生信</other>
經律異相云。有國王名阿質。威勢勇猛。侵伐隣國枉
苦良善。人民怨之。佛與大眾欲往化之。阿質王聞之
即生惡意。與諸王子興兵合聚。當於大道迎欲拒佛。
當此之時佛身在前放大光明。從軍中度阿質國王。
鼓不復鳴弓弩不施刀兵不拔。象馬顛倒步兵轉筋。
<pb n="95"/>
天地陰冥日月無光。王及眾軍皆迷惑失息頓伏而
走。佛到王城城門自開。佛進王宮入殿而坐。諸天神
王擁護圍遶。王及諸子聞佛入宮。還宮與佛相見作
禮前謝白佛言。卑鄙暗陋少不學問。不知禮義狼獸
為比。愚痴迷惑違犯天人。大聖不顧邊陲小國。今枉
世尊遠來鄙土君臣勃逆。唯願世尊哀我無智。既已
厚恩教化人民。王及諸子悔過自責白佛言。乞戒終
身奉行。佛言。王當恩信仁義慈孝貞潔。寬柔忍辱布
施育民。眾生可哀人命可惜。國土珍寶不足恃怙。為
民父母愛民如子。
<other>因婦得度</other>
三摩竭經云。有難國王遣使至舍衛國長者阿難邠
坻舍。長者見使者黑醜如鬼。問言汝何等人。答言難
國王為太子娶婦。聞長者有女名三摩竭。人中第一。
故來求之。王自有書相聞。長者便到佛所白佛。難國
王遣使來到我家。辭言為王太子來求我女。今當云
何。佛言與之。長者送女至彼。時難國王見子婦來。便
請其師尼犍若陀弗入宮飯之。王與夫人呼子同婦
出來禮師。三摩竭見尼犍裸形醜黑。是為猪狗畜生
無異。口遙唾之即還閉門不出。師告王。汝問婦事何
師。婦答言是佛。王言佛可見不。答言。佛有神力。燒香
遙請即至。王言大善。三摩竭即上高臺燒香作禮言。
今難國王不知有佛。願佛明旦與諸弟子勞屈尊神
來到於此。佛勑諸比丘各以道力變化自在所為。諸
比丘各乘龍鳳虎豹牛馬孔⿱少隹從空而至。為王說法。
及諸尼犍悉皆得度。
<other>盲兒見佛</other>
越難經云。波羅奈國有長者名越難。財富巨億。為人
慳嫉不肯捨施。常語守門人乞者勿通。越難子名旃
檀。亦復慳貪。越難壽盡。還生國中為盲婦作子。其夫
語婦。汝身重病今復懷孕。我無飲食汝便自去。婦便
出去得大墻窟便止其中。九月生子兩目復盲乞食
養之。至年七歲其母教言。今有乞我少飯充饑如雨
渴者。兒聞母說便行乞食到其子家。時守門者適小
出外。入到中庭。旃檀聞語呼守門問。門監懼罪即掣
盲兒撲於門外傷頭折臂。母聞走到何人無道。時門
神便謂之言。汝得是痛尚為小小。其大在後。汝前世
時有財不施。故得是報。死更苦痛。觀者聞聲。佛問阿
難是何等聲。阿難具說。佛與大眾到此兒所。與少飯
食以手摩頭目便開明折傷即愈。因識宿命。佛問。汝
前世長者字越難耶。乞兒對曰是也。諸人聞已皆發
信心施佛及僧。
<other>老婢得度</other>
觀佛三昧經云。須達長者有一老婢名毗低羅。勤謹
家業一切委之。常執庫藏。須達請佛及僧供給所須。
有病比丘多所求索。老婢慳吝嗔佛法僧而作是言。
我家長者愚痴迷惑。受沙門術求乞無猒。何道之有。
復發惡念。何時不聞佛法僧名。末利夫人聞之而作
是言。云何須達如好蓮華而愛老婢。即勑須達遣汝
婦來。婦到語言。汝家老婢惡口謗佛法僧。何不驅擯。
婦言。佛世多所潤益。何況老婢。夫人聞已心大歡喜。
我欲請佛汝遣婢來。明日佛到。長者遣婢即持金銀
勸助王家供養佛僧。時佛入門。老婢見已心不生喜。
即時欲退佛在其前。佛舉十指化皆是佛。老婢見佛
及說妙法。老婢還家猶畏見佛。佛言。此婢於我無緣。
羅[目*(危-(夗-夕)+夫)]有緣令往化之。羅睺羅承佛威神乘空而至。老
婢見已心大歡喜求受五戒。時羅睺羅為說三歸五
戒。聞已成須陀洹果。
<other>勸親請佛</other>
法句經云。須達長者有親友長者。奉事外道不信佛
法及諸醫術。時得重病。宗親知友皆來省問。勸令請
佛治病。堅執不肯。答眾言。吾事天地神祗終不改志。
須達語曰。吾所事師號曰為佛。神德廣被見者得福。
<pb n="96"/>
可試請來說經呪願。聽其所說言行進趣何如。以卿
久病不得除瘥。勸卿請佛冀蒙其福。長者答言便為
我請佛及僧。須達即便請佛往詣其門。佛放光明內
外通徹。長者見光欣然身輕。佛告長者。人生世間橫
死有三。一者有病不治。二者治而不慎。三者憍恣自
用不達逆順。為三橫死。若有病者。當以明道隨時安
濟。一者四大寒熱當須醫藥。二者眾邪惡鬼當須經
戒。三者奉事賢聖矜濟窮厄。德感神祇福佑群生。以
大智慧消去陰蓋。奉行如此現世安吉。長者聞已。四
大安靜眾患消除如飲甘露。中外怡懌身安意定。宗
室國人莫不敬奉。
<other>曯兒飯佛</other>
法句經云。有大長者名修羅陀。財富無數篤信奉佛。
自誓常以[藹-言+月]月八日請佛及僧。長者臨終付囑子孫。
吾死之後奉行莫廢。兒名比羅陀。後日漸貧居無所
有。[藹-言+月]月已至無錢供辦愁慼不樂。佛遣目連往問比
羅陀。汝父直月欲至當設何計。比羅陀答言。父亡教
令不敢違之。唯願世尊憐憫勿棄。八日中時迴光臨
盻。目連即還具白如是。比羅陀將妻至外家。貸百金
錢還家辦食。佛與眾僧往詣其舍受食呪願。比羅陀
無悔恨意歡喜還家。其日夜半諸故藏中寶物自然
充滿。比羅陀夫婦明旦見之且喜且懼。懼官見問所
從得此。夫妻共議當往問佛。即詣佛所具白如此。佛
告比羅陀。安意任用勿生疑難。汝之履信不違父教。
持戒慚愧沒命不二。聞施慧道七財滿足。福德所致
非為灾變。智者能行不問男女。所生之處福應自然。
聞佛所說益加篤信。
<other>貨錢辦食</other>
經律異相云。羅閱城人民聚集共議。各出百錢飯佛
及僧。有雞頭婆羅門貧無錢財以助彼眾。眾人語言。
汝無錢財宜速出去。雞頭便還憂愁謂妻言。我無錢
財助眾飯佛。諸人驅我速出。婦答言。汝可至弗賖密
多羅長者舍從其假貸。便往求告十日當償。若不還
者。我身及婦當為奴婢。長者便貸金錢百枚。持詣眾
中言。今我得錢聽我在次。眾語雞頭言。已辦不須卿
錢。雞頭便還。夫婦二人詣世尊前恭敬頂禮具以白
佛。佛告雞頭。汝便請佛及僧。雞頭受教遂請佛僧。時
天帝釋語毗沙門天王。汝佐此婆羅門辦食。復語毗
濕波伽摩天子。汝可化作高廣講堂。俱答言受教。佛
告雞頭。汝可請王共一日食。即至王所白王。願天王
明日受請集佛講堂。時王嚴駕群臣圍遶。佛與眾僧
天龍擁護。往詣講堂受雞頭食。呪願食已說微妙法。
王及大臣皆大歡喜。
<other>老乞遇佛</other>
經律異相云。爾時世尊入舍衛城。有一婆羅門年耆
根熟。執杖持器家家求乞。世尊告曰汝何以爾。答言
世尊。我有財物為子娶妻悉已付了。然後捨是持器
乞食。佛復告曰。汝能於我法受誦一偈。還為兒說。答
佛能受。世尊即說偈言。生子心歡喜。為子聚財物。復
為娉娶妻。而自捨出家。邊鄙田舍兒。違負於其父。人
形羅剎心。棄捨於老父。老馬復無用。則奪其豆草。子
少而父老。棄捨行乞食。曲杖為最勝。為我防惡牛。能
却暴惡狗。扶我暗處行。避深坑空井。憑仗於杖力。時
婆羅門從佛受偈還至家門。先白大眾說如上偈。其
子愧怖即抱其父還將入家。洗浴父身換父衣服立
為家主。時婆羅門作是念言。我於今日[蒙-卄+((並-(前-刖))-一)]世尊恩。如
經所說是為我師。我今持上妙衣至世尊所。頂禮佛
足而白佛言。願受此衣哀愍我故。世尊即受。更說種
種妙法示教利喜。
<other>說苦佛來</other>
法句經云。祇園精舍有四比丘共相議言。世間何者
最苦。一言婬欲。一言饑渴。一言嗔恚。一言驚怖。共諍
不止。佛知。往到其所問言。以事白佛。佛言。汝等所論
<pb n="97"/>
不究苦義。天下之苦莫過有身。饑渴寒熱嗔恚色慾
怨禍皆由有身。夫身者眾苦之本。患禍之源。勞心極
慮憂畏萬端。三界蝡動更相殘賊。吾我縛著生死不
息皆由身故。欲離世苦當求寂滅。攝心守正泊然無
想。可得涅槃是為最樂。昔有比丘入山學道。時有四
禽鴿烏蛇鹿依附左右。晝行求食暮則還宿。一夜自
相問言世間之苦。鴿言。色慾熾盛無所顧念。危身滅
命莫不由之。烏言。饑渴之時身羸目冥神識不寧。投
身羅網喪身失命莫不由之。蛇言。嗔恚一起不避親
疎。亦能殺人復能自殺。鹿言。常畏獵人及諸狼虎。彷
彿有聲奔走坑岸。以此言之驚怖為苦。比丘歎言。天
下大苦無過有身。
<other>談樂佛至</other>
法句經云。佛在舍衛國祇樹給孤獨園精舍。時有四
新學比丘至柰樹下經行遊戲。柰華榮茂色好且香。
因相謂曰。世間萬事何者可樂。一人言。仲春之月百
木榮華。遊戲原野此最為樂。一人言。宗親吉會觴酌
交錯。音樂歌舞此最為樂。一人言。多積財寶所欲即
得。車馬服飾與眾有異。出入光顯行者矚目。此最為
樂。一人言。妻妾端正綵服鮮明。香熏芬馥恣意縱情。
此最為樂。佛知。即至其所告言。汝等所論盡是憂畏
危亡之道。非是永安最樂之法。萬物春榮秋冬衰落。
宗親歡樂皆當別離。財寶車馬五家之分。妻妾美色
愛憎之本。愛樂生憂。貪欲生畏。解無貪欲無憂無畏。
凡夫處世興招怨禍。危身滅族憂畏無量。三途八難
苦痛萬端靡不由之。是四新學比丘聞說此義。心意
開悟滅意斷欲。慚愧悔過一心求道。志存無為不貪
榮利。得羅漢道。
<other>祀天遇佛</other>
法句經云。邊境有王名曰和墨。奉事外道。舉國信邪
殺生祭祀。王母寢病經久不瘥。召婆羅門告言。吾太
夫人病困經久不知何故。答言。星宿倒錯陰陽不調
故使然耳。王言作何方宜使得除愈。答言。當備牛馬
猪羊百頭殺以祀天然後乃瘥。王即奉命。即牽牛馬
猪羊百頭當就祭壇殺以祀天。佛懷大慈愍王愚迷。
往詣王所。王遙見佛為佛作禮白佛言。母病經久今
欲祀天。為母請命冀求得瘥。佛言。欲得穀食當行種
田。欲得大富當行布施。欲得長壽當行大慈。欲得智
慧當行學問。行此四事隨其所種得其果實。祠祀淫
亂以邪為正。殺生求生去生道遠。人生百歲奉事神
祇。牛羊祭祀不如行慈。佛放光明遍照天地。王聞法
覩光即得道跡。慚愧悔過遂不祀天。母聞情悅所患
消除。王於是後信敬三寶。愛民如子常行十善。五糓
豐登心常悅樂。
<other>佛度屠兒</other>
法句經云。有五百外道常求佛便欲誹謗之。自共議
言。當使屠兒殺生請佛及僧。佛必受請贊歎屠兒。吾
當詣前而共譏之。佛即受請告屠兒言。果熟自墮。福
熟自度。屠兒還歸供設飲食。佛及眾僧到屠兒舍。梵
志大小皆共歡喜。今日乃得佛之便耳。若贊福者。以
其前後殺生作罪持用譏之。若當說其罪者。當以今
日之福難之。二者之中今乃得便。佛到即坐行水下
食。於是世尊觀察眾心應有度者。即便出舌覆面。放
大光明照一城內。出微妙音說偈呪願。如真人教以
道活身。愚者嫉之見而為惡。行惡得惡如種苦種。惡
自受罪。善自受福。亦各自熟而不相代。習善得善亦
如種甘。五百梵志意自開解。即前禮佛五體投地來
受聖訓。唯願哀育得為沙門。佛即聽受皆為沙門。屠
兒大小見佛神變。莫不歡喜皆得道跡。民人皆稱賢
友。無復屠兒之名。
<other>度網漁人</other>
法句經云。舍衛國城東南有大江水既深而廣。有五
百餘家在岸邊住。未聞道德度世之行。習於剛強捕
<pb n="98"/>
魚為務。貪利自恣快心極意。佛知此家福應當度。住
至水邊坐一樹下。村人見佛光明奇異。莫不驚肅皆
往禮敬。或拜或揖問訊起居。佛命令坐為說經法。眾
人聞之而心不信。佛化一人從江南來。足行水上止
沒其踝。來至佛所稽首禮佛。眾人見之莫不驚恠。問
化人曰。吾等先人已來居此江邊。未曾聞人行水上
者。卿是何人有何道術履水不沒。化人答曰。吾是江
南愚冥之人。聞佛在此。貪樂道德。至南岸邊不能得
度。問彼岸人水為深淺。彼人答言水可齊踝。吾信其
言便爾來過。無他異術。佛贊化人言。善哉善哉。夫執
信誠可度生死之淵。數里之江何足為奇。時江邊村
人聞佛說種種法。心開意解皆發信心。求受三歸及
受五戒為清信士。
<other>度捕獵人</other>
法句經云。羅閱祇國有山。山下人生長山林殺獵為
業。佛詣其所坐於樹下。佛放光明照曜山中。木石皆
作金色。山中男子俱出行獵。唯有婦女見佛光明。來
詣佛所悉皆禮拜。佛即為諸母人說殺生之罪。行慈
仁之福。恩愛一時會有別離。諸母人白佛言。山民務
獵以肉為食。欲設微供願當納受。佛言。諸佛之法不
以肉食不須復辦。因告之曰。夫人生世所食無數。何
以不作有益之食。而殘害群生以自濟活。死墮惡道
損而無益。人食五穀增延壽命。殺生食肉多病夭亡。
殺彼活己罪業無量。慈仁不殺所適無患。男子獵還。
見諸婦女皆坐佛前。嗔恚彎弓欲圖害佛。諸婦諫曰。
此是聖人勿興惡意。即各悔過為佛作禮。佛重為說
不殺之福殘害之罪。人能不殺行大仁慈。當愍眾生
博愛濟眾。福常隨身。在所得利。死昇梵天。獵人聞已
歡喜信受皆受五戒。
<other>佛化醜兒</other>
百緣經云。舍衛城中有一長者子。形貌極醜狀如惡
鬼。年漸長大父母猒惡驅令遠去。有人見之皆生怖
懼。在於山林採果存活。飛鳥走獸無不怖走。世尊慈
念將諸比丘到林欲度。見佛避走。佛以神力使不得
去。時諸比丘各在樹下加趺禪定。世尊化作醜陋人
衣服麤弊。滿鉢盛食漸向醜人。醜人見已心懷喜悅。
今此人者真是我伴。即來共語同器而食。食已。時彼
化人忽然端正。醜人問言。汝今何以忽然端正。化人
答言。我食此食以善心觀彼樹下坐禪比丘。使我端
正。醜人聞已即便効之。遂發善念心懷喜悅。即向化
人深生信解。於是化人還復本形。醜人見佛三十二
相八十種好。光明普曜如百千日。前禮佛足。佛即為
其種種說法。得須陀洹果。即於佛前求索出家。佛言
善來比丘。剃除鬚髮。法服著身。便成沙門。精勤修習
得阿羅漢果。
<other>救度賊人</other>
經律異相云。有五百賊劫掠人物。舍衛國王勑諸將
士追捕擒獲。捉五百賊。王勑殺之。賊大喚佛。佛令阿
難。汝往語王。汝是人王當愛民如子。云何一時殺五
百人。阿難至王所具陳佛語白言。殺一人罪多。況復
五百其罪無量。王曰。世尊能使不復作賊即放令活。
阿難還具白佛。佛語阿難。語王但放。我令此人更不
作賊。阿難先到刑處語監殺者言。世尊已救未可便
殺。復至王所。世尊語王。能令此人更不作賊。王即原
命。且未解縛送世尊所。爾時世尊欲度彼人。在露地
坐。賊遙見佛繫縛自解。頭面禮足。佛觀其緣隨從說
法。布施持戒行業果報。苦集滅道四真諦法。即於是
時得須陀洹道。問言汝等樂出家否。答言。世尊。我等
若先出家。今日不遭此苦。唯願大慈度我出家。佛言
善來比丘。時五百賊舉身被服變為三衣。自然鉢器
威儀庠序。皆成沙門。
<other>度除糞人</other>
經律異相云。舍衛城中有一旃陀羅兒。除糞自活。世
<pb n="99"/>
尊遙見即呼喚之。其人報曰。吾擔糞不淨。不敢親近。
佛言欲度汝。手執其人至恒水側沐浴身體。復至祇
洹勑諸比丘度為沙門。其人勸勵精進勤苦日新。未
經旬日便得阿羅漢果。六通清徹涌沒自在。詣大方
石當中央坐補納故衣。王聞佛度旃陀羅兒。念佛釋
種豪族姓家。左右弟子皆出四姓。來入宮室受供信
施。云何禮敬。吾今當往責數如來。見前比丘諸天禮
覲。比丘見王即沒石中還從石出。王詣佛所問言。向
者比丘名字何等。有此神力。佛言此是除糞人。爾時
世尊以此因緣便說譬喻。猶如污泥中生香潔蓮華。
云何大王有目之士取此華否。王言世尊。華極香潔
當取莊飾之。污當觀母胎。胎中產生功德之華。時王
白佛。彼人快得善利不可思議。自今已後請此比丘。
供養四事無所乏少。
<other>施食緣起</other>
救面然餓鬼經云。阿難疾至佛所白言。世尊。我於昨
夜見一面然餓鬼。身形羸瘦枯燋極醜。面上火然其
咽如針。頭髮髼亂毛爪長利身如負重。而語我言。汝
於三日必當命盡生餓鬼中。我即問言。經何方計得
免斯苦。餓鬼答言。汝若施於恒河沙數餓鬼及婆羅
門并諸仙等飲食。汝得增壽。世尊。我今云何得免此
苦。佛言。汝今勿怖。有陀羅尼名一切德光無量威力。
即說呪曰。那摩薩縛怛他揭多縛路枳帝唵三跋囉
三跋囉吽。先取飲食安置淨盤。誦呪七遍。於門內立
展臂戶外。置盤淨地彈指七下散擲四方。其恒河沙
數餓鬼前各有摩伽陀斛四斛九斗飲食。如是鬼等
遍皆飽滿。是諸餓鬼喫此食已。悉捨鬼身盡得生天。
若四等弟子若能常誦此呪奉施飲食。是人即得具
足無量功德。顏色鮮潔壽命延長。是諸餓鬼常來擁
護。具足吉祥安樂。
<other>目連救母</other>
盂蘭盆經云。大目犍連始得六通。欲度父母報乳哺
之恩。即以道眼觀視世間。見其亡母生餓鬼中。不見
飲食皮骨連立。目連悲哀。即以鉢盛飯往餉其母。母
得鉢飯便以左手接鉢右手摶食。食未入口化成火
炭遂不得食。目連大呌悲號涕泣。馳還白佛。具陳如
此。佛言。汝母罪根深結。非汝一人力所奈何。汝雖孝
順聲動天地。天神地祇亦不能奈何。當須十方眾僧
威神之力乃得解脫。吾今當說救濟之法。令一切難
皆離憂苦。當於七月十五日為七世父母及現在父
母具飯百味五果。汲灌盆器。盡世甘美以著盆中。供
養十方大德眾僧。供養此等自恣僧者。若現在父母
壽命百年無病無一切苦惱之患。乃至七世父母出
離三途餓鬼之苦。生人天中福樂無極。是佛弟子修
孝順者應念念中常憶父母。年年七月十五日為作
盂蘭盆施佛及僧。
<other>佛救嬰兒</other>
觀佛三昧經云。舍衛國有長者名曰財德。有子年始
五歲。父常教子稱南無佛。散脂鬼神飢火所逼接取
嬰兒。嬰兒稱南無佛。鬼王噤口不能得食。但眼出火。
嬰兒驚怖稱南無佛。世尊天耳遙聞。佛以神力到曠
野澤。放白毫光照怖小兒。鬼王舉一大石欲擲世尊。
佛入火光三昧燒曠野澤大地洞然。光中化佛贊歎
慈心。鬼猶不伏。時金剛神手奮金杵揮大利劒擬鬼
王額。鬼王驚怖抱持小兒長跪上佛白言。世尊惟願
慈愛救我生命。世尊猶如慈父撫慰鬼王。密邇金剛
勑鬼王言。汝今速伏歸佛法僧及受五戒。汝若不伏
碎如微塵。鬼王合掌白佛言。我恒噉人。今者不殺當
食何物。佛勑鬼王。汝但不殺。我勑弟子常施汝食。乃
至法滅以我力故令汝飽滿。鬼王聞已歡喜作禮。受
三皈依及受五戒。曠野鬼王白金剛神。因大德故得
服甘露無上法味。
<other>金剛請食</other>
<pb n="100"/>
寶積經云。爾時密迹金剛力士白佛言。唯佛大聖就
我曠野鬼王鄙舍。垂意小食化鬼神眾。妖魅之物見
如來尊。聽聞經法便當捐棄嗔恚毒害。時佛嘿然受
請。佛與大眾俱至其舍。受飯食已。密迹白佛言。唯願
弘慈應時演法。佛言。當奉篤信善從道法。覩清白理
知不忘果。寧失身命不犯非義。仁慈不殺。不與不取。
不為邪淫。不犯妄語．兩舌．惡口．綺語．嫉妬．恚痴。不犯
十惡。身行十善亦勸人行。常奉等信。見諸沙門奉戒
具法勤精修行志存思道。見諸善友及佛弟子。常行
恭恪常追侍從。常奉斯等諸善知識。救濟危厄而勸
化人。施致大富。持戒生天。博聞大智。修行合道。布施
大財。慳貪餓鬼。持戒．忍辱．精進．一心．智慧人道。犯戒
地獄。嗔恚醜陋懈怠廢道亂意墮罪。愚痴投冥。善惡
果報由身口意。時密迹金剛力士及五百子聞是法
已。得無生法忍。
<other>鬼母尋子</other>
雜寶藏經云。爾時大鬼神王名曰般闍迦。其妻親產
五百鬼子。皆有大力士之力。其最小兒字嬪伽羅。華
言愛兒。面貌端正。此鬼子母兇妖暴虐。殺人兒女以
自噉食。人民患之仰告世尊。世尊憐愍眾生。即取其
子嬪伽羅覆於鉢下。鬼子母飛行天下七日之中推
求不得。愁憂懊惱。傳聞他言云。佛世尊有一切智。即
至佛所問兒所在。佛即答言。汝有五百子。唯失一子。
何故苦惱愁憂而推覓耶。世間人民或有一子或三
五子。而汝殺害啖食。鬼子母白佛言。我今若得嬪伽
羅者。終不更殺世人之子。佛即使鬼子母見嬪伽羅
在於鉢下。令五百子盡其神力不能得取。還求於佛。
佛言。汝今若能受三皈五戒。盡形壽不殺生。當還汝
子。鬼子母即依佛勑受皈依。五戒三歸已訖。即還其
子。佛言。汝好持戒。汝是迦葉佛時羯肌王女。以不持
戒故受是鬼報。
<other>小兒施土</other>
賢愚因緣經云。世尊與阿難入城乞食。見羣小兒於
道中戲。共聚地土造作屋舍及作倉庫。以土為米。有
一小兒遙見佛來生布施心。即取倉中名為米者取
以施佛。佛即低頭受土。與阿難言。持土塗我房地。阿
難持還精舍即塗房地。佛告阿難。向者小兒歡喜施
土足塗房地。緣斯功德。我般涅槃百歲之後。當作國
王。字阿輸迦。其次小兒當作大臣。共領閻浮提一切
國土。興隆三寶廣設供養。分布舍利遍閻浮提。當為
我設八萬四千塔。阿難白佛言。施一掬之土乃有如
此多塔之報。佛言。昔有國王名波塞奇。有佛出世名
曰弗沙。王與諸臣供養佛僧。時王心自念言。今此大
國人民之類。常得見佛禮拜供養。其餘小國各處違
僻。人民之類無由脩福。就當圖𥁞佛之形像分布諸
國一切人民。咸令供養。即召𥁞師多𥁞佛像。得八萬
四千。感於多塔之報。
<other>楊枝淨水</other>
請觀音經云。爾時毗舍離國有長者名月蓋。往詣佛
所白佛言。此國人民遇大惡病。良毉耆婆盡其道術
所不能救。唯願天尊慈愍一切救濟病苦令得無患。
爾時世尊告長者言。去此不遠正立西方。有佛名無
量壽。彼有菩薩名觀世音及大勢至。恒以大悲救濟
苦厄。汝今應當向彼作禮。為眾生故當請彼佛及二
菩薩。說是語時。於佛光中得見西方無量壽佛并二
菩薩。如來神力。佛二菩薩放大光明。照毗舍離皆作
金色。時毗舍離人即具楊枝淨水授與觀世音菩薩。
大悲觀世音憐愍救護。普教一切眾生。應當一心稱
南無佛．南無法．南無僧．南無觀世音菩薩摩訶薩。大
悲大名稱。救護苦厄者。爾時觀世音菩薩白佛言。我
今當說十方諸佛救護眾生神呪。誦持此呪者免離
怖畏刀杖毒害及與疾病令得無患。說是語時。毗舍
離人平復如本。
<pb n="101"/>
<other>採華獻佛</other>
賢愚因緣經云。世尊遊羅閱祗城。時王使數百千宮
女採華。一日大小男子婦女俱出採華。採已持還入
城。遙見世尊相好威光巍巍堂堂如星中月。若日初
出照于天下。與男女眾等前後圍繞。俱往佛所稽首
作禮而白佛言。人命難保。佛世難遇。經法難值。今已
值遇。猶病得毉。我既貧賤。加屬縣官[革*(立-一+可)]縲禁約。恒不
自在。國王嚴勑令採華貢。常以他故設失時節或復
見誅。佛聖出世。億劫希有。寧棄身命以華上佛并散
聖眾。因受慈誨聽察深法無窮之慧。我從無數劫為
利欲害不可稱載。未曾為法而不惜命。今供世尊三
寶之華。縱使見害不墮苦痛必生善處。却自皈命一
心重禮。佛知其念發斯善意甚慈愍之。具為敷講大
乘之法。六度無極．四等．四恩．三脫．菩提。諸採華人皆
發道意。心解佛慧。至不退轉無所從生。佛與授記後
當作佛號曰妙華。
<other>燃燈不滅</other>
賢愚因緣經云。舍衛國有一貧女名曰難陀。貧窮孤
獨。見諸國王臣民皆供養佛。心自思惟。我之宿罪生
處貧賤。雖值福田無有種子。酸切感傷深自咎悔。便
行乞匄以俟微供。竟日不休唯得一錢。即持買油往
到精舍奉上世尊。置於燈中自立誓願。我今貧窮用
是小燈供養於佛。以此功德令我來世得智慧燈。滅
除一切眾生垢暗。作是誓已禮佛而去。乃至竟夜諸
燈盡滅。唯此獨燃。是時目連次當直日。察天已曉收
燈摒擋。見此一燈獨然。明好膏炷未損如新。燃燈白
日燃之無益。欲取滅之暮規還然。即時舉手扇燈。燈
焰如故無有虧損。復以衣扇。燈明不損。佛見目連欲
滅此燈。語目連曰。今此燈者非汝所能滅。此是廣濟
發大心人所施之物。貧女復來禮佛。佛即授其記。阿
僧祇百劫之中當得作佛。號曰燈光。十號具足。求佛
出家。佛即許之。
<other>上幡供佛</other>
賢愚因緣經云。迦毗羅衛國城中有一長者。財富無
量不可稱計。選擇族望娉以為婦。作諸音樂發心製
造長幡奉佛世尊而以娛樂。其婦懷妊足滿十月。生
一男子端正殊妙與眾超絕。初生之日。虗空之中有
大幡蓋徧覆城中。時諸人眾因為立字號波多迦。年
漸長大出城遊戲。見佛世尊三十二相八十種好。光
明普曜如百千日。心大驚喜瞻仰取足。佛為說法得
須陀洹果。歸辭父母求索入道。父母愛念不能為逆。
將詣佛所便成沙門。精勤修習三明六通具八解脫。
諸天世人所見敬仰。佛告比丘。爾時有王名槃頭末
帝。收取舍利造七寶塔而供養之。時有一人作一長
幡。懸著塔上發願而去。緣是功德。九十一劫不墮地
獄．畜生．餓鬼。天上人中常有幡蓋蔭覆其上。受天快
樂。乃至今日遭值於我出家得道。欲知彼時上佛旛
者。今波多迦是也。
<other>施衣得記</other>
賢愚因緣經云。爾時世尊入城乞食。有婆羅門見佛
身衣有少破壞。即至家中取一白㲲持以上佛以用
補衣。佛便受之。即與授決。汝於百劫當得作佛。長者
居士咸作是念。云何少施酬以大報。世尊告曰。昔有
大臣請佛三月供養。佛即許之。有王名曰槃頭。欲先
請佛三月供養。佛告王言。吾先受大臣請。王告臣曰。
佛處我國。吾欲供養。雖卿先請今可避我。我供養訖
卿乃請之。臣答王言。若使大王保我身命。復保如來
常住於此。復令國土常安無災。若使能保此諸事者。
我乃息意聽王先請。王即告曰。卿請一日我復一日。
臣便可之。更互設食各滿所願。爾時大臣具辦三衣。
復為諸比丘眾作七條衣。人與一領皆悉滿足。阿難
當知。爾時大臣辦具衣服施佛及僧以為供者。即此
婆羅門是。乃世世植福。今值於我。復供白㲲。故得如
<pb n="102"/>
是授決之果。
<other>衣救龍難</other>
海龍王經云。有四龍王。一名噏氣。二名大噏氣。三名
熊羆。四名無量色。頂禮佛足而白佛言。大海之中無
數種龍。若干種行皆因業報。或有大種小種。有四種
金翅鳥。常食斯龍及龍妻子諸龍種類。願佛擁護令
海諸龍常得安隱。於是世尊脫身袈裟告海龍王。汝
當取是如來袈裟分與諸龍皆令周遍。有值一縷者。
金翅鳥王不能犯觸。持禁戒者所願必得。時諸龍王
各心念言。是佛袈裟甚少。安得周遍大海諸龍。佛知
龍意告龍王言。假使三千大千世界所有龍王各分
如來袈裟。終不能盡。時海龍王取佛袈裟而自分作
無央數百千段與諸龍王。其衣如故終不能盡。時諸
龍王及龍妻子欣然大悅。自投佛前同聲說言。如來
所語終無有二。授我等決至無為岸。吾等今日歸命
佛法及諸聖眾。奉受禁戒恭順如來。從今日始一切
諸龍擁護正法。
<other>說呪消灾</other>
消灾經云。爾時釋迦牟尼佛在淨居天中。告諸宿曜
游空天眾．九執大天及二十八宿．十二宮神一切聖
眾。我今說過去娑羅王如來所說熾盛光大威德陀
羅尼除灾難法。若有國王及諸大臣所居之處。或被
五星陵逼。羅睺彗孛妖星照臨。所屬本命宮宿及諸
星位或退或入作諸障難者。念此陀羅尼至心受持
讀誦。一切灾難悉皆消滅。即說陀羅尼曰。南無三滿
多母䭾喃阿鉢囉。底賀多舍娑曩喃。怛⿰口姪他。唵佉佉
佉呬佉呬吽吽入嚩囉入嚩囉鉢囉入嚩囉鉢囉入
嚩囉底瑟姹底瑟姹瑟致哩瑟致哩娑婆吒娑癹吒
扇底迦室哩曳。娑嚩賀。此陀羅尼能成就八萬種吉
祥事。能除滅八萬種不吉祥事。令諸眾生依法受持。
一切灾難悉皆消滅。變灾為福皆得吉祥。佛告四眾。
灾難起時。安置佛像結界護持。香華燈燭隨分供養。
令諸有情獲福無量。
<other>證明說呪</other>
大悲經云。釋迦牟尼佛在補陀洛迦山觀世音宮殿
寶莊嚴道場中坐寶師子座。時觀世音菩薩密放神
通光明照曜世界。天宮龍宮皆悉震動。時觀世音菩
薩白佛言。我有大悲心陀羅尼今當欲說。為諸眾生
得安樂故。除一切病得壽命故。得富饒故。滅一切惡
業重罪。遠離怖畏。速能滿足諸希求故。唯願世尊慈
哀聽許。佛言今正是時宜應速說。復白佛言。若有四
眾欲誦持者。起大悲心。先當至心稱念我之名字。然
後即當誦此神呪。此呪能除滅身中一切重罪。若諸
眾生誦持大悲神呪者。於現在生中一切所求若不
果遂者。不得為大悲心陀羅尼也。觀世音菩薩於眾
會前合掌正住。於諸眾生起大悲心。即說神妙章句
陀羅尼。說此呪已。天雨寶華繽紛而下。十方諸佛悉
皆歡喜。天魔外道恐怖毛竪。一切眾會皆獲果證。無
量眾心發菩提心。
<other>龍宮說法</other>
大雲輪請雨經云。佛在難陀優婆難陀龍王宮內。住
大威德摩尼藏大雲輪殿寶樓閣中。與無量諸龍王
眾。即以無量香華幢幡繒蓋真珠瓔珞供養恭敬禮
拜。於如來所聽受正法。即白佛言。云何能使諸龍王
等滅一切苦得受安樂。令此閻浮提內時降甘雨。生
長樹木藂林藥草苗稼皆生滋味。使諸人等悉受快
樂。佛告大龍王言。汝今為彼諸眾生等作大利益。能
問斯事。我有一法。汝等若能行者。令一切龍除滅諸
苦具足安樂。謂行大慈。若有天人行大慈者。火不能
燒。水不能溺。毒不能害。刀不能傷。內外怨賊不能侵
掠。若睡若寤皆得安隱。行大慈力有大威德。諸天世
人不能擾亂。形貌端嚴眾所愛敬。諸苦滅除心得歡
喜。是故龍王身口意業常應須行彼大慈行。佛為龍
<pb n="103"/>
王說種種法。龍王聞已心開意解得法眼淨。求受三
歸五戒行大慈行。
<other>天龍雲集</other>
大集經云。佛成正覺。菩薩海眾悉來大集。佛於無緣
象王眾中欲宣說菩薩法藏。令知諸佛甚深境界。於
慾色天二界中間化七寶坊如大千世界。諸天龍鬼
神等并及十方佛剎諸菩薩眾一時雲集。佛說種種
莊嚴。種種光明大悲行相因緣。及如來三十二業．十
力．四無畏．十八不共法．三十七菩提分．三十二相業
因．三十二障大乘法．三十二速成就法。如是等無量
法寶神通智辯方便行願。四無量心求解脫道。說陀
羅尼種種利益。一切眾生等法。說諸龍受生受苦受
樂業報因緣。受三歸依即得淨眼皆得安隱。次說十
方一切佛土無餘諸菩薩。百億三界一切龍天諸部
大鬼神等悉集無餘。顯說甚深佛法。為護世間故。以
閻浮提諸國土付曯釋梵護世諸天一切龍神修羅
夜叉鬼神等眾。各各分布安置護持養育一切眾生。
除障護善。令法久住。
<other>佛讚地藏</other>
地藏十輪經云。爾時世尊告天帝釋曰。汝等當知有
菩薩名曰地藏。作聲聞像。已於無量無數大劫五濁
惡世時無佛世界成就有情。具足不可思議殊勝功
德。於十方諸佛國土利益安樂一切有情。除一切病
惱憂苦逼切。能滿一切所求之願。若有人於一食頃
歸依供養。諸所求願速得滿足。勝於百劫歸依供養
諸佛菩薩。經中所說末法惡世。時人根敗如坯器空。
見如生盲。五欲如石田不苗。十惡如臭身垢穢。此經
能滅眾生煩惱。令三寶久住。佛言。我遺法弟子。下至
非器無戒行者。雖應罰治無令還俗。付囑護持我法
國王大臣宰官長壽安樂。獲十種功德利益。十輪者。
人王治國選用臣僚。撫安民人教兵禦敵。修營事業
給養功藝。賞善罰惡建立三寶。教化眾生斷其十惡
令修十善。能令三寶種性法眼長夜不滅。降伏魔怨
令修行人成無上道。
<other>勝光問法</other>
勝光經云。憍薩羅國勝光王白佛言。惟願大師善教
於我為國王法。佛告大王。如父憐愛諸子。常願安穩。
遮其惡行。勸修善業。國人如子。並懷忠孝。作天子者。
情懷恩恕。薄徵賦斂省其徭役。設官分職不務繁多。
黜罰惡人賞進賢善。不忠良者當速遠離。順古聖王
勿行刑戮。生人道者勝緣所感。若斷其命定招於報。
常當一心恭敬三寶。莫生邪見。我涅槃後法付國王
大臣輔相。當為擁護勿致衰損。然正法炬轉正法輪。
盡未來際常令不絕。若能如是依教行者。則令國中
龍王歡喜風調雨順。諸天慶悅豐樂安隱。災橫皆除
率土太平。王身快樂永保勝位。福祚延長無復憂惱。
增益壽命。現在名稱遍滿十方。外國諸王咸來貢獻。
其國天子仁讓忠孝。以法教化拯恤黔黎。於諸國中
最為第一。我等今者咸當歸伏。此大法王捨身之後。
得生天上受勝妙樂。
<other>維摩示疾</other>
維摩詰經云。爾時毗耶城中有長者名維摩詰。辯才
無礙入深法門。善於智度通達方便。其以方便現身
有疾。以其疾故皆往問疾。維摩詰因以身疾廣為說
法。諸仁者。是身無常。無強無力無堅。速朽之法。不可
信也。為苦所惱。眾病所集。是身如聚沫不可撮摩。是
身如泡不得久立。是身如焰從渴愛生。是身如芭蕉
中無有堅。是身如幻從顛倒起。是身如夢為虗妄見。
是身如影從業緣現。是身如響屬諸因緣。是身如浮
雲須臾變滅。是身如電念念不住。是身無主為如地。
是身無我為如火。是身無壽為如風。是身無人為如
水。是身不實四大為家。是身為空離我我所。是身無
知如草木瓦礫。是身無作風力所轉。是身不淨穢惡
<pb n="104"/>
充滿。是身虗偽雖假以澡浴衣食必歸磨滅。是身為
災百一病惱。是身如丘井為老所逼。是身無定為當
要死。此可患厭耳。
<other>文殊問疾</other>
維摩詰經云。佛告文殊師利。汝詣維摩詰問疾。文殊
承佛聖旨詣彼問疾。維摩詰唯置一床以疾而臥。文
殊言。居士是疾寧可忍不。療治有損不至增乎。世尊
殷勤致問居士。是疾何所因起。其生久如。當云何滅。
維摩詰言。從痴有愛則我病生。以一切眾生病是故
我病。若一切眾生得不病者。則我病滅。菩薩為眾生
故入生死。有生死則有病。若眾生得離病者。則菩薩
無復病。是疾何所因起。菩薩疾者以大悲心起。文殊
又問。應云何慰喻有疾菩薩。維摩詰言。說身無常不
說厭離於身。說身有苦不說樂於涅槃。說身無我而
說教導眾生。說身空寂不說畢竟寂滅。說悔先罪而
不說入於過去。以己之疾愍於彼疾。當識宿世無數
劫苦。當念饒益一切眾生。憶所修福念於淨命勿生
憂惱。常起精進當作毉王療治眾病。應如是慰喻有
疾菩薩令其歡喜。
<other>金鼓懺悔</other>
金光明經云。爾時信相菩薩夜夢金鼓及懺悔偈。向
如來說。夢見金鼓所出妙音。悉能滅除三世諸苦。地
獄餓鬼畜生等苦。貧窮困厄及諸有苦。如是金鼓所
出之音。悉能除滅一切諸苦。無依無歸無有救護。我
為是等作歸依處。諸佛世尊有大慈悲。當證微誠哀
受我懺。若我百劫所作眾惡。以是因緣生大憂苦。十
方現在大悲世尊。能除眾生一切怖畏。願當受我誠
心懺悔。令我恐懼悉得消除。我之所有煩惱業垢。惟
願現在諸佛世尊以大悲水洗除令淨。過去諸惡今
悉懺悔。現所作罪誠心發露。所未作者更不敢作。已
作之罪不敢覆藏。身業三種。口業四種。意三業行。今
悉懺悔。身口所作及以意思十種惡業一切懺悔。所
造惡業應受惡報。今於佛前誠心懺悔。若此國土及
餘世界。所有善法悉以回向。我所修行身口意善。願
於來世證無上道。
<other>楞伽說經</other>
楞伽經云。佛住南海濵楞伽山頂。種種寶華以為莊
嚴。諸菩薩眾從彼種種異佛剎來。無量三昧自在之
力神通遊戲。大慧菩薩而為上首。一切諸佛手灌其
頂。自心現境界。善解其義。種種眾生。種種心色。無量
度門隨類普現。於五法．三自性．八識．二無我究竟通
達。時大慧菩薩以偈贊佛。世間離生滅。猶如虗空華。
一切法如幻。遠離於心識。遠離於斷常。世間恒如夢。
知人法無我。煩惱及爾焰。常清淨無相。而興大悲心。
一切無涅槃。無有涅槃佛。無有佛涅槃。遠離覺所覺。
若有若無有。是二悉俱離。牟尼寂靜觀。是則遠離生。
是名為不取。今世後世靜。說偈贊已。諮問一百八義
及五法三自性八識二無我之義。爾時世尊一一分
別解釋已。殷勤誡勗。我之弟子諸修行者。應當修慈
心。不食一切肉。及葱韭蒜等。種種放逸酒。食肉無慈
心。永背正解脫。
<other>圓覺三觀</other>
圓覺經序云。如來入寂光土。凡聖一源。現受用身。主
伴同會。曼殊師利創問本起之因。薄伽至尊首提究
竟之果。照斯真體。滅彼夢形。知無我人。誰受輪轉。種
種幻化。生於覺心。幻盡覺圓。心通法徧。心本是佛由
念起而漂沉。岸實不移因舟行而騖驟。頓除妄宰。空
不生華。漸竭愛源。金無重鑛。理絕修證。智似階差。覺
前前非。名後後位。況妄忘起滅。德等圓明者焉。然出
廐良駒已搖鞭影。埋塵大寶須設治方。故三觀澄明
真假俱入。諸輪綺互單複圓修。四相潛神華覺違拒。
四病出體心華發明。復令長中下期。克念攝念而加
行。別徧互習。業障惑障而銷亡。成就慧身。靜極覺偏。
<pb n="105"/>
百千世界佛境現前。是以聞五種名超剎寶施福。說
半偈義勝河沙小乘。寔由無法不持無機不被者也。
持此經者。金剛晨夕守護令不退轉。其家永無灾障。
疫病消滅財寶豐足。
<other>楞嚴大定</other>
楞嚴經云。阿難為大幻術摩登伽女呪攝。將毀戒體。
世尊頂放百道光明。光中千葉寶蓮。有佛化身坐宣
神呪。阿難歸來佛所。佛說此經名大佛頂首楞嚴王。
具足萬行。十方如來一門超出妙莊嚴路。七處徵心
八還辯見。飛光擊觸。寶手開合。顯真性不動自心妙
明。常光現前性周法界。歇即菩提不從人得。文殊選
擇諸聖二十五圓通。以觀音從聞入道為此方真教
體。五濁十二類生受生源因。修三漸次方得除滅。從
乾慧地修行增進。十信．十住．十行．十回向四加行。等
覺．妙覺五十五位。十因十類七趣三界生業因緣。十
種禪那五陰區宇種種魔事。次說修三摩地斷殺盜
婬妄。道場持呪修證功德。佛言。若人以七寶奉上諸
佛。不如一念將此法門開示末學。若人具四重十波
羅夷應入地獄。是人罪障應念消滅。如教行道直成
菩提。無復魔業。
<other>般若真空</other>
法寶標目云。右佛於鷲峰山．給孤獨園．他化天宮．竹
林園四處十六會說。西域本有二十萬偈。此土大品．
光讚．道行．小品．大明度．勝天王．文殊．金剛八部咸在
其中。唐三藏法師玄奘取全本於西域。玉華寺譯成
六百卷般若。空宗此經周盡。初法師將順眾意如羅
什所翻。除繁去重。於夜夢中有極怖畏事。還依廣翻。
即見殊勝境界。遂不敢刪。依梵本譯。慶成之日。般若
放光。諸天雨華。空中音樂異香芬烈。法師曰此鎮國
之典人天大寶。經自記此方當有樂大乘者。國王大
臣四部徒眾書寫受持讀誦流布。皆得生天究竟解
脫。般若謂諸佛之母。六度之一數也。五度未與大名。
唯此般若圓宗獨稱尊大。乃是眾妙之淵府。羣智之
玄宗。萬法之本原。眾聖之圓極。所以前五但為佐助。
與般若作其輔翼。唯此獨立大名。般若者此云智慧。
真空者二十一空也。
<other>付囑國王</other>
仁王般若經云。佛在王舍城鷲峰山中。為十六大國
王波斯匿王等。說般若波羅蜜多十四正行等法竟。
復囑王曰。當國土有諸灾難時。應當請百法師敷百
高座。一日二時講誦此經。無量鬼神若聞此經。護汝
國土。人天果報皆得滿足。一切災難悉皆消滅。佛告
波斯匿王。我滅度後法欲滅時。一切有情造惡業故。
令諸國土種種災起。諸國王等為護自身太子王子
后妃眷屬百官百姓一切國土。即當受持此般若波
羅蜜多。皆得安樂。我以是法付囑國王。不付比丘．比
丘尼．優婆塞．優婆夷。所以者何。無王威力不能建立
正法護持三寶。復告波斯匿王。今誡汝等。吾滅度後
正法欲滅。此經三寶付諸國王建立守護。大王。後五
濁世一切國王王子大臣自恃高貴。破滅吾教。制我
弟子不聽出家造佛塔像。從今已後廣度比丘．比丘
尼造佛塔寺經像。
<other>法華妙典</other>
蓮華經云。佛住耆闍崛山與比丘比丘尼菩薩．釋提
桓因．大梵天王．四大天王．天龍八部與韋提希子阿
闍世王等百千眷屬俱。爾時世尊入於無量義處三
昧。天雨寶華六種震動。放眉間白毫相光普照世界。
從三昧而起告舍利弗。諸佛世尊唯以一大事因緣
故出現於世。欲令眾生開示悟入佛之知見。故說此
一乘妙法。授諸聲聞記。如是妙法諸佛如來時一說
之。如優曇華時一現耳。先示化城之權。終與髻珠之
祕。雖三車異駕而一雨普滋。皆令自知決定作佛。說
是經時。多寶佛塔從地涌出。十方諸佛集會證明。六
<pb n="106"/>
萬恒河沙等菩薩及其眷屬護持流布。持經隨喜有
六根清淨等無量功德。若夫入旋陀羅尼諸三昧者。
見靈山法會儼然佛常住不滅。證悟者自知非思議
境界矣。天台智者大師證旋陀羅尼三昧。九旬談妙。
受持之盛無出此經。
<other>飯王得病</other>
淨飯王泥洹經云。爾時淨飯王忽被重病。身中四大
同時俱作殘害其身。肢節欲解喘息不定將死不久。
告諸王曰。我命雖逝不以為苦。但恨不見我子悉達．
次子難陀。復恨不見斛飯王子阿難陀．孫子羅睺。吾
設得見是諸子等。我病雖篤未離生死不以為苦。白
飯王語淨飯王言。我聞世尊在王舍城耆闍崛山中。
去此懸遠二千餘里。王今轉羸。設遣使者道路懸遠
懼恐遲晚無所加益。惟願大王莫大愁悒懸念諸子。
淨飯王答白飯王言。我子等輩雖復遼遠意望不斷。
我子成佛。以大慈悲恒以神通天眼徹視天耳洞聽
救接眾生。應可度者以慈愍心而度脫之。譬如有人
為賊所圍。或值怨敵惶怖失計。不望自濟惟求救護。
依有勢者欲從救護而求解脫。譬如有人時得重病
欲得良毉以療其疾。如我今日望見世尊亦復如是。

釋迦如來應化錄下（一）

<sarticle>釋迦如來應化錄下（二）</sarticle>

報恩寺沙門　寶成　編集
<other>佛還覲父</other>
淨飯王泥洹經云。爾時世尊在靈鷲山。天耳遙聞迦
維羅城中父王病臥命欲將終。渴仰欲見諸子佛與
難陀．阿難．羅睺等。即以神足踊身虗空須臾而至迦
維羅衛。放大光明光照王身患苦得安。佛與難陀等
乘空來至。佛便入宮。王見佛到。王舉兩手而言。惟願
如來手摩我身令我得安。為病所困痛不可忍我命
將逝。我今見子痛苦即除。復言。汝願已成就。亦滿眾
生願。我今得重病。願汝度我厄。佛言。惟願父王莫復
愁憂。即以手著父王額上。命雖欲終自可寬意。王即
以手捉於佛手著於心上白言。我今見汝。我願已滿。
心意踊悅。從是臥別。如來至真多所利益。其有得見
聞所說者。此輩之等皆是有相大功德人。今日世尊
是我之子。接遇過多不相見棄。是時父王即於臥處
合掌心禮世尊足下。時佛手掌在王心上。無常對至
命盡氣絕忽就後世。
<other>殯送父王</other>
淨飯王泥洹經云。爾時淨飯王命盡氣絕。時諸釋子
以眾香水洗浴王身。纏細白㲲而以棺斂。爾時世尊
念當來世。人民凶暴不報父母養育之恩。為不孝之
子。為是當來眾生之等設禮法故。如來躬身自欲擔
於父王之棺。時四天王俱來赴喪。長跪白佛。願聽我
等擡父王棺。佛即許之。四天王各變人形像。以手擎
棺擡於肩上。舉國人民莫不啼哭。如來躬身手執香
爐在棺前行。出詣葬所佛與大眾共積香薪。舉棺置
上放火焚之。一切大眾益更悲哭。於是世尊告大眾
曰。世皆無常。苦空無我。無有堅固。如幻如化。如熱如
焰。如水中月。命不久居。汝等諸人當勤精進。而自勸
勉永離生死。乃得大安。舉火焚燒大王身已。爾時諸
王各各皆持五百瓶香水以用滅火。火滅之後競共
收骨盛置金函。即於其上便共起塔。懸繒幡蓋及種
種鈴供養塔廟。
<other>佛救釋種</other>
增一阿含經云。波斯匿王生一太子名曰流離。年始
八歲。至迦衛羅國外父釋種摩訶男舍。新起一堂敷
種種座請佛及僧於中供養。流離太子昇座而坐。諸
釋種見之共皆毀辱。太子歎息即語好苦梵志。我後
<pb n="107"/>
紹王位時我當報讐。波斯匿王後取命終。便立流離
太子為王。時好苦梵志白言。王當憶釋種毀辱。王曰
善。王即集四種之兵往迦衛羅國征伐釋種。世尊聞
已即以神力往至道側在枯樹下坐。時流離王遙見
世尊在樹下坐。即下車至世尊所頭面禮足在一面
坐。白世尊言。更有好樹不在彼坐。世尊今日何故在
此枯樹下坐。世尊告曰。親族之蔭勝外人也。是時世
尊便說偈言。親族之陰凉。釋種出於佛。盡是我枝葉。
故坐斯樹下。是時流離王即作是念。世尊今日出於
釋種。吾不應往征宜可齊此還歸本土。如是至三。佛
以神力三度止之。
<other>為母說法</other>
摩訶摩耶經云。佛在忉利天歡喜園中波利質多羅
樹下三月安居。如來結加趺坐放百千光明。光中有
千蓮華有千化佛。日月星辰所有威光隱蔽不現。佛
告文殊師利。汝詣母所道我在此。佛母聞已乳自流
出猶白蓮華。而直入於如來口中。如來見母內懷忻
敬而白母言。身所經處與苦樂俱。當修涅槃永離苦
樂。佛母聞已專精正念諸結消伏而白佛言。一切眾
生在於五道。皆由煩惱過患所致。故有結縛不得自
在。願我來世得成正覺。當為一切斷此苦本。佛言。眾
生所以不得解脫。皆由貪欲嗔恚愚痴致令恒在生
死。乃至欲求生天亦難。何況希望離生死耶。在世失
好名稱。明友親屬皆共疎棄。臨命終時極大懼怖。神
識恍惚方自悔責。如此皆由三毒患故。若人欲求解
脫妙果。宜斷苦本。彼愚痴凡夫為結所纏。時會大眾
聞此語已悲號懊惱。
<other>最初造像</other>
造像經云。佛在天宮安居三月為母說法。優陀延王
渴仰思佛發願造像。毗首羯磨天工巧無匹。化身為
匠。於佛初誕生日起工不日而成。佛化三道寶階從
天而下。諸天翼從威德熾盛光明赫奕。如滿月在空
眾星共遶。如日初出采霞紛映。梵王執白蓋在右帝。
釋持白拂侍左。諸天乘空而下虗空音樂妙香雨華。
四大天王獻微妙供。佛告優陀延王。汝於我法中初
為軌則。更無有人與汝等者令諸眾生得大信利。已
獲福德廣大善根。天帝告王。佛在天上贊王造像功
德宜自欣慶。佛言。若人以雜綵繢飾金銀銅鐵鉛錫
鎔鑄香木玉石雕刻織綉作佛形像。乃至極小如一
指大。獲種種福報功德無量。不生邊小國土下劣種
姓不淨邪見貧窮之家。生人天中圓滿超眾。無諸病
苦不為毒藥刀兵諸橫傷害。不墮三途不受苦報。滅
種種罪獲種種福。
<other>浴佛形像</other>
灌佛經云。佛告摩訶剎頭諸天人民言。人身難得。佛
世難值。吾本從阿僧祇劫時身為白衣。累劫積德。每
生自責。展轉五道不貪財寶無所愛惜。自致為王太
子。以四月八日生。墮地行七步。舉右手而言。天上天
下惟吾獨尊。當為天人作無上師。太子生時。地為大
動。梵天忉利天四天王各持十二種香湯浴太子身。
太子得成佛道。開現道法濟度羣迷。佛言。所以用四
月八日者。以春夏之際殃罪悉畢。萬物普生毒氣未
行。不寒不熱時氣和適。正是佛生之日。諸善男子善
女人。於佛滅後當至心念佛無量功德之力。浴佛形
像如佛在時。得福無量不可稱數。諸天龍神常隨擁
護。佛言。人身難得。佛經難值。若能自減損妻子之分。
五家財物以用浴佛形像者。如佛在時所願悉得。欲
求度世取無為道。長不欲為生死會者。可求精進無
上之道。
<other>姨母涅槃</other>
佛母般泥洹經云。爾時佛姨母大愛道比丘尼與除
饉女五百人俱到佛所。叉手而立白佛言。吾不忍睹
佛及諸應真滅度。欲先泥洹。佛嘿可之。佛姨母以手
<pb n="108"/>
摩足曰。吾免覩如來應儀正真道最正覺道法御天
人師三界明。自今不復覩之矣。五百除饉女陳辭如
上。佛亦可之也。佛為說身患生死憂悲苦不如意惱
之難。又歎無欲清淨空不願無想滅度之安。若干淨
器除饉諸女莫不歡喜。遶佛三帀稽首而去。還于精
舍敷五百座皆各就坐。大愛道現神足通自座沒地。
從東方來在虛空中變化。去地七多羅樹。經行虛空
中。乍坐乍臥。上身出水下身出火。下身出水上身出
火。又沒地中飛從西方來。化現如前。八方上下顯現
神通不可稱計。放大光明以照諸冥上耀諸天。五百
除饉變化亦然。同時泥洹。佛勸諸賢者作五百葬具。
幢幡奉送如法茶毘。
<other>請佛入滅</other>
摩訶摩耶經云。爾時魔王波旬即來佛所。稽首佛足
而白佛言。我於往昔勸請世尊入於涅槃。于時世尊
而荅我言。我諸弟子比丘．比丘尼．優婆塞．優婆夷未
具足故。所以未應入於涅槃。世尊今者諸四部眾皆
悉具足。所度已畢。唯願善逝速入涅槃。爾時世尊即
荅魔言。善哉波旬。當知如來却後三月入於涅槃。時
魔波旬見佛許已。歡喜踊躍不能自勝。頂禮佛足還
歸天宮。爾時如來既許天魔。却後三月當入涅槃。即
便捨於無量之壽。以神通力故住命三月。于時大地
六種震動。日無精光風雨違常。天龍八部莫不駭怖。
來至佛所畟塞空中。時阿難白佛言。世尊常說四神
足人則能住壽一劫住世。若減一劫隨意自在。云何
如來不久住世同於諸行。佛言阿難。當知一切諸行
法皆如是。不得常存。阿難聞已。迷悶懊惱不能自勝。
悲號啼泣深追悔責。
<other>佛指移石</other>
涅槃經云。拘尸那城中有力士三十萬人。聞世尊入
於涅槃。當於此路至娑羅林。由是力士平治此道。爾
時世尊化作沙門。至力士所作如是言。諸童子輩作
何事耶。力士聞已皆生嗔恨語沙門曰。汝今云何謂
我等為童子耶。沙門言。汝等大眾三十萬人。盡其身
力不能移此當路之石。云何不名為童子乎。力士言。
汝若謂我為童子者。當知汝即是有力大人也。時沙
門以足二指挑起此石。復言沙門。汝今能移此石出
於道否。沙門以手擲石置虛空中。力士皆生驚怖尋
欲逃竄。沙門言。汝等不應生怖。力士復作是言。沙門
是石常耶是無常耶。沙門以口吹之。石即散壞猶如
微塵。力士見已唱言。沙門。是石無常。即生愧心而自
克責。云何我等恃怙自在色力命財而生憍𢢔。佛知
其心。即捨化身還復本形而為說法。力士見已。一切
皆發菩提之心。
<other>囑分舍利</other>
蓮華面經云。佛於跋提河告阿難言。我今疲極可入
河浴。世尊脫袈裟置河岸上入河浴已。佛告阿難。汝
可觀我三十二相莊嚴之身。却後三月當入涅槃。阿
難白佛言。惟願世尊為我宣說。佛涅槃後諸眾生等
供養如來舍利等事。佛告阿難。如來入涅槃時。入金
剛三昧碎此肉身猶如芥子。如是一分舍利向諸天
所。一分舍利向龍王世界。一分舍利向夜叉世界。爾
時諸天龍王．毘沙門天王皆以香花供養舍利。如見
佛身恭敬禮拜。皆發無上大菩提願。彼餘舍利在閻
浮提。當來有王名阿輸迦為供養舍利造八萬四千
塔。復有六萬諸王亦各造塔供養舍利。以諸花鬘雜
香燈明音樂恭敬禮拜。種無上菩提善根。或有出家
信心清淨而被法服精勤修道。皆悉漏盡而般涅槃。
如來有大威德。以彼法身依生身故。供養生身舍利
所得無量功德。
<other>付囑諸天</other>
蓮華面經云。爾時世尊為阿難說分舍利已。復作是
念。我於三阿僧祇劫勤苦修道所成佛法。欲令久住
<pb n="109"/>
於世間故。當往諸天所住之處付囑佛法。爾時如來
即升三十三天。爾時帝釋天王見世尊已。即敷高座
白佛言。願受此座。世尊即坐。與百千眾頂禮佛足。佛
告帝釋。汝今當知。吾亦不久當般涅槃。以此佛法囑
累於汝。汝當護持。帝釋天王悲泣雨面𢪛淚而言。世
尊涅槃一何速哉。世尊法眼於茲永滅。如佛所教是
我力分。即當護持恭敬供養。如來昔從兜率陀天降
神母胎。我與忉利眾常作守護。及佛生時亦與諸天
共來守護。坐菩提樹下破魔軍眾成等正覺。我與諸
天亦來守護。於鹿野苑中轉妙法輪。我與天眾亦常
守護。我今無力能使如來不入涅槃無力能護。爾時
世尊說種種法。勸喻安慰示教利喜。帝釋諸天令護
佛法久住世間。
<other>付囑龍王</other>
蓮華面經云。爾時如來為帝釋諸天付囑令護佛法。
從天上沒。即於娑伽羅龍王宮出。爾時龍王見如來
至。即為如來敷座。佛坐其座。百千龍眾頂禮佛足。佛
告龍王曰。汝今當知。如來不久入於涅槃。我以佛法
囑累於汝。汝當守護無令斷絕。龍王當知。此龍世界
有諸惡龍。多生嗔恚不知罪福。為惡卒暴破壞我法。
是故我今以此佛法囑累於汝。爾時龍王悲泣雨面
𢪛淚而言。世尊。我諸龍等盲無慧眼。是故今者生畜
生中。若佛滅後龍世界空。我等捨命。不知未來當生
何處。諸佛如來是眾生師。云何今者欲般涅槃。世間
眼滅。爾時世尊為龍王種種說法。示教利喜。付囑娑
伽羅龍王．德叉迦龍王．難陀龍王．跋難陀龍王．和脩
吉龍王．阿那婆達多龍王．摩那斯龍王．脩鉢羅龍王．
文隣龍王．黑色龍王。各與若干百千眷屬。令護佛法
久住世間而不斷絕。
<other>請佛住世</other>
大般涅槃經云。佛在拘尸那城力士生地阿利羅䟦
提河邊娑羅雙樹間。與八十億比丘前後圍繞。二月
十五日臨涅槃時。出大音聲普告眾生。今日如來．應．
正徧知憐愍眾生覆護眾生等視眾生猶如一子。大
覺世尊將欲滅度。若有所疑今悉可問。爾時世尊從
其面門放種種光。青黃赤白頗棃碼碯色光徧照三
千大千世界乃至十方一切佛土。六趣眾生遇斯光
者。罪垢煩惱皆悉除滅。咸皆悲歎愁憂苦惱。舉聲諦
哭悲號哀慟槌𦚾大呌淚下如雨。嗚呼慈父。痛哉苦
哉。時諸四眾共相謂言。當疾往詣拘尸那城力士生
地禮拜供養。勸請如來莫般涅槃。復作是言。世間虛
空眾生福盡。不善諸業增長出世。我等從今無有救
護。無所宗仰貧窮孤露。作是念已俱詣佛所。頭面頂
禮𢪛淚而言。惟願世尊莫入涅槃。世尊默然不果所
願。同時號哭。
<other>天龍悲泣</other>
蓮華面經云。爾時世尊離菩提樹時。帝釋天王與三
十三天眾。須燄摩天．兜率陀天．化樂天各與諸天眾。
同時舉聲悲泣雨淚以手𢪛淚而說偈言。如來容色
甚微玅。超勝眾生無比者。如是莊嚴殊特身。不久之
間當滅度。是時毘摩質多阿脩羅王與阿脩羅眾。娑
伽羅龍王與諸龍眾。毘留勒叉天王與鳩槃茶眾。毗
留博叉天王．提頭賴吒天王與諸龍眾。毗沙門天王．
散脂迦大夜叉大將．摩尼䟦陀羅大夜叉將與夜叉
眾。地神天神林神金剛密跡藍毗尼林神迦毗羅城
神菩提樹神與諸天龍八部等眾。出大音聲悲啼號
哭而作是言。佛是眾生之父。不久當沒。佛言。汝等莫
哭令心迷悶。何有世間而受生者。因緣和合有為之
法而得久住。強令無常之法不滅壞者無有是處。爾
時世尊種種說法。令心開解生大歡喜。諸天龍王頂
禮世尊各還本處。
<other>魔王說呪</other>
大般泥洹經云。爾時天魔波旬與無量天子天女眾
<pb n="110"/>
辦諸飲食來詣佛所。稽首請佛。惟願世尊哀受我供。
受我供已其有善男子善女人若有稱摩訶衍名者。
若真若偽。我等皆當為是人等作無畏呪而守護之。
而說是呪。咃翅吒吒囉咃翅魯樓麗摩訶魯樓麗阿
羅摩羅多羅悉波呵。魔王白佛言。世尊。是呪能令諸
亂心者得深妙定。能令諸恐怖者離諸恐怖。能令為
法師者辯才無斷。悉能降伏外道。諸有能護正法者
為是呪所護如佩神劒。我此呪術所說誠諦。若有人
能待此呪者。若止曠野凶害毒獸水火難等。若持若
說眾難悉除。我等今日皆悉已離諸難諂曲。惟願世
尊哀受我供。願并印可所說神呪。爾時世尊即告魔
王言。我不受汝飲食供養。為安隱一切眾生故。今當
受汝神呪法施。時大自在天王見佛放大光明遍照
世界。稽首贊歎。
<other>純陀後供</other>
大般泥洹經云。拘夷那竭國有長者名曰純陀。與五
百長者子俱心懷憂戚。為佛作禮淚下如雨。合掌白
佛。惟願世尊哀受我等最後供養。當令我及一切眾
生悉蒙解脫。世尊告純陀言。當受汝請最後供養。汝
今純陀莫生憂惱應大歡喜。汝今勿請如來長住此
世。當觀世間皆悉無常。一切眾生性亦如是。正使久
在世。終歸會當滅。雖生長壽天。命亦要當盡。事成皆
當敗。有者悉磨滅。壯為老所壞。強者病所困。人生皆
有死。無常安可久。妻子及象馬。錢財悉復然。世間諸
親戚。眷屬皆別離。惟有生老苦。病死之大患。純陀悲
號流淚而復啟請。願哀久住。世尊告曰。純陀汝莫啼
哭自亂其心。當正思惟。當知有為無有堅實。純陀白
佛。如來不哀住世。世間空處。我等那得而不啼哭。佛
言。純陀。今我哀汝及諸眾生而般涅槃。諸佛法爾。有
為之法一切皆然。
<other>度須䟦陀</other>
涅槃經後分云。時須跋陀羅從佛聞說大般涅槃甚
深妙法。得法眼淨。愛護正法已捨邪見。於佛法中深
信堅固。欲求出家。佛言善來。即成沙門。法性智水灌
注心源。無復縛著。漏盡意解得羅漢果。即於佛前長
跪合掌。悲喜交流深自悔責而白佛言。恨我毒身久
劫已來常相欺惑。令我長沒無明邪見。淪溺三界外
道法中為害滋甚。今大慶幸。蒙如來恩得入正法。世
尊智慧大海。慈愍無量。竊自惟忖。累劫碎身未能報
此須臾之恩。悲泣流淚不能自裁。復白佛言。我年老
邁餘命未幾。未脫眾苦行苦遷逼。惟願世尊莫般涅
槃。世尊不許。須䟦陀羅發聲大哭。舉身投地昏迷悶
絕久乃蘇醒。涕淚哽噎白佛言。我今不忍見於如來
入般涅槃。我今寧可先自速滅。唯願世尊後當涅槃。
說是語已悲戀哽咽。於是時頃先入涅槃。佛勑大眾
以雜香木茶毗其尸。
<other>佛現金剛</other>
穢跡金剛經云。爾時如來臨入涅槃。諸天人眾皆來
供養。唯有螺髻梵王不來覲省。時諸大眾惡其我慢。
使諸呪仙往彼令取。乃見種種不淨而為城壍。犯呪
而死。復䇿無量金剛持呪而去。無人取得。大眾悲哀。
爾時如來即以大遍知神力。隨左心化出不壞金剛。
即於眾前顯大神通。即自騰身至梵王所。指彼穢物
變為大地。金剛報言。汝大愚痴。我如來欲入涅槃。汝
何不去耶。螺髻梵王發心至如來所。時金剛復告眾
言。若有世間眾生被諸天惡魔外道所惱亂者。但誦
我呪。令諸有情永離貧窮常令安樂。於佛滅後受持
此呪。誓度眾生令佛法不滅久住於世。即說大圓滿
陀羅尼神呪穢跡真言。唵𠲽咶啒㖀摩訶鉢囉恨那
𠵨吻什吻微咭微摩那栖嗚深暮啒㖀𤙖吽泮泮泮
娑訶。若有眾生誦持此呪者。永離苦難。所求如願。隨
意滿足。獲大吉祥。
<other>如來懸記</other>
<pb n="111"/>
法住經云。世尊臨般涅槃。告阿難言。我般涅槃。末法
之時。我諸弟子捨佛正教。多貪利養習諸戲論。於我
法中不善修習身戒心慧。更相忿諍謀奪誹謗。躭著
妙好種種衣服房舍敷具。諸惡徒黨共相集會。設有
持戒更相毀辱。於須臾頃悉皆毀犯。以是因緣。天龍
等眾悲傷懊惱皆悉遠離。大臣長者於三寶所不生
淨信凌辱輕毀。以是因緣令正法滅。從是以後諸苾
蒭等造惡轉深。大臣長者益不恭敬。三寶餘勢猶未
全滅。故於彼時復有苾蒭。少欲知足護持禁戒。修行
靜慮愛樂多聞。受持如來三藏教法。廣為四眾分別
演說。利益安樂無量有情。復有國王大臣長者居士
善男信女人等愛惜正法。於三寶所供養恭敬。尊重
贊歎護持建立無所顧戀。當知皆是不可思議諸菩
薩等以本願力生於此時。護持如來無上正法。與諸
有情作大饒益。
<other>最後垂訓</other>
長阿含經云。爾時世尊告諸比丘。汝等當知我以此
法自身作證成等正覺。所謂四念處．四意斷．四神足．
四禪．五根．五力．七覺意．八聖道。於此法中和同敬順
勿生諍訟。同一師受同一水乳。於我法中宜勤受學。
我已所說十二分教。所謂契經．祇夜經．受記經．偈經．
法句經．相應經．本緣經．本生經．方廣經．未曾有經．譬
喻經．大教經。汝等當善受持稱量分別隨事修行。如
來不久是後三月當般涅槃。比丘聞已自投於地。佛
言。汝等且止勿懷憂惱。天地人物無生不終。欲使有
為不變易者無有是處。我亦先說恩愛無常。合會有
離。身非己有。命不久存。吾年老矣餘命無幾。所作已
辦今當捨壽。汝等比丘自攝定意守護其心。若於我
法無放逸者。能滅苦本盡生老死。又告比丘。吾今所
以誡汝者何。天魔波旬向來請我速入涅槃。世尊不
答默然許之。
<other>臨終遺教</other>
佛遺教經云。爾時世尊將入涅槃。是時中夜寂然無
聲。為諸弟子略說法要。汝等比丘於我滅後。當尊重
珍敬波羅提木叉。如暗遇明貧人得寶。當知此則是
汝大師。若我住世無異此也。持淨戒者不得販賣貿
易安置田宅。畜養人民奴婢畜生。一切種植及諸財
寶。皆當遠離如避火坑。不得斬伐草木墾土掘地。合
和湯藥占相吉凶仰觀星宿推步盈虗曆數筭計皆
所不應。節身而食清淨自活。不得參預世事通致使
命。呪術仙藥結好貴人親厚媟慢皆不應作。當自端
心正念求度。不得包藏瑕疵顯異惑眾。於四供養知
量知足。輙得供事不應畜積。此則略說持戒之相。戒
是正順解脫之本。故名波羅提木叉。依因此戒得生
諸禪定及滅苦智慧。當持淨戒勿令毀缺。能持淨戒
則有善法。若無淨戒諸善功德皆不能生。我欲滅度。
是我最後之所教誨。
<other>茶毗法則</other>
涅槃經後分云。阿難白佛言。世尊涅槃。依何法則茶
毗如來。佛言。我入涅槃。如轉輪聖王命終之後。經停
七日乃入金棺。即以上妙香油注滿棺中。密蓋棺門。
其棺四面應以七寶間雜莊嚴。一切幡幢香華供養。
經七日後復出金棺。應以眾妙香水灌洗沐浴如來
之身。以上妙兜羅綿徧體纏身。次以細軟白㲲復於
綿上纏如來身。乃入金棺。復以香油盛滿棺中。閉棺
令密。乃以牛頭旃檀沉水一切香木成七寶車。一切
眾寶以為莊嚴。載以寶棺至茶毗所。無數寶幢寶幡
無數寶蓋寶衣一切香華一切音樂周徧圍繞。悲哀
供養。一切天人大眾應各以旃檀香木茶毗。如來茶
毗已訖。天人四眾收取舍利盛七寶瓶。於其城內四
衢道中起七寶塔。塔開四門安置舍利。一切天人所
共瞻仰。能為人天而作福田。能令眾生得大功德。脫
三界苦入正解脫。
<pb n="112"/>
<other>造塔法式</other>
涅槃經後分云。阿難白佛言。佛涅槃後。當於何所茶
毗如來。佛言。可於拘尸城外。復白佛言。茶毗已訖當
於何所起塔。佛告阿難。當於拘尸那伽城內四衢道
中起七寶塔。高十三層。上有相輪。一切妙寶間雜莊
嚴。一切世間眾妙華幡而嚴飾之。四邊欄楯七寶嚴
飾。一切裝鉸靡不周徧。其塔四面面開一門。層層間
次窻牖相當。安置寶瓶如來舍利。天人四眾瞻仰供
養。時阿泥樓豆白佛言。天人四眾如何分布如來舍
利供養。佛言。一切天人取佛舍利。以平等心分布三
界一切六道世間供養。何以故。如來等視眾生猶如
一子。平等利祐世間眾生。能令汝等福德無量。爾時
天人大眾悲哀流淚不能自裁。世尊普告大眾。汝等
天人莫大愁惱。佛雖涅槃而有舍利常存供養。復有
法寶常住於世。能令眾生深心歸依。供養舍利即是
見佛。如我在世無異。
<other>應盡還源</other>
涅槃經後分云。爾時世尊告諸大眾。我今時至舉身
疼痛。說是語已即入初禪。從初禪出入第二禪。從第
二禪出入第三禪。從第三禪出入第四禪。從四禪出
入虗空處。從空處出入無邊識處。從識處出入不用
處。從不用出入非想非非想處。從非非想出入滅盡
定。從滅盡定出還入非想非非想處。從非非想出入
不用處。從不用出入無邊識處。從識處出入虗空處。
從空處出入第四禪。從四禪出入第三禪。從三禪出
入第二禪。從二禪出入第一禪。爾時世尊如是逆順
入諸禪已復告大眾。我以佛眼徧觀三界一切六道
大地含生有情無情。如是三界根本性離畢竟寂滅。
同虗空相。一切諸法無明本際性本解脫。於十方求
了不能得。根本無故。所因枝葉皆悉解脫。無明解脫
故乃至老死皆得解脫。以是因緣。我今安住常寂滅
光。名大涅槃。
<other>雙林入滅</other>
涅槃經後分云。爾時佛在拘尸那伽城娑羅雙樹林。
與四眾天龍八部前後圍繞。二月十五日臨般涅槃。
入諸禪定示誨眾已。於七寶牀右脇而臥。頭枕北方。
足指南方。面向西方。後背東方。娑羅樹林四雙八隻。
西方一雙在如來前。東方一雙在如來後。北方一雙
在如來頭。南方一雙在佛之足。至於中夜入第四禪
寂然無聲。於是時頃便般涅槃。入涅槃已。其娑羅林
東西二雙合為一樹。南北二雙合為一樹。垂覆寶牀
蓋於如來。其樹即時慘然變白。猶如白[鴳-女+隹]。枝葉華果
皮幹皆悉[焊-干+恭]裂墮落。漸漸枯悴。爾時普佛世界一切
大地皆大震動。一切大海皆悉混濁沸涌濤波。一切
江河溪㵎川流泉源水盡枯涸。大地處空寂然大暗。
日月精光悉無復照。忽然黑風鼓怒驚振。吹扇塵沙
彌暗世界。卉本藥草悉皆摧折。一切諸天徧滿虗空。
哀號悲泣震動世界。釋迦如來應化錄下（二）

<sarticle>釋迦如來應化錄下（三）</sarticle>

報恩寺沙門　寶成　編集
<other>金剛哀戀</other>
金剛力士哀戀經云。爾時世尊初入涅槃時。密迹金
剛力士見佛滅度。悲哀懊惱作如是言。如來捨我入
于寂滅。我從今日無歸無依無覆無護。衰惱災患一
旦頓集。憂愁毒箭深入我心。此金剛杵當用護。誰即
便棄擲。自今以往當奉侍誰。誰當慈愍訓誨於我。更
於何時得覩尊顏。說種種言戀慕如來。時天帝釋語
力士言。汝今何不憶念世尊少語。佛言諸行無常無
得住者。不可體信是變易法。一切聚集皆歸散滅。高
者必墮合會必離。有生必死。一切諸行猶如河岸臨
峻之樹。亦如畫水尋畫尋滅。亦如水泡如草頭露不
<pb n="113"/>
得久停。如乾闥婆城暫為眼對。人命迅速疾如射箭。
速行天下疾如日月。人命速疾過於是天。無常敗壞
應當解知。若於佛事有不足者不入涅槃。佛事周訖
乃入涅槃。以此佛法付囑天人。諸有苦盡更不受生。
汝等不應生大憂惱。
<other>佛母得夢</other>
摩訶摩耶經云。爾時佛母摩訶摩耶即於天上見五
衰相現。一者頭上華萎。二者腋下汗出。三者頂中光
滅。四者兩目數瞬。五者不樂本座。又於其夜得五種
惡夢。一夢須彌山崩四海水竭。二夢有諸羅剎手執
利刀競挑一切眾生之眼。時有黑風吹諸羅剎皆悉
奔馳歸於雪山。三夢欲色界諸天忽失寶冠自絕瓔
珞不安本座。身無光明猶如聚墨。四夢如意珠王在
高幢上恒雨珍寶周給一切。有四毒龍口中吐火吹
倒彼幢吸如意珠。猛疾惡風吹沒深淵。五夢有五師
子從空下來囓摩耶乳入於左脇。身心疼痛如被刀
劒。時摩訶摩耶見此夢已即便驚窹而作是言。我於
向者眠寢之中忽然見此不吉祥事。令我身心極為
愁苦。今此五種惡夢甚可怖畏。必是我子釋迦如來
入般涅槃之惡相也。即便向餘諸天子等廣說夢中
所見之事。
<other>昇天報母</other>
摩訶摩耶經云。尊者阿那律昇於天上。住摩訶摩耶
所而說偈言。大師最勝天中天。善導一切世間者。今
已為彼無常海。摩竭大魚之所吞。在於拘尸那竭國。
娑羅林中雙樹間。不久當出城東門。種種供養而闍
維。天人八部眾盈滿。號泣震動徹三千。摩訶摩耶聞
此偈已悶絕躃地良久乃蘇而作是言。我於昨夜得
五惡夢。決定當知佛入涅槃。今者果見阿那律來云
已滅度。何其苦哉世間眼滅。何其疾哉人天福盡。如
何一旦便入涅槃。無常惡賊極為兇暴。忍能害我正
覺之子。即於眾中而說偈言。於無量劫來。常共為母
子。汝既成正覺。此緝方以斷。而復於今者。便入般涅
槃。譬如高大樹。眾鳥依共棲。晨旦各分離。到暮還歸
集。與汝為母子。共在生死樹。既得成道果。長絕此源
本。又復取滅度。無有會見時。摩訶摩耶說此偈已。涕
泣懊惱不能自勝。
<other>佛母散華</other>
摩耶經云。爾時摩訶摩耶與諸天女眷屬圍遶。從空
而下前至棺所。垂淚悲惱而作是言。共於過去無量
劫來長為母子未曾捨離。一旦於今無相見期。嗚呼
哀哉眾生福盡。方當昏迷誰為開導。即以天曼陀華．
摩訶曼陀羅華．曼殊沙華．摩訶曼殊沙華用散棺上
而說偈言。今此雙樹間。天龍八部眾。唯聞啼哭音。不
知何所說。無能解其語。充塞在於地。與汝為母子。曠
劫積恩愛。今者無常風。吹散各異處。在苦諸眾生。希
望法甘露。何故便於今。而速入涅槃。潛身重棺中。知
我來此否。說此偈已顧見如來僧伽梨衣及以鉢盂
錫杖。右手執之左手拍頭。舉身投地如太山崩。悲號
慟絕而作是言。我子昔日執著此等。廣福世間利益
天人。今此諸物空無有主。嗚呼苦哉痛不可言。時諸
天龍八部及以四眾佛母摩訶摩耶憂惱如是。倍更
悲感淚下如雨。
<other>佛從棺起</other>
摩耶經云。爾時世尊以神力故令其棺蓋皆自開發。
便從棺中合掌而起。如師子王初出窟時奮迅之勢。
身毛孔中放千光明。一一光明有千化佛。悉皆合掌
向摩訶摩耶。以梵軟音問訊母言。遠屈來下此閻浮
提。諸行法爾願勿啼泣。即便為母而說偈言。一切福
田中。佛福田為最。一切諸女中。玉女寶為最。令我所
生子。超勝無倫比。能生於三世。佛法僧之寶。故我從
棺起。合掌歡喜贊。用報所生恩。示我孝戀情。諸佛雖
滅度。法僧寶常住。願母莫憂愁。諦觀無常行。時摩訶
<pb n="114"/>
摩耶聞說偈已小自安慰。顏色暫悅如蓮華敷。爾時
世尊與母辭別而說偈言。我生分已盡。梵行久已立。
所作皆已辦。不受於後有。願母自安慰。不須苦憂惱。
一切行無常。信是生滅法。生滅既滅已。寂滅為最樂。
世尊說此語已即便闔棺。三千大千世界普皆震動。
摩耶遶棺還歸天上。
<other>金棺不動</other>
涅槃經後分云。爾時拘尸城內一切人民悲泣流淚
總入城中。即作金棺七寶莊嚴。即辦微妙白㲲旃檀
沉水一切雜香無量香華旛蓋。悲哀流淚將至佛所
而伸供養。爾時大眾悲號哽咽涕泣盈目哀震大千。
深重敬心各以白㲲褁手扶於如來入金棺中。注滿
香油即閉棺門。爾時拘尸那城內一切男女貪福善
心總欲攝取如來功德。不令天人一切大眾同舉佛
棺。即共詳議。遣四力士壯大無雙。脫其所著衣服期
心請舉如來聖棺。欲入城內自伸供養。盡其神力不
能令動。爾時城內復遣八大力士至佛棺所。脫所著
衣共舉金棺。盡其神力亦不能動。拘尸城內復遣十
六極大力士來至棺所。脫所著衣共舉佛棺亦不能
動爾。時樓豆語力士言。縱使盡其城內人民男女大
小。舉如來棺欲入城內亦不能得。何況汝等而能移
動如來棺耶。
<other>金棺自舉</other>
涅槃經後分云。爾時世尊大悲普覆令諸世間得平
等心得福無異。於娑羅林即自舉棺昇虗空中。高七
多羅樹。徐徐乘空從拘尸城西門而入東門而出。乘
空右遶入城南門。漸漸空行從北門出。乘空左遶還
從西門而入。徐徐乘空而行從東門出。空行左遶入
城北門。漸漸空行從南門出。乘空右遶還入西門。如
是展轉左右遶拘尸城經于七帀。爾時如來七寶金
棺當入城時。一切大眾悲號哽咽。各持無數微妙香
木旃檀沉水一切寶香普熏世界。復持無數寶幢幡
蓋香華瓔珞至茶毗所悲哀供養。爾時四天王及諸
天眾各持天上寶香悲哀供養。爾時如來大聖寶棺
漸漸空行至茶毗所。徐徐乘空而下。安七寶牀。於是
時頃復經七日。爾時拘尸城內一切士女無數大眾
復持香華投佛棺前頂禮供養。一切大眾悲號大哭。
震動世界迷悶躃地。
<other>佛現雙足</other>
處胎經云。爾時世尊還攝威神。在金棺裏寂然無聲。
諸天燒香散華供養。大迦葉從摩伽提國將五百弟
子來至佛所。聞佛今日滅度。悲啼號泣不能自勝。世
尊以天耳聞迦葉來至。即從棺裏雙出兩足。迦葉見
之手捉摩捫。啼泣不能自勝。迦葉而說頌曰。一切行
無常。生者必有死。無生亦無死。此滅為最樂。佛所教
化入。所度已周遍。我行道逈絕。深恨不見佛。法界悉
皆空。色身亦當爾。無有老病死。無為無所生。住壽百
恒沙。亦當歸滅度。況我天尊師。處世著穢污。時迦葉
及五百弟子皆遶金棺七帀在一面立。阿難捉棺西
北角。難陀捉棺東北角。諸天在後共舉金棺。去雙樹
四十九步安厝金棺。諸天人民以牛頭旃檀香積金
棺上。諸梵天王釋提桓因將諸天眾在虗空中散華
供養。爾時大迦葉諸大弟子其身顫掉不能自持。心
濁迷悶發聲大哭。
<other>凡火不然</other>
涅槃經後分云。爾時一切天人大眾共舉如來大聖
寶棺置於香樓之上。同時號哭。爾時拘尸城內有四
力士。瓔珞嚴身持七寶炬。大如車輪爓光普照。以焚
香樓茶毗如來。炬投香樓自然殄滅。迦葉告言。大聖
寶棺三界之炬所不能燒。何況汝力而能焚耶。城內
復有八大力士更持七寶火炬光焰一切。將投棺所
亦皆殄滅。城內復有十六極大力士各持七寶大炬
來投香樓。亦悉殄滅。城內復有三十六極大力士各
<pb n="115"/>
持七寶大炬來投香樓。亦皆殄滅。爾時一切海神持
海中火七寶大炬無數光焰。投香樓內亦皆殄滅。爾
時迦葉告諸力士一切大眾。汝等當知。縱使一切天
人所有炬火不能茶毗如來寶棺。汝等不煩勞苦強
欲作為。爾時城內士女天人大眾復重悲哀。各以所
持香華號泣供養。一時禮拜右遶七帀。悲號大哭聲
震大千。昏迷躃地。
<other>聖火自焚</other>
涅槃經後分云。爾時如來以大悲力。從心胸中火踊
棺外。漸漸茶毗經于七日。焚妙香樓爾乃方盡。爾時
四天王各作是念。我以香水注火令滅。急收舍利天
上供養。作是念已即持七寶瓶盛滿香水。同時而下
至茶毗所。時四天王瀉金瓶香水一時注火。注已火
勢轉高都無滅也。爾時海神娑伽羅龍王及江神河
神見火不滅。各作是念。我取香水注火令滅。急收舍
利住處供養。作是念已各持寶瓶盛滿香水至茶毗
所一時注火。注已火勢如故都亦不滅。時樓豆語四
天王言。汝大貪心。汝居天上。汝若獨取舍利上於天
宮。地居之人如何得往而供養耶。復語海神。汝在大
海江河。如來舍利汝若獨取者。地居之人如何得往
而供養耶。爾時四天王即皆懺悔已各還天宮。爾時
大海娑伽羅龍王及江神河神等皆亦懺悔。誠如聖
言。悔已各還本宮。
<other>均分舍利</other>
處胎經云。爾時八大國王優填王．頂生王．惡生王．阿
闍世王。四大兵馬主最豪兵馬主．容顏兵馬主．熾盛
兵馬主．金剛兵馬主。此八大王共諍舍利。各領兵眾
列住一面。各言佛舍利我應獨得。大臣優波吉諫言。
諸王莫諍。舍利應分普皆供養。釋提桓因現為人語。
我等諸天亦當有分。阿耨達龍王．文隣龍王．伊那鉢
龍王言。我等亦應有分。優波吉言。諸君且住。舍利宜
共分之。即分為三分。一分與諸天。一分與龍王。一分
與八王。金瓮受石餘此臣以蜜塗瓫裏。以瓫為量即
分舍利。天得舍利還於天上起塔。龍得舍利還於龍
宮起塔。八王得舍利各還本國起塔。優波吉金瓫舍
利三斗并瓫亦還起塔。及土四十九斛起四十九
塔。當闍維處亦起寶塔高四十九仞。香燈供養懸繒
幡蓋。終日竟夜音樂不斷。佛之威神夜放光明與晝
無異。常有神王守護。
<other>結集法藏</other>
處胎經云。佛滅度後經七日七夜。時大迦葉告五百
阿羅漢。卿等五百人盡詣十方諸佛世界。諸阿羅漢
盡集此處。佛今涅槃闍維已訖。欲得演佛真性法身。
汝等速集採聽微妙之言。以神通力即到十方恒河
沙剎土。集諸阿羅漢得八億四千眾來集於此。阿難
一心思。惟諸塵垢滅朗然大悟。聖眾稱善。諸天歌歎。
阿難即昇高座。迦葉告阿難言。佛所說法一言一字
汝慎勿使有缺漏。菩薩藏集著一處。聲聞藏亦集著
一處。戒律藏亦集著一處。爾時阿難發聲唱言。我聞
如是一時佛及說佛所居處。迦葉及一切聖眾墮淚
悲泣不能自勝。咄嗟老死如幻如化。昨日見佛今日
已稱言為我聞。最初出經胎化藏為第一。中陰藏第
二。摩訶衍方等藏第三。戒律藏第四。十住菩薩藏第
五。雜藏第六。金剛藏第七。佛藏第八。是為釋迦牟尼
佛經法具足矣。
<other>育王起塔</other>
阿育王傳云。爾時阿育王往詣雞頭摩寺。至上座耶
舍前合掌而言。我今於閻浮提內造立八萬四千寶
塔。上座答言。善哉善哉。王若欲得一時作塔。我於大
王作塔之時以手障日。可遍勑國界。手障日時盡起
立塔。王聞語已還於本宮。便造八萬四千寶篋。金銀
琉璃以嚴飾之。一寶篋中盛一舍利。復造八萬四千
寶瓫。八萬四千寶蓋。八萬四千疋綵以為莊校。一舍
<pb n="116"/>
利付一夜叉使遍閻浮提。其有一億人處造一寶塔。
於是鬼神各持舍利四出起塔。有一夜叉賚一舍利
至得叉尸羅國欲作寶塔。其國人言。我國人民凡有
三十六億。今當與我三十六篋。時夜叉鬼具以上事
還白於王。王自念言。人眾甚多。若爾作者舍利不足
滿閻浮提。當設方便斷而不與。即遣夜叉復語之曰。
與一舍利起一寶塔。王復告言。多一億處與一舍利。
少一億處亦莫與之。
<other>育王得珠</other>
阿育王傳云。阿育王起造八萬四千寶塔已。師子國
王獻五顆如意寶珠。王受珠已。一施佛生塔。二施佛
成道塔。三施佛轉法輪塔。四施佛入涅槃塔。餘有一
珠欲與諸夫人。若與一者恐餘者恨。遣人入宮謂言。
其有衣服瓔珞最第一者當與此珠。一切夫人皆著
好衣服瓔珞。唯有一小夫人名須闍哆。憶念佛語戒
著衣服瓔珞。受持八戒著純白衣容儀整肅。王心自
然甚生恭敬。阿育王次第觀諸后妃服飾瓔珞。次至
須闍哆夫人問言。諸夫人等皆著上服。汝何素服寂
然而住。須闍哆夫人答言。佛說慚愧為上服。持戒為
瓔珞。法音為妓樂。我今受持八戒以當瓔珞。著於慚
愧素服。讀誦經典以為音樂。王聞此語欣然歡喜。復
語夫人曰。我先有言。其有著第一上服瓔珞者當與
寶珠。汝今最為第一。與汝寶珠。諸夫人見得寶珠。後
皆相學受持八戒。
<other>迦葉付法</other>
付法藏經云。摩訶迦葉垂涅槃時。以最勝法付囑阿
難言。長老當知。昔世尊以法付我。我年老朽將欲涅
槃。世間勝眼今欲相付。汝當精勤守護斯法。阿難曰
諾唯然受教。於是阿難演暢妙法化諸眾生。然其宿
命有大功德。智慧淵廣多聞博達。佛所咨嗟總持第
一。悉能聽受諸佛法藏。如大巨海百川斯納。名稱高
遠眾所知識。如是功德不可窮盡。我當隨順說其因
緣。乃往古世定光如來時為沙門。畜一沙彌教令讀
誦。日夜誡勑無有休廢。若經少闕即便呵責。時此沙
彌專心讀誦。從此以後經義貫通。智慧深妙總持強
識。多聞弘廣不可稱計。爾時沙彌即我身是。摩訶迦
葉告阿難曰。今以法寶用相委累。長老於後若入涅
槃。王舍大城有一長者名商那和修。高才勇猛有大
智慧。已於過去深種善根。為佛造寺可度出家。如來
法藏悉付囑之。
<other>迦葉入定</other>
阿育王傳云。尊者迦葉結集法藏已。以法付囑阿難。
我今欲入涅槃。以法付汝。汝善守護。迦葉往詣阿闍
世王所相別。語守門人言。大迦葉欲入涅槃。故來相
語。時迦葉至雞足山三岳中。坐草而坐。作是念言。我
今此身著佛所與糞掃衣自持衣鉢。乃至彌勒興世
令不朽壞。使彌勒弟子皆見我身。即時大地六種震
動。迦葉將欲入定。念言。若阿難．阿闍世王來時。山當
為開令其得入。若還去時山復還合。釋提桓因散天
香華供養迦葉。禮拜供養已山即自合覆尊者身。此
山窟神名畢鉢羅。見迦葉入滅作如是言。今日法岳
崩壞。法船已沒。法樹已摧。法海已竭。今日諸魔得大
歡喜。一切天人哀戀悲泣。時阿闍世王夢天梁折壞。
覺已心生驚怖。守門者來白王言。向者迦葉來白王
欲入涅槃。王聞是語與阿難往詣雞足山。山自開張。
供養禮拜涕泣而還。
<other>商那受法</other>
付法藏經云。時阿難臨當滅度。告商那和修曰。佛以
法眼付大迦葉。迦葉以法付我。我以法藏用付於汝。
汝可精勤守護斯法。令諸眾生服甘露味。商那和修
答曰奉教。我當擁護如斯妙法。普為一切作大明燈。
於是廣施無上法藥。療煩惱病濟度羣生。其德高遠
久修願行。多聞總持辯才無盡。今當敷演彼功德聚。
<pb n="117"/>
乃往過去劫我為商主。見辟支佛身嬰重病氣命羸
惙。與諸商人即便停住。推求毉藥而療之。盡心承給
無所乏少。病遂除差氣力充足。是辟支佛著商那衣。
商主以上妙衣用以奉獻。白言大聖。此商那衣極為
弊惡。唯願受我所奉衣服。辟支佛言。施主宜知。我以
此衣出家成道。復當著此而入涅槃。阿難以法付囑
告曰。世尊昔游摩突羅國。顧命我言。此國中有長者
子號曰優波毱多。我滅度後興大饒益。汝當於後度
令出家付其法藏。
<other>毱多籌筭</other>
付法藏經云。尊者阿難以法付囑商那和修。告曰。世
尊昔游摩突羅國顧命我言。此國中有長者名毱多。
其子名優波毱多。我滅度後興大饒益。教化無量眾
生。汝當度令出家。若涅槃時付其法藏。商那和修欲
付其法。觀察毱多為生子耶。入定思惟知未出世。詣
毱多舍。毱多問曰。何獨無侶。答言長者。我無俸祿。有
信出家乃見隨耳。毱多復言。吾樂世俗不能出家。若
後生子當相奉給。後生一子名曰優波毱多。年十二
歲巧於市易。商那和修即至其所而為說法。漸以方
便教令繫念。以黑白石子用當籌筭。若起惡心當下
黑石子。設生善念下白石子。優波毱多奉受其教攝
念不散。善惡心起輙投石子。初黑偏多。白者尠少。漸
漸修習白黑正等。繫念不止心轉純淨。更無黑石純
有白者。善念已盛逮得初果。商那和修以付囑之。汝
當守護。
<other>蜜多持幡</other>
付法藏經云。尊者佛陀蜜多念言。吾師難提以法付
我。我當云何敷宣正法。令諸眾生普得饒益。復念。今
此國王甚大邪見。我宜先往而調伏之。躬持赤幡在
王前行。王問何人在吾前行。答言大王。我是智人善
能談論。欲於王前求一試驗。時王宣令。國內所有婆
羅門長者居士聦明博達善於言辭。悉令集吾殿上
與一沙門共對議論。於是一切邪見外道競來雲集。
時彼大王於正殿上羅布茵褥。蜜多即昇法座。共諸
外道建無方論。淺智之者一言即屈。其多聦辯再便
辭盡。王見諸人理皆窮匱。躬與蜜多自共議論。始起
言端亦尋屈己。蜜多思念。我與王論不應顯勝。而語
之言。此義淺深王自解了。爾時彼王即知其屈。迴改
邪心敬信正法。受三自歸為佛弟子。於自國土弘宣
道化。時此國中邪見尼乾子師徒五百人至蜜多所
俱共出家。
<other>馬鳴辭屈</other>
付法藏經云。有大士名曰馬鳴。智慧淵鑒超識絕倫。
有所難問靡不摧伏。計實有我甚自貢高。聞有尊者
名富那奢。智慧深䆳多聞博達。言諸法空無我無人。
懷輕慢心往詣其所而作是言。一切世間所有言論。
我能毀壞如雹摧草。此言若虗而不誠實。要當斬舌
以謝其屈。富那奢言。佛法之中凡有二諦。若就世諦
假名為我。第一義諦皆悉空寂。如是推求我何可得。
爾時馬鳴心未調伏。自恃機慧猶謂己勝。富那語曰。
汝諦思惟無出虗語。我今與汝定為誰勝。是時馬鳴
即自念言。世諦假名定為非實。第一義諦性復空寂。
如斯二諦皆不可得。既無所有云何可壞。我於今者
定不及彼。便欲斬舌以謝其屈。富那語言。我法仁慈
不須斬舌。宜當剃髮為吾弟子。爾時尊者度令出家。
而告之曰。我以法藏持用付汝。汝當於後至心受持。
令未來世普皆饒益。
<other>龍樹造論</other>
付法藏經云。馬鳴大士付法比羅長老。比羅臨滅便
以法藏付一大士名曰龍樹。然後捨命。龍樹於後廣
為眾生流布法眼。以妙功德用自莊嚴。天聦奇悟事
不再問。建立法幢降伏異道。時南天竺國王甚邪見。
承事外道毀謗正法。龍樹菩薩為化彼故即詣王所。
<pb n="118"/>
王問汝是何人。答言我是一切智人。王勑集諸婆羅
門與諸外道共與沙門廣共論議。時諸外道聞是事
已悉來雲集。含怒懷嫉來競言辯。於是龍樹昇座。其
愚短者一言便屈。小有聦慧極至再問詞理俱盡。無
量邪見外道皆悉降伏。剃除鬚髮俱共出家。如是展
轉廣度眾生乃至無數。廣開分別摩訶衍義。造優波
提舍論有十萬偈。莊嚴佛道大慈方便。如是等論各
五千偈。令摩訶衍光宣於世。造無畏論滿十萬偈。中
論出於無畏部中凡五百偈。其所敷演義味深遠。摧
伏一切外道勝幢。
<other>提婆鑿眸</other>
提婆傳云。提婆菩薩博識淵覽才辯絕倫。國中有大
自在天。人有求願能令現世如意。提婆詣神前言。神
鑒我心惟命是從。神言。我所乏者左眼。能與我者便
可出之。提婆言敬如天命。即以左手出眼與之。天神
力故出而隨生。索之不已。從旦至暮出眼數十。神曰。
真上施也。欲求何願必如所願。於是而退。剃髮法服。
於四衢道中敷高座。作三論言。一切諸聖中佛聖最
第一。一切諸法中佛法正第一。一切救世眾佛僧為
第一。八方諸論士有能壞此語者。我當斬首以謝其
屈。立理不明是為愚痴。斬以謝屈甚不惜也。八方論
主既聞此言。亦各來集而立誓言。我等不如。提婆言。
我所修法仁活萬物。汝當剃鬚髮以為弟子。各撰名
理建無方論。若辭理俱乏者即皆剃髮為僧。提婆是
龍樹弟子。人未歸信欲揚正法。乞神求願。由是建大
論場。降伏一切外道。
<other>天親造論</other>
成道記註天親菩薩是無著菩薩俗中親弟。法中小
師。始宗有部。造五百論明小斥大。天竺無敢敵者。無
著是初地菩薩。觀其弟大乘根緣將熟。乃假疾召歸。
甫近一驛。遣一弟子往接。至夜同館宿。其弟子夜誦
大乘一偈云。若人欲了知。三世一切佛。應觀法界性。
一切惟心造。天親聞之豁悟解大乘正理。且悔昔誹
斥深咎何補。原其罪本但是舌根。乃起手執利刀欲
截其舌。無著遙知。伸臂捉住諭之曰。汝悟大乘葢其
時矣。昔以舌毀。宜以舌讚。可補其過。且斷舌不言。其
利安在。天親受教乃止。洎覲本師諦聽慈旨。造大乘
論．百法論．五蘊論．二十唯識論．三十唯識識等論。無
著首暢大乘。在阿瑜闍國大講堂中入法光定。夜昇
兜率天宮。請聖慈尊說瑜伽論。廣明五分十七地義。
金剛經義無著約十八住處。造論二卷。天親約斷二
十七疑。造論三卷。
<other>神僧應供</other>
法住記云。師子國有羅漢名慶友。具八解脫三明六
通皆悉具足。告大眾言。如來先已說法住經。佛般涅
槃時以無上法付囑十六大阿羅漢并眷屬等。令其
護持使不滅沒。及勑其身與諸施主作真福田。令彼
施者得大果報。復說十六阿羅漢名。第一賓度羅䟦
羅惰闍。第二迦諾迦伐蹉。第三迦諾迦䟦[釐-未+牙]惰闍。第
四蘇頻陀。第五諾矩羅。第六䟦陀羅。第七迦哩迦。第
八伐闍羅弗多羅。第九戍博迦。第十半託迦。第十一
囉怙羅。第十二那伽犀那。第十三因揭陀。第十四伐
那婆斯。第十五阿氏多。第十六注茶半託迦。皆具三
明六通。承佛勑故。以神通力或詣寺中經行等處安
布臥具衣藥飲食奉施眾僧。此阿羅漢及諸眷屬隨
其所應分散往赴。現種種形。蔽隱聖儀同常凡眾。密
受供養。為諸施主作真福田得勝果報。令正法久住
世間。饒益一切有情。
<other>十大明王</other>
十忿怒明王經云。大毗盧遮那如來常住安樂三摩
地。常不離大智大行大慈大悲救度眾生。告金剛手
菩薩言。我今放光欲說大智大自在幻化網瑜伽大
教王。金剛大智方便行。一切義海所作最勝。於一切
<pb n="119"/>
教中上中最上。能善安樂有情入智慧方便。大自在
金剛救度大樂金剛三摩地。從定出已放大光明照
於眾會。說大幻化網瑜伽大教三昧曼那羅明王觀
想儀軌法。一焰鬘得迦忿怒大明王。二無能勝大忿
怒明王。三鉢訥鬘得迦大忿怒明王。四尾覲難得迦
大忿怒明王。五不動尊大忿怒明王。六吒枳大忿怒
明王。七你羅難拏忿怒明王。八大力大忿怒明王。九
送婆大忿怒明王。十嚩日羅播多羅大忿怒明王。此
十大忿怒明王各有三面。面各三目。皆頭上頂佛。以
虎皮為衣。髑髏為冠。髮髻豎立。持明之者依法觀想。
一切行願無不成就。
<other>護法諸天</other>
諸天傳云。一娑婆界主號令獨尊大梵天王。二地居
世主忉利稱王帝釋尊天。三北方護世大藥叉主多
聞尊天。四東方護世乾闥婆主持國天王。五南方護
世鳩槃茶主增長尊天。六西方護世為大龍主廣目
天王。七親伏怨魔誓為力士金剛密迹。八尊特之主
居色頂天摩醯首羅。九二十八部總領鬼神散脂大
將。十能與總持大智慧聚大辨才天。十一隨其所求
令得成就大功德天。十二殷憂四部外護三洲韋駄
天神。十三增長出世證明功德堅牢地神。十四覺場
垂廕因果互嚴菩提樹神。十五生諸鬼王保護男女
鬼子母神。十六行日月前救兵戈難摩利支天。十七
百明利生千光破暗日宮天子。十八星主宿王清涼
照夜月宮天子。十九祕藏法寶主執群龍娑竭羅王。
二十掌幽陰權為地獄主閻摩羅王。皆護國安民護
教護脩行人流通正法。
<other>師子傳法</other>
付法藏經云。佛以正法付大迦葉迦葉。展轉付囑次
至尊者名曰師子。於罽賓國大作佛事。以僧伽黎衣
傳付弟子婆舍斯多曰。如來正法眼藏今轉付汝。汝
應保護普潤來際。偈曰。正說知見時。知見俱是心。當
知即知見。知見即于今。如此之法為大明燈。能照世
間愚痴黑暗。是故諸賢聖人皆相守護。更相付囑。常
轉法輪。為諸眾生起大饒益。斷塞惡道開人天路。逮
至最後。斯法衰滅賢聖隱沒。無能建立。世間暗明造
作惡業。行十不善。命終多墮三途八難。是故智者宜
當觀察。無上勝法有大功德。微妙淵遠不可思議。譬
如估人欲過大海。必乘船舫然後得度。一切眾生亦
復如是。欲出三界生死大海。必假法船方得度脫。真
善知識為大利益。濟諸苦惱解除疑網。婆舍斯多蒙
師開悟。心地朗然默然心服。俾之他國。機隨演化。受
教作禮而去。
<other>達磨西來</other>
佛祖通載云。初祖菩提達磨南印度國香至王第三
子。王薨師出家。遇二十七祖般若多羅。付以大法。因
問。我既得法。宜化何國。多羅曰。汝得法已。俟吾滅度
六十餘年。當往震旦國闡化。曰。彼有法器堪繼吾宗。
千載之下有留難否。多羅曰。汝所化方。得菩提者不
可勝數。吾滅度後彼有劫難。水中文布善自降之。汝
至時南方不可久留。聽吾偈曰。路行跨水復逢羊。獨
自悽悽暗渡江。日下可憐雙象馬。二株嫰樹久昌昌。
復演八偈皆預為讖。多羅示寂。演化本國。會其姪異
見王者輕毀三寶。師遣其徒波羅提微現神力攝化
歸正。師既震旦緣熟。即別其眾。而異見王枉駕見。師
因告之曰。當勤修福行。護持三寶。吾去非晚。一九即
回。王泣曰。叔既有緣在彼。非吾所留。唯願不忘父母
之國。事畢早回。遂具大舟。實以眾寶。王躬率臣僚送
至海濵。遂達于廣州。

釋迦如來應化錄下（三終）

<article id="n1512">隆興編年通論</article>
<pb n="120"/>

<other>隆興佛教編年通論目錄</other>

隆興府石室沙門　祖琇　撰
第一卷
東漢孝明皇帝
沙門迦葉摩滕竺法蘭論
沙門安世高沙門支婁迦讖竺佛朔
孝桓帝優婆塞安玄嚴佛調
牟子自敘牟子理惑二十篇論
范曄東漢西域傳論
第二卷
曹魏沙門曇柯羅康僧鎧帛延
沙門曇無德曇譯支疆黎接
陳思王曹子建吳主孫權
沙門維祇難竺律炎優婆塞支謙支亮
三藏康僧會太傅闞澤
吳主孫皓西晉論
沙門竺法護優婆塞聶承遠
沙門耆域沙門佛圖澄論
東晉敘沙門吉友
丞相庾氷建議沙門致拜王者
尚書令何充等議不應拜
庾氷再議致拜何充等再議不應拜
庾氷三議必欲致拜何充等三議駁不應拜
尚書令何充法師竺法潛
法師支道臨海太守郗超
第三卷
法師道安論高士孫綽
逸士許詢法師慧遠
嵩明教題法師影堂論
遺民劉裎之姚秦三藏鳩摩羅什論
法師道䂮　道融法師道相　道標
法師僧肇論尊者弗多羅
尊者佛陀耶舍
第四卷
遠法師沙門不敬王者論五篇論
尊者佛陀跋陀法師法顯
涼國三藏曇無讖法師道生
沙門僧群論魏托跋燾敘
魏書佛老志論魏太宗封沙門法果
魏光祿崔浩道士寇謙之
司馬溫公通鑒論禪師玄高
第五卷
神僧杯渡三藏求那䟦陀羅
宋文帝設大會三藏求那跋摩
宋文帝與何尚之羊玄保議佛教
康樂侯謝靈運沙門慧觀　慧琳論
法師法瑗　靈澈魏太子晃
禪師玄高慧崇遇害魏太武帝廢教
將軍王玄謨魏崔浩族誅論
高僧曇始
魏高宗復教親為師賢落髮論
宋武帝訪求那跋陀羅法師道猷　寶亮
司諫上章欲沙門致拜王者
朱靈期大士寶公
異僧邵碩法主僧瑾
名士周顒法師僧鍾論
魏顯宗護位沙門曇蘭
第六卷
齊法師僧遠法師法献玄暢論
大士寶公事迹沙門淨度　普恒
沙門法道　慧嵬中書何點　何胤
<pb n="121"/>
沙門慧安　曇超隱士劉虬
逸士顧懽二教夷夏論司徒袁粲二教難
常侍何鎮之折顧懽書
常侍朱昭之朱廣之難夷夏論
高僧慧通紹正駁夷夏論
道士孟景翼正一論
司徒張融二教門律周顒徵辯論
南齊敘三藏僧伽跋陀羅
梁武帝與寶公問答本朝太宗賜諡號詔論
武帝妃郗氏
第七卷
武帝廢道教武帝詔何點胤
法師法雲魏主自講維摩經
法師僧旻武帝涅槃經疏序
沈約中食論設會論論
魏胡太后造塔法師慧皎
沙門僧朗　道英武帝命慧約法師授歸戒
禪師慧達　道仙法師智藏論
魏孝明帝會僧道論教魏書佛老志論
初祖達磨大師（大乘八道四行）論
第八卷
雙林大士傅翕（心王銘）論隱士阮孝緒七錄
法師慧約梁照明太子
舍人劉勰捨俗逆賊侯景破京城
梁高祖武皇帝崩（史官魏徵論）論
三藏真諦居士陸法和
北齊敘禪師僧稠
名臣杜弼
道陸士脩靜與法師曇顯試道術論
法師法上齊書王劭敘佛教
陳敘禪師慧聞
法師寶瓊　洪偃
第九卷
後周敘
道士張賓與法知炫辯二教
法師道安二教論周武帝廢二教
法師靜藹周武帝焚經像
周武帝廢齊地二教法師慧遠杭辯
周宣帝復教沙門法藏　任道林論
隋敘法師曇延　尼智仙
律師靈藏　曇詢隱士李士謙論
二祖可大師天台智者大師（智顗）
文中子王通東皐子王績論
隋文帝建舍利塔論
第十卷
禪師智舜法師曇遷
法師明瞻對煬帝辯僧不拜王者
三祖璨大師（信心銘）論
法師慧淨與道士余永通論義
神僧法喜論唐敘
法師慧乘與道士劉進喜論義
傅弈上廢釋教表
唐高祖詔問佛教利害宰相蕭瑀廷辯
法師慧乘等著破邪論典儀李師政內德論論
第十一卷
高祖沙汰二教詔論太宗問治魏徵對
太宗誡傅奕毀佛太宗吞蝗虫
詔所在戰場並剏建佛寺論
天下斷死罪二十九人
四祖信大師為融禪師說法
三藏玄弉辭游西域法師充琬
詔天下州府量定度僧尼數論
張士衡答皇太子問律師慧𠆫
<pb n="122"/>
詔老子在釋氏之上法師智實辯爭不允論
尚書虞世南
法師慧淨與道士蔡子晃論義
法師慧琳太原僧道請帝臨幸論
詔禁販鬻佛像相國蕭瑀
太宗幸弘福寺施絹法師法順
弉法師入祇羅等國原州献瑞石文論
第十二卷
法師玄弉至自西域見帝于東都
弉法師進新譯經論請帝為序
太宗降勑不允弉法師再請製序表
法師慧稜方士李淳風
太宗命弉法師罷道輔政弉力辭獲免
詔寫新譯經論宣賜九疏通
太宗三藏聖教序弉法師謝表
皇太子菩薩藏經後序詔賜弉法師磨衲
詔天下寺院各放度僧五人
詔禁中剏傳法院留弉法師談道
皇太子剏大慈恩寺太宗崩（本紀贊）論
四祖信大師
第十三卷
高宗賜內宮亡人衣物助弉法師建塔
天竺國遣使致弉法師書
弉法師復天竺法主慧天書
法師窺基法師慧立上于志寧書
尚藥呂才見弉法師悔過
弉法師乞差譯經潤文官
高宗御製慈恩寺[石*((白-日+田)/廾)]弉法師謝表
京城迎大慈恩寺[石*((白-日+田)/廾)]詔除僧尼同俗刑
道士李榮與法師義襃論義
弉法師辭入嵩山制不允
道士黃壽與法師會隱論義
三藏法師玄弉示寂論
律師道宣香山妙善緣起論
第十四卷
僧道定奪化胡經論五祖忍大師
舊唐史達磨事迹論尊者佛陀波利
法師窺基　玄暉
十沙門上則天大雲經論
則天遣使于闐取華嚴梵本
法師法藏國師慧安
三藏義淨至自西域
宰相狄仁傑諫鑄像表論
御史張廷珪諫鑄像表詔賢首法藏講新華嚴經
納言李嶠諫鑄像表中宗復位
詔六祖能大師中書令張說國師神秀[石*((白-日+田)/廾)]
國師慧安示寂實叉難提再至京師
第十五卷
禪師法儀律師道岸
睿宗即位普度僧尼道士
三藏菩提流志神僧萬回論
大士僧伽詔禪師一行辭不赴
六祖能大師舊唐書六祖事迹論
永嘉玄覺禪師玄宗詔禪師一行至闕
禪師元珪為嶽神授戒論
三藏無畏召龍致雨宰相宋璟入曹溪禮塔
詔禪師一行撰大衍曆沙門智昇
禪師一行進黃道儀沙門牛雲
日本國僧榮叡菩提流志示寂
禪師破竈隋禪師一行示寂論
第十六卷
大師張說般若心經序（二法堂贊）
三藏金剛智論禪師義福
<pb n="123"/>
方士張果三藏無畏論
三藏不空游西域傳教沙門法秀論
長者李通玄論青原行思禪師
禪師普寂太子詹事嚴挺
禪師本淨入內說法張正甫懷讓禪師[石*((白-日+田)/廾)]
賀知章乞度為道士道士吳筠
三藏不空至自田域李華玄素禪師[石*((白-日+田)/廾)]
三藏不空致天神降見
第十七卷
左溪禪師玄朗梁肅天台法門議
魯山令元德秀論逆賊安祿山陷長安
玄宗幸蜀肅宗即位千靈武論
立內道場新羅僧無漏
詔南陽慧忠禪師顏魯公天下放生池[石*((白-日+田)/廾)]
左丞王摩詰
尼真如進天帝十三寶論
代宗詔諸寺講仁王經法師良賁仁王經疏序
禁中作盂蘭盆會
宰相杜鴻漸請禪師無住說法論
國師慧忠與太白山人問答
徑山道欽禪師牛頭慧忠禪師
西域大耳三藏論
第十八卷
嚴郢不空三藏[石*((白-日+田)/廾)]梁肅律師曇一[石*((白-日+田)/廾)]
獨孤及三祖大師賜諡[石*((白-日+田)/廾)]
顏魯公撫州戒壇[石*((白-日+田)/廾)]論
護國三藏崇慧論沙門圓澤隱士李源
國師慧忠示寂論宰相王縉
禪師崇慧華嚴疏主澄
相國李泌南嶽明瓚禪師（懶瓚敬）
第十九卷
荊溪禪師湛然梁肅天台止觀統例論
馬祖道一禪師德宗詔法師澄觀譯經
石頭希遷禪師（參同契）高僧皎然　靈澈
權相國送澈上人序權相國送玄禪師序
律師僧標
詔法師澄觀入內陞座賜號清涼國師論
許堯佐律師熈怡[石*((白-日+田)/廾)]劉軻黃石巖高僧記
第二十卷
柳子厚律師法證[石*((白-日+田)/廾)]
隱士陸羽　王休僧智崇
白樂天哭凝禪師八漸頌
盤山寶積禪師柳子厚送濬上人序
柳子厚般舟和尚[石*((白-日+田)/廾)]太尉韋皐鸚鵡記
順宗帝與如滿禪師問答
清涼國師答順宗心要憲宗詔鵝湖大義禪師
寒山子　拾得論豐干禪師
柳子厚禪師如海[石*((白-日+田)/廾)]
柳子厚送浩初上人序論
宰相權德輿草衣禪師宴坐記
第二十一卷
清涼國師答憲宗華嚴旨要
孟簡蕭俛監護譯經論
禪者無著入五臺山見文殊
太尉呂惠鄉見衣蒲童子
禪師懷惲居士龐蘊（百靈則川松山石林齊峯靈照）
柳子厚彌陀和尚牌柳子厚淨土院記
法師智𧦬禪師道樹百丈懷海禪師（禪苑清規）論
柳子厚大明律師（[石*((白-日+田)/廾)]陰）柳子厚六祖賜諡[石*((白-日+田)/廾)]
蘇東坡題䟦論
第二十二卷
臺山隱峰禪師歸宗智常禪師
供奉吳元卿捨俗權相國章敬禪師[石*((白-日+田)/廾)]論
<pb n="124"/>
䧒右馬郎婦白樂天律師上弘[石*((白-日+田)/廾)]
劉夢得靈澈詩集序柳子厚悼靈澈詩
柳子厚復大雲寺記柳子厚無姓和尚（[石*((白-日+田)/廾)]陰）
禪師元浩論憲宗迎佛骨
侍郎韓愈佛骨表
第二十三卷
韓退之見大顛外傳論
禪師大顛刺史柳宗元論
送文暢上人序琛上人序元暠師序
送方及師序玄舉師序論
白樂天見鳥窠禪師
穆宗詔無業禪師（無業法語）論
第二十四卷
元微之石壁法華經記　中書王智興請普度僧尼
古靈禪師
沈傳師請普度僧尼不允論
唐伸藥山禪師[石*((白-日+田)/廾)]
尚書李翱復性書三篇論
白樂天石壁經記丹霞天然禪師（玩珠吟）
淩行婆
第二十五卷
文宗詔惟政禪師
李訓請罷內道場沙汰僧尼論
南泉普願禪師裴相國法師端甫[石*((白-日+田)/廾)]
僧統清涼國師示寂裴相國清涼國師[石*((白-日+田)/廾)]銘
文宗皇帝國師[書-曰+(且-二+人)]像贊論
圭峰宗密禪師論武宗立九僊玄壇授法籙
武宗議罷釋教論制撿括天下寺院僧尼數
廢釋氏詔武宗崩（舊唐史贊）論
宣宗即位詔復釋教
第二十六卷
尚書白樂易（[書-曰+(且-二+人)]彌陀佛記）論裴相國平章釋教問答
貶李德裕崖州司戶詔論
華林善覺禪師黃檗希運禪師
宣宗召宏辯禪師入內問法論
崔黯復東林寺記溈山靈祐禪師
相國鄭愚靈祐禪師[石*((白-日+田)/廾)]論
李節送沙門疏言序
第二十七卷
詔羅浮隱士軒轅集宣宗崩（舊史贊通鑑贊）論
德山宣鑑禪師臨濟義玄禪師論
長沙景岑禪師洞山良价禪師
懿宗賜玄法師沉香座法師知玄論
禪源諸詮序相國裴休（禪源諸詮序）論
迎鳳翔佛骨舍利新唐史贊論
第二十八卷
巖頭全豁禪師論仰山慧寂禪師論
趙州從諗禪師雲居道膺禪師論
五代序雪峰義存禪師
玄沙師備禪論雲門文偃禪師論
清涼文益禪師論
第二十九卷
聖朝御製（附）太宗皇帝聖教序
真宗皇帝述聖教序仁宗皇帝廣燈錄
徽宗皇帝續燈序論
隆興佛教編年通論目錄終　　編目　　十五

刊頭法眼宗應助雕此目錄一卷并御制七紙

No. 1512
<sarticle>隆興釋教編年通論卷第一</sarticle>

隆興府石室沙門　祖琇　撰
<pb n="125"/>
<other>東漢</other>
永平七年。顯宗孝明帝一夕夢金人。身長丈六。項佩
日輪。飛空而至。光明照於殿庭。旦問群臣。時大學聞
人傅毅進曰。昔周昭王時。西域有聖人出世。名曰佛
者。容止光明。正如所夢。疑必此也。帝於是遣郎將秦
景。愽士王遵．蔡愔（於今切）等使西域。訪求佛法。景等次
天竺隣境。遇沙門迦葉摩滕．竺法蘭得經像。遂命與
之東還。以十一年至洛陽。滕蘭以沙門服謁見。帝悅。
館于白馬寺。有方士費叔才．褚善信等忌之。片言非
是。滕蘭白於帝曰。吾佛出世間法。水火不能壞。請與
方士驗之。帝從其請。勑叔才等盡出所有奇經祕訣。
與沙門所持來經像。就焚之。火作而沙門諸經獨完
然不燼。方士稽首欽服。帝益異之。由是滕蘭習漢言。
久之譯四十二章．十地斷結．佛本生．法海藏．佛本行
等五經。帝甞幸其寺。滕蘭進曰。寺東何館。帝曰。昔有
阜。無因而起。夷之復然。夜有光怪。民呼為聖塚。因祀
之。疑洛陽神也。滕曰。按天竺金藏詮所誌。阿育王藏
如來舍利于天下。凡八萬四千所。今支那震旦境中
十有九處。此其一也。帝大驚。即日駕幸聖塚。而滕蘭
隨往拜起。忽有圓光現塚上。三身現光中。侍衛呼萬
歲。帝喜曰。不遇二大士。安知上聖遺祐哉。詔塔其上。
受制度於滕蘭。塔成九層。高二百尺。明年光又現。有
金色手出塔頂尺許。如琉璃中見。天香郁然。帝駕幸
拜瞻光。隨步武旋繞。自午及申而滅。于時皇弟楚王
英喜為浮圖齋戒。甞奉縑贖罪。帝還之。以助伊蒲塞
桑門之盛饌。
論曰。昔西域聖人之教。既非衰周暴秦之君能致。
然西漢二三英主有可致之德而聖人亦不至。獨
見夢於顯宗。凡近古高僧皆推聖人去世登千載
而後教至。曾未有攷著。顯宗之德有必感聖人之
理。此予通論所以作也。夫兩漢有天下。傳二十四
世。有君德者二祖四宗而已。二祖蓋立極之主固
無可議。若三宗。則各有其美而不能亡其弊。唯顯
宗為至焉。有太宗恭儉之美。而文雅威重過之。有
世宗經略四夷之勳。而無世宗淫後之弊。有中宗
政治之明。而崇儒尚德過之。斯蓋兼有三宗之長
而無三宗之短。是以班固．傅毅頌其勳德於漢為
最盛。然世之學者不以班傅為信。徒見鍾離意。傳
謂帝性褊察。好以耳目隱發為明。遂以此為顯宗
實錄。嗚呼。豈篤論哉。昔仲尼平章討論五帝三王
治具以貽後世。迨其歿。遭暴秦燔毀之餘。世宗僅
能舉之而已。至顯宗乃始躬行儒術。尊養三老。五
更饗射禮畢。帝正坐自講。諸儒執經問難。於是時
冠帶搢紳之士圜橋門。而觀聽者億萬計。濟濟乎。
洋洋乎。由三代以來儒風之盛莫甚於永平時也。
及章和之後。諸儒開館授道著籍者動逾千數。蓋
永平之化行猶周南麟趾之應也。初雖獄訟繁劇。
帝臨政。刻意裁斷精嚴。蓋善善惡惡之實。猶孔子
為司宼七日而誅少正卯。暫臨夾谷而盡誅優倡。
此誠不可少假於仁恕也。謂之偏察則過矣。予謂
使孔子復生。必曰顯宗吾無間然矣。由顯宗包舉
西漢三宗之美。躬行古帝王之道。此所以精爽與
吾佛感通。而聖教因之被于中夏。與儒相表裏而
廣天下以善也。夫豈偶爾哉。
建和二年。安息國沙門安清至洛陽。清字世高。本世
子當嗣位。讓之叔父。捨國出家。既至洛京。譯經二十
九部一百七十六卷。絕筆于靈帝建寧三年。因附舟
浮游次廬山之䢼（音恭）亭廟。艤舟祠下。廟神靈。甚能分
風。迭往來之舟有乞神竹者。未許而斫。神怒。覆其舟
致竹斫處。過者⿱少隹息汗下。高舟人奉牲請福。神輙降
語曰。舟有沙門乃不與俱來耶。高至廟下。神復降與
高語舊。因泣曰。弟子家此湖。千里皆所轄。坐宿多嗔。
今報形極醜。又旦夕且死。必入地獄。有縑千段并雜
<pb n="126"/>
寶玩。當為建寺塔為冥福。高許之。徐曰。能出形相勞
苦乎。神曰形惡奈何。高曰第出之。於是出其首幔中。
蓋巨蟒也。高梵語呪之。蟒若雨淚。俄不見。高舟未發。
有少年跪前。高又呪之乃去。舟人問誰氏子。高曰廟
神已脫蟒形。故來謝。耳高至豫章建寺。即今大安是
也。由高而名。蓋江淮寺塔之始。
三年。月支國沙門支婁迦讖亦云支讖至洛陽。少時
習語。大通華言。遂譯經。至中平年。凡二十一部六十
三卷。
永興元年。桓帝於宮中鑄黃金浮圖老子像。覆以百
寶華蓋。身奉祀之。由是百姓嚮化。事佛彌盛。
嘉平元年。天竺沙門竺佛朔至洛陽。譯道行般若經。
棄文存質。深得經意。至光和中。同支讖譯般舟三昧
經。共三卷。
是歲安息國優婆塞都尉安玄至洛邑。同清信士嚴
佛調譯經七部。于時復有沙門支曜．康臣．康猛詳．曇
果．竺大力。皆善方言。終漢世譯經凡三百餘部。
獻帝初平中。牟子未詳名字。世稱牟子。既修經傳。諸
子書無大小靡不好之。雖不樂兵法。然猶讀焉。雖讀
神仙不死之書。抑而不信。以為虗誕。會靈帝崩後天
下擾亂。獨交州差安。北方異人咸來在焉。多為神仙
辟穀長生之術。牟子常以五經難之。道家術士莫敢
對焉。先是牟子將母避世。年二十六歸蒼梧娶妻。太
守聞其守學。謁請署吏。時年方盛。志精於學。又見世
亂。無仕官意。竟不就。是時州郡相疑。隔塞不通。太守
以其愽學多識。使致敬荊州。牟子以為榮爵易讓。使
命難辭。會牧弟豫章太守為中郎將笮融所殺。牧遣
騎都尉劉彥將兵赴之。恐外界相疑。兵不得進。乃謂
牟子曰。弟為逆賊所害。骨肉之痛憤發肝心。甞遣劉
都尉行。恐界外疑難。行人不通。君文武兼備。有專對
才。今欲相屈之零陵桂陽。假塗於通路何如。牟子重
違其意諾之。適其母卒。遂不果行。久之歎曰。老子絕
聖棄智。修身保真。萬物不干其志。天下不易其樂。天
子不得臣。諸侯不得友。故可貴也。於是銳志於佛道。
兼研老子五千文。含玄妙為酒漿。翫五經為琴篁。世
俗之徒多非之者。以為背五經而向異道。欲爭則非
道。欲默則不能。遂以筆墨之間略引聖賢之言證解
之。名曰牟子理惑云。
問曰。何以正言佛。佛為何謂乎。牟子曰。佛者諡（號也）。猶
名三皇神五帝聖也。佛乃道德之元祖。神明之宗緒。
佛之言覺也。恍惚變化。分身散體。或存或亡。能小能
大。能圓能方。能老能少。能隱能彰。蹈火不燒。履刃不
傷。在污不染。在禍無殃。不行而到。無作而光。故號為
佛也。
問曰。何謂之為道。道何類也。牟子曰。道之言導也。導
人致於無為。牽之無前。引之無後。舉之無上。抑之無
下。視之無形。聽之無聲。四表為大。蜿蜓其外。毫[氂-未+牛]為
細。間關其內。故謂之道。
問曰。孔子以五經為道。教可拱而誦履而行之。今子
說道虗無恍惚。不見其意不指其事。何與聖人言異
乎。牟子曰。不可以所習為重所希為輕。惑於外類失
於中情。立事不失道德。猶調絃不失宮商。天道法四
時。人道法五常。老子曰。有物混成。先天地生。可以為
天下母。吾不知其名。強字之曰道。道之為物。居家可
以事親。宰國可以治民。獨立可以治身。履而行之充
乎天地。廢而不用消而不離。子不解之。何異之有乎。
問曰。夫至實不華。至辭不飾。言約而至者麗。事寡而
達者明。故珠玉少而貴。瓦礫多而賤。聖人制七經之
本不過三萬言。眾事備焉。今佛經卷以萬計。言以億
數。非一人力所能堪也。僕以為煩而不要矣。牟子曰。
江海所以異於行潦者以其深廣也。五嶽所以別於
丘陵者以其高大也。若高不絕山阜。跛羊凌其巔。深
不絕消流。孺子浴其淵。麒麟不處苑囿之中。吞舟之
<pb n="127"/>
魚不遊數仞之溪。剖三寸之蛘求明月之珠。探枳棘
之巢求鳳凰之雛。必難獲也。何者。小不能容大也。佛
經前說億載之事。却道萬世之要。大素未起。大始未
生。乾坤肇興其徵不可握。其纖不可入。佛悉彌綸其
廣大之外。剖析其𥥆妙之內。靡不紀之。故其經卷以
萬計。言以億數。多多益具。眾眾益富。何不要之有。雖
非一人所堪。譬若臨河飲水飽而自足。焉知其餘哉。
問曰。佛經眾多。欲得其要而棄其餘。直說其實而除
其華。牟子曰。否。夫日月俱明各有所照。二十八宿各
有所主。百藥並生各有所愈。狐裘備寒。絺綌御暑。舟
輿異路俱致行旅。孔子不以五經之備。復作春秋．孝
經者。欲愽道術恣人意耳。佛經雖多。其歸為一也。猶
七典雖異。其貴道德仁義亦一也。孝所以說多者。隨
人行而與之。若子夏．子游俱問一孝。而仲尼答之各
異。攻其短也。何棄之有哉。
問曰。佛道至尊至大。堯舜周孔曷不修之乎。七經之
中不見其辭。子既躭詩書悅禮樂。奚為復好佛道喜
異術。豈能踰經傳美聖業哉。竊為吾子不取也。牟子
曰。書不必孔丘之言。藥不必扁鵲之方。合義者從。愈
病者良。君子愽取眾善以輔其身。子貢云。夫子何常
師之有乎。堯事尹壽。舜事務成。旦學呂望。丘學老聃。
亦俱不見於七經也。四師雖聖。比之於佛。猶白鹿之
與麒麟。鷰鳥之與鳳凰也。堯舜周孔且猶與之。況佛
身相好變化神力無方。焉能捨而不學乎。五經事義
或有所闕。佛不見記。何足怪疑哉。
問曰。云佛有三十二相．八十種好。何其異於人之甚
也。殆富耳之語。非實之云也。牟子曰。諺云少所見多
所怪。覩馲駝言馬腫背。堯眉八彩。舜目重瞳。皐陶鳥
⿰口豕。文王四乳。禹耳三漏。周公背僂。伏羲龍鼻。仲尼反
宇。老子日角月懸鼻有雙柱。手把十文足蹈二五。此
非異於人乎。佛之相好奚疑哉。
問曰。孝經言身體髮膚受之父母不敢毀傷。曾子臨
沒啟予手啟予足。今沙門剃頭。何其違聖人之語。不
合孝子之道也。吾子常好論是非平曲直。而反善之
乎。牟子曰。夫訕聖賢。不仁。平不中。不智也。不仁不智
何以樹德。德將不樹。頑囂之儔也。論何容易乎。昔齊
人乘船渡江。其父墮水。其子攘臂捽頭顛倒使水從
口出。而父命得甦。夫捽頭顛倒不孝莫大。然以全父
之身。若拱手修孝子之常。父命絕於水矣。孔子曰。可
與適道。未可與權。所謂時宜施者也。且孝經曰。先王
有至德要道。而泰伯斷髮文身自從吳越之俗。違於
身體髮膚之義。然孔子稱之。其可謂至德矣。仲尼不
以其斷髮毀之也。由是而觀。苟有大德。不拘於小。沙
門損家財棄妻子。不聽音視色。可謂讓之至也。何違
聖語不合孝乎。豫讓吞炭漆身。聶政皮面自刑。伯姬
蹈火高行截容。君子為勇而死義。不聞譏其自毀沒
也。沙門剔除鬚髮而比之於四人。不已遠乎。
問曰。夫福莫踰於繼嗣。不孝莫過於無後。沙門棄妻
子損財貨終身不娶。何違其福孝之行也。自苦而無
奇。自拯而無異矣。牟子曰。夫長左者必短右。大前者
必狹後。孟公綽為趙魏老則優。不可以為滕薜大夫。
妻子財物世之餘也。清躬無為道之妙也。老子曰。名
與身孰親。身與貨孰多。又曰。觀三代之遺風。覽乎儒
墨之道術。誦詩書。修禮節。崇仁義。視清潔。鄉人傳業
名與洋溢。此中士所施行。恬惔者所不恤。故前有隨
珠。後有[旭-日+(虎-儿+几)]（許交反）虎。見之走而不敢取。何也。先其命而
後其利也。許由栖巢木。夷齊餓首陽。聖孔稱其賢。曰
求仁得仁者也。不聞譏其無後無貨也。沙門修道德
以易遊世之樂。友淑賢以貸妻子以歡。是不為奇孰
與為奇。是不為異孰與為異哉。
問曰。黃帝垂衣裳製服飾。箕子陳洪範。貌為五事首。
孔子作孝經。服為三德始。又曰。正其衣冠。尊其瞻視。
原憲雖貧不離華冠。子路遇難不忘結纓。今沙門剃
<pb n="128"/>
頭髮被赤布。見人無跪起之禮儀。無盤旋之容止。何
其違貌服之制。乖搢紳之飾也。牟子曰。老子云。上德
不德是以有德。下德不失德是以無德。三皇之時食
肉衣皮巢居穴處以崇質朴。豈復須章甫之冠曲裘
之飾哉。然其人稱有德而敦厖。正信而無為。沙門之
行有似之矣。或曰。如子之言則黃帝堯舜周孔之儔
棄而不足法也。牟子曰。夫見博則不迷。聽聰則不惑。
堯舜周孔修世事也。佛與孝子無為志也。仲尼栖栖
七十餘國。許由聞禪洗耳於淵。君子之道或出或處
或默或語。不溢其情不淫其性。故其道為貴在乎所
用。何棄之有乎。
問曰。佛道言人死當更復生。僕不信此言之審也。牟
子曰。人臨死。其家上屋呼之。死已復呼誰。或曰呼其
魂魄。牟子曰。神還則生。不還則神何之乎。曰成鬼神。
牟子曰。是也。魂神固不滅矣。但身自朽爛耳。身譬如
五糓之根葉。魂神如五糓之種實。根葉生必當死種
實。豈有終已得道身滅耳。老子曰。吾有大患以吾有
身也。若吾無身吾有何患。又曰。功成名遂身退。天之
道也。或曰。為道亦死。不為道亦死。有以異乎。牟子曰。
所謂無一日之善而問終身之譽者也。有道雖死。神
歸福堂。為惡既死。神當其殃。愚夫闇於成事。賢智預
於未萌。道與不道如金比草。禍之與福如白方黑。焉
得不異。而言何易乎。
問曰。孔子云。未能事人焉能事鬼。未知生焉知死。此
聖人之所紀也。今佛家輙說生死之事鬼神之務。此
殆非聖喆（與哲同）之語也。夫履道者當虗無淡泊。歸志
質朴。何為乃道生死以亂志。說鬼神之餘事乎。牟子
曰。若子之言。所謂見外而未識內者也。孔子疾子路
不問本末。以此抑之耳。孝經曰。為之宗廟以鬼享之。
春秋祭祀以時思之。又曰。生事愛敬。死事哀戚。豈不
教人事鬼神知生死哉。周公為武王請命曰。旦多才
多藝能事鬼神。夫何為也。佛經所說生死之趣。非此
類乎。老子曰。既知其子。復守其母。沒身不殆。又曰。用
其光復歸其明。無遺身殃。此道生死之所趣。吉凶之
所住。至道之要實貴寂寞。佛家豈好言乎。來問不得
不對耳。鍾鼓豈有自鳴者。桴加而有聲矣。
問曰。孔子曰。夷狄之有君。不如諸夏之亡也。孟子譏
陳相更學許行之術曰。吾聞用夏變夷。未聞用夷變
夏者也。吾子弱冠學堯舜周孔之道。而今舍之更學
夷狄之術。不已惑乎。牟子曰。此吾未解大道時之餘
語耳。若子可謂見禮制之華而闇道德之實。闚炬燭
之明未覩天庭之日也。孔子所言矯世法矣。孟軻所
云疾專一耳。昔孔子欲居九夷。曰君子居之何陋之
有。及仲尼不容於魯衛。孟軻不用於齊梁。豈復仕於
夷狄乎。禹出西羗而聖喆。瞽叟生舜而頑囂。由余產
狄國而覇秦。管蔡自河洛而流言。傳曰。北辰之星。在
天之中。在人之北。以此觀之。漢地未必為天中也。佛
經所說上下周極含血之類。物皆屬佛焉。是以吾復
尊而學之。何為當舍堯舜周孔之道。金玉不相傷。隋
璧不相妨。謂人為惑。特自惑乎。
問曰。孔子稱奢則不遜。儉則固。與其不遜也寧固。御
孫曰。儉者德之共。侈者惡之大也。今佛家以空財布
施為名。盡貨與人為貴。豈有福哉。牟子曰。彼一時也
此一時也。仲尼之言疾奢而無禮。御孫之論刺莊公
之刻桶。非禁布施也。舜耕歷山。恩不及州里。太公屠
牛。惠不逮妻子。及其見用。恩流八荒。惠施四海。饒財
多貨貴其能與貧困。屢空貴其履道。許由不貪四海。
伯夷不甘其國。虞卿捐萬戶之封救窮人之急。各其
志也。僖負覊以壺飡之惠。全其所居之閭。宣孟以一
飯之故。活其不貲之軀。陰施出於不意。陽報皎如白
日。況傾家財發善意。其功德巍巍如嵩泰。悠悠如江
海矣。懷善者應之以祚。挾惡者報之以殃。未有種稻
而得麥。施禍而獲福者也。
<pb n="129"/>
問曰。人之處世莫不好富貴而惡貧賤。樂歡逸而憚
勞倦。黃帝養性以五肴為上。孔子云。食不厭精。鱠不
厭細。今沙門被赤布。日一食。閇六情。自畢於世若茲。
何聊之有。牟子曰。富與貴是人之所欲。不以其道得
之不處也。貧與賤是人之所惡。不以其道得之不去
也。老子曰。五色令人目盲。五音令人耳聾。五味令人
口爽。馳騁畋獵令人心發狂。難得之貨令人行妨。聖
人為腹不為目。此言豈虗哉。柳下惠不以三公之位
易其介。段干木不以其身易魏文之富。許由巢父栖
木而居。自謂安於帝宇。夷齊餓于首陽。自謂飽於文
武。蓋各得其志而已。何不聊之有乎。
問曰。若佛經深妙靡麗。子胡不談之於朝廷。論之於
君父。修之於閨門。接之於朋友。何復學經傳讀諸子
乎。牟子曰。子未達其源而問其流也。夫陳爼豆於疊
門。建旌旗於朝堂。衣狐裘以當蕤賓。被絺綌以御黃
鍾。非不麗也。乖其處非其時也。故持孔子之術入商
鞅之門。賷孟軻之說詣蘇張之庭。功無分寸。過有丈
尺矣。老子曰。上士聞道勤而行之。中士聞道若存若
亡。下士聞道而大笑之。吾懼大笑。故不為談也。渴不
必待江河而飲。井泉之水何所不飽。是以復治經傳
耳。
問曰。老子云。智者不言。言者不智。又曰。大辯若訥。大
巧若拙。君子耻言過行。設沙門有至道。奚不坐而行
之。何復談是非論曲直乎。僕以為此德行之賊也。牟
子曰。來春當大饑。今秋不食。黃鍾應寒。蕤賓重裘。備
預雖早。不免於愚。老子所云謂得道者耳。未得道者
何知之有乎。大道一言而天下悅。豈非大辯。老子不
云乎功遂身退天之道也。身既退矣又何言哉。今之
沙門未及得道。何得不言。老氏亦猶言也。如其無言。
五千何述焉。若知而不言可也。既不能知文。不能言。
愚人也。故能言不能行國之師也。能行不能言國之
用也。能行能言國之寶也。三品各有所施。何德之賊
乎。唯不能言又不能行是賊也。
問曰。如子之言。徒當學辨達修言論。豈復治情性履
道德乎。牟子曰。何難悟之甚乎。夫言語談論各有時
也。蘧瑗曰。國有道則直。國無道則卷而懷之。寗武子
曰。國有道則智。國無道則愚。孔子曰。可與言而不與
言失人。不可與言而與言失言。故智愚自有時。談論
各有意。何為當言論而不行哉。
問曰。云佛道至尊至快無為淡泊。世人學士多譏毀
之云。其辭說廓落難用。虗無難信。何也。牟子曰。至味
不合於眾口。大音不比於眾耳。作咸池。設大章。發簫
韻。詠九成。莫之和也。張鄭衛之絃歌。時俗之音。必不
期而拊手也。故宋玉云。客歌於郢為下俚之曲。和者
千人。引商潡角。眾莫之應。此皆悅邪聲不曉於大度
者也。韓非以管闚之見而謗堯舜。接輿以毛[釐-未+牙]之分
而刺仲尼。皆躭小而忽大者也。夫聞清商而謂之角。
非彈絃之過。聽者之不聰矣。見和璧而名之石。非璧
之賤也。視者之不明矣。神蛇能斷而復續。不能使人
不斷也。靈龜發夢於宋元。不能免豫且之網。大道無
為。非俗所見。不為譽者貴。不為毀者賤。用不用自天
也。行不行乃時也。信不信其命也。
問曰。吾子以經傳理佛之說。其辭富而義顯。其文熾
而說美。得無非真。誠是子之辯也。牟子曰。吾非辯也。
見愽故不惑耳。問曰。見愽其有術乎。牟子曰。由佛經
也。吾未解佛經之時惑甚於子。雖誦五經。適以為華
未成實矣。吾既覩佛經之說。覽孝子之要。守恬淡之
性。觀無為之行。還視世事。猶臨天井而窺谿谷。登嵩
岱而見丘垤矣。五經則五味。佛道則五糓矣。吾自聞
道以來。如開雲見白日。炬火入冥室焉。
問曰。子以經傳之辞華麗之說。褒讚佛行稱譽其德。
高者陵青雲。廣者踰地圻（巨宜切）。得無踰其本過其實
乎。而僕譏刺頗得疹中而其病也。牟子曰。呼吾之所
<pb n="130"/>
褒猶以塵埃附嵩岱。收朝露投江海。子之所謗猶握
瓢觚欲減江海。操耕耒欲損崐崙。側一拳以翳日光。
舉土塊以塞河衝。吾所褒不能使佛高。子之毀不能
令其下也。
論曰。牟子理惑三十有七篇。梁僧祐律師載之宏
明集。可謂所從來遠矣。觀其崇德辨惑。閑邪禦侮。
發揮大教之耿光。蓋閎覽愽物之君子也。當是時。
吾佛法源濫觴之初。凡西域沙門至中國者。由滕
蘭而下不過十人。所新出經三百餘卷。俱小乘教。
若微妙大乘諸經皆所未至。牟子乃能玄鑑頴悟
契佛心宗。得法味若是之深。比夫漢末禰衡陳元
龍孔北海諸公。虗負奇資終於不聞道。不過為一
俗士而死矣。然則牟子賢矣哉。惜其書不能備載。
聊取二十篇輔成通論。大抵世之惑也者。雖世尊
在世尚莫能無矧。今去聖逾二千載。欲天下之廓
廓皆正信。其可得哉。雖然。是書正不可不以垂世
也。
漢書西域傳史官范曄論曰。西域風土之載。前史未
聞也。張騫懷致遠之略。班超奮封侯之志。終能立功
西遐。覊服外域。自兵威之所肅服。財賂之所懷誘。莫
不獻方奇納愛質。露頂肘行東向而朝天子。故設戊
己之官分任其事。建都護之帥總領其權。其後甘英
乃抵條支而歷安息。臨西海以望大秦。拒玉門陽關
四萬餘里。靡不周盡焉。若其境俗性習之優薄。產載
物類之區品。川河障嶺之基源。氣節涼暑之通隔。梯
山棧谷繩行沙渡之道。身熱首痛風災鬼難之域。莫
不備寫情形審求根實。至於佛道神化興自身毒。而
二漢方志莫有稱焉。張騫但著地多暑濕乘象而戰。
班超雖列其奉浮圖不殺伐。而精文善法導達之功
靡所傳述。予聞之後說也。其國則殷乎中土。玉燭和
氣。靈聖之所降集。賢懿之所挺生。神迹詭異則理絕
人區。感驗明顯則事出天外。而騫超無聞者。豈非道
秘往運數開叔葉乎。不然何誣異之甚也。漢自楚王
英始盛齋戒之祀。桓帝又修華蓋之飾。將微義未譯
而但神明之耶。詳其清心釋累之訓。空有兼遣之宗。
道書之流也。且好仁惡殺蠲敝崇善。所以賢達君子
多愛其法焉。然好大不經。奇譎無已。雖鄒衍談天之
辯。莊周蝸角之論。尚未足以槩其萬一。又精靈起滅
因報相尋。若曉而昧者。故通人多惑焉。蓋導俗無方
適物異會。取諸同歸措夫疑說。則大道通矣。曄字𥳀
宗。生晉末。仕於宋。凡史籍議論釋氏自曄而始。
袁宏漢紀曰。永平十一年浮屠者佛也。西域天竺有
佛道焉。佛者漢言覺。將覺悟群生也。其教以修善慈
心為主。不殺生。專務清淨。其精者號為沙門。漢言息
心。蓋息意去欲而歸於無為也。又以為人死精神不
滅隨復受形。生時所行善惡皆有報應。故所貴行善
修道。以鍊精神不已。以至無為而得為佛也。佛身長
一丈六尺。黃金色。項中佩日月光。變化無方。無所不
入。故能化通萬物而大濟群生。初明帝夢見金人長
大。項有日月光。以問群臣。或曰。西方有神。其名曰佛。
其形長大。因遣使天竺。問其道術。圖其形像而還。有
經數千萬卷。以虗無為宗。包羅精麤無所不統。善為
宏闊遠大之言。所求在一體之內。所明在視聽之外。
世俗之人或以為虗誕。然歸於玄微深遠。難得而測。
故王公大人觀死生報應之際。莫不矍然而自失焉。
本朝東坡居士曰。此殆中國始知有佛時語也。雖淺
近。大略具足矣。野人得鹿正爾煑食之耳。其後賣與
市人。遂入公庖中饌之百方。然鹿之所以美。未有絲
毫加於煑食時也（袁宏漢紀論佛世。𤘰見全篇。東坡大全集所載袁宏論佛說。乃唐章
懷太子注漢書楚王英傳所引用。漢紀者當以此全篇為正云）。
隆興佛教編年通論卷第一

<sarticle>隆興佛教編年通論卷第二</sarticle>
<pb n="131"/>

隆興府石室沙門　祖琇　撰
<other>曹魏</other>
黃初元年。文帝受漢禪于繁昌。後都洛邑。至元帝咸
凞元年。五主凡四十五年。西域沙門六人。所出經律
羯磨共十三部凡二十五卷。
論曰。自漢以來天下一統。建安之後鼎峙始分。袁
曹競逐於中原。劉孫分鹿於江峽。五嶽塵擁。九牧
雲屯。或二祀而啟帝圖。或三分而陳覇業。故使魏
祖挾天子而令諸侯。劉宗馮劒閣而規壅輦。孫氏
英略高杭長江。橫武爪牙臥龍威力。別據一域吞
噬為心。各跨疆場[牙-(必-心)+?]嚴關塞。廣延俊乂以佐股肱。
厚禮賢能賓為國寶。良匠妙法復此徂來。僧會適
吳。舍利耀靈於江左。迦羅游魏。禁律剏啟於洛都。
歸戒自此大行。圖塔由斯特立。譯人隨俗仍彼方
言。出經逐時便題名目。故有吳品蜀普耀焉。重疊
再飜由此而始。派流失譯良在於茲。且三國峙居。
夫何西蜀一都獨無於代錄。今大吳次紀而以魏
朝道俗具列于左方云。
嘉平二年。天竺國沙門曇柯羅至洛陽。譯僧祇戒本。
法流濫觴。比丘特剪髮而已。未有律儀。凡齋事法如
祠祀狀。柯羅始出戒本。而以戒心為日月。又請梵僧
曇無德等立羯磨法。繇是疏決其源。法道遂行焉。凡
中夏戒法自是而始。
是歲天竺沙門康僧鎧至洛邑白馬寺。譯經二部。時
西域沙門曇無德者。此云法藏。藏師地梨茶。即阿瑜
闍第九世弟子也。藏承其後。妙善律宗。賷四分律至
洛陽。及正元中安息國沙門曇諦至。亦善律學。遂於
白馬寺眾請同出戒經一卷。
甘露元年。西域沙門帛延至洛邑。譯經六部九卷。是
歲外國沙門支疆梁婁。此云無畏。於交州譯法華三
昧經一部六卷。
陳思王曹植者。字子建。武帝中子。十歲誦詩書十餘
萬言。善屬文。太祖見而異之曰。汝倩人耶。植曰。言出
成論。下筆成章。顧面試。奈何倩人乎。及長。於世間藝
術無不精練。邯鄲淳見而駭嘆。稱為天人。植每讀佛
經。留連嗟玩。以為至道之宗極。轉讀七聲升降曲折
之響。世皆諷而則之。淤魚山聞有聲特異清颺哀婉。
因倣其聲為梵囋。今法事中有魚山梵即其遺奏也。
始魏武欲立為嗣。植荒酒自穢以故得免。文帝頗嫉
其才。抑而不用。甞求自試。帝不允。既而十一年中三
[彳*(止/少)]其藩。植滋不得志而薨。年三十一初。植登魚山臨
東阿喟然有終焉志。遂營墓。遺誡其子令薄葬。植在
日不甚信黃老。著辨道論見意。今載藏中弘明集。
<other>孫吳</other>
吳主孫權。字仲謀。吳郡富春人。其家東塚上數有神
光雲氣。及權生。眼有異光。方頥大口。其父堅奇之曰。
王覇之器也。孫䇿既卒。及魏文受禪。二年權稱吳王。
建元黃武。至魏明帝太和三年遂即皇帝位。初都武
昌。次遷秣陵。又遷建鄴。凡四主五十九年。國入于晉。
道俗四人。譯經總一四百十八部一百九十卷云。
沙門維祇難。此云障礙。天竺國人。同沙門竺律炎至
武昌郡譯經二部。及祇難卒。律炎復於揚都譯經三
部三卷。時優婆塞支謙者。字恭明。月支國人。初游洛
邑。受業於支亮。亮字紀明。受業於支讖。世稱天下愽
知不出三支。謙愽覽經籍。為人細長黑瘦。眼多白而
睛黃。時語曰。支郎眼中黃。形雖細。是智囊。及避地歸
吳。吳主見而悅之。吳拜為愽士。譯經一百二十九部
一百五十二卷。
赤烏四年。康居國三藏康僧會至金陵。營立茅茨設
像行道。國人初見沙門而驚異之。有司以聞吳主孫
權曰。是漢明帝所夢佛神之遺風耶。詔至問狀。會進
曰。如來大師化已千年。然靈骨舍利神應無方。昔阿
<pb n="132"/>
育王奉之為八萬四千塔。此其遺化也。權以為誇己
曰。舍利可得。當為塔之。苟其無驗。國有常刑。會請期
七日。謂其屬曰。大法廢興在此一舉。當加意洗心潔
齋懇求。至期無驗。乃展二七。又無應。權曰趣烹之。會
默念。佛名真慈夫豈違我哉。更請展期以死祈之。又
七日。眾懼無人色。五鼓矣。聞鎗然有聲。起視缾中五
色錯發。大呼曰。果吾願矣。黎明進之。權輿公卿聚觀
歎曰。希世之瑞也。會又言。舍利威神。一切世間無能
壞者。權使力士槌之。砧碎而光明自若。於是建塔佛
陀里。又為寺額曰建初。奉會居焉。
闞澤。字德潤。會稽山陰人也。家世為農。澤好學。居貧
無資。常為人傭書自給。所寫既畢即能誦。由是博覽
群籍。虞翻見而稱之曰。闞生矯傑。仲舒子雲流也。仕
吳。官太子太傅。僧會入吳。吳主因問澤曰。漢明何年
佛教入中國。何緣不及東方。澤曰。永平十一年佛法
初至。計今赤烏四年則一百七十年矣。永平十四年
五嶽道士褚善信等乞與西僧角法。於是善信負妄
而死。其徒以尸歸葬南嶽。凡中國人例不許出家。無
人流布。加之罹亂歲深方至本國。吳主曰。孔子制述
典訓教化來葉。老莊修身自玩放蕩山林歸心澹泊。
何事佛為。澤曰。孔老二教法天制用不敢違天。佛教
諸天奉行不敢違佛。以此言之優劣可見（出宗炳明佛論）。
甘露元年。吳主孫皓始即位。徧毀神祠波及梵宇。臣
僚諫先帝感瑞剏寺不可毀也。乃遣臣張昱往告康
僧會。會挫其辭理辯鋒出。昱不能屈。歸以會才高聞。
皓召至問曰。佛言善惡報應可得聞乎。會曰。明主以
孝慈治天下則赤烏翔而老人見。以仁德育萬物則
醴泉洌而嘉禾茁。善既有應惡亦如之。故為惡於隱。
鬼得而誅之。為惡於顯。人得而誅之。易稱積善餘慶。
詩美求福不回。雖儒典之格言。即佛教之明訓。皓曰。
然則周孔既明。安用佛教。會曰。周孔不欲深言。故略
示其跡。佛教不止淺言。故詳示其要。皆為善也。聖人
唯恐善之不多。陛下以為嫌。何也。皓無以酬之。遂罷。
他日宿衛。治圃得金像。皓使置穢處蒙不潔以為笑
樂。俄得腫疾。晝夜呻吟。占者曰。坐犯神祠。禱諸廟不
効。宮人有奉佛者曰。乃不請福於佛耶。皓仰覩曰佛
神若是怪乎。曰佛之威靈視神如天淵。皓乃悟曰吾
以慢像致此耳。趣迎像龕而供事之。乃請會說法悔
罪。會為開示玄要。并取本業百二十願分二百五十
事。使皓行住坐臥增益善意。及授之五戒。少頃疾愈。
由是奉會為師。崇飾寺塔。
<other>西晉</other>
太始元年。武帝受魏禪。建都洛邑及長安為東西京。
帝姓司馬氏。諱炎。河內人。魏相國晉王昭之太子也。
登位十有五年而滅吳。奄有寰海。及崩。子惠帝立。未
幾天下大亂。至元帝立于建康。遂為東晉。凡西晉四
主五十有二年。華戎道俗譯經律等七百餘卷。
論曰。吳黃武初陸績有言曰。從今更六十年。天下
車同軌書同文。及泰康改元而吳平天下一統。果
如績言。自是纔二十載。至永寧之初。正道虧頹群
雄嶽峙。趙王剏基叛逆。篡主於朝。張軌繼請外遷。
擅據涼土。內外糜沸仍漸亂階。劉淵所以平陽。李
雄因茲并絡。懷帝蒙塵外郡。愍后播越長安。既道
藉時興而兩都版蕩。法由人顯屬二主恓惶。萬姓
崩離歸信靡託。百官失守釋種無依。時有沙門竺
法護及釋法炬等。忘身利物志在宏宣。匪憚苦辛
闡法為務。護於晉世譯經最多。且晉雖不文。文才
實著。翻傳妙典曰有賞音。所以禮樂衣冠晉朝始
備。信源道種相資而興焉。
太始元年。月支國沙門曇摩羅察。晉言法護。至洛陽
護學。究三十六國道術兼通其語。及自天竺大賷梵
本婆羅門經達于玉門。因居燉煌。世號燉煌菩薩。後
游洛邑及之江左。永嘉中隨處譯經未甞暫停。時優
<pb n="133"/>
婆塞聶承遠執筆助飜垂四百卷。及承遠卒。其子道
真者。詢稟咨承法護筆授外。道真自譯經六十餘卷。
時晉沙門釋法炬．法立．支敏度及優婆塞衛仕度等
譯出眾經外。炬與立等每相參合廣略異同。編次部
類。凡一百四十餘卷。復有沙門畺良婁至．安法欽．竺
叔蘭．白法祖．支法度等。各出眾經。所以西晉已來宣
譯漸盛。
太康四年。天竺沙門耆域至洛陽。指沙門竺法淵曰。
此菩薩從羊中來。指竺法興曰此菩薩從天中來。又
曰比丘衣服華麗。大違戒律。非佛意也。望見帝都宮
室曰。大略似忉利天宮。然人天殊分。疲民之力繕刻
如此。不亦侈乎。未幾而洛陽亂。域辭歸天竺。數百人
遮道請中食乃行。域許之。明日百餘家。域分身同時
赴之。家喜其來。及發跡洛南。域徐行而追者不及。即
以杖[書-曰+(且-二+人)]地曰。于此訣矣。是日有出長安者。見域在寺
中。有賈胡濕登者。其夕會域宿于流沙。盖一昔萬里。
沙門神迹于此為顯云。
永嘉五年。天竺佛圖澄至洛陽。自言百餘歲。常服氣
自養。能積日不食。善誦呪役使鬼神。腹旁有孔以綿
塞之。夜讀書則拔綿出光照室。又每臨溪。從孔中出
腸胃洗濯。還納腹中。能聽鈴音。言吉凶莫不奇驗。會
洛陽[冠-寸+ㄆ]亂。潛伏草野以觀變。時石勒屯葛陂。多殘殺。
澄杖錫謁勒。勒命試以道術。澄取滿鉢水呪之。俄青
蓮華生鉢中。光色耀目。勒繇此神敬延之軍中。未幾
劉曜求戰以決雌雄。左右以為未可。勒以訪澄。澄曰
相輪鈴音云。秀支替戾岡。僕谷劬禿當。此羯語也。秀
支軍也。替戾岡出也。僕谷劉曜胡位也。劬禿當捉也。
言軍出捉得劉曜。又令童子潔齋三日。取麻油合燕
脂躬自塗於掌中。舉手示童子粲然有耀。童子驚曰。
有軍馬一人白晳以朱絲縛肘。澄曰此即曜也。勒遂
出戰。果生擒劉曜。勒稱趙王行皇帝事。敬澄彌篤。每
舉事必咨而後行。勒殂。弟季龍襲其位。徙都鄴城。尤
傾心事澄。下令衣以綾錦。乘雕輦朝會引見。常侍御
史悉助舉輿升殿太子。諸公扶翼而前。生者唱大和
尚。坐者皆起。勑司空李農朝夕問候。時支道林聞之
曰。澄公其以季龍為鷗鳥耶。及晉軍侵淮泗。季龍怒
曰。吾奉佛供僧返更致宼。佛無神矣。澄入見曰。陛下
前身為商人。經罽賓寺設大會。會有六應真。吾其一
也。有聖者曰。此檀越報盡為鷄。乃主晉地。今陛下為
天子。豈非奉佛供僧而致耶。疆場侵噬有國之常。何
為怨謗三寶興毒念乎。季龍悔謝。因問曰。佛法不殺。
朕為天下掌生殺。恐違佛戒。澄曰。帝王事佛。在恭儉
慈忍顯贊法道。不為暴虐。不害無辜。民有為惡化之
不悛者。其可不罰乎。但殺不可濫。刑不可不恤耳。尚
書張離家富事佛。而所為不法。澄曰。事佛在清淨無
欲。君雖崇飾寺塔。而貪冐不已。無益也。及將去世詣
辭。季龍驚曰。大和尚遽棄我。國有難乎。澄曰。出生入
死道之常也。脩短分定無由增損。但道貴行全。德貴
不怠。苟德行無玷。雖死如生咸無焉。千歲尚何益哉。
然有可恨者。國家存心佛理。建寺度僧。當蒙祉福。而
布政猛虐。賞罰交濫。特違聖典。致國祚不延也。季龍
號慟嗚咽。澄安坐而逝。後有沙門自雍州來。見澄入
關以聞季龍。命發塚視之。唯塊石存焉。季龍大惡之
歎曰。石吾姓也。大和尚埋我而去。其能久乎。未幾石
氏果滅。澄度弟子數千萬人。凡居其所。國人無敢向
之涕唾。每相誡曰。莫起惡心。大和尚知汝。其道化感
物如此。自大教東來至澄而盛。
論曰。禪師璉曰。妙道之意。聖人甞寓之於易。由生
民已來淳樸未散。則三皇之教簡而素。春也。及情
竇日鑿。則五帝之教詳而文。夏也。時與世異。情隨
日遷。故三王之教密而嚴。秋也。至周衰先王之法。
壞禮義亡。迨為秦漢則無所不至。而天下至有不
忍願聞者。於是我佛世尊入東土。示以性命之理。
<pb n="134"/>
教以慈悲之行。冬也。旨哉斯言。觀澄公區區西來。
當石勒季龍磣暴[旭-日+虎]噬之際。而能憫物垂範。示以
玄言德祥。導以慈悲之行。卒使二暴革心。道化融
洽。嗚呼。天有四時循環以生成萬物。而聖人之教
迭相扶持以化成天下。厥有以哉。
<other>東晉</other>
敘曰。經云。三界無常。有為非久。晉氏之基魏室遠系。
及誅曹爽而絕其宗。設帝䇿而陳其續。金承土運曆
數在躬。平蜀而降大昊。昇平而布寬政。文既[ㄠ-ㄙ+?]備。武
亦戢戈。百六奄臻。王官失守天下大亂。莫匪斯焉。于
時道俗崩離。朝不謀夕。寄政江表。法隨代興。沙門信
士於是攸集。故就紀之。別號東晉。元帝者。宣皇曾孫。
恭王覲之子也。諱睿。字景文。初生之辰。內有神光一
室盡明。白毫生于日角之左。累官都督楊州諸軍事
左丞相。懷愍敗後百官分離。或走江南或為俘戮。長
安失據帝幽平陽。江東于時忽有五日並出。都下勸
睿宜稱晉王。統攝萬機以臨億兆。愍帝崩後遂即居
尊。立元建武。因都建鄴。避愍帝諱。改名建康。先是泰
康二年吳舊將管恭作亂。太史伍振筮曰。恭即滅矣。
然更三十八年。楊州當有天子。至是果如其言。又秦
始皇時望氣者云。吳金陵山。五百年後當出天子。始
皇忌之。因發兵鑿金陵山斷。改稱秣陵。冀絕其王。凡
自政至睿五百二十六年。有晉金行奄君四海。又時
謠曰。五馬浮渡江。一馬化為龍。永嘉喪亂。宗室中唯
瑯瑘．西陽．汝南．南頓．彭城五王獲濟江表。而睿首基
為帝。將知受命上感天靈。欲跨輿圖下資地勢。地負
其勢。始皇鑿之而弗亡。天降其靈。劉曜殲之而莫盡。
爰自建武至于元熙。凡十二主一百四年。華戎道俗
譯經律論垂六百卷。而弘法之務至是特盛焉。
永昌元年。天竺沙門吉友抵建康。丞相王導見之曰
我輩人也。太尉庾亮．光祿周顗．廷尉栢𢑱一時名公
皆造門結友。聲名著搢紳間。甞對王導解帶盤礡。尚
書＆CB18672;望之適至。友正容肅然。有問其故。對曰。王公風
道期人。卞令軌度格物。吾正當以此應之耳。桓𢑱欲
為友作目。久之未得。友曰尸黎密可謂卓朗。𢑱絕嘆
以為盡品目之極。大將軍處仲聞友為諸公器重。心
未然。及見不覺手足增敬。周顗為僕射。領選將入局
過。友嘆曰。為朝廷選賢得如君。真令人無愧耳。及顗
歿。友慰其孤。對靈作梵唄。清響淩雲。又呪語千餘言
而去。王導甞戲之曰。外國有君一人而已。友笑曰。使
我如諸君。今日豈得在此。時以為名言。譯孔⿱少隹經。梵
名尸黎密。蓋讓王位出家。如吳泰伯然。
咸康六年。成帝幼冲。庾氷以元舅輔政。奏沙門應盡
禮王者。尚書令何充等議不應致拜。下禮官詳議。愽
士議與充合。而門下承水風旨為駁尚書令充。僕射
褚翌．諸葛[懨-猒+火]。尚書馮懷．戴廣等奏曰。
世祖武皇帝以盛明革命。肅祖明皇帝聰聖玄覽。豈
于時沙門不易屈膝。頋以不變其修善之法。所以通
天下之志也。臣等謂宜遵承先帝故事。於義為長。水
固謂應盡敬下。制曰。夫萬方殊俗。神道難辨。有自來
矣。達觀旁通誠當無怪。況跪拜之禮何必尚然。當復
原先王所以尚之之意。豈直好此屈折而坐遘盤辟
哉。固不然矣。因父子之敬。建君臣之序。制法度。崇禮
袟。豈徒然哉。良有以也。既其有以。將何以易之。然則
名禮之設其無情乎。且今果有佛耶無佛耶。有則其
道固弘。無則義將安取。縱其信然。將是方外之事。方
外之事豈方內所體。而當矯形體。違常度。易禮典。棄
名教。是吾所甚疑也。名教有由來。百代所不廢昧旦。
丕顯後世。猶殆殆之為弊。其故難尋。而今當遠慕芒
昧依稀未分。棄禮於一朝。廢教於當世。使夫凡流慠
逸憲度。又是吾所甚疑也。縱其信然。縱其有之。吾將
通之於神明。得之於[(曷-曰)/月]懷耳。軌憲宏模固不可廢之
於正朝。凡此等類皆晉民也。論其才智又常人也。而
<pb n="135"/>
當因所說之難辨。假服飾以凌度。抗殊俗之慠體。直
形骸於萬乘。又是吾所弗取也。諸君並國器也。悟言
則當測幽微。論治則當重國典。苟其不然。吾將何述
焉。充等重杭表曰。臣等暗短。不足以讚揚聖旨。宣暢
大義。伏省明詔震懼屏營輙共尋詳。有佛無佛固非
臣等所能定然。攷其遺文。鑽其旨要。五戒之禁實助
王化。賤昭昭之名行。貴冥冥之潛操。行德在於忘身。
抱一心之精妙。且興自漢世迄至于今。雖法有隆衰
而弊無妖妄。神道經久未有其比也。夫議有損也。況
必有益巨之。愚誠實願塵露之微增潤岱嶽。區區之
呪上裨皇極。今一令其拜。遂壞其法。脩善之俗廢於
聖世。習俗生常必致怨懼。隱之臣心竊所未安。臣雖
愚蔽。詎敢以偏見疑悞聖聽。直謂世經三代。人更明
聖。今不為之制無虧王度。而幽冥之格可無壅滯。是
以復陳愚誠乞垂省察。水猶以為不可。復下制曰。
省所陳具情旨幽昧之事。誠非寓言所盡。然較略其
大。人神常度粗復有分例耳。大率百王制法雖文質
隨時。然未有以殊俗參治[懨-猒+火]誕雜化者也。豈曩聖之
不達來聖之宏通哉。且五戒之小善。粗擬似人倫而
更與世主略其禮敬耶。禮重矣。敬大矣。為治之綱盡
於此矣。萬乘之君非好尊也。區域之民非好卑也。而
尊卑不陳王教則亂。斯曩聖所以憲章體國宜而不
惑也。通才愽採往往備其事。脩之家可以。脩之國及
朝則不可。斯豈不遠耶。省所陳果亦未能了有之與
無矣。縱其了猶謂不可以參治。而況都無而當以兩
行耶。充等三上章執奏曰。臣等雖誠愚蔽不通遠旨。
至乾乾夙夜思循王度。寧苟執偏管而亂大倫。直以
漢魏逮晉不聞異議。尊卑憲度無或暫虧也。今沙門
之守戒專專然。及為其禮一而已矣。至於守戒之篤。
亡身不恡。曷敢以形骸而慢禮敬哉。每見燒香祝願
必先國家。欲福裕之備情無極已。奉上崇順出於自
然。禮儀之簡蓋是專一守法。是以先聖御世因而弗
革也。然天網[懨-猒+火][懨-猒+火]疎而不失。臣等慺慺（音婁）以為不令
致拜。於法無虧。因其所利而惠之。使賢愚莫敢不用
情。則上有天覆地載之施。下有守一修善之人。謹復
陳其愚淺。願蒙省察。水議遂寢。
何充。字次道。盧江潛人。魏光祿大夫晏之孫。少以文
義見稱。初為王敦椽。敦兄含守盧江貪污。敦甞於坐
稱之曰。家兄在郡定佳。盧江士人稱之。充正色曰。充
即彼郡人。所聞異此。敦默然然。客皆為不安。充晏然
自若。丞相庾亮甞薦之於明帝曰。何充器局方槩。有
萬夫之望。若能總錄朝端為老臣副。及充拜尚書令。
推能用功。不私樹恩。世甚重之。初阮裕甞戲之曰。卿
志大宇宙。勇邁前古。充審其故。裕曰。我圖數千戶郡
尚未能得。卿圖作佛不亦大乎。卒年五十有五。其後
門世事佛甚精。厥孫尚之及點胤等。並建大義闡明
佛法云。
興寧二年。哀帝詔法師竺潛講般若于禁中。甞著履
至。殿中人聚觀。歎道德高風。初不省有市朝。時簡文
輔政。沛國劉惔（徒鑒切）甞遇潛於簡文座中。嘲曰道人
亦遊朱門乎。對曰。君自見朱門。貧道以為蓬戶。及辭
還剡山。支遁寓書求買洲小嶺歸隱。潛答曰。欲來當
給。未聞巢由買山而隱也。寧康二年卒。武帝下詔曰。
法深理悟虗遠。風鑑清高。棄宰輔之榮。襲染衣之素。
山居世外。篤懃匪懈。方賴宣道以濟蒼生。奄從遷謝。
用痛于懷。其賜緡錢十萬助建瑩塔。潛字法深。凡中
國勑葬沙門。自潛而始。
法師支遁。字道林。與謝太傅安．王右軍羲之厚善。安
守吳興。以書抵遁。略曰。思君日積。比辰尤甚。知欲還
剡自治。為之愴然。人生如寄耳。自項風流得意事。殆
磨滅都盡。唯終日戚戚遲。君一來以晤言消遣之。一
日千載也。及竺潛辭闕。有詔遁繼講法於禁中。一時
名士殷浩．郗超．孫綽．桓彥表．王敬仁．何充．王坦之．袁
<pb n="136"/>
彥伯並與結方外交。天下想見其標致者。劉系謁于
白馬寺談莊周。以適性為逍遙。遁曰。不然。桀跖以殘
虐為性。豈亦逍遙乎。於是注逍遙篇。學者宗之。王濛
甞極精思。作數百語詣。遁曰。與君別久。而君了不長。
何也。濛慚汗曰絳鉢之王何也。郗超甞問謝太傅曰。
遁談何如嵆中散。太傅曰嵆努力裁得半耳。又曰何
如殷浩。太傅曰亹亹論辨恐當杭衡超拔淵源。殷有
慚德。超後與親舊書曰。林公神理所通。玄[托-七+友]獨悟。數
百年來紹隆大法。令真理不絕。一人而已。太和二年
廢帝海西公在位。遁抗表辭還山。有詔資給敦。遣諸
公祖餞于征虜亭。蔡子叔者先至。近道林坐。適起而
謝萬亟趨其處。子叔還合褥。舉萬投諸地。萬曰幾損
我面。子叔曰吾初不為卿面計。其為當時所慕如此。
晚居山陰講維摩。許詢為都講。遁通一義。眾意詢不
能難。及詢設難。又意遁不能通。而賓主之難相尋無
窮。聽者多言自得遁旨。詰之輙失。著即色游玄聖．不
辨知等論。有遺其馬者。畜之曰。吾愛其駿耳。有遺其
[鴳-女+隹]者。縱之曰冲天之物豈耳目玩哉。君子多其達。及
卒。戴逵過其塔歎曰。德音未遠而拱木已繁計。神理
綿綿不與氣運俱盡也。
郄超。字嘉賓。少有曠世之度。談論義理精微。標志慕
佛加好行檀。大將軍桓溫辟為參軍。時王珣同府。珣
為主薄。超美髯。珣身短小。府中語曰。髯參軍。短主簿。
能令公喜。能令公怒。謝安．王坦之詣溫府。溫先令超
臥帳中聽其論事。俄風動帳開。安笑曰。郄生可謂入
幕之賓。超喜隱遁。聞拂衣者必為起屋具器用遺之。
支道林每謂其造微之功足參正始。甚重之。又與汰
法師厚善。甞約先歿者凡幽冥報應當以相報。俄而
汰卒。一夕見夢曰。向與君約報應之事。今皆不虗。願
君無忘修德以昇濟神明。超繇是循道彌篤。因著五
戒文。其略曰。不殺則長壽。不盜則常泰。不婬則清淨。
不欺則人常敬信。不醉則神理明治。已行五戒。便修
歲月齋戒。歲三齋者。正月五月九月。每月一至十五
日。月六齋者。初八．十四．十五．二十三．二十九．三十。凡
齋日不得甞魚肉。不御妻妾。迎中而食。既中之後甘
香美味一不得甞。洗心念道歸命三寶。悔過自責行
四等心。遠離房室不著六欲。不得鞭撻罵詈。乘牛駕
馬帶持兵仗。婦人則兼去脂粉華鈿之飾。端心正意
務存柔順。齋者普為先亡見在知識親屬并及一切
眾生。當因此至誠[牙-(必-心)+?]相感發已則免罪苦。是以忠孝
之士務加勉勵。良以拯濟之功非在己故也。
隆興佛教編年通論卷第二

<sarticle>隆興佛教編年通論卷第三</sarticle>

隆興府石室沙門　祖琇　撰
東晉
寧康元年。法師道安於襄陽檀溪寺建浮圖鑄銅像。
能起自行至方山而止。光明燭天傾都瞻拜歡呼動
山谷。秦主符堅送外國金飾倚像金縷結珠彌勒等。
安每講。設以作證。一夕像光照室。視之頂有舍利焉。
習鑿齒。襄陽高士。先以書通好。乃詣安。自稱曰四海
習鑿齒。安曰彌天釋道安。相得歡甚。即以書抵謝東
山。稱安蓋非常勝士。恨公不一見耳。孝武帝聞安名。
詔曰。法師以道德照臨天人。使大法流行。為蒼生依
賴。宜日食王公祿。所司以時資給。安固辭不受。未幾
符堅攻陷襄陽。得安而喜。謂左右曰。吾以十萬師取
襄陽。得一人半耳。左右問為誰。曰。安公一人。習鑿齒
半人也。安入關。沙門萬數皆隨師姓而名。安曰。師莫
如佛世尊也。應沙門宜以釋為氏。及增一阿含經至。
乃云四河入海無復異名四。姓出家同稱釋氏。遂與
經符合焉。世益重之。又藍田得古鼎。容二十有七斛。
復有篆文。朝無識之者。有以問安。安曰。魯襄公所鑄
<pb n="137"/>
也。繇是符堅勑三舘學士有所疑皆師於安。國人語
曰學不師安義不禁難。時符氏東極滄海。西併龜茲。
南包襄陽。北盡沙漠。唯建康未服。堅雅意欲取而有
之。群臣諫不從。太尉符融者叩頭請安為蒼生一言。
安諾。及堅出東苑。命安升輦同載。僕射權翼進曰。臣
聞天子法駕。侍中陪乘。道安毀形寧可參廁。堅怒曰。
安公道德可尊。朕以天下易。輿輦之榮未稱其德。即
詔翼扶安登輦。於是翼跪而掖之。堅頋謂安曰。朕將
與公南游吳越。整六師以巡狩。登會稽以觀滄海。不
亦樂乎。對曰。陛下應天御世富有八州。居中而制四
海。宜棲神無為。與堯舜比隆。今欲以百萬之師求厥
田下下之土。東南地區勢卑氣厲。昔舜禹游而不返。
始皇適而不歸。以貧道觀之。未見其可乎。陽公懿戚
石越重臣皆憂國至深。其論可聽。堅曰。非區域不廣
也。朕欲簡天心。明大運所在耳。順時巡狩且有格言。
儻如高論則帝王無省方之文乎。安曰。必欲往。宜駐
蹕洛陽。枕戈畜銳傳檄江南。如其不服伐之未晚。堅
不納。太元七年堅自將步騎百萬次壽春。為晉徐州
刺史謝玄所敗。單騎遁還。安每疏經義必求聖證。一
日感厖眉尊者降。安出所製似之。尊者欽歎以為盡
契佛心。仍許以密助弘通。安識其為賓頭盧也。因設
日供祀之。今供賓頭自安而始。門弟子通其業者數
十人。知名于世有法遇者。傳教長沙。門徒數百。有私
飲者。遇縱而不舉。安廉知之。即封荊以寄。遇抱荊而
泣曰。董眾無狀而遠遺師憂。於是俯伏躬受其譴。太
元十四年正月晦日。安命其徒具浴。忽見異僧出入
隙中。安以生處問之。僧指西北。即雲開見樓閣如幻
出。曰彼兜率天也。是夕有數百小兒皆就浴而去。識
者以為應真之侶也。二月八日跏趺而逝。安皃侻（他活
切。博雅曰可也。二曰輕也）而姿黑。愽學善詞章。諺曰漆道人驚四
隣。左臂有肉方寸許。隆起如印。時號印手菩薩。著僧
尼軌範及法門清式二十四條。世遵行之。
論曰。法源濫觴之初由佛圖澄而得安。由安而得
遠公。是三大士化儀軌則或無以異。至於出處操
尚若相戾者何哉。大抵晉室渡江自明帝之後。當
代時君雖無可稱者。然而朝廷紀綱法度未始或
虧。當是之際故遠公得以遂其高。天子臨潯陽而
詔不出山。若澄安二公失身偏覇之朝。萬一不區
區俯仰曲徇其情。彼季龍．符堅其肯容之高臥山
林而不為之屈耶。此古所謂易地皆然。三大士有
之矣。孟軻氏稱伯夷．伊尹．柳下惠皆曰聖人者。良
以其道通方而善趨時也。世謂澄安之操不逮遠
公。吾弗信矣。
孫綽。字興公。父楚。有重望。綽愽學美文辭。與高陽許
詢俱有高尚之志。初隱稽山放情山水。作遂初賦以
見志。支道林問綽曰君何如許。答曰。高情遠志。弟子
早已伏膺。然一詠一吟許將北面。甞作天台賦示友
人范榮期曰。卿試以擲地當作金聲。榮期曰恐此金
聲非中宮商。然每至佳句輙云應是我輩語。於吾道
多有論撰。具見弘明等集。年五十八卒。史臣稱綽有
匪躬之節。不徒文雅而已。
許詢。字玄度。高陽人。魏中領軍允曾孫也。澡心學佛。
甚為江左諸公卿仰慕。簡文帝高其風。每月白風恬
思清言妙理必造焉。至其亹亹。簡文不覺前席達旦
忘倦。帝謂親友曰。玄度才情故未易有。劉真長為時
譚宗而與結清言友。每謂人曰。吾不見玄度。幾為輕
薄令尹。又甞曰。清風明月何甞不思。玄度初隱永興
山。而四方諸侯饋送絡繹。有謂曰箕山似不爾。許曰
筐筥苞苴故輕於天下之寶。許徤而便登陟。時謂其
非徒有勝情亦有濟勝具。每謂自司馬相如．王褒．楊
雄諸賢。世尚賦頌體。則詩騷傍綜百家之言。及建安
而詩章大盛。逮西朝之末。潘陸之徒雖時有質文。而
宗歸不異也。正始中王何好老莊玄理之譚。世遂貴
<pb n="138"/>
焉。過江佛理尤盛。郭璞五言始會道家之意。言而韻
之。余及興公又加六世之辭。而詩騷之體盡矣（出閣本世
說）。
大元九年。法師慧遠以秦亂來師于晉。遠出鴈門賈
氏。少為儒生。愽極群書。尤䆳周易莊老。甞與弟慧持
造安法師席下。聞出世間法而悅之。歎曰。九流特粃
糠耳。遂出家。安門徒數千。遠居第一座。及關中擾亂。
安散其徒。皆諄諄規誨而遣之。遠別獨不與一言。遠
怪問。安曰若汝吾何言哉。遂自荊州將之羅浮。抵潯
陽見匡山愛之。廬於山陰。太守桓伊為剏精舍。一昔
風雷[托-七+友]樹鼓沙石。蕩平其基致木于上。時以為神運
焉。初太尉陶侃鎮廣州。有漁于海得文殊像送塞溪
寺。寺甞經火而像屋無恙。其後侃鎮武昌使人迎之。
十輩不能舉。既而叢力致之舟。舟輙沒。遂失其像。時
謠曰。侃唯劒雄。像以神標。可以誠致。難以力招。及遠
剏寺心祈之。於是像冷然自至。時晉室微。而天下奇
才多隱居不仕。若彭城劉遺民．豫章雷次宗．鴈門周
續之．新蔡畢頴之．南陽宗炳．張士民．季碩等從遠游。
并沙門千餘人結白蓮社。於無量壽像前建齋立誓
期生淨土。及聞羅什法師入關。遠望風敘敬遣書通
好。詞曰。去歲得姚右軍書。具承德聞。仁者曩日殊域
越自外境。于時音譯未交。聞風而悅。頃承懷寶來游
則一日九馳。徒情欣雅味而無由造盡寓。目望途增
其勞佇。夫旃檀移植則異物同薰。摩尼吐曜則眾珍
自積。且滿願不專美於絕代。龍樹豈獨善於前蹤。今
往比量衣裁。願登高座為著之。什答曰。既未言面。又
文詞殊隔。導心之路不通。得意之緣圮絕。傳譯來貺
粗述德風。比何如必備聞一途可以蔽百。經言末後
東方當有護法菩薩。勗哉仁者善弘其事。夫財有五
備福戒愽聞辨才深智。兼之者道隆。未具者凝滯。仁
者備之矣。所以寄言通好。因譯傳心豈其能盡。粗酧
來意耳。損所致比量衣裁欲令登法座時著。當如來
意。但人不稱物以為媿耳。今往常所用鍮石雙口澡
鑵可以備法物數也。并遺偈一章曰。既已捨染樂。心
得善攝否。若得不馳散。深入實相否。畢竟空相中。其
心無所樂。若悅禪智慧。是法性無照。虗誑等無實。亦
非停心處。仁者所得法。幸願示其要。遠復答以偈曰。
本端竟何從。起滅有無際。一微涉動境。成此頹山勢。
惑想更相乘。觸理自生滯。因緣雖無主。開塗非一世。
時無悟宗匠。誰將握玄契。來問尚悠悠。相與期暮歲。
初中國未有涅槃常住之說。但云壽命長劫。遠曰。佛
是至極。至極則無變。無變之理豈有窮哉。乃著法性
論。略曰。至極以不變為性。得性以體極為宗。羅什見
論歎曰。遠未及見經。暗與理會。豈不妙哉。秦王姚興
致書餉遠龜茲細縷雜變像以伸[款-士+止]敬。安城侯姚嵩
獻珠像并釋論曰。大智論新記。龍猛所作。法師當冠
以敘文。以昭示萬世此[邱-丘+(看-目)]道人同所欽聞也。遠以大
論文廣。謙讓不諾。乃抄其要為二十卷而別敘之。桓
玄輔政。勸安帝沙汰僧尼。詔曰。沙門有能伸述經牒。
演說義理。律行修整。可宣寄大化者聽依所習。不者
悉令罷道。唯匡山道德所居。不在搜簡。遠以書抵玄。
陽縱而陰奪之。遂停其詔。遠甞稽考禪宗別傳之旨
源流所自。及祖師達磨之來遂皆符合云。陶淵明隱
居柴桑。從遠問道深相敬仰。謝靈運投名入社。遠拒
之不內。及宗炳著明佛論。顏延之析達性論。周顒駮
夷夏論。鄭道子著神不滅論。皆稟遠是正焉。至隆安
中桓玄重申庾氷之義。欲沙門盡敬王者。朝廷承風
旨多與玄合。因以問遠曰。此一代大事。不可使朝廷
失體也。得八座書。今以似君。君其件件詳論不敬之
意以釋其疑便當行之。遠答其書并著沙門不敬王
者論五篇。劇陳所以不拜之意。玄始意堅。及得遠論
即緩其事。未幾篡位。乃下書曰。佛法弘大所不能測。
推奉主之情欲興其敬。今事既在己。宜體謙冲。應諸
<pb n="139"/>
道人勿復致禮也。安帝避玄還次潯陽。詔遠見于行
在。輔國何無忌勸遠一出。遠固辭以疾。帝再詔問勞。
勑九江太守歲時送米資奉。卜居三十年。影不出山
迹不入俗。每送客以虎溪為限。弟慧持亦有高行。蓮
社眾數千。持居第一座。太尉王珣甞問豫章刺史范
寗。遠公與持孰愈。寗曰賢弟兄也。珣曰。但令如弟。所
未易有。況復賢耶。遠臨終。其徒進蜜漿者。遠懼違律。
令左右撿律。未終卷遂合掌西面而逝。年八十有三。
謝靈運製其[石*((白-日+田)/廾)]。有匡山集三十卷行于世。
本朝明教大師契嵩過遠影堂。列六事題之。其辭曰。
陸脩靜異教學者而送過虎溪。是不以人而棄言也。
陶淵明躭湎于酒而與之交。蓋簡小節而取其達也。
䟦陀高僧以顯異被擯而延且譽之。恙重有識而矯
嫉賢也。謝靈運以心雜不取而果沒于刑。蓋識其器
而慎其終也。盧循欲叛而執手求舊。蓋自信道也。桓
玄震威而抗對不屈。蓋有大節也。大凡古今人情。莫
不畏威而苟免。忘義而避疑。好名而昧實。黨勢而忍
孤。飾行而畏累。自是而非人。孰有道尊一代為賢者
師肯以片言而從其人乎。孰有夙稟勝德為行耽潔
肯交醉卿而高其達乎。孰有屈人師之尊禮斥逐之
客而伸其賢乎。孰有拒盛名之士不與於教而克全
終乎。孰有義不避禍敦睦故舊而信道乎。孰有臨將
帥之威在殺罰暴虐之際守道不撓而全其節乎。此
固遠公識量遠大獨出於古今矣。若其扶荷至教。廣
大聖道。垂裕於天人者。非蒙乃能盡之其聖歟賢耶。
偉乎大塊噫氣。六合清風。遠公之名聞也。四海秋色。
神山中聳。遠公之清高也。人龍僧鳳。長揖巢許。遠公
風軌也。白雲丹壑。玉樹瑤草。遠公棲處也。
論曰。去孔子百年而有孟軻。當孟軻時孔子之道
幾衰焉。軻於是力行而振起之。自大教東流凡三
百年而有遠公。當遠公時沙門䆮盛。然未有特立
獨行憲章懿範為天下宗師如遠公者。吾道由之
始振。蓋甞謂遠有大功於釋氏。猶孔門之孟子焉。
劉程之。字仲思。彭城人。少孤事母以孝聞。才藻自負。
不委氣于時俗。雖寒餓在己威福在前。其意湛如也。
司徒王謐．丞相桓玄．侍中謝混．太尉劉裕咸嘉其賢。
欲相推薦。程之力辭。乃之匡山託于遠公。遠曰。官祿
巍巍。何以之為。程之曰。君臣相疑。疣贅相虧。晉室無
磐石之固。物情有累卵之危。吾何為哉。遠然其說。大
相器厚。太尉裕亦以其志不可屈。與群公議遺民之
號旌焉。時雷次宗．周續之．畢頴之．張秀實．宗炳等同
依遠公。遠曰。諸君之來。豈宜忘淨土之遊乎。有心焉
當加勉勵。無宜後也。以程之最文。使誌其事。號蓮社
誓文。其辭曰。維歲在攝提格七月戊辰朔二十八日
乙未。法師釋慧遠真感幽興霜懷特發。乃延命同志
息心正信之士雷次宗．劉程之等百有二十三人。集
于盧山之陰般若臺精舍阿彌陀像前。率以香華敬
薦而誓。惟茲一會之眾。夫緣化之理既明。而三世之
傳顯矣。遷感之數既符。則善惡之報必矣。推交臂之
潛淪。悟無常之期切。審二報之相催。知險阻之難拔。
此其同志諸賢所以夕惕宵勤仰思攸濟者也。蓋神
者可以感涉而不可以迹求。必感之有物則幽路咫
尺。苟求之無方則渺茫河津。今幸以不謀而感。僉心
西境。叩篇開信亮情天發。乃機象通於寢夢。欣懽百
於子來。於是雲圖表暉景侔神造。功由理諧事非人
運。茲實天啟其誠冥運來萃者矣。可不克心克念重
精疊思以凝其慮哉。然景績參差功福不一。雖晨期
云同而夕歸攸隔。即我師友之眷良可悲矣。是以慨
然胥命整衿法堂。等施一心亭懷幽極。誓茲同人俱
游絕域。其有警世絕倫首登神界。則無獨善於雲嶠。
忘兼全於幽谷。先進後升勉思彚征之道。然後妙觀
大儀啟心真照。識以悟新形由化革。籍芙蕖於中流。
蔭瓊柯以詠言。飄靈衣於八極。汍香風以窮年。體忘
<pb n="140"/>
安而彌穆。心超樂以自怡。臨三途而緬謝。傲天宮而
長辭。紹眾靈而繼軌。指太息以為期。究茲道也豈不
弘哉。程之自於西林北㵎別立禪房。養志安貧。研精
玄理。精勤不倦。具持禁戒。宗張等咸歎仰之。日專坐
禪。始涉半歲即於定中見佛光照大地皆真金色。既
出定已愈益怡悅。居山十五年又於念佛中見彌陀
佛身紫金色。毫光散燭。垂手慰接以臨其室。程之慰
幸悲泣自陳曰。安得如來為我摩頂。覆我以衣耶。俄
而佛摩其頂。引伽梨以覆之。習日念佛又見身入七
寶池。池有蓮華皆青白相間。其水湛湛若無畔岸。中
有一人項有圓光[(曷-曰)/月]題卍字。指池謂程之曰。八功德
水。汝可飲之。遂掬飲之。甘美非常。及寤猶覺異香發
於毛孔。歎曰。此吾淨土之緣至矣。誰致六和之眾與
我證明。廬阜諸僧既而皆集。程之對像焚香再拜。祝
曰。我以釋迦遺教故知有無量壽佛。此香當先供養
釋迦如來。次乃供養阿彌陀佛。然後供養法華會中
佛菩薩眾。至於十方佛菩薩。願令一切有情俱生淨
土。乃與眾上人敘別。西向端坐斂手而逝。年五十九。
周續之．宗炳．雷次宗等。南史有傳。同修蓮社。世號十
八賢。唐白樂天廬山草堂記云。昔永遠宗雷輩十八
人。同入此山。老死不反。
太元初。符秦盛時德星屢現。太史奏。外國當有智人
入輔。及秦王攻襄陽得法師道安。喜以為應。安謙讓
不敢當。因勸秦主迎龜茲國法師鳩摩羅什。堅從之。
即遣驍騎將軍呂光以鐵騎七萬伐龜茲。謂曰。若獲
羅什。馳驛送歸。光軍至。什謂龜茲王白純曰。國運替
矣。有勍敵從日下來。宜供承之。勿抗其鋒。純不納。拒
之。大為光所破。遂獲羅什。光見什齒少。凡人戲之。妻
以龜茲王女。什苦辭以為不可。光飲以醇酒。同閉室
中。遂為所逼。及光還而符堅已敗。因僭王姑臧。父子
相繼。皆庸材不知道。什蘊深解。混居其國亡所宣化。
秦主姚萇者。西戎羗也。符堅之敗。萇為宿將。率其部
屬反叛。堅與之戰不利。遂為萇縊殺之于佛寺。萇襲
其位。都雍關。改長安為常安。在御八年。符堅領鬼兵
白日入宮刺中其陰。出血石餘而崩。子興即位。降帝
號而稱天王。未幾干戈寢息風化大行。嘉祥沓現。及
樹連理剏生於殿庭。咸謂智人入國之瑞。乃遣姚碩
德伐涼呂隆。迎羅什法師至。秦主深加禮遇。侍以國
師。大闡經論。震旦宣譯至符秦并什法師等。兩朝出
經律論三藏凡八百餘卷云。
隆安四年。姚秦天王於西內剏逍遙園。命法師羅什
宣譯眾經。皆所暗誦。秦主機政之暇。躬與什對譯。尋
覽舊經多所紕繆。什[釐-未+牙]正之。沙門僧叡．僧肇等八百
餘人傳受其旨。更出經論凡三百餘卷。沙門慧叡精
識遠到。隨什傳寫。每與叡言。西方辭體特重文制。其
宮商體韻以入管絃為善。凡覲王者必有贊德經偈。
皆其式也。什少時日誦三萬二千言。隨母出家。徧游
西域淹貫群籍。尤善大乘志存敷述。甞歎曰。吾著大
乘阿毗曇。非迦旃延比也。時無深識者。因悽然而止。
獨與秦王著實相論二卷。甞講經草堂寺。王及朝臣
沙門數千眾肅容觀聽。王謂曰。法師才明超悟。海內
無雙。可使法種不嗣哉。遂以宮女十輩逼令受之。什
亦曰。每講有二小兒登吾肩欲障也。自是不住僧房。
別立廨舍。諸僧有妨之者。什聚針盈鉢謂曰。若相効
能食此者。乃可畜室耳。舉已進針如常饍。諸僧愧止。
初在龜茲。隣國諸王會同每請什說法。必跪伏座前。
命什踐其肩而登座。甞與母謁大月支國北山尊者。
北山謂其母曰。善護此沙彌。年三十五毗尼無缺。度
人如優波鞠多。不爾正俊法師耳。杯度比丘在彭城
聞什入關。歎曰。吾與此子戲別三百年矣。相見杳然。
未期遲於來世耳。居秦才九年而疾。口出三番神呪。
令外國弟子誦之以自救。未及致力。轉覺危殆。於是
力疾集眾告別曰。因法相逢。殊未盡心。方復後世。惻
<pb n="141"/>
愴可言。自以闇短謬充傳譯。所出經論唯十誦律未
及刪繁。若義契佛心。焚身之日舌不焦壞。言訖而逝。
闍維日舌果若紅蓮色而不壞云。
論曰。漢光武生於南陽而南陽無賤士。羅什至關
中而奇才畢集。經稱聖賢出世皆有因中同行開
士隨從下生。以佐佑其化。信不誣矣。方魏晉已來。
大法草昧。西域沙門至者例以神迹顯化中國。雖
有奇傑間出。然多囿情外學。迨什公之來。然後大
法淵源始醇。學者得以盡心方等而蔑視老莊。葢
什公有力於法門。豈小補哉。特以夙障之累。致其
居關中才九載。所蘊十未行一而不克壽。秦王有
致什之功而弗能成其美。嗚呼。使什公峻德梵行
副其所蘊。獲永天年。以光大教之序。雖彌勒出世
尚何加焉。
法師道⿱⿰丰力石以奉律精苦為秦主所重。自什公入關。僧
尼以萬數。頗多愆濫。秦主患之。遂置僧正。下詔曰。大
法東遷於今為極。僧尼䆮多宜設綱領。宣授遠規以
濟頹緒。⿱⿰丰力石法師早有學誼。晚以德稱。可為國僧正。給
輿吏力資侍中秩。傳詔羊車各二人。又以僧遷．禪慧
為悅眾。以法欽．慧斌為僧錄。班秩有差。尋加親信仗
身白從各三十人。
時師子國有婆羅門號聰明。為異道之宗。聞什在關
中。䭾其書至。乞與僧辨論。關中沙門相視缺然。什謂
法師道融曰。子可以當之。融頋外道經書。未讀乃密
使人錄其書目。一覽即誦。剋日議論。秦主與公卿大
集。婆羅門以能愽觀為誇。融數其書并秦地經史三
倍之。什乘勝嘲曰。卿乃未聞大秦有愽學者乎。敢輕
遠來。於是婆羅門愧服。再拜融足下而去。
法師道恒。幼事後母以孝聞。母亡去為沙門。從什公
游。什愛其才。與道標齊名。秦主雅聞二人有經綸術
業。令尚書姚顯宣旨敦勉罷道輔政。恒標抗表陳情。
略曰。漢光武成嚴陵之節。魏文帝全管寧之高。陛下
天縱之聖。議論每欲遠輩堯舜。今乃冠巾兩道人。反
在光武魏文之下乎。復命什⿱⿰丰力石等勉諭之。必欲遂其
心。什⿱⿰丰力石等奉章敘其事。略曰。惟聖人能通天下之志。
恒標業已毀除鬚髮。著不正之衣。今使處簪紳之朝。
非其志也。且大秦龍興異才輩出。如恒標等未為卓
越。王又下書。於是舉眾懇乞乃得寢。恒歎曰。名進真
道之累。乃與標去。入琅邪山終世不出。
法師僧叡。幼有盛名。及從羅什受業。妙悟絕倫。秦王
甞問司徒姚嵩曰。叡公誰可比。嵩曰。未見歸宿。及朝
會公卿大集。叡風神朗徹。王指以謂嵩曰。四海僧望
也。叡講成實論。什公曰。此諍論中有七處破毗曇。子
能辨乎。叡舉以應問。皆當其意。什歎曰。子真精識。傳
譯有賞音。吾何恨焉。
法師僧肇。幼家貧為人傭書。遂博觀子史。尤善莊老。
蓋其粗也。年二十為沙門。名震三輔。什公在姑臧。肇
走依之。什與語。驚曰法中龍象也。及歸關中詳定經
論。四方學者輻湊而至。設難交攻。肇迎刃而解。皆出
意表。著般若無知論。什覽之曰。吾解不謝子。文當相
揖耳。傳其論至匡山。劉遺民以似遠公。公撫髀歎息。
以為未甞有也。復著物不遷等論。皆妙盡精微。秦主
尤重其筆札。勑傳布中外。肇卒年三十有二。當時惜
其早世云。
論曰。明白覺範曰。鳩摩羅什至關中而奇才畢集。
於是大法㪍興。觀其總領庶務有道⿱⿰丰力石。精義入神
有僧肇．道生。以智禦侮有道融。以辭飾經有僧叡。
至於機辯驚群如曇影。抗志不回如道標．道恒者。
尚多有焉。夫蚿折足而猶行。輔之者眾也。明白以
折足致譏於什。而歸功眾哲。豈知言矣。夫至如生
肇二師頓悟本性契佛心宗藻火大教。其書具在。
又奚止精義入神而已哉。
永興元年。天竺尊者弗多羅至秦。義學沙門數百人
<pb n="142"/>
從之。於中寺出十誦梵本。什公飜譯及半而弗多卒。
會沙門曇摩流支至。亦善毗尼。匡山遠公聞而喜。走
書關中勸流支出其律足成之。流支乃與什公續而
終焉。律儀大備自此而始。
天竺尊者佛陀耶舍至姑臧。聞什公受秦宮女。歎曰。
什如好綿。其可使入棘刺乎。什聞耶舍為己遠來。恐
相失而返。勸秦王迎之。使至。耶舍曰。明旨遠降。便當
驛馳。副檀越待士之勤。脫如見禮羅什。則貧道當在
北山北矣。使還。王欽佇不已。復遣使盡禮致之。耶舍
乃肯來。王郊迎。別剏精舍處之。供設如王者。耶舍一
無所受。時至分衛一食而已。善毗婆沙論而髭赤。時
號赤髭毗婆沙。後游匡山。為遠公所重。躬自負鐵於
紫霄峰頂鑄塔。以如來真身舍利藏其中。今存焉。

隆興佛教編年通論卷第三

<sarticle>隆興佛教編年通論卷第四</sarticle>

隆興府石室沙門　祖琇　撰
東晉
元興元年安帝在位。太尉桓元與八座書。重申何庾
議沙門不敬王者。以謂庾意在尊主而禮據未盡。何
出於偏信遂淪名體。夫佛之為化雖誕以茫浩。推乎
視聽之外。以敬為本。此出處不異。蓋所期者殊。非敬
恭宜廢也。老子同王侯於三大。原其所重。皆在於資
生通運。豈獨以聖人在位而比稱二儀哉。將以天地
之大德曰生。通生理物在乎王者。故尊其神器而禮
實惟隆。豈是虗相崇重義在君御而已。沙門之所以
生生資存。亦日用於理命。豈有受其德而遺其禮。沾
其惠而廢其敬哉。于時朝士名賢答者甚眾。雖言未
悟。時並[牙-(必-心)+?]有其美。徒咸盡所懷而理蘊于情。元於是
亟其書咨質于虎溪法師遠公。公慨然惜之曰。悲夫。
斯乃交喪之所由。千載之否運。懼大法之將淪惑。往
事之不忘。故著論五篇。究敘微意。庶後之君子崇敬
佛教者或詳覽焉。
沙門不敬王者論在家第一
原夫佛教所明。大要以出家為異。出家之人凡有四
科。其弘教通物則功侔帝王化兼治道。至於感俗悟
時亦無世不有。但所遇有行藏。故以廢興為隱顯耳。
其中可得論者。請略而言之。在家奉法則是順化之
民。情未變俗迹同方內。故有天屬之愛。奉主之禮。禮
敬有本。遂因之而成教。本其所因則功由在昔。是故
因親以教愛。使民知有自然之恩。因嚴以教敬。使民
知有自然之重。二者之來。實由冥應。應不在今。則宜
尋其本。故以罪對為刑罰。使懼而後謹。以天堂為爵
賞。使悅而後動。是皆即其影響之報而明於教。以因
順為通而不革其自然也。何者。夫厚身存生。以有封
為滯。累根深固存我未忘。方將以情慾為苑囿。聲色
為游觀。躭面世樂不能自強而特出。是故教之所撿
以此為涯。而不明其外耳。其外未明則大同於順化。
故不可受其德而遺其禮。沾其惠而廢其敬。是故悅
釋迦之風者。輙先奉親而敬君。變俗而投簪者。必待
命而順動。若君親有疑則退求其志以俟同悟。斯乃
佛教之所以重資生助王化於治道者也。論者立言
之旨貌有所同。故位夫內外之分以明在三之志。略
敘經意。宣寄所懷。
沙門不敬王者論出家第二
出家則是方外之賓。迹絕於物。其為教也。達患累緣
於有身。不存身以息患。知生生由於稟化。不順化以
求宗。求宗不由於順化。則不重運通之資。息患不由
於存身。則不貴厚生之益。此理之與形乖。道之與俗
反者也。若斯人者。自誓始於落簪。立志形乎變服。是
故凡在出家。皆遯世以求其志。變俗以達其道。變俗
<pb n="143"/>
則章服不得與世典同禮。遯世則宜高尚其迹。夫然
故能拯溺俗於沉流。[托-七+友]幽根於重劫。遠通三乘之津。
廣開天人之路。如令一夫全德。則道洽六親澤流天
下。雖不處王侯之位。亦已恊契皇極在宥生民矣。是
故內乖天屬之重而不違其孝。外闕奉主之恭而不
失其敬。從此而觀。故知超化表以尋宗則理深而義
篤。照太息以語仁則功末而惠淺。若然者。雖將面冥
山而旋步。猶或耻聞其風。豈況與夫順化之民尸祿
之賢同其孝敬者哉。
沙門不敬王者論求宗不順化第三
問曰。尋夫老氏之意。天地以得一為大。王侯以體順
為尊。得一故為萬化之本。體順故有運通之功。然則
明宗必存乎體極。體極必由於順化。是故先賢以為
美談。眾論所不能異。異夫眾論者則義無所取。而云
不順化何耶。答曰。凡在有方。同稟生於大化。雖群品
萬殊。精麤異實。統極而言唯有靈與無靈耳。有靈則
有情於化。無靈則無情於化。無情於化。化畢而生盡。
生不由情。故形朽而化滅。有情於化。感物而動。動必
以情。故其生不絕。其生不絕則其化彌廣而形彌積。
情彌滯而累彌深。其為患也焉可勝言哉。是故經稱
泥洹不變以化盡為宅。三界流動以罪苦為場。化盡
順因緣。永息流動。則受苦無窮。何以明其然。夫生以
形為桎梏。而生由化有。化以情感。則神滯其本而智
昏其照。介然有封則所存唯己。所涉唯動。於是靈轡
失御生塗日開。方隨貪愛於長流。豈一受而已哉。是
故反本求宗者不以生累其神。超落塵封者不以情
累其生。不以情累其生則生可滅。不以生累其神則
神可冥。冥神絕境故謂之泥洹。泥洹之名豈虗稱也
哉。請推而實之。天地雖以生生為大。而未能令生者
不死。王侯雖以存存為功。而未能令存者無患。是故
前論云。達患累緣於有身。不存身以息患。知生生由
於稟化。不順化以求宗。義存於此。義存於此。斯沙門
之所以抗禮萬乘高尚其事。不爵王侯而沾其惠者
也。
沙門不敬王者論體極不兼應第四
問曰。歷觀前史。上皇已來。在位居宗者未始異其原
本。本不可二。是故百代同典咸一其統。所謂唯天為
大惟堯則之。如此則非智有所不照。自無外可照。非
理有所不盡。自無理可盡。以此推視聽之外廓無所
寄。理無所寄則宗極可明。今諸沙門不悟文表之意。
而惑教表之文。其為謬也固已甚矣。若復顯然有驗。
此乃希世之聞。答曰。夫幽宗曠邈。神道精微。可以理
尋難以事詰。既涉乎教。則以因時為檢。雖應世之具
優劣萬差。至於曲成在用咸即民心而通其分。分至
則止其智之所不知而不關其外者也。若然則非體
極者之所不兼。兼之者不可並御耳。是以古之語大
道者。五變而刑名可舉。九變而賞罰可言。此但方內
之階差而猶不可頓說。況其外者乎。請復推而廣之
以遠其類。六合之外存而不論者。非不可論。論之或
乖。六合之內論而不辨者。非不可辨。辨之或疑。春秋
經世先王之志辨而不議者。非不可議。議之或亂。此
三者皆即其身耳目之所不至以為關鍵。而不關視
聽之外者也。因此而求聖人之意。則內外之道可合
而明矣。常以為道法之與名教。如來之與堯孔。發致
雖殊潛相影響。出處誠異終期則同。詳而辨之指歸可
見。理或有先合而後乖。有先乖而後合。先合而後乖
者。諸佛如來則其人也。先乖而後合者。歷代君王未
體極之主斯其流也。何以明之。經云。佛有自然神妙
之法。化物以權。廣隨所入。或為靈仙轉輪聖帝。或為
卿相國師道士。若此之倫在所變現。諸王君子莫知
為誰。此所謂先合而後乖者也。或有始剏大業而功
化未就。迹有參差故所受不同。或期功於身後。或顯
應於當年。聖王即之而成教者亦不可稱筭。雖抑引
<pb n="144"/>
無方必歸塗有會。此所謂先乖而後合者也。若令乖
而後合。則擬步通塗者必不自涯於一揆。若令先合
而後乖。則釋迦之與堯孔歸致不殊斷可知矣。是故
自乖而求其合。則知理會之必同。自合而求其乖。則
悟體極之多方。但見形者之所不兼。故惑眾塗而駭
其異耳。因茲而觀天地之道。功盡於運化。帝王之德。
理極於順通。若以對夫獨絕之教不變之宗。固不得
同年而語其優劣。亦以明矣。
沙門不敬王者論形盡神不滅第五
問曰。論旨以化盡為至極。故造極者必違化而求宗。
求宗不由於順化。是以引歷代君王使同之佛教。令
體極之主以權居統。此雅論之所託。自必於大通者
也。求之實當。理則不然。何者。夫稟氣極於一生。生盡
則消液而同無。神雖妙物。固是陰陽之所化耳。既化
而為生。又化而為死。既聚而為始。又散而為終。因此
而推。固知神形俱化原無異統。精麤一氣始終同宅。
宅全則氣聚而有靈。宅毀則氣散而照滅。散則反所
受於天本。滅則復歸於無物。反覆終窮皆自然之數
耳。孰為之哉。若令本異則異氣。數合合則同化爾。為
神之處形。猶火之在木。其生必存。其毀必滅。形離則
神散而罔寄。木朽則火寂而靡託。理之然矣。假使同
異之分昧而難明。有無之說必存乎聚散。聚散氣變
之總名。萬化之生滅。故莊子曰。人之生。氣之聚。聚則
為生。散則為死。若死生為彼之徒。則吾又何患。古之
善言道者必有以得之。若果然耶。至理極於一生。生
盡不化。義可尋矣。答曰。夫神者何耶。精極而為靈者
也。精極則非卦象之所圖。故聖人以妙物而為言。雖
有上智猶不能定其體狀窮其幽致。而談者以常識
生疑。多同自亂。其為誣也亦已深矣。將欲言之。是乃
言夫不可言。今於不可言之中復相與言依俙。神也
者。圓應無主。妙盡無名。感物而動。假數而行。感物而
非物。故物化而不滅。假數而非數。故數盡而不窮。有
情則可以物感。有識則可以數求。數有精麤。故其性
各異。智有明闇故其照不同。推此而論。則知化以情
感。神以化傳。情為化之母。神為情之根。情有會物之
道。神有冥移之功。但悟徹者反本。惑理者逐物耳。古
之論道者亦未有所同。請引而明之。莊子發玄音於
大宗曰。大塊勞我以生。息我以死。又以生為人羇。死
為反真。此所謂知生為大患。以無生為反本者也。文
子稱黃帝之言曰。形有靡而神不化。以不化乘化其
變無窮。莊子亦云。特犯人之形而猶喜。若人之形。萬
化而未始有極。此所謂知生不盡於一化。方逐物而
不反者也。二子之論雖未究其實。亦甞傍宗而有聞
焉。論者不尋方方生死之說。而或聚散於一化。不思
神道有妙物之靈。而謂精麤同盡。不亦悲乎。火木之
喻原自聖典。失其流統。故幽興莫尋。微言遂淪於常
教。令談者資之以成疑。向使時無悟宗之匠。則不知
有先覺之明冥傳之功。沒世靡聞。何者。夫情數相感
其化無端。因緣密搆潛相傳寫。自非達觀孰識其變。
自非達觀孰識其會。請為論者驗之。以實火之傳於
薪。猶神之傳於形。火之傳異薪。猶神之傳異形。前薪
非後薪。則知指窮之術妙。前形非後形。則悟情數之
感深。惑者見形朽於一生。便以謂神情供喪。猶覩火
窮於一木。謂終期都盡耳。此曲從養生之談。非遠尋
其類者也。就如來論。假令形神俱化始自天本。愚智
資生同稟所受。問所受者為受之於形耶。為受之於
神耶。若受之於形。凡在有形皆化而為神矣。若受之
於神。是為以神傳神。則丹朱與帝堯齊聖。重華與瞽
瞍等靈。其可然乎。其可然乎。如其不可。固知冥緣之
合著於在昔。明闇之分定於形初。雖靈均善運猶不
能變性之自然。況降茲已還乎。驗之於理則微言而
有徵。校之以事可無惑於大道。論成後。有退居之賓
步明月而宵游。相與共集法堂。因而問曰。敬尋雅論
<pb n="145"/>
大歸可見。殆無所間。一日試重研究。蓋所未盡亦少
許處耳。意以為沙門德式是變俗之殊制。道家之名
器。施於君親固宜略於形敬。今所疑者。謂甫創難就
之業。遠期化表之功。潛澤無現法之效。來報玄而未
應。乃令王公獻供信士屈體。得無坐受其德。陷乎早
計之累。虗沾其惠。貽夫素飡之譏耶。主人良久乃應
曰。請為諸賢近取其類。有人於此奉宣時命。遠通殊
方九譯之俗。問王者以當資以糇糧錫以輿服否。答
曰然。主人曰。類可尋矣。夫稱沙門者何耶。謂其能發
蒙俗之幽昏。啟化表之玄路。方將以兼忘之道與天
下同往。使希高者揖其遺風。漱流者味其餘津。若然。
雖大業未就。觀其超步之跡。所悟固已弘矣。然則運
通之功資存之益尚未酧其始誓之心。況答三業之
勞乎。又斯人者。形雖有待。情無近寄。視夫四事之供
若蟭蚊之過乎其前。耳濡沫之惠復焉足語哉。眾賓
於是始悟。冥塗以開轍為功。息心以淨畢為道。乃忻
然怡衿詠言而退。
論曰。遠公著論之明年。安帝竟為逆賊篡位。蒙塵
江表。閱三稔而後返正。方是時可謂世衰運否。人
百其憂。遠獨廩然主盟聖道。推原吾釋與堯孔同
其風。繇是一時賢者賴以有安。至於敬主之議。區
區論辨。蓋負荷宗教不得不爾。及遠論一出。不特
當時群議盡廢。致萬世資以為案撿。嗚呼。羅什謂
西域沙門晨興必嚮風暯拜。稱遠為東方護法菩
薩者。渠不信哉。
義熈二年。天竺尊者佛䭾跋陀至長安。什公倒屣迎
之。以相得遲暮為恨。議論多發藥。跋陀曰。公所譯未
出人意。乃有高名。何耶。什曰。吾以年運已往為學者
妄相粉飾。公雷同以為高可乎。從容決未了之義。彌
增誠敬。秦太子姚泓延至東宮對什論法。什問曰法
云何空。答曰。眾微成色。色無自性。故色即空。又問。既
以極微破色空。復云何破一微。答曰。以一微故眾微
空。以眾微故一微空。沙門寶雲譯出此語。不省其意。
皆謂跋陀所計微塵是常。更申請之。䟦陀曰。法不自
生。緣會故生。緣一微故有眾微。微無自性則是空矣。
寧當言不破一微乎。時秦崇尚玄化。沙門出入宮闕
者數千。䟦陀隤然而已。偶謂弟子曰。昨見天竺五舶
俱發。應合至矣。又其徒自言得初果。僧正道⿱⿰丰力石曰。佛
不許言自所得法。五舶之論何所窮誥。弟子輕言誑
惑。於律有違。義不同處。䟦陀遂渡江入匡山見遠公。
議論不為遠屈。遠高之。遣書關中雪其枉。後於江都
謝司空寺譯華嚴經六十卷。感二青衣童子每旦自
庭沼中出炷香添瓶不離座右。暮夜則潛入沼中。日
以為常。至譯經畢遂絕迹不見。
七年。法師法顯自西域還。初顯於隆安二年同慧景．
曇整等入西域求法。渡流沙迷失路。以日準東。西視
人骨處進行。遭熱風惡鬼不頋。至葱嶺積雪。有毒龍
飛砂路盤空而進。下頋皆萬仞險處。梯而過者七日。
以繩為梁躡而濟者水闊八十步。漢張騫．甘英皆所
未至也。過小雪山寒甚。慧景股栗而死。顯哭之慟。收
涕孤征又三十餘國。至中天竺。去王舍城三十里。入
一寺問耆闍崛山路。僧曰。日莫矣。彼多師子且食人。
不可往。顯念吾欲瞻靈境。幸至而晚。今夕若死。吾志
不酬。身非所愛乃畏師子乎。顯既至。日已夕。遂留山
中流涕拜曰。我不自知至此也。坐樹下誦經。夜三更
師子蹲踞䑛齕。顯以手循之曰。欲肉醉我遲誦經畢
乃可耳。於是妥尾而去。明日歸。老僧植杖立。揖不答。
徐去。有少年來。顯問耆年謂誰。曰頭陀大迦葉也。顯
追之至山。有石塞嚴竇不得往。至南天竺。得摩訶僧
祇律．泥洹等經。留三年學梵字。以經像附啇。至師子
國。同侶皆無存。翩然自止。會有以紈扇供佛者。顯見
之動東歸之思。又二年達于青州。太守李嶷躬迎之。
護送入于京師。
<pb n="146"/>
八年。西域三藏曇無讖由龜茲至姑臧。涼王沮渠蒙
遜素奉大法。讖居久之。遍曉華言。譯大般涅槃．大集
等經六十餘萬言。猶以涅槃品數未足。復還西域訪
求。得之。至涼譯成四十有二卷凡一萬偈。讖神異頗
多。時託䟦珪王中山聞讖。思一瞻禮。遣使來迎。遜不
許。珪再遣高平公李順䇿拜遜涼王加九錫。諭之曰。
曇無讖道德廣大。朕思一奉見。可馳驛送至。遜曰。臣
奉事朝廷亡所負。前表乞留讖。今復來追。此臣師也。
有死則已。欲往則不可也。順曰。朝廷斂王忠義。故顯
加殊禮。今乃以一道人虧損大功。不忍一朝之忿。吐
所不當言。失朝廷待遇之意。切為大王不取也。遜曰。
如公之言誠美。第恐情不副此耳。遜竟不遺讖。於是
託䟦珪銜之道進者從讖求授菩薩戒。讖曰。當自悔
七日乃來。既而詣讖。讖忽怒進曰此宿障也。遂精修
三年。夢中感釋迦世尊為授戒法。是夕十餘人同夢
如進所見。於是復詣。讖望見大喜曰。善哉。已感戒矣。
今為汝作證。及固辭西歸。遜怒其去己。密遣親信中
路刺殺之。初讖出關日謂送者曰。業期至矣。雖上聖
不能逃。非愛死而固欲相遠也。未幾遜心愧悔。白日
見鬼。以劒刺之而卒。其國為魏所併。
九年。法師道生天縱妙悟。初涅槃後品未至。生熟讀
久之曰。阿闡提人自當成佛。此經未來盡耳。於是文
字之師交攻之。誣以為邪說。於律當擯。生白眾誓曰。
若我所說不合經義。願於此身即見惡報。若實契佛
心。願捨壽時據師子座。於是袖手南來。入虎丘山竪
石為聽徒。講涅槃經至闡提有佛性處曰。如我所說
義。契佛心否。群石皆首肯之。後游匡山居銷景巖。聞
曇無讖重譯涅槃後品至南京。果言闡提皆有佛性。
生慰喜不自勝。誓死奉法。
沙門僧群。居羅江霍山。山屹在海中。有石如盆。廣數
丈深六七尺。有泉特甘。群飲之能不飢。因絕五糓。太
守劉夔從群乞其水。即以遺之。出山輙臭。夔躬造焉。
方渡海時晴明。至山之下忽風兩晦瞑。留數日不得
往。歎曰。正為山靈勒回俗駕耳。遂去。群庵側有略彴。
渡盆泉一日有折翅鴨以頭橫略彴。群欲舉杖撥去
恐傷鴨。因不飲數日而歿。春秋百四十餘。臨終曰。我
少時甞戲折一鴨翅。此殆現報也。
論曰。嵩山珪禪師曰。佛不能即滅定業。又云定業
亦不牢久。信哉。業不牢久則有悔滅之理。然曇無
讖神異著聞。疑階聖果。且有蒙遜之禍。僧群辟糓
㵎飲。清修百年。猶不免折翅之報。何哉。至於道進
積三年之勤則感釋尊授戒。道生精悟冥契佛心
則感石為肯首。然則四公皆稟權立教者歟。若進
與生蓋示人殊勝事可以精誠而致。若讖與群則
示人罪業不可以為虗幻而故作。儻不如此。曷有
不負幽明惜一微物而殞不貲之身。真天下之高
行也。
元魏者。本姓託䟦。鮮卑胡人也。西晉之亂。有託䟦盧
出居樓煩。晉封為代王。於後部落分散。經六十餘年
至廬孫捨翼沙珪。魏書云。珪即魏太祖道武帝也。太
元元年出據朔州東三百里築城邑。號恒安。為符堅
護軍。堅敗後乃即真號。太祖殂太宗明元帝立。明元
殂世祖太武帝立。自是又四主至世宗孝文帝遷都
洛陽。改姓元氏。去胡衣冠。絕虜語。尊華風。是時天下
唯二國。謂之南北朝。終魏世凡十六君一百六十一
年。僧至二百萬。寺院三萬餘所。譯經律論總一千九
百餘卷。自古佛事圖塔之盛無出於此。
齊著作魏收著魏書佛老志。其略曰。釋氏之學。聞於
前漢武帝元狩中霍去病獲昆耶王及金人。率長丈
餘。帝以為大神。列於甘泉宮燒香禮拜。此則佛道流
通之漸也。及開西域。遣張騫使大夏。還云身毒天竺
國有浮圖之教。哀帝元壽中景憲受大月氏王口授
浮圖經。後漢明帝夢金人頂有日光飛行殿庭。傳毅
<pb n="147"/>
始以佛對。帝遣中郎蔡愔等使於天竺寫浮圖遺範。
仍與沙門迦葉摩滕．竺法蘭還洛陽。得四十二章經
及釋迦立像。帝令[書-曰+(且-二+人)]工圖之置清涼臺及顯節陵。緘
經於蘭臺石室。浮圖或言佛陀。聲相轉也。譯云淨覺。
言滅穢明道為聖悟也。
凡其經旨。大抵言生生之類皆因行業而起。有過去
當今未來三世。神識常不滅也。凡為善惡必有報應。
漸積勝業陶治麤鄙。經無數形藻練神明。乃至無生
而得佛道。其間階次心行等級非一。皆緣淺以至深。
籍微而為著。率在於積仁順。蠲嗜慾。習虗靜而成通
照也。故其始修心則依佛法僧謂之三歸。若君子之
三畏也。又有五戒去殺盜婬妄言飲酒。大意與仁義
禮智信同。奉持則生天人勝處。虧犯則墮鬼畜諸苦。
又善惡生處凡有六道焉。
諸服其道者則剃落髮鬚釋累辭家。結師資。遵律度。
相與和居。治心修淨行。乞以自給。謂之沙門。或曰桑
門亦聲相近也。其根業各差。謂之三乘。聲聞．緣覺及
以大乘。取其可乘運以至道為名也。上根者以修六
度進萬行。整度億流彌歷長遠。登覺境而號為佛也。
本號釋迦文。此譯能仁。謂德充道備戡濟萬物也。降
於天竺迦維羅衛國王之子。於四月八日從母右脇
而出。姿相超異三十二種。天降嘉瑞亦三十二而應
之。以二月十五日而入涅槃。此云滅度或言常樂我
淨。明無遷謝及苦累也。又云諸佛有二義。一者真實。
謂至極之體妙絕拘累。不得以方處期。不可以形量
限。有感斯應體常湛然。二者權應。謂和光六道同塵
萬類。生滅隨時脩短應物。形由感生體非實有。權形
雖謝真體不遷。但時無妙感故莫得常見耳。斯則明
佛生非實生。滅非實滅也。
佛既謝往。香木焚屍。靈骨分碎大小如粒。擊之不壞
焚之不焦。而有光明神驗。謂之舍利。弟子收奉竭香
華致敬。慕建宮宇謂之為塔。猶宗廟也。故時稱為塔
廟者是矣。於後百年有王阿育者。以神力分佛舍利。
役諸鬼神造八萬四千塔布於世界。皆同日而就。今
雒陽．彭城．姑臧．臨淄皆有育王寺。蓋承其遺迹焉。而
影迹爪齒留於天竺。中途往來者咸言見之。
初說教法後皆著錄。綜覈深致無所漏失。故三藏十
二部經如九流之異統。其大歸終以三乘為本。後有
羅漢菩薩相繼著論。贊明經義以破外道。皆傍諸藏
部大義。假立外問而以內法釋之。傳於中國漸流廣
矣。漢初沙門皆衣赤布。後乃易以雜色。
太祖生知信佛。初平中山經群國。見沙門皆致敬。禁
軍旅無有所犯。天興元年詔曰。佛法之興其來遠矣。
濟益之功冥及存沒。神蹤遺法信可依憑。其敕有司
於京城建飾容範修整宮舍。令信向之徒有所居止。
太宗踐位。京邑四方建立圖像。仍令沙門敷導民俗。
皇始中趙郡沙門法果。戒行精至開演法籍。詔徵以
為僧統。言多允愜。前後授以輔國宜城子．忠信侯安
城公之號。皆固辭。太宗甞幸其居。以門巷狹小不容
輿輦更廣大之。年八十餘卒。帝三臨其喪。追贈老壽
將軍趙胡靈公云。
論曰。唐太宗世既修晉書。復有勸修南北七朝史
者。太宗以元魏書甚詳故特不許。以今攷之信然
也。凡佛老典教於儒者尤為外學。或欲兼之。自非
夙薰成熟願力再來莫能窺其彷彿。況通其旨歸
而祖述源流者乎。異哉魏書佛老志不介馬而馳
遷固之間。御靡旌以摩荀楊之壘。步驟雍容有足
觀者。然則魏收兼三聖人難兼之學。平四作者不
平之心。厥書獨見信於後世。顧不美哉。
時魏光祿卿崔浩被讒。太武命浩以公歸第。因修服
食養性之術。初嵩山道士[冠-寸+ㄆ]謙之修張道陵術。自言
甞遇老子降命。謙之繼道陵為天師。授以辟糓輕身
之術及科戒二十卷使之清整道教。又遇神人李譜
<pb n="148"/>
文。云老子之玄孫也。授以圖籙直經六十餘卷并出
天宮靜輪之法。謙之奉其書獻于太武。朝野多未之
信。崔浩獨師事之從受其術。且上書贊明其事。太武
忻然。使謁者奉玉帛牲牢祭嵩嶽迎致。謙之起天師
道場於平城之南重臺。五級道徒由此而盛。
本朝司馬文正公曰。老莊之書大旨欲同生死輕去
就。而為神仙者。服餌修鍊以求輕舉。鍊草石為金銀。
其為術正相戾矣。是以劉歆七略敘道家為諸子。神
仙為方技。其後有符水禁呪之術。至謙之遂合而為
一。至今循之。其訛甚矣。崔浩不喜佛老之書。而信謙
之之言。其故何哉。昔臧文仲祀爰居。孔子以為不智。
如謙之者。其為爰居亦大矣。詩三百。一言以蔽之。曰
思無邪。君子之於擇術可不謹哉。
禪師玄高居麥籍山。與沙門曇弘友善。聞曇無毗自
北山至凉妙禪觀。高往親之。旬日即悟。無毗歎異以
為勝己。及無毗西歸。有妖比丘嫉高。譖於河南王世
子曼曰。高今聚徒。將為國害。曼信之欲殺高。其父不
許。遂擯於河北。居林陽堂山。山盖地仙所宅。夜有鍾
磬聲。高門弟子百餘輩。[托-七+友]萃者玄紹有神力。甞指地
出水以給眾。如紹者又十有一人。河南王迎曇弘。至
問王何以擯高。其人希世之瑞也。王厚禮迎之。高欲
赴命。山中草木為摧偃。亂石塞路。高曰。吾志弘道。自
滯巖竇無益也。路乃可行。王郊迎之。禮以為師。後游
涼土。沮渠蒙遜禮遇尤勤。弟子僧印自謂得阿羅漢
果。高假以神力。使於定中見十力無盡世界及聞諸
佛所說之法各各不同。即於一夏尋其所見不盡。方
生愧懼。明年魏使請高入于平城。託跋燾在位益加
誠敬。令太子晃師事之。
隆興佛教編年通論卷第四

<sarticle>隆興佛教編年通論卷第五</sarticle>

隆興府石室沙門　祖琇　撰
<other>宋</other>
元嘉三年。神僧杯渡初出冀洲。如清狂者挈一木杯。
渡水必乘之。因號杯渡。甞自孟津乘杯絕岸至金陵。
時年四十許。狀寒窶。喜怒不常。遇盛寒輙穴氷而浴。
或著屐登山。或跣足市中行。荷一蘆圈時造延賢寺。
沙門法意遇之尤勤。忽弃去。行瓜步。欲登舟。舟人不
即應。遂乘杯絕北岸。廣陵杯有李氏。方飯僧。渡徑入。
以蘆圈置庭中坐席上。眾環目之。渡自若。座有怒者
見蘆圈礙道。移之。饒力不能動。渡食畢提之而去。笑
曰四天王。時有童子竊見圈中有四小兒。皆長數寸。
眉目如[書-曰+(且-二+人)]。及追之。失所在。繇此顯跡。及卒後。復時時
有人見之云。
六年。天竺求那跋陀羅至金陵。文帝遣使郊迎。跋陀
神情爽邁。帝見之大悅。命居祇桓寺。屢延入內供養。
僕射何尚之．彭城王義康．南譙王義宣並師事之。請
講華嚴。䟦陀以未通華言。乞觀音為增智力。夜夢神
力士易其頭。具起猶覺疼甚。遂遍曉華言。即為眾講
之。時以跋陀妙大乘宗旨。因號摩訶衍。
九年。文帝幸大莊嚴寺設大會。親同四眾地坐。及齋
眾疑日過午不敢下箸。帝曰月才午耳。法師道生在
席即曰。白日麗天。今天言方中。何謂過耶。舉鉢便食。
一眾從之。帝大悅。下詔留生止都下。一時巨公王弘．
范泰．顏延之等皆造門結友。生每以經文未能達諸
佛之旨。而學者多滯聞見。因著善不報論．頓悟成佛
論．二諦論．佛性有常論．法身無色論．佛無淨土論．應
有緣論。皆網羅舊說發其淵奧。皈如日星。又明年正
月庚子陞法座。詞音朗潤。聽者悟悅。俄麈尾墮地隱
几而化。
十一年。天竺三藏求那跋摩初讓國出家。解四阿含
精貫三藏。誦數百萬言。屬國諸王皆從之稟授歸戒。
<pb n="149"/>
每謂諸王曰。道在精通。遇緣即應。但依慈悲。勿故發
害意足矣。游闍婆國。其王欲出家事跋摩。群臣固請
不可。乃令國中曰。若率土奉大和尚歸戒。勿殺害。賑
給貧乏。即從爾請。於是群臣士民稽首遵命。朝廷雅
聞其名。沙門惠觀等白於文帝。請遣使致之。有詔交
州刺史津。遣沙門道沖等航海邀之。冲至。跋摩忻然
附舶抵廣州。詔聽乘驛詣闕。道由始興。愛其山類靈
鷲。為留。周暮寺有寶月殿。跋摩於東壁戲作定光儒
童布髮像極妙。夜輙有光。甞在定累日不出寺。僧遣
沙彌候之。見白師子仰躡柱而戲。彌空皆青蓮花。沙
彌驚走大呼。寺僧爭至豁無所有。至金陵引對。帝迓
勞殊懃。因從容問曰。寡人每欲持齋以身應物。不獲
所願。法師遠來。陋却之幸。何以教寡人。對曰。道在心
不在事。法由己不由人。且帝王所修與匹夫異。匹夫
身賤名微。言令不威。儻不克己苦節何以為用。帝王
以四海為家。萬民為子。出一嘉言則士庶咸悅。布一
善政則人臣以和。刑不夭命役不勞力。則風雨時若
寒暑應節。百糓滋繁桑柘[鬱-山+止]茂。以此為持齋不殺亦
大矣。安在輟半日之飡。全一禽之命。然後為弘濟耶。
帝撫几歎曰。俗迷遠理。僧滯近教。如法師之言。可與
論天人際矣。命居祇植寺講法華并十地品。帝率公
卿日集座下。法席之盛前此未聞也。
十二年。京尹蕭謨之請制建寺鑄像。帝以問侍中何
尚之．吏部羊玄保曰。朕少讀經不多。比日彌復無暇。
因果之事昧然未究。所以不敢立異者。以卿輩時秀
率皆信敬耳。范泰．謝靈運皆言。六經法度本任濟世。
必求妙道。當以佛經為指南北。見顏延之析達性論．
宗炳難白黑論。其說汪洋大明至理。若使率土之民
皆敦此化。則朕坐致太平矣。夫復何事。昨蕭謨之請
制。即以相示委卿增損。必有以戒遏浮淫無傷弘㢡
者乃當著耳。尚之對曰。橫目之俗。閒不敬信。以臣庸
陋。獨有愚勤。實懼缺薄。上玷大法更蒙㢡論。重有愧
耳。然前代群英則不負明詔。自渡江而來。王導．周顗．
庾亮．王蒙．謝安．郗超．王坦之．王恭．王謐．郭文．謝尚．戴
逵．許詢及亡祖兄弟．王元琳昆季．范汪．孫綽．張玄．[敖-ㄆ+殳]
凱。或宰輔冠晃。或人倫羽儀。或致情天人之際。或杭
跡雲霞之表。靡不倒心歸依。其間比對。如蘭護開潛
淵遁崇邃。並亞迹黃中。或不測人也。近世道俗較論
便爾。若悉舉者。夷夏漢魏奇傑輩出。不可勝數。惠遠
云。釋迦之化無所不可。適道固自教源齊物。亦為要
務。竊味此言有契至理。何則。百家之卿。十人持五戒
則十人淳謹。千室之邑。百人修十善則百人和睦。傳
此風教以周寰區。編戶億千則仁人百萬。夫能行一
善則去一惡。去一惡則息一刑。一刑息於家。萬刑息
於國。此明詔所謂坐致太平者是也。故圖澄適趙。二
石減暴。靈塔放光。符健損虐。神道助化昭然可觀。謨
之請制。不謂全非。但傷蠧道俗。本在無行僧尼。然而
情偽難分去取未易耳。至土木之工雖若靡費。且植
福報恩不可頓絕。臣比斟酌進退未安。今日面奉德
音。實用忻抃。羊玄保進曰。此談盖天人之學。非臣愚
陋所宜與聞。切恐秦楚論強兵之術。孫吳盡吞并之
計。無取於此。帝曰。此非戰國之具。良如卿言。尚之曰。
夫禮隱逸則戰士息。貴仁德則兵氣消。儻以孫吳為
志動期吞并。則將無取於堯舜之道。豈特釋教而已
哉。帝悅。謂尚之曰。釋門之有卿。猶孔氏之有季路也。
自是帝留神釋典益重玄化。及顏延之著離識論及
論檢。勑法師惠嚴辨其同異。酬酢終日。帝笑曰。卿等
殆不愧支許矣。
是歲謝靈運以謀⿰羊反弃市。初靈運與顏延之齊名。其
文縱橫俊發過於延之。深䆳則弗及。襲封康樂侯。居
會稽。與隱士王弘之．孔淳之放蕩為娛。太守孟顗事
佛精懇。為靈運所輕。甞謂顗曰。得道須惠業。丈人生
天當在靈運前。成佛必在靈運後。顗深恨此語。及顗
<pb n="150"/>
入朝。屢為裁抑。不得召用。晚為臨川內史。在郡游放
不法。為有司所紏。司徒遣隨州從事。鄭望生收靈運。
即興兵叛逸。遂有逆志。望生追禽之。送廷尉。帝愛其
才。減死徙廣州。既而復叛。有旨弃市。年四十九。
十三年駕幸曲水。公卿畢集。帝命賦詩。沙門惠觀詩
先成奏之。句有奇勝之韵。帝悅。以示百官。皆歎服其
才。觀與惠嚴．謝靈運等詳定大涅槃經。頗增損其辭。
因夢為神人呵之曰。乃敢妄以凡情輕瀆聖典。觀等
惶懼而止。時慧琳者以才學得幸于帝。與决政事。時
號黑衣宰相。致門下車盖常不容跡。琳妄自驕蹇。見
公卿才寒暄而已。著白黑論毀佛叛教。感現報。膚肉
糜爛歷年而死。
論曰。世智辨聦人情所歆慕以為英靈者也。佛世
尊則以為八難之一。何哉。靈運恃才傲世。以謀叛
伏誅。惠琳毀形衣僧伽黎。而窮預朝政。既叛教矣。
復從而毀佛。遂蒙惡報以死。嗚呼。盖世智之為難
也明矣。觀嚴二公行業高妙。然妄以凡情輕議聖
典。向使不遇神人呵之。則世智之難亦幾於不免。
大哉跋摩．尚之對制之言。可謂旨窮大體而識盡
精微。真天下之通論也。
是歲文帝詔求沙門能述生法師頓悟義者。刺史庾
登之以釋法瑗聞。召對頋問。瑗伸辨詳明。何尚之歎
曰。意謂生公之歿微言永絕。今復聞象外之談。所謂
天未喪斯文也。未幾天保寺成。詔瑗主之。王景文至。
值其講。景文歎曰。所舉皆所未聞。所指皆出意表。真
法中龍也。湘宮寺成。復移瑗居之。帝臨幸聽法。時以
為榮。
十六年。法師靈徹卒。徹從遠公剃髮。以精通經論文
學有盛名于世。甞至匡山之南。拊寒松而舒嘯。谷風
遠至山鳥和鳴。超然自得。歸問遠曰。律禁管絃。一吟
一詠可乎。遠曰。觸物興想。亂情妨道。弗足為也。徹由
是絕弃筆硯。講授大法。學徒宗之。
是歲魏太子晃被讒。太武疑之。晃求哀沙門玄高。高
為作金光明懺。太武夢其先祖讓之曰。不當以讒疑
太子。既寤以所夢語群臣。臣下皆稱太子無過。待之
如初。其相崔浩懼太子將不利於己。白太武曰。太子
前實有謀。仍結玄高以術致先帝恐陛下耳。若不早
誅必為大害。太武大怒。收玄高．慧崇害之。高弟子玄
暢時居雲中。聞高遇害。日馳六百里至魏闕泣曰。和
尚神力當為我起。於是高開眸曰。大法應化。隨緣盛
衰。盛衰在迹。理恒亘然。但惜汝等行如我耳。唯玄暢
南渡。汝等死後法當更興。善自修心無令中悔。言訖
即化。沙門法進號呼曰。聖人去世。我何用生。應聲見
高於雲中。進頂禮乞救。高曰。不忘一切。寧獨棄汝耶。
曰和尚與崇公並生何所。高曰。我往惡處救護眾生。
崇已歸安養矣。言訖不見。
二十二年。魏主與崔浩皆信重[冠-寸+ㄆ]謙之而奉其道。浩
特不喜佛。每言於魏主。以為佛法虗誕。為世費害。宜
悉除之。及魏主計蓋吳至長安。入佛寺。沙門飲從官
酒。從入其室。見大有兵器。出白魏主。主怒曰。此非沙
門所用。必與蓋吳同謀欲為亂耳。命有司[袖-由+安]誅合寺
沙門。閱其財產大有釀具及州郡牧守富人所寄物
以萬計。又為窟室以匿婦女。浩因說帝。將誅天下沙
門。毀諸經像。帝從之。[冠-寸+ㄆ]謙之切諫以為不可。浩不從。
先盡誅長安沙門。焚燒經像。并勑留臺下四方令一
依長安法。詔曰。昔後漢荒君信惑邪偽以亂天常。自
古九州之中未甞有此誇誕大言不本人情。叔季之
世莫不眩焉。由是政化不行。禮義大壞。九服之內鞠
為丘墟。朕承天緒。欲除偽定真。復羲農之治。其餘一
切蕩除滅其蹤跡。自今已後敢有事胡神及造形像
泥人銅人者門誅。有司宣告征鎮將軍刺史。諸有浮
圖形像及胡經皆擊破焚燒。沙門無長少悉坑之。太。
子素好佛法。屢諫不聽。乃緩宣詔書。使遠近預聞之
<pb n="151"/>
得各為計。沙門多亡匿獲免。收藏經像。唯塔廟在魏
境者無復孑遺。
二十七年魏太武親總元戎號稱百萬來滅宋。文帝
詔遣輔國將軍蕭斌等禦之。軍次碻磝。先鋒王玄謨
不閑撫馭。士卒畏縮。未戰輙亡遁。斌怒縛玄謨帳中
將誅之。玄謨夢人告曰。誦觀世音千遍則免。及覺而
誦之。且得千遍。將就刃猶不輟。會王慶之驟諫曰。魏
虜威震天下。控弦百萬。豈玄謨所能當。令未陳而斬
副將以自弱。非䇿也。斌悟。即貸其死。玄謨仍將兵如
故。見南史。是歲魏司徒崔浩自恃才略及魏主所寵。
任專制朝權。魏主以浩監祕書。其黨閔湛者勸浩刊
所撰國史于石以彰直筆。浩從之。於是刊石立于郊
壇。書魏先世事皆詳實。往來見者咸以為言。北人無
不忿恚。相與讚浩於帝。以為暴揚國惡。帝大怒。使有
司案浩罪狀。浩惶惑不能對。遂誅浩及僚屬凡百二
十人。皆夷五族。初浩既勸太武除蕩釋氏及經像毀
廢。浩行路見棄像必停車溺之。及族誅。尸無收者。又
積怨在人。於是競溺浩尸至糜潰乃止。見北史。
論曰。崔浩之不智。司馬溫公論詳矣。大抵託䟦氏
起自沙塞。未遷都時性殘忍。殺人如甘美飲食。其
俗習然也。初太子晃被讒。而玄高等數僧受誅。頗
見其無辜矣。及罷釋氏沙門誅而坑之者。豈勝道
哉。此雖虜人性。亦崔浩當權用法如此。既而浩
被讒迹其所坐。蓋作史之失。使在唐世不過黜官
□榮投之荒裔而已。假令誅之亦不過一己。乃遂
夷滅五族。何哉。蓋以無辜而施於人也深。則其報
之於己也必厚。此天道常數而不易者也。至於吾
釋之經像。於浩庸有傷害哉。而浩每見必停車而
溺之。及浩未旋踵而尸。亦為人溺之至糜潰而止。
嗚呼。浩不畏聖人之言而欺天也又如此。故天復
為之速報。以警動乎人世也。可不戒哉。可不戒哉。
二十八年。魏朝元會沙門曇始振錫至宮門。吏白。太
武曰趣斬之。刃下無傷。又白臨殿陛矣。太武怒。抽佩
劒自斬之。亦不能傷。劒微有痕如線。令收捕投虎檻
中。虎皆怖伏不敢瞬。左右請以天師試之。虎即[旭-日+(虎-儿+几)]吼。
太武大驚。延始上殿。再拜悔謝。魏書佛老志云。沙門
惠始。清河張氏子。初聞羅什出經。詣長安見之。學習
禪定於白渠北。晝入城聽講。夕遠處靜三輔。識者高
之。武帝滅姚氏。留子義真鎮長安。及義真為赫連屈
局所敗。始身被刃而無傷。屈局怒召始於前。以所佩
寶劒自擊之又不能害。乃懼而謝。後至魏多所化導。
自初習定至卒。五十餘年未甞寢臥。跣行足不沾泥。
愈加鮮白。世號白足阿練。太武深加禮敬。始預知終
期。齋潔端坐。僧徒滿側泊然而寂。停屍十日容色不
變。閱十餘年改葬。㒵亦如存。舉世歎異。及葬日送者
萬餘人皆號慕哭之慟。中書監高[ㄠ-ㄙ+?]為傳頌其德云。
二十九年魏太武帝殂。吳王立。未幾而薨。高宗文成
帝即位。乃太武之孫也。群臣勸請興復釋氏。下詔曰。
夫為帝王者必祇奉明靈。縣彰仁道。其能惠著生民
濟益郡品。雖在往古猶序其風烈。是以春秋喜崇明
之禮。祭典載功施之族。況釋教如來功濟大千惠流
塵境。尋生死者歎其達觀。覽文義者貴其妙門。助王
政之禁律。益仁智之善性。排撥群邪開演正覺。故前
代已來莫不崇尚。亦我國家常所尊事。世祖太武皇
帝開廣邊荒德澤遐被。沙門道士善行純誠。如惠始
之倫無遠不至。風義相感往往如林。夫山海之深寧
免姧婬之儔得容假託講寺之中。致有黨是以先
朝因按假舋戮其有罪。所司失旨一切禁斷。景穆皇
帝每為慨然。值軍國多事未遑修復。朕承鴻緒君臨
萬[邱-丘+(看-目)]。思述先志以隆斯道。今制諸州郡眾居之所。各
聽建佛圖一區。其有好樂道法欲為沙門。性行素篤
卿里所明者聽出家。於是天下承風朝不及夕。往時
所毀圖寺經像並還修復。有罽賓王種沙門師賢者。
<pb n="152"/>
東游涼城至魏。值罷教。權假藥術守道不改。於復教
日即為沙門。同輩五人。高宗親為下髮。命師賢為僧
統。明年有旨。於五級大寺為太祖已下五帝鑄釋迦
文像五尊。各長丈有六尺。用赤金二十五萬斤云（出魏
書佛老志）。
論曰。梁高僧傳載曇始事迹。與魏書佛老志殊不
類。今合二說兼著之。大抵始與玄高慧崇皆由禪
定發聖。觀其化導民俗。出死入生超然無礙。詎非
願力顯化聖賢者流耶。高宗美述太子晃無辜幽
死之志。而目擊崔浩狂悖失措招報之速。詔復釋
教。光敷文律。[ㄠ-ㄙ+?]合明靈盛矣哉。可謂哲王之舉。適
變隨機顯彰仁道。而成天下之亹亹者歟。
孝建元年。宋孝武帝舉兵誅元。而求那䟦陀羅逃
民間。其後王玄謨軍梁山。孝武令軍中得䟦陀者驛
馳至臺。俄得之送金陵引見。帝曰。企德日久。乃今始
遇。間關來歸亦有恨乎。曰亡所恨。但念夙緣遇此遂
成熟耳。帝慰之且戲曰尚念譙王乎。對曰古人不忘
一飯。王飯我十年乃敢遽忘耶。今當從陛下求為王
長修冥福。帝悽然改容。中興寺成。有旨命住持。帝宴
東府。公卿畢集。召跋陀至。皤然清癯。孝武望見謂謝
莊曰。摩訶衍有機辯。當戲之。必能悟人情。䟦陀趨升
陛。帝曰。摩訶衍不負遠來。唯有一在。即應聲曰。貧道
客食聖朝二十載。恩德厚矣。所欠者一死耳。帝大悅。
移席相促。一座盡傾。
二年。孝武詔沙門道猷為新安寺鎮寺法主。初文帝
問惠觀。頓悟之理孰情。觀以猷對。有旨召入大內。盛
集名流。猷敷宣有緒。法義粲然。聞者開悟。有攻難者
猷必挫以釋之。帝拊髀稱善。至是為天下法主。甚[ㄠ-ㄙ+?]
時望（卞和玉也）。
法師寶亮居中興寺。中書袁粲見而異之。以書抵其
師道明。略曰。比見亮公非常人也。日聞所未聞。不覺
歲之將莫。然珠生合浦。魏人取以照乘。玉在邯鄲。秦
人請以華國。天下之寶不可自專。當與同之也。自是
亮名益重。晚居靈味寺。講席冠京邑。弟子三千餘。亮
英氣駸駸逼人。辭鋒錯逸。議者或蔽於理。亮釋之。莫
不渙然。
大明六年九月。右司諫言。臣聞䆳拱凝居非期弘峻。
拳跪盤伏豈止恭敬。將以昭彰四維締制六寓。故雖
儒法支派名墨條流。至於崇親嚴上厥繇靡爽。唯浮
圖教特異於此。凌滅禮度偃居尊戚。失隨方之妙迹。
迷至化之淵美。臣聞佛以謙儉自牧。以忠順為道。不
輕比丘逢人必拜。目連大士遇長則禮。寧有屈膝四
輩而間禮二親。稽顙耆臈而直骸萬乘者耶。故咸康
剏議。元興再述。而事屈於偏黨。道剉於餘分。今鴻源
遠洗群流仰鏡。九僊贐寶百神聳職。而畿輦之內含
弗臣之民。階席之間延抗禮之客。懼非所以澄一風
軌詳示景則者也。臣等參議。以為沙門接見皆當盡
禮敬之容。依其本俗則朝徽有序。乘方兼遠矣。制可。
法師僧遠聞而歎曰。我剃頭為沙門。本出家求道。何
關於帝王。即日拂衣歸于林壑。
是歲吳郡朱靈期者自高麗還。舶為風擕至一洲。洲
有山。因意登之十餘里。聞午梵知有寺。寺七寶所成。
見僧數輩皆石像。欲返有呼。靈期再拜得食。食味香
美。非世間有也。有人云。此去金陵二萬餘里。甞識杯
渡道人否。靈期曰識之。其人指北壁一囊并瓶錫曰。
乃其鉢具耳。今取附君并書又以青竹杖授之曰。見
杯渡即付之。令一沙彌送至舶。沙彌命靈期以竹杖
置前水中。三日而至石頭淮。遂失竹杖。有頃渡來得
鉢大笑曰。我不見此鉢且四千年矣。以擲雲中又接
之乃去。渡屢示寂已而復游於世。後至齊諧家。同呂
道慧．杜天期．水丘熈三大士在焉。諧大驚即再拜。渡
曰。年大。無忘修福業。法意道人德高。可親之以禳
灾。俄門楣上一僧呼渡。仰見之即辭去。後不復見。
<pb n="153"/>
太始二年大士寶誌往來皖山劒水之下髮而徒跣
著錦袍俗。呼為誌公。面方而瑩徹如鏡。手足皆烏爪。
初金陵東陽民朱氏之婦。上巳日聞兒啼鷹巢中。梯
樹得之舉以為子。七歲依鍾山大沙門僧儉出家。專
修禪觀。至是顯迹。以剪尺拂子掛杖頭負之而行。經
聚落兒童譁逐之。或微索酒。或累日不食。甞遇食鱠
者從求之。食者分啗之而有輕薄心。誌即吐水中。皆
成活魚。時時題詩。初若不可解。後皆有驗。
時邵碩者本康居國人。大口醜目狀如狂。小兒得侮
慢之。時時從酒徒入肆酣飲。後為沙門號碩公。與誌
最善。出入經行不問夜旦。意欲為之。則去游益州諸
縣。皆以滑稽言事能發人懽笑。因勸以善。家家喜之。
將亡謂沙門法進曰。願露骸松下。然兩脚須著屐。進
諾之。已而化。舁其尸露之。明日往視失所在。俄有自
[鄲-(口*口)]縣來者曰。昨見碩公著一履行市中曰。為我語進
公。小兒見欺。止與我隻履。進驚問沙彌。答曰。舁尸時
一履墮。行急不及繫也。
三年。明帝詔僧瑾為天下僧正。止靈根寺。帝多諱忌
犯者必殺之。瑾每匡諫。賴免者甚眾。時京邑諸師立
二諦義有三宗。宗各不同。於是汝南周顒作三宗論
以通其異。然畏譏不敢傳。法師智林者最有時望。以
書抵顒。略曰。竊聞三宗論鈎深索隱盡眾生之情。廓
而通之盡諸佛之意。使法燈有種勝利無窮。借使國
城妻子之施何以逮此施哉。傳者以為檀越畏饑評
故欲中輟。詎可特纏疑障自發現行乎。顒得書懼然
悟。此論遂行于世。林復遺書稱之。略曰。握麈尾來四
十餘載。頗見宗錄。唯此塗白黑無一人得者。為之發
病。不意此音猥來入耳。
周顒字伯倫。累遷直侍殿省。深被明帝賞遇。帝頗好
玄理。而所為慘酷。顒不敢顯諫。輙誦經中因緣罪福
之事。帝為少沮。顒於鍾山西別立精舍。休沐則歸之。
每賓友會同。虗席晤語。詞吐如流聽者忘勌。與張融
相遇輙以玄言相滯彌日不解。清貧寡欲終年蔬食。
雖有妻子而遠居山舍。宰相王儉問曰。卿山中何所
食。曰赤米白鹽緣葵紫蓼。蕭子顯戲問。菜食何味最
佳。顒曰。春初早韭。秋末晚菘。其標置如此。掛冠盛時。
居山以壽終。
五年。魏使李道固來朝。帝以中興寺僧鍾有才辯。召
為舘伴。與道固語。日差中。鍾不食。道固曰何以不食。
鍾曰。先佛遺法。過中不食。固曰。無乃為聲聞耶。鍾曰。
應以聲聞得度者。即現聲聞身而為說法。時以為名
對。
論曰。昔子路軍敗石乞。盂黶以戈擊之。斷纓。子路
曰。君子死。冠不免。遂結其纓而死。由可謂守夫子
之道死而後已。僧鍾以壞色衣。以瓦鉢食。守先佛
戒。亦其職也。對客以日差中而不食。嗚呼鍾之守
道殆與仲由同科。可貴也。至於杯渡寶公之流。蓋
出世聖賢。未易以蹤跡議也。賢哉周顒。示有妻子
而迹寄雲霞。名書士板而理窮真際。考其出處蓋
有道者也。抑奚暇兄羲皇上人而溟涬然弟之哉。
七年。魏王顯宗聦明夙成剛毅有斷。而酷好浮圖之
學。每引朝士及沙門共談玄理。雅薄富貴常有遺世
之心。以叔父京兆王子推。沉雅仁厚素有時譽。欲禪
以帝位。會公卿大議。群臣固請。以為陛下必欲委棄
塵務。則皇太子宜承正統。若更別授旁支。恐非先聖
意。帝乃曰。立太子群公輔之於何不可。遂遜于位。稱
太上皇。即於北苑建鹿野寺。於苑之西北與禪僧數
百學習禪定。
元徽二年。沙門曇蘭居始豐赤城山。忽有男子長數
丈呼蘭曰。當自去耳。又有異狀之獸變恠百出。蘭宴
坐自若。乃再拜曰。殊欺王。我家舅也。今在韋卿山。我
詣之。以此奉上人。遂不見。後三年聞車騎聲。一人著
幘。稱殊欺王。通期謁。夫人男女二十三輩皆都雅如
<pb n="154"/>
世所[書-曰+(且-二+人)]西王母僊仗。皆願授歸戒。蘭曰汝何所處。曰
安樂縣之韋卿山也。蘭於是秉爐正凡。人人為授五
戒竟。以錢萬蜜兩器為施而去。蘭弟子十餘輩侍側
見其問答。

隆興佛教編年通論卷第五

<sarticle>隆興佛教編年通論卷第六</sarticle>
隆興府石室沙門　祖琇　撰
<other>齊</other>
建元二年。高祖有事于鍾山。因幸沙門僧遠所居。遠
牀坐辭以老病不能出迎。高祖將詣牀下見之。左右
以房閤狹不容輿蓋。遂駐蹕。遣使勞問臥起而去。遠
居山凡五十餘年。初猶有食。食不繼。㵎飲二十餘年。
天下仰其高行。及終。武帝致書沙門法獻曰。承遠上
無常。弟子夜中已知遠上此去甚得好處。諸佳非一。
不復增悲也。一二遲見法師。方可敘瑞夢耳。今正為
作功德。所須可具疏來。
永明二年勑沙門法獻．玄暢為天下僧主。他日會于
帝前。對制稱名而不坐。不興寺僧鍾對帝稱貧道。武
帝訝之。以問中書王儉。儉曰。漢魏佛法未盛。傳記無
載者。獨宋魏始盛。而沙門多稱貧道而預坐。晉庾氷．
桓玄皆欲屈之。然竟不可行。今亦稱貧道。帝曰。獻暢
二師道行如此猶稱名。朕以稱名乃得宜。可著令以
為永式。初獻公慕法猛西游。自巴蜀出河南。經芮芮
國到于闐。欲度葱嶺。會棧道絕不得往。獲佛牙一枝。
舍利十有五粒。并經論梵夾而還。暢公精究經律。愽
貫子史百氏之言。初華嚴未有疏。暢首為之。學者得
以祖述焉。又能舒手出香。掌中流水。風誼高簡。弘道
輔世有功國家。暮年特聽肩輿入殿。時稱黑衣二傑
焉。
本朝明教禪師曰。近古高僧見天子不名。預制書則
曰師曰公。鍾山僧遠鑾輿及門而牀坐不迎。虎溪慧
遠天子臨潯陽而詔不出山。當時待其人尊其德。是
故聖人之道振。其徒尚德。儒曰貴德何如。以其近於
道也。後世之慕其高僧者。交卿大夫尚不得預下士
之禮。其出其處不若庸人之自得。況如慧遠之見天
子乎。僧遠之自若乎。望吾道之興。吾人之修。其可得
乎。存其教而不須其人。存諸何以益乎。惟此未甞不
涕下。
論曰。明教之稱二遠不減孔子之美夷齊。誠可仰
也。至於傷時之歎。殆不能亡所激而云爾。
聖朝自皇祐已來。吾屬預詔命者甚眾。彼特一時
之遇。固有素虧醞籍而進退弗得其宜者。唯圓通
守訥禪師當
仁考天下太定機政多暇。思與有道晤言。訥首被
命而師道不可屈。然國命亦不可固違。乃舉門下
僧懷璉以代其行。及璉入朝。而
仁考待以法友之禮。相得最深。於是
朝野浩然欽慕。訥知人而自重如此。吾道由之益
振焉。嗚呼。訥公主法之體可為萬世師。二遠未足
多也。獻暢二公道亦至矣。而降志稱名遂失大教
尊重之體。二傑著稱。其可取焉。
七年。帝怒大士寶誌惑眾。收逮建康獄。是日國人咸
見大士游行市井。既而檢校仍在獄中。其夕語吏曰。
門外有兩輿食。金鉢盛飯。汝可取之。果文惠太子竟
陵王送供至。建康令呂文顯以聞。帝悔謝迎至禁中。
俄有旨屏除後宮為家人宴。誌例與眾暫出。已而猶
見行道于顯陽殿。比丘七輩從其後。帝驚遣吏至問。
吏白。誌久出在省中。及視之。身如塗墨焉。帝益神敬
之。後在華林園忽重著三頂布帽。亦不知自何而得
之。未幾而帝崩。文惠太子．豫章王相繼而殂。果如其
讖。靈味寺沙門寶亮者。欲以衲帔遺之。未及有言。誌
<pb n="155"/>
忽來牽帔而去。王仲熊問仕何所至。不答。直解杖頭
左索與之。仲熊初不曉。後果至尚書左丞焉。建武末
平旦出門。忽褰裳走過曰門上血腥。及明帝遇害。果
以犢車載尸自此門出舍閹人徐龍駒宅。而帝頸血
流被門限。初[鬱-山+止]林多害宗室。高士江泌憂南康王以
問誌。誌覆香爐示之曰都盡無餘。徐陵兒時父携
之謁誌。誌拊曰天上石麒麟也。陵後果顯于世。
沙門淨度者。辟糓餌松肪。能講誦禪律。游廣漢間。甞
誦寶積經及半而疾。命侍者代之。閱遍而化。遠近咸
見空中有寶馬負棺而去。
沙門普恒。好在閑處收攝其心。與蜀沙門韜公友善。
甞入火光三昧。自眉間下屬金剛際。於光中見諸色
像先身業報等事。及化時。一蒼頭見其半脫。強信之
不可。而手屈三指。平生黑瘠。化時白⿱折月。識者知其得
三果焉。
沙門法道者。與恒同時。道甞入定登內院。見彌勒自
臍輪放光照三塗苦道。由此勵精常坐不臥。及終而
祥瑞與恒絕類。復有釋僧定者。自言得不還果。于時
中興寺法主鳩眾詳斷。令現神足。定曰。恐犯戒故不
現。法主曰。按律有四因緣得現神足。一斷疑網。二破
邪見。三除憍慢。四成功德。定竟不能。遂擯之。
沙門慧嵬者游長安。久之去山谷中修禪定。夜有無
頭鬼忽見。嵬曰。汝無頭便無頭痛之累。何快如之。鬼
即沒。又作無腹鬼來。嵬曰。汝無腹便無飢渴之累。何
快如之。俄一夕雪。有扣戶求宿者。燭之乃好女子。前
再拜曰。我天女。以上人有戒德。天遣我來相慰耳。嵬
曰。既已見。當自去。汝與我為障道。於是女子凌空而
去。歌曰。河水可竭。須彌可傾。彼上人者不可動也。
永明中武帝以中書侍郎徵隱士何點。點辭不赴。南
史云。點門世事佛甚精。與張融．孔稚圭為方外交。招
擕勝侶及名行沙門。清言賦詩優游自得。宰相王儉
欲候之。知不可見乃止。豫章王嶷命駕造點。點由後
門遁去。竟陵王子良聞之曰。豫章王尚望塵不及。吾
當望岫息心。後點在法輪寺。子良就見。之點角巾登
席。子良對之。忻然無已。遺點嵆叔夜酒杯徐景山酒
鎗而去。點少時甞病渴。積歲不止。後在吳中石佛寺
講維摩。於講堂晝寢。夢沙門形貌壞異。授凡一掬夢
中服之即愈。時以為純德所感。及崔惠景叛圍宮城。
惠景素好佛。慕交點。點拒之不許。至是逼召。點裂裙
為袴往赴之講經。不及軍事。惠景敗。東昬怒點。欲誅
之。宰臣蕭暢諫曰。點向不誘賊。共講未易可量。以此
言之。乃當得封。東昬納其言而止。點弟胤。博學有重
名。甞入鍾山定林寺聽內典。其業皆通。建武中拜中
書令。聞謝朏罷吳興郡不還。胤恐後之。即拜表解職
不待報。明帝怒。追之不及。有詔許之。胤以會稽多靈
異往游之。居若耶山雲門寺。既與兄偕隱。時號點曰
大山。胤曰小山。尋徙居秦望山。起講堂即林成。援因
巖為渚別剏小閤。寢處其中。躬自啟閉。僮僕無得至
者。高風傾天下。初胤侈於味。食必方丈。至是汝南周
顒遺書勸令食菜曰。變之大者莫過死生。生之重者
無逾性命。性命之於彼甚切。滋味之在我可賖。若云
三世理誣則幸矣。如使此道果然而受形未息。一往
一來生死常事。則傷心之慘行亦自及。丈人於血味
之類雖不身踐。至於辰鴈夜鯉能不取備於屠門。財
具之經盜手。猶為廉士之所棄。生性之一啟金刀。寧
復慈心之所忍。騶虞雖飢非自死之草不食。聞其風
者豈不使人多愧。丈人得此有素。聊復片言發啟耳。
胤由此絕去血味。
沙門慧安者。不知何許人。少為虜。賣之荊州富家役
作。性謹愿。主人愛之。年十八聽出來為沙彌。止江陵
琵琶寺。野人皮相之當眾僧坐時。輙起行水。自上及
下水用不竭。眾訝之。及受具靈異益著。甞與沙門惠
濟上堂布薩。堂戶未開。安綰手自壁而入。出亦如之。
<pb n="156"/>
濟駭懼不敢言。俄辭濟曰。我當遠行。今與君訣別。濟
仰見空中皆好華。有管絃聲。天香彌馥。濟愈懼。安曰。
吾與子游。所見謹勿妄言。言即有咎。唯東南有一白
衣新發意菩薩。可與之言。於是辭去。附商入湘中。路
患痢將死。謂商曰。我死即靈尸岸上。不須設棺也。問
其故。曰吾欲以施虫鳥。商人如其旨。以尸投岸側。夜
輙有火焰從其身出。商大怖。刺舟至湘中。則安已先
至。欲就語又失所在。濟後至陟屺寺。與隱士劉虬夜
語及之。虬即遙禮曰。此得道者火光三昧也。
沙門曇超者。居錢塘靈苑山。一夕有異人至曰。此[邱-丘+(看-目)]
蒙師留蒼生之福。然富陽民無故鑿山麓。斷壞群龍
之室。龍忿不致雨。今二百日矣。欲法師一往誨龍。為
蒼生請福。豈有意乎。超曰。此檀越事。吾何能為哉。神
曰。弟子力能吐雲。不能致雨。超諾之。至赤庭山為龍
說法。俄大雨。因止臨溪。縣令聞超在。辨舟迎之。超即
日遁還靈苑。
隱士劉虬。字靈預。一字德明。南陽人。晉豫州刺史喬
七世孫。徙居江陵。虬少而抗節好學。須得祿便隱。泰
始中仕當陽令。罷官歸家靜處。常服鹿皮袷。斷糓餌
术及胡麻。齊受禪。以蒲輪束帛徵為通直郎不就。竟
陵王致書通意。虬答曰。虬四節臥疾病。三時營灌植。
暢餘陰於山澤。託暮情於魚鳥。寧非唐虞重恩。周召
宏施。虬於佛道最誠信明。解長齊布素人不堪之。疏
華嚴經以頓漸二門判教。至今諸家取之。又註法華
經。躬自講說。舉時皆高尚其風。建武二年病方晝有
白雲徘徊簷。戶之內又有異香鍾梵之音其日。卒五
十八。
逸士顧歡。隱居不仕。尚黃老。南史云。歡以佛道二家
教異。學者玄相非毀。乃著夷夏論。其略曰。辨是與非
宜據聖典。道老云。老子入關之天竺。維衛國王夫人
曰淨妙。老子因其晝寢乘日精入淨妙口。後年四月
八日剖右腋而生。墮地即行七步。於是佛道興焉。此
出玄妙內篇。佛經曰。釋迦成佛有塵沙之數。或為國
師道士儒林之宗。出瑞應．本起。試論之曰。五帝三皇
未聞有佛。國師道士無過老莊。儒林之宗孰出周孔。
若孔老非聖。誰或當之。然二經所說若合符契。道則
佛也。佛則道也。其聖則符。其迹則反。或和光以明近。
或耀靈以示遠。道濟天下故無方而不入。智周萬物
故無物而不為。其入不同。其為必異。各成其性。不易
其事。是以端委搢紳諸華之容。剪髮曠衣群戎之服。
全形守禮繼善之風。毀貌易形絕惡之學。豈伊同人。
爰及異物無盡。世界聖人代興。或昭五典。或布三乘。
在鳥而鳥鳴。在獸而獸吼。教華而華言。化夷而夷語。
雖舟車均於致遠。而有川陸之節。佛道齊乎達化。而
有夷夏之別。若謂其致既均其法可換者。是車可涉
川而舟可行陸乎。屢見刻舟沙門守株道士。互爭小
大交相彈射。或域道以為兩。或混俗以為一。是牽異
以為同。破同以為異。則乖爭之由淆亂之本也。尋夫
聖道雖同。而法有左右。始乎無端終乎無末。泥洹僊
化各是一術。佛號正真。道稱正一。一歸無死。真會無
生。在名則返。在實則合。但無生之教賖。無死之化切。
切法可以進謙弱。賖法可以退夸強。佛教文而愽。道
教質而精。精非麤人所信。愽非精人所能。佛言華而
引。道言實而抑。抑則明者獨進。引則昧者競前。佛經
繁而顯。道經簡而幽。幽則妙門難見。顯則正路易遵。
此二法之辨也。聖匠無方。方圓有體。器既殊用。教亦
異施。佛是破惡之方。道是興善之術。興善則自然為
高。破惡則勇猛為貴。佛迹光大宜以化物。道迹密微
宜用為己。優劣之分大略在茲。歡雖同二法而意黨
道教。
司徒袁粲託為沙門通公駁之。略曰。白日停光。恒星
隱照。誕降之應事在老先。固非入關方昭斯瑞。又西
域之記。佛經之說。俗以膝行為禮。不慕蹲坐為恭。道
<pb n="157"/>
以三繞為[虔-文+ㄆ]。不尚踞傲為肅。豈專戎土。爰及茲方。襄
童謁帝膝行而前。趙王見周三環而上。今佛法垂化。
或因或革。清信之士容衣不改。息心之人服㒵必變。
變本從道不遵彼俗。俗風自殊無患其亂。孔老釋迦
其人或同。觀其設教其道必異。孔老教俗為本。釋氏
出世為宗。發軫既殊其歸亦異。又僊化以變形為尚。
泥洹以陶神為先。變形者白首為緇而未能無死。陶
神者使塵惑日損而湛然常住。泥洹之道無死之地。
陶神若此何謂其同。時何常侍鎮之覩顧歡和同二
教。大不平之。以書抵歡劇。言道教不足以擬釋氏。歡
答其書固自封執。鎮之重與之書曰。猥辱返釋。究詳
淵況。既和光道佛。而涇渭釋李。觸類長之。爰至碁弈。
然敷佛彌過。精旨愈昧。所謂馳走滅迹跳動息影。焉
可免乎。輙復略諸近要。以標大歸。夫太極剖判。兩儀
妄立。五陰合興。形識謬彰。識以流染因結。形以愛滯
緣生。三皇之前民多專愚。專愚則巢居[宋-木+儿]處血飲茹
毛。君臣父子自相胡越。猶如禽獸又比童蒙。道教所
不入。仁義所未移。及其沉欲淪波。觸涯思濟。思濟則
祈善。祈善則聖應。夫聖者何耶。感物而遂通者也。夫
通不自通。感不自感。感常在此。通每自彼。自彼而言
懸鏡高堂。自此而言萬像斯歸。故知天竺者居娑婆
之正域。處淳善之嘉會。故能感通於至聖。中土於大
千。聖應既彼。聲被則此。覩日月之明。何假离朱之察。
聞雷霆之音。奚事子野之聽。故卑高殊物不嫌同道。
左右兩儀無害天均。無害天均則雲行法教。不嫌同
道則雨施夷夏。夫道者一也。形者二也。道者真也。形
者俗也。真既猶一。俗亦猶二。盡二得一。宜一其法。滅
俗歸真。必其違俗。是以如來制軌玄劫同風。假令孔
老是佛。則為韜光潛導匡救褊心。立仁樹義將近順
情。是以全形守祀恩接六親。攝生養性自我外物。乃
為盡善不為盡美。蓋是有涯之制。未鞭其後也。何得
擬道菩提。比聖牟尼哉。且佛教敷明要而能愽。要而
能愽則精疎兩級。精疎兩級則剛柔一致。是以清津
幽暢誠規易淮。夫以規為員者易。以手為員者難。將
不捨其所難從其所易耶。道家經籍簡陋。多生穿鑿。
至如靈寶妙真採撮法華。制用尤拙。如上清黃庭所
尚服食咀石飡霞。非徒法不可効。道亦難同。其中可
長唯在五千之文全無為用。全無為用未能遣有。遣
有為懷靈芝何養。佛家三乘所引。九流均接。九流均
接則動靜斯得禪通之理。是三中之一耳。非其極也。
禪經微妙境相精深。以此締真尚未能至。今云道在
無為得一而已。無為得一是則玄契千載。玄契千載
不俟高唱。夫明宗引會導達風流者。若當廢學精思
不亦怠哉。豈道教之筌耶。敬尋所辯。非徒不解佛。亦
不解道也。反亂一首。聊酬啟齒。
辭曰。運往兮韜韜。明玄聖兮幽幽。翳長夜兮悠悠。眾
星兮晣晣。太暉灼兮昇曜。列宿奄兮消蔽。夫輪桶兮
殊材。歸敷繩兮一制。苟專迷兮不悟。增上驚兮遠逝。
卞和慟兮荊側。豈偏尤兮楚厲。良[苨-匕+(司-(一/一/口)+土)]蔑兮彼若。焉相
責兮智慧。時復有朱常侍昭之。因何鎮之書乃作難
夷夏論。而朱廣之作諮夷夏論並章分句解。以破顧
歡之蔽於淺也。汝南周顒．高僧慧通並著駁夷夏論。
歡之作遂不勝其謬矣。復有法師紹正者著二教論。
其略曰。佛明其宗。道全其生。守生者蔽。明宗者通。今
道名長生不死。名補天曹。大乖老莊立言之旨。齊文
惠太子及竟陵王子良並酷好佛。竟陵著淨住子四
部二十卷闡揚佛教。有吳興道士孟景翼者。頗有時
譽。太子召入玄圃眾僧大會。子良使景翼禮佛。景翼
弗禮。子良送十地經與之。景翼造正一論。略曰。佛以
一音演說法。老子抱一以為天下式。一之為妙。空玄
絕於有境。神化贍於無窮。為萬物而無為。處一數而
無數。莫之名而強號為一。在佛為實相。在道為玄牝。
道之大象即佛之法身。以不守之守守法身。以不執
<pb n="158"/>
之執執大象。但物有八萬四千行。說有八萬四千法。
法乃至於無數。行亦達於無央。等級隨緣。須道歸一。
歸一即回向。向正即無邪。邪觀既遣。億善日新。三五
四六隨用而施。獨立不改。絕學無憂。曠劫諸聖共遵
斯一。老釋未始於常分。迷者分之而未合。億善徧修。
徧修成聖。雖十號千稱終不能盡。終不能盡。豈思議
哉。
司徒中即張融作門律云。道之與佛逗極無二。吾見
道士與道人戰儒墨。道人與道士辨是非。昔有鴻飛
天道。積遠難亮。越人以為鳧。楚人為乙。人自楚越。鴻
常一耳。以示汝南周顒。顒難之曰。靈無法性。其寂雖
同。位寂之方。其旨則別。論所謂逗極無二。為逗極於
虗無。為無二於法性耶。足下所宗本一物。而為鳧乙
耳。駈馳佛道無免二末。未知高鑒緣何識本。輕而宗
之其有旨乎（已上出南史。
論曰。自東漢西域傳范曄論釋氏大槩。陳壽三國
志則置而勿言。唐太宗晉書則班班紀著沙門神
異之迹。未始輙有一言訾佛。況佛化自晉抵南北
朝。始大振於天下。賢哉魏收．李延壽之作。凡當世
帝王公卿從事吾佛者。未甞諱之而不書。書之亦
未甞以人事議佛也。及顧歡傳則假手當時。群公
評議二教而罪歡曰。歡雖同二法而意黨道教。嗚
呼可謂良史矣。陋哉歡翼之論。猶昔人寶燕石者。
渠信有真玉哉。
齊高帝蕭道成。臨沂人。受宋禪。相襲五主二十三年。
傳譯華戎道俗二十人。所出經律論傳錄等四十七
部凡三百五十卷。外國有所謂天竺沙門僧伽跋陀
羅者。師資相傳。云佛涅槃後優波離結集律藏訖。即
於其年七月十五日受自恣竟。以香華供養律藏。更
下一點置律藏前。年年如是。優波欲涅槃時付弟子
陀寫俱。陀寫俱付弟子須俱。須俱付弟子悉伽婆。悉
伽婆付弟子目犍連子帝須。帝須付弟子旃陀䟦闍。
如是師師相付。至今三藏法師法師將律藏至廣州。
臨上船還本國時。以律藏付弟子僧伽䟦陀羅。羅以
永明六年共沙門僧猗於廣州竹林寺譯出善見毗
婆沙一部十八卷。即共安居。以七年庚午歲七月望
受自恣竟。如前師法以香化供養律藏即下一點。當
其年凡得九百七十五點。點是一年也。至梁大同元
年。有隱士趙伯休於盧山遇苦行律師弘度。得此眾
聖點記年月。伯休因問度曰。自永明七年後云何不
復見點。度云自彼已前皆得道聖賢手自下點。度乃
凡夫止可奉持頂戴而已。故不復點也。伯休因舊點
推至大同元年。凡一千二十年。今以此究參諸家傳
記。佛世尊誕生入滅之年並不相類。大抵西域山川
之廣。國土之多。佛化之盛。各承一宗。此亦一家之說
不可廢。故附著于此。
<other>梁</other>
天監二年。武帝詔曰。大士寶誌迹拘塵垢神游冥寂。
水火不能燋濡。虵虎不能侵懼。語其佛理則聲聞以
上。談其隱淪則遁僊高者。豈可以俗法常情空相疑
忌。自今中外任便宣化。帝一日問誌曰。弟子煩惑未
除何以治之。答曰十二。帝問其旨云何。答曰在晝字
時節刻漏中。帝益不曉。他日復問國祚有留難否。誌
指其頸示之。帝曰朕亨國幾何。答曰元嘉元嘉。帝喜
以為倍宋文之年。時革命之初。帝臨政刻急。誌假帝
神力令見先君受極苦於地下。由是䘏刑。甞詔[書-曰+(且-二+人)]工
張僧繇寫誌像。僧繇下筆輙不自定。既而以指[釐-未+牙]面
門。分披出十二面觀音。妙相殊麗或慈或威。僧繇竟
不能寫。他日與帝臨江縱望。有物泝流而上。誌以杖
引之。隨杖而至乃紫旃檀也。即以屬共奉官俞紹令
雕誌像。頃刻而成神采如生。帝悅以安內庭。時法雲．
雲光二師俱有重望。每講法天輙雨華。帝疑其證聖。
夜於便殿焚疏請誌偕光雲三大士齋。翌日誌獨赴
<pb n="159"/>
而光雲俱未知。帝由是益異其體。又甞與帝登鍾山
之定林寺。指前獨龍岡阜曰此為陰宅則永其後。帝
曰誰當得之。曰先行者得。至十三年大士示寂。帝憶
其言。以金二十萬易其地建浮圖五級。其上鎮以無
價寶珠。勑王筠勒[石*((白-日+田)/廾)]。葬日車駕親臨致奠。大士忽現
於雲間。萬眾懽呼聲震山谷。自是道俗奉祀。奇瑞顯
應為天下第一。凡大士所為祕讖偈句多著南史。為
學者述大乘贊十篇．科頌十四篇并十二時歌皆暢
道幽致。其旨與宗門冥合。今盛傳于世。
本朝太平興國七年舒州民柯萼遇異僧於萬歲山
之下。以杖指松根使钁之。得瑞石。文字粲然。讖
聖朝疆之祚。萼進于朝。
太宗皇帝覽之增敬。異日大士降見禁中。
太宗親聞緒語。因遣使致齋鍾山。其文略曰。俾乃龍
舒之壞。時惟天柱之峰。始道見於苾蒭。遂披文於琬
琰。述祖宗之受命年曆攸同。昭皇緒以無疆傳源罕
測。祕於內府播厥䇿書。綿載祀以居多。蘊禎祺而有
待。近以至真臨格寶訓躬聞。審墓緒之由來。積慶靈
之永久。詢於故府獲乃貞珉。覿篆刻之如新。若符節
之斯合。詔自今不可以名斥。以顯尊異。宜賜號道林
真覺菩薩。
論曰。寶公十二時歌曰。食時辰。無明本是釋迦身。
坐臥不知元是道。只麼忙忙受苦辛。認聲色。覔疎
親。若是他家染污人。忙欲將心求佛道。問取虗空
始出塵。妙哉斯言。寶公既有是說。至達磨之來。武
帝漫然蹉過。何也。如帝問達磨。如何是聖諦第一
義。答曰廓然無聖。又問對朕者誰。答曰不識。茲豈
達磨有語哉。問取虗空蓋亦寶公之直指也。又曰。
不住舊時無相㒵。外求知識也非真。昔阿難問迦
葉。世尊傳金襴外別傳何物。迦葉召。阿難應諾。迦
葉云倒却門前剎竿著。又玄沙見僧禮拜乃曰。因
我得禮你。然則求法者與說法者果誰乎。故寶公
末後又丁寧曰。未了之人聽一言。只這如今誰動
口。噫寶公歷劫於一切人行止語默中常常出現
了無間然也。
是歲帝妃郗氏者初生有赤光照室。器皿盡明。及長
性明慧。善隸書。讀史傳。女工之事靡不閑習。宋齊間
諸王求婚。父曄皆不許。後以適帝。生三女。帝為雍州
刺史而妃薨。其性酷妬。及是化為巨蠎入于後宮。通
夢於帝。帝體將不安。蠎輙激水騰涌。或現龍形光彩
照灼。因於露井上為殿。衣服委積。置銀轆盧金瓶。灌
百味以祀之。帝畢世不復議立皇后云。

隆興佛教編年通論卷第六

<sarticle>隆興佛教編年通論卷第七</sarticle>

隆興府石室沙門　祖琇　撰
梁
天監三年四月八日。帝率道俗二萬餘人升重雲殿。
親製文發願。乞憑佛力永棄道教不在崇奉。略曰。經
云。發菩提心者即是佛心。一切散善不得為喻。弟子
比經荒逆躭事老君。累葉相承染此邪法。今捨棄舊
習歸仗正因。願使未來世童男出家廣弘經教。化度
含識共證菩提。寧在正法中長淪惡道。不樂歸依老
子暫得神仙。陟大乘心永離邪見。十一日勑公卿百
僚侯王宗族並宜反偽即真捨邪入正。十四日公卿
抗表遵承詔命。帝手勑答曰。能反迷入正可謂夙植
善根。宜加勇猛也。
是歲詔隱士何點。點以巾褐入見。帝與之酒特除侍
中。點前席持帝鬚曰乃欲臣老子耶。固辭不受。復詔
何胤。胤謂使者曰。吾年五十七矣。月食四斗米不盡。
那復有官情耶。帝知不可致。有旨給白衣尚書祿。胤
<pb n="160"/>
苦辭。晚入虎丘之西寺講維摩經。及將終。夢天女六
十餘人列于前。及寤猶見之如故。即具浴儼衣冠少
頃而卒。何氏自晉司徒充．宋司徒尚之並建大義伸
明佛法累葉遵承。至胤姪侍中敬容而止。
五年。帝注大品。臣僚命法師法雲講之。雲辭疾不赴。
帝遣使強起之曰。將冀流通。非高德無以憑也。雲始
從之。雲最有譽當世。雅為昭明太子所敬。儒釋兩優
為天下第一。
八年魏主於式乾殿為諸僧及朝臣講維摩詰經。時
魏朝專尚釋氏不事經籍。中書侍郎裴延雋上疏。以
為漢光武．魏武帝雖在戎馬間未甞廢書。先帝行師
還都手不釋卷。良以學問多益不可輟故也。陛下升
法座親講大覺。凡在瞻聽塵蔽俱開。然五經治世之
楷模應務之所先。伏願經書[牙-(必-心)+?]覧孔釋兼存。則內外
俱周真俗斯暢。時洛陽中國沙門之外。自西域來者
三千餘人。魏主別立永明寺千餘間以處之。遠近承
風無不事佛。比及延昌州郡凡一萬三千餘寺僧至
二百萬。
十年。詔法師僧旻入慧輪殿講勝鬘經。帝臨聽。公卿
畢集。有旨於莊嚴寺建八座法輪。妙選奇傑番次主
之。時以旻為第一。當講日聽者傾都堂無容足。名士
劉業甞謂旻曰。法師佛學有餘。何故弘義多伸儒旨。
旻曰。昔生公以頓悟通經。次公以毗曇發論。若貧道
初不以儒釋限。但據文義所向耳。沙門道超者。頻年
力學。慕旻公之講誓欲齊之。夜夢神告之曰。旻公毗
婆尸佛時預宣法化。君新發意者何能類之。第自求
成名。不必苟齊也。旻性謙冲不恃能矜物。一時公卿
道俗咸推仰之。
十一年。有旨命寶亮法師撰涅槃經義疏。帝為之序。
略曰。離文字以設教。忘心相以通道。欲使珉玉異價
涇渭分流。制六師而正四倒。返八邪而歸一味。則法
雨降而燋種受榮。慧日升而長夜蒙曉。發迦葉之悱
憤。吐真實之誠言。雖復三施等於前。五大陳於後。三
十四問參差異辨。方便勸發各隨意答。舉要論經不
出兩塗。佛性開其有本之源。涅槃明其歸極之旨。非
因非果不起不作。義高萬善事絕百非。空空不能測
其真際。玄玄不能窮其妙門。自非德均平等心合無
生。則金墻玉室豈易入哉。
十二年。特進沈約卒。約字休文。婺州東陽人。左目重
瞳。腰有紫誌。少為書生名聞一時。以風流見稱而肌
體清癯時謂沈郎瘦。甚為武帝所重。官業具南史。甞
出意撰聲律以革古詩。後世取則號曰四聲。約甚精
佛理。著中食論。理趣甚高。其略曰。人所以不得道者
由於心神昏惑。心神所以昏惑由於外物擾之。擾之
大者其事有三。一則勢利榮名。二則妖妍靡曼。三則
甘旨肥醲。榮名雖日用於心。要無[晷-人+卜]刻之累。妖妍靡
曼方之已深。甘旨肥醲為累甚切。萬事紜紜皆三者
之枝葉耳。聖人知不斷此三事求道無從可得。乃為
之法使簡而易從。若也直云三事惑本並宜禁絕。而
此三事是人情所甚惑念。慮所難遣。雖有禁之之旨
而事難卒從。譬如方舟濟河豈不欲直至彼岸。河流
湍急會無直濟之理。不得不從流靡久而獲至。非不
願速。事難故也。禁此三事。事宜有端。何則。食之於人
不可頓息。其於情性三累莫甚。故推此晚食併置中
前。自中之後清虗無事。因此無事念慮得簡。在始未
專在久自習。於是束以八支紆以禁戒。靡曼之欲無
由得前。榮名眾累稍隨事遣。故云往古諸佛過中不
飡。此蓋是遣累之筌[(ㄇ@(企-止))/弟]適道之捷徑。而惑者咸謂止
於不食。此乃迷於向方不知厥路者也。又甞著設會
論。意謂如來在日。眾居伽藍不置食具。時至則分衛
持鉢以福眾生。今之僧徒一皆違廢。不止不持中食。
甚者甘腴厨饍豐美飲食。或遇請召得[蔬-(梳-木)+束]蔌之具。莫
不顰蹙以為不能甘也。此豈有志於道哉。其論略曰。
<pb n="161"/>
出家之人本資行乞。戒律炳然不許立厨帳并蓄淨
人。今既取足官寺行乞事廢。或有持鉢登門便呼為
僧徒鄙事。既為眾所鄙耻不復行乞。悠悠後進求理
者寡。將謂乞食之業不可復行。由淨飯王子轉輪之
貴。持鉢行乞以福施者。豈不及千載之外凡庸沙門
躬命僕竪自營口腹者乎。行乞受請二事不殊。今不
復行乞又不赴請。則行乞之法於此永冥。此法既冥
則僧非佛種。佛種既離則三寶墜地矣。約有文集百
餘卷行于世。
論曰。自晉渡江衣冠䆳窮佛理妙暢宗極。如孫．許．
宗．顏．二何．郗．沈諸賢。不徒一世談宗。抑高風逸韵
竦動天下。灼灼有大過人者。至於郗嘉賓奉法要．
沈休文中食論。雖宗尚釋典。然要其旨歸豈不有
意於士民之攝生者乎。且以梁徐俛相高祖二十
餘年。勳德最盛為梁宗臣。俛以謂儒釋殊塗同歸。
因撰會林五十卷。雖不及見是書。足可謂明道君
子也。而旻公亦曰。貧道初不以儒釋限。第據文義
所向耳。嗚呼。古之有道者未始不覩其同。特寡昧
自私者異而相訾耳。是可憫而弗足較也矣。
十五年。魏胡太后作永寧石窟二寺。極土木之美而
永寧尤盛。有真金像高丈八尺。如中人者又十軀。為
浮圖九級。築基下及黃泉。其高九十丈。上立剎復高
十丈。每夜靜鈴鐸聲聞十餘里。佛殿如太極殿。三門
如端門。僧房千楹玉珠錦綉該人心目。未幾雷電火
爇其塔。遠近咸見煙焰間有塔昇空而沒。後月餘有
自東州來者云。此日見塔乘空飛海上。而望海者時
亦見之。
十八年。會稽沙門惠皎以寶唱所撰名僧傳頗多浮
汎。因著高僧傳十四卷。始東漢永平十年終于是歲。
凡四百五十三載。二百五十有七人。附見者二百餘
人。開其德業。大略為十例。其自敘曰。前古撰集多曰
名僧。然名者實之賓也。若實行潛光則高而不名。若
寡德適時則名而不高。名而不高茲焉用紀。高而不
名則備今錄。世以為確論。
釋僧朗者。常誦法華。風度凝遠。飲㗖不常。每出。一狗
一猴隨之。日循乞得飲膳即置木盂中。食畢舉其餘
以飼猴狗。善作龜藏。或時足手頭頸俱縮不見。又甞
登舟。初無篙力。朗坐其中猴狗馴側。舟自泝流而上。
法師道英初隱太行山禪宴。樹枝縈結如蓋覆之。居
久之棄去行龍臺澤。觀游魚愛之。即解衣入水宴坐
深淵七日而出。又甞隆冬覩嚴氷。愛其瑩澈就臥其
上信宿而起。晚居蒲州普濟寺。一日講起信至真如
門。奄爾氣絕。眾意其逝矣。有都講識之。即謂眾曰。此
入滅盡想耳。三日乃甦焉。
普通元年。帝於禁中築圓壇將稟授歸戒。妙選德行
尤異者為之師。朝議以慧約法師望高。詔至。約以禮
遜讓不許。夏四月丁巳帝行問道禮。稟約為師授具
足戒。方羯磨次甘露降于庭。有三足鳥二孔⿱少隹歷階
馴伏。帝大悅。賜約別號智者。自是入朝必設特榻處
之。而帝座其側。凡太子諸王公卿道俗從約授戒者
四萬八千人。沙門雖在耆艾亦重稟授。獨法雲公曰。
吾既戒矣。其可以佛法為人事耶。於是議者高之。
時有達禪師者得水觀三昧。每入此定。有窺之者唯
見清水凝停滿室。沙門道僊從達遊。得火光三昧。所
居之室玄夜大明焉。
帝留神法門。時釋子多縱率。主僧懦不能制。帝患之。
欲自以律行僧正事。詔下。京城大德無敢議者。獨藏
法師以為佛法淵愽非一人能盡之。執不奉詔。帝訝
之召入光華殿問狀。藏面陳大旨秉執有據。帝不能
奪。遂從之。藏退謂諸僧曰。上以佛法為己任。誠當推
順。然衣冠家子弟十輩猶不能俱稱父意。今糅雜五
方之眾而以一己好惡繩之。戒律將廢矣。諸君不慮
此何也。法雲公歎曰。教理深致未能多謝。一日之事
<pb n="162"/>
良可愧服。
帝自受具。寢處略同沙門。雖宮禁每亦恣僧游覽。獨
禁止御座而已。藏公一日昇殿登之。左右呵止之。藏
曰。貧道定光金輪之裔。寧愧此座。儻見殺。不慮無受
生處。帝聞。置之弗罪。藏少時過相者曰。法師壽不過
三十一。藏懼。日誦金剛般若。至期夢前人復來告曰。
法師以般若力故壽倍增矣。又常夢維摩詰降其房
與語。臨別以素麈尾遺之而去。藏自是玄辯日新焉。
論曰。昔周武王北面受箕子洪範九疇。王受書畢。
箕子才預五等之封。至後漢順帝詔處士樊英設
壇席行問道之禮咨逮得失。而英竟無它能。於是
天下處士咸被純盜虗名之誚。及武帝稟受約公
歸戒。自後約入朝帝設特榻處之。而自坐其側以
師奉之終其身。嗚呼。武帝尊師重道之體。由漢以
來未之有也。而藏法師既非帝師。徒詫金輪之裔
而據太極御座。前史以為美談。非也。吾宗以法空
為座。藏能以法自尊。則隨緣赴感靡不周而常處
此菩提座。奚待據人主之座而後為榮乎。藏可謂
不達矣。至於却帝僧正之詔。夢致摩詰之神。若此
類殆與當世諸僧僅有一日之長云。
十八年。魏孝明帝加元服。命沙門道士講道於禁中。
時道士姜斌．沙門曇謨最對論。帝曰佛與老子同時
否。姜斌曰。按開天經云。老子西入化胡。佛充侍者。明
是同時。曇謨最曰老子當周何年而生。斌曰。定王三
年生。簡王四年仕於周。敬王四年年八十五西入化
胡。最曰。吾佛以周昭王二十四年誕生。穆王五十二
年滅度。自世尊滅度至定王三年。凡三百四十五年
老子方生。及敬王元年老子西游。則世尊示寂已四
百二十五年矣。據此相去懸遠。而言化胡無乃謬乎。
斌曰佛生周昭之世有何文記。最曰。周書異記．漢法
本內傳並有明文。斌曰。孔子制法。於佛逈無文記。何
也。最曰。孔子有三備十經謂天地人也。佛之文言出
於中備。斌曰孔子聖人何假卜乎。最曰佛是眾聖之
王。達一切含識先後際吉凶終始。不假卜筮。自餘小
聖雖曉未然。必籍蓍龜方通休咎。時侍中劉騰宣勑
曰。姜斌論無宗旨宜退席。又問開天經何從而得。是
誰所說。可疾取來。及取經至。帝命群臣詳定真偽。時
太尉蕭綜．太傅李寔泊公卿士夫百六十餘人。覽畢
劾奏曰。老子止著五千文。更無他說。今姜斌所據。文
詞鄙俚宗旨乖謬。既瀆先師又罔聖聽。罪當惑眾。制
可將抵以刑。三藏菩提流支奏。解斌特流馬邑。曇謨
最善大小乘。有律行。初在邯鄲說律。感異比丘六十
餘輩降席聽戒。流支每見。稱為東方開士焉。
魏書佛老志曰。道家之源出於老子。其自言也。先天
地生以資萬類。上處玉京為神玉之宗。下在紫微為
飛僊之主。千變萬化有德不德。隨機應物厥迹無常。
授軒轅於峨嵋。教帝嚳於牧德。大禹聞長生之訣。尹
喜受道德之旨。至於丹書紫字昇玄飛步之經。玉石
金光妙有靈洞之說。不可勝紀。其為教也。咸蠲去邪
累澡雪精神。積行樹功累德增善。乃至白日昇天長
生世上。是以秦皇．漢武甘心不息勞心竭思。所在追
求終莫之致。退恨於後。故有欒大徐氏之誅。然其道
惑人効學非一。靈帝置華蓋於濯龍設壇場而為禮。
及張陵授道於[鴳-女+隹]鳴。因傳天宮章本千有二百。弟子
相授其事大行。齊祠跪拜各有成法。於是三元九府
百二十宮一切諸神咸所統攝。又稱劫數頗竊佛經。
及其劫終稱天地俱壞。其書多有禁祕。非其徒不得
輙觀。至於化金銷玉行符勑水。奇方玅術萬等千條。
上云羽化飛天。次稱消災滅禍。故好異者往往而尊
事之。初文帝入賓于晉。從者云登僊伊闕。太祖好老
子之言誦詠不倦。天興中儀曹郎董謐上服食僊經
數十篇。乃置僊人愽士。立僊坊煑煉百藥。封西山以
供其薪蒸。令死罪者服之。多死無驗。久之太祖意少
<pb n="163"/>
懈乃止。
世祖時道士宼謙之。字輔真。雍州人。早好僊道。修張
魯之術。服食餌藥歷年亡効。有僊人成公興求為謙
之弟子。相與入華山居石室。興採藥與謙之服。能不
肌。又共入嵩山石室。尋有異人將藥與謙之。皆毒[乏-之+虫]
臭物。謙之懼走。興歎息曰。先生未僊。正可為帝王師
耳。未幾興僊去。謙之守志嵩山。忽遇大神乘雲駕龍
導從百靈集於山頂。稱太上老君。謂謙之曰。自天師
張陵去世以來。地上曠職。汝文身直理。吾故授汝天
師之位。錫汝雲中新科二十卷。自開闢已來不傳於
世。汝宣吾新科。清整道教。除去三張偽法租米錢稅
及男子合氣之術。大道清虗寧有斯事。專以禮度為
首。加之以服食閑練。使玉女九疑十二人授謙之導
引口訣。遂得辟糓氣盛顏色鮮麗云。
論曰。魏史敘道教源流洎謙之出處如此。然則謙
之有功於道教非三張之比也。而　本朝司馬文
正公甞比謙之於爰居。夫爰居出左氏不智不靈。
特一恠鳥耳。謙之親遇老君面授秘訣。作興道教。
致後世學者得以祖述焉。借使謙之不得與神僊
者流。蓋亦非常勝士也。以之方爰居。不亦甚乎。雖
然文正公言為百世師。行為天下法。其意必謂謙
之所遇之神。正孔子所不語者也。資此傳授滋蔓
於世。其為文正公弗與也亦宜。嗚呼。以謙之尚止
平一爰居。矧風斯在下者耶。
普通八年。天竺初祖菩提達磨大師至金陵。師西域
南印度國香至王第三子也。王薨師出家。遇二十七
祖般若多羅付以大法。因問。我既得法宜化何國。多
羅曰。汝得法已。侯吾滅後六十餘年。當往震旦國闡
化。曰。彼有法器堪繼吾宗。千載之下有劫難否。多羅
曰。汝所化方得菩提者不可勝數。吾滅度後彼有留
難。水中文布善自降之。汝至時。南方不可久留。聽吾
偈曰。路行跨水復逢羊。獨自悽悽暗度江。日下可怜
雙象馬。二株嫩桂久昌昌。復演八偈。皆預為讖。至多
羅示寂。師演化本國。會其姪異見王者輕毀三寶。師
遣其徒波羅提微現神力攝化歸正。師以震旦緣熟。
即別其眾。而異見王枉駕見師。因告之曰。當勤修福
行。護持三寶。吾去非晚。二九即回。王泣曰。叔既有緣
在彼。非吾所留。唯願不忘父母之國。事畢早回。遂具
大舟實以眾寶。王躬率臣僚送至海濵。師同商馭舟
達于南海。廣州刺史蕭昂舘之。以表聞奏。有詔迎見。
師入朝。帝問。朕即位以來。造寺寫經度僧不可勝數。
有何功德。師曰並無功德。帝曰何以並無。師曰。人天
小果。有漏之因。雖有非實。帝曰何謂真功德。師曰。淨
智妙明。體自空寂。如是功德不於世求。帝曰何為聖
諦第一義。曰廓然無聖。帝曰對朕者誰。曰不識。帝不
省玄旨。師遲留數日遂渡江之魏。止於嵩山少林寺。
終日壁觀而已。有僧神光者。因神人發起來見師。師
端坐不頋。會天大雪。光立雪中至積雪過膝。師憫而
問曰。汝久立雪中。求何事耶。光曰。唯願大慈。開甘露
門廣度群品。師曰。諸佛無上妙道。曠劫難逢。豈小德
小智輕心慢心欲冀真乘。徒勞勤苦。光聞誨勵喜不
自勝。即以利刀自斷左臂置於師前。師曰。諸佛最初
求道重法忘身。汝今斷臂吾前。求亦可矣。光承其言
即易名慧可。復問曰諸佛法印可得聞乎。師曰諸佛
法印匪從人得。曰我心未寧乞師與安。師曰將心來
與汝安。可曰覔心了不可得。師曰與汝安心竟。久之
為可等略辨大乘入道四行。其辭曰。
夫入道多塗。要而言之不出二種。一理入。二行入。理
入者。謂籍教悟宗。深信含生同一真性。但為客塵妄
想所覆不能顯了。若捨妄歸真凝住壁觀。無自無他
凡聖一等。堅住不移更不隨於文教。此即與理宜符。
無有分別寂然無為。名之理入。行入者有四。一報冤
行。二隨緣行。三無所求行。四稱法行。謂報冤行者。凡
<pb n="164"/>
修道人若受苦時。當念我從往昔無數劫中棄本逐
末流浪諸有。多起冤憎違害無限。今雖無犯。是我夙
殃惡業果熟。非天非人所能見與。甘心忍受都無怨
恨。作是觀時與理相應。體冤進道。故名報冤行。隨緣
行者。眾生無我並緣業所轉。苦樂齊受皆從緣生。若
得勝報榮譽等事。皆是過去夙因所感。緣盡還無何
喜之有。得失從緣心無增減。喜風不動宜順於道。名
隨緣行。無所求行者。世人長迷處處貪著。智者悟真
安心無為。萬有皆空無所希冀。三界久居猶如火宅。
有身皆苦誰得而安。了達此處息念無求。故經云。有
求皆苦。無求乃樂。是則無求真為道行。故名無所求
行。稱法行者。性淨之理因之為法。此理眾相斯空。無
染無著無此無彼。經云。法無有我。離我垢故。智者信
解此理。應當稱法而行。法體無慳。於身命財行檀捨
施。心無慳惜。達解三空不倚不著。但為無垢稱化眾
生而不取相。此為自行亦復利人。莊嚴菩提之道。檀
施既爾餘五亦然。為除妄想修行六度而無所行。是
名稱法行。
大同二年十月。師將示寂。道副．尼總持．道育．慧可等
侍側。曰時將至矣。汝等盍各言所得乎。時道副曰。如
我所見。不執文字不離文字而為道用。師曰汝得吾
皮。尼總持曰。我今所見。如慶喜見阿閦佛國。一見更
不再見。師曰汝得吾肉。道育禪師曰。四大本空五陰
非有。而我見處無一法可得。師曰汝得吾骨。大師慧
可即禮三拜復依位而立。師曰汝得吾髓。即顧謂可
曰。世尊以正法眼藏付囑大迦葉。展轉傳授。以至於
吾。吾今付汝。汝當護持。并授汝袈裟以為法信。可跪
受其衣。願聞指示。師曰。內傳法印以契真心。外付法
衣以定宗旨。後代澆薄疑慮競生。謂吾西土汝乃此
方。憑何得法以何為證。或遇難緣但出此衣用以表
信。其化無礙。至吾滅後二百餘年。衣止不傳。法周沙
界潛符密契千萬有餘。汝當闡化勿輕未悟。一念回
機便同本有。聽吾偈曰。吾本來茲土。傳法救迷情。一
華開五葉。結果自然成。又曰。吾有楞伽經四卷亦付
與汝。即是如來心地要門。吾自離南印來此東土。見
赤縣神州有大乘氣象。遂逾海越漠為法求人。際會
未諧如愚若訥。今得汝傳授。吾意已終。乃與其徒往
禹門千聖寺。有期城太守楊衒之問曰。西天五印師
承為祖。其道云何。師曰。明佛心宗。行解相應。名之曰
祖。衒之曰。弟子素奉三寶而智慧昏蒙。願師慈悲開
示宗旨。師以偈答之曰。不覩惡而生嫌。不觀善而勤
措。不捨智而近愚。不拋迷而就悟。達大道兮過量。明
佛心兮出度。不與凡聖同纏。超然名之曰祖。衒之聞
偈乃稽首曰。願師慈忍久住世間。師曰。吾化緣已畢。
傳法得人吾即逝矣。是日端坐而寂。門人奉全身葬
熊耳山定林寺。明年魏使宋雲西域回。遇師于葱嶺。
手携隻履翩翩獨邁。雲問師今何。往曰西天去。及雲
歸朝具言其事。門人啟壙。唯空棺隻履存焉。梁武帝
聞師顯化始末如此。遂親撰[石*((白-日+田)/廾)]刻石于鐘山。
論曰。昔嵩明教著傳法正宗記。稱達磨住世凡數
百年。諒其已登聖果。得意生身。非分段生死所拘。
及來此土示終。葬畢乃復全身以歸。則其住壽固
不可以世情測也。傳燈錄云。師以九月二十一日
至廣州。刺史以表聞奏。帝遣使賷詔迎之。師以十
月一日至金陵。然自廣至金陵亡慮三千餘里。將
命者往而復師方啟行。豈以十日之間能歷三千
里乎。又謂魏孝明帝欽師異迹。三屈詔命。師竟不
下少林。及師示寂。宋雲自西域還。遇師于葱嶺。孝
莊帝有旨令啟壙。如南史普通八年即大通元年
也。孝明以是歲四月癸丑殂。師以十月至梁。蓋師
未至魏時孝明已去世。及其子即位。未幾為爾朱
榮所弑。乃立孝莊帝。由是魏國大亂。越三年而孝
莊殂。又五年而分割為東西魏。然則吾祖在少林
<pb n="165"/>
時正值其亂。及宋雲之還則孝莊去世亦五六年。
其國至於分割久矣。烏有孝莊令啟壙之說乎。舊
唐史云。後魏末有僧達磨航海而來。既卒。其年魏
使宋雲於葱嶺回見之。門徒發其墓但有隻履而
已。此乃實錄也。又謂光統律師．菩提流支數下毒
害師。師遂不救。嗚呼甚哉。光統．流支法門龍象。詎
能爾乎。是皆立言者悞也。雖然吾宗從上來事昭
昭若揭日月而行。故二祖禮三拜後依位而立。當
爾之際印塵劫於瞬息。洞剎海於毫端。直下承當
全身負荷。正所謂通玄峰頂不是人間。入此門來
不存知解者也。抑烏有動靜去來彼此時分而可
辨哉。

隆興佛教編年通論卷第七

<sarticle>隆興佛教編年通論卷第八</sarticle>

隆興府石室沙門　祖琇　撰
梁
婺州義烏雙林大士者。姓傅氏。名翕。法號善慧。年十
六納劉氏女妙光為室。生二子普建．普成。甞有西域
沙門嵩頭陀者。見大士曰。吾與汝毗婆尸佛所同發
誓。今兜率宮衣鉢現在。何日當歸。因與之臨池觀影。
見圓光寶蓋法從甚盛。大士笑曰。鑪鞴之所多鈍鐵。
良醫之門足病人。度生為急。何思彼樂乎。居無幾。常
見釋迦．金粟．定光三如來放光襲其身。大士喜曰。吾
得首楞嚴三昧。即捨田宅及賣妻子。得錢五萬以設
法施會。遂於松山之頂因雙稠樹剏寺而居。名曰雙
林。日自營作。夜則行道。有偈云。空手把鉏頭。步行騎
水牛。人從橋上過。橋流水不流。復一日於山頂繞連
理雙樹行道。感七佛相隨。釋迦前引。維摩接後。唯釋
尊頻顧大士共語。由是異迹日顯。大通五年正月十
五日遣弟子傅暀致書於朝。其辭曰。雙林樹下當來
解脫善慧大士白國主救世菩薩。今欲修上中下善。
希能受持。其上善。略以虗懷為本。不著為宗。無相為
因。涅槃為果。其中善。略以治身為本。治國為宗。天上
人間果報安樂。其下善。略以護養眾生。勝殘去殺。普
令百姓皆稟六齋。今聞皇帝崇法。欲申論義未遂襟
懷。故遣弟子傅暀告白。暀投書太樂令何昌。昌曰。約
法師猶置啟。翕是國民又非長老。殊無謙卑豈敢呈
達。暀燒手御路。昌乃馳往同泰寺詢皓法師。皓勸速
呈。二月十一日進書。帝覧之。遽遣詔迎。既至。帝問曰。
從來師事何人。答曰。從無所從。來無所來。師事亦爾。
昭明太子問。大士何不論義。答曰。菩薩所說。非長非
短。非廣非狹。非有邊非無邊。如如正理復有何言。帝
曰何為真常。答曰息而不滅。帝曰。息而不滅此則有
色。有色故鈍。如此則居士未免流俗。答曰。臨財無苟
得。臨難無苟免。帝曰居士大識禮。答曰。一切諸法不
有不無。大千世界所有色像莫不皆空。百川叢注不
過於海。無量妙法不出真如。如來何故於三界九十
六道中獨超。其最視一切眾生有若赤子。天下非道
不安。非禮不樂。帝默然。大士辭退。異日帝於壽光殿
講金剛經。誌公云大士能耳。帝即召大士。大士對帝
執拍板講經。唱成四十九頌。遂還雙林。至陳太建元
年四月將示寂。謂其徒曰。此身甚可厭惡。眾苦所集。
要在護持三業精勤六度。若墮地獄卒難得脫。常須
懺悔。又曰。吾滅已。不得移寢牀。七日當有法猛上人
持像及鍾來鎮于此。弟子問。既歸寂後形體如何。曰
山頂焚之。問若不遂復何如。曰勿用棺斂。但累甓為
壇。移尸於上屏風。周繞絳紗覆之。上建浮圖。隨意安
立。又問。諸佛滅度時皆說功德。師之發迹可得聞乎。
曰。我從第四天來。為度汝等。次補釋迦。故大品云。有
菩薩從兜率天來。諸根猛利。疾與般若相應。即吾
<pb n="166"/>
身是也。言訖加趺而逝。壽七十有三。至七日。上人
法猛果持織成彌勒像及九乳鍾來鎮龕所。須臾不
見大士道具十餘事。晉天福中。錢王發塔取靈骨十
有六片。皆紫金色。并道具就府城南建龍華寺。塑像
安置。大士甞著心王銘一篇。其辭曰。觀心空王。玄妙
難測。無名無相。大有神力。能滅千災。成就萬德。體性
雖空。能施法則。觀之無形。呼之有聲。為大法將。心戒
傳經。水中鹽味。色裏膠青。決定是有。不見其形。心王
亦爾。身內居停。面門出入。應物隨情。自在無礙。所作
皆成。了本識心。識心見佛。是心是佛。是佛是心。念念
佛心。佛心念佛。欲得早成。戒心自律。淨律淨心。心即
是佛。除此心王。更無別佛。欲求成佛。莫染一物。心性
雖空。貪瞋體實。入此法門。端坐成佛。到彼岸已。得波
羅蜜。慕道真士。自觀自心。知佛在內。不向外尋。即心
即佛。即佛即心。心明識佛。曉了識心。離心非佛。離佛
非心。非佛莫測。無所堪任。執空滯寂。于此漂沉。諸佛
菩薩。非此安心。明心大士。悟此玄旨。身心性妙。用無
能改。是故智者。放心自在。莫言心王。空無體性。能使
色身。作邪作正。非有非無。隱顯不定。心性雖空。能凡
能聖。是故相勸。好自防慎。剎那造作。還復漂沉。清淨
心智。如世黃金。般若法藏。盡在身心。無為法寶。非淺
非深。諸佛菩薩。了此本心。有緣遇者。非去來今。
論曰。大士致書武帝。欲條上中下善。意則佳矣。然
非中夏所能行之。及見武帝頗不甚契。合至寶公
舉大士講經。說者以謂大士入朝寶公去世凡二
十一年矣。然寶公神異著明。雖歿而時時降現禁
中為帝言事。茲亦不足疑也。大哉心王銘。詞致高
妙。旨與宗門合轍。道與佛祖同源。自非慈氏應身
所為曷以臻此。昔山谷甞曰。若解雙林此篇以讀
論語。如啖炙自知味矣。不識心而云解論語章句。
吾不信也。後世雖有作者。不易吾言矣。山谷可謂
知言也哉。
時隱士阮孝緒。陳留人也。家世仕官。父彥。太尉從事
中郎。孝緒年十三。通五經大旨。十六丁家難。終喪入
鍾山聽講。久之母有疾。孝緒在席心驚而歸。合藥須
生人參。躬入鍾山探求未獲。忽一鹿在前心異之。至
鹿息處果得人參。藥成母疾得愈。齊尚書令王晏來
候之。孝緒惡其人。穿籬而遁。及晏被誅。以非黨獲免。
甞以鹿林為精舍。環以林池杜絕交游。世罕得而見
之。御史中丞任眆欲訪焉而不敢進。乃指鹿林謂其
兄曰。其室則邇。其人甚遠。繇是朝貴絕於造請。唯與
裴子野交好。天監末累召不赴。天子以為苟立虗名
以要顯譽。故二何孝緒並得遂其高焉。南平元襄謂
曰。昔君大父舉不以來游。取累吾弟。獨執其志。何也。
孝緒曰。若麕鹿盡可參馭。何以異乎騄驥哉。鄱陽忠
烈王其姉夫也。歲時致饋一無所受。與劉著作同年。
劉卒。孝緒曰。吾其幾何。即辨後事。數日而亡。年五十
八。孝緒愽極群書無一不善。精力強記為學者所宗。
既卒。門人諡曰文貞處士。初漢劉歆著七略。齊王儉
著七志。孝緒普通四年著七錄。前五曰內篇。六曰佛
法錄。七曰僊道錄。謂之外篇。劉歆七略則以道家為
諸子。以神僊為方伎。王儉七志則先道而後佛。孝緒
七錄則先佛而後道。蓋所宗有不同。亦由其教有淺
深也。
七錄內外圖書總四萬四千五百二十六卷。凡天下
之遺書秘記盡於此矣。內佛法錄。經律論等五部。凡
五千四百卷。至隋文帝仁壽間。嘉則殿書凡三十七
萬卷。及唐開元中。秘府以甲乙丙丁四部為次。列經
史子集四庫。并唐之學者所著之書共八萬二千三
百七十四卷。今唐書藝文志四部著錄者凡五萬二
千一百卷。不著錄者二萬七千六百三十卷。共七萬
九千八百三十卷。其間釋部特載僧俗二十五家所
著之書凡三百九十五卷而已。此古今書籍之數也。
<pb n="167"/>
大同元年。慧約法師垂誡門人。言訖合掌而逝。帝輟
朝三日素服哭之。葬誌公塔之左方。甞從約授歸戒
者四萬八千人。皆服緦麻哭送至塔。約常所乘青牛
垂淚悲鳴。及雙[鴳-女+隹]繞塔哀淚彌月而去。
三年四月。昭明太子薨。太子諱統。字維摩。天監元年
生於覇府。三日而建康平。識者以為天命所集。幼聰
睿。三歲受孝經．論語。五歲遍讀五經悉能諷誦。八歲
於壽光殿講孝經。名儒重臣畢集坐側。太子詞吐華
暢淵源無滯。皆欽服以為聖童。年十二於內省決獄
剖斷平允。自是數使聽訟。賴活者不可勝數。性慈孝。
美容止。讀書數行俱下。過目憶誦無違。帝既留心內
典躬自講說。太子亦天性好佛。凡釋部經論披覽略
遍。於東宮別立惠義殿。專為法集之所。招引名僧撰
次法事儀注及立三諦等義。世咨美之。母薨。每哭輙
慟絕。水漿不入口。帝勑左右宣旨曰。毀不滅性。聖人
所制。不勝哀比於不孝。有我在那得自毀如此。即可
強進飲粥。太子奉旨始進粥。體素肥。腰帶十圍。至是
減削過半。帝尋委以軍國政事。太子處決無留滯。引
納天下奇才賞愛無勌。東宮有書凡三萬餘卷。群賢
畢集。文雅之盛由晉已來未之有也。甞游後池。乘綵
文舸。摘芙藻以嬉。姬人蕩舟沒溺而出。感疾動股。恐
貽帝憂不以聞。遂薨。天下哭之如喪其親焉。名士劉
勰者。雅為太子所重。撰文心雕龍五十篇。家貧不婚
娶。依沙門僧裕遂愽通經論。區別部類而為之序。定
林寺藏經即其銓次也。中書令沉約絕重其文。甞置
几案間。凡都下寺塔及名僧[石*((白-日+田)/廾)]碣皆出其手。累官通
事舍人。表求出家。先燔鬚自誓。帝嘉之。賜法名惠地。
太清三年夏四月。逆賊侯景陷臺城。以甲士五百人
自衛。帶劒上殿拜訖。帝神色自若。使引向三公坐榻
謂曰。卿在戎日久無乃為勞。景惶懼不能對。出謂左
右曰。吾每據鞍臨敵。矢石交下了無所怖。今見蕭公
使人畏慴。豈非天威難犯。吾不復見之矣。及景自稱
大丞相而徵求無已。帝憤之。遂寢疾。然齋戒不衰。日
夕念佛不絕於口。獨皇太子侍側。五月丙辰大漸不
能進膳。久而口苦索蜜。未至而舉手曰荷荷。遂崩於
淨居殿。年八十有六。帝曰角龍顏。舌文八字。項有浮
光。身映日無影。右手文成武字。幼甞蹈空而行。所居
之室常若雲氣。人或遇者體輙肅慄。前後受命符瑞
凡六十餘事。及即位太極殿。常有六龍各守一柱。其
神奇異瑞自書契已來人君皆所未有。幼而好學。六
藝備閑碁登逸品。至於陰陽緯候卜筮占決草𨽻尺
牘騎射並洞精微。雖登大位萬機多務。猶手不釋卷
然燭側光常至戊夜。撰通史六百卷．金海三十卷．五
經義注講䟽等合二百餘卷．贊序詔語銘誄箴頌牋
奏諸文凡一百一十卷。晚奉佛道日止一食。膳無鮮
腴唯豆羮糲飯而已。或遇事擁不暇就食。日才過中
便漱口而坐。製涅槃．大品．淨名．三慧諸經義記數百
卷。聽覽餘暇即於重雲殿同泰寺講說。名僧碩學四
部聽眾常萬餘。衣布衣木綿皂帳。一冠三載一被二
年。自五十外便斷房室。不飲酒不聽音樂。非宗廟祭
祀大會饗宴及諸法事未甞舉樂。勤於政事。每冬月
四更竟即勑把燭看事。執笔觸寒手為皴裂。然仁愛
不斷。親親及所近倖愆犯多縱捨。坐是政刑弭紊。每
決死罪常矜哀流涕然後可奏。性方正。雖居小殿暗
室常理衣冠。小坐暑月未甞褰袒。雖見內竪小臣如
遇嚴賓焉。諡曰武皇帝。廟號高祖（出南史）。史官魏徵曰。
高祖固天攸縱聰明稽古道亞生知。學為愽物允文
允武多藝多才。爰自諸生不覊之度屬。昏凶肆虐天
倫及禍。糾合義旅將雪家冤。曰紂可伐。不期而會龍
躍樊漢電擊湘郢。剪離德如振槁。取獨夫如拾遺。其
雄才大略固不可得而稱矣。既懸白旗之首。方應皇
天之眷。而布澤施仁悅近來遠。開蕩蕩之王道。革靡
靡之商俗。大修文學盛飾禮容。鼓扇玄風闡揚儒業。
<pb n="168"/>
介冑仁義折衝樽爼。聲振寰區澤周遐裔。干戈載戢
凡數十年。濟濟焉洋洋焉魏。晉已來未有若斯之盛
也。然不能息末孰本斵彫為樸。慕名好事崇尚浮華。
抑揚孔墨流連釋老。幾終夜不寐或日旰不食。非弘
道以利物。唯飾智以驚愚。且心未遺榮虗廁蒼頭之
位。高談脫屣終戀黃屋之尊。夫人之大欲在乎飲食
男女。至於軒冕殿堂非有切身之急。高祖屏除嗜欲
眷戀軒冕。得其所難而滯其所易。可謂神有所不達
智有所不通矣。
論曰。魏鄭公論梁武帝可謂天下仁人之言也。而
新唐史蕭瑀傳贊亦曰。梁蕭氏興江左。實有功在
民厥。終無大惡。以浸微而亡。故餘祉及其後裔。以
此驗鄭公之論益可詳矣。然韓退之甞曰。梁武餓
死臺城。蓋謂其屏嗜欲絕午後食。至臨終齋戒不
衰。在恣情豐美享用者視之。近乎餓死耳。猶孔子
稱伯夷叔齊餓死首陽。其微意乃所以成其美焉。
豈謂不得食而餓死哉。凡議得失成敗如魏鄭公
之言。乃春秋責備賢者之旨。得不為萬世之公道
哉。
承聖元年。三藏真諦將歸天竺。至廣州。刺史歐陽頠
延之制止寺。沙門慧愷等請譯起信．俱舍等論。諦有
氣宇風神爽邁。頠之子紇居別墅在河渚間。諦每訪
紇。以坐具敷水面跏趺其上飄然往還。坐具略不霑
潤。或不敷具即折荷葉而濟。時好事多圖[書-曰+(且-二+人)]而奉祀
之。
荊山居士陸法和。少隱江陵清溪山。服勤沙門執弟
子禮。及長出游。語音巴楚容色異常。以操行絕等為
梁湘東王所重。爵以閑散。甚為諸公欽敬。初侯景始
降。法和知其必叛。以語朱元英。元英不了其意。未久
景圍京城。元英求䇿。和曰取果宜待熟。景遣將任約
擊湘東王。法和就乞軍禦之。對壘赤沙湖。賊因風縱
火燒廬。法和以白羽扇揮風。風即返。約軍大潰。士卒
求約不獲。法和曰。洲際有水剎。約在其下也。可往擒
之。果得約抱剎仰頭出鼻。法和捨之。謂王曰。他日當
得力。約後果立効法和。所至江湖必立放生池。切戒
剎生。湘東即位是為元帝。以法和為郢州刺史。始法
和欲大舉定魏。帝不許。法和笑曰。吾甞不希釋梵天
王坐處。豈窺人王位耶。但於空王佛所與王有因緣。
如不能用則奈業何。帝敗歸齊。齊宣帝喜其來。封太
尉賜甲第。法和乞為佛寺。身居偏室。日手持香爐行
道禮佛燒香凝坐。預期死日。時至坐去。尸縮三尺許。
題壁曰。十年天子為尚可。百日天子急如火。周年天
子[逅-口+巾]代坐。又曰。二母生三天。兩天共五年。指婁大后
也。人懼。塗削之。終不能去。其神異如此。
<other>後齊</other>
敘曰。元魏將李其祚分崩肅宗。孝明帝崇尚佛法。胡
太后親臨國政。一紀之內天下晏然。及帝崩太后死。
高歡誅賊爾朱榮於鄴。燒洛陽宮室。奉清河郡王立
于鄴。凡一十七載扶翼魏朝。至太清三年武帝崩。歡
亦先殞。世子澄襲相王位。未幾而殂。魏靜帝乃遜位
於高洋。即歡之第三子也。世族武川。仍都鄴下。神用
卓詭智愚混兼。十餘年間教法中興。僧至二百餘萬。
寺院凡四萬餘所。六主相承二十有八年。為周所滅。
承聖三年。北齊高帝詔僧稠禪師。稠將啟行而峰巒
振響飛走悲鳴。如是者三日而止。稠至京師。帝降蹕
迎候。命入宮授菩薩戒。盡停五坊鷹犬及傷生之具。
禁境內屠殺。稠留禁中四十日。出居外寺。尋有旨罷
講席。俾沙門盡習禪觀。稠入諫帝。以為弘通教理漸
誘童蒙正賴講授。願勿禁也。從之。及宣帝即位。甞謁
稠。稠牀坐不迎。其徒有勸迎者。稠曰。昔賓頭盧尊者
迎阿育王起行七步。致王失國七年。貧道雖寡德。冀
帝獲福耳。俄以此被𧮂。帝御之將復入寺。按其不敬
誅之。稠密知之。及帝入寺。預出十里許候之。帝怪問。
<pb n="169"/>
稠曰。恐身血汙伽藍。故遠來就刃耳。帝懼然悔謝。謂
其臣楊遵曰。朕不明幾。妄黷聖師。即奉之如故。因從
容啟曰。陛下前身羅剎也。今好殺。蓋餘習耳。帝問何
以知之。稠請以盆貯水自呪之。命帝臨觀。果見自形
正羅剎之狀。仍有群羅剎隨之。帝大驚。自是絕葷。終
日坐禪禮佛行道如旋風焉。
杜弼。字輔言。中山曲陽人。年十三。進士甄琛問䇿。下
筆如流。王澄見所答歎曰。王佐才也。仕高歡。甚見敬
使。魏帝知弼深於佛理。問經中佛性法性何異。弼曰
正是一理。帝曰。說者言法性寬。佛性狹。如何。弼曰。在
寬成寬。在狹成狹。若論性體。非寬非狹。帝曰。既言成
寬成狹。何得非狹非寬。弼曰。若定是寬則不能成狹。
若定是狹亦不能為寬。以非寬非狹故能寬能狹。所
成雖異能成常一。帝曰善。奉使稱旨既還。文襄問政
要。弼曰。天下大務莫過刑賞二端。賞一人而天下喜。
罰一人而天下服。二事得中。自然盡善。文襄悅曰。言
雖不多於理甚要。
紹泰元年。道士陸脩靜等初為梁武所棄。遂奔入魏。
至是頗盛。而齊宣帝復事佛。靜等忌之。詣闕請與釋
子角法。有旨令上統剋日較勝負。至期大集公卿。脩
靜等以術呪僧衣鉢及宮殿梁柱皆飛舉震動。諸僧
相頋鈌然無以對之。於是萬眾喧譁得以道流為勝。
脩靜等⿱少隹躍魚視。高自矜誇以己為神仙輩也。又言。
沙門現一我即現二。今以小術誘之耳。帝頋謂上統
曰佛門豈無人哉。第求之。它日別對。遂罷。未幾上統
求獲法師曇顯。即抗表請與道流定奪真偽。十月乙
卯朔會于正殿。百僚臨證。顯被酒出眾曰。甞聞道流
有言。沙門現一我即現二。果爾否。脩靜曰然。顯翹一
足曰。我正現一。請卿現二。道士默無所為。顯斥曰。爾
曹間者未遇勍敵。敢以小術自肆。即以稠禪師袈裟
置地。使呪之道流併力作法逾時不能動。帝勑左右
取衣。益十輩不能舉。顯即自取置梁間。使呪梁柱亦
不能動。其徒慚縮無人色。獨脩靜更欲以頰舌勝之。
即曰。佛家自標為內教。內則小也。以我道家為外教。
外則大也。顯應聲曰。然則天子居九重之內。亦應小
於百官。靜氣咽無對。群臣皆呼萬歲忻躍而罷。顯不
知何許人。風度弘曠趣向叵測。後不知終。是月丙辰
宣帝詔曰。法門不二。真宗在一。求之正路。寂泊為本。
祭酒道者。中世假託。俗人未悟。仍有祇崇。麴⿰麥薜是味
喪昧虗宗。既乖仁祀之源。復違祭典之式。宜從禁止
無或遵風。應道士自謂得神僊者。可上三爵臺飛騰
遠舉。不能爾者並宜改迷歸正。詣昭玄上統剃度出
家。繇是齊境道流遂衰焉。
論曰。陸脩靜晉末訪匡山遠公。公送之過虎溪。及
南齊竟陵王子良亦贈以白羽扇。二公賞遇如此。
則脩靜固亦奇士也。由晉抵北齊凡一百七十餘
載。其對顯之術極為疎鄙。疑非脩靜所為也。而
南山宣公論衡僧傳及神清北山錄皆有是說。二
老非誣人者也。然則脩靜向二百歲矣。使其果在。
必有非常之術。予意對顯之徒。盖宗事脩靜者。既
敗矣。故二公冐其名而罪之。此不得不辨。
法師法上。道德卓冠當時。宣帝詔置詔玄十統。命
上為大統國師。築壇於內。具問道禮儀請上授歸
戒。帝布髮于地。令上踐其髮而陞座。帝授大戒畢。
次命八座重臣及妃后戚屬皆授菩薩戒。剏報德
寺移上主之。上性儉素。雖當大統位國師而壞衣
布褐。未甞乘肩輿。世益以此重之。諺曰。四海僧望。
道場法上。及周武廢教。上潛遁山澤未甞廢講。大
象初周宣帝復教。上喜甚。方誦勝鬘經及其半。跏
趺而逝。
齊書著作王劭述佛曰。釋氏非管窺所及。率爾妄
言之。又引列禦[冠-寸+ㄆ]書述商太宰問孔子聖人事。又
黃帝游華胥氏之國。華胥氏之國在佛游神而已。
<pb n="170"/>
此之所言髣髴於佛。石符姚世經譯遂廣。蓋欲柔
伏人心。故多寓言以方便。不知是何神異浩蕩之
甚乎。其說人身心善惡。世事因緣。以慈悲喜捨常
樂我淨書辨至精。明如日月。非正覺孰能證之。凡
在順首莫不歸命。達人則謹其身口修其定慧。平
等解脫究竟菩提。及僻者為之。不能通理。徒務費
端財力功利煩濁。猶六經皆有所失。未之深也已
矣。
<other>陳</other>
敘曰。有梁祚微。禍難自作。東魏賊侯景因隙來奔。高
祖建議內之。封為河南王。乘寵作亂遂陷臺城。先是
梁湘東王出鎮荊陝。使王僧辯．陳覇先等平金陵。未
幾湘東為西魏所滅。侯景既誅。僧辯仍為覇先所殺。
太平元年梁帝遜位。覇先即帝位于金陵。以姓為國。
蓋吳興長城人也。素為豪族。異稟絕倫。長九尺二寸。
鬚長三尺。垂手過膝。神明高放。眾所推重。既臨大寶
復梁舊政。崇重釋氏。金陵舊來七百餘寺。侯景焚蕩
幾盡。陳高祖登極悉皆修復。翻經講道不替前朝。自
創國至禎明三年。凡五帝三十三年。國入于隋。其二
十四年與周同政。九載與隋同政。時天竺優禪尼國
三藏法師拘那陀羅。陳言真諦。十四年間隨處譯經
論䟽傳等四十八部凡二百三十二卷云。
禪師慧聞者。甞抽藏經得中觀論。及開卷。妙悟其旨。
即遙禮龍樹為師。其後慧思依之。於三七日中得宿
命智。而習漏未盡。後於定中放身倚壁。未至間豁然
悟入法華三昧及旋陀羅尼門。繇是奉菩薩三聚淨
戒。不衣⿰糸系綿。苦寒即以熟艾傅其座。道行著聞。時稱
思大和尚。或問何不下山教化眾生。思答曰。三世諸
佛被我一口吞盡。何有眾生可化。甞不豫。因念曰。病
由業生。業由心起。心緣不起。外境何狀。業病與身都
如雲影。作是觀已身遂輕安。陳高祖徵至都安置栖
玄寺。甚蒙咨揖。久之辭還南嶽。
法師洪偃。雅為文帝所重。及齊使崔武子來朝。而武
子有專對才。朝廷憚之。帝以偃才學兩優。命舘伴武
子。武子加歎而歸。由是朝議欲奪其志。斂以冠巾。偃
聞命即絕食以死自誓。帝以其確誠從之。時稱偃四
絕。謂咨容．德行．文章．草𨽻。臨終謂其徒曰。世人為貪
心之所暗。貪己則惜落一毫。貧他則永無厭足。至於
身死之後。高其墳重其槨。必謂九泉之下還結四鄰。
一何可歎。今瞑目之後。以脯腊鄙形布施飛走。及卒
弟子如其誡。有文集二十卷。詔藏秘閣。
法師寶瓊。陳宣帝命為僧統。緩禦有法。四眾安之。屢
入重雲殿講道。帝尊之為師。初梁魏間。僧統盛飾杖
直僭擬官府。至是瓊奏罷之。每出從數陀頭杖笠而
已。于時海東十有二國。聞瓊道德不可見。遂共遣使
奉金帛求瓊[書-曰+(且-二+人)]像。其為天下敬慕如此。及卒。法師曇
衍繼為僧統。亦有重名。衍初生下而四十牙已具。舉
世異之。

隆興佛教編年通論卷第八

<sarticle>隆興佛教編年通論卷第九</sarticle>
隆興府石室沙門　祖琇　撰
<other>周</other>
敘曰。周之蓺祖。字文覺者。即魏大丞相泰之世子也。
泰舉高陽王為帝。遷都長安。號西魏。凡一十八年。廢
帝更立齊王為帝。四年而泰薨。覺承魏禪。當年被廢。
立弟毓為帝。四年而殂。乃立弟邕。邕即周武帝也。閱
十餘年至建德初。惑於道士張賓等妖言。惡黑衣之
讖。除廢釋氏。毀寺院四萬餘所。僧三百萬悉令還俗。
洎滅齊。未幾改元。宣政五月而殂。太子贇立。自稱天
元皇帝。大象二年五月崩。太子衍立。明年二月禪位
于隋。周五主凡二十五年。國除初宇文泰及大冢宰
<pb n="171"/>
宇文護並崇重佛法。與西域三藏十餘人宣譯經論
天文等凡百餘卷云。
天和二年。武帝命名儒僧道伸述三教利病。沙門道
安作二教論二十篇。以儒道九流為外教。釋氏為內
教。意謂上古朴素。墳典之誥未弘。淳風日澆。丘索之
文乃著。苞綸七典。統括九流。咸為治國之謀。並是修
身之具。若派而分之數應為九。若總而合之則同屬
儒宗。今乃一化之內令九流爭川。大道之世使小成
競辨。豈不上傷皇極莫大之風。下開拘放鄙蕩之弊
哉。及闡繹內典奏之于朝。久而無報。安勤於奉母。凡
薪水飲食皆自力營進。其徒有代之者。安曰。吾母也。
豈以勞人哉。及周武廢教。以安宿望欲官之。安以死
拒絕。尋以大教堙阨號慟而卒。
建德二年。武帝始欲偏廢釋教。因大集百僚。命沙門
與道士辨優劣。預令道士張賓飾詭辭以挫釋子。冀
即其義負而擠之。于時法師知炫對帝抗酧辭吐精
壯。帝意賓不能制。即逞天威垂難辭。左右叱炫聽制
旨。炫安詳應對陳義益高。陪位大臣莫不動容欽歎。
帝不能屈。明日詔下遂兼道教罷之。
法師靜藹者。聞詔下慨然曰。食周之粟而忘其事謂
之忠乎。即詣闕奉表求見。武帝許之。及引對。極陳毀
教禍福報應之事。指證明驗。帝為改容。頋業已成。既
行之詔不可返。因謝遣之。藹退而泣曰。大教阨塞。吾
何忍見之。遂遁入終南山。帝尋欲官之。遣衛士求藹。
藹聞徙入太一山。衛士不獲而返。藹以法滅號泣。七
日夜聲不絕。撰三寶錄二十卷。假設主賓抑揚飛伏。
廣羅文義弘贊大乘。并錄見聞事實。藏諸岩洞。庶後
代之再興耳。尋告弟子曰。吾生無補于世。將事捨身。
眾號泣不許。因令侍者出山。藹瀝血書偈一篇。遂坐
盤石留一內衣。自條其肉布於石上。引腸胃掛于松
枝。五藏皆外見。餘筋肉手足頭面咼（音寡）折都盡。以刀
割心捧之而卒。侍者歸山猶見捧心而坐。餘骸並無
遺血。但白乳傍流凝於石次。聞者靡不流涕。時年四
十有五。
是歲周武焚毀經像。有民部侍郎任君者與府屬宴
次。仰見雲間有物六段隱隱而沒。一最小者翔空如
幡。俄墮其所。任君取視之。乃大般若經第十九卷。自
火焰間出而不燼者。因秘之。宣帝復教。任奏上。蓋帝
年十有九云。
六年。周武滅北齊。據鄴都。集僧道宣廢教之旨。略曰。
世法三教其風彌遠。考定至理多愆陶化。六經儒教
文通治道。禮義忠孝於世有宜。須至存立。且真佛無
像遙敬表誠具見經旨。而世空崇塔廟麗飾精藍取
以求福。愚人信順傾竭珍財虗引糜費。凡是經像皆
從毀滅。父母之恩罔極之重。沙門不敬悖逆之甚。應
僧尼道士盡宜反服以崇孝養。朕意如此。卿等若別
有理可盡意對。無退有謗言。法師慧遠排眾出對曰。
陛下統臨大國得一居尊憲章三教。而明詔曰。真佛
無像誠如綸旨。然耳目蒼生賴經聞佛。籍教表真。若
將廢之無以興善。帝曰。虗空真佛咸自有之。何假經
像。遠曰。漢明已前經像未至此方。生民未見有稱虗
空真佛者。若不籍教而知。則三皇已前未有文字應
合自知五常。若以泥像無情事之無益。上古穴居野
處不服仁義。而五帝觀象設教。神而化之使民則之。
今天子七廟施主。亦是敬順之道。詎可廢邪。又詔旨
遣僧反服以崇孝養。孔子曰。立身行道以顯父母。孝
之終也。仁者智養豈必在家始曰為孝。帝以遠抗旨。
怒見詞色。遠[澶-旦+示]然無懼。復進曰。陛下縱勢力輕毀大
教。佛言幽冥禍福之報初不以貴賤為等。貧道竊為
陛下惜之。敕左右引退。不懌而罷。時齊境僧尼二百
餘萬並令反服。周武既克齊而威震天下。遠獨抗對
不撓。帝高其勁正。不抵以罪。遂遁入汲郡之西山。遠
㒵豐美。腰十圍。聲如鍾。每臨講席見者心肅。疏華嚴．
<pb n="172"/>
涅槃等經。及隋革命。雅為文帝所重。
七年。周武帝殂。子宣帝即位。終南紫蓋山沙門法藏
削髮具僧儀入都。有司以聞。帝忻然曰。朕欲興復釋
氏而僧自紫蓋來。即召見之。問曰。朕已處分修陟岵
寺將復釋教。而朝議以為先朝所行未易遽革。師今
遠來何以教朕。藏詞旨淺訐。大忤帝意。斥遣之。
先是任道琳者。以學業淹愽得近周武。議論二十餘
日。酧酢七十番。周武窮極精思不能屈。甞許以復教。
會其崩不果。至是道琳伸請尤力。帝從之。
二月二十六日詔曰。佛法弘大。前古共崇。詎宜沉隱
捨而不行。自今應王公下逮黎庶並宜修事。知朕意焉。
四月二十八日復詔曰。教義幽深神奇弘大。雖以廣
開化儀通其修事。而崇奉之徒勿須剪髮以乖大道。
宜規菩薩儀範。權服冠纓。所司條為儀注。於是琳等
玅選舊沙門懿行貞粹聲望卓異者百二十人。入陟
岵寺仍舊住持。未幾周祚衰。隋文革命。大復釋氏焉。
論曰。南山宣公誌任道琳對周武論辨。往復七十
餘番。而周武多劫持教乘餘論以拒琳。其間亦有
可觀者。正如六經垂世本乎致君澤民。而王莾用以
文姦。豈不謬歟。美哉琳公之達。既從其罷道。乃以
士褐求見。及對制問。則約儒釋垂祐於天人義同
者優柔啟迪之。周武之惑幾於少解。遽會其殂。而
宣帝復教亦其力也。使琳立朝處變故之際。雖陳
平狄梁公亡以加焉。炫遠二公奮詞鯁正。重法忘
軀。周武恃爵位為天下勸賞。欲富貴之。彼上人者
豈斯人之徒歟。安藹二公教存則生。教滅則亡。嗚
呼。顏段之流也賢哉。
<other>隋</other>
夫天命有隋膺斯五運。帝君榮祐宅此九州。所以誕
育之初神光洞發。君臨已後靈瑞競臻。故使天兆龜
文水浮五色。地開泉醴山響萬年。雲慶露甘珠明石
變。聾聞瞽視啞語躄行。禽獸見非常之祥。草木呈難
紀之瑞。是知昔聞七寶匪局金輪。今則神異四時徧
知王燭。往以赤若之歲黃屋馭宸。土制水行興廢毀
之佛日。火乘木運啟嘉號於開皇。高祖以周靖帝大
定二年黃龍降於舊第。卿雲見於城闉。二月十三日
周以帝祚歸禪在隋。景命既臨。服黃替皂。廢周六官。
依漢三省。佛日還曜。法水潛通。其冬有周沙門賷西
域梵經二百餘部膺期而至。下敕所司訪人翻譯。開
皇二年仲春之月便就宣傳。季夏詔以龍首之山川
原秀麗卉木滋阜宜建都邑。凡城殿門縣園寺皆以
大興為額。三寶慈化自此而興。萬國仁風緣茲遠大。
伽藍[鬱-山+止]峙法宇交臨。開士肩聯信心鍾接。及仁壽啟
號寶塔是興。百有餘州皆陳瑞應。于斯時也四海靜
浪九州無塵。大度僧尼將三十萬。崇緝寺宇向有五
千。翻譯道俗二十四人。所出經論垂五百卷。及煬帝
嗣籙。卜宅東都。仍於洛濵上林園置翻經舘。四事供
養無乏于時。今敘一朝兩代三十七年。祖師碩儒高
僧法匠十有五人。顯太隋我教之隆盛焉。
開皇初。法師曇延。姿度瓌異。長九尺六寸。垂手過膝。
目光外射。才望與慧遠相埒。述諸經義疏。議者謂。標
舉綱目遠不逮延。文句愜當延不及遠。齊太祖從之
問道給月俸。會周使周弘正來聘。大臣舉延接伴。弘
正恃才氣出人上。見延悠然意消。及還求延[書-曰+(且-二+人)]像并
所著䟽論而歸。帝益重之。進位昭玄上統。周武廢教。
延遁入太行山。及隋文受禪。即日削髮以沙門謁見。
文帝大悅。下書復教。久之歲旱。有旨命延率眾祈雨。
雨不降。帝問故。對曰。事由一二。帝即遣京尹蘇威問
一二之意。延曰。陛下躬萬機之政。群臣致股肱之力。
雖通治體。然俱愆玄化。欲雨不雨事由一二也。帝識
其意。敕有司擇日於正殿設儀。命延授以八戒。群臣
以次受訖。方炎威如焚而大雨霈然傾霔。帝悅。自是
延每入朝必親手奉御饌供之。臨終以表辭帝。託以
<pb n="173"/>
外護。帝哭之哀甚。葬日。百僚縞素送之。內史薛道衡
文祭。略曰。往逢道喪玄綱落紐。棲心幽岩確乎不拔。
高位厚祿不能回其慮。嚴威峻法不足懼其心。經行
宴坐夷險莫二。戒德威儀始終如一。聖皇啟運像法
再興。卓爾緇衣[鬱-山+止]為稱首。屈震極之重。申師資之義。
三寶由之弘護。二諦籍以宣揚。信足以追蹤澄．什超
邁安．遠矣。
尼智僊者。河東蒲坂劉民女也。少出家。有戒行。長通
禪觀。時言吉凶成敗事。莫不奇驗。居般若寺。會文帝
生於寺。方季夏盛暑。乳母遽扇之。帝寒甚幾絕。不能
啼。左右大驚。尼就視之曰。兒天佛所祐。宜勿憂也。即
舉之呼曰那羅延。因以為小字。抱詣太祖語曰。兒來
處絕倫。俗家穢雜不宜留。請為養之。太祖遂割宅為
小門通寺。以兒委僊視育。後皇妣來抱。忽見兒為龍。
驚墮于地。僊失聲曰。奚為觸損我兒。令晚得天下。及
帝稍長。僊密告之曰。汝後大貴。當自東方來。佛法時
滅。賴汝而興。及周武廢教。僊隱其家內著法衣。戒行
彌篤。至是帝果自山東入為天子。大興釋氏。僊前此
而卒。帝每對群臣稱阿闍梨以為口實。又云。朕興由
佛法。而好食麻豆。前身定從道人中來。少時在寺長
育。至今樂聞鍾磬之聲。
四年。關輔旱。帝引民就食洛州。先是律師靈藏者與
帝為布衣交。至是命藏陪駕。既而趣向藏者極盛。帝
聞之手敕曰。弟子是俗人天子。律師是道人天子。有
樂離俗者任師度之。藏由是度人前後數萬。間有譖
之者。帝曰。律師化人為善。弟子禁人為惡。言雖有異
意則無殊。
沙門曇詢者。甞遇二虎相鬪久而不止。詢執錫分之。
以身為翳。語曰。同居林藪。計無大乖。幸各分路。虎妥
尾受命。即飲氣而散。時法師曇崇臨終。有白衣童子
手捧光明立于座右。弟子問此謂誰。崇曰。第六天頻
來命我。我以諸天著樂有妨修道。竟未之許。吾歿願
生無佛法處教化眾生。慎勿彰言。死後任說。
八年。李士謙卒。士謙。字約。少喪父。事母以孝聞。其族
長伯瑒每歎曰。此子吾家顏子也。善天文術數。自以
少孤。未甞飲酒食肉。李氏世豪每宴集盛饌珍美盈
前。士謙先為設黍。謂群從曰。孔子稱黍為五穀之長。
荀卿亦云食先黍稷古人所尚。寧可違乎。少長肅然。
退謂人曰。既見君子。方覺吾徒之不德也。甞有牛犯
其田。士謙牽置涼處飼之過於本主。望見盜刈己黍
者則默為避之。年散穀合諸藥以救疾癘。如此積
三十年。雅好佛。舉止約以戒定。有謂其修陰德。士謙
笑曰。夫陰德其猶耳鳴。唯己知之人無得而知者。今
吾所作仁者皆知。何陰德之有。最善玄言。客有疑佛
報應之說。士謙喻之曰。積善餘慶。積惡餘殃。豈非休
咎之徵耶。佛曰。輪轉五道無復窮已。而賈誼亦云。千
變萬化未始有極。至若鮌為黃能。杜宇為鶗鳺。褒君
為龍。牛哀為虎。君子為鵠。小人為猿。彭生為豕如意
為犬。黃母為黿。宣武為鱉。鄧艾為牛。徐伯為魚。羊祜
前身李氏子。此皆佛家變異形報之驗也。客又曰。邢
子才云。世有松栢化為樗櫟。僕以為然。士謙曰。此不
類之談也。變化皆由心業。豈關木乎。又問三教優劣。
士謙曰。佛日也。道月也。儒五星也。客不能難而去。
論曰。北史史官蔣沈等記李君之事詳悉如此。豈
非心懷佛德盡己之誠。不敢欺訹後之來者歟。士
謙以日月星方三教。然乍觀似有優劣。至若照明
世界運轉生靈則一德也。是三者闕一則安立不
成。故易曰。乾道變化各正性命。賢哉李君。吾見子
深於性命之大原也。
十三年。二祖慧可大師示寂。師虎牢人。少愽極群書
尤精玄理。及覽佛經超然自得。遂出家。依龍門香山
寶靜禪師得度具戒。年甫四十。忽一日定中神告曰。
將證聖果無滯于此。須臾頓覺頭痛如刺。欲行求治。
<pb n="174"/>
空中有聲曰。比換骨耳。非常痛也。因以是告於師。師
視其頂有五峰隆起。乃曰。神既助汝。可行求道。吾聞
天竺達磨近至少林。宜往依之。師至少林。投機授法。
語在達磨章中。及少林歸寂。師繼闡玄化。曾至北齊
遇一居士。不言姓民且曰。弟子身纏風恙。請師懺罪。
師曰將罪來與汝懺。居士良久曰覓罪了不可得。師
曰。與汝懺罪竟。宜依佛法僧住。曰。今見師已知是僧。
未審何名佛法。師曰。是心是佛。是心是法。法佛無二。
僧寶亦然。曰。今日始知罪性不在內不在外不在中
間。其心亦然。佛法無二也。師深器之。即為剃髮云。是
吾寶也。宜名僧璨。授具戒畢。乃告之曰。達磨大師來
自天竺。以正法眼藏密授於吾。吾今付汝。并達磨信
衣。汝當護持無令斷絕。聽吾偈曰。本來緣有地。因地
種華生。本來無有種。華亦不曾生。汝受吾教。宜處深
山未可行化。當有國難。曰師既預知願聞示誨。師曰。
昔達磨傳般若多羅。讖記云。心中雖吉外頭凶。吾校
年代。正在汝身。當審前言。勿罹世難。然吾亦有夙累。
今要償之。師遂於鄴都隨宜行化。經三十四年乃晦
迹混俗。或過屠門或入酒家。有怪而問之者。答曰。我
自調心。非關汝事。最後於筦城縣匡救寺三門下談
無上道。聽者雲集。有辨和法師者於寺中講涅槃經。
聲徒聞師說法。稍稍引去。和不勝憤。興謗于邑宰翟
伸。侃侃惑其說。加師以非法。遂怡然委順。年一百有
七。識真者謂師償債。葬磁州淦縣東北七十里。唐德
宗諡太祖禪師。
十七年。詔天台智者大師顗（語豈切）赴命。至剡縣示
疾。為其徒說十如．四不生．十法界．三觀．四智等法。弟
子問所居地位。答曰。吾不領眾。必淨六根。損己利它。
獲預五品。命筆寫觀心偈畢。跏趺而逝。顗生陳氏。目
有重瞳。初謁思禪師。示以普賢道場。說四安樂行。顗
忻然退居密室研味法華玄旨。至藥王品是真精進
之句。豁然大悟。定慧融會。即以告思。思曰。非汝不證。
非吾不識。此法華三昧見前旋陀羅尼也。縱文字阿
師千萬無能窮汝之辯。可繼傳燈。勿作最後斷佛種
人。顗奉付囑。久之辭游金陵止瓦宮寺。一夕夢登高
山下瞰大海。見一比丘名曰定光。以手招之。其後顗
領徒至天台山。定光出迎曰。頗憶往日相招否。顗熟
視。蓋夢中所見者。光曰。此處金地吾既有之。佛隴北
峰螺溪銀地宜居行道。久之陳宣帝詔。顗堅臥不起。
使者七反。帝遣永陽王諭殷懃意。顗不得已至都。延
入太極殿講說。帝執弟子禮待為國師。詔給羊車隊
仗。別號智者。未幾帝夢王者羽衛甚盛。傳呼冠達。迎
顗法師居三橋。及窹歎曰。冠達梁武帝法名。三橋今
光宅寺也。即移顗居之。及隋克陳。煬帝居藩請授五
戒。即辭歸佛隴。著法華疏．止觀門．修禪法等及淨名
疏凡百餘卷。皆出口成章。左右抄寫而不蓄一字。建
大道場三十有六。所度僧一萬五千人。寫經一十五
藏。造金銅土木等像八十萬軀。甞說法次。沙門慧榮
者世稱義虎。辯號懸河。聞顗講法故來致問。數開徵
覈莫非深隱。顗應對事理煥然清遣。榮歎曰。禪定之
力不可當也。其止觀法門大略。即身心而指定慧。即
言說而詮解脫。自發心至於成道。行位昭明。由是天
下言佛教者以天台為司南云。
仁壽三年。文中子王通既冠。慨然有濟世之志。西游
長安見帝。帝坐太極殿召見。因奏太平䇿十有三道。
尊王道。推覇略。稽古驗今。[懨-猒+火][懨-猒+火]乎運天下於掌矣。帝
大悅曰。得生幾晚。天不以生賜朕也。下其議於公卿。
公卿不悅。時將有蕭牆之憂。通知謀之不用也。作東
征之歌而歸。乃續詩書．正禮樂．修元經．贊易道。九年
而六經大就。門人自遠而至者。河南董常．太山姚義．
京兆杜如晦．趙郡李靖．南陽程元．扶風竇威．河東薛
收．中山賈瓊．清河房玄齡．鉅鹿魏徵．大原王珪溫彥
愽．頴川陳叔達等。咸稱師。北面受王佐之道。餘往來
<pb n="175"/>
受業者蓋千餘人。大業中累徵不就。十三年疾病。聞
江都有變。泫然而興曰。生民厭亂久矣。天其或者將
啟堯舜之運。吾不與焉。命也。遂卒。門人諡曰文中子。
甞為中說以擬論語。其周公篇曰。詩書盛而秦世滅。
非孔子之罪也。玄虗長而晉室亂。非老莊之罪也。齋
戒脩而梁國亡。非釋迦之罪也。易不云乎。苟非其人
道不虗行。或問佛。子曰聖人也。曰其教何如。曰西方
之教也。中國則泥。又曰。觀皇極讜議。三教於是乎一
矣。通弟績亦著書。號東皐子。
文中子講道于白午之溪。弟子捧書北面環堂成列。
講罷。程生退省於松下。語及周易。薛收歎曰。不及伏
羲氏乎。何辭之多也。俄而有負苓者皤皤然委擔而
息曰。吾子何歎也。薛收曰。叟何為者而徵吾歎。負苓
者曰。夫麗朱者赤。附黑者黑。蓋漸而得之也。今吾子
所服者道而猶歎。是六腑五藏不能受也。吾是以問。
薛收曰。收聞之師。易者道之蘊也。伏羲畫卦而文王
繫之。不逮省文矣。吾是以歎。負苓者曰。文王焉病。伏
羲氏病甚者也。昔者伏羲氏之未畫卦也。三才其不
立乎。四序其不行乎。百物其不生乎。萬象其不森乎。
何營營乎而費畫也。自伏羲氏泄道之密。漏神之幾。
分張太和磔裂元氣。使天下之智者詭道逆出。曰我
善言象而識物情。陰陽相磨遠近相取。作為剛柔同
異之說以駭人志。於是知者不知而大樸散矣。則伏
羲氏始兆亂者。安得羸歎而嗟文王。負其苓而行。追
而問之居與姓名。不答。文中子聞之曰。隱者也。
論曰。本朝司馬文正公曰。文中子云。佛聖人也。審
如文中子之言。則佛之心可見矣。第今言禪者好
為隱語以相迷。大言以相勝。使學者倀倀（田良切。失道㒵）
又狂也。然益入於迷妄。因廣文中子之意。作解禪
頌六首。果如此言。雖中國亦可行矣。不然。則吾所
不知也。其卒章曰。言為百世師。行為天下法。為賢
為大聖。是名佛菩薩。噫。文正公繼孔孟荀楊為大
賢者也。庸有不知佛哉。觀其頌則文正公平生所
為皆佛菩薩之心也。特禪之一法。雖吾門亦標表
以為教外別傳。自非積三二十年息心絕慮則莫
能究其旨。謂之隱語大言。似是而實非也。何則。東
皐子猶以伏羲畫卦。泄道之密漏神之機。分張太
和磔裂元氣。使知者不知而大樸散矣。矧不立文
字之禪。直指人心於語言形迹之表。詎可以常程
義理而求其言說耶。是不獨文正公．文中子．楊孟
諸賢未暇留神。吾徒傳教大法師輩固有不知而
興謗者。故先德云。千人萬人中撈漉得一箇半箇
而已。夫豈易信也哉。
初文帝龍潛時。遇梵僧以舍利一裹授之曰。檀越他
日為普天慈父。此大覺遺靈。故留與供養。僧既去。求
之不知所在。帝登極後。甞與如法師曇遷各置舍利於
掌而數之。或少或多竟不能定。遷曰。諸佛法身過於
數量。非世間所測。帝始作七寶箱貯之。至是海內大
定。帝憶其事。於是以岐州等三十州各建舍利塔。
仁壽元年六月十三日。詔曰。仰惟正覺。大慈大悲救
護眾生。津梁庶品。朕歸依三寶重興聖教。思與四海
之內一切人民俱發菩提共修福業。使當今現在爰
及來世永作善因同登妙果。宜請沙門三十人諳解
法相兼堪宣導者。各將侍者二人。散官一人。薰陸香
一百二十斤。分道送舍利往前件三十州建塔。每州
僧三百六十人。為朕及皇太子諸王內外官人一切
民庶七日行道。任人布施限十文而止。所施之錢以
供營塔。若少不充役可丁及用庫物。別外州郡僧尼
普為舍利設齋。限十月十五日午時同丁石函。總管
刺吏以下至縣尉。自非軍機。停常務七日。專檢校行
道務。盡誠敬副朕意焉。是日皇帝親以七寶箱奉三
十舍利自內而出。置於御座之案。與諸沙門燒香禮
拜。願弟子常以正法護持三寶。救度一切眾生。乃取
<pb n="176"/>
金瓶琉璃瓶各三十。以琉璃盛金瓶。置舍利於其內。
薰陸為泥塗蓋而印之。諸沙門各奉舍利而行。初入
州境。總管刺史諸官夾道步引。四部大眾威儀齋肅。
共以寶蓋幡幢華臺像輦佛帳經輿香山香鉢種種
音樂盡來供養圍繞讚唄。依阿含經舍利入拘尸那
城法。於是沙門對四部大眾作是唱言。至尊以菩薩
大慈無邊無際。哀愍眾生切於骨髓。是故分布舍利
共天下同作善因。又引經文種種方便訶責之。教導
之。深至懇側涕零。及宣讀懺悔文。至舍利將入函。沙
門高奉寶瓶巡示大眾。人人拭目諦視共覩光明。哀
戀號泣聲響震地。凡是安置之處悉亦如之。皇帝於
十月十五日午時在大興宮之大興殿庭西南。執珪
而立。延請佛像及沙門三百六十人。幡蓋香華讚唄
音樂自大興善寺來居殿堂。皇帝燒香禮拜。降御東
廊。親率文武百僚素食齋戒。及舍利入塔畢。皇帝曰。
爾佛法重興必有感應。其後處處奏表皆如其言（見著
作王邵舍利感應記）。
論曰。本朝太平興國二年。吳越王錢俶以其地獻
于朝。　太宗命取佛舍利入禁中度開寶寺西北
地造浮圖十一級。下作天宮以葬舍利。葬日。　太
宗肩輿微行自安置之。有白光由塔一角而出。
　太宗兩涕其外。都人萬眾皆灑泣。然指焚香于臂
掌者無數。內侍數十人願出家掃洒塔下。悉度為
僧。　太宗謂近臣曰。我曩世甞親佛座。但未通宿
命。不能了了見之耳。揚文公談苑紀述如此。然吾
佛世尊果何為者耶。而舍利威靈歷二千年而瑞
應如新。致古今盛帝顯王欽崇眷慕不知其所以
然而自相符合。雖隋文萬萬不足以擬議　太宗
神功聖德。然皆夙熏願力出世。固有盡美者焉。

隆興佛教編年通論卷第九

<sarticle>隆興佛教編年通論卷第十</sarticle>

隆興府石室沙門　祖琇　撰
隋
仁壽元年。詔曰。皇帝敬問章洪山之南谷智舜禪師。
冬月極寒。味道安隱。勉勗蒼生。成就聖業。惟慈願力。
朕實嘉焉。今遣開府盧元壽宣朕意。起禪師赴闕。舜
以疾辭不赴。初舜從稠禪師出家習定。或時覺有妄
念。即以錐刺股。由是塵盧不入。至不得已或出一言。
不過戒定慧而已。如是十餘年。稠奇之曰。汝於人事
殆無心哉。而今而後可與言道矣。後辭入贊皇山。好
事者奉米麵供之。舜避去一不受。或問故。舜曰。山居
橡栗足以禦飢。何煩於人。其簡易如此。見㗖肉者必
慘容戒之曰。六道殊形。汝無不經。一切有命皆汝父
母。一切有生皆汝曩形。而食其肉者。是食汝父母。汝
心安忍哉。聞者莫不悛革。
法師曇遷。䆳華嚴．維摩．楞伽等經。甞苦內熱。一夕夢
月墮其懷。擘而食之。覺其氷脆香美。既寤。所苦頓除。
後為弟子說戒必曰。我於月德前。三說如是戒。時號
月德比丘。尤為文帝所重。仁壽初將選名藩建舍利
塔。遷贊成之。既而靈瑞光影遍見諸郡。所屬以聞。帝
因問遷曰。民間獲瑞應如此。而朕宮中事佛非不精
嚴。獨不覩殊異之相。何也。對曰。世有三尊同休天下。
佛曰世尊。道曰天尊。帝曰至尊。彼障業甚者。佛現慈
光攝之。陛下光宅四海。萬國咸寧。其光既同。故無異
見。帝悅。
大業二年冬。隋煬帝有事于南郊。詔僧道並同俗拜。
道流無敢言者。諸沙門例不奉詔。帝詰之曰。詔條久
頒。卿等固不奉命。何也。法師明瞻對曰。陛下若使準
制罷道。則微軀敢不奉命。如知大法可崇。則法服之
下僧無敬俗之禮。帝曰何以致拜周武。瞻曰。周武任
<pb n="177"/>
威縱暴。仁德不施。不足為有國者法。陛下聖政惟仁。
不枉非罪。是以貧道得盡忠言。帝默然而罷。有司以
瞻抗制將抵以罪。瞻曰。所坐者瞻也。願不以非律加
吾徒。帝壯其不撓。置而不問。凡敬主之議由此而絕
焉。
是歲。三祖僧璨大師示寂。師或云徐州人。初以白衣
謁可大師。既授衣傳法。屬周武廢教。師往來司空山
積十餘年。人無識之者。隋開皇初始居皖公山。遇沙
彌道信禮師曰。願和尚大慈。乞與解脫法門。師曰誰
縛汝。曰無人縛。師曰何更求解脫乎。信於言下大悟。
服勞久之。與授具戒。屢驗以玄犍。知其緣熟。乃說偈
付以衣法。又曰。吾既得汝。能事已畢。即優游江國。歷
羅浮諸山。復還舊止。士民樂其歸。相率致供。師受之。
為四眾說法。次即于眾會中儼立。合掌而逝。唐代宗
諡鏡智禪師。著信心銘一篇。其辭曰。
至道無難。唯嫌揀擇。但莫憎愛。洞然明白。毫[釐-未+牙]有差。
天地懸隔。欲得現前。莫存順逆。違順相爭。是為心病。
不識玄旨。徒勞念靜。圓同太虗。無欠無餘。良由取捨。
所以不如。莫逐有緣。勿住空忍。一種平懷。泯然自盡。
止動歸止。止更彌動。唯滯兩邊。寧知一種。一種不通。
兩邊失功。遣有沒有。從空背空。多言多慮。轉不相應。
絕言絕慮。無處不通。歸根得旨。隨照失宗。須臾反照。
勝却前空。前空轉變。皆由妄見。不用求真。唯須息見。
二見不住。慎莫追尋。才有得失。紛然失心。二由一有。
一亦莫守。一心不生。萬法無咎。無咎無法。不生不心。
能隨境滅。境逐能沉。境由能境。能由境能。欲知兩段。
元是一空。一空同兩。齊含萬象。不見精麤。寧有偏黨。
大道體寬。無易無難。小見狐疑。轉急轉遲。執之失度。
必入邪路。放之自然。體無去住。任性合道。逍遙絕惱。
繫念乖真。昏沉不好。不好勞神。何用疎親。欲取一乘。
勿惡六塵。六塵不惡。還同正覺。智者無為。愚人自縛。
法無異法。安有愛著。將心用心。豈非大錯。迷生寂亂。
悟無好惡。一切二邊。良由斟酌。夢幻虗花。何勞把捉。
得失是非。一時放却。眼若不寐。諸夢自除。心若不異。
萬法一如。如如體玄。兀爾忘緣。萬緣齊觀。復歸自然。
泯其所以。不可方比。止動無動。動止無止。兩既不成。
一何有爾。究竟窮極。不存軌則。契心平等。所作皆息。
狐疑淨盡。正信調直。一切不留。無可記憶。虗明自照。
不勞心力。非思量處。識情難測。真如法界。無他無自。
要急相應。唯言不二。不二皆同。無不包容。十方智者。
皆入此宗。宗非促延。一念萬年。無在不在。十方目前。
極小同大。忘絕境界。極大同小。不見邊表。有即是無。
無即是有。若不如是。必不須守。一即一切。一切即一。
但能如此。何慮不畢。信心不二。不二信心。言語道斷。
非去來今。
論曰。甞聞古宗師垂訓學者。每晨興必誦三祖信
心銘數番。誠哉斯言。凡歷古以來。詮道之作多矣。
至於窮澈法源。妙盡宗極。無出此篇。言約而義豐。
旨深而詞雅。所以嗣承祖位。為大法王。真身住世。
不如是豈虗然哉。或謂大師既以大法付四祖。乃
祝曰。謹勿言自我處得法來。近世嵩明教曰。此蓋
祖師以名迹為道之累。故雖師承亦欲絕之。而覺
範亦曰。大師于時念達磨二祖弘法之艱難。皆為
邪師憎害。故痛自謹耳。然二師之說殆未善。古云。
須信普通年遠事。不從葱嶺付將來。又賢沙云。達
磨不來東土。二祖不往西天。應知勿言自我處得
法來。蓋囑累無傳之傳。抑末後全提之旨歟。
四年始平。令楊宏率道士名儒大智藏寺啟會義法
筵。命法師慧淨與道士余永通論義。永通欲先立義。
淨曰道流入寺。義有主賓。汝安得先。於是淨問。老子
云有物混成先天地生。吾不知其名。字之曰道。且道
體一故混耶。體異故混耶。若體一故混。則正混之時
已自成一。是則一非道生。若體異故混。且未混之時
<pb n="178"/>
已自成二。然則二非一起矣。永通范然不知所對。無
言而罷。
神僧法喜者。皃寢陋。年若四十許。嶺表父老咸言兒
時見之。談晉宋間事歷歷可聽。又自言甞從東林遠
公游。語默不常。然皆為吉凶之兆。煬帝幸維揚。聞其
有異召之。俄一日繞宮中遍索羊頭。帝惡之。以付廷
尉。手足銀鐺。禁衛嚴甚。喜日丐于市。飲食自若。有司
以聞。帝命桉視。封籥如故。及啟戶視之。唯見袈裟覆
黃金骨。骨皆連鎖。遽以白帝。勑長安王怛。覈實如狀。
詔以香泥樹骨塑之。是夕喜以泥像起行。言笑如故。
遂釋其禁。未幾示疾。命甞所善者去其薦。置身簀上。
下以熾炭炙之。數日半身紅爛即死。葬之香山寺側。
後數歲。有自海南歸者。見喜無恙。其人發塚視之。唯
空棺焉。計是時喜已三百餘歲。及煬帝於江都遇弑。
方悟喜索羊頭之驗云。
論曰。唐杜牧云。昔有相工稱文帝當有天下。後果
篡奪得之。周末楊氏為八柱國公侯相繼久矣。一
旦以男子偷竊位號。不三十年老壯嬰兒皆不得
其死。彼知相法當曰此為楊氏禍。乃可謂善相者。
牧之之論誠為警絕。然文帝削平天下。混一寰海。
君臨萬國者二十四年。剏置禮樂法度。多為唐所
遵用。仁壽間天下戶至八百七十萬。以唐疆宇之
廣。歷五朝至天寶末纔九百餘萬戶。隋文開統而
身及太平。固一代之英主也。惜其末年任一楊素
而弗獲其終。嗚呼。豈唯隋文而已哉。凡魏晉已來
符．石．姚．劉．二蕭．陳．高．宇文．楊氏十三朝興亡。因果
循環之驗皆豪末無差。吾教所以誕敷六合有大
益於天下國家者。其言因果報應之事與天道大
合。有以助天為勸沮也。故鴻經廣論深切著明。必
欲人人自信。因既如是果亦如之。而莫可逭也。儒
雖曰其事好還。然未伸勸沮之理。此所以牧之唯
詆隋文而不遠推累朝積習循環之弊。獨唐家之
興則異於彼。故其運祚靈長。益足以為天下之至
鑑也。
<other>唐</other>
唐高祖諱淵。字叔德。姓李氏。隴西成紀人也。體有三
乳。世為周隋顯官。襲封唐公。大業十三年。煬帝南游
江都。天下盜起。高祖子世民知隋必亡。謀舉大事。高
祖從之。秋七月舉義師。冬十一月克京城。明年夏五
月隋帝遜于位。高祖即皇帝位于長安。改國號唐。建
元武德。在位九年。內禪太宗。太宗佛心天子也。創基
定業廓靖方維。傳世二十凡二百九十年。自開闢以
來有天下者。俱未若皇唐之甚盛也。吾教盛衰常與
帝道相望。繇是內外護聖賢之多。典章之備。亦無出
此朝。故今通論於唐代頗稱全書。幸名教君子與夫
吾屬後之賢者有以稽考焉。
武德七年二月丁巳。高祖釋奠於國學召。名儒僧道
論義。道士劉進喜問沙門慧乘曰。悉達太子六年苦
行求證道果。是則道能生佛。佛由道成。故經曰求無
上道。又曰。體解大道。發無上心。以此驗之。道宜先佛。
乘曰。震旦之於天竺。猶環海之比鱗洲。老君與佛先
後三百餘年。豈昭王時佛而求敬王時道哉。進喜曰。
太上大道先天地生。[鬱-山+止]勃洞靈之中。𤍤燁玉清之上。
是佛之師也。乘曰。桉七籍九流經國之典宗本周易。
五運相生二儀斯闢。妙萬物之謂神。一陰一陽之謂
道。寧云別有大道先天地生乎。道既無名。曷由生佛。
中庸曰。率性之謂道。車胤曰。在己為德。及物為道。豈
有頂戴金冠身披黃褐。鬢垂素髮手執玉璋。居大羅
之上獨稱大道。何其謬哉。進喜無對。已而太學愽士
陸德明隨方立義徧析其要。帝悅曰。三人者皆勍敵
也。然德明一舉輙蔽之。可謂賢矣。遂各賜之帛。
八年。太史令庾儉耻以術官薦傅奕自代。及奕為令。
有道士傳仁均者頗閑曆學。奕舉以為太史丞。遂與
<pb n="179"/>
之附合。上疏請除罷釋教曰。佛在西域。言妖路遠。漢
譯胡書。恣其假託。故使不忠不孝削髮而揖君親。游手
游食易服而逃租賦。演其妖書。述其邪法。偽啟三塗。謬
彰六道。恐訹愚夫。詐欺庸品。凡百黎庶通識者稀不
究根源。信其矯妄。仍追既往之罪。虗擬將來之福。至
有躬造惡逆觸法抵刑。方乃獄中禮佛口誦梵言。曉
夕忘疲規免其罪。且死生壽夭本於自然。刑德威福
關之人君。而愚僧矯託皆言由佛。竊人主權。攘造化
理。其為害政良可悲也。書曰。惟辟作福。惟辟作威。惟
辟玉食。臣無有作福作威玉食害于而家凶于而國。
自五帝三王皆未有佛法。君明臣忠年祚長久。至漢
明始立胡祠。令西域桑門自傳其法。西晉已前不許
中國之人髠髮出家。洎符石亂華乃弭厥禁。政虐祚
短皆由佛教致災。梁武齊宣尤足為戒。昔褒姒一女
熒惑幽王致亡其國。況今僧尼十萬。刻繒泥像以耗
天下者乎。陛下以十萬之眾自相夫婦。十年滋產十
年教訓。自可足食足兵。四海免蚕食之患。百姓知威
福所自。則妖妄之風息而淳樸之化還也。且古今忠
諫鮮不逮禍。近北齊章仇子他獻言。僧尼縻損國家。
塔寺虗費金帛。為諸僧尼附會宰相。依託妃主。陽讒
陰謗。子他卒死都市。及周武入齊。首封基墓。臣雖不
敏。竊希其蹤。䟽奏不報。
九年。太史令傅奕前後七上疏請除罷釋氏。詞皆激
切。帝春秋高而優柔無斷。頗信之。以其疏付群臣雜
議。大臣皆言。佛法興自累朝。弘善遏惡冥助國家。理
無廢棄。獨太僕卿張道源附奕。稱其奏合理。宰相蕭
璃廷斥奕曰。佛聖人也。奕為此議。非聖人者無法。請
寘嚴刑。奕曰。禮本於事親。終於事君。此則忠孝之禮
著。臣子之道成。佛逾城出家。逃背其父。以匹夫抗天
子。以繼體悖所親。璃非出於空桑。而返尊無父之教。
臣聞非孝者無親。璃之謂矣。璃合掌曰。地獄正為此
人設也（已上見舊唐史。
帝復以弈疏頒示諸僧。問出家於國何益。時法師法
琳作破邪論二卷。愽引圖史及道教經籍。大略申明
佛教徹萬法之源。而孔孝立言特域中之治。未暢遠
塗。非盡究竟之理。凡出家者。守志明道。弘善興福。啟
迪昏迷。利國非淺。法師明槩作決對弈謗佛僧事八
條。法師慧乘作辯正論十喻九箴。破道士李仲卿十
異九迷之謬。琳等奉表奏上并致啟秦王。而門下典
儀李師政著內德論三篇。開陳佛化之益。仍自序而
進之其詞曰。若夫十力調御。運法舟於苦海。三乘汲
引。坦夷途於火宅。勸善進德之廣。七經所不逮。戒惡
防患之深。九流莫之比。但窮神知化。其言宏大而可
驚。去惑絕塵。厥軌清邈而難蹈。華夷仕庶。朝野文儒。
各附所安。鮮味斯道。自非研精以考真妄。沉思而察
苦空。無以立匪石之信根。去若亡之疑蓋。遠則淨名
妙德弘道勝而服勤。近則天親龍樹悟理真而敦悅。
羅什道安之篤學。究玄宗而益敬。僧睿惠遠之歸信。
迄皓首而彌堅。邁士安之淫書。甚宣尼之翫易。千金
未足驚。其視八音不能改其聽聞之博而樂愈深。思
之深而信彌篤。皆欲罷而不能。則其非妄也必矣。我
皇誕膺天命。弘濟區宇。覆等蒼旻。載均厚地。掃氣祲。
清八表。救塗炭。寧兆民。五教惟敷。九功惟序。總萬古
之徽猷。改百王之餘弊。網羅庶善。崇三寶以津梁。芟
夷群惡。屏四部之稊莠。遵付囑之遺旨。弘紹隆之要
術。功德崇高。昊天罔喻。但縉紳之士祖述多途。各師
所學異論蜂起。或謂三王無佛而年永。二石有僧而
政虐。損化田於奉佛。益國在於廢僧。苟明偏見。未申
通理。博考興士足證浮偽。何則。亡秦者胡亥。時無佛
而土崩。興佛者漢明。世有僧而國治。周除佛寺而天
元之祚未永。隋弘釋教而開皇之令無虐。盛衰由布
政。治亂在庶官。歸咎佛僧實非通論。且佛唯弘善。不
長惡於臣民。戒本防非。何損治于國家。若人人守善
<pb n="180"/>
家家奉戒。則刑罰何得而廣。福亂無由而作。騏驥雖
駿。不乘無以致遠。藥石徒豐。未餌焉能愈疾。項籍喪
師非范增之無筭。石氏興虐豈浮圖之不仁。但為違
之而暴亂。未有遵之而虐。由此觀之亦足明矣。復
有謂正覺為妖神。比淨居於淫祀。訾而謗之無所不
至。聖朝勸善。立伽藍以崇福。迷民興謗。反功德以為
尤。此深訕上。非徒毀佛。愚竊撫心而太息。所以發憤
而含毫者也。忝賴皇恩預霑法雨。切瑳所感積稔於
茲。信隨聞起疑因解滅。昔嘗苟訾而不信。今則篤信
而無毀。近推諸己。廣以量人。凡百輕毀而弗欽。皆為
討論之未究。若令探⿰〡賾索隱。功齊於澄什。必皆深信
篤敬。志均於名僧矣。師政學匪鈎深。識不臻妙。少有
所聞微去其惑。謹課庸短。著論三篇。辨惑第一。明邪
正之通蔽。通命第二。辨殃慶之倚伏。空有第三。破斷
常之執見。覈之以群言。考之以眾善。上顯聖朝之淨
福。下析淫祀之虗非。徒有斯意。寔乏其才。屬辭鄙陋
援證膚淺。雖竭愚懃。何宣聖德。庶同病而未愈者。聞
淺譬而深悟也。知藩籬之卉或蠲疾於腹心。藜藿之
飡儻救餒于溝壑。若金丹在目玉饌盈案。頋瞻菲薄
良足陋矣。內德論辯惑篇第一。其略曰。有辯聰書生
謂忠正君子曰。蓋聞釋迦生於天竺。脩多出自西胡。
名號無儔於周孔。功德靡稱於典謨。寔遠夷所尊敬。
非中夏之師儒。逮攝摩騰之入漢。及康僧會之游吳。
顯舍利於南國。起招提於東都。自茲厥後乃尚浮圖。
沙門盛沫泗之眾。精舍麗王侯之居。既營之于塽塏。
又資之以膏腴。擢脩幢而曜日。擬甲第而當衢。王公
大人助之以金帛。農啇富族施之以田盧。其福利之
焉在。何遵崇之有餘也。未若銷像而絕鐫鑄。貨泉可
以無費。毀經以禁繕寫。筆紙不為之貴。廢僧以從編
戶。葢黍稷之餘稅。壞塔以補不足。廣賑恤之仁惠。欲
詣闕而効愚忠。上書而獻斯計。竊謂可以益國而利
民矣。吾子以為何如乎。忠正君子曰。是何言之過歟。
余昔篤志於儒林。又措心于文苑。頗同吾子之言論。
良由聞法之遲晚。賴指南以去惑。幸失途之未遠。每
省過而責躬。則臨飡而忘飯。子若博考而深計。亦將
悔迷而知返矣。竊聞有太史令傳君者。又甚余曩日
之惑焉。內自省於昔迷。則十同其五矣。請辨傳君之
惑言。以釋吾子之邪執。傳謂。佛法本出於西胡。不應
奉之於中國。余昔同此惑焉。今則悟其不然矣。夫由
余出自西戎。輔秦穆以開覇業。日磾（丁奚切）生於北狄。
侍漢武而除危害。臣既有之。師亦宜爾。何必取其同
俗而捨於異方乎。師以道大為尊。無論於彼此。法以
善高為勝。不計於遐邇。若夫尚仁為美。去欲稱高。戒
積惡之餘殃。勸為善以邀福。百家之所同。七經無以
易。但褊淺而未深。至齷齪而不周。廣其恕己及物。孰
與佛之弘乎。其覩末知本。孰與佛之遠乎。其勸善懲
惡。孰與佛之廣乎。其明空析有。孰與佛之深乎。由此
觀之。其道妙矣。聖人之德何以加焉。豈得生於異域
而賤其道。出於遠方而棄其寶。夫絕群之駿非唯中
邑之產。曠世之珍不必諸華之物。漢求西域之名馬。
魏收南海之明珠。貢犀象之牙角。採翡翠之毛羽。物
生遠域尚於此而為珍。道出遐方獨奈何而可棄。若
藥物出於戎夷。禁呪起於胡越。苟可以蠲邪而去疾。
豈以遠來而不用之哉。夫滅三毒以證無為。其蠲邪
也大矣。除八苦而致常樂。其去疾也深矣。何得拘夷
夏而計親疎乎。況百億日月之下。三千世界之內。則
中在於彼域不在此方矣。傅計詩書所未言。以為脩
多不足尚。余昔同此惑焉。今又悟其不然矣。夫天文
曆象之秘奧。地理山川之卓詭。經脉孔穴之診候。針
藥符呪之方術。詩書有所不載。周孔未之明言。然考
之吉有時而徵矣。察其行用而多効矣。且又周孔
未言之物蠢蠢無窮。詩書不載之法茫茫何限。信乎
書不盡言。言不盡意。何得拘六經之局教。而背三乘
<pb n="181"/>
之通旨哉。夫能事未興於上古。聖人開務於後世。故
棟宇易橧（子登切）巢之居。文字代結繩之制。飲血茹毛
之饌則先用而未珍。火化粒食之功雖後作而非弊。
彼用捨之先後。非理教之通蔽。豈得以詩書早播而
得隆。脩多晚至而當替。人有幼噉藜藿長飯梁肉。少
為布衣老遇侯服。豈得以藜藿先獲謂勝梁肉之味。
侯服晚遇不如布衣之貴乎。萬物有遷。三寶常住。寂
然不動感而皆遇。化身示隱顯之迹。法體絕興亡之數。
非初誕於王宮。不長逝於雙樹。何得論生滅于赴感。
計脩促于來去乎。傳氏譽老子而毀釋迦。讚道書而
非佛教。余昔同此惑焉。今又悟其不然也。夫釋老之
為體。一而不二矣。同蠲有欲之累。俱顯無為之宗。老
氏明而未融。釋典言臻其極。道若果是。佛固同是而
無非。佛若果非。道亦可非而無是。理非矛盾之異。人
懷向背之殊。既同眾狙之喜怒。又似葉公之愛畏。至
如柱下道德之旨。漆園內外之篇。雅奧而難加。清高
而可尚。竊甞讀之無間然矣。豈以信奉釋典而苟訾
之哉。抑又論夫死生無窮之緣。報應不朽之旨。釋氏
之所創明。黃老未之言及。不知今之道書何因類於
佛典。論三世以勸戒。出九流之軌躅。若目覩而言之
則同佛而等其照。若耳聞而放之。則師佛而遵其說。
同照則同不當非。相師則師不可毀。譽道而非佛。何
謬之甚哉。傳云。佛是妖魅之氣。寺為淫邪之祀。此其
未思之甚也。妖唯作孽。豈弘十善之化。魅必憑邪。寧
興八正之道。妖猶畏狗。魅亦懼猫。何以降帝釋之高
心。推天魔之神力。又如圖澄羅什之侶。道安慧遠之
儔。高德高名非醉非狂。豈容捨愛辭榮求魑魅之邪
道。勤身苦節事魍魎之妖神。又自昔東漢至我大唐。
代代而禁妖言。處處而斷淫祀。豈容捨其財力放其
土民。營魑魅之堂塔。入魍魎之徒眾。又有宰輔冠蓋
人倫羽儀。王導庚亮之徒。戴逵許詢之輩。置情天人
之際。抗迹煙霞之表。並稟教而歸依。皆厝心以崇信。
豈容尊妖奉魅以自屈乎。良由覩妙知真使之然耳。
又傅氏之先毅。字武仲。高才碩學。世號通人。辨顯宗
之祥。夢證金人之冥。感釋道東被。毅有功焉。竊揆傳
令之才識未可齊於武仲也。何為毀佛謗法與其先
之反乎。吳尚書令闞澤對吳主孫權曰。孔老二家比
文佛法優劣遠矣。何以言之。孔老設教。法天以制用。
不敢違天。諸佛說法。天奉而行。不敢違佛。以此言之
實非比對。愚謂闞子斯論知優劣之一隅矣。凡百君
子可不思其言乎。夫大士高僧觀於理也深矣。明主
賢臣謀於國也忠矣。而歷代寶之以為大訓。何哉。知
其窮理盡性。道莫之加故也。傅氏觀不深於名僧。思
未精於前哲。獨師心而背法。輕絕福而興咎。何其為
國謀而不忠乎。為身慮而不遠乎。大覺窮神而知化。
深觀過患而豫防。惟百齡之易盡。嗟五福之難常。命
川流而電逝。業地久而天長。三塗極迍（之倫切）而杳杳。
四流無際而茫茫。憑法舟而利濟。籍信翮以翱翔。
宜轉咎而為福。何罔念而作狂也。傳云。趙時梁時皆
有僧反。況今天下僧尼二十萬眾。此又不思之言也。
若以昔有反僧而廢今之法眾。豈得以古有叛臣而
棄今之名士。隣有逆兒而逐己之順子。昔有亂民而
不養今之黎庶乎。夫普天之下出家之眾。非雲集於
一邑。實星分於九土。攝之以州縣。限之以關河。無徵
發之威權。有憲章之禁約。縱令五三兇險一二闡提。
既無緣以烏合。亦何憂於蟻聚。且又沙門入道豈懷
亡命之謀。女子出家寧求帶甲之用。何乃混計僧尼
之數。雷同梟鏡之黨。架虗以亂真。蔽善而稱惡。君子
有三畏。豈當如是乎。夫青衿有罪非關尼父之失。皂
服為非豈是釋尊之咎。僧干朝憲。尼犯俗刑。譬誦律
而穿窬。如讀禮而驕倨。但以人稟頑器之性而不遷
於善。非是經開逆亂之源而令染於惡。人不皆賢。法
實惟善。何因怒惡而反善。咎人而棄法。若夫口談夷
<pb n="182"/>
惠而身行桀[踮-占+(共-八+(人*人))]。耳聽桀[踮-占+(共-八+(人*人))]而口廢詩禮。然則人有可
誅之罪。法無可廢之過。但應禁非以弘法。不可以人
而賤道。竊篤信千妙法不苟黨於沙門。至於耘稊稗
以殖嘉苗。肅姧回以清大教。所深願矣。所深願矣。傳
云。道人土梟皆是貪逆之惡種。此又不思之言也。
夫以捨俗修道故稱道人。學道離貪逆。若云貪菩提
道。逆生死流。則傅子興言未及斯旨。觀沙門之律行
也。行人所不能行。止人所不能止。具諸釋典可得而
究。蝡（而尹切）動之物猶不加害。況為梟鏡之事乎。嫁娶
之禮尚捨不為。況為禽獸之心乎。何乃引離欲之上
人。匹聚麋之下物。援有道之賢俊比無知之庶類。毀
大慈之善眾嫓不祥之惡鳥。謂道人為逆種。以梵行
北獸心。害善一何甚乎。反正頓如此乎。余昔每引孝經
之不毀傷。以譏沙門之法去鬚髮。謂其反先王之道。
失忠孝之義。今則悟其不然矣。若夫事君親而盡節。
雖煞身而稱仁。虧忠孝而偷存。徒全膚而非義。論美
見危而致命。禮防臨難而荀免。何得一槩而訶。毀傷
雷同而碩膚髮。割股納肝傷則甚矣。剔鬚落髮損乃
微焉。立忠不頋其命。論者莫知咎。求道不愛其毛。何
獨以為過。湯恤蒸民尚焚軀以祈澤。墨敦兼愛欲磨足
而至頂。況夫上為君父。深求福利鬚髮之毀。何足頋哉。
夫聖人之教有殊途而同歸。君子之道或反經而合
義。則泰伯其人也。廢在家之就養。託採藥而不歸。棄
中國之服章。依剪髮以為飾。反經悖禮莫甚於斯。然
而仲尼稱之曰。泰伯可謂至德矣。其故何也。雖迹背
君親而心忠於家國。形虧百越而德全乎三護。故太
伯弃衣冠之制而無損於至德。則沙門捨搢紳之容
亦何傷乎妙道。雖易服改貌違臣子之常儀。而信道
歸心願君親之多福。苦其身意修出家之眾善。遺其
君父延歷劫之深慶。其為忠孝不亦多乎。浪謂沙門
為不忠。未之信矣。傳又云。西域胡人因[(泥-匕+工)/土]（奴兮切）而生。
是以便事[(泥-匕+工)/土]瓦。此又未思之言也。夫崇立靈像摸寫
尊形。所用多塗非獨[(泥-匕+工)/土]瓦。或彫或鑄則以鐵木金銅。
圖之繡之亦在丹青縑素。復謂西域士女遍從此物
而生乎。且又中國之廟以木為主。則謂制禮君子皆
從木而育邪。親不可忘故為之宗廟。佛不可忘故立
其形像。以表罔極以心。用申如在之敬。欽聖仰德何
失之有哉。夫以善為過者。故亦以惡為功矣。傳又云。
帝王無佛則國治年長。有佛則政虐祚短。此又未思
之言也。則謂能仁設教皆闡淫虐之風。菩薩立言專
弘桀紂之事。以實論之。殊不然矣。夫殷喪大寶。灾興
妲己之言。周失諸侯。禍由褒姒之笑。三代之亡皆此
物也。三乘之教豈斯尚乎。佛之為道慈悲喜捨。齊物
而等怨親。與安樂而救危苦。古之所以得其民者。佛
既弘之矣。民之所以逃其上者。經甚戒之矣。羲軒舜
禹之德在六度而苞籠。羿浞癸辛之咎總十惡以防禁。
向使桀遵少欲之教。紂順大慈之道。伊呂無用其謀。
湯武焉得行其討。可使鳴條免去國之禍。牧野息倒
戈之亂。夏后從洛汭之歌。楚子違乾溪之難。然則釋
氏之化為益非小。延福祚於無窮。遏危亡於未兆。傅
謂有之為損。無之為益。是何言與。是何言與。佛何讎
而誣之至此。佛何負而疾之若讎乎。傅又云。未有佛
法之前。人皆淳和。世無篡逆。此又未思之言也。夫九
黎亂德。豈非無佛之年。三苗逆命。非當有法之後。夏
殷之季何有淳和。春秋之時寧無纂逆。[冠-寸+ㄆ]賊奸究。作
士命於皐繇。玁狁孔熾。薄伐勞於吉甫。而傳謂佛興篡
逆。盜法佛猶戒之。豈長篡逆之亂乎。一言之競。佛亦
防之。何敗淳和之道乎。惟佛之為教也。勸臣以忠。勸
子以孝。勸國以治。勸家以和。弘善示天堂之樂。懲非
顯地獄之苦。不唯一字以為褒。豈止五刑而作戒。乃
謂傷和而長亂。不亦誣謗之甚哉。亦何傷於佛日乎。
但自淪於苦海矣。輕而不避。良可悲夫。於是書生心
伏而色愧。避席而謝曰。僕以習俗生。常違道自佚。忽
<pb n="183"/>
於所未究。翫其所先述。背正法而異論。受邪言以同
失。今聞佛智之玄遠。乃知釋教之忠質。豁然神悟而
理攄。足以蕩迷而祛疾。雖從邪於昔歲。請歸正於茲
日。謹誦來戒。以為口實矣。
論曰。昔司馬文正公譏元魏崔浩昧於擇術。若傳
令者不善擇術。尤可數也。方天意大啟唐祚。而太
宗以大權聖人示現出世。為千載道德盛明之主。
豈易遇哉。有文中子者。身任百世師儒。出河汾間。
凡太宗一時宰輔。若凌煙閣上諸公。皆北面稱師。
受王佐之道。當是時。使傳令稍知向方。預出王氏
之門。則其施設縱非公台之任。亦不失為名。鄉才
大夫徒以卜史占候下伎。位㒵既卑。無以自逞。乃
以夙昔私憾。謗黷大教。規竊聲譽。及太宗登位。天
下文明。諸公壅容廟堂。論道經[邱-丘+(看-目)]制禮作樂。雖堯
舜之運亡以加也。此時奕之學素荒而伎且索矣。
抱慚自廢于家。其無聊而斃也可知矣。妙哉李君
內德論。熟覽之蓋天下精識讜論也。其通命一篇。
以儒所謂命。釋所謂業。原始要終合而通之。尤為
警絕。惜辭多未能具載云。

隆興佛教編年通論卷第十

<sarticle>隆興佛教編年通論卷第十一</sarticle>

隆興府石室沙門　祖琇　撰
唐
武德九年夏四月。太子建成．秦王世民怨隙已成。將
興內難。而又邊境屢擾軍國務殷。傳奕妄生毀佛。乞
行廢教之請。復云云未決。及法琳等諸僧著論辨之。
合李黃門內德論同進之于朝。帝繇是悟奕等譽道
毀佛為恊私大臣。不獲已。遂兼汰二教而施行焉。五
月辛巳詔曰。釋迦闡教清淨為先。遠塵離垢除去貪
欲。所以弘宣勝業修植善根。開導愚迷津梁庶品。是
以敷演經教檢括學徒。調伏身心捨諸染著。衣服飲
食咸資四輩。自大覺遷謝道法流行。末代陵遲漸以
虧損。乃有猥殘之侶規自尊高。游墮之民苟避傜役。
妄為剃落託號出家。嗜欲無猒營求不已。致有出入
閭里周旋闤闠。驅䇿畜產聚積貨財。耕織為生沽販
為業。事同編戶迹等齊人。進違戒律之文。退無禮典
之訓。或有躬行劫掠身自穿窬。造作奸訛交通豪猾。
每罹憲網自蹈重刑。瀆玷真如虧損妙法。譬夫稂莠
有穢嘉苗。類彼淤泥混乎清水。又伽藍之地本曰淨
居。栖心之所理尚幽清。近代以來多立寺舍。不求閑
曠之地。唯趨諠雜之方。繕綵崎嶇甍宇殊錯。拓升隱
慝誘納姦邪。或有接延䣑邸隣近屠沽。塵埃滿室腥
羶盈路。徒長輕薄之心。有虧崇敬之義。且老氏垂化
本貴冲虗。養志無為遺情外物。全真守一是謂玄門。
驅馳世務尤乖宗旨。朕應期御宇興隆教法。志思利
益情在護持。欲使玉石區分薰蕕有辨。長存妙道永
固福田。正本澄源宜從沙汰。諸僧尼道士女冠有精
懃練行守戒律者並令就大寺觀居止。供給衣食不
令乏短。其不能精進無行業。弗堪供養者。並令罷道
各還桑梓。所司明為條式。務依教法。違制之事悉宜
停斷。京城留寺三所觀二所。其餘天下諸州各留一
所。餘悉毀之。六月四日秦王以府兵平內難。誅太子
及齊王。高祖以秦王為皇太子。付以軍國政事。是月
癸亥大赦天下。停前沙汰二教詔。甲子高祖遜于位
稱太上皇。太子即位于東宮是為太宗。
論曰。舊唐史稱傅奕雖究陰陽之書。亦自不信。又
云。初庾儉為太史令耻以術䆠乃薦奕自代。及奕
為令。與儉同列。數排斥其短。儉不以為恨。識者多
儉而嫉奕躁訐。於戲。奕為人淺狹如此。其後稱巨
儒者乃竊其餘論而宗師之。又毀黷釋氏疏。當時
<pb n="184"/>
正義大臣皆鄙其說。獨內官張道源稱其合理。高
祖雖曰聽之。及觀其詔始終皆推美吾道。特汰去
偽濫虧損大教者耳。令下。閱月而太宗昇儲位。即
停其詔。天意人事良有以夫。
貞觀元年。太宗對群臣太息曰。今大亂之後。其難治
乎。諫議魏徵對曰。大亂之易治。譬飢人之易食。帝曰。
古不云乎。善人為[邱-丘+(看-目)]百年。而後勝殘去殺。徵曰。此不
為聖哲之論。聖哲之治其應如響。蓋不其難。僕射封
德𢑱（與基切）曰。不然。三代之後澆詭日滋。秦任法律。漢
雜覇道。皆欲治而不能。非能治而不欲。徵書生。好虗
論。徒亂國家。不足聽。徵曰。五帝三王不易民而教。行
帝道而帝。行王道而王。顧所行如何耳。黃帝戰[山/一/虫]尤。
七十而戰勝其亂。因致無為。九黎害德。顓頊征之。既
克而治。桀為亂。湯放之。紂無道。武伐之。湯武身及太
平。若人漸澆詭不復樸。今當為鬼為魅。尚安得而化
之哉。德𢑱不能對。然腹以為不可。帝雅以徵對為然。
他日帝甞召傅奕賜之食而謂曰。佛道微妙。聖迹可
師。且報應顯然屢有徵驗。汝獨不悟其理。何也。弈對
曰。佛是西方桀黠欺訹夷狄。及流入中國。尊向其教。
皆邪僻纖人摸寫莊老玄言飾其妖妄。無補於國家
有害於百姓。帝惡其言。不答。自是終身不齒。
三年七月蝗害稼。帝在苑中掇蝗而言曰。民以糓為
命而汝害之。是害吾民也。百姓有過在予一人。汝而
有靈當食朕身無害吾民。將吞之。左右恐致疾。遽求
代。帝曰。所貴移災朕躬。何疾之避。遂吞之。由是終帝
世蝗不為害。冬十二月癸酉詔曰。有隋失道。九服沸
騰。朕親總元戎致茲明罰。其有桀犬嬰此湯羅銜鬚
義憤。終乎握節各徇所奉。咸有可嘉。日往月來逝川
斯遠。切恐九泉之下尚淪鼎鑊。八難之間永纏水炭。
愀然疚懷無忘興寢。所以樹立福田濟其營魄。可於
建義以來交兵之處。為義士凶徒殞身戎陣者各建
寺剎。招延勝侶。望法鼓所振變炎火於青蓮。清梵所
聞易苦海於甘露。所司量定處所并立寺名。支配僧
徒及修院宇。具為事條以聞。稱朕矜哀之意。仍命虞
世南．李伯樂．褚遂良．顏師古．岑文本．許敬宗．朱子奢
等為[石*((白-日+田)/廾)]銘以紀功業（已上見舊史。
論曰。昔周文王之興澤先枯骨。而天下歸仁焉。太
宗方建太平。而亦首刱佛寺為殞身戎陣者薦冥
福。嗚呼。太宗可謂神道設教。德被幽明。非區區瘞
骨之比也。
四年十月天下斷獄死罪二十有九人。東南薄海。西
極于嶺。北窮玄塞。戶不閑。行旅不賷粮。取給於路。米
斗五文。天下大治。蠻夷君長襲衣冠帶刀宿衛。帝喜
謂群臣曰。此魏徵勸朕仁義之効也。惜不令封德𢑱
見之。因追念初平天下時手誅千餘人不及享太平。
即以御服施諸寺。命僧禮懺薦擢焉。
是歲雙峰四祖道信大師游匡山。登絕頂。望牛頭山
見紫雲如蓋。下有白氣橫分六道。祖以為有異人。遂
往求之。時法融禪師居其中。每惟宴坐見人不起。或
拜之亦不頋。世號懶融。祖入山見之問曰。在此何為。
融曰觀心。祖曰。觀者何人。心是何物。融愕然無對。挺
身起曰。大德自何來。甞識道信大師否。祖曰即貧道
是也。融再拜請示心法。祖曰。夫百千法門同歸方寸。
河沙妙德盡在心源。一切戒定慧門神通變化悉自
具足。不離汝心。一切煩惱業障本自寂寂。一切因果
皆如幻夢。無三界可出。無菩提可求。人與非人性相
平等。大道虗曠絕思絕慮。如是之法汝今已得更無
欠少。與佛何殊。汝但任心自在。莫作觀行亦莫息心。
莫起貪嗔莫懷愁慮。蕩蕩無礙任意縱橫。不作諸善
不造眾惡。行住坐臥觸目遇緣皆是佛之妙用。快樂
無憂。故名為道。融曰。心既具足。復誰是佛。又誰為心。
祖曰。非心不問佛。問佛非不心。融曰。既不許作觀行。
於境起時如何對治。祖曰。境緣無好醜。好醜起於心。
<pb n="185"/>
心若不強名。妄情何由起。妄情既不起。真心任徧知。
汝但隨心自在。無復對治。即名常住法身。無有變易。
吾受璨大師頓宗法門。今以付汝。汝諦受吾言。可止
此山。當有五大士紹汝玄化。祖受法已歸于雙峰。
七年三藏法師玄弉游天竺求法。達于王舍城。弉生
洛洲偃師。陳氏。隋季出家具戒。愽貫經籍。每慨前代
譯經多所訛略。志游西土訪求異本以參訂焉。以三
年冬抗表辭。帝制不許。即私遁。自原州出玉關。抵高
昌。高昌王麴文泰奉弉行資。護送達于罽賓。從僧伽
論師決俱舍．因明．大毗婆沙等論。至大林國從婆羅
門學中論及異道典籍。時婆羅門七百餘歲。至僕底
國從伏光法師學對法．宗顯．理門等論。至那伽羅國
從月胃論師學眾事分毗婆沙。至祿那國從闍那屈
多三藏學經部毗婆沙及薩婆多部辨真等論。至麴
闇國從毗邪犀那三藏學二毗婆沙。王有勝兵十萬。
雄冠西域。弉與胡啇八十許人渡殑伽河。彼俗以人
祀天。弉與諸啇被執。以弉風度特異將戮以祭。俄大
風作。塵沙漲天。晝日晦瞑。彼眾震懼。以弉為聖人。遂
釋之。至中天竺遇大乘居士為弉開瑜伽師地。即入
王舍城。彼預聞弉至具禮郊迎之。安置那蘭陀寺。寺
七寶所成。僧以萬數。弉見上方戒賢論師時春秋一
百有六。道德為西土宗師。號正法藏。國主以十城租
賦奉之。弉啟以求法意。賢咨嗟流涕曰。吾頃疾病且
死。忽夢文殊大士謂吾曰。汝未應厭世。後三年震旦
有大沙門從汝受道。自爾已來今三稔矣。於是慰喜
交集。有同宿契焉。弉見王。王給象車從者三十輩。日
供上饌。饌有龍腦香乳蘇蜜及大人米。米香聞百步。
然國產不多。唯君長與后及主法上德與焉。弉寓其
國從正法藏窮探大乘祕奧。日益智證云。
九年十月法師玄琬卒于延興寺。遺表陳聖帝明王
賞罰三寶不濫。痛憫沙門犯法不應與民同科。乞付
所屬以僧律治之。并上安養論．三德論各一卷。帝嘉
納。有詔傷悼。遣皇太子臨吊。敕有司給葬具。唐敕葬
沙門由琬而始。
十一月詔曰。三乘結轍濟度為先。八正歸依慈悲為
主。流智慧之海膏澤群生。剪煩惱之林津梁品物。任
真體道理叶至仁。妙果勝因事符積善。朕欽若金輪
恭膺寶命。至德之訓無遠不思。大聖之規無幽不察。
欲使人免蓋纏家臻仁壽。比緣喪亂僧徒減少。華臺
寶塔窺戶無人。紺髮青蓮櫛風沐雨。眷言凋毀良用
憮然。其天下諸州有寺之處。宜度僧尼數以三千為
限。其州有大小地有華夷。當處所度多少。有司詳定。
務取德業精明。其往因減省還俗及私度白衣之徒。
若行業可稱通在取限。必無人可取亦任其闕數。比
聞多有僧徒溺於流俗。或假託鬼神妄傳妖恠。或謬
稱醫巫左道求利。或灼鑽膚體駭俗驚愚。或造詣官
曹囑致贓賄。凡此等類大虧聖教。朕情在護持必無
寬貸。自今宜令所司依附內律。參以金科。明為條制。
論曰。昔董狐書趙盾弑君。孔子聞之曰。惜也。越境
乃免。蓋越其境則君不得而臣。法無以加也。凡吾
沙門氏。始則遵父命而去其家。雖去家矣猶在乎
國。及稟勑命則即日毀其形。易其服。示無所用於
世。故謂之脫塵絕俗之士。奚止越其境而已哉。是
以累朝處吾徒於四民之外。而不以臣子之禮遇
之。雖本如來之律。其實亦明王之法也。琬公臨終
致請。而太宗特下明詔。攷其簡練度人之旨及禁
遏妖孽敗道之徒。皆與先佛世尊遺教脗（武粉切）合。
至於依律制刑。尤恊春秋越境之義。使吾徒有以
自相為治也。嗚呼。唯聖人能通天下之志。成天下
之亹亹者。太宗是矣。
十年。皇太子問張士衡曰。事佛營福其應如何。對曰。
事佛在清淨仁恕。如貪𢛓（力南切）驕虐。雖傾財事之。無
損於禍。且善惡必報。若影赴形。聖人之言備矣。為君
<pb n="186"/>
明。為臣忠。為子孝。則福祚永。反是則禍至矣。時太子
有逆志。故士衡因對以箴之。
是歲有旨追相州律師惠休赴京城講法。休辭疾不
赴。休初講大小乘而未閑律部。意以為戒本隨事可
用無勞師授。及開卷探賾。持犯茫然。遂詣洪律師聽
四分律。凡三十番尤未極玄旨。因歎曰。理可虗求。事
難通會。吾目見盛名宗匠未有不奉法而循道者。能
無希驥乎。繇是六時行業彌勵焉。一鞋三十年不棄。
暫有泥淖即徒跣。人或問之。曰泥軟易踐。正不欲損
信施物耳。暮年奉律尤嚴。或勸耆耋不堪爾者曰。懈
心易起。塵境難消。吾脫虎口。誓死奉法。豈以衰朽虧
素志哉。甞誡其徒曰。吾每聽經論。雖二十遍猶恨功
少。欲兼異部未皇多涉。今時學者薄知文句。則速欲
範人。更無通貫。致有窮詰莫知由緒。此法滅在人。所
以長夜慨嘆。況暮年開導志存成器。斯猶砥礪合其
刃耳。安能爐鎚其璞哉。爾等宜深念之。前大吾教。死
無恨矣。卒年九十有八。
十一年有詔。老子國家先宗號位。宜居釋氏之右。于
時法師智實拉同志十人詣闕申理。制不許。及駕幸
洛陽。實等隨往抗辭。以為道士宗三張符水醮籙之
事。非出於老子。不宜居釋氏之上。帝壯其志於教。遣
宰相岑文本諭旨遣之。實固執不奉詔。帝震怒。杖實
于朝堂。民其服。流之嶺表。實尋以不得志而卒。年三
十有八。初實得罪。有譏其不量進退者。實曰。吾固知
已行之詔不可易。所以爭者。欲後世知大唐有僧耳。
及終。遠近聞者莫不歎惜。
論曰。春秋之法異姓居後。太宗升老氏名位於釋
氏上。蓋取諸此也。實公以樹教為心。犯顏辯諍。雖
理不可奪。然大教一旦名位之降。凡釋子者有聖
明在上。烏可坐視而不措一辭。孔子曰。志士殺身
以成仁。無求生以害仁。實公有之矣。賢哉。
十二年。尚書虞世南卒。帝手勑魏王泰曰。虞世南與
我猶一體也。拾遺補過無日暫忘。當代名臣人倫準
的。吾有小失必犯顏而爭之。今其云亡。石渠東觀之
中無復人矣。痛惜豈可言耶。未幾帝賦往代興亡詩
一篇輙歎惜曰。鍾子期死。伯牙不復鼓琴。朕此詩將
何所示。因令褚遂良持詣世南靈帳讀畢焚之。冀其
神識感悟焉。明年夢世南進讜言有如平生。因下詔
曰。故禮部尚書文懿公虞世南。德行純備。文為辭宗。
夙夜盡心。志存忠益。奄從物化忽移時序。昨因夜夢
倐覩斯人。兼進讜言有若平生之日。追懷遺美良用
悲悼。宜資冥福申朕思舊之情。可即其家齋五百僧。
造佛像一軀（出舊史本紀）。
秋八月。詔三學秀異於弘文殿論議。道士蔡子晃問
法師慧淨曰。法華稱序品第一。未審序第何分。淨曰。
如來入定。放光現瑞。假遠開近。為破二之鴻基。啟一
真之由致。此其序也。第者為居。一者為始。故曰序品
第一。晃難曰。第者弟也。為弟則不宜稱一。言一則不
應稱弟。兩言矛盾何以會通。淨曰。向不云第者為居。
一者為始。先生不省名義。安能難人。晃忙亂曲為之
辭。淨乘勝剉折。遂蒙慚而退。淨雅與房玄齡厚善。尤
為太常褚亮所敬。亮甞謂人曰。淨俯視安遠。頋蔑生
肇。真當世獨步也。及天竺三藏波頗那羅譯大莊嚴
論。詔淨筆授。并敕趙郡王孝恭．詹事杜正倫同監護。
十三年方士秦世英𧮂法師惠琳著論訕毀皇宗。有
旨捕琳。琳知之。變服自繫詣闕請譴。制旨曰。據爾論。
有念觀世音者臨刑不傷。今詳罪犯當坐大辟。賜假
七日爾可勤念之。貴臨刑自免。琳奉制一無所念。至
期詔問所念觀音感應如何。對曰。隋季失德四海沸
騰。陛下廓清寰宇道洽生靈。琳自七日已來不念觀
音。唯念陛下。帝訝其言。遣御史韋琮問琳所以念朕
之狀。對曰。觀音至聖。垂形六道。上天下地皆為師救。
陛下御臨宸極。萬國懽心。文治至平。靈鑒無外。聖與
<pb n="187"/>
觀音齊等。所以唯念陛下。且琳挺志蓋弘宣釋氏之
法以助皇化。冀民懼報應畏刑罰而遠惡也。琳何求
而敢訕謗哉。陛下察琳忠於所事。則所謂臨刑自免
若唯讒是。信則琳伏尸無地。琮奏其語。有旨免刑。流
于益州。
十四年五月壬午。并州僧道耆老抗表。以太原王業
所因。若明年登封。願迀駕臨幸。帝嘉其意召見武成
殿賜宴。因謂曰。朕往在太原時喜群從愽戲。寒暑迭
更逾二十年矣。于時會中有識帝者。相與道舊懼甚。
帝曰。他人之言或有面諛。公等皆朕故人。即日政化
何如。百姓有疾苦。幸以實告朕。僧道等避席奏曰。即
日四海太平。百姓懽樂。臣等餘年月惜一日。眷戀聖
化。不知疾苦。帝悅。及罷猶固請臨幸。帝曰。飛鳥過故
鄉猶躑躅徘徊。況朕於太原起義遂定天下。復少所
游觀。誠所不忘也。若登封禮畢。當與公等相見。遂厚
賜遣之。
論曰。本朝太平興國八年。日本國僧奝然至。言其
國王傳襲六十四世矣。文武僚吏皆是世官。太宗
顧宰臣等曰。此蠻夷耳而嗣世長久。臣下亦世官。
頗有古道。中國自唐末海內分裂。五代世數尤促。
又大臣子孫少能繼述祖父基業。朕雖不及往聖。
然而孜孜求治。未甞敢暇逸。深以畋獵聲色為戒。
所冀上穹降鑒亦為子孫長久計。使皇家運祚永
久而臣僚世襲祿位。卿等各思盡心輔朕。無使遠
夷獨享斯美。嗚呼。觀唐太宗與故老言。必詢訪政
治利病。而　皇朝太宗與臣僚言。亦諄諄誘以盡
心輔導。各為子孫長久計。然則二太宗皆千百年
間世大聖人也。其孜孜為善小心翼翼。可謂簡易
之至。而崇高愽厚之德業。宜與天地永久而無窮
也。
是歲有勑曰。佛道形像事極尊嚴。伎巧之家多有造
鑄。供養之人競來買贖。品藻工拙揣量輕重。買者不
計因果止求賤得。賣者本希利潤唯在價高。罪累特
深福報俱盡。違犯經教並宜禁約。自今已後。工匠皆
不得預造佛形像賣鬻。其見成之像亦不得銷除。各
令分送寺觀從眾。酬其價直。仍仰所在州縣官司檢
校。勑到後十日內使盡。
相國蕭瑀。字時文。梁明帝子也。九歲封新安王。國除
入隋。晉王妃實瑀姉。官右千牛。甞疾不肯呼醫。自信
天命。嘆曰。吾更餘年。則從此遁矣。及晉王踐祚。姉為
后。聞其言。召貴之。以其不安小官。後病損。拜內史侍
郎。以直言事。頗為煬帝憎。隋亂。瑀出為河池郡守。唐
高祖入關。以書招之。因挈郡歸。封宋公。委以樞要。帝
不名。呼為蕭郎。瑀家世貴胄。自武帝以來皆奉佛清
修。瑀及其孫勉精嚴尤甚。太宗即位屢入相。既而房．
杜得君事任稍分。瑀不能無少望。甞乞度為僧。帝許
之。瑀尋度不能而止。事兩朝。凡五入相位。年七十四
薨。瑀性忠鯁。雅薄福貴。善屬文。通儒柳顧輩皆高其
才。唐史稱之曰梁蕭氏興江左。實有功在民。厥終無
大惡。以寖微而亡。故餘祉及其後裔。自瑀逮遘。八葉
宰相名德相望。與唐盛衰。世家之盛古未有也。
十五年五月戊辰。帝幸宏福寺。召大德道懿等五人
賜坐。諭以剏寺。為專一追崇穆太后。言發涕零。懿及
左右皆哽咽逡巡。自製疏。施絹二百匹。自稱皇帝菩
薩戒弟子。令回向罷。頋謂道懿等曰。頃以老子是朕
先宗。故令名位在前。卿等應恨恨也。道懿曰。陛下尊
祖宗。降成式。懿等[蒙-卄+((並-(前-刖))-一)]荷國恩。安閑學道。詔旨初下咸
皆懽悅。詎敢有恨。帝曰。尊祖重親。有生之大本。故先
老子以別親疎之序。非不留心於佛也。自有國以來。
未甞剏立道觀。凡有功德並歸僧舍。雖往日操戈臨
陣。亦未始縱威濫殺。今所在戰場皆立佛寺。至於太
原舊第亦以奉佛。朕存心如此。卿等想未諭也。道懿
等遽起趨謝。帝曰。少坐。此是朕意。不述則人不知。天
<pb n="188"/>
時向熱。寺宇未備。今所施可別造經寮。令眾僧寬展
行道。
秋八月法師法順卒。順姓杜氏。亦稱杜順。少為隋文
帝所重。給月俸供之。百姓有病。順對之危坐。少頃即
愈。或生而聾者。順召之與言。耳即聰。或生而啞者。順
就與之語。即能言。或狂而癲者。順使人領住。向之禪
定。少選彼即拜謝而去。又甞臨溪。隨侍者懼不可濟。
順率同涉。水即斷流。其神跡類如此。而順隤然初不
以介意。尤䆳華嚴宗旨。帝素敬重之。甞引入宮禁導
迎善氣。妃主戚里諸貴奉之有如生佛。集華嚴法界
觀門。弟子智儼尊者傳其教。
十六年三藏玄弉法師發王舍城入祇羅國。國主郊
迎之。已而問曰。而國有聖人出世作小秦王破陣樂。
試為我言其為人。弉粗陳帝神武削平天下。躬行堯
舜之治。其王大驚。東向稽首曰。我當朝觀。與師偕行
也。弉因出所撰制惡見論似之。王欽歎曰。此論一出。
可謂日光既昇。螢火奪明矣。即以青象名馬助弉䭾
經而還。
十七年八月四日。原州松昌鴻池谷忽有五石。皆青
質白文成字曰。高皇海出多子。李元王八十年。太平
天子李世民千年。太子李治書燕山人士樂大國主
尚注譚弉文仁邁千古。大王五王六王七王十風毛
才子。七佛八菩薩及上果佛田天子。文武貞觀昌。大
聖延四方。上不治示孝。仙戈八為善。原州奏于朝。字
初若不甚顯。及群公擬定。遂粲然明著。十一月辛卯
有事于南郊。詔遣使以玉帛詣原州鴻池谷祭之曰。
嗣天子（諱）祚繼鴻業。君臨寓縣。宿興肝食無忘於政。
道德齊禮愧於前脩。天有成命表瑞徵符。文字粲然
曆數惟永。既旌高廟之業。又鍚眇身之祚。迨於皇太
子治亦降貞符。具紀李氏于石言。仰瞻霄漢空名大
造。甫惟寡薄彌增寅懼。敢因大禮重薦玉帛。上謝冥
靈之貺。以伸祇慄之誠。
論曰。瑞石文發於自然。此所以昭太宗盛德而示
靈祚之永也。舊史列于本紀。而歐陽文忠公刪入
五行志。以謂則天稱慈氏。中宗號佛光王。即佛菩
薩之驗也。夫唐有天下。傳世二十。唯高祖洎武宗
與釋氏正信微薄。餘皆佛法地位中人。故七佛八
菩薩及上果佛作世界主。隨宜示現游戲生死耳。
奚止中宗．則天而已哉。

隆興佛教編年通論卷第十一

<sarticle>隆興佛教編年通論卷第十二</sarticle>

隆興府石室沙門　祖琇　撰
唐
貞觀十九年正月丙子。法師玄弉賷經像歸于京師。
留守房玄齡舘于弘福寺。以表聞帝。壬辰弉如東都。
二月己亥見于儀鸞殿。帝曰。師去何不相報。對曰。當
去時。表三上。以誠願微淺不[蒙-卄+((並-(前-刖))-一)]諒許。無任慕道之至。
乃輙私行。專擅之罪惟深愧懼。帝曰。師出家與俗殊
隔。能委命求法惠利蒼生。朕甚嘉焉。固不煩為愧。但
念山川阻遠方俗異心。恠師能達也。對曰。弉聞乘疾
風者造天地而非遠。馭龍舟者涉江海而不難。自陛
下握乾符清四海。德籠九域仁被八區。淳風扇炎景
之南。聖威震葱嶺之外。所以戎夷君長每見翔雲之
鳥自東來者。猶疑發於上國。斂衽而敬之。況玄弉圓
頂方足。親承化育者耶。既賴天威故得往還無難。帝
曰。此長者之言。朕何敢當。因廣問雪嶺以西印度之
境。玉燭和氣物產風俗。八王故迹七佛遺蹤。並愽望
之所不傳。班馬無得而載者。弉既親游其地。記憶無
違。隨問而對皆有條理。帝大悅曰。師所經一百餘國。
可盡掇其山川風俗。撰大唐西域記以遺後來。不亦
<pb n="189"/>
美乎。弉奉詔將罷。帝謂侍臣曰。昔符堅稱道安為神
器。舉國遵敬。朕觀法師詞吐溫雅風節貞峻。非徒不
愧古人。實過之遠甚。司徒長孫無忌曰。誠如明詔。道
安雖高行愽識。然弘法之功固不如法師躬趨聖域。
討論眾妙究探宗極者矣。時車駕將問罪高麗。聞法
師之還期。暫引見。及對談論。不覺日莫。帝曰。怱怱言
不盡懷。欲共法師東行省方觀俗。指揮之暇別更談
敘可乎。對曰。玄弉遠歸兼有疹疾。不堪陪駕。帝曰。師
向能孤游絕域。今此行如跬步耳。尚何辭。對曰。陛下
東征。六軍奉衛。伐亂誅姦。必有牧野之功昆陽之捷。
玄弉亡所裨助。虗負道路之費。且兵刃交戰。佛制沙
門不得觀視。惟陛下矜察。帝嘉納而止。弉因奏西域
所獲梵本經論凡六百五十七部。乞就嵩山少林寺
為國宣譯。帝曰朕。頃為穆太后剏弘福寺。極為虗靜。
可就彼翻譯。所須並與玄齡平章。奘因進曰。百姓無
知見。奘遠歸。妄有窺看。不徒妨廢法務。兼慮不測之
患。願得監門官以防釁隙。帝悅曰。師此言可謂保身
之計。當為處分。及罷。即別有旨差官監護。
二十年七月辛卯。法師玄奘表上新譯菩薩藏經．六
門陀羅尼經．顯揚聖教論．大乘雜集論凡五部五十
八卷。請帝為聖教序。降手勑曰。省書具悉雅意。法師
夙標高行早出塵表。泛寶舟而登彼岸。搜妙道而闢
度門。弘闡大猷蕩除眾罪。朕學淺心拙在物猶迷。況
佛道幽微豈能仰讚。側請為序非己所聞。奘重表請
曰。伏奉墨敕猥埀奘諭。祇奉綸言精守振越。玄奘行
業空疎謬參緇侶。幸屬九瀛有截四海。無虞馮皇靈
以遠征。恃國威而訪道。窮遐冐險雖勵愚誠。纂異懷
荒實資朝化。所獲經論蒙遣翻譯。見成卷軸未有銓
序。伏惟陛下睿思雲敷天華景爛。理苞繫表調逸咸
英。跨千古以飛聲。掩百王而騰實。切以神力無方。非
神思不足銓其理。聖教玄遠。非聖藻何以序其源。故
乃冐犯威嚴敢希題目。宸睠冲邈不蒙矜許。撫躬累
息相顧失圖。奘聞日月麗天既分輝於戶牖。江河紀
地亦流潤於巖崖。雲和廣樂不秘響於聾聵。金玉奇
珍豈韜彩於愚瞽。敢緣此理重有于祈。伏乞雷雨曲
垂天文俯照。配兩儀而同久。與二曜而俱懸。然則鷲
嶺微言假神筆而弘遠。鷄園奧典詫英詞而宣揚。豈
止區區梵眾獨荷恩榮。蠢蠢迷生方超塵累而已。制
許之。
是歲法師慧稜卒。稜以講業為時宗匠。甞謂人曰。夫
講說要如履劒刃決無他顧。乃可自期精到。至是忽
有青衣報天帝請講經。遂卒。俄頃遠近皆聞空中殷
然有鼓吹迎從之聲。
二十一年。帝得秘讖云。唐三世而後女主。武王代有
天下。遂密召太史令李淳風訪其事。對曰。臣據術推
之。其兆已成。今在陛下宮中矣。逾三十年當有天下。
誅唐子孫殆盡。帝曰。疑似者殺之何如。對曰。天命不
可易。且真王者不死。徒使疑似之戮淫及無辜。今既
在宮。已是陛下眷屬。更三十年又當哀老。老則心慈。
雖受終易姓。於陛下子孫或不甚損。今若戮之。即當
復生。少壯嚴毒。況又立讎。則陛下子孫必無遺類。帝
善其言而止。
二十二年六月。帝在玉華宮召法師玄奘見於玉華
殿。帝曰。朕在京苦暑。故就此宮。泉石既涼氣力稍佳。
然憶法師。故茲相屈涉塗當大勞也。奘謝曰。四海黎
庶依陛下而生。聖躬不安則率土煌灼。伏聞鑾輿至
此。御膳順宜。凡預含靈孰不舞蹈。願陛下永保崇高
與天地無極。玄奘庸薄猥蒙齒召。銜荷而來不覺為
勞。帝以法師德業冲愽儀表絕倫。欲令罷道共康庶
政。因曰。昔三五帝王靡不以六合務廣萬機事殷不
能遍理。故周憑十亂。舜託五臣。翼亮朝猷弼諧[邱-丘+(看-目)]國。
彼盛明之后且爾。況朕寡昧而不寄眾哲哉。意欲法
師脫緇服。掛纁衣。升鉉路以陳謀。坐槐庭而論道。師
<pb n="190"/>
意何如。對曰。玄奘微生。伏奉明詔。稱三五之君不能
獨治。寄諸賢哲共而成之。此陛下盛德含光謙讓之
詞。在理則不爾也。何哉。使臣能至治。傑紂相靈之君
豈無臣耶。以此而言。不必由也。伏惟陛下。聖哲之治
一人紀綱。萬事咸得其緒。況撫運已來。天地休平中
外寧晏。皆陛下不荒不矜不麗不侈。競競業業。雖休
勿休。居安思危。為善承天之所致也。餘何預焉。請粗
陳其梗槩。陛下經緯八絃驅駕豪傑。戡定禍亂崇闡
壅熙。聰明文思之德。體元合極之姿。皆天之所授。無
假於人。一也。敦本棄末。崇儒尚德。移澆風於季俗。反
淳政於上古。賦遵薄制。刑用輕典。九州四海稟識懷
生。俱沐恩波咸遂安逸。此又聖心自化無假於人。二
也。至道旁通深仁遠洽。東逾日域西邁崑丘。南盡炎
州北窮玄塞。彫題鼻飲之俗。奔服左衽之人。靡不候
風瞻雨。稽顙屈膝。獻琛貢寶充委夷邸。此又天威所
感無假於人。三也。獫狁為患其來自久。五帝所不止。
三王莫能制。遂使渭河為被髮之野。鄷鄗為鳴鏑之
場。中國陵遲匃奴得逞。殷周已來不能攘弭。至漢武
窮兵衛霍盡力。雖收枝葉根本猶存。自是而後無聞
良䇿。陛下御圖一征斯殄。傾巢倒穴無復孑遺。澣海
燕然之域盡入提封。單于弓騎之人俱充臣妾。若言
由人。則虞舜已來賢輔多矣。何因不獲。故知有道斯
得無假於人。四也。高麗小蕃失禮上國。煬帝總天下
之師三自征伐。攻城無傷半堞。掠卒不獲一人。虗喪
六軍狼狽而返。陛下暫行提數萬騎。摧駐蹕之強陣。
破遼蓋之堅城。振旅凱旋。俘馘三十餘萬。用兵御將
其道不殊。隋以之亡唐以之得。故知由主無假於人。
五也。天地交泰日月光華。和氣氤氳慶雲紛郁。五靈
見質一角呈奇。白狼白狐朱鷹朱草。昭彰雜沓無量
億千不可徧舉。皆應德而至無假於人。六也。明詔乃
欲比喻前王寄功十亂。切為陛下不取。縱復須才。今
亦伊呂多矣。玄奘庸陋何足以預之。至於守戒緇門
闡揚遺法。此其誠願。伏乞天慈終而不奪。帝大悅曰。
師所陳。並上玄垂祐。及宗廟之靈。卿士之力。朕安能
自致哉。師既欲敷揚妙道。亦不固違高志。中書令褚
遂良曰。今四海廓清。九域寧晏。皆陛下聖德。實如法
師之言。帝笑曰。不如此。珍裘豈一狐之腋。大廈必眾
材共成。何有君能獨濟。法師欲自全雅操。故濫相光
飾耳。因問比譯何經。對曰瑜伽師地論。帝曰明何等
義。對曰此彌勒大士所造明十七地義。曰何謂十七
地。奘曰。六識相應地．有尋有伺地．無尋唯伺地．無尋
無伺地．三摩呬多地．有心地．無心地．聞所成地．思所
成地．修所成地．聲聞地．獨覺地．菩薩地．有餘依地．無
餘依地。是為十七。及標舉綱目陳列大義。帝深愛焉。
遣使取論入宮。凡一百卷。帝自詳覽。覩其詞義宏奧。
非向所聞。謂侍臣曰。朕觀法師新譯經論。猶瞻天瞰
海莫極高深。頃既軍國務殷未暇委尋。今而後知宗
源杳曠。頋儒道九流猶汀瀅之方溟渤耳。因敕有司
揀秘書手寫新譯經論各九部。令宣賜九道總管展
轉流布。冀率土之內同稟未聞之法。
司徒長孫無忌．中書令褚遂良奏曰。佛教冲玄。天人
莫測。言本則甚深。語門則難入。伏惟陛下。至道照明
輝光昱日。澤霑遐界化溢中區。擁護五乘建立三寶。
致法師當叔葉而秀質。間千載而挺生。陟重險以求
經。履危塗而訪道。見珍異俗。具獲真文。歸國翻宣若
菴摩之始說。精文奧義猶金口之新開。皆陛下聖德
所感。臣等愚瞽預此見聞。苦海波瀾舟航有寄。況天
慈廣遠使布之九州。蠢蠢黔黎俱飡妙法。臣等億劫
忻逢不勝慶幸。
二十二年六月帝撰大唐三藏聖教序成。御慶福殿。
百官陪位。宣法師玄奘升殿賜坐。勑弘文館學士上
官儀以序對群臣宣讀。霞煥錦舒極褒揚之美。其辭
曰。蓋聞二儀有象顯覆載以含生。四時無形潛寒暑
<pb n="191"/>
以化物。是以窺天鑑地庸愚皆識其端。明陰洞陽賢
哲罕窮其數。然而天地包乎陰陽而易識者以其有
象也。陰陽處乎天地而難窮者以其無形也。故知象
顯可徵雖愚不惑。形潛莫覩在智猶迷。況乎佛道冲
虗乘幽控寂。宏濟萬品典御十方。舉威靈而無上。抑
神力而無下。大則彌於宇宙。細則攝於毫[釐-未+牙]。無滅無
生歷萬劫而不古。若隱若顯運百福而長今。妙道凝
玄遵之莫知其際。法流湛寂揖之莫測其源。固知蠢
蠢凡愚區區庸鄙。投其旨趣能無疑惑者哉。然則大
教之興墓於西土。騰漢庭而皎夢。照東域而流慈。昔
者分形分迹之時。言未馳而成化。當常現常之世。民
仰德而知遵。及平晦迹歸真遷儀越世。金容掩色不
鏡三千之光。麗像開圖空端四八之相。於是微言廣
被拯含類於三塗。遺訓遐宣導群生於十地。然而真
教難仰莫能一其旨歸。曲學易遵邪正於焉紛紏。所
以空有之論或習俗而是非。大小之乘乍㳂時而隆
替。有玄奘法師者。法門之領袖也。幼懷貞敏早悟三
空之心。長契神情先包四忍之行。松風水月未足比
其清華。仙露明珠詎能方其朗潤。故以智通無累神
測未形。超六塵而逈出。敻千古而無對。凝心內鏡悲
正法以陵遲。棲慮玄門慨深文之訛闕。思欲分條析
理廣被前聞。截偽續真開茲後學。是以翹心淨土往
游西域。乘危遠邁。仗䇿孤征。積雪晨飛塗間失地。驚
沙夕起空外迷天。萬里山川撥煙霞而進影。百重塞
暑躡霜露而前蹤。誠重勞輕求深願達。周游西宇十
有七年。窮歷異[邱-丘+(看-目)]詢求正教。雙林八水味道飡風。鹿
苑鷲峰瞻奇仰異。承至言於先聖。受真教於上賢。探
賾妙門精窮奧業。一乘五律之道馳驟於心田。八藏
三篋之文波騰於口海。爰自所歷之國。總將三藏要
文。凡六百五十七部。譯布中夏宣揚勝業。引慈雲於
西極。注法雨於東垂。聖教闕而復全。蒼生罪而還福。
濕火宅之乾焰共拔迷途。朗愛水之昏波同臻彼岸。
是知惡因業墜善以緣昇。昇墜之端唯人所託。譬夫
桂生高嶺零露方得泫其華。蓮出綠波飛塵不能污
其葉。非蓮性自潔而桂質本貞。良由所附者高則微
物不能累。所憑者淨則濁類不能沾。夫以卉木無知
猶資善而成善。況乎人倫有識不緣慶而求慶。方冀
茲經流施將日月而無窮。斯福遐敷與乾坤而永大。
於是御筆親書綴于新經之首。法師奉表謝曰。六爻
探賾局於生滅之場。百物正名未涉真如之境。遠惟
羲𠕁覩奧不測其神。遐想軒圖歷選普歸其美。恭惟
陛下玉毫隆質金輪御天。廓先王之九州。掩百千之
日月。廣列代之區域。納恒沙之法界。遂使給孤精舍
盡入提封。貝葉靈文咸歸𠕁府。玄奘往因振錫聊謁
崛山。經途萬里怙天威如咫步。匪乘千葉詣雙樹如
食頃。搜揚三藏盡龍宮之所儲。研究一乘窮鷲嶺之
遺旨。並已載於白馬還獻紫宸。尋蒙下詔勑使翻譯。
玄奘識乖龍樹謬忝傳燈之榮。才異馬鳴深愧瀉瓶
之敏。所譯經論紕升尤多。遂荷天威留神製序。文超
象繫之表。理括眾妙之門。忽以微生親聞梵響。踊躍
懽喜如聞授記。無任感荷之極。手勑答曰。朕才謝珪
璋。言慚愽達。至於內典尤所未聞。昨製序文深慚鄙
拙。穢翰墨於金簡。標瓦礫於珠林。忽得來書謬承褒
讚。循躬省慮彌益厚顏。善不足稱。虗勞致謝。
時皇太子覩聖序。遂撰述聖記。法師進啟奉謝。帝復
覽新譯菩薩藏經。愛其辭旨微妙。因詔皇太子撰菩
薩藏經後序。其辭曰。蓋聞羲皇至賾精粹止於龜文。
軒后幽通雅奧窮於鳥篆。考丹書而索隱殊昧實際
之源。徵錄錯以研幾蓋非常樂之道。猶且事光圖史
振薰風於八埏。德洽生靈激堯波於萬代。伏惟陛下
轉輪垂拱而化漸鷄園。勝殿凝流而神交鷲嶺。總調
御於徽號。匪文思之所窺。極般若於綸言。豈象繫之
能擬。由是教覃溟表咸傳八解之音。訓浹寰中皆踐
<pb n="192"/>
四禪之軌。遂使三千世界盡懷生而可封。百億須彌
入堤封而作鎮。尼連德水邇帝里之滄池。舍衛菴園
接上林之茂苑。難復法性空寂隨感必通。真乘深妙
無幽不闡。所以大權御極導法流而靡窮。能仁撫運
拂劫石而無盡。體均相具不可思議。校美前王焉可
同年而語矣。爰自開闢地限流沙。震旦未融靈文尚
隱。漢皇精感託夢想於玄宵。晉后翹誠降修多於白
馬。有同蠡酌豈達四海之涯。取譬管窺寧窺七曜之
奧。洎乎皇靈遐暢威加鐵圍之表。至聖發明德被金
剛之際。恒沙國土普襲衣冠。開解脫門踐真實路。龍
宮梵說之偈畢萃清臺。猊吼貝葉之文咸歸冊府。灑
茲甘露普潤芽莖。乘此慧雲遍霑翾走。豈非歸依之
勝業。聖政之靈感者乎。菩薩藏經者。大覺義宗之要
旨也。佛修此道已證無生。菩薩受持咸登不退。六波
羅蜜關鍵所資。四無量心根力斯備。蓋彼岸之津涉
正覺之梯航者焉。貞觀年中。身毒歸化。越熱坂而頒
朔。跨懸渡而輸琛。文軌既同道路無壅。法師玄弉振
錫尋真。出自玉關長驅奈苑。於天竺力士生處訪獲
此經。歸而奏上。降旨翻譯。於是畢功。余以問安之暇。
澄心妙法之寶。奉述天旨微表讚揚。式命有司綴于
卷末。帝自是情信日篤。平章法義不輟於口。與法師
相得之深無時暫間。凡衣服臥具頻詔換易。如家人
焉。
八月丙申。賜弉百金磨衲并寶剃刀。弉奉表謝。略曰。
忍辱之服彩含流霞。智慧之刀銛逾切玉。謹當衣以
降煩惱之魔。佩以斷塵勞之網。帝自伐遼而還。氣力
不逮平昔。有憂生之慮。既遇法師留神大教。稍遂平
復。因問欲植法門之益何所宜先。弉曰。眾生寢惑非
慧莫啟。慧芽抽植法為之資。弘法須人。即度僧為最。
帝悅。
九月乙卯。詔曰。隋季失御天下分崩。四海塗炭八埏
鼎沸。朕屬當戡亂新履兵鋒。亟犯風霜宿于馬上。頃
加藥餌猶未痊除。比日以來方遂平復。豈非福善之
致。即京城及天下諸州寺各度僧五人（時天下寺三千七百餘所。
度僧凡一萬七千餘人）。
十月車駕還京師。勑有司於北闕紫微殿西南剏弘
法院。留弉居禁中。晝則陪御談論。夜分就院譯經。
十二月。皇太子為文德皇后剏大慈恩寺成。詔選京
城宿望五十大德。各度侍者六人入居新寺。是月丙
辰。太子備寶車五十乘迎諸大德。并綵亭寶剎數百
具奉安新獲梵夾諸經及瑞像舍利等。勑太常九部
樂及長安萬年音樂。京城諸寺華幡導引入寺。帝御
安福門樓。執爐致敬。經像過盡始罷。皇情大悅。
二十三年四月。幸翠微宮。法師玄弉陪駕。每談敘淵
奧。帝必攘袂曰。與法師相值恨晚耳。未盡弘法之意。
夏五月。不豫。詔大尉長孫無忌．中書令褚遂良入臥
內囑曰。公等忠烈著在朕心。昔漢武託霍光。劉備囑
諸葛亮。朕之後事一以委卿。太子仁孝。必須盡誠輔
導。永保社稷。無忌等叩頭流涕。帝復執太子手曰。無
忌．遂良在。國家事汝無憂矣。己巳崩于含風殿。年五
十有三。
唐史贊曰。甚矣。至治之君不世出也。禹有天下。傳十
有六王。而少康有中興之業。湯有天下。傳二十八王。
而其甚盛者號稱三宗。武王有天下。傳三十六王。而
成康之治與宣之功。其餘無所稱焉。雖詩書所載有
時闕略。然三代千有七百餘年。傳七十餘君。其卓然
著見於後世者此六七君而已。嗚呼。可謂難得也。唐
有天下。傳世二十。其可稱者三君。玄宗．憲宗皆不克
其終。盛哉太宗之烈也。其除隋之亂比迹湯武。致治
之美庶幾成康。自古功德兼隆。由漢以來未之有也。
至其牽於多愛復立浮圖。好大喜功勤兵於遠。此中
材庸主之所常為。然春秋之法常責備於賢者。是以
後世君子之欲成人之美者。莫不嘆息於斯焉。
<pb n="193"/>
論曰。君子謂立言之難。其實非難。特為好惡所欺
耳。如歐陽文忠公作太宗本紀贊。雖筆高語奇傑
出諸史。至貶太宗復立浮圖好大喜功勤兵於遠
類中材庸主所為而不取。予謂文忠責備之深而
為好惡所欺也。方貞觀之世。天下崑虫草木咸被
其澤。至於日月霜露所至之國。皆欵關而脩職貢。
獨高麗莫離支叛逆阻命。太宗身任千載道德英
雄之主。其肯坐視之。留為子孫憂而不少假經略
乎。蓋其威德之盛。其勢之必然。非好大喜功之謂
也。昔黃帝平蚩尤。七十戰而勝其亂。高宗伐鬼方。
三年而後克。太宗舉偏師而陰山平。臨駐蹕而高
麗服。然黃帝．高宗經孔子而未甞少貶。文忠特以
為太宗之疵。庸詎非責備之過歟。以太宗盛德大
業如此。猶曲貶之。將恐後之君子懷免貶之難而
無意於功名也。文忠徒欲高尚其事。而不知此亦
自蹈好大之失矣。至於復立浮圖。乃所以和順道
德而齊天地鬼神之心。以開濟天下後世之人。為
無窮之益也。文忠以為不當。則是太宗暗於取捨
矣。使太宗果暗於此。則當時房．杜．王．魏之流亦因
循尸祿而暗於取捨者耶。或曰文忠慕韓愈為人。
故不得不爾。嗚呼。文忠何忍哉。慕人毀佛而兼弃
太宗之道德。是不為好惡所欺耶。孔子立名教者
也。老氏則非毀之。及孔子刪禮則曰。吾聞諸老聃
云。然孔子亦以人而廢言乎。亦若世情之好惡耶。
況真佛也者。即聖凡本有之體。毀之乃所以自毀
之也。詎傷於真佛哉。甞聞文忠一昔夢為勇士數
輩攝至太宗之庭。太宗怒而責曰。吾文武勳烈如
此。不能逃子之貶。何也。文忠震懼而寤。後欲追改
之。而業已進書頒行矣。遂不克改。甞慨然曰。平懷
最難。此殆非偶然而云耳。
永徽二年九月。四祖道信大師示寂。師姓司馬。世居
河內。後徙蘄州。生而超異。幼慕空宗。諸解脫門宛如
夙習。既紹祖位。攝心無寐。脇不至席者僅六十年。隋
大業末。領眾至吉州。值群盜圍城。七旬不解。萬眾惶
怖。師憫之。教誦摩訶般若。既而賊眾望雉堞間若有
神兵。乃相謂曰。城中必有異人。遂即引去。武德中始
居破頭山。學徒奔湊。甞一日於黃梅道中逢一小兒。
骨相秀異。師曰汝何姓。答曰。姓即有。不是常姓。師曰
是何姓。答曰是佛性。師曰汝無性耶。答曰性即空故。
師默識其為法器。令侍者詣其母求之出家。母以夙
緣故了無難色。以至。傳衣付法。偈曰。華種有生性。因
地華生生。大緣與信合。當生生不生。遂以學徒委之。
一日告眾曰。吾甞游盧山登絕頂。望破頭山見紫雲
如蓋。下有白氣橫分六道。汝等會否。眾皆默然。忍大
師曰。莫是和尚他後橫出一枝佛法否。師曰善。貞觀
末。太宗嚮師道味。欲瞻風彩。詔赴京師。師上表遜謝。
前後三返竟以疾辭。第四度命使者曰。如果不起即
取首來。使至山諭旨。師乃引頸就刃。神色怡然。使異
之。回以狀聞。帝彌加歎慕。就賜珍繒以遂其志。及是
忽垂誡門人曰。一切諸法悉皆解脫。汝等各自護念。
流化未來。言訖安坐而逝。壽七十有二。塔于本山。明
年四月八日塔戶無故自開。儀相如生。爾後門人不
敢復閉。代宗諡大鑒禪師云。

隆興佛教編年通論卷第十二

<sarticle>隆興佛教編年通論卷第十三</sarticle>
隆興府石室沙門　祖琇　撰
唐
永徽四年。禪師慧寬卒。寬生楊氏。父為道士魏三洞
先生。姉信相。生而知道終日凝然禪寂。寬五六歲日
與信相譚論。俱非世事。家世奉道寬獨不喜。父詬厲
使拜天尊。寬不得已跪之。鐵像蹶然崩壞。舉族驚異。
<pb n="194"/>
因錄每與信相所論言句。先是龍懷寺禪師曇相臨
終語弟子會曰。吾報緣當生廣漢綿竹峰頂楊氏家。
後七年汝來見吾。言訖而逝。其後會頗忘之。一昔夢
相責以負約。會驚寤遂。造峰頂而扣其扉。寬曰扣扉
者誰。會遽曰弟子會也。寬笑曰何以知吾而稱弟子。
會曰得師聲猶昔日聲也。遂相見。其父出所錄每與
信相譚論示之。蓋大莊嚴等論。會即奉寬再歸龍懷
寺落髮。由是神異日顯。俗呼聖和尚。其姉信相亦隨
出家。甞因淨慧寺異僧入定。滿寺紅焰亘然而人未
識之。信相曰此火聚尊者入火光三昧耳。因其寺入
水觀。一室湛然唯水不見其形。異僧欽歎以為得果。
時亦號聖尼。寬十世為大僧。今十生記存焉。累朝賜
諡不一。
是歲法師玄弉於慈恩寺將建大塔。奉安所獲經論
梵本。以表聞奏。敕中書舍人李義府報曰。所欲營塔。
今已處分大內及東宮掖庭等七宮亡人衣物。助師
營辨。於是法師授以西域制度。躬自負土運甋。未幾
而成。其高二百尺。即上層建[石*((白-日+田)/廾)]。刊二聖聖教序而藏
之。
五年。中天竺國摩訶菩提寺遣僧致法師玄弉書并
獻方物。其辭曰。微妙吉祥世尊金剛座側摩訶菩提
寺諸多聞眾所共圍繞上座慧天。致書摩訶支那國
於無量經律論妙盡精微木叉阿遮利耶。敬問無量。
少病少惱。我慧天苾芻今造佛大神變讚頌及諸經
論比量智等。今附苾芻法長將往此無量多聞長老
大德阿遮利耶。智光亦同前致問。馬波索迦日授稽
首和南。今共寄白㲲一雙示不空心路遠。莫恠其少。
願領彼。須經論錄名附來。當為抄送。木叉阿遮利耶
願知。及法長辭還。弉答長老智光書。其略曰。往年使
還。承正法藏大師無常奉問摧割。不能已已。嗚呼。苦
海舟沉人天眼滅。遷奪之痛何不述歟。昔大覺潛輝。
迦葉紹其洪業。商那遷逝。鞠多闡其嘉猷。今法將歸
真。法師次任其事。惟願清辭妙辯共四海而弘流。福
智莊嚴與五山而永久。玄弉所將經論已翻瑜伽師
地論等大小三十餘部。即日大唐天子聖躬萬福率
土安寧。以輪王之慈敷法王之化。所出經論並蒙神
筆製序。令所司抄寫國內流行。爰及鄰[邱-丘+(看-目)]亦俱遵奉。
雖居像季之末而教法光榮邕邕穆穆。亦不異室羅
筏逝多林之化也。伏願照知。頃信度河失經一駄。今
錄名于後。有便請為附來。并有片物供養。願垂納受。
是歲特旨度沙彌窺基為大僧。入大慈恩寺參譯經
正義。基。尉遲敬德猶子也。父宗。右金吾衛將軍。母裴。
夢掌月輪吞之而孕。誕夕神光盈室。甫六歲能著書。
初法師弉公於西域得一童子。敏悟絕倫因携之詣
宗。宗呼基出拜。弉使誦所著兵書且數千言。弉數目
童子。及基誦畢。弉紿之曰。此古書耳。宗未之信。弉令
西域童子覆誦之。不差一字。宗大怒。以基竊古書罔
己。將殺之。奘就丐出家。基曰。聽我御葷色晚膳。即從
出家。不然寧伏劒死不為餓死。弉愛其俊而許之。遂
從入道。每覽疏記過目成誦。義亦頓解。善大小乘。既
參譯經。從弉受瑜伽唯識宗旨。著論凡百部。時號百
本論師。然性豪侈。每出必治三車。亦號三車法師。
六年五月。法師玄弉譯因明論。沙門神泰等各造義
疏釋之。法師栖玄者以其論示尚藥奉御呂才。才深
藝之士也。頗毀其文。作因明注解破義圖。輕薄者聽
信之。秋七月。譯經法師慧立致書左僕射千志寧。斥
其謬辭曰。聞諸佛之立教。文言奧遠旨義幽深。等圓
穹之寥廓。類滄波之浩澣。談真如之性相。居十地而
尚迷。說小草之因緣。處無生而猶昧。況有縈纏八邪
之網。沉淪四倒之流。而欲窺究宗因辨彰其理者。無
乃惑哉。切見大慈恩寺翻經法師。慧基早樹智力夙
成。行潔珪璋操逾松𣏌。遂能躬游聖域詢稟微言。擅
三藏於[(曷-曰)/月]懷。苞四含於掌握。嗣清徽於曩哲。扇遺範
<pb n="195"/>
於當今。實季俗之舟航。信緇林之龜鑑者也。所翻聖
教已三百餘軸。中有小論題曰因明。詮論難之旨歸。
序折邪之軌式。雖未為玄門之要妙。亦非造次之所
知。近聞尚藥呂奉御以常人之資。竊眾師之說。造因
明圖釋宗因義。不能精悟。好起異端。苟覔聲舉妄為
穿鑿。排眾德之正說。任我慢之[怡-台+匾]心。媒衒公卿之前。
囂諠閭巷之側。不慙顏厚。靡勌神勞。數易炎涼心猶
未已。然奉御於俗事少閑。遂謂真宗可了。何異鼷鼠
見釜竈之堪陟乃言崐閬之不難。蛛[蝥-ㄆ+(敲-高)]覩棘林之易
羅遂謂扶桑之可網。不量涯分無以異斯。況大音希
聲大辯若訥。所以淨名契理杜口毗耶。尼父德高恂
恂鄉黨。未聞誇矜自媒而獲搢紳之推抑也。立致書。
其事稍息。
冬十月丁酉。太常愽士柳宣以其事寢作歸敬書并
偈。檄譯經大德求畢其說。於是法師明濬答還。述頌
并書。極大教尊嚴而訓呂才妄舉。抑宣得書即劾呂
才。列奏其事。有旨集公卿學士領才詣慈恩寺見法
師。受辭悔謝而退。
顯慶元年正月丙寅。立代王弘為皇太子。是日於慈
恩寺齋僧五千員。勑黃門侍郎薛元超主其事。因問
法師玄弉前代翻經之式。對曰。漢魏既遠未可詳論。
晉宋已來翻經皆有監閱詳緝之官。故符堅時曇摩
難提譯經。黃門趙整執筆。姚興時羅什譯經。興及姚
嵩執筆。後魏菩提流支譯經。侍中崔光筆授。以至梁
陳周隋之代並亦如之。貞觀初年波頗那羅譯經。先
帝勑趙郡王孝恭詹事杜正倫監護。今特闕如。又大
慈恩寺壯麗輪奐今古罕儔。尚未建[石*((白-日+田)/廾)]。貧道懷此二
事。願聞之於上也。元超奏其語。制可。
是月壬申朝會。中書令崔敦禮宣勑曰。大慈恩寺法
師玄弉。新翻經論文義須精。宜令左僕射于志寧．吏
部尚書來濟．禮部尚書許敬宗．黃門侍郎薛元超．中
書侍郎李義府杜正倫時為看閱。或不穩處隨事潤
色。朝罷遣內給事王君德報法師曰。承須友人助翻
經。已為處分于志寧等。其慈恩寺[石*((白-日+田)/廾)]朕望自作。不知
師意如何。且令相報。弉奉旨即率眾詣闕抗表陳請。
未幾高宗親製大慈恩寺[石*((白-日+田)/廾)]文成。遣長孫無忌遍示
群公。其辭曰。蓋聞乾坤締構之初。品物權輿之始。莫
不載形厚土籍覆穹蒼。然則二曜輝天靡測盈虗之
像。四溟紀地豈究波瀾之極。況乎法門虗寂出生不
滅之前。聖教牢籠示有無形之外。故以道光塵劫化
洽生靈。緬惟王宮發迹蓮披起步之華。神沼騰光樹
曲高堤之幹。演德音於鹿苑。會多士於龍宮。福已罪
之群生。興將滅之人代。能使下愚抱道。骨碎寒林之
野。上哲欽風。身沒雪山之偈。絲流法雨。清火宅以辭
炎。輪昇慧日。皎重冥而歸晝。朕逖覽緗史詳觀道義。
福永劫者其唯釋教歟。文德皇太后憑柯瓊樹疏派
泉源。德照塗山道光媯汭。流芬彤管。彰懿則於八絃。
垂訓紫宮。扇徽猷於萬古。遽而乾精掩月永戢貞輝。
坤維絕紐長淪茂疏。撫奩鏡而增感。望陟𡵆以何追。
仲由興歎於千鍾。虞丘致哀於三失。朕之罔極實有
切於終身。故載懷興緝剏斯金地。却背邠郊。點千莊
之樹錦。前臨終嶽。吐百仞之峰蓮。左面八川。皎池光
而分鏡。右鄰九達。飛羽蓋以連雲。抑天府之奧區。信
上京之勝地。迹其彫軒架逈綺閣凌虗。丹空曉鳥煥
日宮而泛麗。素天初兔鑒月殿而澄輝。薰徑秋蘭疎
亭佩紫。芳巖冬桂密戶叢丹。燈皎繁華。焰轉心中之
[鴳-女+隹]。幡標逈剎。綵縈天外之虹。飛陛參差。含文露而栖
玉。輕簾舒卷。網靨面而編珠。霞班低岫之紅。池漠泛
煙之翠。鳴珮與宵鍾合韻。和風共晨梵分音。豈真香
積天宮遠慚輪奐。閬風仙闕遙愧彫華而已哉。有玄
弉法師者。實真如之冠冕也。器宇凝䆳若清風之肅
長松。縟思繁蔚如綺霜之輝逈漢。騰今照古之智挺
自生知。蘊寂懷真之誠發乎齠齓。孤標一代邁生遠
<pb n="196"/>
以照前。逈秀千齡架澄什而光後。以為淳風替古澆
俗移今。悲巨夜之長昏。痛微言之永翳。遂投迹異域。
廣飡祕教。乘杯雲漢之外。振錫煙霞之表。滔天巨海
漫驚浪而覊游。亘地嚴霜犯悽氣而獨遊。平郊散敘
衣單雪嶺之風。曠野低輪肌弊流沙之日。遐征月路
影對宵而暫雙。遠邁危峰形臨朝而永隻。思窮妙境
探⿰〡賾至真。心罄玄津研幾秘術。通昔賢之所不達。悟
先典之所未聞。遂得金牒東流續將絕之教。寶偈西
徙補已闕之文。時睠靈基栖心此地弘宣奧旨。葉重
翠於祇林。所以遠闢幽關。波再清於定水。朕之虔心
八正。肅志雙林。冀延景福。式資冥助。奉願皇太后逍
遙六度神游丹闕之前。偃息四禪魂昇紫極之境。悲
夫玉燭易往促四序於炎涼。金箭難留馳六龍於[晷-人+卜]
漏。恐波遷樹在移溟海於桑田。地是勢非淪高岸而
為幽谷。於是敬刻貞石。式旌真境。銘不錄。
三月庚申。百僚奉表美揚聖製。別詔禮部尚書許敬
宗送[石*((白-日+田)/廾)]文示法師玄弉。甲子弉率徒詣闕奉表謝曰。
造化之功既播物而成教。聖人之道亦因辭而見情。
然則畫卦垂文空談形於器宇。設爻分象實未越於
寰域。羲皇之德尚見稱於前古。姬后之風亦獨高於
後代。豈若開物成務闡八正以摛章。詮道立言證三
明而導俗。理窮天地之表。情該日月之外。校其優劣
斯為盛矣。共惟陛下金輪在運玉曆乘時。化洽四洲
仁覃九有。道苞前聖功茂乃神。縱多能於生知。資率
由於天至。始悲奩鏡即剏招提。俄樹勝幢乃敷文律。
若乃天華頴發睿藻波騰。吞筆海而孕龍宮。掩詞林
而包[鴳-女+隹]樹。內該八藏外覈六經。奧而能典宏而且密。
使祇園遺迹託寶思而彌高。奈苑餘芳假瓊章而不
朽。豈直抑揚夢境照晣迷途。諒以鎔範四天牢籠三
界者矣。弉以其文宜得聖筆自寫。因抗表勸請。制不
許。再表。遂許之。四月八日弉率京城僧尼備幢幡寶
輦香華梵儀扣芳林門迎御製[石*((白-日+田)/廾)]。勑太常九部樂并
長安萬年二縣樂戲及戚里侯王耆耋送之。是日以
雨不克。十四日遂迎之。舊史本紀云。帝御安福門樓。
觀法師玄弉迎御製大慈恩寺[石*((白-日+田)/廾)]。導從以天竺法儀。
其徒甚盛。帝望之大悅。
五月法師玄弉寢疾。勑尚藥奉御蔣孝章．針醫上宮
琮專視病。又遣北門使者伺氣候[逅-口+巿]報消息。弉因陳
先朝以釋氏名位次道流之下。先帝晚年許為改正。
又永徽初勑僧尼罪犯情難知者同俗法推鞠。弉慮
疾病委頓永隔天顏。附內使以聞。即日勑使報曰。所
陳但佛道名位。先朝處分事。須平章其同俗。勑即為
除落。師宜安意將息。弉疾尋愈。會天后難月。命入宮
祈福及分難。神光滿宮自庭燭天。因號佛光王（即中宗也）。
初帝甞謂弉曰。若生男子即聽出家。至是弉奉表請
許佛光王出家紹隆三寶。制可。
二年夏四月。追僧道各二七人入宮論議。道士李榮
以本際立義。法師義褒徵曰。既標本際。為道本於際
耶。際本於道耶。榮曰[牙-(必-心)+?]得。褒曰。若道本於際。際為道
本。則亦可際本於道。道為際源。榮曰亦通耳。褒曰。若
本際與道[牙-(必-心)+?]得相通。則亦可自然與道[牙-(必-心)+?]相法也。榮
曰。道法自然。自然不法道。褒曰。若爾。則道本於際。本
際不本於道矣。榮意前言之失。不復主義。以他語嘲
褒。褒正色曰。對萬乘之前立論。申明邪正以簡帝心。
豈以他辭塵瀆天聽。榮愧服。帝嘉之。令引榮退席。揖
黃頥對褒談論。極莫而罷。
是歲法師玄弉抗表辭入嵩山少林寺專意譯經。降
御札報曰。省表知欲晦迹嚴泉。追遁遠而架往。託慮
神寂。軌澄什以標今。仰揖風規是所欽尚。朕業空學
寡靡究高深。然以淺識薄聞未見其可。法師津梁三
界汲引四生。智皎心燈定凝意水。非情塵之所翳。豈
識浪之能驚。道德可居何必太華疊嶺。空寂可舍豈
獨少室重巒。幸戢來言勿復重請。則市朝大隱不獨
<pb n="197"/>
貴於前賢。見聞弘益更可珍於即代。弉進啟奉謝。略
曰。昔季重蒙魏君之禮。唯敘睽離。慧遠辱晉后之書。
才令給米。未覩辭兼空寂可舍之旨。誨示大隱市朝
之情。故知人主之懷。窮真罄俗綜有該無。超羲軒而
更高。駕曹馬而逾遠者矣。時弉公道震天下。謀欲禁
止舊經唯弘新典。有禪師法冲者善楞伽宗旨。雅為
房梁公所重。因見弉而諫之曰。聞君將廢罷舊經不
許弘宣。此未可也。法師頃依舊經入道。今若弃舊崇
新。則法師亦當返初。復依新經出家可乎。弉悟而止。
四年。帝在合璧宮追僧道論義。法師會隱立五蘊義。
法師神泰立九斷知義。道士李榮．黃壽不知名義。茫
如夢海。雖事往返而牢落無歸。遂敕道士立義。於是
李榮立道生萬物義。法師慧立問曰。先生立道生萬
物。未審此道是有知耶是無知。榮曰。人法地。地法天。
天法道。既為天地之法。豈曰無知。立曰。必若有知。則
合唯生於善。何故亦生於惡。既善惡昇沈叢雜混生。
則無知矣。請試劇陳之。如上古未開闢時何不早生
今日聖明。子有黔黎與之榮樂。乃先誕共工．[山/一/虫]尤．桀．
紂．幽．厲之徒而殘賊斯民耶。人臣之中何不唯生稷．
契．夔．龍之輩。而使飛廉．惡來．靳尚．新莾之儔諛謟其
君。致邦國傾亂耶。羽族之中何不唯生鸞鳳嘉禽。而
更生梟鏡惡鳥乎。毛群之中何不唯生麒麟驊騮。復
生犲狼豪蝟乎。以至草木等類美惡不同。既混糅俱
生不別善惡。則道無知。不能生物。云何得稱天地取
法而生萬物乎。據佛世尊窮理盡性之教。則天地萬
物是業。眾生以業力故所感不同。以善業勝者。則琉
璃為地黃金為道。瓊樹蔭陌玉葉垂亭。甘露充飡綺
衣為座。惡業多者。沙壤為地瓦礫為衢。稗飯充飢麻
衣蔽體。泥行雨宿霜穫暑耕。皆自業所感。無人使之。
吾子心迷不識。妄言道生一。何可憫。榮愕然不知所
對。慧立乘機拂弄。榮亦杜默。遂𧹞然下座。揖黃壽前
席立老子名義。法師會隱以老子國家先宗。既難其
名恐有觸犯。即奏曰。黃壽身預黃冠。不知諱忌。城狐
社鼠猶事依憑國家。遠承龍德之後。陛下老氏子孫。
豈有對人子孫而公談祖諱。至如五千言中大有好
義。壽不能標列而說聖人之名。計罪論刑死有餘及。
帝肯首曰。固當別立義。壽既遭沮挫慚汗失圖。雖事
言對而次序乖越。及罷。帝曰。朕觀二家之論宗旨竟
未分明。法師慧立驟對曰。二家之論宗旨未明。實如
明詔。何則。眾僧立義道士不識其源。既耻無辭。遂钂
闟謾語。至如會隱立五蘊義。黃頥以蔭名來難。且蔭
以覆蓋為宗。蘊以積聚為義。如色有十一。聚在色名
之下。識有八種。積在一名之中。舉統以收稱為蘊義。
若以蔭名見難。義理全乖。又神泰立九斷知義。道士
生來未聞此名。論座雖登不知發問之處。無以遮慚。
遂浪作餘語。由是宗旨不明。浼瀆天聽。過在道士。然
佛法大宗因緣為最。故云未甞有一法不從因緣生。
且如目見殿柱須具五緣。一識心不亂。二眼根不壞。
三籍以光明。四有境現前。五中間無障。必具此緣方
得見柱。若曦光已沒龍燭未明。縱有朱樬何由可見。
又如嘉糓陽和之月。假水土人工則能萌芽。夏盛甕
中。冬藏地陷。緣不具故畢竟不生。而人亦然。內則業
感為因。外則父母為緣。身方得生。父母乖違終無生
理。乃至羽毛萬彚悉亦如之。故經云。深入緣起。斷諸
邪見。由佛智慧。窮法實相。是稱無上正覺為人天師。
外道之輩則不如是。或計諸法自然。即同此方莊老。
或言無因。或云宿作。並是邪宗不明法本。又對御說
依他．遍計．圓成三性之義。及辭出宮。少選敕內給事
王君德傳宣曰。師等因緣義甚好。何不早論。詣道士
李榮等傳勑曰。何不學佛經。於是榮等羞縮為之氣
塞。
麟德元年二月。法師玄弉寢疾。命弟子大乘光錄所
譯經論凡一千三百三十有五卷。造彌勒像十俱胝。
<pb n="198"/>
及疾革。口誦色蘊不可得。受想行識不可得。眼界不
可得乃至意識界不可得。無明不可得乃至菩提不
可得。不可得亦不可得。復令左右同聲三唱南謨慈
氏如來．應．正等覺。願與含識速奉慈顏。南無慈氏如
來所居內院。願捨壽已必生其中。遂右脇安臥而逝。
春秋六十有三。是夕白虹四道自北亘南貫井宿。直
慈恩寺塔。訃聞于朝。帝哭之甚哀。顧左右曰。朕失國
寶矣。輟朝三日。自終及葬五降御札。裒錄遺典。勤䘏
喪事。俄異僧奉旃檀末香至。請依天竺法用塗法師
之體。大乘光等以掩龕日久不欲開。其僧曰。別奉進
旨。儻見拒。即具奏遂啟龕。而顏色如生香氣馥郁。其
僧塗畢恍然不見。識者以為兜率內院人也。夏四月
勑準佛世尊故事斂以金棺銀槨。塔于[滻-文+(立-一)]東門。弟子
神泰．栖玄．會隱．慧立．明濬．義褒．大乘光等。皆法門之
龍象焉。
論曰。自大教東流。沙門行侔先聖則有遠公。妙盡
法源則有羅什。道德尊重為帝王師則婁約．法上
諸公。然皆未遇盛明之主。獨弉出貞觀至治之世。
道契太宗中興佛法。迹其翻宣至教功比羅什。風
規峻美庶幾遠公。道振一時尊逾約上。自古功德
兼隆由滕．蘭已來未之有也。使夫大教巍巍。後世
得以安其成式。嗚呼。可謂既聖矣。
乾封二年八月。南山律師道宣卒。有詔追悼。仍敕天
下寺並宜圖形塑像以為標範。宣姓錢氏。父吏部尚
書郎。母夢月輪貫懷而孕。既而又夢梵僧語之曰。所
孕者祐律師也。願自愛。及宣年壯而退然無經世意。
母憶所夢。聽出家。性與道合。所至必感神物翊衛供
奉天饌。有雲室山人甞訪宣。見左右皆天童給侍。莫
年以戒壇未合律。躬負土。準律新之壇成日。有異比
丘至禮壇曰。佛滅已來像法住世。中興毗尼賴師一
人而已。復有厖眉皓首尊者降壇。與宣論道久之而
去。弟子躡迹追之。不知所往。時以為賓頭盧也。又甞
中夜行道。臨砌蹶且仆。有少年介冑擁持之。因問汝
謂誰而見德如此。曰。弟子愽叉天王子張瓊也。以師
戒德高妙故來給衛耳。宣遂廣問如來世尊在世及
滅度時事。瓊一一為宣言之。及別授宣佛牙并寶掌
二物。表信而隱。又常感異人徵難律相輕重。亦授以
祇桓圖及付囑儀十卷。皆世所未有者。故南山律疏
妙盡隨相之義。以其通神明而然也。既歿。弟子文綱
弘其教。天下宗師之。目為行事防非止惡宗。謂之南
山教。律師甞問天神。觀音大士緣起。天神對曰。往昔
過去劫有王曰莊嚴。夫人曰寶應。生三女。長曰妙顏。
仲曰妙音。季曰妙善。妙善始孕。夫人夢吞月。及誕之
夕。大地震動。異香天華遍及內外。國人駭異。既生不
浴而鮮潔。梵相端嚴。五色雲覆其身。國人曰聖人出
世之徵也。父母雖奇之。然心邪遂惡。菩薩長成自然
慈婉衣服華鮮。日中一食。宮中號曰佛心娘子。宮娥
沐化咸遷善離欲。王稍憎之。將欲擇配。妙善廉知曰。
富貴不長有。榮華如泡幻。雖陵以賤役絕無悔心。王
同夫人召而誘之。則曰。若免三患當從嚴命。王曰何
謂三患。妙善曰。一者世人少時面如珂月。及老髮白
面皺。行住坐臥百不如少。二者肢體康強步武若飛。
忽一病至臥于床枕無一可喜。三者姻戚集會骨肉
滿前。一旦無常父子雖親豈能相代。三患若免從婚
可得。若未能者不如出家務道。了達本心諸患自滅。
王怒。責令治圃。裁損飲膳。二姉亦私往奪其志。妙善
固守不回。夫人親諭之。妙善曰。一切世間恩愛纏縛
無有出期。骨肉會合當必離散。願母自寬。幸有二姉
虞侍。無以妙善為意也。夫人及姉因奏王捨之出家。
王怒。召諸尼誡之。必欲苦楚令退志。尼等恐懼。以麤
務柴水杵臼園蔬任之。感圃蔬冬茂厨側湧泉。久而
妙善無退意。王聞有泉蔬之異。大怒。遣武士取首并
殺尼眾。使者將至。忽雲霧如山咫尺莫辨。及霽。獨失
<pb n="199"/>
妙善所在。為神捧至他巖卜居。神曰。地薄不任。凡三
遷而後得今香山。妙善居之。木食㵎飲。久之王得迦
摩羅疾。徧身腐爛寢食輟然。國醫皆莫能差。將殂。有
僧言善療。然須無嗔人手目。王甚難之。僧曰。王境內
西南香山有菩薩修行。王若遣使求之。二物必得。王
不獲已。命內侍往道其意。妙善曰。我父不敬三寶。毀
滅正教。誅無罪之尼。此招報也。即忻然刲目斷臂授
使者。復告以勸王改往趣善無惑邪法及奉二物。僧
以成藥。王餌之立効。厚謝醫僧。僧曰。謝我何為。當謝
施手目者。僧忽不見。王驚神助。遂命駕同夫人二女
入山謝菩薩。相見未語。夫人識之乃妙善也。不覺哽
噎涕淚。妙善曰。夫人憶妙善否。我念父王之恩。報以
手目。王及夫人聞語抱持哭之慟。夫人欲以舌䑛其
目。未及之間。忽然祥雲周覆天樂發聲動地雨華。乃
現千手千眼聖像當空堂堂。從者萬數。慶悲之聲震
響山谷。須臾菩薩還復本身儼然而逝。王及夫人二
姊闍維。收舍利即山建塔。宣又問。菩薩處處化身。豈
應獨在香山耶。神曰。今震旦境內唯香山最殊勝。山
在嵩嶽之南二百里。今汝州香山是也。天神又為宣
說阿育王佛舍利塔在震旦境中者十有九處。後皆
顯驗云。
論曰。南山宣公蓋梁祐律師之後身也。以持律聲
震五天。致果位聖人數數為宣降現。平章法義以
至天厨奉供天童給侍。　本朝祥符間猶有梵僧
遠來禮宣塔者。自非古佛法道為之昇濟。神明曷
能若是乎。至於天神談舍利靈塔所在及觀音大
士緣起之迹。然無盡世界普門示現。烏可既言哉。
妙善特無剎塵數中之一耳。菩薩萬行報得之身。
應緣而現初非男女定相。如首楞嚴所謂從聞思
修入三摩地者。諒為大士根本緣起也歟。

隆興佛教編年通論卷第十三

<sarticle>隆興佛教編年通論卷第十四</sarticle>
隆興府石室沙門　祖琇　撰
唐
總章元年。追僧道會于百福殿定奪化胡經真偽。百
官臨證。僧法明者預選入。方三教首座議論紛紜。明
察其非是。即排眾出曰。老子化胡成佛之際。為作華
言化之耶。為作胡語誘之。若作華言則胡人未善。必
作胡語。既傳此土須假翻譯。未審道流所謂化胡經
者。於何朝代翻譯。筆授．證義當復為誰。於是舉眾愕
然無能應者。公卿列辟咸服其切當。忻躍而罷。有敕
搜聚天下化胡經焚弃。不在道經之數。既而洛京恒
道觀桓彥道等奉表乞留。詔曰。三聖重光玄元統敘。
豈忘老教偏意釋宗。朕志欵還淳情存去偽。理乖事
升者雖在親而亦除。義符名當者雖有冤而必錄。自
今道經諸部有記及化胡事者並宜削除。有司條為
罪制。
論曰。初元魏道士姜斌等撰造所謂太上開天經。
盛言老子化胡事。及與曇謨最對辯。斌眼其妄而
名臣瓶鸞者乃著笑道論三十有六篇。掊擊化胡
成佛之謬。今載藏中。至隋僕射楊素曰。道經稱老
子化胡。胡人不受化。乃令尹喜變佛形而化之。胡
人乃始受化。審爾則老子不能化胡。胡人奉佛有
素明矣。又甞入道宮指化胡像問道流曰。老子安
用化胡為。佛何不化胡為道。道流無對。此言尤足
以盡揭其謬矣。今觀法明之辨精切允當。則又過
素遠甚。其妖妄宜消落不復存矣。至會昌以來。此
說尚衒惑于世。何哉。
上元二年。五祖弘忍大師示寂。師蘄州黃梅周氏子。
生而岐嶷。兒時有異僧歎曰。是子闕七種相不逮如
來。後遇信大師得法嗣化於破頭山。成亨中有盧居
<pb n="200"/>
士者名慧能。自遠來參。師問汝自何來。答曰嶺南。師
曰欲求何事。曰唯求作佛。師曰。嶺南人無佛性。若為
得佛。曰。人即有南北。佛性豈然。師知其異人。乃訶之
曰著槽廠去。能禮足而退。便入碓坊服勞。於杵臼之
間經旬月。師知付法時至。遂告眾曰。正法難解。不可
徒記吾言將為己任。汝等各自隨意述一偈。若語意
冥符則衣法皆付。時會七百餘眾神秀居第一座。學
通內外眾所推仰。秀亦自負無出其右者。不復思惟
乃於廊壁間書一偈云。身是菩提樹。心如明鏡臺。時
時勤拭拂。莫遣有塵埃。師因經行次見偈。心知秀之
所為。因紿曰。後代依此修行亦得道果。眾聆此語各
諷誦。他日能在碓坊聞偈。乃問同列此誰為之。同侶
告以和尚將欲付法各令述偈。此乃秀上座所為。能
曰。美則美矣。了則未了。同侶共訶其謬妄。能至莫夜
命童子引至廊間。能自執燭令童子於秀偈之側寫
偈曰。菩提本無樹。明鏡亦非臺。本來無一物。何假拂
塵埃。師復見此。默念必能之所為。因故為之辭曰。此
誰作。亦未見性。眾以師弗許。皆莫之頋。即於是夕潛
使人自碓坊呼能至。告之曰。諸佛出世為一大事因
緣。隨機小大而引化之。遂有十地三乘頓漸等法以
為教門。然以微妙秘密圓明真實正法眼藏付于上
首迦葉尊者。展轉傳授二十八世至菩提達磨大師。
屆于此土。得可祖承襲。以至于吾。吾今授汝。并所傳
袈裟用以表信。汝善護持勿令斷絕。聽吾偈曰。有情
來下種。因地果還生。無情既無種。無性亦無生。能跪
受畢乃曰。法則既受。衣付何人。師曰。昔達磨初至。人
未之信。故傳此衣以明得法。今信心已熟。衣乃爭端。
止於汝身勿復傳也。且當遠引。俟時行化。所謂受衣
之人命如懸絲。能曰當隱何所。師云。逢懷且止。遇會
即藏。能禮足捧衣而出。通夕南邁。眾皆未知。師由是
三日不上堂。眾疑之因致問。師曰吾道行矣。又問衣
法誰傳。師曰能者傳之。眾意盧居士名能。必此人也。
共力推尋。能已不在。至有相率而物色追之者。師既
付法已。復經四載而寂。塔于東山。代宗帝諡大滿禪
師。
舊唐史云。後魏末有僧達磨者。本天竺王子。以讓國
出家。入南海得禪宗妙法。云自釋迦相傳。有衣鉢為
記。世相傳受。達磨將衣鉢航海而來。初至梁國見武
帝。問以有為之事。達磨不悅乃之魏。隱于嵩山少林
寺。遇毒而卒。其年魏使宋雲於葱嶺回見之。門徒發
其墓。但有衣履而已。達磨傳慧可。可甞斷臂以求其
法。可傳僧璨。璨傳道信。信傳弘忍。忍姓周氏。黃梅人。
與信並住東山寺。世謂其法為東山法門。
論曰。舊史敘諸祖雖簡略。然大要與寶林．傳燈之
說皆合。至謂達磨遇毒而卒。及魏使復於葱嶺見
之。則毒與卒果有之乎。世稱五祖前身蓋栽松道
者。往見四祖將付以衣法。俄惜之曰。汝耄矣。雖嗣
化能復幾何。儻再來可也。五祖因託質周氏女。無
父而生。母幾受禍僅死而免。四祖果忍死以遲其
來。果以大法。噫吾祖出入死生正游戲耳。自非果
位上聖。孰能與於此哉。
儀鳳元年。北印度尊者佛陀波利至五臺清涼山。逢
一叟問曰爾來何為。波利曰求禮覲文殊也。曰持佛
頂尊勝呪來未。曰未也。叟曰。此土眾生滋惡而出家
者犯四棄尤多。不持此呪隨行遠來奚益。能回取之
以流此土可乎。波利作禮而返。以開耀五年取其呪
至於長安。有旨命日照三藏翻譯。帝聞此呪靈驗。特
異秘之禁掖。波利頻奏請布中外。高宗不得已從之。
波利即辭入五臺。後不知終。時南天竺有菩提流志。
習頭陀行。從耶舍瞿沙受道。為西域宗師。名震中夏。
帝聞風而悅之。因使西域有詔敦請。
永淳元年。慈恩法師窺基卒。年五十有一。有詔傷悼。
御製𥁞像贊。敕葬樊川北渠。近弉公之瑩。基皃豐碩
<pb n="201"/>
長八尺。氣槩萬夫。項有玉枕。十指紋皆盤折如印。見
者讋伏。然心慈善誨人。晚節祈生內院。循戒彌篤。甞
造玉文殊像及金寫大般若經。皆獲瑞應。初南山宣
律師以弘律名震五天。感天厨供饌。每薄基三車之
玩。不甚為禮。基甞訪宣。其日過午而天饌不至。及基
辭去天神乃降。宣責以後時。天曰。適見大乘菩薩在
此。翊衛嚴甚。故無自而入。宣聞之大驚。於是遐邇增
敬焉。先是弉公親授西域戒賢師瑜伽師地唯識宗。
而基盡領其妙。[懨-猒+火]廓源流天下後世尊之。目為三乘
法相顯理宗。謂之慈恩教。是歲隱士孫思邈卒。年百
餘。思邈善莊老及陰陽推步醫藥之術。尤重釋典。世
稱孫真人焉。
二年。法師玄暉卒。暉字道世。或云名道世。以避太宗
偏諱。故以字行。三學洞貫。甞慨教藏及古今圖史之
愽而學者難以備究。因撰法苑珠林凡一百卷。各開
門類。識者重其精愽云。
弘道元年。帝崩。中宗即位數月。天后廢為盧陵王。幽
于房州。天后臨朝稱制。是為則天。明年七月沙門十
輩詣闕上大雲經。盛稱則天當即宸極。則天大悅。賜
十沙門紫方袍銀龜袋。頒經于天下郡國。各建大雲
寺。九月則天革唐命。改國號周。自稱聖神皇帝。
論曰。新唐史極惡大雲之妄。然其後菩提流志．不
空三藏．清涼國師諸公皆未有考其所以來而黜
絕之。今是經猶列於藏中。迹其真妄固未易詳也。
則天革命。當太宗時已著秘讖。安在臨朝稱制而
獻大雲經哉。是十沙門者。以律按之。其顯異之罪
自當擯斥。不得列于僧數。則天欲遂己之私而寵
貴之。是不獨革唐命。抑亦兼壞釋氏法矣。悲夫。
延載元年。則天加號天𠕁金輪聖神皇帝。作七寶。復
聞于闐國梵本華嚴大經。即遣使奉玉帛往求之。并
請彼國善梵學者一人隨經以來。於是于闐主以實
叉難提妙華嚴宗旨遣赴命。則天見之大悅。詔入大
遍空寺。同三藏菩提流志法師．神惻．玄景．復禮等翻
譯華嚴。則天時幸其寺。親施供饌焉。
萬歲通天元年。詔沙彌康法藏於太原寺。開示華嚴
宗旨。方緒經題。感白光昱然自口而出。須臾成蓋停
空久之。萬眾懽呼嘆異。都講僧恒奏其事。則天悅。有
旨命京城十大德為藏授滿分戒。賜號賢首。詔入大
遍空寺參譯經。
是歲詔嵩嶽慧安禪師入禁中問道。與神秀禪師同
被欽重。則天甞問安甲子幾何。對曰不記。曰何以不
記。安曰。生死之身有若循環。環無起盡焉用記為。況
識心流注無有間斷。見漚起者乃妄想耳。從初識至
動相滅時亦只如此。何年月而可記乎。則天嘆美久
之。時安春秋百餘而天下之人慕之稱為老安國師。
聖曆元年五月戊辰。三藏法師義淨自西域還。獲梵
本經論四百餘部及金剛座真容舍利三百餘粒。則
天降蹕上東門迎勞。安置佛授記寺。未幾詔入大遍
空寺。同實叉難提等譯經證義。明年十月譯新華嚴
經成。實叉難提等奉表奏上。則天親製序。御太極殿
宣示百官。
久視元年。詔斂天下僧錢日一文。聚作大像於白馬
阪。宰相狄仁傑上疏諫曰。為政之本必先人事。陛下
矜念群生迷謬弱喪無歸。欲令像法兼行覩相生善。
然今之伽藍制過宮室。窮奢極壯刻繪盡功。寶度殫
於綴嚴。瓌材極於輪奐。工不役鬼。物不天來。既皆出
於民。將何以堪之。且生之有時。用之無度。編戶所奉
常若不充。痛切肌膚不辭捶楚。游僧一說矯陳禍福。
剪髮解衣仍慚其少。亦有離間骨肉事均路人。身自
納妻謂無彼我。皆託佛法⿰詿〡誤愚人。里陌動有經坊。
闤闠尤多精舍。化誘諄切倍於官徵。法事供需嚴逾
制勑。膏腴物業水磑㽵園。富有其多不知厭斁。逃丁
避罪駢集法門。且一夫不耕猶受其弊。浮食者眾又
<pb n="202"/>
劫人財。臣每念之實切悲痛。昔梁武．簡文捨施無筭。
及三淮浪沸五嶺煙騰。列剎盈衢莫救危亡之禍。緇
衣蔽路豈有勤王之功。況比風塵屢擾征役稍繁。遽
興此務力所未堪。伏惟功德無量。何必興建大像以
勞費為名乎。雖斂僧錢百未及一。尊容既廣不可露
居。覆以百層尚憂未遍。臣今兼採眾議。咸以為如來
設教以慈悲為主。普濟群品是其用心。豈以勞人而
存虗飾哉。疏奏。則天不納。
論曰。法師支遁曰。沙門之於世也。猶虗舟之寄大
壑耳。其來不以事。退亦乘閑。四海之內竟自無宅。
[邱-丘+(看-目)]亂則振錫孤游。道洽則忻然共萃。蓋謂吾徒於
天下固無事人也。至末法敗道之徒。苟安衣食者。
於狄梁公之論殆不可得而諱焉。嗚呼。是豈真沙
門者所為哉。疏謂如來設教以普濟群品為心。詎
以勞人而存虗飾。此不獨匡則天之失。抑有以輔
吾佛之正教也。與夫後世泛然排佛老以苟名者
雲泥矣。
長安元年。則天將建大像。御史張廷珪復上疏諫曰。
夫佛者以覺知為義。因心而成。不可以諸相見也。經
云。若以色見我。以音聲求我。是人行邪道。不能見如
來。此真如之果不可以外求也。陛下信心歸依。發弘
誓願。壯其塔廟。廣其尊容。已遍於天下久矣。蓋有為
住相布施非最上第一希有之法。何以知之。經云。若
人滿三千大千世界七寶以用布施。其福甚多。不如
有人於此經中受持四句偈等為人演說。其福勝彼。
如佛所說。則陛下傾四海之財。竭萬夫之力。窮山之
木以為塔寺。極冶之金以為尊像。勞則多矣。費則甚
矣。其所獲福乃不若禪房之匹夫。菩薩所作福德不
應貪著。蓋有為之法不足高也。況此營建事因土木。
或開發盤礡峻築基階。或塞穴洞通轉採斫。碾壓虫
螘動盈巨億。豈佛標坐夏之義。憫蠢動而不忍害其
生乎。又役鬼不可惟人是營。通計工匠率多貧窶。朝
歐暮役勞筋苦骨。簞食瓢飲晨炊星飯。飢渴所致疾
疹交集。豈佛標徒行之義。愍畜產而不忍苦其力乎。
又營築之役僧尼是稅。雖展轉乞丐窮乏尤多。州縣
徵輸星火逼迫。或謀計靡所或鬻賣以充。怨聲載路
和氣不洽。豈佛標喜捨之義。愍愚蒙而不忍奪其產
乎。且邊朔未寧軍裝日急。天下虗竭海內勞弊。伏惟
陛下慎之重之。思菩薩之行為利益一切眾生。應如
是布施。則其福德若東西南北四維上下虗空不可
思量矣。何必勤於住相。彫蒼生之業。崇不急之務哉。
臣以時政言之。則宜先邊境。畜府庫。養人力。以佛教
論之則宜救危苦。滅諸相。崇無為。伏惟察臣之言。行
佛之行。務以理為尚。無以人廢言。疏奏。則天大悅。御
長生殿召見廷珪。賜以金帛。
是歲。詔賢首法師法藏於東都佛授記寺講新華嚴
經。至華藏世界品。感大地震動逾時乃息。即日召對
長生殿。問帝網十重玄門．海印三昧．參合六相總別
同異成壞之義．藏敷宣有緒。玄旨通貫。則天驟聞茫
然驚異。伸請再三。藏就指殿隅金獅子為曉譬之。至
所謂一毛頭獅子百億毛頭獅子。則天豁然領解。繇
是集其語。目為金獅子章。初靈華寺儼尊者傳杜順
華嚴宗旨。藏執侍儼。盡傳其教。及儼去世。藏以巾情
說法。於是京城耆德連名抗表乞度為僧。凡藏落髮
受具皆則天特旨。又甞為則天以十圓鏡置八隅上
下。皆使相向。中安佛像。然燭照之。則鏡鏡現像[牙-(必-心)+?]相
攝入。及觀之者交羅齊現。以表剎海十界普容無盡
之旨。藏沒。清涼國師澄觀宗其教。天下學者宗之。目
為一念圓融具德宗。謂之賢首教。
三年。則天鑄像之費將具。納言季嶠上疏諫曰。臣聞
法慈愍菩薩護持。唯志利益群生。非假修崇土木。伏
聞造像。稅非戶口錢出僧尼。非假州縣祇承不能濟
辨。且天下編戶貧弱者眾。或傭力客作以濟糇粮。或
<pb n="203"/>
賣田敗舍以供王役。今造像錢數已有一十七萬緡。
若以散施廣濟貧窮。人與一千尚濟一十七萬戶。拯
饑寒之弊。省勞役之勤。順諸佛慈悲之心。廣人主亭
毒之意。則人神胥悅功德無量。則天不納。是冬像成。
率百僚禮祀。
神龍元年正月。大臣張柬之．桓彥範等五王以兵誅
姦臣。復皇太子于位。是為中宗皇帝。徙則天于上陽
宮。流宰相房融于高州。夏四月。融于廣州遇梵僧般
剌蜜諦賷楞嚴梵夾至。刺史請就制上道場宣譯。融
筆授。及譯經十卷畢。般剌復擕梵本歸于天竺。
是月。中宗降御札。召曹溪六祖慧能入京。其辭曰。朕
請安．秀二師宮中供養。萬機之暇每究一乘。二師並
推讓云。南方有能禪師。密授忍大師衣法。可就彼問。
令遣內侍薛簡馳詔迎請。願師慈念速赴上京。師以
表辭疾。願終林麓。薛簡曰。京城禪德皆云欲得會道
當須坐禪習定。若不因禪定而得解脫者未之有也。
未審師所說法如何。師曰。道由心悟。豈在坐耶。經云。
若見如來若坐若臥。是行邪道。何則。無所從來亦無
所去。若無生滅。是如來清淨禪。諸法空寂。是如來清
淨坐。究竟無證。豈況坐耶。簡曰。弟子回朝。主上必問。
願師慈悲指示心要。今得見性明道。祖曰。道無明暗。
明暗是代謝之義。明明無盡亦是有盡。簡曰明喻智
慧。暗況煩惱。學道人儻不以智慧照破煩惱生死。憑
何出離。師曰。若以智慧照煩惱者。此是二乘小兒羊
車等機。上智大根悉不如是。簡曰何謂大乘見解。師
曰。明與無明其性無二。無二之性即是實性。實性者。
處凡愚而不減。在聖賢而不增。住煩惱而不亂。居神
定而不寂。不斷不常不來不去。不在中間及其內外。
不生不滅性相如如。常住不遷名之曰道。簡曰。師說
不生不滅。何異外道。師曰。外道將滅止生。以生顯滅。
滅猶不滅。生說無生。我說本自不生。今亦無滅。所以
不同外道。汝欲知心要。但一切善惡都莫思量。自然
得入清淨心體。湛然常住妙用恒沙。簡禮辭歸闕。表
上師語。帝咨美久之。尋遣使賜袈裟瓶鉢等。諭天子
嚮慕之意。
二年三月。大通禪師神秀卒。中書令張說製[石*((白-日+田)/廾)]曰。譔
夫總四大者成乎身矣。立萬始者主乎心矣。身是虗
哉。即身見空始同妙用。心非實也。觀心若幻乃等真
如。名數入焉妙本乖。言說出焉真宗隱。故如來有意
傳要道力持至德。萬劫而逢付法印。一念而頓授佛
身。誰其弘之。實大通禪師其人也。禪師尊稱大通。諱
神秀。本姓李。陳留尉氏人也。心洞九流。懸解先覺。身
長八尺。秀眉大耳。應王覇之像。合聖賢之度。少為書
生。游問江表。老莊玄旨。書易大義。三乘經論。四分律
儀。說通訓詁。音參吳晉。爛乎如襲孔翠。玲然如振金
玉。既獨鑒潛發。多聞旁施。逮知天命之年。自拔人間
之世。企聞蘄州有忍禪師。禪門之法胤也。自菩提達
磨天竺東來。以法傳慧可。可傳僧璨。璨傳道信。信傳
弘忍。繼明重迹相承五世。乃不遠遐阻飜飛謁詣。虗
受與沃心懸會。高悟與真乘同轍。縷指忘識。湛見本
心。住寂滅境。行無是處。有師而成。即燃燈佛所無依
而說是空王法門。服勤六年不捨晝夜。大師歎曰。東
山之法盡在秀矣。命之洗足。引之並座。於見涕辭而
去退藏於密。儀鳳中始𨽻玉泉。名在僧錄寺東七里。
地坥山雄。目之曰。此正楞伽孤峰度門蘭若。蔭松籍
草。吾將老焉。雲從龍。風從虎。大道出。賢人覩。岐陽之
地就去成都華陰之山。學來如市。未云多也。後進得
以拂三有。超四禪。升堂七十。味道三千。不是過也。爾
其開法。大略則忘念以息想。極力以攝心。其入也品
均凡聖。其到也行無前後。趣定之前萬緣盡閉。發慧
之後一切皆如。特奉楞伽[逅-口+巾]為心要。過此以往未之
或知。久視年中。禪師春秋高矣。詔請而來。趺坐覲君。
肩輿上殿。屈萬乘而稽首。洒九重而宴居。傳聖道者
<pb n="204"/>
不北面。有盛德者無臣禮。遂推兩京法主。三帝國師。
仰佛日之再中。慶優曇之一現。然處都邑婉其秘旨。
每帝王分座。后妃臨席。鴛鷺四匝。龍象三繞。時熾炭
待礦。故對默而心降。時診飢投味。故告約而義領。一
雨普霑於眾緣。萬籟各吹於本分。非夫安住無畏應
變無方者。孰能至爾乎。聖敬日崇。朝恩代積。當陽初
會之所。置寺曰度門。尉氏先人之宅。置寺曰報恩。軾
閭名鄉表德非擬局厭諠輦。長懷虗壑。累乞還山。既
聽中駐久矣。衰憊無他患苦。魄散神全形遺力謝。神
龍二年二月二十八日夜中頋命趺坐泊如化滅。禪
師武德八年乙酉受具千天宮寺。至是年丙午復終
于此寺。蓋僧臘八十矣。生於隋末百有餘歲。未甞自
言。故人莫審其數也。三界火心。四部水背。榱崩梁壞。
雷動雨泣。凡諸寶身生是金口。故其喪也如執親焉。
詔使吊哀。王侯歸[賜-勿+月]。三月二日諡大通。展飾終之
義禮也。時厥五日假安闕塞。緩及葬之期懷也。宸駕
臨訣至午橋。王公悲送至伊水。羽儀陳設至山龕。仲
秋既望。還詔乃下。帝諾先許。冥遂夙心。太常卿鼓吹
導引。城門郎監護喪葬。是日天子出龍門。泫金襯。登
高駐蹕。目盡迴輿。自伊及江扶道哀候。幡華百輦香
雲千里。維十月哉生魄明。即舊居後岡安神起塔。國
錢嚴飾賜逾百萬。巨鍾蓋先帝所鑄。群經乃後皇所
錫。金榜御題華幡內造。塔寺尊重遠稱標絕。初禪師
形解東洛。相見南荊。白霧積晦於禪山。素蓮寄生於
坐樹。則雙林變色泗水逆流。至人違代同符異感。百
日卒哭也。在龍華寺設大會八千人度二十七人。二
祥練縞也。咸就西明道場數如前會。萬回菩薩乞施
後宮。寶衣盈箱珍價敵國。親舉寵貴侑供巡香。其廣
福愽因存沒如此。日月逾邁榮落相推。於戲。法子永
戀宗極。痛慈舟之遽失。恨涌塔之遲開。石城之歎也
不孤。廬山之[石*((白-日+田)/廾)]焉可作。竊比夫子貢之論夫子也。生
於天地不知天地之高厚。飲於河海不知河海之廣
深。強名其迹以慰其心。銘曰。
額珠內隱。匪指莫効。心鏡外塵。匪磨莫照。海藏安靜。
風識牽樂。不入度門。孰探法要。倬哉禪伯。獨立天下。
功收密詣。解却名假。詣無所得。解亦都捨。月影空如。
現於悟者。無量善眾。為父為師。露清熱惱。光射昏疑。
冀將住世。萬壽無期。奈何過隙。一朝去之。嗟我門人。
憂心斷續。進憶瞻仰。退思付囑。盡不離定。空非滅覺。
念茲在茲。敢告無學。時岐王範及徵君盧鴻皆勒[石*((白-日+田)/廾)]
製碣。舊唐史有傳。稱沙門被王者禮敬。古未之有。景
龍元年三月。國師慧安誡其徒曰。吾氣盡。將尸置林
中恣野火焚之。偶神僧萬回至。與安握手言論。其徒
側聆俱莫之省。至八日合戶偃身而寂。春秋一百二
十八。其徒奉命舁尸林中。果野火至闍維之。得舍利
八十粒。五粒最巨而紫紅色光焰奪目。詔入留禁中
云。
是歲再詔于闐國三藏實叉難提至。帝降蹕迎勞。備
兩街法儀旌幢鼓吹迓之。載以青象。安置薦福寺。難
提風神宏曠儀韻秀整。善大小乘。通華梵兩音。

隆興佛教編年通論卷第十四

<sarticle>隆興佛教編年通論卷第十五</sarticle>
隆興府石室沙門　祖琇　撰
唐
景龍三年。禪師法儀者。琅邪王之子也。王以附徐敬
業舉兵誅天后不利。宗族覆滅。儀時尚少。逃匿民間。
遇沙門擕之出家為大僧。至是中宗詔求琅邪之後。
主事者以儀名聞于扶風太守。太守獲儀而喜之。舘
于後堂。奏名于朝。已而太守夫人悅儀風度。逼罷道。
欲妻以愛女。儀堅拒不許。一日夫人擕女子就見儀。
且使[卄/(辛*丸)/(衣-〦)]近魔魅之。以傾奪其意。儀不獲已紿之曰。在
<pb n="205"/>
塗久可得一浴而後成禮。夫人喜以為誠然。趣使具
浴。儀入室即以利刃自斷其陰。婢子竊見。遽呼內人
排戶救之。獲蘇。太守高其操執事之。及赴京引見。帝
命襲琅邪王爵。儀具以本志懇辭。陳義甚高。帝嘉美
之。聽從便。其後禪觀通悟。雅為時賢推揖。
是歲。召律師道岸入宮。為妃主授歸戒。因留禁中。別
日帝至。諸師皆避席。岸獨逡巡長揖而已。帝高其量。
圖形于林光宮。御製贊曰。戒珠皎潔。慧流清淨。身局
五篇。心融八定。學妙真宗。觀通實性。維持法務。綱紀
德政。律藏冀兮傳芳。像教因而光盛。時以為榮焉。
景雲元年六月。韋后作亂。中宗崩。七月。臨淄王舉兵
平內難。皇弟相王即皇帝位。是為睿宗。是月庚辰。下
詔曰。釋典玄宗理均迹異。拯人化俗教別功齊。自今
每緣法事聚集僧尼道士女冠等。宜齊行並集。初太
宗以老子為皇宗升於釋氏之上。至則天朝復在釋
氏之下。今此已往遂為永式。令齊班並集云。
八月乙卯。以高祖舊第興聖寺。有柹樹天授中枯死。
至是忽重榮。因大赦天下。賜百官封爵。普度僧尼道
士凡數萬。
九月。詔三藏菩提流志於北苑白蓮池甘露亭譯大
寶積經。勑中書陸象先．尚書郭元振．宰相張說潤文。
經成凡五十九會總一百二十卷。
十月。詔神僧萬回入宮。賜號法雲公。舘于集賢院。給
二美人奉事。未幾忽求閿卿河水。左右倉皇莫能得。
又曰。第穴堂前地可得也。既得之。回飲水畢湛然而
逝。贈號國公。圖形集賢院。初回幼時。能三千里致兄
書。朝往莫歸。因號萬回。高宗聞其名。詔入宮度為沙
門。則天在位延之禁中。賜錦衣。令宮人給侍。莊惠太
子始生。則天抱之示回。回曰。此西域樹精。養之宜兄
弟。及安樂公主怙韋后將謀逆。回遇之。望塵唾曰。血
腥不可近。未幾安樂果誅。玄宗在蕃。甞私謁回。回拊
其背曰。五十年太平天子。睿宗為相王。每將出。回必
告市人曰天子來。少頃而相王至。其神異類如此。
論曰。法雲公甞有偈曰。明暗兩忘開佛眼。不繫一
法出蓮叢。真空不壞靈智性。妙用常恒無作功。聖
智本來成佛道。寂光非照自圓通。熟味厥旨。蓋大
乘了悟之言也。而法雲特以小乘神異顯化。至於
佛菩薩出世宏正法眼。必𣷉光混世。未始泄露密
機。直至臨終方有付囑。然則法雲章章顯異。抑聖
賢之權歟。
三年。詔泗州大士僧伽入宮供養。度慧儼．慧岸．木叉
三人為侍者。帝親書所居寺額曰普光王。未幾遷止
薦福寺。明年京畿旱。有旨命大士致雨。僧伽以瓶水
散洒。即有濃雲自所居而涌大雨傾注。又明年三月
示寂。壽八十有三。神采如生。敕就薦福寺塑身建塔。
即穢氣滿城。帝炷香祝之。許送歸淮。言訖異香郁然。
傾都歎異。遂奉全身歸泗州之普光王寺建塔。帝甞
問法雲公萬回曰。僧伽何如人。對曰。觀音大士化身
耳。神化事迹具如蔣頴叔所著傳。
是歲三月。敕東都留守韋安石賷詔起嵩山沙門一
行赴闕。行辭疾不赴。遁入荊州之當陽山。舊唐書云。
行姓張氏。初名遂。剡國公公瑾之孫。武功令擅之子。
少聰敏。覽觀子史。甞詣道士尹崇借太玄經讀之。數
日而還。崇曰此經精微。吾尋積年尚未曉。子宜研究
無忽也。行曰已究其義。因出所撰太衍玄圖并義決。
崇覽之大驚。因與談其淵奧。退謂人曰。此後生顏子
也。由此知名於世。初武三思慕其學行。就請結交。行
遁匿避之。尋出家。遍歷天下訪求異術。至天台國清
寺見別院古松數十。門有流水。行立門屏。聞僧於庭
中布筭聲。而語其徒曰。今日當有弟子自遠來求。吾
筭法已合到門。豈無人導引乎。即除一筭曰。門前水
當西流。弟子亦至矣。行返顧。溪水果已西流。遂承其
言遽趍入。再拜咨求其法。彼盡授與之。遂洞曆象陰
<pb n="206"/>
陽推步之學。回入嵩山依普寂禪師參決禪門宗旨。
及遁當陽山。又從律師慧悟學毗尼。凡經籍一覧畢
世不忘。
先天元年。曹溪六祖能大師示眾曰。諸善知識。各各
淨心聽吾說。汝等諸人自心是佛。更莫狐疑。外無一
物而能建立。皆是本心生種種法。故經云。心生種種
法生。心滅種種法滅。若欲成就種智。須達一相三昧．
一行三昧。若於一切處而不住相。於諸法中不生憎
愛亦無取捨。不念利益成壞等事。安閑恬靜虗融淡
泊。此名一相三昧。若於一切處行住坐臥純一直心。
不動道場。即成淨土。名一行三昧。若人具二三昧。如
地有種能含藏長養成就其實。一相一行亦復如是。
我今說法猶如時雨普潤大地。汝等佛性譬如種子。
遇茲沾洽悉得發生。承吾言者決獲菩提。依吾行者
定證妙果。師說法度人。往來學者甞逾千數。明年七
月辭歸新州故宅國恩寺。其徒泣曰。師歸當復來否。
師曰業落歸根。來時無口。又問。師之法眼何人傳授。
師曰。有道者傳。無心者通。至國恩寺。以八月三日示
眾曰。吾受忍大師衣法。今為汝等說法。不付其衣。蓋
汝等信根已熟。決定無疑堪任大事。聽吾偈曰。心地
含諸種。普雨悉皆萌。頓悟華情已。菩提果自成。復謂
眾曰。其法無二。其心亦然。其道清淨。亦無諸相。汝等
不用觀靜及空其心。此心本淨。無可取捨。各自努力。
隨緣好去。吾涅槃時至。珍重。即跏趺而逝。於是山林
變白。鳥獸哀鳴。綵雲香霧連日不開。既而廣州都督
韋據率韶新二郡官吏迎奉全身。歸于曹溪寶林寺
建塔。真身今尚存焉。舊唐史曰。則天聞神秀名。詔至
都。肩輿入殿。親加跪禮。敕當陽山剏度門寺以旌其
德。時王公已下及京城士庶聞風爭來謁見。望塵拜
伏。目以萬數。初神秀與慧能同師弘忍而行業相埒
（力輟切）。及忍卒。能住韶州廣果寺。韶陽山中舊多虎豹。
一夕去盡。遠近驚歎。咸歸伏焉。秀甞奏則天請召能
赴闕。能固辭。秀復自作書重邀之。能謂使者曰。吾形
㒵矬陋。北土見之恐不敬吾法。又先師以吾南中有
緣。亦不可違。及中宗召之。竟不度嶺而卒。天下散傳
其法。謂秀為北宗。能為南宗。
論曰。舊史雖絕未諭吾祖之道。然其紀事有可稱
者。如秀被遇兩朝如此而力讓曹溪。曹溪堅臥不
赴。秀則不掩人之善。曹溪則拳拳伏膺師教。懼人
以㒵而慢法。是皆賢者去就之大體也。今傳燈不
著前賢克讓之美。頗載兩宗相忌之辭。宜乎後世
泛泛者略有位㒵則偃然自大。視天下以為莫己
若者。往往專務詆斥為勝。噫宗師化儀軌範蔑然
亡之矣。後來者安所述哉。
開元二年十月。永嘉玄覺禪師示寂。師博貫三藏。精
天台止觀圓妙法門。與東陽䇿禪師偕謁六祖。師至
振錫携瓶繞床一匝。祖曰。夫沙門者。具三千威儀。八
萬細行。大德自何方而來。生大我慢。師曰。生死事大。
無常迅速。祖曰。何不體取無生。了無速乎。師曰。體即
無生。了本無速。祖曰如是如是。師乃具威儀參禮。須
臾告辭。祖曰返太速乎。師曰。本自無動。豈有速耶。祖
曰誰知非動。曰仁者自生分別。祖曰汝甚得無生之
意。師曰無生豈有意邪。祖曰無意誰當分別。曰分別
亦非意。祖曰。善哉善哉。少留一宿。時謂一宿覺。及回。
學徒奔萃。師著證道歌一篇。梵僧傳歸天竺。彼皆欽
仰。目為東土大乘經。又著禪宗悟修圓旨十篇及觀
心十門。並盛傳于世。
三年八月。玄宗遣禮部郎中張洽賷詔詣當陽山。起
沙門一行赴闕。行以再命不許辭。赴之。有旨安置光
泰殿。帝數訪以安國撫民之要。行啟陳無隱。未幾永
穆公主出降。詔依太平公主故事優厚發遣。行諫以
為高宗末年唯有一女所以特如優禮。而太平竟以
驕僭得罪。不應引以為例。帝納其言。遽追敕但依常
<pb n="207"/>
禮。其忠諫多類此。或謂行優於憶誦。帝一日命出宮
籍示之。行閱畢。令內侍執本對帝復之。不差一字。帝
驚異頋謂左右曰聖人也。自是頻召咨質佛心之要。
行雍容啟沃。聖眷日隆。天下之人以帝從之問道。稱
為天師焉。
四年。嵩岳元珪禪師示寂。師居嶽之龐塢。一日有異
人峨冠盛服擁衛而至。珪曰。善來仁者。胡為而至。彼
厲聲曰師寧識我耶。珪曰。吾觀佛與眾生等。吾一目
之。豈分別耶。曰我此嶽神也。能生殺於人。師安得一
目我哉。珪曰。吾本不生。汝安能殺。吾視身與空等。視
吾與汝等。汝能壞空與汝乎。使果能之。吾則不生不
滅也。況汝不能。焉能生殺我耶。神稽首曰。我聰明正
直過於餘神。詎知師有廣大智慧。願授以正戒。令我
度世。珪曰。汝既乞戒。即既戒矣。所以者何。戒外無戒。
又奚戒哉。神曰。此理也。我聞茫昧。止求師戒。我身願
為門弟子。珪即張座秉爐正几曰。付汝五戒。若能即
曰能。不爾即曰否。神曰謹奉教。曰汝能不婬乎。神曰
亦娶也。曰。非謂此也。謂無罪欲也。神曰能。曰汝能不
盜乎。神曰。無乏我也。安有盜取哉。曰。非謂此也。謂饗
而福淫。不供而禍善。神曰能。曰汝能不殺乎。神曰。實
司其柄。焉得不殺。曰。非謂此也。謂有濫悞疑混也。神
曰能。曰汝能不妄乎。神曰。我惟正直。焉有妄哉。曰。非
謂此也。謂先後不合天心也。神曰能。曰汝不遭酒敗
乎。曰能。曰。如上是為佛戒也。以有心奉持而無心拘
執。以有心為物而無心想身。能如是。則先天地生而
不為精。後天地死而不為老。終日變化而不為動。畢
竟寂滅而不為休。悟此則雖娶非妻也。雖饗非取也。
雖柄非權也。雖作非故也。雖醉非惛也。是為無心而
已。無心則無戒。無戒則無心無佛無眾生。無汝亦無
我。無汝則孰為戒哉。神曰。我神通去佛幾何。曰。汝神
通則十句五不能。佛則十句七能三不能。神竦然避
席曰可得聞乎。珪曰。汝能戾上帝東天行而西七曜
乎。曰弗能也。珪曰汝能奪地祇融五嶽而結四海乎。
曰弗能也。珪曰是謂五不能也。佛能空一切相。成萬
法智。而不能即滅定業。佛能知群有性。窮憶劫事。而
不能化導無緣。佛能度無量有情。而不能盡眾生界。
是謂三不能也。然定業亦不牢久。無緣亦謂一期。眾
生界本無增減。廓無一人能主有法。有法無主是謂
無法。無法無主是謂無心。如我解佛亦無神通也。但
能以無心通達一切法耳。神曰。我誠淺昧。未聞空義。
師所授戒。我當奉行。今願報慈德。効我所能。師曰。吾
觀身無物。觀法無常。了然更有何欲。神曰。師必命我
為世間事。展我神功。使已發心未發心信心不信心
等人目我神蹤。知有佛有神。有能有不能。有自然有
非自然者。師曰吾無用是為。曰。佛亦使龍神護法。師
寧隳叛佛耶。第隨意示誨。師不得已曰。東巖寺之障
莾然無樹。北岫有之。然而背非屏擁。汝能移北樹於
東嶺乎。神曰。既聞命矣。恐昏夜必有喧動。願師無駭。
即作禮辭去。師門送而且觀之。見儀衛逶迤如王者
之狀。嵐靄煙霞紛綸間錯。幢幡環佩凌空隱沒。是夕
果有暴風迅雷奔雲震電。棟宇搖蕩宿烏驚呼。師謂
眾曰。無怖。神與我契矣。拂旦和霽。則北山之松盡移
東嶺。森然行植焉。師誡其徒曰。吾沒後無令外知。若
為口實。人將妖我矣。師伊闕人。姓李氏。幼歲出家。具
戒得法于老安國師。壽七十有三云。
論曰。荊國王文公甞問張文定公曰。去孔子百年
而有孟軻。此後迨孔孟者為誰。何吾道之寥寥乎。
文定沉吟久之曰。有人第恐過之耳。曰誰耶。文定
曰。南嶽讓。嵩山珪。馬祖．石頭．丹霞．無業。若此類孔
孟之教轡勒不住。故歸釋氏矣。文公深肯之。其後
張公無盡聞之歎曰。達人之論也。然嵩山蓋祖庭
之旁出者也。其感應超絕。說法沛然如此。則南嶽
而下的傳正續宗師。世教轡勒不住。端可見矣。二
<pb n="208"/>
三公之讜論。渠不信夫。
是歲天竺三藏法師無畏至京師。帝嗣位之初。一夕
夢梵僧謁見。風度瓌異。異寤追憶不已。因追𥁞工授
以形段圖于殿壁。及畏至入對。帝熟視。蓋夢中所見
僧也。竦然異之。舘于西明寺。寧薛諸王皆降禮欽重。
其後秋旱。帝廉知無畏能致龍。遣內使傳詔請雨。畏
難之。奏以旱數當然。若苦召龍恐暴物。帝再遣諭旨
曰。人苦秋暑。雖暴風疾雨適足快意。畏諾之。有司設
壇儀華綵光麗。畏笑曰是可以致雨耶。命撤去之。獨
持滿鉢水。以小刀攪之。誦呪語百餘番。即有微物如
虯龍從鉢矯首水面。頃之復沉。畏呪遣之。白氣自鉢
騰涌。語詔使曰。速歸。雨即至矣。詔使馳出回顧。有雲
如練自講堂盤旋而上。頃刻風雷震電。詔使趨入奏。
御衣巾透濕。於是震風凌雨飄蕩廬舍。士民悚懼彌
日而息。又甞霖霪逾時。詔畏止之。畏於寺揑泥媼五
軀向之作梵語。若斥罵者。即刻而霽。其神驗類如此。
帝敬之若神。未幾通華言。譯虗空藏．毗盧遮那．蘇息
地．羯羅等經十餘部。禪師一行三藏．寶月等參預其
事。畏性簡靜。好禪觀。每勸學者習之。累表求還。帝堅
留不許。
是歲廣州節度宋璟入曹溪禮祖塔。誓曰。弟子願畢
世外護大法。祈一祥瑞表信。言訖微風飄香。氤氳襲
人。俄而甘雨傾注。唯遍一寺之內。璟忻躍賦詩而去。
未幾召入。與姚元崇相繼執政。世稱姚宋為中興賢
相。
九年四月朝庭以麟德曆署日蝕比不驗。詔禪師一
行改撰新曆。行受詔推大衍數。立術以應之。較經史
所書氣朔日名度數可考者皆合而著之。久之道士
邢和璞謂太史令尹愔（揖淫切）曰。一行其聖人乎。昔洛
下閎造大初曆甞記曰。八百年後當差一日。必有聖
人出世紏止之。今年期差滿而一行推大衍數以紏
數家之謬。閎之言不誣矣。愔亦以為然。行復欲知黃
道進退。而太史無黃道儀。表請剏置之。制可。
是歲沙門智昇上釋教經律論目錄凡二十卷。銓次
大藏經典及聖賢論譔凡五千四十八卷。自是遂為
定數。
十一年十月癸酉。禪師一行製黃道儀成。帝自為之
銘。詔安武成殿庭以示百官。其儀準圓天之像。具列
宿赤道及周天度數。注水激輪令其自轉。一晝夜而
天運周外絡二輪。綴以日月令得運行。每天東行一
周。日西行一度。月行十三度。以十九分度之七。二十
九轉有餘而日月會。三百六十五轉而日周天。以木
匱為地平。令儀半在地下。晦明朔望遲速有準。立木
人二於地平。其一前置鼓以候刻。至一刻則自擊之。
其一前置鍾以候辰。至一辰亦自撞之。皆於地中略
施輪軸關鎖交錯相持。當時稱其妙。以為神功。無幾
銅鐵漸澁不能自轉。遂藏之於集賢院。
十二年。沙門牛雲者。少不慧。因詣五臺山禮文殊。初
至東臺。見老人問曰胡為而來。曰願見大聖求聰慧
耳。老人曰文殊居北臺。爾往見之。雲奉教趨北臺。老
人亦在彼矣。雲意其即文殊也。遂拜之。老人曰。汝沙
門也。不應禮俗士。雲拜不已。老人怜之。為入定。觀雲
前身蓋牛也。以甞馱經故獲比丘報。老人起定。為雲
言之。復云。汝性昏坐。[(曷-曰)/月]中有淤肉在。當為汝钁去之。
因戒雲閑目無輙開。雲如約。頗覺老人以钁鋤其[(曷-曰)/月]。
然不甚楚。少頃心懷開豁頓異往時。及開眸。見老人
者現身為文殊。妙相端嚴。謂雲曰與汝聰慧竟。雲喜
躍作禮及起身。而文殊隱不見。雲自是聰持辯悟。為
時導師。以夙因故以牛雲稱焉。
十四年。日本國沙門榮叡．普照等至于楊州。奉僧伽
黎十領。其上綴以山川異物之狀。蓋其國主附之以
施中國高行沙門。于時律師鑒真受其衣。歎外國人
有佛種性。欲往化之。會叡（于徛切。與睿同）照等亦勸請。遂附
<pb n="209"/>
舶而東。為惡風飄入魚蛇等海。以真律行高。皆脫禍。
既至日本。彼王預知。枉駕迎勞。舘于毗盧遮那殿。未
幾請真授歸戒。夫人群臣皆以次稟授。日本自是始
有律教。
十五年三藏菩提流志卒。春秋一百五十有六。流志
南印土國王之子。以讓位出家。高宗聞名。有詔要之。
以垂拱中至京師。凡四十年。如華嚴．寶積等經皆出
其手。帝及重臣敬之如生佛。葬日特給鹵簿羽儀。塔
于龍門之西原。賜諡曰開元一切遍知三藏。名德之
盛古未有焉。時嵩山破竈墮和尚者。不稱名氏。言行
叵測。初見老安國師。契悟心要。隱居嵩山。山有廟靈
甚。殿中唯安一竈。遠近祭祀。烹宰無虗日。師領徒入
廟。以杖擊竈三下云。咄。此竈泥瓦合成。聖從何來。靈
從何起。恁麼烹宰物命。又擊三下。竈乃傾破墮落。須
臾有一人青衣峨冠設拜師前曰。我本此庿竈神。久
受業報。今蒙師說無生忍。得脫此處當生天上。特來
禮謝。師曰。是汝本有之性。非吾強言。神再拜而去。少
選。徒眾問師。某等久在和尚左右。未蒙指示。竈神得
何徑旨便得生天。師曰。我只向伊道是泥瓦合成。別
無道理為伊。眾無語。師良久云會麼。眾云不會。師曰。
本有之性為什麼不會。眾僧乃禮拜。師曰。破也破也。
墮也墮也。於是其眾皆悟玄旨。後有義豐禪師舉問
安國師。國師歎曰。此子會盡物我一如。可謂如朗月
處空。無不見者。只是難湊伊語脉。豐曰未審什麼人
湊他語脉。安曰不知者。又僧問。物物無形時如何。師
曰禮即唯汝非我。不禮即唯我非汝。其僧禮謝。師曰。
本有之物。物非物也。所以道若能轉物即同如來。有
僧從牛頭處來。師曰來自何人法會。僧進前叉手繞
師一匝而出。師曰牛頭會下不可有此人。僧乃回上
邊叉手而立。師云果然果然。僧却問。應物不由他時
如何。師曰爭得不由他。僧云恁麼即順正歸原去也。
師曰歸原何順。曰若非和尚幾錯招愆。師曰。猶是未
見四祖時道理。見後道將來。僧乃繞師一匝而出。師
曰順正之道今古如然。又僧侍立次。師曰。祖祖佛佛
只說如人本性本心。此外別無道理。會取會取。僧禮
謝。師以拂子打之曰。一處如是。千處亦然。師後不知
終。
十五年十一月己丑。禪師一行寢疾于華嚴寺。舊唐
史云。帝一夕夢游其寺。見一室繩床竹窻氣象蕭索。
及旦行以疾聞。帝遣中使候問。使還奏行居處之狀。
與所夢冥合。帝歎久之。有旨命京城十大德為行結
壇祈福。既而行疾少間。詔陪駕幸新豐。未幾行疾革。
帝親候問。遂沐浴端坐而逝。春秋四十有五。帝哭之
哀甚。輟朝三日。有詔傷悼。聽停龕三七日。與中外瞻
禮。行容㒵如生而鬢髮日長。帝親製[石*((白-日+田)/廾)]書之于石。出
內庫錢五十萬建塔銅人原。諡曰大慧禪師。帝甞從
容問國祚幾何。有留難否。行曰。鑾輿有萬里之行。社
稷終吉。帝驚問。故不答。退以小金合進之曰。至萬里
即開。帝一日發合視之。蓋當歸少許。及祿山亂。駕幸
成都至萬里橋。忽悟。未幾果歸。昭宗初封吉王。而唐
以昭宗而滅。故云終吉。有里媼素供行。而媼一子。坐
殺人將之刑。媼悲泣請救。行怜之。令弟子捕生物得
雉豕七。行日藏其一於甕中。為梵語呪之七日。北斗
盡沒。朝廷震驚。太史奏將有變。請避正殿禳之。帝密
以問。行對曰。此無他。蓋妖魔也。凡嗔心壞一切善。慈
心降一切魔。若肆赦天下則妖不能為。帝然之。遂大
赦。媼子由是得免。行日出一豕。則一星現。至七日而
斗復如故。其秘術多此類。著易論十二卷．大衍論二
十卷．開元大衍曆五十二卷．七政長曆三卷。釋氏系
錄．大衍玄圖．心機筭術．括遁甲十六局．六壬連珠謌．
六壬髓經．天一太一經．太一局遁甲經各一卷。五音
地里經十五卷。宰相李吉甫奉詔撰一行傳一卷。並
見唐藝文志。
<pb n="210"/>
十六年。詔特進張說．曆官陳玄景等編次一行所撰
大衍曆施用。三月駕幸溫湯。道由一行塔所。帝為駐
蹕徘徊。令品官誨塔告以出豫之意。賜帛五十匹。令
蒔塔前松柏。其為聖眷如此。
本朝史官歐陽文忠曰。自太初至麟德曆。凡二十三
家。與天雖近而未密。至一行則密矣。其倚數立法固
無以易也。後世雖有改作者。皆依倣而已。
沙門道泓者。生黃州。與侍郎張敬之厚。善能言吉凶。
亡不明驗。甞為中書張說視宅。戒曰。無穿東北壬隅
也。他日見說曰宅氣索然云何。與說共視。隅有三坎
丈餘。泓驚曰。公富貴一世而已。諸子將不終。說懼。將
平之。泓曰。客土無氣。與土脉不連。譬身瘡痏。補佗肉
無益也。其後說諸子皆污祿山以斥死。果如其言。
論曰。歐陽文忠公雅嫉吾釋。未始略有假借。獨於
唐志尊一行大衍之作。而宋景文於方技篇削一
行．玄弉等傳。而獨著道泓地理之說。或者以為唐
浮圖行業無足為二公取者。故止於是而已。夫豈
然哉。蓋大衍所以統天時。地理則切於人事。是宜
史筆取也。若吾釋之盛。莫盛於唐。凡三百年間以
道德為天下宗師者不可悉數。歐宋以為奉異方
之教。故諱之而不書。猶春秋時。雖老聃．郯子之賢
返不若江人黃人得書于經。豈亦老氏不足取哉。
蓋國經之典。凡禮樂刑政所及貴賤必書。若吾浮
圖大絕世累頴脫塵表者。於刑政何與焉。宜其不
參於世典也。由是言之。歐宋黜吾釋。其微意乃所
以尊之也。盛哉一行前膺洛下閎八百年之讖。當
時則明天子跪之。稱為聖人。及其製作施於後世。
縕天地。貫幽明。歷數百年而其術益驗。果聖歟賢
耶。吾弗得而知矣。

隆與佛教編年通論卷第十五

<sarticle>隆興佛教編年通論卷第十六</sarticle>
隆興府石室沙門　祖琇　撰
唐
開元十七年。太師燕國公張說薨。說為唐宗臣。朝廷
大述作多出其手。為文屬思精壯。尤善釋典。甞謫岳
州而詩益悽婉。時人謂得江山之助。天下不稱姓而
曰燕公。著石刻般若心經序曰。萬行起於心。心人之
主。三乘歸於一。一法之宗。知心無所得是真得。見一
無不通是玄通。如來說五蘊皆空。人本空也。如來說
諸法空相。法亦空也。知法照空。見空捨法。二者知見
復非空耶。是故定之與慧俱空法中。入此門者為明
門。行此路者為超路。非夫行深般若者孰能證於此
乎。駙馬都尉榮陽鄭萬鈞。深藝之士也。學有傳僻。書
成草聖。乃揮洒手翰鐫刻心經。樹聖善之寶坊。啟未
來之華業。佛以無依相而說法本不生。我以無得心
而傳今則無滅。道存文字。意齊天壞。國老張說聞而
嘉焉。讚揚佛事。題之樂石。又製法池院二法堂贊并
序曰。法池西三歸院二法堂。茲院長老初上禪師所
造也。禪師姓彭氏。名知。至性篤孝。執親之喪。七日不
食。微言密行。志道探玄。究易老莊太一之旨。善正書。
擅鍾王品格。其點畫婉秀。毫縷必見。如折槁荷磨文
石。筋理洒颯。固非人力之所致也。中朝名士山藪高
尚。法流開勝遠近慕焉。及晚年專意於禪頌。平生事
業脫若遺塵矣。常歎帝王父母許我出家。雨露生成
恩惟一揆。依如來教剏是功德萬一乎。獻福二宮潛
祐七祖。將與一切咸登道場。於是三歸堂以長安元
年辛丑子月望日癸卯立。善法堂以開元元年癸丑
丑月望日戊辰建。禪師母弟仁婉．弟子啟疑及沙彌
令哲。左右斯業實有力焉。而作贊曰。敬告諸佛子。一
心清淨觀。欲求正真道。當從信根入。是佛虗空相。是
法微妙光。定慧不相離。是僧和合義。人空法亦空。二
<pb n="211"/>
空亦復空。住心三空寶。是名三歸處。至哉初上人。建
立善法堂。彩翠三世佛。莊嚴清淨眼。能運無礙心。普
入於一切。見若不染色。知若不取識。是名真實見。亦
名解脫知。佛觀離生滅。諸法等如是。
二十年八月壬申朔。三藏金剛智告其徒曰。白月圓
時吾逝矣。至時遶毗盧像。頂梵夾退歸寢室。跏趺而
逝。賜諡灌頂國師。敕中書杜鴻漸撰紀德[石*((白-日+田)/廾)]。智西域
人。本王種出家。從龍智阿闍梨傳密教。及來東土。初
達南海廣州。節度聞于朝。有旨驛馳赴闕入見。帝大
悅。舘于大慈恩寺。未幾夏旱。詔智祈雨。智結壇。圖七
俱胝像。約開眸即雨。閱三日像果開眸。有物自壇布
雲彌空。斯須而雨。帝特降詔褒美。明年辭游鴈門。不
允。遂遷薦福寺。為人語默興居。容止凝粹。喜慍不形
于色。見者莫測其涯。所至必結灌頂道場。弟子不空
傳其教。初不空事智。智授以梵本悉曇章及聲明論。
不逾旬而誦之。智奇其駿。引入金剛道場。以擲華驗
之。智以為勝己。不空因求授瑜伽五部。智未之許。不
空擬入天竺求之。智一夕夢京城佛像皆東行。及寤
以誥不空。空啟以西游意。智曰。汝有授道之資。吾何
靳哉。即授以五部及毗盧遮那經蘇息地軌範。及智
沒。不空奉遺教游天竺增廣其學。
論曰。自大教東流。諸僧間以神異助化。是皆功行
成熟契徹心源。自覺本智現量發聖。絕非呪力幻
術所致也。始自東晉尸利密已降。宣譯秘呪。要其
大歸不過祀鬼神驅邪妄。為人禳灾釋患而已。其
間往往不無假名比丘自外國來。挾術驚愚。有所
謂羅漢法者。正么麼邪術下劣之技。亦猶道家雷
公法之類也。茲豈高道巨德弘禪主教者齒哉。及
開元中西域金剛智．無畏．不空三大士始傳密教。
以玄言德祥開佑至尊。即其神効顯効幾與造化
之力均焉。故三大士雖宏密教。抑本智現量發聖
歟。甞慨資治通鑒稱貞觀中有僧自西域來。善呪
術。能令人立死。復呪之使蘇。太宗擇飛騎中莊者
試之。皆如其言。因以問傅弈。弈曰。此邪術也。臣聞
邪不干正。請使呪臣必不能行。帝命僧呪弈。弈初
無所覺。須更僧忽僵仆。若為物所擊。遂不復蘇。此
恐好事者曲為之辭。何則。若使果有是。則僧非真
僧。呪非真呪。正謂邪術耳。固不足以張吾教之疵
也。矧萬萬無此理。向使彼能自西域遠至長安。厥
術能死人而復蘇。乃不暇自衛其身。對常人無故
而僵死。雖兒童莫之信也。又當是時。三大士者雖
俱未至。若京城大德僧慧乘．玄琬．法琳．明贍諸公。
其肯坐視絕域偽僧破壞教門不請峻治。乃留帝
命傅弈辯耶。佛制戒律雖春蹊生草猶不許比丘
踐之。恐害其生。況說斷人命呪傳于世乎。故予謂
好事者曲為之辭。斷可見矣。
是歲禪師義福卒。舊唐史云。福得法於神秀禪師。初
止藍田化感寺。處方丈之室二十餘年。未甞出宇之
外。甞隨駕幸東都。蒲號二州刺吏及官吏士民皆齎
幡華迎之。所在塗路充塞。及卒。有旨賜號大智禪師。
葬伊闕之上。送者數萬人。中書嚴挺之為製[石*((白-日+田)/廾)]。初神
秀雖德行為禪門之傑。得帝王欽重。而未甞聚徒開
堂傳法。至義福普寂始於京城傳教二十餘年。人皆
仰之。
二十一年。恒州刺史韋濟奏方士張果有長年秘衍。
自言數百歲矣。則天甞召之。果佯死不赴。今復見之。
帝聞遣中書侍郎徐嶠賷璽書迎之。果至。帝聞其變
化不測而疑之。時邢和璞者善筭。能知人壽夭。帝令
筭。果懵然莫知其甲子。又有師夜光者。善視鬼。帝召
果與之密坐。令夜光視之。夜光不能見。帝聞飲堇汁
無苦者真奇士。會天寒。以堇汁賜之。果飲三巵醺然
如醉。頋左右曰。非佳酒也。頃之取鏡視齒則盡燋黑。
命左右取鐵如意擊齒墮盡。更出神藥傅其齗寢。頃
<pb n="212"/>
之齒復粲然如故。帝始信之。將妻以公主。果預知。苦
辭獲免。後懇辭歸山。下制曰。恒州張果先生。游方之
外者也。迹造高尚。深入窈冥。早渾光塵。應詔城闕。莫
詳甲子之數。且謂羲皇上人。問以道樞盡會宗極。今
特行朝禮。爰昇寵命。可銀青光祿大夫。號通玄先生。
其年果入恒山。後不知終。
二十三年。三藏無畏卒。春秋九十有九。詔鴻臚丞李
現監護喪事。塔于龍門之西山廣化寺。藏其全身。畏
本釋種。蓋甘露飯王之後。以讓國出家。道德名稱為
天竺之冠。所至講法必有異相。初在烏茶國演遮那
經。須臾眾會咸見空中有毗盧遮那四金字。各尋文
排列。久之而沒。又甞過龍河。一托駞負經沒水。畏懼
失經。遽隨之入水。於是龍王邀之入宮講法。不許彼
請。堅至為留三宿。而出所載梵夾。不濕一字。其神異
多類此。
論曰。初南山宣公以律行聲震五天。或謂無畏初
至。宣不甚禮。一夕揣虱置地。無畏隔房呼曰。律師
能不慈念眾生而撲佛子乎。宣竦然心服。明日攝
衣悔謝。此傳者訛也。宣沒於乾封二年。凡五十有
一載無畏始至。又舊唐史五行志。天寶九年洛陽
有巨蛇出茫山下。其長百餘丈。人觸氣即死。有詔
命無畏呪之。畏驚曰。是將混洛陽為潴者也。呪之
三日而斃。然自畏示寂至天寶九年亦十有五載。
當是不空三藏呪蛇也。史以無畏神迹特盛。故件
件冐其名。雖然不空果位中人。以佛心為心。必運
神功。導蛇神識脫離惡形而轉生善處耳。非謂直
呪蛇令其遽死也。
是歲。三藏不空於師子國從普賢阿闍梨求開十八
會金剛灌頂及大悲胎藏建壇之法。其王一日調象。
俄而群象逸。莫敢禦之者。不空遽於衢路安坐。及狂
象奔至。見不空皆頓止跪伏。少頃而去。由是舉國神
敬之。
二十六年。沙門法秀者夢異僧勸置袈裟五百領。施
迴向寺僧。既覺歎異。遂乞丐造之。然遍訪所謂迴向
寺者。咸無得焉。一日道逢一僧逆而問曰。託置袈裟
今成未。秀曰成矣。僧曰。吾導汝入迴向寺。汝可裏粮
載燧從吾以往。秀曰諾。翌日隨之入終南山。行二日
至深絕處。所見唯雲物掩苒嵓洞崎嶇。進遇石壇共
止其上。僧命秀鑽燧出火炷香望層霄拜之。忽雲開
見崖。半有朱門高聳剎幡飛揚。秀忻然與之攀躋而
上。漸聞午梵清圓鍾磬交作。須臾望見其寺。有額曰
迴向。其僧即趍而入。命閽者授秀舘。因具儀謁上方
老宿。次見諸僧。皆奇偉雍穆相勞問。明日秀出袈裟
遍寺施之。老宿謝畢。携秀入一空房。呼侍者取尺八。
俄頃侍者持玉簫至。老宿曰。此唐天子舊居之室也。
向在此好聲樂。故降為人主。久當復歸。秀止再宿不
得留。老宿授與玉簫并袈裟囑曰。持歸獻唐天子。即
遣僧送秀出寺。行未遠回望而雲霧四合。秀慨歎而
還。詣闕表上所寄。帝覽之。因取玉簫調弄。宛如夙御
焉。其後燕沉香亭。詔李白為辭。帝吹玉簫。楊妃起舞。
懽甚。疑飄搖而僊去。
論曰。贊寧高僧傳稱秀入迴向寺與上方老宿語
次。忽有神介冑立於堂下。秀驚問曰此神謂誰。老
宿曰不日大亂唐國者也。後安祿山果亂天下。嗚
呼。書此者謬之甚也。何則。秀以是歲得玉簫而進
之。又十有六年而祿山反。然則秀見神時。祿山無
慮已三四十歲矣。誠使祿山未生而秀見其神。則
尚庶幾。詎有已生在世而更有神在彼耶。雖自古
鬼神恍惚之事怪怪奇奇不可以端倪。然固有可
信有不可信者。使祿山微有一毫異於人。猶可以
鬼神出沒難測恕之。且祿山至下愚。至不義。父子
相賊殺。而為家奴李猪兒剖其腹而死。是豈神僊
境中現身者耶。贊寧書此。能不厚迴向寺諸公之
<pb n="213"/>
玷乎。故今削之。怙掩寧之大謬。抑不得已而辨也。
二十八年三月。長者李通玄卒。長者以七年至太原
盂縣。有高僊奴者識其為賢者。舘之。齋中每且唯服
棘十顆。栢葉餅如匕大者一枚。終日濡毫臨帋。未甞
接人事。如是三稔。遷馬氏古佛堂側築土室以居。盡
日危坐而已。閱十年忽囊負經書而去。行二十里。偶
一虎當塗馴伏。長者撫之曰。吾將著論釋華嚴經。能
為擇棲止處否。即以經囊負其背而隨之。至神福山
原下土龕之前蹲駐。長者取其囊置龕中。虎即妥尾
而去。其龕瑩潔。廣六七肘。圓轉上下。稱之蓋天。設以
畀。有道。非人力所為也。長者著論之夕。心窮玄奧。口
出白光以代燈燭。于時忽有二女子容華絕世。皆可
笄年。衣布衣。俱以白巾幪首。日為畏者汲泉炷香奉
帋墨。每於卯辰之間輙具淨饌置長者前。齋畢徹器
則引去。莫測所之。如是五載。至長者著論畢。遂滅迹
不見。長者美髭髯。朗眉目。丹唇紫肌。冠樺皮。衣麻衣。
長裙愽袖散腰徒跣而行。放曠人天靡所拘執。甞一
日出山。遇里人高會燕樂長者就語之曰。汝等好住。
吾將歸矣。眾驚其去。有送入山者。至龕而謝遣之。即
於是夕煙雲凝布嵓谷震蕩。有二白[鴳-女+隹]翔空哀唳。其
餘飛走悲鳴滿山。翌日里人共往候之。則已端坐示
寂于龕中。壽九十有五。著華嚴論四十卷．決疑論四
卷．會釋二卷．十門玄義排科釋略及緣生解迷十明
論各一卷。十玄六相．百門義海．普賢行願．華嚴緣觀
偈贊詩賦等。里人聚於方山逝多蘭若。大曆中沙門
超廣始獲之。遂行于世。
論曰。華嚴大教。吾佛氏之極談也。重翻於則天之
朝。其文始備。時惟賢首國師䆳其宗旨。至貞元間
清涼國師始造華嚴新疏。長者之論雖成於清涼
之前。而當世未顯。久乃杭衡焉。觀其憲章大義。區
別宗趣。啟法身本爾之用。顯即心成佛之機。使文
殊不動智。體普賢甚深境界。皆廓廓披露頓見無
遺。至於倚數表法則約易象以佐之。是以宗門玄
學之士多所歆慕。而後世搢紳作者亦由是而知
大教之尊焉。或謂長者唐之宗室。少愽極群書。以
則天革命遂長往山林。世莫有識之者。嗚呼。自非
聖賢示迹宏宣大教。其孰能與於此哉。
十二月。清原行思禪師示寂。師初見六祖。問當何所
務即不落階級。祖曰汝曾作什麼。師曰聖諦亦不為。
祖曰落何階級。師曰。聖諦尚不為。何階級之有。祖深
器之。及居清原。有沙彌希遷者見師。師問子何方而
來。曰曹溪。師曰將得什麼來。曰未到曹溪亦不失。師
曰恁麼則用去曹溪作什麼。曰若不到曹溪爭知不
失。遷問。曹溪還識和尚否。師曰汝今識吾否。曰識又
爭能得。師曰眾角雖多一麟足矣。他日又問遷。汝什
麼處來。曰曹溪師。乃堅起拂子云。曹溪還有這箇麼。
曰。非但曹溪。西天亦無師。曰子莫曾到西天否。曰若
到即有也。師曰未在更道。曰。和尚也須道取一半。莫
全靠學人。師曰。不辭向汝道。恐已後無人承當。又令
遷往南嶽讓和尚處下書。曰汝達書了速回。吾與汝
箇斧子住山去。遷至彼未呈書便問。不重己靈。不求
諸聖時如何。讓曰。子問太高生。何不向下問。遷曰。寧
可永劫沉倫。不慕諸聖解脫。讓便休。遷回。師問。子返
甚速。書達否。遷曰。信亦不通。書亦不達。師曰作麼生。
遷舉前話了便云。去時蒙和尚許斧子。便請。師垂下
一足。遷禮謝。辭往石頭。即石頭和尚是也。及是師既
歸寂。門人咸共尊之為七祖焉。
是歲京都興唐寺神師普寂卒。舊唐史云。寂生河東
馬氏。少時遍尋高僧學經律。師事神秀凡六年。秀奇
之。盡以其道授焉。秀入京。因薦與則天得度為沙門。
秀沒。天下好釋氏者咸師事之。中宗聞其高行。特下
制令代神秀統其法眾。開元十三年有旨移寂於都
城居止。時王公士庶爭來禮謁。寂嚴重少言。來者難
<pb n="214"/>
見其和悅之容。遠近尤以此重之。及卒。凡京城士庶
曾謁見者。皆制弟子之服。有勑賜號大照禪師。葬日
河南尹裴寬及其妻子並襄麻列于門徒之次。士庶
傾城哭送。市易幾廢。
天寶元年九月。太子詹事嚴挺之卒。挺之少有風操。
累登顯用。皆著聲績。天下引領望其為相。帝亦知其
賢欲遂相之。晚為李林甫所抑。[鬱-山+止][鬱-山+止]不得逞。至是預
為墓誌曰。天寶元年。挺之自絳州刺史抗疏陳乞天
恩。允從許養疾歸閑。兼授太子詹事。前後歷三十五
官。每承聖恩。常忝弉擢不盡。驅窠駑蹇。何階仰答鴻
造。春秋七十無所展用。為上士所悲。其年九月寢疾
于洛陽之私第。以某月某日葬于大照和尚塔次之
西。禮也盡忠事君。叨載國史。勉拙從事。或布人謠陵
谷可以自紀文章。焉用為飾。初挺之師事大照禪師
惠義。深明釋典。及遺命葬大照塔次。示不忘其德。見
舊唐史。
二年。帝遣中使楊庭光入司空山採常春蕂。庭光因
詣無相寺問本淨禪師曰。弟子慕道斯久。願和尚慈
悲略垂開示。師曰。天下禪宗碩學咸會京城。天使足
可咨决。貧道隈山傍水。無所用心。庭光再拜。師曰。天
使休禮貧道。天使為求佛耶問道耶。曰。弟子昏昧。未
審佛之與道其義云何。師曰。若欲求佛。即心是佛。若
欲會道。無心是道。曰云何即心是佛。師曰。佛因心悟。
心以佛彰。若悟無心。佛亦不有。曰云何無心是道。師
曰。道本無心。無心名道。若了無心。無心即道。庭光跪
受。迴闕具以山中所遇聞奏。即敕庭光賷詔起師。以
是冬十二月到京。安置白蓮亭。明年正月上元日追
兩街名僧碩學赴內道場共師闡揚佛理。有遠禪師
者問。如禪師所見以何為道。師曰無心是道。遠曰。道
因心有。何得言無心是道。師曰。道本無名。因心名道。
心名若有。道不虗然。窮心既無。道憑何立。二俱虗妄。
總是假名。遠曰。禪師見有身心是道已否。師曰山僧
身心本來是道。遠曰。適言無心是道。今又言身心本
來是道。豈不相違。師曰。無心是道。心泯道無。心道一
如。故言無心是道。身心本來是道。道亦本是身心。身
心本既是空。道亦窮源無有。遠曰。觀禪師形體甚小。
却會此理。師曰。汝只見山僧相。不見山僧無相。遠曰
請禪師於相上說出無相。師曰。淨名經云。四大無主。
身亦無我。無我所見。與道相應。大德若以四大有主
是我。若有我見。窮劫不可會道也。遠慚汗而退。如遠
者又七人。往復論道。師皆縱口詞辯傾注。帝及四眾
莫不稱善而罷。
三年。南嶽懷讓禪師示寂。元和中名儒張正甫製其
[石*((白-日+田)/廾)]曰。天寶三載。觀音大師終于衡嶽。春秋六十八。僧
臘四十八。元和十年故大師弟子道一之門人曰惟
寬．懷暉。感塵劫遽遷。塔樹已拱。懼絕故老之口。將貽
後學之憂。丕若貽謀。思揚祖德。乃列景行託於廢文。
強名無跡以慰乎罔極之思曰。自騰蘭演教于此土
也。殆將千歲。達磨傳心至六葉也。分為二宗。不階初
入頓入佛慧。曹溪教旨於是乎傳弘而信之。觀音其
人也。大師諱懷讓。京兆杜氏。其先因家安康。即為郡
人。髫年駿發聦悟。絕眾群言。所涉一覽無遺。居常而
未或好弄。在醜而不可褻近。甞嘿觀止水因而頋影。
形儀顒若宛在鏡中。三反厥像如初。沛然而心乎獨
得。還步未輟。聞於空中曰。佛法津梁俟子而大。既應
付囑。爾盍勉之。乃深割愛緣亟從剃落。以荊土律藏
之微密也。大士智京在焉。攝衣從之。既進而儀法峻
整冠於等輩。以嵩嶽禪之泉海也。長安長老在焉。稽
首咨之。既授而身心自在超出塵垢。厭離文字思會
宗元。周法界以冥搜。指曹溪而遐舉。能大師方弘法
施。學者如歸。涉其藩閫者十三焉。躋其堂室者又十
一焉。師以後學弱齡分於末席。虗中而若無所受。善
閉而唯恐有聞。能公異焉。置之座右。會一音吹萬有。
<pb n="215"/>
衍方寸彌大千。同焉而支暢。異焉而脗合。同受秘印
因為宗師。乃陟武當窮棲十霜。朅來衡嶽終焉是託。
般若勝槩有觀音道場。宴居斯宇因以為號。或微言
析理辨士順風而杜其口。或杖屨將撰山靈惜留而
現於夢。遠自梁益。近從荊吳。雲趨影附風動川至。靈
山聖會古今一時。至矣哉。未始聞也。一公見性同德
弘教鍾陵。[鬱-山+止]為名家爾揚木鐸。而施及寬暉。繼傳心
燈共鎮國土。乃追琢琬琰揭于故山。揚其耿光以示
來劫。其受法弟子亦序列于左。式明我教之有開焉。
是歲。秘書監太子賓客賀知章夢游帝居數日。寤乃
請為道士。還鄉里。詔許之。以宅為于秋觀而居。又求
周宮湖數頃為放生池。有詔賜鏡湖。剡川一曲。既行。
帝賦詩。皇太子百宮餞送。卒年八十有六。知章晚節
尤誕放。遨嬉里巷。自號四明狂客及祕書外監。每醉
輙屬辭笔不停。書咸有可觀。而未始刊飾。善草隷。好
事者具笔硯從之。意有所愜不復拒然。紙纔數十字。
世傳以為寶。字季真。陸象先少與之善。甞謂人曰。季
真清談風流。吾一日不見則鄙吝生矣。
四年。召遺士吳筠見大同殿。帝問道要。對曰。深於道
者無如老子五千文。其餘徒喪紙扎耳。復問神僊治
鍊法。對曰。此野人事。積歲月求之。非人主宜留意。筠
每開陳皆名教世務。以微言諷天下。天下重之。沙門
嫉其見遇。而高力士素事佛。共短筠於帝。筠知不得
留。辭還山。下詔為立道館。後徒芽山由會稽剡中卒。
初筠見惡於力士而斥。故文章深詆釋氏。議者譏其
背向。時淅西觀察使陳少游大惡筠所為。因命法師
神邕者著論折之。邕著翻迷論以訂其妄。筠論遂廢。
給事中竇紹見邕論歎曰。邕可謂塵外摩尼。論中獅
子。
天寶五年五月。制天下度僧尼。並令祠部給牒。今謂
之祠部者。自是而始。
是歲。不空三藏自西域還。詔入內結壇為帝灌頂。賜
號智藏國師。時方士羅思遠者以術得幸。有旨令與
不空驗優劣。他日會于便殿。思遠持如意向之。言論
次。不空就取如意投諸地。命思遠舉之。思遠饒力不
能動。帝擬自取。不空笑曰。三郎彼如意影耳。即舉手
中如意示之。思遠欽服而罷。不空凡祈禱必張綉座。
手持木神誦呪擲之。神自立千座。四眾環視必見其
神目吻瞬動。所禱雖造化之功可奪也。朝野奉之如
佛焉。
十一年。潤州[鴳-女+隹]林寺徑山大師玄素卒。左補闕李華
製[石*((白-日+田)/廾)]。其略曰。嗚呼。菩提位中六十一夏。父母之生八
十五年。赴哀位者可思量否。至有浮江而奠。望寺而
哭。十里華雨。四天香雲。幡幢蓋網。光蔽日月。以其月
二十一日。四眾等號捧全身。建塔于黃[鴳-女+隹]山西原象
法也。州伯邑宰執喪師之禮。率申哀慕。江湖震悼。曩
於寺內移居高松。互偃涅槃之夕。椅桐雙枯。虎狼哀
號。聲破山谷。人祇慘慟。天地晦冥。及發隱登原。風雨
如掃。慈烏覆野。靈[鴳-女+隹]徊翔。有情無情德至皆感。門人
法鏡．法海親奉微言。繕崇龕座。菩薩戒弟子故吏部
侍郎齊翰．故刑部尚書張均．故江東採訪使劉日正．
故廣東都督梁昇．故潤州刺史徐嶠韋昭理．故給事
中韓延賞．故御史中丞李丹。道流人望莫盛於此。弟
子甞聞道於徑山。猶樂正子春之於夫子也。洗心瞻
仰天漢彌高。鏡公門人悟甚深者大理評事楊詣。過
去聖賢諸功德藏。志之所至無不聞知。魯史從告。況
乎傳信。其文曰。
濁金清鏡在爾銷鍊。磨之瑩之功至乃見。膏漬注然
光明外遍。陽升律應草木皆變。啟迪瘖瞽唯吾大師。
息言成教捨法興悲。辰極不動風波自移。境由心寂
道與人隨。杳然玄默湛入無為。性本非垢云何淨除。
身心宴寂大極淪胥。內光無盡萬境同如。甘露正味
琉璃妙器。遍施大千無同無異。度未度者化周緣備。
<pb n="216"/>
道樹忽枯涅槃時至。我無生滅隨世因緣。吉祥殿上
應化諸天。寂寂靈塔滔滔逝川。恒沙劫壞智月常圓。
十二年。西蕃[冠-寸+ㄆ]圍涼州。帝命三藏不空祈陰兵救之。
空誦仁王密語數番。有神介冑而至。帝親見之。問曰
神謂誰。空曰北方毗沙門天王長子也。空誦密語遣
之。數日涼州捷報。有神兵至威武雄盛。賊畏懼。卷甲
而去。帝悅。詔天下軍壘皆立毗沙門天王祠。

隆興佛教編年通論卷第十六

<sarticle>隆興佛教編年通論卷第十七</sarticle>
隆興府石室沙門　祖琇　撰
唐
天寶十三年。左溪玄朗禪師卒。師如意中得度。就會
稽印宗法師啇略律部。依恭禪師研究心法。行頭陀
教。初南嶽惠聞禪師悟法華宗旨以授慧思禪師。思
授天台智者。智者授灌頂。頂傳縉雲威大師。縉雲威
傳東陽威。朗奉事東陽盡傳其道。重山深林怖畏之
地。獨處岩穴凡三十年。宴坐左溪因以為號。每曰泉
石可以洗昏蒙。雲松可以遺身世。吾以此始亦以此
終。建立精舍約而不陋。跪懺其間。奉觀音上聖。願生
兜率親近彌勒。心不離定口不甞藥。或衣弊食絕布
紙而綻。掬泉而齋。如繒纊之溫。如滑甘之飽。或問萬
行俱空云何苦行。答曰。本無苦樂。妄習為因。眾生妄
除。我苦障盡。又問山水自利如聚落何。對曰。名香挺
根於海岸。如來成道於雪山。未聞籠中比夫寥廓也。
一日告門人曰。吾五印道成。萬行無得。戒為心本。爾
等師之。言訖而逝。春秋八十有二。弟子神邕．玄淨．法
燈．清辨．湛然等數十人傳其教。補闕李華誌其[石*((白-日+田)/廾)]陰
略曰。禪師誨人匪勌。講不待眾。一[鬱-山+止]多羅四十餘載。
一尼師壇終身不易。食不重味。居必偏廈。非披閱聖
教不空然一燭。非瞻禮尊儀不虗行一步。其微細修
心皆脩律法之制。是以遠方沙門隣境耆宿擁室填
門。乍冬腸夏陰不召而自至也。其後翰林梁肅深得
台教之旨趣。甞著天台法門議曰。修釋氏之訓者務
三而已。曰戒定慧。斯道也。始於發心。成於妙覺。經緯
於三乘。道達於萬行。而能事備矣。昔法王出世由一
道清淨。用一音演法。機感不同所聞益異。故五時五
味半滿權實偏圓小大之義播於諸部。粲然殊流。要
其所歸無越一實。故經曰。雖說種種道。其實為佛乘。
又曰。開方便門。示真實相。喻之以眾流入海。標之以
不二法門。自他兩得同詣祕密。此教之所由作也。洎
[鴳-女+隹]林滅而法網散。神足隱而宗塗異。各權所得[牙-(必-心)+?]為
矛盾。更作其中或三昧示生。四依出現。應機不等。持
論亦別。故攝論．地持．成實．唯識之類分路並作。非有
非空之談莫能一貫。既而去聖滋遠。其風東扇。說法
者桎梏於文字莫之自解。習禪者虗無其性相不可
牽復。是此者非彼。未證者謂證。慧解之道流以亡反。
身口之事蕩而無章。於是法門之大統或幾乎息矣。
既而教不終否至人利見。慧聞慧思或躍相繼。法雷
之震未普。故木鐸重授於天台大師。大師像身子善
現之超悟。備帝堯大舜之休相。贊龍樹之遺論。從南
嶽之妙解。然後用三種止觀成一事因緣。括萬法於
一心。開十乘於八教。戒定慧之說。空假中之觀。坥然
明白可舉而行。是故教無遺法。法無棄人。人無廢心。
心無擇行。行有所證。證有其宗。大師教門所以為盛。
故其在世也光照天下為帝王師範。其去世也往來
上界為慈氏輔佐。卷舒於普門示現。降德為如來所
使。皆位境智。蓋無得而稱焉。於戲。應跡雖往。微言不
墜。習之者猶足以抗折百家昭示三藏。又況聞而能
思。思而能修。修而能信。信而不已者歟。斯人也雖曰
未證。吾必謂之近矣。今之人正信者鮮。啟禪關者或
以無佛無法何罪何善之化。化中人已下。馳騁愛欲
<pb n="217"/>
之徒。出入衣冠之類。以為斯言至矣。且不逆耳。故從
其門者若飛蛾之赴明燭。破塊之落空谷。殊不知坐
致燋爛而莫能自出。雖欲益之而實損之。與夫眾魔
外道為害一揆。由是觀之。此宗之大訓。此教之旁濟。
其於天下為不侔矣。自智者傳法五世至今湛然大
師中興其道。為予言之如此。故錄之以繫于篇。
是歲。魯山令元德秀卒。德秀字紫芝。河南人。少孤事
母孝。舉進士不忍去左右。自負其母至京師。母亡廬
墓側。刺血寫佛經數千言。絕筆感異香芬馥彌日而
息。食不鹽酪。籍無茵席。調南和尉。德秀不及親在而
娶。不肯婚。人以為不可絕嗣。答曰。兄有子。先人得祀。
吾何娶為。初兄子襁褓喪親。無資得乳媼。德秀自乳
之。數日涌流。能食乃止。家苦貧。求為魯山令。歲滿笥
餘一縑。駕柴車還。愛陸渾佳山水乃定居。家無僕妾。
歲飢日或不㸑。嗜酒陶然鼓琴以自娛。房琯每見德
秀歎息曰。見紫芝眉宇。使人名利之心都盡。蘇源明
甞語人曰。吾不幸生衰俗。所不耻者識元紫芝也。及
卒。家唯枕履簞瓢而已。族弟元結哭之慟。或曰子哭
過哀禮歟。結曰。若知禮之過而不知情之至。大夫弱
無固。壯無專。老無在。死無餘。人情所躭溺喜愛可惡
者。大夫無之。生六十年未甞識女色視錦綉。未甞求
足。苟辭佚色。未甞有十畝之地。十尺之舍。十歲之僮。
未甞完布帛而衣。具五味而飡。吾哀之以誡荒婬貪
侫綺紈梁肉之徒耳。
論曰。凡諸史雜傳俱未有卓行篇。唐史特設此題。
載元魯山數人而已。觀魯山行己之橾。及其弟元
結所稱。儼然一高僧耳。置唐史數千人中。遂嶄然
傑出。頋不美哉。舊史稱其居母喪刺血寫佛經數
千言。絕筆感異香芬馥彌日而息。而新史削之。夫
魯山居喪所為出乎至誠。宋景文何嫌而削之。若
謂惡求福於佛。佛固未甞邀魯山。魯山自為之而
不疑。何佛之嫌。若以身體髮膚受之父母不應毀。
則乳亦婦人之事。非男子有也。魯山尚能出乳以
食兄之子。獨不當以血為母寫經。何也。景文深存
名教。然君子百行殊塗同歸。奚必靳靳然以儒釋
歉哉。
至德元年六月。逆賊安祿山陷長安。帝幸蜀。或謂車
駕入蜀之初。有守臣與祿山偕反者。其人曾為䦘守。
有畫像在路次。玄宗忽見之不勝大怒。命侍臣以劒
斬像首。其人時在陝西。不覺其首無故忽墮于地。
又帝甞從容問禪師一行曰。國祚幾何有留難否。行
曰。鑾輿有萬里之行。社稷終吉。帝驚問故。行不答。退
以小金合進之。且祝至萬里即開。及行去世。帝一日
發視之。合中但有當歸少許。及是車駕至成都渡萬
里橋。忽悟懺當歸。於是洗然忘憂云。
秋七月皇太子即位于靈武。是為肅宗。旬日諸鎮節
度兵至者數十萬。乃以房琯為相兼元帥討賊。未幾
為祿山所敗。于時宼難方剡。或言宜憑福祐。帝納之。
引沙門百餘入行宮結道場。朝夕諷唄。帝一夕夢沙
門身金色。誦寶勝如來名。以問左右。或對曰。賀闌白
草谷有新羅僧名無漏者。常誦此佛。頗有神異。帝益
訝之。有旨追見。無漏固辭不赴。尋勅節度郭子儀諭
旨。無漏乃來見于行在。帝悅曰。真夢中所見僧也。既
三而藏不空亦見于行宮。帝併留之託以祈禱。
論曰。玄宗斬𥁞而其人首墮。雅與古將傾巵酒于
江而三軍飲江皆酒者相類。蓋誠心格物不思議
之妙也。房琯乃則天宰相融之子。琯在天寶間名
冠天下。四海引領望其作相。為李林甫所抑不得
用。至是帝以朝野屬望遂相之。及王師敗績。議者
不以尤琯。頗恨肅宗用遺其才。初道士刑和璞者
甞與琯游。至夏口佛祠。和璞使人钁於古松之下。
得大甕。甕中有𥁞一軸。展視之。乃婁師德與永禪
師像。和璞謂琯曰能憶此乎。琯罔然不知。和璞令
<pb n="218"/>
靜默少頃。琯忽悟前身乃永禪師也。嗚呼。琯門世
與佛有緣。而前身後身夙命通悟昭著如此。凡富
貴得失其何足云哉。異僧無漏誦寶勝佛名。乃幽
靈發揮大唐中興之瑞兆也。
二年正月。安祿山子慶緒弑祿山而自立。九月副元
帥郭子儀破安慶緒復京師。十月帝至自靈武。十二
月太上皇至自西蜀。未幾於禁中立內道場。講誦讚
唄甚嚴。宰相張鎬諫曰。天子之福要在養人。以一函
宇善風俗。未聞區區佛事能致太平。願陛下以無為
為心。不以小乘擾聖慮。帝不納。尋敕五嶽各建寺。妙
選高行沙門主之。聽白衣能誦經五百帋者度為僧。
或納錢百緡請牒剃度。亦賜明經出身。及兩京平。又
於關輔諸州納錢度僧道萬餘人。進納自此而始。
乾元元年。新羅僧無漏示寂。于右閤門合掌凌空而
立。足去地尺許。左右以聞。帝驚異。降蹕臨視。得遺表
乞歸葬舊谷。有護送舊居建塔。至懷遠縣下院輙舉
不動。遂以香泥塑全身留之下院。
是歲。遺使詣韶州曹溪迎六祖能大師衣鉢入內供
養。
二年。詔南陽慧忠禪師赴闕。忠越州諸暨人。自受曹
溪心印。居南陽黨子谷中。凡四十年足不下山門。甞
示眾曰。禪宗學者應遵佛語一乘了義。契自心源。不
了義者[牙-(必-心)+?]不相許。如師子身虫。夫為人師。若涉名利
別開異端。則自他何益。如世大匠斤斧不傷其手。香
象所負非驢所堪。及是赴詔。初安置千福寺。一日帝
問如何是十身調御。忠起身而立曰會麼。帝曰不會。
忠頋左右云。與老僧過淨瓶來。帝又問如何是無諍
三昧。答曰檀越踏毗盧頂上行。帝曰此意如何。忠曰
陛下莫認自己清淨法身。帝益不曉。於是齋沐別致
十問。其一曰。見性已後用布施作福否。忠對無相而
施合見性。二曰。日夕作何行業合得此道。忠答無功
而修合此道。三曰。或有病難將何道理修行抵擬。忠
對無功而修了業本空得不動轉。四曰。臨終時作麼
生得清涼自在無疑。忠以努力自信道為對。五曰。煩
惱起時將何止息。忠以本心湛然煩惱回歸妙用為
對。六曰。見性已去用持戒念佛求淨土否。忠對性即
是佛性即是淨土。七曰。捨此陰了當生何處。忠以無
捨無生自在生為對。八曰。臨終時有華臺寶座來迎
可赴否。忠以不取相為對。九曰。作麼生得神通似佛
國。忠以見性如貧得寶如民得王對。十曰。只依此本
性修定得作佛否。忠對定得作佛佛亦無相無得乃
為真得。前十對皆廣有其辭。今約科目為對耳。帝由
是凝心玄旨。
三月己丑。詔天下州各致放生池。冬十月昇州刺史
顏真卿撰有唐天下放生池[石*((白-日+田)/廾)]銘并序曰。皇唐七葉
我乾元大聖光天文武孝感皇帝陛下。以至聖之姿
屬艱虞之運。無少康一旅之眾。當祿山強暴之初。乾
鞏勞謙勵精為理。推誠而萬[邱-丘+(看-目)]胥悅。克己而天下歸
仁。恩信侔於四時。英威達於八表。功庸格天地。孝感
通神明。故得迴紇奚霫契丹大食循蠻之屬。扶服萬
里決命而爭先。朔方河東平盧河西隴右安西黔中
嶺南河南之師。[旭-日+(虎-儿+几)]闞五年推鋒而効死。權元惡如拉
朽。舉兩京若拾遺。慶緒遁逃已蒙赤族之戮。思明跧
伏行就沸鼎之誅。拯已墜之皇綱。據再安之宗社。迎
上皇於西蜀申子道。於中京一日三朝。大明天子之
孝。問安侍膳不改家人之禮。蒸蒸然。翼翼然。真帝皇
之上儀。誥誓所不及。已歷選內禪。生人以來振古及
隋未有如我皇帝者也。而猶嫗煦萬類。憂勤四生。乃
以乾元二年歲次己亥春三月己丑。端命左驍衛右
郎將史元琮．中使張廷玉。奉明詔布德音。始于洋州
之興道。洎山南劒南黔中荊南嶺南淅西諸道。迄于
昇州之江寧秦淮太平橋。臨江帶郭上下五里。各置
放生池。凡八十一所。蓋所以宣皇明而廣慈愛也。易
<pb n="219"/>
不云乎信及豚魚。書不云乎洎鳥獸魚鱉咸若。古之
聦明睿智神武而不殺者。非陛下而誰。昔殷湯克仁
猶存一面之網。漢武垂惠纔致銜珠之答。雖流水救
涸寶勝稱名。蓋事止於當時。尚介祉於終古。豈我今
日動者植者水居陸居舉天下以為池。罄域中而蒙
福。乘陀羅尼加持之力。竭煩惱海生死之津。揆之前
古曾何髣髴。微臣職忝方面。生丁盛美受恩[窪-圭+帚]深。無
以上報。謹緣臯陶奚斯歌虞頌魯之義。述天下放生
池[石*((白-日+田)/廾)]銘一章。雖不足雍容聖明萬分之一。亦臣之精
懇也。[石*((白-日+田)/廾)]銘不錄。
上元元年。尚書左丞王維卒。維字摩詰。臨終無病。遺
親故書數幅。停筆而化。工草𨽻。善𥁞。名盛於開元天
寶間。豪英貴人虗左以迎之。寧薜諸王待以師友。𥁞
思入神。至山水平遠雲勢石色。繪工以為天機所到。
非由學致也。客有以按樂圖示者無題識。維曰此霓
裳第三疊最初拍也。客未然。引工按曲乃信。與弟縉
皆篤志奉佛。食不葷。衣不文綵。別墅在輞川。地奇勝。
有華子岡歌湖竹里舘。柳浪茱萸。沜辛夷塢與斐迪
游其間。賦詩相酧為樂。喪妻不娶。孤居三十年。母喪
表請以輞川第施為佛祠。
寶應元年四月庚戌。楚州龍興寺尼真如恍若有人
接之昇天見天帝。帝授以十三寶。謂真如曰。中國有
灾。宜以第二寶鎮之。甲子。楚州刺史崔侁奉表獻于
朝。其一曰玄黃天符（形如笏。長八寸闊二寸。黃玉也。有文云碎兵後）。二曰玉
鷄（毛文悉備。白玉也）。三曰糓璧（徑六寸。粟粒自然。白玉也）。四曰西王母環
（二枚。徑七寸。白玉也）。五曰碧色寶（圓而有光）。六曰如意珠（形如卵。光如月）。七
曰紅靺鞨（大如巨粟）。八曰琅玕珠（二枚。長二寸）。九曰玉玦（如環四分
缺其一）。十曰玉印（有文如鹿。以印物則鹿形著）。十一曰皇后採桑鈎
（長六寸。形如著屈其末。色如金又如銀）。十二曰雷公斧（長二寸闊二寸）。十三曰
□□□（史失其名）。帝覧之大悅。以置日中則白氣屬天。名
之曰定國寶。帝以獻自楚州。即皇太子始封之國。又
聞中原有灾宜以第二寶鎮之。遂詔皇太子攝政事。
大赦天下。改元寶應。
五月太上皇崩。年七十有八。帝自春至夏多不豫。及
太上皇崩。哀感號慟致疾。相距十四日而崩。年五十
四皇。太子即位是為代宗。
論曰。初忠國師答肅宗十身調御等問。則高峻其
門風。略無少假殆。帝未諭而致十問。忠方從容曲
盡其意。九數百千言。帝於是相得之深。此蓋宗師
傳道之大體也。及天帝授十三寶與真如。告以中
原有灾宜以第二寶鎮之。其寶入朝。未幾果肅宗
崩而代宗即位。凡自肅宗至昭宗。十三帝而唐亡。
然則上帝告以其祚如此之審。新史則著十三寶
於本紀。復列于五行志。而未始明其所以讖。嗚呼
異哉。
永泰元年九月。鑄金銅佛像於光順門。率百僚拜祀
之。十月吐蕃[冠-寸+ㄆ]逼京師。內出仁王經二輦送西明諸
寺。置百尺高座講之。[寇-(敲-高)+ㄆ]平。帝夢六祖慧能大師請衣
鉢歸于曹溪。翌日遣中使送還。是時[寇-(敲-高)+ㄆ]難屢逼。帝䆮
以為憂。宰相王縉曰。國家慶祚靈長。福報所憑。時雖
多艱。無足道者。祿山．思明毒流方煽而皆有子禍。僕
固懷恩臨敵而踣。群戎來[冠-寸+ㄆ]未及戰輙去。非人事也。
帝由是篤意佛道。修祀祠。詔天下官司無箠辱僧尼。
禁中講誦仁王護國經。詔命不空三藏重譯舊本。帝
親為之敘。官不空特進鴻臚卿。
是歲詔法師良賁於大明宮之桃園造新仁王經疏。
疏成賁以表進呈。略曰。洗心滌慮扣寂求音。發明啟
自天宮。加被仰憑佛力。咸約經論演暢真宗。亦猶集
群玉於荊山。約百川於溟海。火生於木並兩曜而俱
明。識轉於如體一相而等照。成道者法也。載法者經
也。廣度群有同於大通。足菩提心如陛下意。帝覽之
稱善。
大曆元年七月壬午。始作盂蘭盆會于禁中。設高祖
<pb n="220"/>
大宗已下七聖位。備鑾輿建巨幡。各以帝號標其上。
自太廟迎入內道場。鐃吹鼓舞旌幢燭天。是日立仗
百寮於光順門迎拜導從。自是歲以為常。癸未太廟
二室生靈芝。帝賦詩美之。百寮皆屬和。
二年七月宰相杜鴻漸出撫巴蜀。至益州遣使詣白
崖山請禪師無住入城問法曰。弟子聞金和尚說無
憶無念莫妄三句法門。未審此三句是一是三。無住
曰。無憶名戒。無念名定。莫妄名慧。然一心不生則具
戒定慧。非一非三也。曰後句妄字莫非從心否。無住
曰從女者是。曰有據否。無住曰。法句經云。若起精進
心。是妄非精進。若能心不妄。精進無有涯。又問師還
以三句接人否。對曰。初心學人還令息念澄停識浪。
清水影現悟無念體。寂滅現前。無念亦不立也。時庭
樹鵶鳴。公曰師還聞否。曰聞鵶去矣。又問師今聞否。
曰聞。公曰鵶去無聲云何言聞。無住頋四眾曰。正法
難聞。各宜諦聽。聞與不聞。非關聞性。本來不生今亦
不滅。有聲之時是聲塵自生。無聲之時是聲塵自滅。
而此聞性不隨聲生不隨聲滅。悟此聞性則免聲塵
流轉。乃至色香味觸亦復如之。當知聞無生滅。聞無
去來。公與僚屬喜躍稱善。又問。弟子頃著起信論疏
二卷。得名解佛法否。曰。夫造疏皆用心思量分別。但
可著成傳益初學。據論云。知一切法從本以來離言
說相。離文字相。離心緣相。畢竟平等。無有變異。唯是
一心。故名真如。今相公著言說相。著名字相。著心緣
相。既著種種相。何由體解佛法。公稽首曰。師今從理
確論合心地法門。實不思議。然何由得不生不滅契
解脫去。答曰。見境心不起名不生。不生即不滅。既無
生滅即不被前塵所縛。當處解脫。公曰何謂識心見
性。答曰。一切學道人隨念流浪。蓋為不識真心。不見
本性。真心者念生亦不順生。念滅亦不依寂。不來不
去不定不亂。不取不捨不沉不浮。無為無相。活鱍鱍。
平常自在。此心體畢竟不可得。無可知覺。觸目皆如。
無非見性也。鴻漸由是棲心禪悅。甞有詩云。長願追
禪理。安能揖化源。晚以疾辭宰相。釋位三日而薨。臨
終沐浴。儼朝服加僧伽黎。剃鬚髮而逝。遺命依沙門
法葬。
論曰。無住說法簡當明妙。雅合首楞嚴所謂聞無
生滅之旨。宜乎聞者悟悅而信解也。鴻漸靈武䇿
立功臣。家世奉佛。其臨終沐浴剔髮鬚服僧衣。遂
與聖朝王文正公旦肖焉。雖文正公巨德元勳。完
名高節卓冠名臣之表。非鴻漸所能彷彿。然莫年
付囑諸子及其友楊文公大年丁寧曲折。文公談
苑著之甚詳。茲可想見知佛之深而見道之明也。
嗚呼。吾宗直指當人見聞覺知一段大事。本爾現
成。奈何人自棄昧。往往終身役役為他閑事長無
明者。天下碌碌皆是。若二公能自回頭存心後世。
打徹大事夫豈易得也哉。
三年。帝召國師慧忠入內。引太白山人見之。帝曰。此
人頗有見解。請師驗之。忠曰汝蘊何能。山人曰忝識
山識地識字善筭。曰山人所居之山是雄山是雌山。
山人茫然不能對。忠曰識地否。曰識。忠指殿上地問
曰此是何地。答曰容弟子筭方知。忠曰識字否。曰識。
忠於地上畫一晝曰此甚字。山人曰是一字。忠曰。土
上一畫是王字。何謂一字耶。又問能筭否。曰能。忠曰
三七是多少。山人曰。國師玩弟子。三七豈非二十一。
忠曰。却是山人弄貧道。三七是十。何謂二十一。復問
更有何能。答曰弟子縱有亦不敢向國師開口。忠曰
縱汝有能亦俱未是。師却謂帝曰。問山不識山。問地
不識地。問字不識字。問筭不解筭。陛下何處得此懵
漢來。帝謂山人曰。朕有國位不足為寶。師乃國寶也。
山人曰陛下真識寶者矣。
是歲詔徑山道欽禪師至闕下。帝親加瞻禮。一日師
在內庭見帝起立。帝曰師何以起。欽曰檀越何得向
<pb n="221"/>
四威儀中見貧道。帝悅謂忠國師曰眹欲賜欽師一
名。忠欣然奉詔。遂賜號國一禪師。後辭歸本山。馬祖
大師令門人智藏問十二時中以何為境。師曰待汝
回去時有信。藏曰只今便回。師曰傳語却須問取曹
溪。又僧問如何是祖師西來意。師曰汝問不當。曰如
何得當。師曰待吾滅後却向汝說。至貞元八年示寂。
賜諡大覺禪師。
四年。牛頭慧忠禪師示寂。師得法於威師。為牛頭宗
第六祖。平生一衲不易。器用唯一鐺。甞有供僧糓二
廩。盜者窺伺。虎為守之。縣令張遜者入山頂謁。問師
有何徒弟。曰有三五人。遜曰可得見否。師敲牀三下。
有三虎哮吼而出。遜驚怖而退。及移居莊嚴寺。將建
法堂。有古樹群鵲巢其上。師謂巢曰。此地建堂。汝可
速去。言訖群鵲遷巢他樹。及築基。有二神人定其四
角。潛資夜役不日而成。繇是學徒雲集。師有安心偈
曰。人法雙淨。善惡兩忘。直心真實。菩提道場。至是將
終。石室前掛鐺樹掛衣。藤無故枯死。師集眾布薩訖。
淨髮浴身。是夕有瑞雲覆其院。空中復有天樂之聲。
詰旦怡然坐化。俄頃風雨暴作。震折林木。有白虹貫
于岩壑云。
五年。西域大耳三藏至京師。自云得他心慧眼。帝令
入光宅寺請國師慧忠試驗。忠問汝得他心通耶。對
曰不敢。忠曰汝道老僧即今在什麼處。三藏云和尚
是一國之師。何得往天津橋看弄猢孫。忠又問老僧
即今在什麼處。三藏曰。和尚是一國之師。何得去西
川看競渡。忠第三問語亦如前。三藏良久罔知去處。
忠叱曰。這野狐精。他心通在什麼處。三藏無對。
論曰。四祖下融大師。橫說竪說猶未知向上關捩
子。此黃蘗運公語也。以黃蘗大機大用逸格手段。
作如是說。則其然矣。異時學人相似語言以為禪
道者。凡貶剝諸方往往猶不止於此。嗚呼。世謂學
不躐等。矧吾宗單傳心印用以了生死者。其可以
躐等乎。觀牛頭諸祖道盛一時。於死生之際感驗
昭著。有生而百鳥銜華虎狼給侍者。有滅而鳥獸
哀鳴逾月乃止者。有異香經旬而歇者。有山林變
白溪㵎絕流者。有空中神幡從西而來遶山數匝
者。有所居舊院林木變白七日而復者。及是忠禪
師所感皆不思議事。出於造化之表。自非神德妙
行。蔽天地而不耻。關百聖而不慚者。曷以臻此邪。
如大耳三藏分證小果得五神通。及見國師。初二
度國師以有所緣心。則灼見其處。及第三度。國師
入甚深秘密大寂定門。大耳於是茫然不知。然則
證果有階級。大道有淺深。端不誣矣。或謂巫咸相
壺子堪擬國師者。自性圓通與夫區區術數烏可
同年而語哉。

隆興佛教編年通論卷第十七

<sarticle>隆興佛教編年通論卷第十八</sarticle>

隆興府石室沙門　祖琇　撰
唐
大曆五年。大廣智三藏不空示疾。誡門人曰。普賢行
願出無邊法門。汝等勤而行之。宜觀菩提心本尊大
印直詮阿字。了法無生證大覺身。又命弟子趙遷執
筆授所撰涅槃軌範以貽後世。使準此送終。以表辭
帝。詔遣內使賜湯藥勞問。就加開府儀同三司蕭國
公。食邑三千戶。辭讓數四不允。不空歎曰。吾以法濟
世。不意垂死濫汙封爵。乃以先師金剛智所付法物
因中使李憲誠進之。遂沐浴更衣吉祥安臥而寂。闍
維頂骨不壞。中含舍利光彩奪目。御史嚴郢撰紀德
[石*((白-日+田)/廾)]。太常徐浩書之于石。其辭曰。
和尚諱不空。西域人也。氏族不聞於中夏故不書。玄
<pb n="222"/>
宗燭知至道。特見高仰。迄肅宗．代宗三朝。皆為灌頂
國師。以玄言德祥開佑至尊。代宗初以特進大鴻臚
褒表之。及示疾不起。又就臥內加開府儀同三司蕭
國公。皆牢讓不允。特賜法號曰大廣智三藏。大曆五
年夏六月癸未滅度于京師大興善寺。代宗為之廢
朝三日。贈司空。追諡大辯正廣智三藏和尚。荼毗日
詔遣中謁者齎祝文祖祭。申如在之敬。睿詞深切加
薦令芳。禮冠群倫舉無與比。明年九月詔以舍利起
塔于舊居寺院。和尚性聦朗。愽觀前佛法藏要旨。緇
門獨立。邈蕩蕩其無雙。稽夫真言字儀之憲度。灌頂
升壇之軌迹。即時成佛之速。應聲儲祉之妙。天麗且
彌地普而深。固非末學所能詳也。敢不槩見序其大
歸。昔金剛薩埵親於毗盧遮那佛前受瑜伽最上乘
義。後數百年傳於龍猛菩薩。龍猛又數百年傳於龍
智阿闍黎。龍智傳金剛智阿闍黎。金剛智東來傳於
和尚。和尚又西游天竺．師子等國。詣龍智阿闍黎。揚
攉十八會法。法化相承。自毗盧遮那如來至於和尚
凡六葉矣。每齋戒留中導迎善氣。登禮皆答。福應較
然。溫樹不言莫可紀已。西域隘巷狂象奔突。以慈眼
視之。不旋踵而象伏不起。南海半渡天吳鼓駭。以定
力對之。未移[晷-人+卜]而海靜無浪。其生也。母氏有毫光照
燭之瑞。其沒也。精舍有池水竭涸之異。凡僧夏五十。
享年七十。自成童至于晚暮。常飾供具坐道場。浴蘭
焚香入佛知見。五十餘年晨夜寒暑未甞有傾歌懈
倦之色。過人絕遠乃如是者。後學陞堂誦說。有師法
者非一。而沙門慧朗受補處之記。得傳燈之旨。繼明
佛日。紹六為七。至矣哉。於戲。法子永懷。梁木將絕。本
行託予勒崇。昔承微言。今見几杖。光儀眇漠壇宇清
愴。慕書昭銘小子何讓。銘曰。嗚呼大士。起我三宗。道
為帝師。秩為儀同。昔在廣成。軒后順風。歲逾三千。復
有蕭公。瑜伽上乘。真語密契。六葉授受。傳燈相繼。述
者牒之。爛然有第。陸伏狂象。水息天吳。慈心制暴。慧
力降愚。寂然感通。其可測乎。兩楹夢莫。雙樹變色。司
空寵終。辨正旌德。天使祖祭。宸衷悽惻。詔起寶塔。舊
庭之隅。下藏舍利。上飾浮圖。跡殊生滅。法離有無。刊
石為[石*((白-日+田)/廾)]。傳之大都。
論曰。初菩提流志三藏歷則天．中．睿．玄宗四朝。以
窮佛之學紛澤大教。及終。玄宗賜諡開元一切遍
知三藏。盛矣哉。蓋諡同如來也。不空始見流志．無
畏二公。而師事金剛智。智沒復游天竺以廣其道。
及還東土。神用無方。感應微妙。玄宗尊為國師。既
而天寶之亂。肅宗託以祈禳。及其卒。遂預公台之
贈。嗚呼。苟非其人疇能及此哉。況神道助化。天人
之通理也。方吐蕃再犯京畿。郭汾陽以單騎入虜
圍。群虜以父稱之。是時雖曰國家威福及子儀忠
義所感。庸非神道為之陰助乎。惜哉大曆之後。用
事者微遠略致。群盜䟦扈王室䆮微。繼以元載王
縉之敗。後世議者遂以福力為不足憑。悲夫。
六年。越州律師曇一卒。補闕梁肅製其[石*((白-日+田)/廾)]曰。釋氏先
律師諱曇一。字覺胤。報年八十。僧夏六十一。以大曆
六年十二月七日滅度于越州開元寺。遷座起塔于
秦望山之陽。製縗會葬者以千百數。大師南陽張氏。
曾祖隋太常恒。始家會稽之山陰。大師誕鍾粹氣𦖟
悟夙發。幼學五經因探禹穴。至雲門寺逐依沙門諒
公出家。景龍中剃度。尋受具戒。天縱辯慧。益以軌儀。
翕然已為人望矣。開元初西游長安。觀音亮律師見
而奇之。授以毗尼之學。又依崇聖寺壇子法師學俱
舍．唯識。從印度大沙門無畏受菩薩戒。探道覩奧出
類[托-七+友]萃。暮月之間名動京師。大師崖岸峻峙。機神坦
邁。體識詳稚。應用虗明。得三藏之隱賾。究諸宗之源
底。加以素解玄儒。旁總曆緯。長老聞風而悅服。公卿
下榻以賓禮。由是與少保兗國公陸公象先．賀賓客
知章．李北海邕．徐中書安貞．褚諫議庭誨為儒釋之
<pb n="223"/>
游莫逆之友。其導世皆先之以文行。弘之以戒定。入
蘭室而馨香自發。臨水鏡而毫髮必鑒。不知其所由
然矣。開元二十六年復歸會稽。謂人曰。三世佛法戒
為根本。本之不修道遠乎哉。故設教以尸羅為主。取
鄴郡律疏合終南事鈔。括其同異詳發正義。學徒賴
焉。大凡北際河朔南越荊閩。四分之宗自我而盛。烈
炬之破昏黑。群流之赴㵎澤。適來之時。行化也如彼。
有為而生。乘化而息。草木潛潤。慈雲無心。適去之時。
處順也如此。人世遷轉。道存運往。瞻望不見。寂寥空
山。哀哉。銘曰。越水漫漫。崇山回合。大師化滅。式建靈
塔。緬慕上士。誕修淨法。有威有儀。不窪不雜。德溥化
洽。雲從海納。勒銘垂後。千萬億劫。
是歲淮南節度使楊州牧御史大夫張延賞。狀舒州
三祖行實。請諡于朝。夏四月天子賜諡曰鏡智禪師。
刺史獨孤及製賜諡[石*((白-日+田)/廾)]曰。按前志。禪師號僧粲。不知
何許人。出見于周隋間。傳教於慧可大師。摳衣鄴中。
得道於司空山。謂身相非真。故示有瘡疾。謂法無我。
故居不擇地。以眾生病為病。故所至必說法度人。以
一相不在內外中間。故必言不以文字。其教大略以
寂照妙用攝群品流注生滅。觀四維上下。不見法。不
見身。不見心。乃至心離名字。身等空界。法同夢幻。無
得無證。然後謂之解脫。禪師率是道也。上膺付囑。下
拯昏疑。大雲垂廕。國土皆化。謂南方教所未至我。是
以有羅浮之行。其來不來也。其去無去也。既而以袈
裟與法俱付悟者。道存影謝。遺骨此山。今二百歲矣。
皇帝即位後五年歲次庚戌。某剖符是州。登禪師遺
居。周覽塵跡。明徵故事。其荼毗起塔之制。實天寶景
戍中別駕前河南尹趙郡李公常經始之。[石*((白-日+田)/廾)]版之文
隋內史侍郎河東薜公道衡．唐相國河南房公琯繼
論撰之。而尊道之典易名之禮。則朝廷方以多故而
未遑也。長老比丘釋湛然誦經於靈塔之下。與潤松
俱老。痛先師名氏未經[邱-丘+(看-目)]國焉。與禪眾寺大律師澄
俊同寅叶恭丞以為請。會是歲嵩山大比丘釋慧融
至自廣陵勝業寺。大比丘釋開悟至自盧江。俱纂我
禪師後七葉之遺訓曰。相與歎塔之不命。號之不崇。
懼象法之根本墜于地也。願申無邊眾生之弘誓。以
紓罔極。楊州牧御史大夫張公延賞以狀聞。於是六
年夏四月上霈然降興廢繼絕之詔。𠕁諡禪師曰鏡
智。塔曰覺寂。以大德僧七人掃洒供養。天書錫命輝
煥崖谷。眾庶踴躍謂大乘中興。是以大比丘眾議立
石于塔東南隅。紀心法興廢之所以然。某以謂初中
國之有佛教自漢孝明始也。歷魏晉宋齊及梁武。言
第一義諦者不過布施持戒。天下惑於報應而人未
知禪。世與道交相喪。至菩提達磨大師始示人以諸
佛心要。人疑而未思。慧可大師傳而持之。人思而未
修。造禪師三葉。其風䆮廣。真如法味日漸月漬。萬木
之根莖枝葉悉沐我雨。然後空王之密藏。二祖之微
言。始行於世間。浹於人心。當時聞道於禪師者。其淺
者知有為無非妄想。深者見佛性於言下。如燈照物。
朝為凡夫夕為聖賢。雙峰大師道信其人也。其後信
公以傳宏忍。忍傳慧能神秀。秀公傳普寂。寂公之門
徒萬人。陞堂者六十有三。得自在慧者一。曰弘正。正
公之廊廡龍象又倍焉。或化嵩洛。或之荊吳。自是心
教之被於世也。與六籍侔盛。於戲微禪師吾其二乘
矣。後代何述焉。庸詎知禪師之下生。不為諸佛故現
比丘身以救濁劫乎。亦猶堯舜既往。周公制禮仲尼
述之。游夏弘之。使高堂后蒼徐孟戴慶之徒可得而
祖焉。天以聖賢所振為木鐸。其揆一也。諸公以為司
馬。子長立夫子世家。謝臨川撰慧遠法師[石*((白-日+田)/廾)]銘。今將
令千載之後知先師之全身。禪門之權輿。王命之追
崇在此山也。則揚其風。紀其時。宜在法流。某甞味禪
師之道也久。故不讓其。銘曰。人之靜性。與生偕植。智
誘於外。染為妄識。如浪斯鼓。與風動息。淫駭貪怒。為
<pb n="224"/>
刃為賊。生死有涯。緣起無極。如來憫之。為闢度門。即
妄了真。以證覺源。啟迪心印。貽我後昆。間生禪師。俾
以教尊。二十八世。迭付微言。如如禪師。應期弘宣。世
溷法滅。獨與道全。童蒙來求。我以意傳。攝相歸性。法
身乃圓。性身本空。我為說焉。如如禪師。道既棄世。將
二十紀。朝經乃屆。皇明昭賁。億兆膜拜。凡今後學。入
佛境界。於取非取。誰縛誰解。萬有千歲。此法無壞。
七年。魯郡公顏真卿撰撫州寶應寺律藏院戒壇記
曰。如來以身口意業難調伏也。淨尸羅以息其內。行
住坐臥四威儀攝善心也。明布薩以昭其外。故曰波
羅提木叉是汝之師。則憍陳如之善來。迦葉波之尚
法。諸聲聞三歸約眾。十四年以八敬度尼。羯磨相承
其致一也。漢靈帝建寧元年有北天竺五桑門支法
領等。始於長安譯出四分戒本兼羯磨。與大僧受戒。
至曹魏有天竺十尼自遠而來。為尼受具。後秦姚興
弘始十一年有梵僧佛陀耶舍譯出四分律本。而關
中先行僧祇。江南盛行十誦。至元魏法聰律師始闡
四分之宗。聰傳道覆。覆傳慧光。光傳雲暉願。願傳隱
樂洪雲。雲傳遵。遵傳智首。首傳道宣。宣傳法勵．滿意。
意傳法成。成傳大亮．道賓。亮傳曇一．道岸．超慧澄。澄
傳慧欽。皆口相授受臻於壺奧。欽俗姓徐。洪州建昌
人也。蓋漢孺子之後。年二十二尋師於臨川楮山。後
五歲削髮。𨽻于高安龍崗寺。遂受戒。有唐義淨則譯
經上足曰。洪州之靈傑。其秉宣羯磨者。曰兩京滌法
銳欽。智度冲深。神用高爽。行無權實身絕開遮。闡律
藏而日月光明。騁辯才而龍象蹴踏。江嶺之外[澶-旦+示]然
風生。開元末北游京師充福。先大德常誦涅槃經而
講之。兼明俱舍論．維摩．金剛經又登講座。其下日有
二三千人。由是名動輦轂。屬祿山作亂。杖錫南歸居
于西山洪井雙嶺之間。慕高僧觀顯之遺蹤。於寺北
剏置蘭若。山泉之美頗極幽絕。欽雖堅持律儀而志
在弘濟。好讀周易．左傳。下笔成章。著律儀輔演十卷。
常撰本州龍興寺戒壇[石*((白-日+田)/廾)]。頗見稱於作者。三年真卿
添刺撫州。東南四里有宋侍中臨川內史謝靈運翻
涅槃經古臺。基局儼然軒陛摧圮。高行頭陀僧智清
者。首事修葺安居住持。明年秋七月真卿績袟將滿。
有觀察使尚書御史大夫趙國魏公。願以我皇帝降
誕之辰。奏為寶應寺。仍請山林高行僧三七人。冬十
月二十三日聖恩允許。於是鼎新輪奐。其興也勃焉。
乃請止觀大師法源法泉．襄陽乘覺．清涼善弘．羅浮
圓覺．佛跡本喻．餘杭慧達洎當州海通．海岸等同住
薰修。以資景福。僉以為學徒雖增毗尼未立。明年三
月乃請欽登壇而董木鐸焉。仍俾龍崗道[榦-木+禾]．天台法
裔．招提智融．白馬法胤．衡嶽智覺．司德義盈．香城藏
選．龍興藏智．開元明徹等同秉法事。於是遠近駿奔
道場側塞。聖像放光而龍王不雨者四旬。僧尼等三
百五十七人。而文士正議大夫前衛尉少卿張廷皐
脫俗歸真。其法名曰瓌綱為稱首焉。又欽此年已來
為受具者凡一萬餘人。江嶺湖海之間幅員千里。像
法於變皆欽化道之力焉。臨川在嶺隅。未甞弘律。於
是二眾三百餘人請法裔敷演而依止之。後有上都
資聖寺高德曰還本律主。偉茲能辯。深嗟嘆而讚美
之。謂於寺東南置普通無礙禪院。內立鎮國觀音道
場。請善弘居之以開悟心要。曇一上足曰。智融精持
本事如會尊眾。乃命智晃等於普通道場東置律藏
院剏立戒壇。以行欽公之來儀。且施肇紀之不朽。經
營未幾壇殿[鬱-山+止]興。肅乎渡海浮囊分毫絕羅剎之請。
嚴身瓔珞照耀有摩尼之光。則入佛位而披伽黎者
名香普熏神足無極。半月可勝紀而無絕乎。有唐大
曆辛亥歲行撫州刺史魯郡開國公顏真卿書而志
之。
論曰。魯公[石*((白-日+田)/廾)]稱漢建寧元年天竺沙門譯出戒本
與大僧受戒。而梁僧傳及隋三寶錄皆謂曹魏嘉
<pb n="225"/>
平中西域曇柯羅始出戒本。予讀後漢笮融陣謂。
融於漢末每歲佛生日輙多設飲飯。敷席幡員五
六里。其來就食及觀者常數萬人。以此驗漢時未
有戒律。凡齋事法如祠祀狀。戒律自魏時方來。信
矣。魯公之說疑為傳之者悞。當以僧傳為正焉。
九年。道士史華以術得幸。因請立刃梯與沙門角法。
有旨兩街選僧剋日較勝負。沙門崇慧者。不知何許
人。常誦首楞嚴呪。表請挫之。帝率百僚臨觀。臾華履
刃梯而上。命慧登之。慧躡刃而昇往復無傷。慧乘勝
命聚薪于庭。舉烈焰。慧入火聚。呼史華令入。華慚汗
不敢正視。帝大悅而罷。賜崇慧號護國三藏。後不知
終。
論曰。史華崇慧事迹見唐佛道論衡并高僧傳。其
信然歟。昔周穆王時有化人自西極而來。出入火
聚越牖透垣。千變萬化不可名狀。世疑為佛世尊
所遣化者也。崇慧得非教所謂。證應真果者具六
通三明一十八變。常住世間隨機赴感。必此之流
也歟。
本朝政和末。有道士林靈素者。本溫州人。善妖術。輔
以雷公法。甞往來不逞於宿毫淮泗間乞食。諸寺群
僧薄之。至楚州與慧世相歐擊。訟于官府。倅石仲問
焉。喜其辯捷輕俊。脫之置舘中。問吐納燒鍊蜚神之
術。七年正月仲携入京謁宰相蔡京。京致見　上。靈
素大言曰。天上有神霄玉清府。長生帝君主之。其弟
青華帝君。皆玉帝子。次有左相僊伯并書罰僊吏。褚
慧等八百餘官。謂徽宗即長生帝君。京乃左相僊伯。
靈素即褚慧。　上忻然信之。賜號金門羽客。作通真
宮處之。尋改天下大寺觀為神霄玉清。萬壽宮設長
生青華帝君像。置道學科。靈素見　上必力詆釋氏
請除之。
宣和元年正月乙卯。詔革釋氏舊名。禁銅鐃塔像。三
月京城大水。⿱元?[鼉-黽+?]出於市民廬舍。　上遣靈素治水。
久之絕無驗。士民益懼。一日僧伽大士忽現禁中。
上就命禳水。大士振錫登城誦密語。頃之水用頓減
至竭涸。靈素頗氣沮。既而衝　皇太子節不避。太子
擊之。訴于　上。冬十一月乙卯　上惡之。特放還溫
州。遂死于路。噫若僧伽崇慧者。信乎不般涅槃常住
世間。護持國土垂祐生民。殆可見矣。
沙門圓澤者。寓東都慧林寺。與隱士李源厚善。慧林
即源舊第也。父憕。守東都。為祿山所害。源以故不仕。
常居寺中。與澤談噱終日。偶相率游峨嵋山。源欲自
荊州泝峽以往。澤欲由長安斜谷。源以為久絕人事
不欲復入京師。澤不死強。遂自荊州。舟次南浦。見婦
人錦襠負甖而汲者。澤望而泣曰。所不欲由此者為
是。源驚問故。澤曰。婦人孕三稔矣。遲吾為之子。不逢
則已。今既見之。無可逃者。公當以符呪助我令速生。
三日浴兒。願公臨頋。以一笑為信。後十三年於杭州
天竺寺外當與公相見。源悲哀具浴。至暮而澤亡。婦
乳三日。源往視之。兒見源果軒渠而笑。即具以語其
家。葬訖。源返寺中。後如期自洛之吳赴其納。至期於
葛洪井畔聞有牧童扣牛角而歌曰。三生石上舊精
魂。賞月吟風莫要論。慚愧情人遠相訪。此身雖異性
常存。源曰澤公徤否。答曰。李君真信士。然世緣未盡。
且勿相近。惟勤修不惰乃復相見。又歌曰。身前身後
事茫茫。欲話因緣恐斷腸。吳越江山尋已遍。却回煙
棹上瞿塘。遂隱不見。源復歸慧林。至長慶初年八十
矣。御史中丞李德裕表薦曰。源天與至孝。絕心祿仕。
五十餘年常守沉默。理契深要。一辭開祈百慮洗然。
抱此真節弃於清世。臣竊為陛下惜之。穆宗下詔以
源守諫議大夫。不赴。尋以壽終。
十年。國師慧忠將終。耽源問。百年後有人問極則事。
作麼生。忠曰。幸自可怜生。須要箇護身符子作麼。乃
入辭代宗。代宗曰。師滅度後。弟子將何所記。忠曰。告
<pb n="226"/>
檀越造取一所無縫塔。帝曰請師塔樣。忠良久曰會
麼。帝曰不會。忠曰。貧道去後。有侍者應真却知此事。
以十二月九日右脇而寂。門弟子奉全身於黨子谷
建塔。賜諡大證禪師。帝尋召應真入內。舉前語問之。
真良久曰聖上會麼。帝曰不會。真述偈曰。湘之南。潭
之北。中有黃金充一國。無影樹下合同舡。瑠璃殿上
無知識。代宗甞在便殿指天下觀軍容使魚朝恩謂
忠曰。朝恩亦解些子佛法。朝恩即問忠曰。何者是無
明。無明從何而起。忠曰。佛法衰相今現。帝曰何也。忠
曰。奴也解問佛法。豈非衰相今現。朝恩色大怒。忠曰。
即此是無明。無明從此起。朝恩復抗聲曰。有人言師
今是佛得否。忠曰。朝廷有人言汝是天子果否。朝恩
伏地曰。死罪死罪。朝恩實非天子。忠曰。我不是佛。所
以二尊不並化。朝恩曰。師應長作凡夫無成佛時耶。
忠曰。我向後必當作佛。汝姓什麼。朝恩曰姓魚。忠曰
我向後作佛不名慧忠。汝向後若作天子改却姓。莫
不姓魚否。朝恩仍伏地曰。死罪死罪。朝恩此去實不
敢向師論佛法。忠謂帝曰。幾怕殺此奴。
論曰。古云傳聖道者不北面。有盛德者無臣禮。大
曆初魚朝恩以中貴秉天下兵權。帝以舊恩優容
之。遂驕蹇抗敵。一時雖郭尚父猶憚之莫敢誰何。
可謂權侔人主而富貴震天下。忠乃以奴呼之。未
幾朝恩果以罪伏誅。茲可以想見忠之識量。謂之
國師不是過也。佛世尊曰。我為法王。於法自在。嗚
呼。忠殆庶幾焉。
十二年。宰相元載．王縉有罪。載伏誅。籍其家。鍾乳五
百兩。胡椒八百斛。他物稱是縉。貶括州刺史。縉素奉
佛不茹葷。晚節尤謹。妻死以第為佛祠。初帝未知重
佛。每從容問縉所以然。縉必開陳福業報應。帝意向
之。由是宮中祀佛。梵唄齋重無少懈。群臣承風旨言
死生報應。故人事置而不修。議者以縉與杜鴻漸泥
佛太過云。
十四年。天柱山崇慧禪師示寂。師彭州人。得法於牛
頭威禪師。後居天柱寺。僧問。達磨未來此土。還有佛
法也無。師曰。未來時且置。即今事作麼生。曰某甲不
會。師曰。萬古長空一朝風月。良久又曰。闍黎會麼。自
己分上作麼生。干他達磨來與未來作麼。他家來。大
似賣卜漢相似。見汝不會。為汝錐破卦文才生吉凶。
在汝分上一切自看。僧問如何是解卜底人。曰汝才
出門時便不中也。問宗門中請師舉唱。答曰。石牛長
吼真空外。木馬嘶時月隱山。問如何是西來意。曰白
猿抱子歸青嶂。蜂蝶銜華綠蘂間。及是遷化。肉身不
壞。數百年猶在。
時華嚴疏主澄觀。字大休。會稽夏侯氏之子。至德中
得度具戒。即以十事自勵曰。體不捐沙門之表。心不
違如來之制。坐不背法界之經。性不染情礙之境。足
不履尼寺之塵。脇不觸居士之榻。目不析非儀之綵。
舌不味過午之餚。手不釋圓明之珠。宿不離衣鉢之
側。從牛頭忠徑山欽問西來宗旨。授華嚴圓教於京
都詵禪師。至大曆三年代宗詔入內與大辯正三藏
譯經為潤文大德。既而辭入五臺山大華嚴寺。覃思
華嚴。以五地聖人栖身佛境心體真如。猶於後得智
起世俗心學世間解。繇是愽覽六藝圖史。九流異學。
華夏訓詁。竺經梵字及四圍五明聖教世典等書。靡
不該洽。至是建中四年。將下笔著疏先求瑞應。一夕
夢金容當陽山峙光相顒顒。因以手捧咽面門。既覺
而喜以謂獲光明遍照之徵。自是落筆無停思。乃以
信解行證分華嚴為四大科。理無不包。觀每慨舊疏
未盡經旨。唯賢首國師頗涉淵源。遂宗承之。製疏凡
歷四年而文成。又夢身為龍。矯首南臺尾蟠北臺。宛
轉凌虗鱗鬣耀日。須臾變百千數。蜿蜒青冥分散四
方而去。識者以為流通之像也。初為眾講之。感景雲
凝停講堂庭前之空中。又為僧叡等著隨疏演義四
<pb n="227"/>
十卷．隨文手鏡一百卷云。
元興元年。南嶽明瓚禪師者。不知何許人。初宰相李
泌乾元中辭入衡岳。瓚隱居上封。泌往謁之。瓚誦經。
其聲先悲棲而後悅豫。泌雅知音。因謂曰。將非避隱
者有雲霄意乎。瓚唾之曰。莫相賊莫相賊。泌色不為
動。瓚久之見泌立候不懈。乃曰飯未。泌曰未也。瓚撥
火出羊食。泌與語。久之辭去。瓚撫其背曰好做十年
宰相。至是泌用事。為帝言其高行。有詔徵之。使者至
石窟宣麻命曰。尊者起謝恩。瓚寒涕垂頥凝坐略不
以介意。使者歎其淳正不之迫。回奏其事。帝咨美之
數四不已。瓚甞著歌一篇。其辭曰。兀然無事無改換。
無事何須論一段。直心無散亂。他事不須斷。過去已
過去。未來猶莫筭。兀然無事坐。何曾有人喚。向外覔
功夫。總是癡頑漢。粮不蓄一粒。逢飯但知[嗎-(烈-列)+中]。世間多
事人。相趂渾不及。我不樂生天。亦不愛福田。飢來喫
飯。困來即眠。愚人笑我。智乃知焉。不是癡鈍。本體如
然。要去即去。要住即住。身披一破衲。脚著娘生袴。多
言復多語。由來轉相悞。若欲度眾生。無過且自度。莫
謾求真佛。真佛不可見。妙性及靈臺。何曾受熏鍊。心
是無事心。面是娘生面。劫石可移動。箇中無改變。無
事本無事。何須讀文字。削除人我本。冥合箇中意。種
種勞筋骨。不如林下睡兀兀。舉頭見日高。乞飯從頭
𢫫。將功用功。展轉昏蒙。取即不得。不取自通。吾有一
言。絕慮忘緣。巧說不得。只用心傳。更有一語。無過直
與。細如毫末。大無方所。本自圓成。不勞機杼。世事悠
悠。不如山丘。青松蔽日。碧㵎長流。山雲當幙。夜月為
鈎。臥藤蘿下。塊石枕頭。不朝天子。豈羨王侯。生死無
慮。更復何憂。水月無形。我常只寧。萬法皆爾。本自無
生。⿱一几然無事坐。春來草自青。

隆興佛教編年通論卷第十八

<sarticle>隆興佛教編年通論卷第十九</sarticle>
隆興府石室沙門　祖琇　撰
唐
元興元年。荊溪湛然禪師臨終謂其徒曰。大道無方
無體。生歟死歟。其旨一貫。吾歸骨此山。報盡今夕。聊
與汝等談道而決。夫一念無相謂之空。無法不備謂
之假。不一不異為之中。在凡為三因。在聖為三德。爇
炷則初後同相。涉海則淺深異流。自利利人在斯而
已。爾其志之。言訖而化。翰林梁肅題其[石*((白-日+田)/廾)]陰曰。聖人
不興。必有命世者出焉。自智者以法付灌頂。頂再世
而至左溪。明道若昧。待公而發。乘此寶乘。煥然中興。
其受業身通者三十九人。而搢紳先生高位崇名屈
體受教者數十。師嚴道尊。遐邇歸仁。自非命世亞聖。
曷以臻此。
貞元二年。翰林梁肅修天台止觀論成。著止觀統例
曰。夫止觀何為也。導萬化之理而復於實際者也。實
際者何也。性之本也。物之所以不能復者。昏與動使
之然也。照昏者謂之明。駐動者謂之靜。明與靜止觀
之體也。在因謂之止觀。在果謂之智定。因謂之行。果
謂之成。行者行此者也。成者證此者也。原夫聖人有
以見惑足以喪志。動足以失方。於是乎止而觀之。靜
而明之。使其動而能靜。靜而能明。因相待以成法。即
絕待以照本。御大車以禦正。乘大事而總權。消息乎
不二之場。鼓舞於說三之域。至微以盡性。至賾而體
神。語其近則一毫之善可通也。語其遠則重玄之門
可闚也。用至圓以圓之。物無偏也。用至實以實之。物
無妄也。聖人舉其言所以示也。廣其目所以告也。優
之柔之。使自求之。擬而議之。使自至之。此止觀所由
作也。夫三諦者何也。一之謂也。空假中者何也。一之
目也。空假也者。相對之義。中道也者。得一之名。此思
議之說。非至一之旨也。至一即三。至三即一。非相含
<pb n="228"/>
而然也。非相生而然也。非數義也。非強名也。自然之
理也。言而傳之者迹也。理謂之本。迹謂之末。本也者
聖人所至之地也。末也者聖人所示之教也。由本以
垂迹。則為小為大。為通為別。為頓為漸。為顯為秘。為
權為實。為定為不定。循迹以返本。則為一為大。為圓
為實。為無住。為中為妙。為第一義。是一三之蘊也。所
謂空也者。通萬法而為言者也。假也者立萬法而為
言者也。中也者妙萬法而為言者也。破一切惑莫盛
乎空。建一切法莫盛乎假。究竟一切性莫大乎中。舉
中則無法非中。自假則何法非假。舉空則無法不空。
成之謂之三德。修之謂之三觀。舉其要則聖人極深
研幾窮理盡性之說乎。昧者使明。塞者使通。通則悟。
悟則至。至則常。常則盡矣。明則照。照則化。化則成。成
則一矣。聖人有以彌綸萬法而不差。旁礡萬劫而不
違。燾載恒沙而不有。復歸無物而不無。寓名之曰佛。
強號之曰覺。究其旨。解脫自在莫大極妙之德乎。夫
三觀成功者如此。所謂圓頓者。非漸次。非不定。指論
十章之義也。十章者。[懨-猒+火]演始末通道之關也。五略者。
舉其弘綱截流之津也。十境者。發動之機立觀之諦
也。十乘者。妙用所修發行之門也。始於正觀而終於
見境者。義備故也。闕其餘者。非修之要也。乘者何也。
載物而運者也。十者何也。成載之事也。知其境之妙
不行而至者。德之上也。乘一而已。豈籍夫九哉。九者
非他相生之說。未至者之所踐也。故發心者發無所
發。安心者安無所安。徧破者徧無所破。爰至餘乘。皆
不得已而說也。至於別其義例。判為章目。推而廣之
不為繁。統而簡之不為少。如連環不可解也。如貫珠
不可雜也。如懸鏡不可揜也。如通川不可遏也。議家
多門非諍論也。按經正義非虗說也。辯四教淺深事
有源也。成一事因緣理無遺也。噫。止觀其救世明道
之書乎。非夫聖智超絕卓爾獨立其孰能為乎。非夫
聰明深達得意忘象其孰能知乎。今之人乃專用章
句文字從而釋之。又何疎漏耶。或稱不思議境與不
思議事皆極聖之域。等覺至人猶所未盡。若凡夫生
滅心行。三惑浩然。於言說之中推上妙之理。是猶醯
鷄而說大鵬。夏虫之議層氷。其不可見明矣。今止觀
之說文字萬數。廣尋果地無益初學。豈如暗然自修。
功至自至。何必以早計為事乎。是大不然。凡所謂上
聖之域。豈隔闊遼[仁-二+敻]與凡境杳絕歟。是惟一性而已。
得之謂悟。失之謂迷。一理而已。迷而為凡。悟而為聖。
迷者自隔。理不隔也。失者自失。性不失也。止觀之作。
所以離異同而究聖神。使群生正性而順理者也。正
性順理所以行覺路而至妙境也。不知此教者則學
何所入。功何所施。智何所發。譬如無目。昧于日月之
光。行於重險之處顛踣墮落。可勝既乎。噫。去聖久遠。
賢人不出。庸昏之徒含識而已。致使魔邪詭惑。諸黨
並熾。空有云云。為坑為穽。有膠於文句不敢動者。有
流於[漭-廾+卉]浪不能住者。有太遠而甘心不至者。有太近
而我身即是者。有枯木而稱定者。有竅號而稱慧者。
有奔走非道而言權者。有假於鬼神而言通者。有放
心而言廣者。有罕言而為密者。有齒舌潛傳而為口
訣者。凡此之類。自立為祖。繼祖為家。反經非聖。昧者
不覺。仲尼有言。道之不明也。我知之矣。由物累也。悲
夫。隋開皇十八年智者去世。至皇朝建中垂二百載。
以斯文相傳凡五家師。其始曰灌頂。其次曰縉雲威。
又其次曰東陽小威。又其次曰左溪朗公。其五曰荊
溪然公。頂於同門中慧解第一。能奉師訓集成此書。
蓋不以文辭為本故也。或失則繁。或得則野。當二威
之際。緘授而已。其道不行。天寶中左溪始弘解說。而
知者蓋寡。荊溪廣以傳記數十萬言。網羅遺法勤矣
備矣。荊溪滅後。知其說者適三四人。古人云。生而知
之者上也。學而知之者次也。困而不學又其次也。夫
生而知之者蓋性德者也。學而知之者天機深者也。
<pb n="229"/>
若其嗜欲深。耳目塞。雖學而不知。斯為下矣。令夫學
者內病於蔽。外役於煩。沒世不能通其文。數年不能
得其益。是則業文為之屨校梏足也。棼句為之簸糠
眯目也。以不能之師。教不領之弟子。止觀所以未光
大於時也。子常戚戚於是。整其宏綱。撮其機要。其理
之所存。教之所急。或易置之。或引伸之。其義之迃。其
辭之鄙。或薙除之。或潤色之。大凡浮疎之患十愈其
九。廣略之宜三存其一。於是祛鄙滯。導蒙童。貽諸他
人。則吾豈敢。若同見同行。且不以止觀罪我。亦無隱
乎爾。建中上元甲子首事笔削三年歲在析木之津
功畢云爾。
論曰。梁肅文集二十卷。友人崔恭為之序。稱肅天
台大師元浩之門弟子也。累官太子侍講史舘修
撰翰林學士。卒年四十有三。凡釋氏之製作。粹美
深遠天下無以杭敵。今觀統例之作。信哉斯言也。
厥後五十餘年。李翱習之著復性書。甞䆳窮淵源。
蓋從其規模而出。往往造端立意皆合。特引證與
開列名相差異耳。然則肅之文章得於台教而深
遠無敵。習之從而効之。教有所謂四攝者。二公將
無同布施深妙愛語。攝化同類奇傑之士。復其性
而知有本地風光也歟。
元貞四年二月。江西馬祖大師道一示寂。師漢州十
邡人。容貌豐偉。牛行虎視。引舌過準。足下有二輪文。
遇懷讓禪師密契心法。始自建陽。遷臨川。次南康。所
至聚徒說法剏建禪林。大曆中始居豫章開元寺。甞
示眾曰。汝等諸人各信自心是佛。此心即佛。達磨大
師自南天竺國來此中華傳上乘一心之法。令汝等
開悟。又引楞伽經文以印眾生心地。恐汝顛倒不自
信此一心之法各各有之。故楞伽經云。佛語心為宗。
無門為法門。又云。夫求法者應無所求。心外無別佛。
佛外無別心。不取善不取惡。淨穢兩邊都不依怙。達
罪性空。念念不可得無自性故。故云三界唯心。森羅
及萬像。一法之所印。凡所見色即是見心。心不自心
因色故有。但隨時言說。即事即理都無所礙。菩提道
果亦復如是。於心所生即名為色。知色空故生即無
生。若了此意乃可隨時著衣喫食長養聖胎任運過
時。復有何事。汝受吾教聽吾偈曰。心地隨時說。菩提
亦只寧。事理俱無礙。當生即不生。師於開元示寂。先
是師甞經由豫章泐潭之石門。愛其山水奇勝洞壑
平坦。頋謂其徒曰。吾朽質之日歸骨于此。至是門弟
子奉靈骨舍利建道場于石門。相國權德輿為之[石*((白-日+田)/廾)]。
宣宗賜諡大寂禪師。得法弟子凡百三十有九人。各
為一方宗主轉化無窮。禪宗至此大盛于世。
大珠慧海禪師者。建州人。初參馬祖。祖問從何處來。
曰越州大雲寺來。祖曰來此擬須何事。曰來求佛法。
祖曰。自家寶藏不頋。拋家散走作什麼。我這裏一物
也無。求什麼佛法。師遂禮拜問那箇是慧海自家寶
藏。祖曰。即今問我者是汝寶藏。一切具足更無欠少。
使用自在何假向外求覔。師於言下自識本心不由
知覺。禮謝畢。服勞久之。後以受業師年老歸奉養。乃
晦迹藏用。外現癡訥。撰頓悟入道要門一卷。為好事
竊出。及馬祖見之。即告眾曰。越州有大珠。圓明光透
自在無遮障處也。眾中有知師本姓朱者。遂共尋訪。
師繇是道望顯著。說法波翻海湧浩然無礙。有頓悟
門及廣語行于世。
六年。石頭希遷禪師示寂。師得法於青原。天寶中居
衡山南寺。寺東有石其狀如臺。乃結庵其上。時號石
頭和尚。南嶽鬼神多見身聽法。師皆與之授戒。大曆
中江西主大寂．湖南主石頭。往來憧憧並湊二大士
之門。甞示眾曰。吾之法門先佛傳授。不論禪定精進。
唯達佛之知見。即心即佛。心．佛．眾生．菩提．煩惱名異
體一。汝等當知自己心靈。體離斷常性非垢淨。湛然
圓滿凡聖齊同。應用無方離心意識。三界六道唯自
<pb n="230"/>
心現。水月鏡像豈有生滅。汝等知之無所不備。師初
閱肇論云。會萬物為己者其唯聖人乎。遂豁然曰。聖
人無己。靡所不己。因著參同契。其辭曰。竺土大僊心。
東西密相付。人根有利鈍。道無南北祖。靈源明皎潔。
枝派暗流注。執事元是迷。契理亦非悟。門門一切境。
回互不回互。回而更相涉。不爾依位住。色本殊質像。
聲元無樂苦。暗合上中言。明明清濁句。四大性自復。
如子得其母。火熱風動搖。水濕地堅固。眼色耳音聲。
鼻香舌醎醋。然依一一法。依根葉分布。本末須歸宗。
尊卑用其語。當明中有暗。勿以暗相遇。當暗中有明。
勿以明相覩。明暗各相對。比如前後步。萬物自有功。
當言用及處。事存函蓋合。理應箭鋒拄。承言須會宗。
勿自立規矩。觸目不會道。運足焉知路。進步非遠近。
迷隔山河固。謹白參玄人。光陰莫虗度。
論曰。石頭參同契頌。清涼大法眼注之。其深禪妙
句使人讀之三歎不已。黃山谷曰。甞問衲子。牧護
歌是何等語而皆不能說。後見劉夢得作夔州刺
史時樂府有牧護歌。似是賽神曲。然亦不可曉。及
在黔中聞賽神者夜歌曰。聽說儂家牧護至。末後
云莫酒燒錢歸去。乃知蘇溪嘉州人故作此歌學
巴人曲。猶石頭學魏伯陽作參同契也。予謂山谷
說牧護歌則已然矣。至參同契乃幽贊曹溪密旨
而建立石頭宗風。真萬世不刊之典也。奚暇學人
而為之哉。
十二年。宣河東節度使禮部尚書李詵備禮迎法師
澄觀入京。觀至。有旨命同罽賓三藏般若翻譯烏茶
國所進華嚴後分梵夾。帝親預譯場一日不至即差
僧寂光依僧欲云。皇帝國事因緣。如法僧事與欲清
淨。觀承睿旨。翻宣既就進之。帝命開示華嚴宗旨。群
臣大集。觀陞高座曰。我皇御宇。德合乾坤光宅萬方。
重譯來貢。東風入律西天輸越海之誠。南印御書北
闕獻朝宗之敬。特迴明詔再譯真詮。光闡大猷增輝
新理。澄觀顧多天幸欽屬盛明。奉詔譯場承旨幽贊。
抃躍兢惕三復竭愚。露滴天地喜含百川之味。塵培
華嶽無增萬仞之高。極虗空之可度。體無邊涯。大也。
竭滄溟而可飲。法門無盡。方也。碎塵剎而可數。用無
能測。廣也。離覺所覺。朗萬法之幽邃。佛也。芬敷萬行
榮耀眾德。華也。圓茲行德飾彼十身。嚴也。貫攝玄微
以成真光之彩。經也。總斯七字為一部之宏綱。將契
本性非行莫階。故說普賢無邊勝行。行起解絕。智證
圓明。無礙融通現前受用。帝大悅賜觀紫方袍。號教
授和尚。其後相國齊抗．鄭餘慶．高郢請撰華嚴綱要
三卷。相國李吉甫．侍郎歸登．駙馬杜琮請述正要一
卷。又為南康王韋皐．相國武元衡著法界觀玄鏡一
卷。僕射高崇文請著鏡燈說文一卷。司徒嚴綬．司空
鄭元．刺史陸長源請撰三聖圓融觀一卷。節度使薛
華．觀察使孟簡．中書錢徽．拾遺白居易．給事杜羔等
請製七處九會華藏界圖心鏡說文十卷。又與僧錄
靈䆳大師十入首座十寺三學上流製華嚴．圓覺．四
分．中觀等經律論關脉三十餘部。皆古錦鈍金隨器
任用云。
釋皎然者。字晝。謝靈運十世之孫。有逸才。風度凝遠。
尤長於詩。為大師顏魯公．相國于頔。名士韋蘇州．吳
季德．李華．梁肅諸公所敬。結為林下交。時陸羽隱松
江。扁舟放浪。每至霅川。見晝必清談終日忘返。天下
士大夫服其標致。然耻以文章名世。甞歎曰。使有宣
尼之博識。胥臣之多聞。終日目前矜道侈義。適足以
擾真性。豈若松岩雲月禪坐相偶。無言而道合。至靜
而性同。吾將入杼山矣。於是裒所著詩文火之。後中
丞李洪刺湖州。枉駕訪晝請及詩文。曰貧道役筆硯
二十餘年。一無所得。冥搜物累。徒起我人。今弃之久
矣。洪搜之民間。僅得十卷。皎然沒。相國于頔序之進
于朝。德宗詔藏秘閣。
<pb n="231"/>
律師靈澈。居越州雲門寺。一時公卿負才望若劉長
卿．嚴維．皇甫曾皆投刺結友。澈詩句與皎然．僧標齊
名。甞有辭韋蘇州山邊水邊待月明之句。皎然稱賞
以為絕倫。中丞包公亦歎曰。見澈公山水之句。令人
閣笔。著律宗行源二十一卷。初澈游京師。名聞輦轂。
緇流嫉其盛。造飛語激動中貴人。浸誣得罪。徙汀州。
入會稽遂終老於吳越間。相國權德輿以序餞之曰。
昔廬山遠公．鍾山約公皆以文章廣心地。用贊後學。
俾學者乘理以詣。因言而悟。得非玄律之一派乎。吳
興長老晝公掇六藝之菁英。首冠方外。入其室者有
沃州澈上人。上人心冥空無而迹寄文字。故語甚夷
易。如不出常境。而諸生思慮終不可至。其變也如風
松迭韵氷玉相扣。層蜂千仞下有金碧。𢥠鄙夫之目
初不敢視。三復則淡然。天和晦於其中。故觀其容。鑒
其詞。知其心。不待境靜而靜。況會稽山水自古勝絕。
東晉逸民多遁世于此。夏五月。上人自鑪峰言旋復
于是[邱-丘+(看-目)]。予知夫拂方袍坐輕舟。泝沿鏡中靜得佳句。
然後彌入空寂萬慮洗然。則向之境物又其稊稗也。
鄙人方景行企向之不暇。烏敢以離群為歎哉。德輿
又與玄禪師厚善。玄辭歸天竺寺。德輿以序餞之曰。
度門之教根於空寂。因修以取證。階有以及無。不踐
精深之習而悟虗無之理者。未之有也。未得謂得則
其病歟。僕久味斯法。思與言者。既而得玄禪師。禪師
早誦大乘經數萬言。晚得觀門之學。今則色空如一
哀樂不入矣。桑門之患為外見所雜。既得之患為內
見所縛。今玄公翛然二見之間不外不內冥夫至妙。
身戒心慧合於無倪。且以勾吳山水之絕境。天竺又
經行之淨界。振錫而往。其心浩然。蓋隨緣生興。觸物
成化。而不為外塵所引也。幅巾男子權德輿稽首。
僧標者。幼而神字清茂。甫七歲甞戲于門。有異沙門
見之。撫其頂曰。目秀如青蓮。真吾門之威鳳。苟能捨
家必有重名。不然乘雲霓薄天漢。不可得而知也。父
母聞而大喜即使出家。至德中肅宗有旨。白衣能誦
經七百紙者許度為僧。標首中此選。後習毗尼。有高
行。結庵杭之西嶺。吳中士大夫雅與之游。而相國李
吉甫．僕射韓皐．尚書孟簡與之結塵外交。吳人為之
語曰。杭之標。摩雲霄。越之澈。洞氷雪。霅川晝。能清秀。
右庶子李益甞得標所為樂府。持歸京師以為誇耀。
景陵陸羽見標。稱之曰。日月雲霞。吾知為天。標山川
草木。吾知為地。標推能歸美。吾知為德標。閑居趣寂。
得非名實在公乎。杭人尊之而不名。呼西嶺和尚。
十五年四月帝誕節。敕有司備儀輦迎教授和尚澄
觀入內殿闡揚華嚴宗旨。觀陞高座曰。大哉真界萬
法資始。包空有而絕相。入言象而無迹。妙有得之而
不有。真空得之而不空。生滅得之而真常。緣起得之
而交映。我佛得之妙踐真覺廓淨塵習。寂寥於萬化
之域。動用於一虗之中。融身剎以相含。流聲光而遐
燭。我皇得之靈鑒虗極保合大和。聖文掩於百生。淳
風扇於萬國。敷玄化以覺夢。垂天真以性情。是知不
有大虗曷展無涯之照。不有真界豈淨等空之心。華
嚴教者即窮斯旨趣盡其源流。故[懨-猒+火]廓宏遠包納冲
䆳。不可得而思議矣。指其源也。情塵有經。智海無外。
妄惑非取。重玄不空。四句之火莫焚。萬法之門皆入。
冥二際於不一。動千變而非多。事理交徹而兩忘。性
相融通而無盡。若秦鏡之[牙-(必-心)+?]照。猶帝珠之相含。重重
交光歷歷齊現。故得圓至功於頃刻。見佛境於塵毛。
諸佛心內眾生新新作佛。眾生心中諸佛念念證真。
一字法門海墨書而不盡。一毫之善空界盡而無窮。
語其定也。冥一心於無心。即萬動而常寂。海湛真智
光含性空。星羅法身影落心水。圓音非叩而長演。果
海離念而心傳。萬行忘照而齊修。漸頓無得而雙入。
雖四身廣被八難頓超。而一極唱高二乘絕聽。當其
器也。百城詢友一道棲神。明正為南。方盡南矣。益我
<pb n="232"/>
為友。人皆友焉。遇三毒而三德圓。入一塵而一心淨。
千化不變其慮。萬境順通于道。契文殊之妙智宛是
初心。入普賢之玄門曾無別體。失其旨也徒修因於
曠劫。得其門也等諸佛於一朝。諦觀一塵。法界在掌。
理深智遠。識昧辭單。塵黷聖聦。退座而已。帝時默湛
海印。朗然大覺。頋謂群臣曰。朕之師。言雅而簡。辭典
而富。扇真風於第一義天。能以聖法清涼朕心。仍以
清涼賜為國師之號。朕思從來。執身心我人及諸法
定相。斯為甚倒。群臣再拜稽首頂奉明命。繇是中外
台輔重臣咸以八戒禮而師之。
論曰。儒者韓退之有送澄觀詩。雖美其才能而禮
甚倨。凡吾徒先達皆以謂觀七帝門師。退之不應
凌篾君父之師。然非也。蓋觀以貞元十三年被召。
至是始稱國師。退之由宣武武寧二節度推官。入
為四門愽士。轉監察御史。以罪貶山陽令。行次洛
陽。贈觀詩蓋在洛陽時作也。是時觀未赴召。而退
之由御史罷而與之詩。禮倨固士大夫待吾人之
常態也。或謂退之嫉觀名盛。故冐其名與之詩而
厭之。或謂當時別有同名者。是皆不然。當以出處
顯晦考之。則輕重之情見矣。凡自觀位國師之後。
壽至一百有二歲而亡。雖當代賢宰相齊抗．高郢．
鄭餘慶．武元衡．裴度諸公皆稱門弟子。執經問大
義。豈退之獨倨見哉。
是歲廬山東林律大德熙怡卒。許堯佐製其[石*((白-日+田)/廾)]曰。大
師熙怡。姓曹氏。桂陽人也。舊勳前烈。垂休積慶。史氏
詳之矣。夫真如不遠其要在乎無垢。妙理不深其要
在乎見性。本於真實。暢其虗無。俾聆芳咀潤孜孜請
益則大師之教也。大師體識深靜。風度端敏。受具戒
於南嶽。修律儀於東林。常趺坐一室而四方學者差
肩繼踵。發此柔軟納其歸依。堯言玉振微文氷釋。故
崇德雅美臨壇持法垂五十年。甞以至德初𨽻東林
寺。居耶舍塔院數逾二紀。而信心長者懷甘奉贄紛
然並進。監厨守藏不遑祇受。既而悉歸精舍頒于眾
僧。大師率同門人布衣糲食而已。故推己以見相。因
相而歸空。搜閱精微。鑽研旨要。甞苦背悶而針石不
能及也。故於中夜累歎。有神人撫背。殊形駭物。斯須
乃去。自茲窮討經論切磋心要。加以律儀端靜受持
勤至。感通之應故難盡書。至於山鹿歸仁。林鳥効祉。
火師之室不足駭也。大曆五年躋五老峰。望彭蠡。臨
瀑布。乃剏凌雲精舍為經行之地。旁引泉竇以滌塵
迷。近躡松壑以求清涼。丹崖雲岫勢若屏牖。然趨風
望景攀危輦重翼如而至者難以數記。積十餘年乃
至大林精廬。淬法刃。燃慧炬。俾夫恂恂圍繞者割其
縛。導其迷。洗然而自得。貞元中歸東林戒壇院。以吾
道已成。吾教已行。十五年秋七月召門弟子曰。吾隨
化還。須臾寂滅。僧[藹-言+月]五十。報齡七十一。大師精貫六
藝。旁達百氏。甞與故太師魯國公顏真卿．故丞相趙
公憬故御史大夫盧公群．今吏部侍郎楊公於陵為
參禪之侶。幽鍵洞發。玄言兩得。門人法粲等十餘人
傳其教焉。高僧傳誌熙怡異迹尤多。而堯佐之文美
雅。故錄其文而不載其傳。
十六年逸士劉軻游廬山之黃石岩。遇高僧。異之。因
為記曰。古老有言。太極之氣積成山嶽。洩為小瀆。然
則匡阜之境其大者乎。庚辰歲。山客劉軻來拾怪異。
自麓至頂却下半里餘。次于黃石岩。岩中有棲禪子。
不知其幾臘。乃蹟其輕重。頗見其宅心之地。及問其
住年。但以手指松桂曰。毫髮我植。今環人臂。烏飛兔
走。吾復何齒。矧卯戎之昏日。霜炎之凍。生落之榮
顇。去留之㳂泝。雖云云自彼。而於我蔑如也。於戲。向
非岩房峭絕。僧行孤峙。則人境兩失其宜也。復何言
哉。觀夫雲煙雜乎履寫。嵐靄生於襟袖。群形浩擾。併
人眸子。每煙雨初霽。山光澄練。泠泠僊語如在耳右。
況又聳淩競上冥冥。焉知不能與洪崖接袂。浮丘連
<pb n="233"/>
駕。盈縮造化。吐納顥氣。絕慚顏於厚面。遠喧卑於臊
穢乎。不得而然者。蓋鈎也餌也。名為利鈎。利為名餌。
吞鈎食餌。手足覊鎻。彼焉得跳躍於此乎。夫禪子脫
去桎梏。四支宣展。動與雲無心。靜將石何機。物我一
致。端邪徑寒。僕所謂非斯人不能住斯境也。禪師生
宜春。姓黃氏。名常進。以師久住。遂以其姓易其岩名
焉。

隆興佛教編年通論卷第十九

<sarticle>隆興佛教編年通論卷第二十</sarticle>
隆興府石室沙門　祖琇　撰
唐
貞元十七年。南嶽雲峰律師法證示寂。師族郭氏。色
厲而仁。行峻而周。道廣而不尤。功高而不有。毅然居
山之北峰以為儀表。世之所謂賢人大臣者。至南方
咸用嚴事。由其內者聞大師之言律義。莫不震動悼
懼如聽誓命。由其外者聞大師之稱道要。莫不悽⿰希ㄆ
忻踴如獲肆宥。故時推人師則專其首。詔求教宗則
冠其位。凡度學者五萬人。壽七十有八。僧臘五十七。
河東柳子厚銘其塔。復為之[石*((白-日+田)/廾)]曰。乾元元年某月日。
皇帝曰。予欲俾慈仁怡愉洽于生人。惟浮圖道允廸。
乃命五嶽求厥元德以儀于下。惟茲嶽上于尚書。其
首曰雲峰大師法證。凡蒞事五十年。貞元十七年乃
沒。其徒曰詮．曰遠．曰振．曰巽．曰素。凡三千餘人。其長
老咸來言曰。吾師軌行峻特。器宇弘大。有來受律者
吾師示以尊嚴整齊明列義類。而人知其所不為。有
來求道者吾師示以高廣通達一其空有。而人知其
所必至。元臣碩老稽首受教。髫童毀齒踴躍執役。故
從吾師之命而度者凡五萬人。吾師冬不襖裘。飢不
豐食。每歲會其類讀群經。俾聖言必出。有以見其大。
又率其伍。伐木輦土作佛塔廟洎經典。俾像法益廣。
有以見其用。將沒。告門人曰。吾自始學至去世。未甞
有作焉。然後知其動無不虗。靜無不為。生而知未始
來。沒而知未始往也。其道備矣。願刻山石知教之所
以大。其詞曰。師之教。尊嚴有耀恭天子之詔維大中
以告後學是効。師之德。簡峻淵默柔慧以直。渙焉而
不積。同焉而皆得。茲道惟則。師之功。勤勞以庸維奧
秘必通。以興祠宮。遐邇攸從。師之族。由號而郭。世德
有奕。從佛於釋。師之壽。七十有八。惟終始罔闕。丕冒
遺烈。厥徒蒸蒸。惟大教是膺。惟憲言是懲。溥愽[懨-猒+火]弘。
如川之增。如雲之興。如嶽之不崩。終古其承之。
十九年。隱士陸羽卒。羽字鴻漸。初為沙門得之水濵。
畜之既長。以易自筮。得蹇之漸。曰鴻漸于陸。其羽可
用以為儀。乃以陸為姓氏。名而字之。師教以旁行書。
答曰。終鮮兄弟而絕後嗣。得為孝乎。逃去為優人。天
寶中大守李齊物異之。授以書。㒵[侻-兄+允]陋口吃而辯。上
元中隱苕溪。與沙門道標．皎然善。自號桑苧翁。闔門
著書。召拜太子文學不就。嗜茶。著茶經三卷。言茶之
原之法之具尤備。天益知飲茶矣。時鬻茶者至陶羽
形。置置突間祀之為茶神。初開元中有逸人王休者。
居太白山。每至冬取溪水。敲其精瑩者煑茗共客飲
之。時覺林寺僧志崇取茶三等。以驚雷[竺-二+友]自奉。以萱
草帶供佛。以紫茸香待客。赴茶者至以油囊盛其餘
滴以歸。復有常伯熊者。因盧全茶詩深信飲茶之益。
乃取羽之論復廣著茶功。御史李季卿宣慰江南。知
伯熊善煑茶召之。伯熊執器而前。季卿為再舉杯。時
又有舉羽者。召之。羽野服挈具而入。季卿不為禮。羽
愧之。更著毀茶論。其後尚茶成風。致回紇入朝軀馬
市茶焉。
是歲東都聖善寺大師凝公卒。翱林白居易作八漸
偈弔之。其序曰。居易甞求心要於師。師賜教焉。曰觀
曰覺曰定曰慧曰明曰通曰濟曰捨。繇是入於耳貫
<pb n="234"/>
於心。嗚呼。今師之報身則化。師之八言不化。至哉八
言。實無生忍觀之漸門也。故自觀至捨次而贊之。廣
一言為一偈。謂之八漸偈。蓋欲以發揮師之心教。且
明居易不敢失墜也。既而升于堂。禮于牀。跪而唱。泣
而去。偈曰。觀　以心中眼。觀心外相。從何而有。從何
而喪。觀之又觀。則辨真妄。　覺　惟真常在。為妄所
蒙。真妄苟辨。覺生其中。不離妄有。而得真空。　定
真若不滅。妄即不起。六根之源。湛如止水。是為禪定。
乃脫生死。　慧　專之以定。定猶有繫。濟之以慧。慧
則無滯。如珠在盤。盤定珠慧。　明　定慧相合。合而
後明。照彼萬物。物無遺形。如大闤鏡。有應無情。　通
　慧至乃明。明則不昧。明至乃通。通則無礙。無礙者
何。變化自在。　濟　通力不常。應念而變。二相非有。
隨求而見。是大慈悲。以一濟萬。　捨　眾苦既濟。大
悲亦捨。苦既非真。悲亦是假。是故眾生。實無度者。
時盤山寶積禪師示徒曰。夫心月孤圓。光吞萬象。光
拜照境。境亦非存。光境俱亡。復是何物。禪德譬如擲
劒長空。莫論及之不及。斯乃空輪無迹劒刃無虧。若
能如是心心無知。全心即佛全佛即人。人佛無異始
為道矣。禪德可中學道。似地擎山不知山之孤峻。如
石含玉不知玉之無瑕。若如此者是名出家。故導師
云。法本不相礙。三際亦復然。所以靈源獨耀。道絕無
生。大智非明。真空無迹。真如凡聖皆是夢言。佛及涅
槃並為增語。禪德且須自看。無人替代。三界無法何
處求心。四大本空佛依何住。璿機不動寂爾無言。覿
面相呈更無餘事。
是歲監察御史柳宗元送濬上人歸淮南。序曰。金僊
氏之道。蓋本於孝敬。而後積以眾德。歸於空無。其敷
演教戒於中國者。離為異門。曰禪曰法曰律。以誘掖
迷濁。世用宗奉其有修整觀行尊嚴法容以儀範於
後學者。以為持律之宗焉。上人窮討秘義。發明上乘。
奉威儀三千。雖造次必備。甞以此道宣於江湖之人。
江湖之人悅其風而受賜攀慈航望彼岸者蓋千百
計。天子聞之徵至闕下。御大明秘殿以問焉。導揚本
教頗甚稱旨。京師士眾方且翹然。仰大雲之澤以植
德本。而上人不勝頋復之恩。退懷省侍之禮。懇迫上
乞。遂無以奪。由是杖錫東頋振衣晨往。右司員外郎
劉公。深明世典通達釋教。與上人為方外游。始榮其
至。今惜其去。於是合郎署之友詩以貺之。退使孺子
執簡而序之。因繫其詞曰。上人專於律行。恒久彌固。
其儀形後學者歟。誨於生靈。觸類蒙福。其積眾德者
歟。覲于高堂。視遠如邇。其本孝敬者歟。若然者。是將
心歸空無。捨筏登地。固何從而識之乎。古之贈禮必
以輕先重。故鄭商之犒先乘韋。魯候之贈後吳鼎。今
餞詩之重。皆眾吳鼎也。故乘韋之比。得序而先之。且
曰由禮而不敢讓焉。
二十年。南嶽般舟和尚卒。柳子厚作第二[石*((白-日+田)/廾)]。其詞曰。
佛法至于衡山及津大師始修起律教。由其壇場而
出者為得正法。其大弟子曰日悟和尚。盡得師之道。
以補其處為浮圖者。宗世家于零陵蔣姓也。和尚心
大而行密。體卑而道尊。以為由定發慧必用毗尼。為
之室宇。遂執業於東林恩大師究觀秘義。乃歸傳教。
不覩文字懸判深微。登壇蒞事。度比丘眾歲凡千人
者三十有七。而道不㥵。以為去凡即聖必以三昧為
之軌道。遂服勤於紫霄遠大師修明要奧。得以觀佛
浩入性海洞開真源。道場專精長跪右遶不衡不倚
凡七日者。百有二十而志不衰。初開光中詔定制度。
師乃居本郡龍興寺。肅宗制天下名山置大德七人。
茲嶽尤重推擇居首。師乃即崇嶺是作精室。闢林莽。
刳巖巒。殿舍宏大廓廡脩直。不命而獻力。不祈而薦
貸。凡南方人顓念佛三昧者必由於是。命曰般舟臺
焉。和尚生十三年而始出家。又九年而受具戒。又十
年而處壇場。又三十七年而當貞元二十年正月十
<pb n="235"/>
七日化于茲室。嗚呼。無得而修故念為實相。不取於
法故律為大乘。壞衣不飾。揣食不味。覆薦服役。凡出
於生物者擯而勿用。不自知其茲攝取調御。凡歸於
正真者動而成群。不自知其教萬行方厲。一性恒如
寂用之涯不可得也。有弟子曰景秀。嗣居法會。欲廣
其師之德延于罔極。故申明陳辭俾刊之茲[石*((白-日+田)/廾)]。銘曰。
像教南被。及津而尊。威儀有嚴。載闢其門。吾師是嗣。
增濬道源。度眾逾廣。大明群昏。乃興毗尼。微密是論。
八萬總結。影於一言。聲聞熙熙。遐邇來奔。如木既拔。
有植其根。乃法般舟。奧妙斯存。百億冥會。觀于化元。
同道祈祈。功庸以敦。如水斯壅。流之無垠。帝求人師。
登我先覺。赫矣明命。表茲靈嶽。于彼南阜。齋宮爰作。
負揭致貸。時靡要約。袒奮程力。不呼而諾。是刈是鑿。
既塗既斵。層架孔碩。以延後學。出不牛馬。服不絮帛。
匪安其躬。亦菲其食。勤而不勞。用在恒寂。縱而不傲。
在捨恒得。洪融混合。孰究其跡。懿茲遺光。式是嘉則。
容㒵住矣。軌儀無極。其徒追思。賡薦茲石。
永貞元年九月。太尉中書令韋皐薨。皐初生。厥父飯
僧祈福。忽有應真尊者至。齋畢乳媼抱兒求呪願。尊
者起謂眾曰。此兒諸葛武侫也。它日有美政於蜀。宜
以武字之。言訖恍然不見。其後皐游官出處節義功
名大槩與武侯相類。治蜀二十有一年。封南康郡王。
有德在民。四川至令奉祀之。雅好釋氏法。嘉州石像
初成。皐為之記。略曰。頭圍千尺。目廣二丈。其餘相好。
一一稱是。世美其簡而雅。又甞訓鸚鵡念佛。鸚鵡斃。
以桑門故事闍維之。得舍利。皐為之記曰。元精以五
氣授萬類。雖鱗介毛羽必有感清英純粹者矣。或炳
耀离火。或稟其蒼精。皆應乎人文以奉若時政則有
革彼禽類習乎能言。了空相於不念。留真骨於已斃。
殆非元聖示現感於人心。同夫異緣用一真化。前歲
有獻鸚鵡鳥者曰。此鳥聲容可觀。音中華夏。有河東
裴氏者志樂金僊之道。聞西方有珍禽群嬉和鳴演
暢法音。以此鳥名載梵經。智殊常類。意佛身所化。常
狎而敬之。始告以六齋之禁。比及辰後非時之食。終
夕不視。固可以矯激流俗端嚴梵倫。或教持佛名號
曰。當由有念以至無念。則仰首奮翅若承善聽。其後
或俾之念佛。則默然而不答。或謂之不念即唱言阿
彌陀。歷試如一曾無爽異。余謂其以有念為緣生。無
念為真際。緣生不答。以為緣起也。真際雖言。言本空
也。每虗室戒曙發和雅音。穆如笙篁靜鼓。天風下上。
其音念念相續。聞之者莫不洗然而喜善矣。於戲。生
有辰乎。緣其盡乎。以今年七月悴爾不懌。七日而甚。
馴養者知將盡。乃鳴磬而告曰。將西歸乎。為爾擊磬。
爾其存念。每一擊磬一稱彌陀佛。洎十擊磬而十念
成。斂翼委足不震不仆揜然而絕。按釋典十念成往
生西方。又云得佛慧者歿有舍利。知其說者固不隔
殊類哉。遂命以闍維之法焚之。餘燼之末果有舍利
十餘粒。烱爾耀目瑩然在掌。識者驚視。聞者駭聽。咸
曰苟可以誘迷利世安往而非菩薩之化歟。時有高
僧慧觀甞詣三學山巡禮聖迹。聞說此鳥涕淚悲泣。
請以舍利於靈山。用陶甓建塔旌異之。余謂此禽存
而有道。歿而有徵。古之所以通聖賢階至化者。女蝸
蛇軀以嗣帝。中衍鳥身而建侯。紀乎書。其誰曰語
恠。而況此鳥有弘於道流。聖證昭昭。胡可默已。是用
不愧。直書于辭。
是歲八月。順宗遜于位。皇太子立是為憲宗。初順宗
甞在東宮問佛光如滿禪師曰。佛從何方來。滅向何
方去。既言常住世。今佛在何處。答曰。佛從無為來。滅
向無為去。法身等虗空。常住無心處。有念歸無念。有
住歸無住。來為眾生來。去為眾生去。清淨真如海。湛
然體常住。智者善思惟。更勿生疑慮。帝又問曰。佛向
王宮生。滅向雙林滅。住世四十九。又言無法說。山河
及大海。天地及日月。時至皆歸盡。誰言不生滅。疑情
<pb n="236"/>
猶若斯。智者善分別。滿復答曰。佛體本無為。迷性妄
分別。法身等虗空。未曾有生滅。有緣佛出世。無緣佛
入滅。處處化眾生。猶如水中月。非常亦非斷。非生亦
非滅。生亦未曾生。滅亦未曾滅。了見無心處。自然無
法說。帝聞大悅。又甞問心要於清涼國師。國師答之。
其略曰。至道本乎其心。心法本乎無住。無住心體。靈
知不昧。性相寂然。包含德用。該攝內外。能深能廣。非
有非空。不生不滅。無終無始。求之而不得。棄之而不
離。迷現量則惑苦紛然。悟真性則空明廓徹。雖即心
即佛。唯證者方知。然有證有知。則慧日沉沒於有地。
若無照無悟。則昏迷掩芘於空門。若一念不生。則前
後際斷。照體獨立。物我皆如。直造心源。無智無得。不
取不捨。無對無修。然迷悟相依。真妄相待。若求真去
妄。如棄影勞形。若體妄即真。似處陰影滅。若無心忘
照則萬慮都捐。若任運寂知則眾行爰啟。放曠任其
去住。靜鑑覺其源流。語默不失玄微。動靜未離法界。
言止則雙亡知寂。論觀則雙照寂知。語證則不可示
人。說理則非證不了。是以悟寂無寂。真知無知。以知
寂不二之一心。契空有雙亡之中道。
元和二年。詔鵝湖大義禪師入麟德殿論義。帝臨聽。
有法師問何謂四諦。答曰。聖上一帝。三諦何在。又問。
欲界無禪。禪居色界。此土憑何而立。答曰。法師只知
欲界無禪。不知禪界無欲。曰如何是禪。義以手點空。
法師無對。帝笑曰。法師講無窮經論。只這一點尚不
柰何。義却問眾師曰。行住坐臥畢竟以何為道。有對
知者是道。義曰。不可以智知。不可以識識。安得知者
是道。有對無分別是道。義曰。善能分別諸法相。於第
一義而不動。安得無分別是道乎。有對四禪八定是
道。義曰。佛身無為。不墮諸數。安得四禪八定是道耶。
復有數人致對。義皆乘機挫之。即舉順宗甞問尸利
禪師大地眾生如何得見性成佛去。尸利對曰。佛性
如水中月。可見不可取。因謂帝曰。佛性非見必見。水
中月如何捉取。帝却問如何是佛性。答曰不離陛下
所問。憲宗默契玄旨。由是益重禪宗。
時寒山子者。不知其氏族鄉里。隱于台州唐興縣寒
巖。故父老以寒山子稱之。為人癯野。好冠樺皮冠。著
木履。裘納繿縷。狀若風狂。笑歌自若。其所居近天台
國清寺。寺僧豐干者亦非常人也。每自薪水。力於杵
臼。以給眾用。與寒山子為方外友。先是豐干甞行赤
城道中。偶聞兒啼草萊間。往視之。見孩童約十餘歲。
問其鄉黨。初無言對。心異之。引歸寺。令掃除。以其得
之於野。因名之曰拾得。既長。頭陁苦行精敏絕倫。其
為豐干．寒山所器。與之偕遊。三人者相得歡甚。寺僧
皆訝之。然中心疑而莫之省也。拾得日常滌器。冀有
殘䐹着以箇留餌。寒山二子皆能詩。或時戲村保。寓
事感懷輙有詩以見意。或書石壁。或樹葉間。或酒肆
中。語皆超邁絕塵。雖古名流未能髣髴也。其自述云。
元非隱逸士。自號山林人。在魯蒙白幘。且愛褁踈巾。
道有巢許操。耻為堯舜臣。獼猴⿱卓帽子。非學避風塵。
又曰。欲得安居處。寒山可長保。微風吹幽松。近聽聲
愈好。不有班白人。喃喃誦黃老。十年歸不得。忘却來
時道。又曰。有身與無身。是我復非我。如此審思量。迁
延倚岩坐。足間青草生。頂上紅塵墮。以見世間人。靈
床施酒果。又曰。玉堂掛珠簾。中有嬋娟子。顏皃勝神
仙。容華若桃李。東家春霧合。西舍秋風起。更足三十
年。還如甘蔗滓。其句語若此者甚夥。拾得甞掌供獻。
至食時對佛而食。又於憍陳如像前訶斥之曰。小根
敗種何為者耶。寺僧深怪之。不使直供。又伽藍神粥
飯多為烏鳶所殘。拾得杖擊神而嫚罵曰。汝食猶不
能護。焉能護伽藍乎。神遍夢寺僧曰。拾得鞭我。至旦
[牙-(必-心)+?]以語。及一一皆同。由是眾駭之。豐干出雲遊。貞元
末閭丘胤出守台州。欲之官。俄病頭風。名醫莫瘥。豐
干偶至其家。自謂善療此疾。閭丘聞而見之。干命水
<pb n="237"/>
噀濡之。須臾所苦頓除。因是大喜。甚加敬焉。問所從
來。曰天台國清。曰彼有賢達否。曰有之。然不可以世
故求也。寒山．拾得吉利．普賢示迹。二子混于國清。公
若之官。當就見。不宜後也。閭丘南來上事。未久入寺
訪豐干遺迹。但見茆宇蕭條虎伏舍側。復入寺謁二
大士。寺僧引至後厨。閭丘拜謁二。大士起走曰。饒舌
彌陀汝不識。禮我何為。遽返寒岩。次日閭丘令遺贈。
寒山見使至罵曰。賊賊。遂隱入岩石。拾得亦潛去。後
不知終。
論曰。昔寶覺心禪師甞命太史山谷道人和寒山
子詩。山谷諾之。及淹旬不得一辭。後見寶覺。因謂
更讀書作詩十年或可比陶淵明。若寒山子者。雖
再世亦莫能及。寶覺以謂知言。山谷吾宋少陵也。
所言如此。大凡聖賢造意深妙玄遠。自非達識洞
照亦莫能辨。甞深味其句語。正如天漿甘露自然
淳至。決非世間濟以鹽梅者所能髣髴也。近世妄
庸輩或增其數而穢雜之。嗚呼惜哉。
三年。長沙龍安寺禪師如海卒。永州司馬柳宗元為
之[石*((白-日+田)/廾)]曰。佛之生也。遠中國僅三萬里。其沒也。距今茲
僅二千歲。故傳道益微而言禪最病。拘則泥乎物。誕
則離乎真。真離而誕益勝。故今之空愚失惑縱傲自
我者。皆誣禪以亂其教。冐干嚚昏放于溪荒。其異是
者長沙之南曰龍安師。師之言曰。由釋迦至師子二
十三世而離。離而為達磨。至忍五世而益離。離而為
秀為能。南北相訾反戾鬪狠。其道遂隱。嗚呼。吾將合
焉。且世之傳書者皆馬鳴．龍樹道也。二師之道其書
具存。徵其書合於志可以不㥵。於是北學於慧隱。南
求於馬素。咸黜其異以蹈平中。乖離而愈同。空洞而
益實。作安禪通明論。推一而適萬則事無非真。混萬
而歸一則真無非事。推而未甞推故無適。混而未甞
混故無歸。塊然趣定至于旬時。是之謂施用。茫然同
俗極乎流動。是之謂真常。居長沙在定十四日。人即
其處而成室宇。遂為寶應寺。去于湘之西。人又從而
負大木礲密石以益其居。又為龍安寺焉。尚書裴公
某．李公某．侍郎呂公某．楊公某．御史中丞房公某咸
尊師之道。執弟子禮。凡年八十一。為僧五十三。暮元
和三年二月九日而沒。其弟子玄覺洎懷直．浩初等。
狀其師之行謁余為[石*((白-日+田)/廾)]曰。師周姓。如海名也。世為士。
父曰擇交。同州錄事參軍。叔曰擇從。尚書禮部侍郎。
師始為釋。其父奪之志。使仕至成都主薄。不樂也。天
寶之亂。復其初心。常居京師西明寺。又居岣嶁山。終
龍安寺。葬其原。銘曰。浮圖之修。其奧為禪。殊區異世。
誰得其傳。道隱乖離。浮遊散遷。莫徵旁行。徒聽誣言。
空有[牙-(必-心)+?]鬪。南北相殘。誰其會之。楚有龍安。龍安之德。
惟覺是則。苞井絕異。表正失惑。皃昧形靜。功流無極。
動言有為。彌寂而默。祠廟之嚴。我居不飾。貴賤之來。
我道無得。逝耶匪追。至耶誰抑。惟世之機。惟道之微。
既陳而明。乃去而歸。象物徒設。真源無依。後學誰師。
嗚呼茲[石*((白-日+田)/廾)]。
海有弟子浩初。與子厚善。子厚有序送初。其辭曰。儒
者韓退之與予善。甞病予嗜浮圖言。訾予與浮圖遊。
近隴西李生礎自束都來。退之又寓書罪予。且曰。見
送元生序不斥浮圖。浮圖誠有不可斥者。往往與易．
論語合。誠樂之。其與情性然。不與孔子異道。退之
好儒。未能過楊之。楊子之書於莊墨申韓皆有取焉。
浮圖者反不及莊墨申韓之恠僻險賊耶。曰以其夷
也。果不信道而斥焉以夷。則將友惡來盜跖而賤季
札由余乎。非所謂去名求實者矣。吾之所取者與易．
論語合。雖聖人復生不可得而斥也。退之所罪者其
迹也。曰髠而緇無夫婦父子。不為耕農蚕桑而活乎。
人若是。雖吾亦不樂也。退之忿其外而遺其中。是知
石而不知韞玉也。吾之所以嗜浮圖之言以此。與其
人游者非必能通其言也。且凡為其道者。不愛官。不
<pb n="238"/>
爭能。樂山水而嗜安閑者為多。吾病世之逐逐然。唯
印組為務以相軋也。則捨是其焉從。吾之好與浮圖
游以此。今浩初閑其性安其情讀其書。通易．論語。唯
山水之樂。有文而文之。又父子咸為其道以養而居。
泊焉而無求。則其賢於為莊墨申韓之言。而逐逐然
唯印組為務以相軋者。其亦遠矣。李生礎與浩初又
善今之往也。以吾言示之。因北人禺。退之視如何也。
論曰。子厚南嶽諸僧[石*((白-日+田)/廾)]。東坡以為妙絕古今。蓋其
旨歸合吾佛聖人教意而然也。甞以新舊唐史參
閱。雖魏鄭公駱賓王．陸宣公章疏。新史亦剸削過
半。獨子厚與韓退之文辭不易一字。餘則盡變其
辭而特存其意耳。至於封建復讎等議論。一經子
厚剖擊。凡眾說俱廢焉。嗚呼海師[石*((白-日+田)/廾)]稱空愚失惑
縱傲自我者。皆誣禪以亂其教。計當時禪宗方盛
未必皆然。迄今垂四百載。遂果如其言。妙哉。送浩
初序使世之儒者待吾人若此。頋不幸歟。
四年。憲宗問侍臣。政之寬猛孰先。宰相權德輿對曰。
唐家承隋苛虐。以仁厚為先。太宗皇帝見明堂圖即
禁鞭背刑。列聖所循皆尚德教。故天寶大盜竊發俄
而夷滅。蓋本朝之化感人心之深也。帝曰誠如公言。
德輿善辨論。開陳古今本末以覺悟人主。為輔相寬
和不為察察名。文章雅正贍縟當時。公卿侯王功德
卓異者皆所為銘紀。雖動止無外飾。其醞籍風流自
然可慕。貞元元和間為搢紳羽儀。德輿甞著草衣禪
師宴坐記曰。信州南嶽有清淨宴坐之地。而禪師在
焉。師所由來莫得而詳。初州人析薪者遇之于野中。
其形塊然與草木俱咨於州。長乃延就茲地三十年
矣。州人不知其所以然也。遂以草衣號焉。足不蹈地。
口不甞味。日無晝夜時無寒暑。寂默之境一繩牀而
已。萬有囂然此身不動。其內則以三世五蘊皆從妄
作。然後以有法諦觀十二緣。於正智中得真常真我。
方寸之地湛然虗無。身及智慧二俱清淨。微言軟語
有時而聞。涉其境之遠近。隨其根之上下。如雨潤萬
物風行空中。履其門閾皆獲趣入。若非斡玄機於無
際。窮實相之源底。則四時攻於外百疾生於內矣。古
所謂遺物離人而立於獨者。禪師得之。嗚呼。世人感
物以游心。心遷於物則利害生焉。吉凶形焉。牽靡鞿
𤨏蕩而不復。至人則反靜於動。復性於情。夭壽仁鄙
之殊由此作也。斯蓋世諦之一說耳。於禪師之道。其
猶稊稗耶。建中二年予吏役道于上饒時。左司郎崔
公出為郡佐。探禪師之味也。熟為予詳言之。拂拭纓
塵携手接足。洗我以善得於儀形。且以為楞嚴之妙
旨毗耶之密用皆在是矣。又焉知此地之宴坐不為
它方之說法乎。故粗書聞見以志于石。

隆興佛教編年通論卷第二十

<sarticle>隆興佛教編年通論卷第二十一</sarticle>

隆興府石室沙門　祖琇　撰
唐
元和五年。帝問國師澄觀曰。華嚴所詮。何謂法界。奏
曰。法界者一切眾生之本體也。從本以來。靈明廓徹
廣大虗寂。唯一真境而已。無有形貌而森羅大千。無
有邊際而含容萬有。昭昭於心目之間而相不可覩。
晃晃於色塵之內而理不可分。非徹法之慧目。離念
之明智。不能見自心如此之靈通也。故世尊初成正
覺歎曰。奇哉。我今普見一切眾生。具有如來智慧德
相。但以妄想執着而不能證得。於是稱法界性。說華
嚴經。全以真空簡情事理融攝周遍凝寂。帝天縱聖
明。一聽玄談廓然自得。於是敕有司備禮鑄印遷國
師。統冠天下緇徒。號僧統清涼國師。
是歲三月丙申。敕諫議孟簡．補闕蕭俛於醴泉寺監
<pb n="239"/>
護譯經潤文（見舊史本紀）。
論曰。譯經自漢歷晉南北朝十有六國而至于唐。
皆有梵僧自天竺來。及華人善竺音者。迭相翻譯。
迄開元間智昇錄經律論及聖賢撰集總五千四
十八卷。稍為定數。其後貞元間又別錄不空等新
譯二百餘卷。及是元和以後譯經遂廢。
本朝太平興國初有梵僧法賢．天息災．施護三人
自西竺來。雅善華音。　太宗夙承佛記。建譯場於
太平興國寺。悉取國庫所貯梵夾。令三梵僧擇未
經翻者。集兩街義學僧詳定譯之。并募童子五十
人令習梵字。獨惟淨者江南李主之子。敏悟絕人
遍曉竺文。久之亦能翻譯。　太宗御製新譯聖教
序。洎　真宗即位。初陳怒建議以為譯經費供億。
願罷之。　上以先朝留意。不許。至大中祥符間。凡
新譯經論五百餘卷。真宗御製繼聖教序。於是譯
眾乞如開元造錄。有旨命譯經潤文趙安仁．楊億
撰次為二十卷。尋內降　太宗所作釋氏文字令
編入錄。安仁等再表請御製釋教文章。　上賜法
音前集七卷。附　太宗文集之次。以冠東土聖賢
撰集之首。嗚呼。由　真宗以後。去世尊滅度。茫然
遠甚。經教固多翻譯。正不必有也。凡令學者雖有
如是千經萬論。日為榮利所牽。漫然未甞以之掛
眼。罔念先聖建立之艱難。惟此未始不涕下也。
時禪者無著入五臺山求見文殊大士。至金剛窟前
炷香作禮瞑坐。少頃聞有叱牛者。著遽開眸。見山翁
野㒵瓌異。牽牛臨溪而飲。著起揖。山翁曰爾來何為。
曰願見文殊大士。翁曰。大士未可見。汝飯未。著曰未
也。翁牽牛歸。著躡跡隨之。俄入一寺。翁呼均提。有童
子應聲出迎。翁縱牛引著升堂。堂宇皆金璧所成。翁
踞牀指綉墪命著坐。童子俄進玳瑁柸。貯物如酥酪。
揖與對飲。著納其味。頓覺心神卓朗。翁曰近自何來。
著曰南方。翁曰。南方佛法如何住持。著曰末代比丘
少奉戒律。翁曰多少眾。曰或三百或五百。著問。此間
佛法若何住持。翁曰龍虵混雜凡聖同居。曰眾幾何。
翁曰前三三後三三。遂談緒及暮夜。著欲留。翁不許。
著戀戀不即去。翁投袂起。叱童子引著出之。著不得
留。行未遠問童子。適何寺。童子曰般若寺也。著悽然
悟彼翁者即文殊也。不可再見。即稽首童子足下。願
丐一言為別。童子隱身而歌曰。面上無嗔供養具。口
裏無嗔吐妙香。心內無嗔是珍寶。無垢無染即真常。
著因駐錫五臺。往往頻與文殊會𥆐云。
本朝元豐間太尉呂公惠卿。字吉甫。學通內外。甞注
法界觀及出新意解莊子。因戒邊暇。日游臺山。至中
臺忽雲霧四合。暴風雷雨聲震林壑。從者驚悚潛伏。
斯須有物狀若蒼虬半出雲霧間。太尉駭甚。移時稍
霽。外望見一童子。體黑而被髮。以蒲自足纏至肩。袒
右膊。手執梵夾。問太尉曰。官人何見而震駭如此。太
尉曰夙有障緣遇茲惡境。童子曰。今皆滅矣。官人何
求而來。太尉曰願見大士。童子曰欲見菩薩何為。曰
甞覽華嚴大教。旨深意廣。欲望大士發啟解心。庶幾
箋釋流行世間。使幽夜頓獲光明。大心者即得開悟。
童子曰。諸佛妙意。善順事理。簡易明白。先德注意可
解。如十地一品。釋文不過數帋。今時枝蔓注近百卷。
而聖意逾遠。真所謂破碎大道也。太尉曰。童子㒵若
此而敢呵前輩乎。童子笑曰。官人謬矣。此間一草一
木無非文殊境界。在汝日用觸事不迷。此真文殊耳。
曷以凡情亂干思慮。太尉悔前言之謬。即頓首下拜。
纔起之間童子現大士形。跨師子隱隱雲中不見。太
尉自爾惋恨心神恍惚。家人問故。答曰。吾欲竭誠悔
過。期再見衣蒲童子。即嚴具香火晨夕以之志於必
見而後已。久之忽見童子於香几上呵曰。胡為住相
貪著之甚耶。太尉曰正欲世人咸見大士示化之真
容耳。即命𥁞工圖之。頃刻不見。
<pb n="240"/>
六年。有旨移京兆章敬寺懷惲禪師入居上寺。玄徒
輻湊。惲示眾曰。至理忘言。時人不悉。強習它事。以為
功能。不知自性元非境所。是箇微妙大解脫門。所有
鑑覺不染不礙。如是光明未曾休廢。曩劫至今固無
變易。猶如日輪遠近斯照。雖及眾色不與一切和合。
靈燭妙明非假鍛煉。為不了故取於物象。但如揑目
妄起空華。徒自疲勞枉經劫數。若能返照無第二人。
舉措施為無虧實相。
居士龐蘊。字道玄。衡陽人。世業儒。貞元初謁石頭和
尚。亡言妙契。一日石頭問。子自見吾以來。日用事作
麼生。對曰。若問日用事。即無開口處。乃呈一頌曰。日
用事無別。唯吾自偶諧。頭頭非取捨。處處勿張乖。朱
紫誰為號。丘山絕點埃。神通并妙用。運水及搬柴。石
頭然之。後參馬祖。問不與萬法為侶者是什麼人。祖
曰待汝一口汲盡西江水即向汝道。居士於言下大
悟。自爾玄機妙句竦動諸方。與丹霞最友善。一日訪
百靈和尚路次相遇。靈問。昔日石頭得意句。還曾舉
向人麼。士云曾舉來。靈云舉向阿誰來。士以手自指
云龐公。靈云直是妙德空生也讚歎居士不及。士却
問。師得力句是誰知。靈便戴笠子而去。士云善為道
路。靈一去更不回首。又訪則川和尚。川云還記得初
見石頭時道理不。士云猶得阿師重舉在。川云情知
久參事慢。士云阿師老耄不啻龐公。川云二彼同時
又爭幾許。士云龐公鮮徤差勝阿師。川云不是勝我
只是欠箇幞頭。士云恰與師相似。川大笑而已。因摘
茶次。士云。法界不容身。師還見我否。川云不是老僧
𢙆答公話。士云有問有答蓋是尋常。川乃摘茶不聽。
士云莫恠適來容易借問。川亦不頋。士云這無禮儀
漢。待一一舉似明眼人在。川乃拋却茶藍便歸方丈。
又訪松山和尚喫茶次。士舉起槖子云。人人盡有分。
因什麼道不得。山云。只為人人有分。所以道不得。士
云阿兄因什麼却道得。山云不可無言也。士云灼然
灼然。山便喫茶。士云阿兄喫茶何不揖客。山云誰。士
云龐公。山云何須更揖。後丹霞聞之乃云。若不是松
山。幾被箇老翁作亂一上。士聞之乃令傳語丹霞云。
何不會取舉起槖子時。又訪齊峰和尚。峰云俗人頻
來僧舍討什麼。士回頋兩邊云。誰恁麼道。誰恁麼道。
峰乃咄之。士云卻在這裏。峰云莫是當陽道底麼。士
云背後底。峰回首云看看。士云草賊大敗。峰無語。又
訪石林和尚。林竪拂子云。不落丹霞機。試道一句。士
奪卻拂子乃竪起拳。林云正是丹霞機。士云與我不
落看。林云。丹霞患啞。龐公患聾。士云恰是又一日。林
云。有人借問。居士莫惜言句。士云便請。林云元來惜
言句。士云這箇問訊不覺落他便宜。林乃掩耳。士云
作家作家。一日丹霞訪居士。見女子靈照取菜次。霞
問居士在否。女子放下藍子斂手而立。又問居士在
否。女子便提藍子去。時居襄陽。靈照常隨製竹漉籬
售之以供朝夕。居士將終。命靈照視日。及中即報。靈
照遽報曰。日中矣。而有蝕也。居士出觀日次。靈照即
登父座合掌端坐而逝。居士笑曰我女鋒捷矣。於是
居士更延七日。襄州牧于公枉駕候問。居士談笑良
久。居士頋謂公曰。但願空諸所有。謹勿實諸所無。好
住世間。猶如影響。言訖枕公膝而逝。
七年。永州司馬柳宗元製南嶽彌陀和尚[石*((白-日+田)/廾)]。其詞曰。
在代宗時有僧法照為國師。乃言其師南嶽大長老
有異德。天子南嚮而禮焉。度其道不可徵。乃名其居
曰般舟道場。用尊其位。公始居山西南岩石之下。人
遺之食則食。不遺則食土泥茹草木。其取衣類是。南
極海裔北極幽都來求厥道。或值之崖谷。羸形垢面
躬負薪蘇以為僕役。而媟之乃公也。凡化人。立中道
而教之權。俾得以疾至故示專念。書塗巷刻谿谷丕
勤誘掖以援于下。不求而道備。不言而物成。人皆負
布帛斬木石委之岩戶。不拒不營。祠宇既具。以洎于
<pb n="241"/>
德宗申詔褒立。是為彌陀寺。施之餘則施與餓疾者。
不尸其功。公始學成都唐公。次資川詵公。詵公學於
東山忍公。皆有道。至荊州進學玉泉真公。真公授公
以衡山俾為教魁。人從而化者以萬計。初法照居盧
山。由正定趣安樂國。見蒙惡衣侍佛者。佛告曰此衡
山承遠也。出而求之。肖焉。乃從而學。傳教天下由公
之訓。公為僧凡五十六年。其壽九十一。貞元十八年
七月十九日終于寺。葬于寺之南岡。刻石于寺大門
之右。銘曰。一氣回薄茫無窮　其上無初下無終
　離而為合蔽而通　始末或異今焉同　虗無混冥
道乃融　聖神無迹示教功　公之率眾峻以容
　公之立誠放其中　服庇草水蔽穹窿　仰攀俯取
食以充　形游無極交大雄　天子翹首師順風
　四方奔趨雲之從　經始尋尺成靈宮　始自蜀道
至臨洪　咨謀往復窮真宗　弟子傳教國師公
　化流萬億代所崇　奉公寓形于南岡　幼曰弘願
惟孝恭　立之茲石書玄蹤
是歲永州修淨土院成。司馬柳宗元為之記曰。中州
之西數萬里。有國曰身毒。釋迦牟尼如來示現之地。
彼佛言西方過十萬億佛土有世界曰極樂。佛號無
量壽如來。其國無有三毒八難。眾寶以為飾。其人無
有十纏九惱。群聖以為友。有能誠心大願歸心是土
者。苟念力具足則生彼國。然後出三界之外。其於佛
道無退轉者。其言無所欺也。晉時廬山遠法師作念
佛三昧詠。大勸于時。其後天台顗大師著釋淨土十
疑論。宏宣其教。周密微妙。迷者咸賴焉。蓋其留異迹
而去者甚眾。永州龍興寺前勅史李承晊及僧法林
置淨土堂于寺之東偏。常奉斯事。逮今餘二十年。廉
隅毀頓圖像崩墜。會巽上人居其宇下。始復理焉。上
人者修最上乘。解第一義。無體空析色之迹而造乎
真源。通假有借無之名而入於實相。境與智合。事與
理并。故雖往生之因亦相用不捨。誓葺茲宇以開後
學。有信士圖為佛像。法相甚具焉。今刺史馮公作大
門以表其位。余遂周延四阿。環以廓廡。繢二大士之
像。繒蓋幢幡以成就之。嗚呼。有能求無生之生者知
舟筏之存乎。是遂以天台十疑論書于墻宇。使觀者
起信焉。
八年法師智𧦬者。悟解絕倫多所撰著。然寡徒侶。因
棄講居衡岳寺。每覽所撰必一唱三歎。以為吾達解
如此而不遇賞音。偶一日有耆宿至。借𧦬著述而閱
之。乃曰。汝識至高。頗符佛意。今寡徒眾。蓋闕人緣耳。
佛猶不能度無緣。況初心者乎。可辦食布施飛走。卻
後二十年當自有眾。言訖恍然不見。𧦬遂如其教。鬻
衣單易米炊之散郊外。感群烏大集搏飯而去。𧦬祝
之曰。食吾飯者願為法侶。後二十年𧦬往鄴城開講。
座下有眾千餘人。果皆少年比丘。
是歲道樹禪師卒。師初參神秀禪師得旨。結茅于壽
州三峰山。有野人。服色素朴。言譚詭異。或時化現佛．
菩薩．聲聞．天仙等形。或放異光。或出聲響。夭幻百端。
師之學徒常為驚怖。皆莫能測。如此凡十年方滅迹
不見。師告眾曰。野人作無限伎倆眩惑於人。只消老
僧不見不聞。伊伎倆有窮。吾不見不聞無盡。繇是遠
近聞之靡不欽服。所謂見恠不恠其怪自敗云。
九年正月。百丈懷海禪師示寂。春秋九十有五。師福
州長樂人。丱歲離塵。三學該鍊。屬馬祖闡化江西。師
傾心依附。與西堂智藏禪師同號入室。時馬祖之門
會學千百。二大士為角立焉。及祖迁化。師往新吳百
丈山。居未期月而玄學之徒四方輻湊。師雖臘高。凡
作息必與眾同均。甞謂一日不作則一日不食。僧問
如何是大乘頓悟法門。師曰。汝等先歇諸緣。休息萬
事。善與不善世出世間一切諸法莫記憶。莫緣念。放
捨身心令其自在。心如木石無有辨別。心無所行心
地若空。慧日自現如雲開日出相似。名為解脫人。對
<pb n="242"/>
一切境。心無靜亂不攝不散。一切聲色無有滯礙。是
非好醜是理非理。諸知見總盡不被繫縛。處心自在。
名初發心菩薩便登佛地。若垢淨心盡。不住繫縛不
住解脫。無一切有為無為縛脫。平等心量處於生死。
其心自在。畢竟不與虗幻塵勞蘊界生死諸入和合。
逈然無寄一切不拘。去留無礙。往來生死如門開相
似。若遇種種苦樂不稱意事心無退屈。不念名聞衣
食。不貪功德利益。不為世法之所滯。心雖親受苦樂
不干于懷。鹿食接命補破禦寒。⿱一几⿱一几如愚如聾相似。
稍有親分於生死中。廣學知解求福求智於理無益。
即被解境風漂。卻歸生死海裏。佛是無求。人求之即
乖。理是無求。理求之即失。若取於無求。復同於有求。
此法無實無虗。若能可生心知木石相似。不為陰界
五欲八風之所漂溺。即生死因斷。去住自由。僧問。如
今受戒。身心清淨。已具諸善。得解脫否。答曰。少分解
脫。未得心解脫。問云何是心解脫。答曰。不求佛。不求
知解。垢淨情盡。亦不守無求。為是不住盡處。亦不畏
地獄苦。不愛天堂樂。一切法不拘。始名為解脫無礙。
汝莫言有少分戒善將為便了。有河沙無漏戒定慧
門都未涉一毫在。努力猛作。莫待耳聾眼暗頭白面
皺老苦及身。眼中流淚心裏慞惶。未有去處。到恁麼
時。整理手脚不得也。縱有福智多聞都用不著。為緣
念諸境不知返照。復不見佛道。一生所有惡業悉現
於前變為好境。隨所見重處受生。都無自由分。龍畜
良賤亦總未定。問如何得自由。答曰。如今對五欲八
風情無取捨垢淨俱亡。如日月在空不緣而照。亦如
香象截流而過。更無疑滯。此人天堂地獄所不能攝
也。凡讀經看教皆須宛轉歸就自己。但是一切言教
只明如今覺性自己。俱不被一切有無諸法境轉。是
名導師。能照破一切有無境法。是名金剛。即有自由
獨立分。若不能恁麼。縱令誦得十二韋陀經。只成增
上慢。却是謗佛。不是修行。讀經看教若准世間是好
善事。若向明眼人邊數。此是壅塞人。十地之人脫不
去。流入生死河。但不用求覔知解語言義句。離一切
有無諸法。透過三句外。自然與佛無差。既自是佛。何
患佛不解語。只恐不是佛。被一切有無諸法轉。不得
自由。是以理未立先有福智載去。如賤使貴。不如於
理先立。後有福智。臨時作得主。握土為金。變海水為
酥酪。破須彌山為微塵。於一義作無量義。於無量義
作一義。師每說法竟。大眾下堂。乃召之。大眾回首。師
云是什麼。諸方目為百丈下堂句。
師以禪宗肇自少室。至曹溪以來多居律寺。說法住
持未有規度。乃剏意別立禪居。凡具道眼有可尊之
德者號曰長老。既為化主即處於方丈。不立佛殿唯
樹法堂。表佛祖的傳。受當代為尊也。學眾無多少。無
高下。並入僧堂。依臈次安排。設長連牀施椸架掛搭
道具。臥必斜枕床唇。以其坐禪既久略偃息而已。除
入室請益。任學者勤惰。或上或下。不抱常准。其闔院
大眾朝參夕聚。長老上堂陞座主事。徒眾鴈立側聆。
主賓問酧激揚宗要。齋粥二時隨眾均遍。行普請法
上下均力也。置十務寮舍。每用主領一人營眾事。令
各司其局。或有假號竊形混于清眾。并別置喧撓之
事。即維那撿舉。抽下本位掛搭擯令出院。或彼有所
犯即以柱杖杖之。集眾燒衣鉢道具。遣逐由偏門而
出。以示耻辱焉。其大要如此。其後叢林日盛。當代宗
師從而廣之。今所謂禪苑清規者備矣。
論曰。孔子曰。齊一變至於魯。魯一變至於道。夫豈
唯儒。吾釋亦然。自大教東流至佛圖澄而盛。由澄
而得道安。由安而遠公出焉。教門紀綱於是乎粲
然大備。如宗門者。自曹溪之沒。道在天下。南嶽出
而振之。由南嶽而得馬祖。由馬祖而得百丈。當百
丈時天下禪學之盛。視曹溪而過之百倍。海即其
盛。為之規矩以閉邪。為之法度以御。遠叢林守之
<pb n="243"/>
四五百年有如一日。茲皆三變而後大成也。嗚呼。
微百丈。天下叢林曷有今日哉。
九年。河東柳子厚製南嶽大明律師[石*((白-日+田)/廾)]。其詞曰。儒以
禮立。仁義無之則壞。佛以律持。定慧去之則喪。是以
離禮於仁義者不可與言儒。異律於定慧者不可與
言佛。達是道者惟大明師。師姓歐陽氏。號曰慧開。唐
開元二十一年始生。天寶十一載始為浮圖。大曆十
一年始登壇為大律師。貞元十五年十一月十日卒。
元和九年正月其弟子懷信．道嵩．尼無染等。命高道
僧靈嶼為行狀。列其行事願刊之茲[石*((白-日+田)/廾)]。宗元今掇其
大者言曰。師先因宦。世家潭州為大族。勳烈爵位。今
不言大浮圖也。凡浮圖之道衰。其徒必小律而去經。
大明恐焉。於是從峻洎偘以究戒律。而大法以立。又
從秀洎昱以通經教。而奧義以修。由是二道出入隱
顯。後學以不惑來求以有得。廣德三年始立大明寺
于衡山。詔選居寺僧二十一人。師為之首。乾元三年
又命衡山立毗尼藏。詔講律僧七人。師應其數。凡其
衣服器用動有師法。言語行止皆為物軌。執巾匜奉
杖屨為侍者數百。剪髦髮被教戒為學者數萬。得眾
若獨居。尊若卑。晦而光。介而大。浩浩焉無以加也。其
塔在祝融峰西趾下。[石*((白-日+田)/廾)]在塔東。詞曰。儒以禮行覺以
律興　一歸真源無大小乘　大明之律是定是慧
　丕窮經教為法出世　化人無量垂裕無際　詔
尊碩德威儀有繼　道徧大洲徽音勿替　祝融西
麓洞庭南裔　金石刻辭彌億千歲
子厚復題其[石*((白-日+田)/廾)]陰曰。凡葬大浮圖無竁穴。其於用[石*((白-日+田)/廾)]
不宜然。昔之公室禮得用[石*((白-日+田)/廾)]以葬。其後子孫因宜不
去。遂銘德行用圖久於世。及秦刻山石號其功德亦
謂之[石*((白-日+田)/廾)]。而其用遂行。然則雖浮圖亦宜也。凡葬大浮
圖。其徒廣則能為[石*((白-日+田)/廾)]。晉宋尚法。故為[石*((白-日+田)/廾)]者多法。梁尚
禪。故[石*((白-日+田)/廾)]多禪法不周施。禪不大行而律存焉。故近世
[石*((白-日+田)/廾)]多律。凡葬大浮圖未甞有比丘尼主[石*((白-日+田)/廾)]事。今惟無
染實來涕淚以求。其志益堅又能言其師他德尤備。
故書之[石*((白-日+田)/廾)]陰。而師凡主戒事二十二年。宰相齊公映．
李公必．趙公憬．尚書曹主皐．斐公胄．侍郎令狐公峘
或師或友。齊親執經受大義為弟子。又言師始為童
時。夢大人縞冠素寫來告曰。居南嶽大吾道者必爾
也。已而信然。將終夜有光明笙磬之聲。眾咸見聞。若
是類甚眾。以儒者所不道。而無染勤以為請。故末傳
焉。無染。韋氏女。世顯貴。今主衡山戒法。十年。南海經
略馬總以曹溪六祖未有諡。請于朝。天子賜諡曰大
鑑。總乃命河東柳宗元撰賜諡[石*((白-日+田)/廾)]。其詞曰。扶風公廉
問嶺南三年以佛氏第六祖未有稱號疏聞於上。詺
諡大鑑禪師。塔曰靈照之塔。元和十年十月十三日
下尚書祠部符到都府。公命部吏洎州司功椽告于
其祠。幢盖鐘鼓增山盈谷。萬人咸會若聞鬼神。其時
學者千有餘人。欣踴奮勵如師復生。則又感悼涕慕
如師始亡。因言曰。自有生物則好鬪奪相賊殺。喪其
本實。誖乖淫流。莫克返于初。孔子無大位。沒以餘言
持世。更楊墨黃老益雜。其術分裂。而吾浮圖說後出。
推離還源合。所謂生而靜者。梁氏好作有為。師達磨
譏之。空術益顯。六傳至大鑑。大鑒始以能勞苦服役
一聽其言。言希以究。師用感動遂受信器。遁隱南海。
上人無聞知又十六年。度其可行乃居曹溪為人師。
會學去來常數千人。其道以無為為有。以空洞為實。
以廣大不蕩為歸。其教人始以性善。終以性善。不假
耘耡。本其靜矣。中宗聞名。使幸臣再徹不能致取其
言以為心術。其說具在。今布天下。凡言禪皆本曹溪。
大鑑去世百有六年。凡治廣部而以名聞者以十數。
莫能揭其號。今乃始告天下。得大諡。豐佐吾道。其可
無辭。公始立朝以儒。重刺虔州都護安南。由海中大
蠻夷連身毒之西。浮舶聽命咸被公德。受鑒毒。縣節
鉞來蒞。南海屬國如林。不殺不怒而人畏。無噩允克
<pb n="244"/>
光于有仁。昭列大鑑莫如公宜。其徒之老。乃易石于
宇下。使來謁辭。其辭曰。達磨乾乾傳佛語心。六承其
授大旂是臨。勞勤專默終揖于深。抱其信器行海之
陰。其道爰施在溪之曹。庬合猥附不夷其高。傳告咸
陳唯道之褒。生而性善在物而具。荒流奔軼乃萬其
趣。匪思愈亂匪覺滋誤。由師內鑑咸獲於素。不植乎
根不耘乎苗。中一外融有粹孔昭。在帝中宗聘言于
朝。陰翊王度俾人逍遙。越百有六祀。號諡不紀。由扶
風公告。今天書尚書既復大行。乃誄光于南土。其法
再起。厥徒萬億同悼齊喜。惟師教所被洎扶風公所
履。咸戴天子。天子休命嘉公德美。溢于海夷浮圖是
視。師以仁傳。公以仁理。謁辭圖堅。永胤不已。
本朝紹興二年。東坡居士過曹溪。題曰。釋迦以文教。
其譯于中國。必託於儒之能言者。然復傳遠。故大乘
諸經至。首楞嚴則委曲精盡勝妙獨出。以房融筆授
故也。柳子厚南遷始究佛法。作曹溪南嶽諸[石*((白-日+田)/廾)]。妙絕
古今。而南華今無石刻。長老重辨師儒釋兼通道學
純備。以謂自唐至今頌述祖師者多矣。未有通亮典
則如子厚者。盖推本其言與孟軻氏合。其可不使學
者日見而誦之。乃具石請予書其文。
論曰。中庸曰。自誠明之謂性。自明誠之謂教。又曰。
天有四時。春夏秋冬雨風霜雪皆教也。地載神奇。
神奇流形品物露生無非教也。吾釋法華經云。諸
佛智慧甚深無量。六祖曰。理甚深也。又云。其智慧
門難解難入。六祖曰。教甚深也。然吾宗指示心法
必曰。山河大地色空明暗。凡諸物象皆性所現。見
性則觸物而真。觸物而真則物我會融而無物矣。
以無物故。縱目所見。縱口所談。無非教也。教則自
明而誠。性則自誠而明者。明與誠盖定與慧寂與
照之異名也。是以性理甚深而教門難入。入則謂
之教。見乃謂之性也。大哉。吾祖之言性教。殆與中
庸符合矣。故子厚著吾祖之[石*((白-日+田)/廾)]。而東坡稱之。以謂
推本其言與孟軻氏合。於戲。子厚然不以儒佛
為異趣。抑妙乎性教者歟。賢哉。

隆興佛教編年通論卷第二十一

<sarticle>隆興佛教編年通論卷第二十二</sarticle>

隆興府石室沙門　祖琇　撰
唐
元和十一年。臺山隱峰禪師自衡嶽之五臺。道由淮
右。屬吳元濟阻兵蔡州違拒王命。官軍與賊交鋒未
決勝負。師曰。吾當少解其患。乃震錫空中飛身而過。
兩軍將士仰觀歎異。鬪心頓息。以是官軍得成其功
焉。師姓鄧氏。幼若不慧。父母聽其出家。既具戒。參馬
祖。言下契旨。一日推車次。祖展脚在路上。師曰請收
足。祖曰已展不收。師曰已進不退。遂推車碾過。祖脚
損。歸法堂執斧子曰。適來碾損老僧脚底出來。師便
出於祖前引頸就之。祖乃置斧。其後遍歷諸方。所至
輙有奇詭。久之以神異頗顯恐成惑眾。乃入臺山金
剛窟前。將示寂問於眾曰。諸方遷化。坐去臥去。吾皆
見之。還有立化者否。眾曰有之。師曰還有倒化者否。
眾曰未甞有也。師乃倒殖而化。亭亭然其衣亦皆順
體。眾為舁尸荼毗屹然不動。遠近瞻禮歎異。師有妹
為尼。時亦在彼。乃附近而咄之曰。老兄平日惱亂諸
方不循法律。死更熒惑於人。乃以手推之。僨然而踣。
於是闍維收舍利。塔于五臺云。
歸宗智常禪師。目有重瞳。遂用藥手按摩。久而目眥
俱赤。世號拭眼歸宗。江州刺史李渤問曰。教中謂須
彌納芥子渤則不疑。芥子納須彌莫是妄談否。師云
人傳史君讀萬卷書是否。渤曰然。師曰。摩頂至踵如
椰子大。萬卷書向什麼處著。渤俛首而已。又問一大
<pb n="245"/>
藏教明得什麼邊事。師舉拳示之云會麼。渤云不會。
師云。這箇措大。拳頭也不識。渤云請師指示。師曰。會
則途中受用。不會則世諦流布。師甞示眾曰。從上古
德不是無知解。他高尚之士不同常流。今時不能自
成自立空度時光。諸子莫錯用心。無人替汝。亦無汝
用心處。莫就他覔。從前只是依他作解。發言皆滯。光
不透脫。只為目前有物。僧問如何是玄旨。師云無人
能解。僧云向者如何。師云有向即乖。僧云豈無方便
令學人得入。師云觀音妙智力能救世間苦。僧云如
何是觀音妙智力。師敲頂蓋三下云還聞麼。僧云聞。
師云我何不聞。僧無語。師以棒趁下。復一日上堂云。
吾今欲說禪。諸子總近前。大眾近前。師云。汝聽觀音
行。善應諸方所。僧云如何是觀音行。師乃彈指云諸
人還聞否。僧云聞。師云一隊漢向這裏覓箇什麼。以
棒趁下。大笑歸方丈。師沒。有賢者贊其像曰。知見一
何高。拭眼避天位。回觀洗耳人。千古未為愧。
供奉吳元卿者。敏悟絕人。憲宗殊喜之。一日在昭陽
宮見群芳敷榮。賞玩徘徊。倐聞空中有聲曰。虗幻之
相開謝不停。能壞善根。仁者安可嗜之。元卿猛省。志
脫塵俗。帝一日淤宮問曰卿何不樂。對曰臣幼不食
葷。志願從釋。帝曰朕視卿若昆弟。但富貴欲出人表
者不違卿。唯出家不可。既浹旬而容㒵瘦顇。帝憫而
詔曰。如卿願。任選日遠近奏來。元卿荷恩致謝。尋得
卿報母患乞歸寧。帝厚賜津遣。元卿至家。會韜光法
師勉之謁鳥窠禪師。啟曰。弟子七歲蔬食。十一受五
戒。今年二十有二。為出家故休官。願和尚授與僧相。
鳥窠曰。今時為僧鮮有精苦者。行多浮濫。元卿曰。本
淨非琢磨。元明不隨照。曰汝若了淨智妙圓體自空
寂即真出家。何假外相。汝當為在家菩薩。戒施俱修
如孫許之流也。元卿曰。理雖如此。然非本志。儻蒙攝
受則誓遵師教。如是三請皆不諾。韜光為勸請曰。宮
使未甞娶亦不畜侍女。禪師若不攝受。其誰能度之。
鳥窠乃與披剃具戒。法號會通。晝夜精進誦大乘經
習安般三昧。忽一日固辭遊方。鳥窠汝將何往。曰會
通為法出家。以和尚不垂慈誨。今往諸方學佛法去。
窠曰。若是佛法。吾此間亦有少許。曰如何是和尚佛
法。窠於身上拈起布毛吹之。通遂悟玄旨。時號布毛
侍者云。
是歲章敬寺栢巖禪師卒。相國權德輿製其[石*((白-日+田)/廾)]曰。禪
宗長老栢巖大師之師曰大寂禪師。傳佛語心始自
達磨至于慧能。能化行於南服流於天下。大抵以五
蘊九識十八界皆空猶鏡之明也。雖萬象畢呈而光
性無累心之虗也。雖三際不住而覺觀湛然。得於此
者即凡成聖。不然則一塵瞥起六入膠固。循環回復
於生死之中。風濤火輪迷妄不息。授受脗合。大師得
之。一言宗通深入無礙。師諱懷惲。姓謝氏。東晉流亂。
慨然曰。我之祖先令安在哉。四肢百骸視聽動使。孰
使之然耶。漼然雨泣誓服緇褐。志在楞伽。行在曹溪。
得圓明清淨之本。去妄想攀緣之習。百八句義照其
身心。心離文字化無方所。於是抵清涼。下幽都。登徂
徠。入太行。所至之那蒙被法味。止於太行栢巖寺。門
人因以栢巖號焉。元和三年有詔徵至京師。宴坐于
章敬寺。每歲詔入麟德殿講論。後以疾固辭。十年十
二月怡然示寂。其年六十。其夏三十五。弟子智朗．智
操以明年正月起塔于㶚陵原。凡一燈所傳一雨所
潤入法界者不可勝書。著師資傳一編。自鷄足山大
迦葉而下至于能秀。論次詳實。或問心要者。答曰。心
本清淨而無境者也。非遣境以會心。非去垢以取淨。
神妙獨立不與物俱。能悟斯者不為習氣生死幻蘊
之所累也。故薦紳先生知道入理者多游焉。甞試言
之。以中庸之自誠而明以盡萬物之性。以大易之寂
然不動感而遂通。則方袍褒衣其極一致也。嚮使師
與孔聖同時。其顏生閔損之列歟。釋尊在代。其大慧
<pb n="246"/>
綱明之倫歟。至若從師受具之次第。宰官大臣之尊
信。誕生入滅之感異。今皆不書。德輿三十年前甞聞
道于大寂。聿來京下時款師言。頃因哀傷以獲悟入。
則知煩惱不違菩提。雖聚散生死無期。會歸於彼岸。
銘曰。西方之教。南宗之妙。與日並照。柏巖得之。為大
導師。頴若琉璃。結火燔性。愛流溺正。癡冥奔命。即心
是佛。即色是空。師之通兮。無去無來。無縳無解。師之
化兮。揭茲靈塔。丹素周匝。示塵劫兮。
論曰。相國權文公章敬寺[石*((白-日+田)/廾)]辭理深玅玄旨通暢。
及自謂頃因哀傷以獲悟入。斯言誠無所欺也。竊
觀　本朝太師富鄭公甞寓書洛陽留守。訪求荷
澤禪師𥁞像。守答以偈。公復之曰。承以偈見警。美
則美矣。理則未默也。所謂無可無不可者。𥁞也得
不𥁞也得。就中觀像為不得。不觀像者落在什麼
處。似不以有無為礙者近乎通矣。因有頌曰。執相
誠非。破相亦妄。不執不破。是名實相。噫。二公相去
垂二百年。而文章道德各為一時縉紳儀表。至於
入不二門。了第一義。廓然自在受用。暉光日新。是
以唐宋明道碩德大臣獨二公為稱首云。
十一年。重巽法師自湘西赴其叔父中丞之請。柳子
厚贈之以序曰。或問宗元曰。悉矣子之得於巽上人
也。其道果何如哉。對曰。吾自幼學佛。求其道積三十
年。世之言者罕能通其說。於零陵吾獨有得焉。且佛
之言吾不可得而聞之矣。其存於世者獨遺其書。不
於其書而求之則無以得其言。言且不可得。況其意
乎。今是上人窮其書。得其言。諭其意。推而大之逾萬
言而不煩。總而括之立片詞而不遺。與夫世之㭊章
句徵文字。言至虗之極則蕩而失守。辨群有之夥則
泥而皆存者。其不以遠乎。以吾所聞。知凡世之善言
佛者。於吳則慧誠師。荊則海雲師。楚之南則重巽師。
師之言存則佛之道不遠矣。慧誠師已死。今之言佛
者加少。其由儒而通者鄭中書。洎孟常州中書見上
人執經而師受且曰。於中道吾得以益達。常州之言
曰。從佛法生。得佛法分。皆以師友命之。今連帥中丞
公具舟來迎。飾館而候。欲其道之行於遠也。夫豈徒
然哉。以中丞公之直清嚴重。中書之辨博。常州之敏
達。且猶宗重其道。況若吾之昧昧者乎。夫眾人之和
由大人之唱洞庭之南。竟南海其士汪汪也。求道者
之多半天下。一唱而大行於遠焉。是行有之則和焉
者將若居蟄之有雷不可止也。於是書以為巽上人
赴中丞叔父召序。
馬郎婦。不知出處。方唐隆盛佛教大行。而陝右俗習
騎射。人性沉鷙樂於格鬪。蔑聞三寶之名。不識為善
儀則。婦憐其憨乃之其所。人見少婦單子。風韵超然。
姿貌都雅。幸其無侍衛。無羈屬。欲求為眷。曰。我無父
母。又鮮兄弟。亦欲有歸。然不好世財。但有聦明賢善
男子能誦得我所持經。則吾願事之。男子眾爭求觀
之。婦授以普聞品曰。能一夕通此則歸之。至明發誦
徹者二十餘輩。婦曰。女子一身家世貞潔。豈以一人
而配若等耶。可更別誦。因授以金剛般若。所約如故。
至且通者猶十數。婦更授以法華經七軸。約三日通
徹此者定配之。至期獨馬氏子得通。婦曰。君既能過
眾人。可白汝父母。具媒妁娉禮。然後可以姻。蓋生人
之大節豈同猥巷不檢者乎。馬氏如約具禮迎之。方
至而婦謂曰。適以應接體中不且住別室。候少安與
君相見未脫也。馬氏子喜。頓之他房。客未散而婦命
終。已而壞爛。顧無如之何。遂卜地葬之。未數日有老
僧紫伽黎娑皃古野仗錫來儀。自謂向女子之親。詣
馬氏問其所由。馬氏引至葬所。隨觀者甚眾。僧以錫
撥開。見其尸已化。唯金鎖子骨。僧就河浴之。挑於錫
上謂眾曰。此聖者憫汝等障重纏愛。故垂方便化汝。
宜思善因。免墮苦海。忽然飛空而去。眾見悲泣瞻拜。
自是陝右奉佛者眾。由婦之化也。
<pb n="247"/>
是歲撫州景雲寺律師上弘卒。江州司馬白居易製
[石*((白-日+田)/廾)]曰。元和十一年春。廬山東林寺僧道深．懷縱．如建．
冲契等凡二十輩。與白黑眾千餘人俱實。持故景雲
大德弘公行狀一通。贄錢十萬。來詣尋陽。請司馬白
居易作先師[石*((白-日+田)/廾)]。會有故不果。十二年夏作石墳成。復
來請。會有病不果。十三年冬作石塔成。又來請。始從
之。既而僧返山。眾返聚落。錢返寺府。翌月而文成。明
年而[石*((白-日+田)/廾)]立。其詞云。我聞乾竺古先生出世法。法要有
三曰戒定慧。戒生定。定生慧。慧生八萬四千法門。是
三者迭相為用。若次第言則定為慧因。戒為定根。根
植則苗茂。因樹則果滿。無因未滿猶夢果也。無根求
茂猶揠苗也。佛雖以一切種智攝三果必先用戒菩
薩以六波羅蜜化四生不能捨律。律之用可思量不
可思量。如來十弟子中稱優波離善持律。波離滅有
南山大師得之。南山滅有景雲大師得之。師諱上弘。
生饒氏。曾祖君雅。祖公悅。父知恭。臨川城南人。童而
有知。故生十五歲發出家心。始從舅氏剃落。壯而有
立。故生二十五歲立菩提願。從南岳大圓律師具戒。
樂所由生故。大曆中不去父母之[邱-丘+(看-目)]。𨽻于本州景雲
寺修道。德應無所住故。貞元中離我我所。徙居洪州
龍興寺說法。親近善知識故。與匡山法真．天台靈祐．
荊門法裔．興果神湊．建昌慧進等五長老交游。佛法
囑王臣故。與姜相國公輔．顏太師真卿．洎本道廉訪
使楊君憑．韋君丹四君子友善。提振禁戒故講四分
律。而從善遠罪者無其數。隨順化緣故。坐甘露戒壇。
而誓眾生盟者二十年。荷擔大事故。前後登方等施
尸羅者十有八會。救拔眾生故。娑婆男女由我得度
者萬五千五百七十二人。示生無常故。元和十年十
一月己亥遷化于東林精舍。示滅有所故。是月丙寅
歸全于南崗石墳。住世七十七歲。安居六十五夏。自
生至滅隨迹示教。行止語默無非佛事。夫施於人也
愽則反諸己也厚。故門人卿人報之如不及。繇是藝
松成林琢石為塔。塔有[石*((白-日+田)/廾)][石*((白-日+田)/廾)]有銘。銘曰。佛滅度後。薝
蔔香衰。醍醐味漓。孰反是香。孰復是味。景雲大師。景
雲之生。一匡苾蒭。中興毗尼。景雲之滅。眾將安仰。法
將疇依。昔景雲來。行道者隨。入室者歸。今景雲去。升
堂者思。入室者悲。廬峰之西。虎溪之南。石塔巍巍。有
紀事者。以真實辭。書于塔[石*((白-日+田)/廾)]。
是歲高僧靈澈卒。文集二十卷。尚書劉禹錫製序曰。
釋子工為詩尚矣。休上人賦別怨。約法師哭范尚書。
咸為當時才士之所傾歎。厥後比比有之。上人生于
會稽。本湯氏子。聦[宋-木+(癸-天+言)]嗜學。不肯為凡夫。因辭父兄出
家。號靈澈。字源澄。雖受經論。一心偏好篇章。從越客
維學為詩。遂籍籍有聞。維卒。乃抵吳興。與長老詩僧
皎然游講益至。皎然以書薦于詞人包侍郎佶。包得
之大喜。又以書致于李侍郎紓。是時以文章風韵主
盟于世者包李。以是上人之名由二公而颺。如雲得
風柯少葉張。以文章接才子。以禪理悅高人。風儀甚
雅談笑多味。貞元中西游京師名振輦下。緇徒嫉之
造飛語激動中貴人。浸誣得罪徙汀州。入會稽。歸東
越。時吳楚間諸侯多賓體招迓之。元和十一年終于
宣州開元寺。壽七十有一。門人遷座建塔于越之山
陰天柱峰之陲。初上人在吳興居。柯山與晝公為侶。
時子方以兩髦執筆硯陪其吟詠。皆曰孺子可教。後
相遇于京洛。與支許之契焉。上人歿後十七年。予為
吳郡。其門人秀峰捧先師之文來乞辭以志。且曰。師
甞在吳賦僅二千首。今刪取三百篇勒為十卷。自大
曆至元和凡五十年間接詞客文人酧唱別為十卷。
今也思行乎昭世。求一言羽翼之。因為許之曰。世之
言詩僧多出江右。靈一導其源。護國襲之。清江揚其
波。法振沿之。如幺絃孤韵⿱敞貝入人耳。非大雅之音。獨
吳興晝服備眾體。晝公之後澈公承之。至如芙蓉園
新寺詩云。經來白馬寺。僧到赤烏年。謫汀州詩云。青
<pb n="248"/>
蠅為吊客。黃犬寄家書。可謂入作者閫城。豈獨雄於
詩僧間邪。
初澈亡。韓漳州以書報柳州刺史柳子厚。子厚以詩
寄韓。其一曰。早歲京華聽越吟。聞君江海分逾深。他
時若寫蘭亭會。莫[書-曰+(且-二+人)]高僧支道林。其二曰。頻把瓊書
出袖中。獨吟遺句立秋風。桂江日夜流千里。揮淚何
時到甬東。子厚又以詩寄楊侍郎悼澈曰。東越為僧
還姓湯。幾時瓊珮觸鳴璫。空華一散不知處。誰采金
英與侍郎。
十二年。岳州無姓和尚卒。刺史柳宗元為之[石*((白-日+田)/廾)]曰。維
某年月日岳州大和尚終于聖安寺。凡為僧若干年。
年若干。有名無姓。世莫知其閭里宗族。所施設者有
問焉而以告曰。性吾姓也。其源無初。其胄無終。承姓
于釋。師以系道。本吾無姓也。法釰云者。我名也。實且
不有名。惡乎存吾有名耶。性海吾卿也。法界吾字也。
戒為之墉。慧為之戶。以守則固。以居則安。吾閭里不
具乎度門。道品其數無極。菩薩大士其眾無涯。吾與
之戚而不吾異也。吾宗族不大乎。其道可聞者如此
而止。讀法華．金剛般若經數逾千萬。或譏以有為。曰
吾未甞作。嗚呼。佛道逾遠。異端競起。唯天台大師為
得其說。和尚紹承本統以順中道。凡受教者不失其
宗。生物流動趣向混亂。唯極樂正路為得其歸。和尚
勤求端懿以成志願。凡聽信者不惑其道。或譏以有
跡曰吾未甞行。始居房州龍興寺。中徙居是州。作道
場于楞伽北峰。不越閫者五十祀。和尚凡所嚴事皆
世高德。始出家事而依者曰卓然師。居南陽立山。葬
岳州。就受戒者曰道頴師。居荊州。弟子之首曰懷遠
師。居長沙安國寺。為南岳戒法。歲來侍師。會其終遂
以某月日葬于卓然師塔東若干步。銘曰。道本於一。
離為異門。以性為姓。乃歸其根。無名而名。師教是尊。
假以示物。非吾所存。大卿不居。大族不親。淵懿內朗。
冲虗外仁。聖有遺言。是究是勤。惟動惟默。逝如浮雲。
教久益微。世宰究陳。爰有大智。出其真門。師以顯示。
俾民惟新。情動生變。物由湮淪。爰授樂國。參乎化源。
師以誘道。俾民不昏。道用不作。神行無迹。晦明俱如。
生死偕寂。法付後學。施之無斁。葬從我師。無忘真宅。
薦是昭銘。刻茲貞石。
子厚復題其[石*((白-日+田)/廾)]陰曰。無姓和尚既居是山。曰凡吾之
求非在外也。吾不動矣。弘農楊公炎自道州。以宰相
徵過焉。以為宜居京師。強以行不可。將以聞曰。願間
歲乃往。明年楊去相位。竄謫南海上。終如其志。趙郡
李蕚辯博人也。為岳州。盛氣欲屈其道。聞一言。服為
弟子。河東裴藏之舉族受教。京兆尹宏農楊公某以
其隱地為道場奉。和州刺史張惟儉買西峰廣其居。
凡以貨具利委堂下者不可選紀。受之亦無言。將終
命其大弟子懷遠授以道妙。終不告其姓。或曰周人
也。信州刺史李某為之傳。長沙謝楚為行狀。博陵崔
行儉為性守一篇。凡以文辭道和尚功德者不可悉
數。宏農公自餘杭命以行狀來。懷遠師自長沙以傳
來使余為[石*((白-日+田)/廾)]。既書其辭。故又假其陰以記。
是歲柳州復大雲寺。子厚為之記曰。越人信祥而易
殺。傲化而偭仁。病且憂則聚巫師用鷄卜。始則殺小
牲。不可則殺中牲。又不可則殺大牲。而又不可則訣
親戚飾死事。曰神不可置我矣。因不食蔽面死。以故
戶易耗田易荒。而蓄字不孳。董之禮則頑。束之刑則
逃。唯浮圖事神而語大可。因而入焉。有以佐教化。柳
州始以[邱-丘+(看-目)]命置四寺。其三在水北。而大雲寺在水南。
水北環治城六百室。水南三百室。俄而水南火。大雲
寺焚而不復且百年。三百室之人失其所依歸。復立
神而殺焉。元和十年刺史柳宗元始至。遂神于隱遠
而取其地。其傍有小僧舍。闢之廣大逵達橫術。北屬
之江。告于大府取寺之故名。作大門以字揭之。立東
西序。崇佛庿為學者居。會其徒而委之食。使擊磬鼓
<pb n="249"/>
鐘以嚴其道而傳其言。而人始復去鬼息殺而務趣
於仁愛。病且憂其有告焉而順之。庶乎教夷之宜也。
凡立屋大小若干楹。凡闢地南北東西若干畝。凡樹
木若干本。竹三萬竿。圃百畦田。若干塍治事僧曰退
思．曰令環．曰道堅。後二年十月某日寺皆復就。
十三年禪師元浩卒。浩弘台教。翰林梁肅甞請撰涅
槃經疏。浩許之。是夕感異夢。喜以為瑞應。即下筆自
述所證。其略曰。予聞先覺云。大寶流輝之不變曰常。
在宥布和之盛典曰教。率土知化之歸宗曰行。交感
人心之至極曰證。然則以道行御其時。以法性合其
運。當應物之際。與顯晦同其光。[懨-猒+火]揚至化自他昭著
者實播厥鴻名。欽恭文思協和至極四德克彰者實
存乎妙體。格變群家歷觀諸行至典克修庶績有成
者實賴乎本宗。信以授人大明宗極厥旨厥幾有補
于將來者實存乎妙用。綜愽群玄以立誠訓。風行十
方率用歸順者實存乎妙教矣。議者以浩疏比王輔
嗣易。而與清涼華嚴疏抗衡焉。
論曰。唐劉軻紀黃石巖。僧權相國記草衣師。皆稱
之若不及。以予考之。盖貧釋子所當然也。託以二
公之文遂為不朽。至若重巽之弘教。景雲之秉律。
靈徹之才章。無姓之卓行。元浩之製作。皆吾宗一
代之偉人。而僧傳殘闕不足光明于世。故備諸賢
之文著之。以期後來之希驥者云。
十四年正月丁亥。詔迎鳳翔法門寺佛骨入于京師。
帝御安福門迎拜。留禁中供養三日乃送諸寺。王公
士庶奔走暯拜。具釋部威儀及太常長安萬年音樂。
旌幢皷吹騰沓係路。刑部侍郎韓愈上表曰。佛者夷
狄之一法耳。自後漢時流入中國。上古未甞有也。昔
黃帝在位百年。年百一十歲。少昊在位八十年。年一
百歲。顓現在位七十九年。年九十八歲。帝嚳在位七
十年。年一百五歲。帝堯在位九十八年。年一百一十
八歲。帝舜及禹年皆百歲。此時天下太平百姓安樂
壽考。然而中國未有佛也。其後湯亦百歲。湯孫大戊
在位七十五年。武丁在位五十九年。書史不言其壽。
推其年數蓋不減百歲。周文王年九十七歲。武王年
九十三歲。穆王在位百年。此時佛法亦未至中國。非
因事佛而致然也。漢明帝時始有佛法。明帝在位才
十八年。其後亂亡相繼運祚不長。宋齊梁陳元魏已
下事佛漸謹。年代尤促。惟梁武在位四十八年。前後
三捨身事佛。宗庿之祭不用牲牢。盡日一食止於菜
菓。後為侯景所逼餓死臺城。國亦尋滅。事佛求福反
更得[咼*(丐@口)]。由此觀之。佛不足信亦可知矣。高祖始受隋
禪則議除之。當時群臣識見不遠。不能深知先王之
道。古今之宜。推闡聖明以救其弊。其事遂止。臣常恨
焉。伏惟睿聖文武皇帝陛下神聖英武。數百千年已
來未有倫比。即位之初不許度人為僧尼道士。不許
別立寺觀。臣當時以為高祖之志必行於陛下。今縱
未能即行。豈可縱之令盛也。今陛下令群僧迎佛骨
於鳳翔。御樓以觀舁。入大內又令諸寺迭加供養。臣
雖至愚。必知陛下不惑於佛作此崇奉而祈福祥也。
直以豐年人樂徇人之心。為京都士庶設詭異之觀。
戲玩之具耳。安有聖明若此而肯信此等事哉。然百
姓愚冥易惑難曉。苟見陛下如此。將謂真心信佛。皆
云天子大聖尚一心信向。百姓微賤。於佛豈合更惜
身命。以至灼頂燔指十百為群。解衣散錢自朝至莫。
更相放効。唯恐後時老幼奔波棄其生業。若不即加
禁遏。更歷諸寺必有斷臂臠身以為供養者。傷風敗
俗傳笈四方。非細事也。佛本夷狄之人。與中國語言
不通衣服殊制。口不道先王之法言。身不服先王之
法服。不知君臣之義父子之情。假如其身尚在。奉其
國命來朝京師。陛下容而接之。不過宣政一見。禮賓
一設。賜衣一襲。衛而出之於境。不令惑於眾也。況其
身死已久。枯朽之骨凶穢之餘。豈宜以入宮禁。孔子
<pb n="250"/>
曰。敬鬼神而遠之。古之諸侯吊於其國。必令巫祝先
以桃茢袚除不祥。然後進吊。今無故取朽穢之物親
臨觀之。巫祝不先桃茢不用。群臣不言其非。御史不
舉其失。臣實耻之。乞以此骨付之水火。永絕根本。斷
天下之疑。絕後代之惑。使天下之人知大聖人之所
作為出於尋常萬萬也。佛如有靈能作禍咎。凡有殃
咎宜加臣身。上天鑑臨臣不怨悔。表入。帝大怒。持以
示宰相。將抵以死。裴度．崔群曰。愈言訐啎。罪之誠宜。
然非內懷至忠。安能及此。願少寬假以來諫諍。帝曰。
愈言我奉佛太過猶可容。至謂東漢奉佛已後天子
咸夭促。言何乖剌耶。愈人臣狂妄敢爾於是。戚里諸
王舊臣皆為愈哀。請逐貶潮州刺史。

隆興佛教編年通論卷第二十二

<sarticle>隆興佛教編年通論卷第二十三</sarticle>
隆興府石室沙門　祖琇　撰
唐
元和十四年潮州刺史韓愈到郡之初。以表哀謝。勸
帝東封太山。久而無報。因祀神海上。登靈山。遇禪師
大顛而問愈曰。子之來官于南。聞以其言之直也。今
子之貌[鬱-山+止]然。似有不懌。何也。對曰。愈之用於朝而享
祿厚矣。一且以忠言不用。奪刑部侍郎竄逐八千里
之海上。播越嶺海。喪吾女孥。及至潮陽。颶風鱷魚患
禍不測。毒霧瘖氛日夕發作。愈少多病髮白齒豁。今
復憂煎黜於無人之地。其生詎可保乎。愈之來也。道
出廣陵廟而禱之。幸蒙其力而卒以無恙。以主上有
中興之功。已奏章道之。使定樂章告神明。東巡太山
奏功皇天。儻其有意於此。則庶幾召愈述作功德歌
詩而薦之郊廟焉。愈早夜待之而未至。冀萬一於速
歸。愈安能有懌乎。大顛曰。子直言於朝也。忠於君而
不頋其身耶。抑尚頋其身而強言之以徇名耶。忠於
君而不頋其身。言用則為君之榮。言不用而己有放
逐。是其職耳。何介介於胸中哉。若尚頋其身而強言
也。則言用而獲忠直之名。享報言之利。不用而逐。亦
事之必至也。苟患乎逐則蓋勿言而已。且吾聞之為
人臣者不擇地而安。不量勢而行。今子遇逐而不懌。
趨時而求徇。殆非人臣之善也。且子之死生禍福。豈
不懸諸天乎。子姑自內修而外任命可也。彼廣陵其
能福汝耶。主上今繼天寶之後。姦臣負國而討之不
暇。粮餽雲合殺人盈野。僅能克平而瘡痍未瘳。方此
之際而子又欲封禪告功以騷動天下。而屬意在乎
己之欲歸。子奚忍於是耶。且夫以窮自亂而祭其鬼。
是不知命也。動天下而不頋以便己。是不知仁也。強
言以于忠。遇困而抑[鬱-山+止]。是不知義也。以亂為治而告
皇天。是不知禮也。而子何以為之。且子之遭黜也。其
所言者何事乎。愈曰。主上迎佛骨於鳳翔。而復舁入
大內。愈以為佛者夷狄之一法耳。自後漢時流入中
國。上古未甞有也。昔者黃帝堯舜禹湯文武之際。天
下無佛。是以年祚永久。晉宋梁魏事佛彌謹。而世莫
不夭且亂。愈恐主上之惑於此。是以不頋其身而斥
之。大顛曰。若是則子之言謬矣。且佛也者。覆天人之
大器也。其道則妙萬物而為言。其言則盡幽明性命
之理。其教則捨惡而趨善去偽而歸真。其視天下猶
父之於子也。而子毀之。是猶子而刃父也。蓋吾聞之
善觀人者。觀其道之所存而不較其所居之地。椉紂
之君跖蹻之臣皆中國人也。然不可法者。以其無道
也。舜生於東夷。文王於西夷。由余生於戎。季札出於
蠻。彼二聖二賢者豈可謂之夷狄而不法乎。今子不
觀佛之道。而徒以為夷狄。何言之陋也。子必以為上
古未有佛而不法耶。則孔子孟軻生於衰周。而[山/一/虫]尤
瞽叟生於上古矣。豈可捨衰周之聖賢而法上古之
凶頑哉。子以五帝三王之代為未有佛而長壽也。則
<pb n="251"/>
外丙二年仲壬四年何其夭耶。以漢陳之間而人主
夭且亂也。則漢明為一代之英主。梁武壽至八十有
六。豈必皆夭且亂耶。愈[打-丁+衰]袂厲色而言曰。爾之所謂
佛者。口不道先王之法言而妄偈乎輪回生死之說。
身不踐仁義忠信之行而詐造乎報應禍福之故。無
君臣之義。無父子之親。使其徒不耕而食。不蚕而衣。
以殘賊先王之道。愈安得默而不斥之乎。大顛曰。甚
矣。子之不達也。有人於此終日數十而不知二五。則
人必以為狂矣。子之終日言仁義忠信而不知佛之
言常樂我淨。誠無以異也。得非數十而不知二五乎。
且子計常誦佛書矣。其疑與先王異者可道之乎。愈
曰何暇讀彼之書。大顛曰。子未甞讀彼之書。則安知
不談先王之法言耶。且子無乃自以甞讀孔子之書
而遂疑彼之非乎。抑聞人以為非而遂非之乎。苟自
以甞讀孔子之書而遂疑彼之非。是舜犬也。聞人以
為非而遂非之。是妾婦也。昔者舜舘畜犬焉。犬之旦
莫所見者唯舜。一日堯過而吠之。非愛舜而惡堯也。
以所常見者唯舜而未甞見堯也。今子常以孔子為
學而未甞讀佛之書。遂從而恠之。是舜犬之說也。吾
聞之女子嫁也。母送之曰。往之汝家。必敬必戒。無違
夫子。然則從人者妾婦之事。安可從人之非而不考
其所以非之者乎。夫輪迴生死非妄造也。此天地之
至數。幽明之妙理也。以物理觀之。則凡有形於天地
之間者。未甞不往復生死相與循環也。草木之根荄
著於地。因陽之煦而生。則為枝為葉為華為實。氣之
散則萎然而槁矣。及陽之復煦又生焉。性識根荄也。
枝葉華實者人之體也。則其往復又何恠焉。孔子曰。
原始要終。故知死生之說。夫終則復始。天行也。況於
人而不死而復生乎。莊周曰。萬物出於機。入於機。賈
誼曰。化為異類號又何足患。此皆輪迴之說。不俟於
佛而明也。焉得謂之妄乎。且子以禍福報應為佛之
詐造。此尤足以見子之非也。夫積善積惡隨作隨應。
其主張皆氣焰熏蒸神理自然之應耳。易曰。積善之
家必有餘慶。積不善之家必有餘殃。又曰。鬼神害盈
而福謙。曾子曰。戒之戒之。出乎爾者反乎爾者也。此
報應之說也。唯佛能隱惻乎天下之禍福。是以彰明
較著。言其必至之理。使不自陷乎此耳。豈詐造哉。又
言佛無君臣之義。父子之親。此固非子之所及也。事
固有在方之內者。有在方之外者。方之內者眾人所
共守之。方之外者非天下之至神莫之能及也。故聖
人之為言也。有與眾人共守而言之者。有盡天下之
至神而言之者。彼各有所當也。孔子之言道也。極之
則無思無為寂然不動感而遂通。此非眾人所共守
之言也。眾人而不思不為。則天下之理幾乎息矣。此
不可不察也。佛之與人子言必依於孝。與人臣言必
依於忠。此眾人所共守之言也。及言其之至。則有至
於無心非唯無心也。則有至於無我非唯無我也。則
又至於無生無生矣。則陰陽之序不能亂。而天地之
數不能役也。則其於君臣父子固有在矣。此豈可為
單見淺聞者道哉。子又疑佛之徒不耕不蚕之衣食。
且儒者亦不耕不蚕何也。愈曰。儒者之道。其君用之
則安富尊榮。其子弟從之則孝悌忠信。是以不耕不
蚕而不為素飡也。大顛曰。然則佛之徒亦有所益於
人故也。今子徒見末世未有如佛者蚕食於人。而獨
不思今之未能如孔孟者亦蚕食於人乎。今吾告汝
以佛之理。盖無方者也。無體者也。妙之又妙者也。其
比則天也。有人於此終日譽天而天不加榮。終日詬
天而天不加損。然則譽之詬之者皆過也。夫自漢至
於今歷年如此。其久也。天下事物變革如此。其多也。
君臣士民如此。其眾也。天地神明如此。其不可誣也。
而佛之說乃行於中。無敢議而去之者。此必有以蔽
天地而不耻。關百聖而不慚。妙理存乎其間。然後至
此也。子盍深思之乎。愈曰。吾非訾佛以立異。盖吾所
<pb n="252"/>
謂道者愽愛之謂仁。行而宜之之謂義。由是而之焉
之謂道。足乎己無待於外之謂德。仁與義為定名。道
與德為虗位。此孔子之道而皆不同也。大顛曰。子之
不知佛者。為其不知孔子也。使子而知孔子。則佛之
義亦明矣。子之所謂仁與義為定名。道與德為虗位
者。皆孔子之所棄也。愈曰何謂也。大顛曰。孔子不云。
志於道。據於德。依於仁。游於藝。盖道也者百行之首
也。仁不足以名之。周公之語六德曰。知仁信義中和。
蓋德也者仁義之原。而仁義也者德之一偏也。豈以
道德而為虗位哉。子貢以愽施濟眾為仁。孔子變色
曰。何事於仁。必也聖乎。是仁不足以為聖也。烏知孔
子之所謂哉。今吾教汝以學者必先考乎道之遠者
焉。道之遠則吾之志不能測者矣。則必親夫人之賢
於我者之所向而從之。彼之人賢於我者。以此為是
矣。而我反見其非。則是我必有所未盡知者也。是故
深思彼之所是而力求之。則庶幾乎有所發也。今子
自恃通四海異方之學。而文章磅礴孰如姚秦之羅
什乎。子之知來藏往孰如晉之佛圖澄乎。子之盡萬
物不動其心孰如梁之寶誌乎。愈默然良久曰不如
也。大顛曰。子之才既不如彼矣。彼之所從事者而子
反以為非。然則豈有高才而不知子之所知者耶。今
子屑屑於形器之內。奔走乎聲色利欲之間。少不如
志則憤[鬱-山+止]悲躁。若將不容其生。何以異於蚊虻爭穢
壞於積藁之間哉。於是愈瞠目而不收。氣喪而不揚。
反求其所答。忙然有若自失。逡巡謂大顛曰。言盡於
此乎。大顛曰。吾之所以告子者。蓋就子之所能而為
之言。非至乎至者也。曰愈也不肖。欲幸聞其至者可
乎。大顛曰。去爾欲。誠爾心。寧爾神。盡爾性。窮物之理。
極天之命。然後可聞也。爾去。吾不復言矣。愈趨而出。
秋八月己未。帝與宰臣語次。崔群以殘暑尚煩。目同
列將退。帝曰。數日一見卿等。時雖餘熱。朕不為勞久
之。因語及愈有可怜者。而皇甫鎛素薄愈為人。即奏
曰。愈終疎狂可且內移。帝納之。遂授袁州刺史。復造
大顛之廬。施衣二襲而請別曰。愈也將去師矣。幸聞
一言卒以相愈。大顛曰。吾聞易信人者必其守易改。
易譽人者必其謗易發。子聞其言而易信之矣。庸知
復聞異端。不復以我為非哉。遂不告。愈知其不可聞
乃去。至袁州。尚書孟簡知愈與大顛游。以書抵愈。嘉
其改迷信向。愈答書稱。大顛頗聦明。識道理。實能外
形骸以理自勝。不為事物侵亂。因與之往還也。近世
黃山谷謂愈見大顛之後。文章理勝而排佛之詞亦
少沮云。
論曰。舊史稱退之性愎許。當時達官皆薄共為人。
及與李紳同列。紳耻居其下。數上疏訟其短。今新
史則以退之排佛老之功比孟子。嘉祐中有西蜀
龍先生者忿其言太過。遂摘退之言行悖戾先儒
者條攻之。一曰老氏不可毀。二曰愈讀墨子反孟
玷孔。若此類二十篇行于世。及觀外傳。見大顛之
說。凡退之平生蹈偽。于此疎脫盡矣。歐陽文忠公
甞歎曰。雖退之復生不能自解免。得不謂天下至
言哉。而荊國王文公亦曰。人有樂孟子之拒楊墨
也。而以排佛老為己功。嗚呼。莊子所謂夏虫者其
斯人謂乎。道歲也。聖人時也。執一時而疑歲者。終
不聞道。夫春起於冬而以冬為終。終天下之道術
者其釋氏乎。不至於是者皆所謂夏虫也。文公盖
　聖朝巨儒。其論退之如此。則外傳之說可不信
夫。
大顛禪師者。潮陽人。參南嶽石頭和尚。一日石頭問
何者是禪。師云揚眉動目。石頭云。除却揚眉動目外。
將汝本來面目呈著。師云請和尚除却揚眉動目外
鑑。石頭云我除竟。師云將呈和尚了也。石頭云。汝既
將呈。我心如何。師云不異和尚。石頭云非關汝事。師
云本無物。石頭云汝亦無物。師云無物即是真物。石
<pb n="253"/>
頭云真物不可得。汝心現量如此。大須護持。師後歸
住潮陽靈山。甞示眾曰。夫學道人。須識自家本心。多
見時輩只認揚眉動目一語一默。驀頭印可以為心
要。此實未了。吾今為汝分明說出。各須聽取。但除一
切妄運想念現量即真汝心。此心與塵境及守靜時
全無交涉。即心是佛。不得脩治。何故。應機隨照泠泠
自用。窮其用處了不可得。喚作妙用乃是本心。大須
護持不可容易。侍郎韓愈甞問如何是道。師良久。時
三平為侍者乃擊禪牀。師云作什麼。三平云先以定
動。後以智拔。退之喜曰。愈問道於師。却於侍者得个
入處。遂辭而去。
十四年十月五日刺史柳宗元卒。宗元字子厚。河東
人。少精敏。無不通達。為文章卓偉精緻。一時輩行。推
仰第愽學宏詞。累監察御史裏行。善王叔文。叔文得
罪貶求州司馬。既居閑。益自刻苦。務記覽。為詞章。泛
濫停蓄為深愽無涯涘。而自肆於山水之間凡十年。
起為柳州刺史。友人劉禹錫者得播州。宗元曰。播非
人所居。而禹錫親在堂。吾不忍其窮。即具表欲以柳
州授禹錫而自往播。會大臣亦為禹錫請。因改連州。
柳人以男女質錢。過時不贖則沒為奴婢。宗元設方
計悉贖歸之。南方士人走數千里從宗元游。經指授
者為文詞皆有師法。世號柳柳州。卒年四十七。臨終
遍與友人書。託以後事。文集三十三卷。韓愈甞評曰。
雄深雅徤似司馬子長。崔蔡不足多也。既沒。柳人懷
之。其神降于州之後堂。因廟于羅池。血食至今存焉。
論曰。子厚以劉禹錫親老。欲以二郡相易。而韓退
之頌述其義。遂為萬世之美談。然事故有跡同而
實異者。先是狄梁公任并州法曹。同府參軍鄭崇
質母老且病。當使絕域。梁公謂曰。君可貽親萬里
憂乎。詣長史請代其行。然則梁公親喪而請代可
也。按唐史。公初赴并州。法曹親在河陽。公登太行
山反頋見白雲孤飛。謂左右曰。吾親舍其下若此。
則梁公親在無疑也。烏有䘏人之親而忘己之親
謂之義乎。如子厚請代禹錫則親喪已久。況在擯
斥燋悴中。十年一旦得佳郡。乃以䘏人之親。是不
恃節義可稱。蓋子厚深明佛法而務行及物之道。
故其臨事施設有大過人力量也。如此可不美哉。
子厚在朝時甞著送文暢上人序曰。昔之桑門上首。
好與賢士大夫游。晉宋以來有道林．道安．遠法師。休
上人其所與游。則謝安石．王逸少．習鑿齒．謝靈運．鮑
昭之徒。皆時之選。由是真乘法印與儒典並用而人
知向方。今有釋文暢者。道源生知。善根宿植。深嗜法
語。志甘露之味。服道江表蓋三十年。謂王城雄都宜
有大士。遂躡虗而西。驅錫逾紀。秦人蒙利益眾。雲代
之間有靈山焉。與竺乾鷲嶺角立相望。而住解脫者
去來回復如在步武。則勒求秘實作禮大聖。非此地
莫可。故又捨筏西土振塵朔陲。將欲與文殊不二之
會。脫去穢累超詣覺路。吾徒不得而留也。天官顧公．
夏官韓公．廷尉鄭公．吏部郎中楊公。有安石之德。逸
少之高。鑿齒之才。皆厚於上人而襲其道風。佇立瞻
望懼往而不返也。吾輩常希靈運明遠之文雅。故詩
而序之。又從而諭之曰。今燕魏趙代之間。天子分命
重臣典司方嶽辟用文儒之士以緣飾政。令服勤聖
人之教。尊禮浮圖之事者。比比有焉。上人之往也。將
統合儒釋宣滌疑滯。然後蔑衣裓之贈。委財施之會。
不顧矣其來也。盍亦徵其歌詩以焜耀迴躅。偉長德
璉之述作。豈擅重千祀哉。庶欲竊觀風之職而知鄭
志耳。
永州送琛上人南游序曰。佛之迹去乎世久矣。其留
而存者佛之言也。言之著者為經。翼而成之者為論。
其流而來者百不能一焉。然而其道則備矣。法之至
莫尚乎般若。經之大莫極乎涅槃。世之上士將欲由
是以入者。非取乎經論則悖矣。而今之言禪者。有流
<pb n="254"/>
盪舛誤迭相師用。妄取空語而脫略方便。顛倒真實
以陷乎己而又陷乎人。又有言體而有及用者。不知
二者之不可斯須離也。離之外矣。是世之所大患也。
吾琛則不然。觀經得般若之義。讀論悅三觀之理。晝
夜服習而身行之。有來求者則為講說。從而化者皆
知佛之為大。法之為廣。菩薩大士之為雄。修而行者
之為空。蕩而無者之為礙。夫然則與夫增上慢者異
矣。異乎是而免斯名者。吾無有也。將以廣其道而被
於遠故好游。自京師而來又南出乎桂林。未知其極
也。吾病世之𢕟逸者。嗜乎彼而不取此。故為言之。
送元暠師序曰。中山劉禹錫。明信人也。不知人之實
未甞言。言未甞不讎。元暠師居武陵有年數矣。與劉
游久且昵。持其詩與引而來。余視之。申申其言。勤勤
其思。其為知而言也信矣。余觀近世之為釋者。或不
知其道。則去孝以為達。遺情以貴虗。今元暠衣粗而
食菲。病心而墨貌。以其先人葬未返其土。無族屬以
移其哀行。求仁者以冀終。其心勤而為逸。遠而為近。
斯盖釋之知道者歟。釋之書有大報恩七篇。咸言由
孝而極其業。世之蕩誕慢訑者雖為其道。而好違其
書。於元暠師吾見其不違且與儒合也。元暠。陶氏子。
其上為通侯。為高士。為儒。先資其儒故不敢忘孝。跡
其高故為釋。承其侯故能與達者游。其來而從吾也。
觀其為人益見劉明且信。故又與之言。重序其事。
子厚又送方及師序曰。代之游民學文章不能秀發
者。則假浮圖之形以為高。其學浮圖不能愿懿者。則
又託文章之流以為放。以故為文章浮圖率皆縱誕
亂雜。世亦寬而不誅。今有方及師者獨不然。處其伍
介然不踰節。交於物冲然不苟狎。遇達士述作。手輙
繕錄復習而不懈。行其法不以自怠。至於踐青折萌
汎席灌手。雖小教戒未甞肆其心。是固異乎假託為
者也。薜道州劉連州文儒之擇也。舘焉而備其敬。歌
焉而致其辭。夫豈貸而濫歟。余用是得不繫其說以
告于他好事者。
又送玄舉上人歸幽泉寺序曰。佛之道大而多容。凡
有志乎物外而耻制於世者則思入焉。故有㒵而不
心。名而異行。剛狷以離偶。紆舒以縱獨。其狀類不一
而皆童髮毀服以遊於世。其孰能知之。今所謂玄舉
者。其視瞻容體未必盡思跡佛。而持詩句以來求余。
夫豈耻制於世而有志乎物外者耶。夫道獨而跡狎
則怨。志遠而形覊則泥。幽泉山。山之幽也。閑其志而
由其道。以遯而樂。足以去二患。捨是又何為耶。既曰
為予來。故於其去不可以不告也。
論曰。子厚贈諸僧之序。篇篇無非以佛祖之心為
心。故其於文暢稱古高僧心交游公卿名士。於琛
序嫉逃禪趣寂而脫略方便。於暠序推原吾道本
乎孝而與儒合。於方及譏業文而昧己。於玄舉誡
竊服而苟安。是皆深救時弊有補于宗教。凡吾人
當代主法亦未必深思偉慮宏範真風委曲如此。
嗚呼。古今搢紳作者以翰墨外護法門。如子厚之
通亮典則誠未之有也。
十五年正月。帝服金丹燥悶。內竪畏誅而深宮秘䆳。
故有不測之禍。資治通鑑曰。憲宗聦明果決得於天
性。選任忠良延納善謀。師老財屈異論輻輳而不為
之疑。盜發都邑屠害元戎而不為之懼。卒能取靈夏
清劒南誅淅西俘澤路。平淮南。復齊魯。於是天下深
根固蔕之盜。皆狼頋鼠拱納質効地稽顙入朝。百年
之憂一旦廓然矣。然怠於防微。變生肘腋。悲夫。
長慶二年。白居易由中書舍人出為杭州刺史。聞鳥
窠和尚道德。枉駕見之。時鳥窠因長松槃屈如盖遂
棲止其上。居易問曰禪師住處甚危險。師曰太守危
險尤甚。曰弟子位鎮江山何險之有。師曰。薪火相交
識浪不停。得非險乎。又問如何是佛法大意。師曰諸
惡莫作眾善奉行。居易曰三歲孩兒也解恁麼道。師
<pb n="255"/>
曰。三歲孩兒雖說得。八十老翁行不得。居易欽歎而
去。自是數從之聞道。
是歲穆宗遣左街僧錄靈阜賷詔起汾陽無業禪師
赴闕。阜至宣詔畢。稽首無業足下白曰。主上此度恩
旨不同。願師起赴。無以他詞固避也。業笑曰。貧道何
德。累煩人主。汝可先行。吾即往矣。遂沐浴淨髮。至中
夕告門人惠愔等曰。汝曹見聞覺知之性。與太虗同
壽。不生不滅。一切境界本自空寂。無一法可得。迷者
為不了故即被境惑。一為境惑流轉不窮。汝等當知
心性本自有之。非因造作。猶如金剛不可破壞。一切
諸法如影如響無有實者。故經云。唯有一事實。餘二
即非真。常了一切空。無一法當情。是諸佛用心處。汝
等勤而行之。言訖端坐而逝。阜回奏其事。帝欽歎久
之。甞有僧問。十二分教流於此土。得道果者非止一
二。云何祖師西來別唱玄宗。直指人心見性成佛。只
如上代高僧並淹貫九流洞明三藏。如生肇融叡等
豈得不知佛法耶。師曰。諸佛不曾出世。亦無一法與
人。但隨病施方。遂有十二分教。如將密果換苦萌蘆。
淘汝諸人業根。都無實事。神通變化及百千三昧門。
化彼天魔外道。福智二嚴為破執有滯空之見。若不
會道及祖師意。論什麼生肇融叡。如今天下解禪解
道如河沙數。說佛說心有百千億。纖塵不去未免輪
回。思念不忘盡從沉墜。如斯之類尚不識業果。妄謂
上流。並他先德但言觸目無非佛事。舉足皆是道場。
原其所習不如一箇五戒十善。凡夫觀其發言。嫌他
二乘十地菩薩。且醍醐上味為世珍奇。遇斯等人飜
成毒藥。南山尚不許呼為大乘。學語之流爭鋒唇吻
之間。皷論不根之事。並他先德誠實苦哉。只如野逸
高人猶解枕流漱石棄其榮祿。亦有安國理民之謀。
徵而不起。況我禪宗途路。且別看他古德道人得意
之後。茅茨石室向折脚鐺子裏煑飯喫過三十二十
年。名利不干懷。財寶不系念。大忘人世。隱跡巖叢。君
王命而不來。諸侯請而不赴。豈同時輩貪名愛利汩
沒世途。如短販人有少希求而忘大果。十地諸聖玄
通佛理豈不如一箇愽地凡夫。實無此理。他說法如
雲如雨。猶被佛呵見性如隔羅縠。只為情存聖量見
在因果。未能逾越聖情過諸影迹。先賢古德碩學高
人。愽達古今洞明教綱。盖為識學詮文水乳難辨。不
明自理念靜求真。嗟乎得人身者如爪甲上土。失人
身者如大地土。良可傷惜。設悟理之者有一知半解
不知是悟中之則入理之門。便謂永脫世累。輕忽上
流。致使心漏不盡。理地不明。空到老死無成。虗延歲
月。且聰明不能敵生死。乾慧未免輪回共。兄弟論實
不論虗。只這口食身衣盡是欺賢罔聖求得將來。他
心慧眼觀之如飲膿血相似。總須償他始得。阿那箇
是有道果自然感得他信施來。學般若菩薩不得自
謾。如氷凌上行。劒刃上走。臨終之時一毫凡聖情量
不盡。纖塵思念不忘。隨念受生。輕重五陰。向驢胎馬
腹裏託質。泥犂鑊湯裏煑煠一遍了。從前記持憶想
見解智慧都盧一時失却。依前再為螻蟻。從頭又作
蚊䗈。雖是善因而招惡果。且圖箇什麼。兄弟只為貪
欲成性。二十五有向脚跟下繫著。無成辨之期。祖師
觀此土眾生有大乘根性。惟傳心印指示迷情。得之
者即不揀凡之與聖。愚之與智。且多虗不如少實。大
丈夫兒如今直下休去歇去。頓息萬緣。越生死流。逈
出常格。靈光獨照。物累不拘。巍巍堂堂三界獨步。何
必身長丈六紫磨金輝。項佩圓光廣長舌相。以色見
我是行邪道。設有眷屬莊嚴不求自得。山河大地不
礙眼光。得大總持一聞千悟。都不希求一飡之直。汝
等諸人儻不如是。祖師來至此土非常。有損有益。有
益者千萬人中澇漉一箇半箇堪為法器。有損者如
前已明。從他依三乘教法修行。不妨却得四果三賢
進修之分。所以先德云。了即業障本來空。未了應須
<pb n="256"/>
償宿債。師憲宗．穆宗兩朝凡三詔不赴。既沒。賜諡大
達禪師。
論曰。虎溪遠公不見晉安帝。汾陽無業以死違穆
宗之命。□世雷同以為美談。然彼二師豈固守一
往者耶。其志必謂出見明君有補於教尚何歉哉。
不俟駕行矣。如不足有為。徒以名聲相求。宜乎高
尚其事。示現出入死生超然無礙之迹以啟人君
深遠之信。此當代主法者職也。後世不知此。不能
廣大其德業。存去就之分以佐佑大教。徒模胡以
抗制。堅臥為高。噫是烏足以大吾宗而語虎溪汾
陽哉。

隆興佛教編年通論卷第二十三

<sarticle>隆興佛教編年通論卷第二十四</sarticle>

隆興府石室沙門　祖琇　撰
唐
長慶四年。杭州永福寺刊石壁法華經成。相國元稹
為之記。其辭曰。按沙門釋慧皎自狀其事云。永福寺
一名孤山寺。在杭州錢塘湖心孤山上。石壁法華經
在寺之中。始以元和十二年嚴休復為刺史時慧皎
萌厥心。卒以長慶四年白居易為刺史時成厥事。上
下其石六赤有五寸。長短其石五十七赤有六寸。座
周於下。蓋周於石。砌周於堂。凡買工鑿經六萬九千
有二百五十錢。十經之數既畢。又立石為二[石*((白-日+田)/廾)]。其一
[石*((白-日+田)/廾)]凡輸錢於經者。由十而上皆得名於[石*((白-日+田)/廾)]。其輸錢之
貴者有若杭州刺史嚴休復．中書舍人杭州刺史白
居易．刑部郎中湖州刺史崔玄亮．刑部郎中睦州刺
史韋文悟．處州刺史韋行立．杭州刺史張韋．御史中
丞蘇州刺史李又．御史大夫越州刺史元稹．右司郎
中處州刺史陳岵。九刺史之外。搢紳之由杭者若宣
慰使庫部郎中知制誥賈餗以降。鮮不附於經石之
列。必以輸錢先後為次第。不以貴賤老幼多少為後
先。其一[石*((白-日+田)/廾)]僧之徒思得聲名。人文其事以自廣。予以
長慶二年相先帝。無狀譴於同州。明年徙于會稽。路
出於杭。杭民兢相觀覩。白恠問之。皆云非觀宰相。盖
欲觀曩所聞之元白耳。由是僧之徒悞以予為名聲
人。相與日夜攻刺史。白乞予文。子觀僧之徒所以經
於石。文於[石*((白-日+田)/廾)]。盖欲為不朽。且欲自大其本術。今夫[石*((白-日+田)/廾)]
既文經既石。而又九諸侯相率貢錢於所事。由近而
言之。亦可謂來異宗而成不朽矣。由遠而言。即不知
幾萬歲而外。天與地相軋。陰與陽相蕩。火與風相射。
名與形相滅。則四海九州皆空中一微塵耳。又安知
其朽不朽哉。然而羊叔子識枯樹中舊環。張僧繇世
為𥁞師。歷陽之氣至今為城郭。狗一叱而異世。卒不
可化鍛之。子學數息則易成。此又性與物相游而終
不能兩相忘矣。又安知夫六萬九千之文刻石。永永
因眾姓合成。獨不能為千萬劫含藏之不朽耶。由是
思之。則僧之徒得計矣。至於佛書之奧妙。僧當為余
言。余不當為僧言。況斯文止紀於刻石。故不及講貫
其義云。
是歲中書令王智興請於泗州置僧尼方等戒壇。於
誕聖月度僧。制可。既而浙西觀察使李德裕奏曰。智
興為戒壇泗州。募願度者每名輸錢二千。則不復勘
詰。普加剃落。自淮而右。戶三男則一男剔髮。規免徭
役。所度無筭。臣閱渡江日數百人。蘇常齊民十固八
九。儻不禁遏。前至誕月。江淮失丁男數十萬。不為細
事也。帝不納。先是憲宗屢有敕。不許天下私度民為
僧尼道士。至是智興冐禁陳請。於是細民淆混奔趨
剃落。智興因致貲數十萬緡。大為清論鄙之。
時福州古靈神讚禪師。初參百丈。却回本寺。受業師
甞在窻下看經。蜂子投窻求出。讚見之曰。世界如許
<pb n="257"/>
廣闊不肯出。鑽它故帋驢年去。其師因置經問曰。汝
行脚遇何人而發言如此。讚曰。昨蒙百丈和尚指箇
歇處。其師於是集眾請陞堂說法。讚舉百丈門風曰。
靈光獨耀。逈脫根塵。體現真常。不拘文字。心性無染。
本自圓成。但離妄緣。即如如佛。其師於言下有省。
大和二年十月。江西觀察使沈傳師奏皇帝誕月請
於洪州起方等戒壇度僧資福。制答曰。不度僧尼。累
有敕命。傳師忝為方面。違禁申請。宜罰俸料一月。
論曰。唐太宗即位。首議頻赦乃忠良之害。予謂國
家橫恩普度。亦非法門之利也。昔元魏末泛度僧
尼至數百萬。卒有周武之禍。敬宗時王智興規利
度僧。亦致會昌之阨。唯太宗．玄宗．憲宗三世絕不
許私度僧尼。彼於吾道豈有靳惜而不盡顯揚哉。
盖患乎泛濫猥⿱薜手苟安衣食者。徒玷明德而無補
於教也。故貞觀．開元間高僧為帝師友者比比有
之。豈非法門尊貴。不冗不濫而致然歟。諺曰物稀
則貴。第使後來有繼。則雖寡而無害也。
是歲澧州藥山禪師惟儼卒。大儒唐伸為之[石*((白-日+田)/廾)]曰。上
嗣位明年澧陽郡藥山釋氏。大師以十二月六日終
于修心之所。後八年門人狀先師之行西來京師。告
于崇敬寺大德。求所以發揮先師之耽光垂於不朽。
崇敬大德於余為從母兄也。甞參徑山得其心要。自
興善寬敬示寂之後。四方從道之人質疑傳妙罔不
詣崇敬者。甞謂伸曰。吾道之明於藥山。猶爾教之闡
於洙泗。智炬雖滅。法雷猶響。豈可使明德不照至行
堙沒哉。惟大師生南康信豐。百為童時未甞處群兒
戲弄中。往往獨坐如思如念。年十七即南度大庾。抵
潮之西山。得慧照禪師。乃落髮服緇執禮以事。大曆
中受具於衡嶽希琛律師。釋禮矩儀動如夙習。一朝
乃言曰。大丈夫當離法自靜。焉能屑屑事細行於衣
中耶。是時南嶽有遷。江西有寂。中嶽有洪。皆悟心契。
乃知大圭之質豈俟磨礱。照乘之珍難晦符彩。自是
寂以大乘法聞四方學徒。至於指心傳要眾所不能
達者。師必默識懸解不違如愚。居寂之室垂二十年。
寂曰。汝之所得可謂浹於心術。布於四體。欲益而無
所益。欲知而無所知。渾然天和。合於本無。吾無有以
教矣。佛以開示群盲為大功。度滅眾惡為大德。爾當
以功德普濟群迷。宜作梯航。無久滯此。由是陟羅浮
涉清涼。歷三峽游九江。貞元初因憩藥山。喟然嘆曰。
吾生寄世若萍蓬耳。又何效其飄轉耶。既披蓁結庵
才庇趺座。鄉人知者因賷携飲饌奔走而往。師曰。吾
無德於人。何以勞人乎哉。並謝而不受。鄉人跪曰。願
聞日費之具。曰米一升足矣。自是常以山[蔬-(梳-木)+束]數本佐
食。一食訖就座轉法華．華嚴．涅槃。晝夜若一終始如
是殆三十年矣。游方求益之徒知教之在此。後數歲
而僧徒葺居。禪室接棟鱗差。其眾不可勝數。至於沃
煩正覆導源成流。有以見寂公先知之明矣。忽一旦
謂其徒曰。乘郵而行及莫而息。未有久行而不息者。
吾至所詣矣。吾將有息矣。靈源自清。混之者相。能滅
諸相。是無有色。窮本絕外。汝其悉之。語畢隱几而化。
春秋八十四。僧臘六十夏。入室弟子冲虗等遷座建
塔于禪居之東。遵本教也。始師甞以大練布為衣。以
竹器為蹻。自薙其髮。自具其食。雖門人數百童侍甚
廣。未甞易其力。珍羞百品鮮果駢羅。未甞易其食。冬
裘重燠夏服輕疎。未甞易其衣。華室靖深香榻嚴潔。
未甞易其處。麋鹿環繞猛獸伏前。未甞易其觀。貴賤
迭來頂謁床下。未甞易其禮。非夫罄萬有契真空。離
攀緣之病。本性清淨乎物表。焉能遺形骸忘嗜欲久
而如一者耶。其他碩臣重官歸依修禮於師之道。未
有及其門閫者。故不列之於篇。銘曰。一物在中。觸境
而搖。我示其源。不境不跳。西方聖人。實言其要。其要
既得。可言其妙。我源自濟。我真自靈。大包萬有。細出
無形。曹溪所傳。徒藏于密。身世俱空。曾何有物。自見
<pb n="258"/>
曰明。是為至精。出沒在我。誰曰死生。刻之琬琰。立之
巖岫。作[石*((白-日+田)/廾)]者伸。期於不朽。
論曰。傳燈與曹洞宗派皆以藥山嗣石頭遷。今[石*((白-日+田)/廾)]
乃謂得法於大寂馬祖。其說歷三百年世未有辨
其所以然者。要知藥山去世八年而門人相與立
[石*((白-日+田)/廾)]。烏有門人而不考師所承耶。予謂當以[石*((白-日+田)/廾)]為正。
又世稱尚書李翱聞道於藥山。翱甞著復性書三
篇。今載之左方。
復性書。其一曰。人之所以為聖人者。性也。人之所以
惑其性者。情也。喜怒哀懼愛惡欲七者。情之所為也。
情既昏。性斯匿矣。非性之過也。七者循環而交來。故
性不能統也。水之渾也其流不清。火之煙也其光不
明。非水火清明之過。沙不渾。流斯清矣。煙不[鬱-山+止]。光斯
明矣。情不作。性斯統矣。性者。天之命也。聖人得之不
惑者也。聖人者豈其無情耶。聖人者寂然不動。不往
而到。不言而信。不耀而光。制作參乎天地。變化合於
陰陽。雖有情也未甞有情也。然則百姓者豈其無性
耶。百姓之性與聖人之性弗差也。雖然。情之所昏交
相攻未始有窮。故雖終身而不自睹其性焉。火之潛
於山石林木之中。非不火也。江河淮濟之末流而泉
于山。非不水也。石不敲。木弗磨。則不能燒其山林而
燥萬物。泉之源弗疏則弗能為江為河為淮為濟。東
匯大壑浩浩湯湯。為弗測之深。情之動弗息則弗能
復其性而燭天地為不極之明。是故誠者聖人之性
也。寂然不動廣大清明。照乎天地感而遂通天下之
故。行止語默無不處極也。復其性者。賢人循之而不
已者也。不已則能歸其源矣。聖人知人之性皆可以
循之其不息而至於聖也。故制禮以節之。作樂以和
之。安於仁。樂之本也。動而中。禮之本也。故在車則聞
和鸞之聲。行步則聞佩玉之音。無故不廢琴瑟。視言
行循禮法而動。所以教人忘嗜欲而歸性命之道也。
道者。至誠而不息也。至誠而不息則虗。虗而不息則
明。明而不息則明。明而不息則照天地而無遺。非他
也。此盡性命之道也。哀哉。人人可以及於此。莫之止
而不為也。不亦惑耶。昔者聖人以傳于顏子。顏子得
之拳拳不失不遠而復其心。三月不違仁。子曰回也
其庶乎。屢空其所以。未到聖人者。一息耳。非力不能
也。短命而死故也。其餘升堂者。盖皆傳也。一氣之所
春。一雨之所膏。而得之者各有淺深。不必均也。曾子
之死也。曰吾何求焉。吾得正而斃焉。斯已矣。斯正性
命之言也。子思。仲尼之孫。得祖之道。述中庸四十九
篇以傳于孟軻。孟軻曰。我四十不動心。軻之門人達
者公孫丑．萬章之徒。蓋傳之矣。遭秦焚書。中庸之弗
焚者一篇存焉。於是此道廢闕。其教授者唯節文章
句。威儀擊劒之術相師焉。性命之源則吾弗能傳矣。
道之極於剝也必復。吾自六歲讀書。但為辭句之學。
志于道者四年矣。與人言之未甞有是我者也。南觀
濤江入于越而吳興陸參存焉。與之言。陸參曰。子之
言。尼父之心也。東方有聖人焉。不出乎此也。西方有
聖人焉。亦不出乎此也。唯子行之不息而已矣。嗚呼。
性命之書雖存。學者莫能明。是故皆入於莊列老釋。
不知者謂夫子之徒不足以窮性命之道。信之者皆
是也。有問於我。我以吾之所知傳焉。遂書于書。以開
誠明之源。而闕絕廢棄不揚不道幾可以傳。於是命
曰復性書。以治乎心。以傳乎人。於戲。夫子復生。不廢
吾言矣。
其二曰。或問曰。人之昬也久矣。將復其性者必有漸
也。敢問其方。曰。弗慮弗思情則不生。情既不生乃為
正思。正思者無思無慮也。易曰。天下何思何慮。又曰
閑邪存其誠。詩曰。思無邪。曰已矣乎。曰未也。此齋戒
其心者也。猶未離於靜焉。有靜必動。有動必靜。動靜
不息是乃情也。易曰。吉凶悔吝生乎動者也。焉能復
其性耶。曰如之何。曰。方靜之時。知心無思者。是齋戒
<pb n="259"/>
也。知本無有思。動靜皆離。寂然不動。是至誠也。中庸
曰誠則明矣。易曰天下之動貞夫一者也。問曰。不慮
不思之時。物格于外。情應于內。如之何而可止也。以
情止情其可乎。曰。情者性之邪也。知其為邪。本無其
心。寂然不已。邪思自息。惟性明照。邪也何所生。如以
情止情。是乃大情也。情之相止。其有已乎。易曰。顏氏
之子。其殆庶幾乎。其不善未甞不知。知之未甞復行
也。易曰。不遠復。無祇悔。元吉。問曰。本無有思。動靜皆
離。然則靜之來也其不聞乎。物之形也其不見乎。曰。
不覩不聞。是非人也。視聽昭昭而不起聞見者。斯可
矣。無不知也。無不為也。其心寂然。光照天地。是誠之
明也。大學曰致知在格物。易曰。無思也。無為也。寂然
不動。感而遂通天下之故。非天下之至神。其孰能與
於此。曰敢問致知在格物何謂也。曰。物者萬物也。格
者來至也。物至之時。其心昭昭然辨焉。而不應於物
者。是致知也。是知之至也。知至故意誠。意誠故心正。
心正故身修。身修故家齊。家齊而國理。國理而天下
平。此所以能參天地者也。易曰。與天地相似故不違。
智周乎萬物而道濟天下故不過。旁行而不流。樂天
知命故不憂。安土敦乎仁故能愛。範圍夫地之化而
不過。曲成萬物而不遺。通乎晝夜之道而知。故神無
方而易無體。一陰一陽之謂道。此之謂也。曰生為我
說中庸。曰不出乎前矣。曰。我未明也。敢問何謂天命
之謂性。曰。人生而靜。天之性也。性者天之命也。率性
之謂道。曰何謂也。曰。率。循也。循其源而反其性者。道
也。道也者。至誠也。至誠。天之道也。誠者定也。不動也。
循道之謂教。何謂也。曰教也者。人之道也。擇善而固
執之者也。循是道而歸其本者。明也。教也者則可以
教天下矣。顏子其人也。道也者不可須臾離也。可離
非道也。說者曰。其心不可須臾動焉故也。動則遠矣。
非道矣。變化無方未始離於不動故也。是故君子戒
謹乎其所不覩。恐懼乎其所不聞。莫見乎隱。莫顯乎
微。故君子謹其獨也。說者曰。不覩之覩見莫大焉。不
聞之聞聞莫甚焉。其心不動是弗覩之覩弗聞之聞
也。其復之不遠矣。故謹其獨。謹其獨者。守其中也。問
曰。昔之解中庸者與生之言皆不同。何也。曰。彼以事
解。我以心通者也。曰彼亦通於心乎。曰吾不知之。問。
人之性猶聖人之性。嗜欲愛惡之心何自而生耶。曰
情者妄也邪也。曰。邪與妄則無所因矣。妄情滅息。本
性清明。周流六虗。所以謂之能復其性也。易曰。乾道
變化各正性命。語曰。朝聞道。夕死可矣。能正性命故
也。曰。情之所昏。性即滅矣。何以謂之猶聖人之性也。
曰。水之清澈。其渾之者沙泥也。方其渾也。性情豈遂
無有耶。久而不動沙泥自沉。清明之性鑒乎天地。非
自外來也。故其渾也性本不失。及其復也性亦不生。
人之性亦猶水也。問曰。人之性本皆善而邪情昏焉。
敢問聖人之性將復為嗜欲所渾乎。曰不復渾矣。情
本邪也妄也。邪妄所翳性不能復。聖人既復其性矣。
知情之所為邪。邪既為明所覺矣則無邪。邪何由生
乎。曰敢問死何所之耶。曰。聖人之所不明書于䇿者
也。易曰。原始要終。故知死生之說。精氣為物。游魂為
變。是故知鬼神之情狀斯盡之矣。子曰。未知生焉知
死。則原其始反其終。可以盡其生之道。生之道既盡
則死之說不學而通矣。此非所急也。子修之不息。其
自知之。吾不可以章章然言非書矣。
其三曰。晝而作夕而休者。凡人也。作乎非作者與物
皆作。休乎非休者與物皆休。吾則不類於凡人。晝無
所作。夕無所休。作非吾作也。作有物。休非吾休也。休
有物。休耶作耶。二皆離而不存。子之所存者終不亡
且離矣。人之不力於道者。昏不思也。天地之間萬物
生焉。人之與萬物一也。其所以異於鳥獸虫魚者。豈
非道德之性全乎哉。受一氣而成形。一為物而一為
人。得之甚難也。生乎世又非深長之年也。以非深長
<pb n="260"/>
之年。行甚難得之身而不專專於大道。肆其心之所
為。其所以異於鳥獸虫魚者亡矣。昏而不思。其昏也
終不明矣。吾之年三十有九矣。思十九年時如朝日
也。思九年時亦如朝日也。人之受命。其長者不過七
十八十年。九十百年者希矣。當百年之時而視乎九
十時也。與吾此日之思於前也。遠近其能大相懸耶。
其又能遠於朝日之時耶。然則人之生也雖享百年。
若雷電之驚相激也。若風之飄而旋也。可知矣。況百
千人無一及百年之年哉。故吾之終日志於道德。猶
懼未及也。彼肆其心之所為者獨何人耶。
李翱。字習之。第進士。累戶部尚書。甞刺朗州。慕藥山
之道。屢請不赴。因入山謁之。藥山誦經不頋。侍者曰
太守在此。李性急乃曰。見面不如聞名。藥山呼太守。
李應諾。藥山云。何得貴耳賤目。李拱手謝之。問曰。如
何是道。山以手指上下云會麼。李云不會。山云。雲在
天。水在瓶。李欣然答以偈曰。練得身形似[鴳-女+隹]形。千株
松下兩函經。我來問道無餘事。雲在青天水在瓶。又
問如何是戒定慧。山云這裏無此閑家具。李不省。山
復云。欲得保任此事。直須向高高峰頂立。深深海底
行。閨閤中物捨不得。皆為滲漏。李辭去。藥山一夕登
山。忽雲開見月。乃大笑一聲。聲落澧陽東八九十里。
翱聞之。復以一偈寄曰。選得幽居愜野情。終年無送
亦無迎。有時直上孤峰頂。月下披雲笑一聲。李又甞
問僧云。馬祖有什麼言句。僧云。或說即心即佛。或說
非心非佛。李曰總過這裏。後又問西堂智藏禪師云。
馬大師有何言句。藏喚李翱。翱應諾。藏曰皷角動也。
翱欽歎而去。
論曰。習之復性書盖得之於佛經。第其文字援引
為異耳。由習之從韓昌黎學為文。昌黎著原性而
實未見性。徒婉其辭。設品目以岐之。當時明道君
子咸無取焉。習之於是齋戒其心。究乎動靜俱離
寂照[牙-(必-心)+?]融之旨。至於泯情而復性。至誠而見道。其
說與天台止觀統例頗合。雖不明引佛經。其能隱
乎。向使習之獲入藥山之室。則其說更遠。其說遠
則反。不若是書之近眾情也。
太和三年。蘇州重玄寺刊石壁經成。刺史白居易為
之[石*((白-日+田)/廾)]曰。[石*((白-日+田)/廾)]在石壁東次。石壁在廣德法華院西南隅。
院在重玄寺西若干步。寺在蘇州城北若干里。以華
言唐文刻釋氏經典。自經品眾佛號以降。字加金焉。
夫開示悟入諸佛知見。以了義度無邊。以圓教垂無
窮。莫尊於妙法蓮華經。凡六萬九千五百五言。證無
生忍。造不二門。住不可思議解脫。莫極於維摩詰經。
凡二萬七千九十二言。攝四生九類入無餘涅槃。實
無得度者。莫先於金剛般若波羅蜜經。凡五千二百
八十七言。壞罪集福淨一切惡道。莫急於佛頂尊勝
陀羅尼經。凡三千二十言。應念順願願生極樂土。莫
急於阿彌陀經。凡一千八百言。用正見觀真相。莫出
於觀普賢菩薩行法經。凡六千九百九十言。詮自性。
認本覺。莫深於實相法密經。凡三千二百五言。空法
塵。依佛智。莫過於般若波羅蜜多心經。凡二百五十
八言。是八種經具十二部。合一十一萬六千八百五
十七言。三乘之要旨。萬佛之秘藏盡矣。是石壁積四
重。高三尋。長十有五丈厚尺有咫。有石蓮敷覆其上
下。有石神固護其前後。火水不能燒漂。風月不能搖
消。所謂施無上法盡未來際者也。唐長慶二年冬作。
太和三年春成。律德沙門清晃矢厥謀。清海繼厥志。
門弟子南客成之。道則終之。寺僧契元捨藝而書之。
郡守居易施辭而讚之。讚曰。佛滅度後。世界空虗。惟
是經典。與眾生俱。設有人書貝葉上藏檀龕中。非堅
非久。如蠟印空。假使人刺血為墨剝膚為紙。即壞即
滅。如筆畫水。噫。畫水不若文石。印臘不若字金。其功
不朽。其義甚深。故吾謂石經功德契如來付囑之心。
是歲丹霞天然禪師將。終命左右具浴。浴畢乃頂笠
<pb n="261"/>
䇿杖受履。垂一足未及地而化。春秋八十有三。師本
儒生。行應舉。偶一禪者問仁今何往。曰選官去。禪者
曰選官何如選佛。曰選佛當何所詣。禪者曰江西馬
祖出世。即選佛之場也。師遂見馬。祖以手托幙頭額。
祖頋視良久曰。南嶽石頭是汝之師。師抵南嶽亦以
前意投之。石頭曰著槽廠去。乃禮謝入行者堂執務。
後因普請鏟草次。師獨沐頭跪於石頭之前。石頭欣
然與之落髮。尋為說戒。即掩耳而去。便返江西再見
馬祖。未參禮便入僧堂騎聖僧頸而坐。眾驚異以白
馬祖。祖入堂見之曰我子天然。師即下地禮拜曰謝
師賜與法名。久之徧歷諸方。後於天津橋橫臥。留守
鄭公出呵之不起。吏問故。曰無事僧。鄭奇之。日給米
麵。洛下翕然敬向。居鄧州丹霞。致數百眾。甞示眾曰。
阿你渾家切須保護一靈之物。此不是你造作名邈
得。更說什麼薦不薦。吾往日見石頭和尚。亦只教保
護此事。不是你譯話得。阿你渾家各有一坐具地。更
疑什麼。禪可是你解得底物。豈有佛可成。佛之一字
永不喜聞。阿你自看。善巧方便慈悲喜捨不從外得。
不著方寸。善巧是文殊。方便是普賢。你更擬趂逐什
麼物。不用經。不落空去。今時學者紛紛擾擾。皆是參
禪問道。吾此間無道可修。無法可證。一飲一喙各自
有分。不用疑慮。在在處處有恁麼底。若識得。釋迦即
是老凡夫。阿你須自看取。一盲引眾盲。相將入火坑。
夜暗裏雙陸賽彩若為生。無事珍重。師甞著玩珠吟
二篇。其一曰。識得衣中寶。無明醉自醒。百骸俱潰散。
一物鎮長靈。智境渾非體。神珠不定形。悟則三身佛。
迷疑萬卷經。在心心可測。歷耳耳難聽。罔象先天地。
玄珠出杳冥。本剛非鍛鍊。元淨莫澄渟。槃礴輪朝日。
玲瓏映曉星。瑞光流不滅。真氣觸還生。鑒照崆峒寂。
羅籠法界明。剉凡功不減。超聖果非盈。龍女心親獻。
蛇王口自呈。護鵝之却活。黃⿱少隹意猶輕。解語非關舌。
能言不是聲。絕邊彌汙漫。無際等空平。演教非為說。
聞名勿認名。二邊俱莫立。中道不須行。見月休觀指。
歸家罷問程。識心心即佛。何佛更堪成。
時有凌行婆者。甞謁浮杯和尚。杯與喫茶次。婆問盡
力道不得底句還分付阿誰。曰浮杯無剩語。婆云我
不恁麼道。曰你作麼生。道婆斂手哭曰。蒼天中更冤
苦。杯無語。婆云語不知偏正。為人即禍生。後有僧舉
似南泉。泉云。苦哉浮杯却被老婆摧折。婆聞南泉語
乃笑曰。王老師猶少機關在。有澄一禪者見婆。問怎
生是南泉猶少機關在。婆乃哭曰可悲可痛。一罔措。
婆云會麼。一合掌而立。婆云伎死禪和如麻似粟。後
澄一舉似趙州。州云。我若見這臭老婆。問教口啞在。
一云未審和尚怎生問他。州以棒打云。似這伎死禪
和。不打更待何時。連打數棒。婆聞趙州恁麼道。乃曰。
趙州自合喫婆手裏棒在。後有僧舉似趙州。州哭云
可悲可痛。婆聞趙州此語乃合掌曰。趙州眼放光明。
照破四天下。後趙州令僧去問怎生是趙州眼。婆乃
竪起拳頭。趙州聞之乃以一偈寄云。當機直面提。真
面當機疾。報你凌行婆。哭聲何得失。婆亦以一偈答
曰。哭聲師已曉。已曉復誰知。當知摩竭國。幾喪目前
機。

隆興佛教編年通論卷第二十四

<sarticle>隆興佛教編年通論卷第二十五</sarticle>

隆興府石室沙門　祖琇　撰
唐
太和五年。文宗喜食蛤蜊。一日御饌中有蛤蜊劈不
張者。忽變菩薩像。帝驚異。有旨迭興善寺令眾僧瞻
禮。因問侍臣此何祥也。或對。大乙山有惟政禪師。深
明佛法。請詔問之。帝召政而問焉。對曰。物無虗應。此
<pb n="262"/>
殆啟陛下信心耳。經云。應以菩薩形得度者即現菩
薩形而為說法。帝曰。菩薩形今見矣。未聞其說法何
也。對曰。陛下見此。以為常耶非常耶。信耶弗信耶。帝
曰。非常之瑞。朕焉不信。政曰。陛下聞其說法矣。何謂
未聞。帝大悅。詔天下寺並立觀音菩薩像奉祀焉。
九年四月丁巳。宰相李訓上疏請罷內道場。沙汰僧
尼濫偽者。制可。是日詔下。方毀大內靈像。俄暴風聿
起。含元殿鴟吻俱落。發三金吾仗。舍內外城門樓觀
俱壞。光化門墻亦崩。士民震恐。帝以訓所請忤天意。
亟詔停前沙汰。詔復立大內聖像。風遂頓息。見舊史
五行志。是歲冬十一月。宰相李訓．鄭注謀誅䆠官不
克。事敗。訓注皆死之。
論曰。唐自中世而後䆠官弄權。及文宗之世李訓
當軸。欲去其患而謀之不臧。至於僧尼本出乎良
民子息多者無從安頓。方議出家。抑固有父母慈
仁為子為養生善世之計者。餘何能為哉。訓乃妄
為沙汰之舉。及天意見誡。訓不自知畏。遂至於敗。
本朝黃門蘇公子由甞有詩曰。佛法入中原。儒者
耻論茲。功施冥冥中。亦何負當時。此方舊雜染。渾
渾無名緇。治生守家室。坐使斯人疑。未知酒肉非。
曷與生死辭。熾然吳閩間。佛事不可思。生子多頴
悟。得報豈汝欺。時有正法眼。一出照耀之。誰為邑
中豪。請誦我此詩。嗚呼。子由之詩。天下之達識者
也。然吾徒自古迄今有賢有不肖。如世之有君子
小人。不無交相資於其問。唯賢者知賢而容不肖。
則兩相忘而天下廓然安矣。或者過為之謀。猥圖
進身之計。終於悞國悞身者。如訓之謬古今。豈一
人而已哉。
是歲南泉普願禪師將示寂。第一座問曰。和尚百年
後向什麼處去。師云山下作一頭水牯牛去。座云某
甲隨和尚去還得否。師云。汝若隨吾。則須銜一莖草
來。乃集門人告之曰。星翳燈幻其來久矣。勿謂吾有
去來也。言訖而逝。師得法於馬祖。後歸池陽。自架禪
室以居。凡三十年不下南泉。會宣城觀察使陸公亘
請下山。伸弟子之禮。由是學徒雲集。陸甞問。弟子從
六合來。彼中還更有身否。泉云。分明記取。舉似作家。
陸云。和尚大不思議。到處世界現成。泉云。適來總是
天夫分上事。陸他日又云。弟子薄會佛法。泉云十二
時中作麼生。陸云寸絲不挂。泉云猶是階下漢。泉又
云。不見道。有道君王不納有智之臣。一日見人雙陸。
大夫拈起骨子云。恁麼不恁麼。只恁信彩去時如何。
泉拈起骨子云。臭骨頭十八。甞示眾曰。道箇如如。早
是變了也。今時師僧直須向異類中行。又曰。我於一
切處而無所行。他拘我不得。喚作徧行三昧普現色
身。又曰。如今不可不奉戒。我不是渠。渠不是我。作得
伊如狸奴白牯行履却快活。你若一念異即難為修
行。才一念異便有勝劣二根。亦是情見隨他因果。更
有什麼自由分。又曰。老僧十八上解作活計。有人解
作活計者麼。出來共你商量。須是住山人始得。珍重。
無事各自修行。大眾不去。師復云。如聖果也大可畏。
沒量大人尚不柰何。我且不是渠。渠且不是我。他經
論家說法身為極則。喚作理盡三昧。似老僧向前被
人教返本還源去幾。恁麼會。禍事。兄弟。近日禪師太
多。覓箇癡鈍人不可得。不道全無。於中還少。若有出
來共你商量。如空劫時還有修行人否。有無作麼不
道。阿你尋常巧唇溥舌。及乎問著。總皆不道。何不出
來。莫論佛出世事。兄弟。今時人擔佛著肩頭上行。聞
老僧言心不是佛智不是道。便聚頭擬推。老僧無休
推處。你若束得虗空作棒。打得老僧著。一任汝推。師
與趙州門風。天下推仰以為絕唱云。
開成元年。左街僧錄內供奉三教談論引駕大德安
國寺上座賜紫大達法師端甫卒。史館修撰裴休製
[石*((白-日+田)/廾)]曰。玄秘塔者。大法師端甫靈骨之所歸也。於戲。為
<pb n="263"/>
丈夫者在家則張仁義禮樂。輔天子以扶世導俗。出
家則運慈悲定慧。佐如來以闡教利生。捨此無以為
丈夫也。背此無以為達道也。和尚其出家之雄乎。天
水趙氏。世為秦人。初母張夫人夢梵僧謂曰。當生貴
子。即出囊中舍利使吞之。及誕。所夢僧白晝入其室
摩其頂曰。必當大宏教法。言訖而滅。既成人。高顙高
目大頥方口。長六赤五寸。其音如鍾。夫將欲荷如來
之菩提。鑿生靈之耳目。固必有殊相奇表歟。始十歲
依崇福寺道悟禪師為沙彌。十七正度為比丘。𨽻安
國寺具威儀。於西明照律師稟持犯。於崇福寺昇律
師傳涅槃唯識大義。於安國寺素法師復夢梵僧告
曰。三藏大教盡貯汝腹矣。自是經律論無敵於天下。
囊括川注逢原委會。滔滔然莫能知其畔岸矣。夫將
欲伐株杌於情田。雨甘露於法種者。固必有勇智宏
辯歟。無何謁文殊於清涼。眾聖皆現。演大經於太原。
傾都畢會。德宗皇帝聞其名。徵之。一見大悅。常出入
禁中。與儒道論議。賜紫方袍。歲時錫施異於他等。復
詔侍皇太子於東朝。順宗皇帝深仰其風。親之若昆
弟。相與臥起。恩禮特隆。憲宗皇帝數幸其寺。侍之若
賓友。常承頋問。注納偏厚。而和尚符彩超邁。詞理響
捷。迎合上旨。皆契真乘。雖造次應對未甞不以闡揚
為務。由是天子益知佛為大聖人。其教有大不思議
事。當是時。朝廷方削平區夏縛吳斡蜀瀦蔡蕩鄆。而
天子端拱無事。詔和尚率緇屬迎真骨於靈山。開法
場於秘殿。為人請福。親奉香火。既而刑不殘。兵不黷。
赤子無愁聲。江海無驚浪。盖參用真乘以毗大政之
明効也。夫將欲顯大不思議之道。輔大有為之君。固
必有冥符玄契歟。掌內殿法儀。錄左街僧事。以標表
清眾者十一年。講涅槃唯識經論。位處當仁。傳授宗
乘。以開誘道俗凡一百六十座。運三密於瑜伽。契無
生於悉地。日持諸部十餘萬遍。指淨土為息肩之地。
嚴金經為報法之恩。前後供施數十百萬。悉以崇飾
殿宇。窮極彫繪。而方丈匡床靜慮自得。貴臣盛族皆
所依慕。豪俠工賈莫不瞻嚮。薦金玉以致誠。仰端嚴
而禮足。日有千數。不可殫書。而和尚即眾生以觀佛。
離四相以修善。心下如地坥無丘陵。王公輿臺皆以
誠接。議者以謂成就常不輕行者唯和尚而已。夫將
欲駕橫海之大航。拯群迷於彼岸者。固必有奇功妙
道歟。以開成元年六月一日向西右脇而滅。當暑而
尊容若生。竟夕而異香彌[鬱-山+止]。其年七月六日遷於長
樂之南原。遺命茶毗。得舍利三百餘粒。方熾而神光
月皎。既燼而靈骨珠圓。賜諡大達。塔曰玄祕。俗壽六
十七。僧臘四十八。弟子比丘比丘尼約千餘輩。或講
論玄言。或紀綱大寺。修禪秉律分作人師。五十其徒
皆為達者。於戲。和尚果出家之雄乎。不然何至德殊
祥如此其盛也。承襲弟子自約．義正．正言等。克荷先
業。虔守遺風。大懼徽猷有時堙沒。而閤門劉公法緣
最深道契彌固。亦以為請。願播清塵。休甞游其藩。備
其事。隨喜讚歎。蓋無愧辭。銘曰。賢劫千佛。第四能仁。
哀我生靈。出經破塵。教網高張。孰辨孰分。有大法師。
如從親聞。經律論藏。戒定慧學。深淺同源。先後相覺。
異宗偏義。孰正孰駁。有大法師。為作霜雹。趣真則滯。
涉偽則流。象狂猿輕。鉤檻莫収。抳制刀斷。尚生瘡疣。
有大法師。絕念而游。巨唐啟運。大雄垂教。千載冥符。
三乘迭耀。寵重恩頋。顯闡讚導。有大法師。逢時感召。
空門正闢。法宇方開。崢嶸棟宇。一旦而摧。水月鏡像。
無心去來。徒令後學。瞻仰徘徊。
三年三月六日。僧統清涼國師澄觀將示寂。謂其徒
海岸等曰。吾聞偶運無功先聖悼歎。復質無行古人
耻之。無昭穆動靜。無綸緒往復。勿穿鑿異端。勿順非
辨偽。勿迷陷邪心。勿因牢鬪諍。大明不能破長夜之
昏。慈母不能保身後之子。當取信於佛。無取信於人。
真離玄微。非言說所顯。要以深心體解。朗然現前。對
<pb n="264"/>
境無心。逢緣不動。則不孤我矣。言訖而逝。師生歷九
朝。為七帝門師。春秋一百有二。僧臘八十有三。身長
九尺四寸。垂手過膝。目夜發光。晝視不瞬。才供二筆。
聲韵如鍾。文宗以祖聖崇仰。特輟朝三日。重臣縞素。
奉全身塔于終南山。未幾有梵僧到闕。表稱於葱嶺
見二使者凌空而過。以呪止而問之。答曰。北印度文
殊堂神也。東取華嚴菩薩大牙歸國供養。有旨啟塔。
果失一牙。唯三十九存焉。遂闍維。舍利光明瑩潤。舌
如紅蓮色。賜諡仍號清凉國師。妙覺之塔。相國裴休
奉勑撰[石*((白-日+田)/廾)]。其銘曰。寶月清凉。寂照法界。以沙門相。藏
世間解。澄湛含虗。氣清鍾鼎。雪沃剡溪。霞橫緱嶺。真
室寥敻。靈嶽崔嵬。虗融天地。峻拔風雷。離微休命。實
際厖鴻。奉若時政。革彼幽蒙。烱乎禹質。元聖孕靈。德
靈冉冉。凝眸幻形。谷響入耳。性不可為。青蓮出水。深
不可闚。纔受尸羅。奉持止作。原始要終。克諧適莫。鳳
藻璝奇。遺演秘密。染翰風生。供盈二筆。欲造玄關。咽
金一像。逮竟將流。龍飛遷颺。疏新五頂。光銜二京。躍
出法界。功齊百城。萬行分披。華開古錦。啟迪群甿。與
甘露飲。爕贊金偈。懷生保乂。聖主師資。聿興遐裔。貝
葉飜宣。譯場獨步。譯柄一揮。幾回天頋。王庭闡法。傾
河湧泉。屬辭縱辨。玄玄玄玄。紫衲命衣。漬涼國號。不
有我師。孰知吾道。九州傳命。然無盡燈。一人拜錫。統
天下僧。帝網沖融。潛通萬戶。歷天不周。同時顯晤。卷
舒自在。來往無蹤。大士知見。[ㄠ-ㄙ+?]執厥中。西域供牙。梵
倫遽至。奏啟石驗。嘉風益熾。敕俾圖真。相即無相。海
印大龍。蟠居方丈。哲人去矣。資何所參。即事之理。塔
鎻終南。
勑寫國師真奉安大興唐寺。文宗皇帝御製贊曰。朕
觀法界。曠閴無垠。應緣成事。允用虗根。清涼國師。體
象啟門。奄有法界。我祖聿尊。教融海岳。恩廓乾坤。首
新二疏。拔擢幽昏。間氣斯來。拱承佛日。四海光凝。九
州慶溢。敝金僊門。奪古賢席。大手名曹。橫經請益。仍
師巨休。保余遐曆。爰抒顓毫。式揚茂實。真空罔盡。機
就而駕。白月虗秋。清風適夏。妙有不遷。緣息而化。邈
爾禹儀。煥乎精舍。
論曰。佛法盛衰常與帝道相望。帝之盛莫甚於唐。
佛法因之大振於中夏。抑內外護相資而成其美
也。清涼生歷九朝。為七帝門師。至憲宗別鑄金印
加號僧統國師。迹其住世。帝道佛法之盛可想見
矣。迨其沒。繼以會昌之難。佛世下哀。唐亦終於不
競。嗚呼。興替常理也。然亦繫乎其人也如此。
五年正月六日。圭峰宗密禪師示寂。相國裴休撰傳
法[石*((白-日+田)/廾)]。師姓何氏。果州西充人。釋迦如來三十九代法
孫也。釋迦住世八十年。為無量天人聲聞菩薩說種
種法。最後以法眼付大迦葉。令祖祖相傳別行于世。
頋此法。眾生之本源。諸佛之所證。超一切理。離一切
相。不可以言語智識有無隱顯推求而得。但心心相
印印印相契。使自證知光明受用而已。自迦葉至達
磨。達磨東來至曹溪。凡三十三世。曹溪傳荷澤。荷澤
傳礠州如。如傳荊南張。張傳遂州圓。圓傳禪師。師於
荷澤為五世。於迦葉為三十八世。其宗系如此。師豪
家。少通儒學。一日謁遂州。未及與語。退游徒中。見其
儼然在定。忻躍慕之。遂剃染受道。甞赴齋次。受經得
圓覺十二章。誦未終忽然大悟。歸以告其師。師印可。
乃謁東京照。照曰。菩薩人也。誰其識之。次謁清涼觀。
觀曰。毗盧華藏。能從我游者其汝乎。及因漢上僧授
華嚴新疏。遂講華嚴。久之著圓覺．華嚴．涅槃．金剛．唯
識．起信．法界觀等經疏鈔。及禮懺修證圖傳纂略。又
集諸宗禪語為禪藏。并書偈論議凡九十餘卷。或以
師不守禪行而廣講經論。游名邑大都。以興建為務。
乃為多聞之所役。豈聲利之所未忘乎。曰。嘻夫一心
者萬法之總也。分而為戒定慧。開而為六度。散而為
萬行。萬行未甞非一心。一心未甞違萬行。禪者六度
<pb n="265"/>
之一耳。何能總諸法哉。且如來以法眼付迦葉。不以
法行。故自心而證者為法。隨行而起者為行。行未必
甞同也。然則一心者萬法之所生而不屬於萬法。得
之者則於法自在矣。見之者則於教無礙矣。本非法
不可以法說。本非教不可以教傳。豈可以軌迹而尋
哉。自迦葉至富那夜奢凡十祖皆羅漢。所度亦羅漢。
至馬鳴．龍樹．提婆．天親始開摩訶衍。著論釋經摧滅
外道為菩薩唱。首而尊者闍夜獨以戒力為威神。尊
者摩羅獨以苦行為道迹。其他諸祖或廣行法教。或
專心禪定。或蟬蛻而去。或化火而滅。或攀樹以示終。
或受害而償債。是乃法必同而行不必同也。且循轍
迹者非善行。守規墨者非善巧。不迅疾無以為大牛。
不超過無以為大士。故禪師之為道也。以知見為妙
門。以寂靜為正味。慈忍為甲冑。慧斷為劒矛。破內魔
之高壘。陷外賊之堅陣。鎮撫邪雜解釋縲籠。遇窮子
則叱而使歸其家。見貧女則呵而使照其室。窮子不
歸。貧女不富。吾師耻之。三乘不興。四分不振。吾師耻
之。忠孝不並化。荷擔不勝任。吾師耻之。故皇皇於濟
拔。汲汲於開誘。不以一行自高。不以一德自聳。人有
歸依者不俟請而往也。有求益者不俟憤則啟矣。雖
童幼不簡於應接。雖傲狠不怠於扣勵。其以闡教度
生助國家之化也如此。故親師之法者。貪則施。暴則
斂。剛則隨。戾則順。昏則開。惰則舊。自榮者謙。自堅者
化。循私者公。溺情者義。故士俗有變活業。絕血食。持
戒法而為近住者。有出而修政理以救疾苦為道者。
有退而奉父母以豐供養為行者。其餘憧憧而來。欣
欣而去。揚袂而至。實腹而歸。所在不可勝紀。真如來
付囑之菩薩。眾生不請之良友。其四依之一乎。其十
地之人乎。吾不識其境界庭宇之廣狹。議者又焉知
大道之所趣哉。閱世六十二。僧臘三十四。宣宗追諡
定慧禪師。門弟子僧尼四眾凡千人。
論曰。太和末宰相李訓．鄭注謀誅宦官不克。事敗
訓走終南山依密禪師。其徒懼禍不內。密獨保庇
之。事急。訓奔鳳翔。為羅卒所獲。宦官仇仕良以密
匿訓。追至將殺之。密怡然曰。與訓游久。吾法遇難
即救。死固其分也。仕良壯其不撓而釋之。唐史書
此蓋美其有大節也。密具徹法眼。達佛知見。以廣
大無礙辨才闡繹宗教。功力具備。一旦遇死生不
測之際。能自信道若此。昔韓退之文章未必過柳
子厚。其後世所以推先者。特宣撫王廷。湊一節勝
耳。若圭峰史氏所書。乃萬行中一行焉。尚爾焜耀
竹帛。矧其開鑿人天紹隆法道。稱菩薩人不亦宜
乎哉。然則吾祖所謂明佛心宗行解相應。圭峰是
矣。
是月武宗即位。帝自幼稚不喜釋氏。秋九月召道士
趙歸真等八十一人入禁中。於三殿修金籙道場。冬
十月帝幸三殿。昇九仙玄壇。親受法籙。左拾遺王哲
諫云。王業之初不宜崇信太過。帝不納。
會昌元年夏六月。以衡山道士劉玄靜為光祿大夫
充崇玄舘學士。令與趙歸真居禁中修法籙。左補闕
劉玄謨上疏切諫。貶玄謨為河南府戶曹。
四年正月。制曰。齋月斷屠出於釋典。國家剏業猶近
梁隋。卿相大臣或緣茲弊。自今惟正月萬物生植之
初宜斷屠三日。列聖忌各斷一日。餘不須禁。三月以
道士趙歸真為左右街道門教授先生。時帝銳意求
仙。師事歸真。歸真乘寵。每對必排毀釋氏非中國之
教。蠹害生靈。宜盡除去。帝深然之。歸真復請與釋氏
辨論。有旨追僧道於麟德殿談論。法師知玄登論座。
辯捷精壯。道流不能屈。玄因奏。王者本禮樂一憲度
則天下治。吐納服食盖山林匹夫獨擅之事。願陛下
不足留神。帝色不平。侍臣諷玄賦詩以自釋。玄立進
五篇。有[鴳-女+隹]背傾危龍背滑。君王且住一千年之句。帝
知其刺。特放還桑梓。
<pb n="266"/>
論曰。昔周武廢教。沙門犯顏抗爭殆數十人。雖不
能格武之惑。然足見吾法中之有人也。及唐高祖
議沙汰。而慧乘．玄琬．智實．法林等皇皇論爭引義
慷慨。亦不失法王真子之職。凡自大曆而後。祖道
既興。吾門雄傑多趨禪林。至是武宗議廢教。而主
法者纔知玄一人而已。雖武宗盛意不可解。佛運
數否莫可逃。凡釋子者處變故之際。無一辭可紀。
佛法尊愽如天。亦吾徒失學之罪也。
五年五月。作望仙樓於禁中。時趙歸真特被殊寵。諫
官數上疏論之。帝謂宰相曰。諫官論趙歸真。此意要
卿等知朕宮中無事。屏去聲色。要此入道話耳。李德
裕對曰。臣不敢言前代得失。第歸真曾在敬宗朝出
入掖庭。以此群情不願陛下復親近之。帝曰。朕於彼
時已識此人。但不知其名。呼為趙練師。在敬宗時亦
無甚惡。朕與之言。滌煩耳。至於軍國政事。唯與卿等
論之。豈問道士。繇是宰相不復諫。而歸真遂以涉物
論遂舉羅浮山道士鄧元超有長生術。帝遣中使迎
之。及元超至。與劉玄靖及歸真等膠固排毀釋氏。於
是拆寺之請行焉。四月撿括天下僧寺凡四千六百。
蘭若僧尼二十六萬五百。
五月庚子。勑併省天下佛寺。中書門下關奏據令式。
諸上州國忌。官吏行香於寺。其上州各留一寺。凡有
列聖尊容並今移於寺內。其下州寺並廢。兩京左右
街請留十寺。寺僧十人。勑曰。上州合留寺工作精巧
者各一所。如破落悉宜除毀。其行香日。官吏宜赴道
觀。上都東都各留四寺。寺僧三十人。中書門下又奏
曰。天下廢寺。鍾磬銅像委鹽鐵使鑄錢。其鐵像委本
州鑄為農具。金銀鍮石等像銷付度支衣冠士庶之
家。所有金銀等像。勑出後限一月納官。
八月。制曰。朕聞三代以前未有言佛。漢魏之後像教
寢興。由是季時傳此異俗。因緣染習蔓衍滋多。以至
於蠹耗國家而漸不覺。以至於誘惑人情而眾益迷。
洎於九有山原兩京城闕。僧徒日廣佛寺日崇。勞
人力於土木之功。奪人利於金寶之飾。移君親於師
資之際。違配偶於戒律之間。壞法害人無逾此道。且
一夫不田有受其飢者。今天下僧尼不可勝數。皆待
農而食。待蚕而衣。寺宇招提莫知紀極。皆雲架藻飾
僭擬宮居。晉宋梁齊物力凋弊風俗澆詐。莫不由是
而致也。況我高祖太宗以武定禍亂。以文理天下。執
此兩端而以經[邱-丘+(看-目)]。豈以西方區區之教與我抗衡哉。
貞觀．開元亦甞[釐-未+牙]革剗除未盡。流衍轉滋。朕愽覽前
言旁求輿議。弊之可革斷在不疑。而中外誠臣恊予
正意。條流至當宜在必行。懲千古之蠹源。成百王之
典法。濟人利眾子何讓焉。其天下所拆寺還俗僧尼
收充稅戶。於戲。前古未行似將有待。乃今盡去豈謂
無時。驅游惰不業之徒幾五十萬。廢丹艧無用之室
凡六萬區。自此清淨訓人慕無為之理。簡易齊政成
一俗之功。將使六合黔黎同歸皇化。尚以革弊之始
日用不知。下制明廷宜體予意。
六年三月帝不豫。自徵方士服金丹受法籙。至是發
背躁悶失常。遂至大漸旬日不能言而崩。年三十三。
舊史贊曰。昭肅削浮圖之法。懲游惰之民。志欲矯步
丹梯求珠赤水。徒見蕭衍．姚興之典學。不悟始皇．漢
武之妄求。盖受惑左道之言。故偏斥異方之教。況身
毒西來之法。向欲千年[山/一/虫][山/一/虫]之民習以成俗。畏其教
甚於國法。樂其徒不異登仙。如文身斷髮之卿。似吐
火吞舟之戲。詎可正以咸韶而律以章甫加以符融。
何充之侫代不乏人。雖旬卿．孟子之賢未容抗論。一
朝隳殘金像燔棄胡書。結怨於膜拜之流。犯怒於匹
夫之口。哲王之舉不駭物情。前代存而勿論。實為中
道。欲革斯弊將俟河清。昭肅頗稱明斷。然聽斯蔽矣
（已上并見舊史。
論曰。舊史武宗紀。著除罷釋氏始末甚詳。當時雖
<pb n="267"/>
黃冠乘寵傾害吾教。然亦大臣李德裕輔成其事
也。新史曰。武宗毅然除去浮圖之法甚銳。而躬受
道家法籙服藥以求長年。以此知其非明智之不
惑者。特好惡不同耳。噫嘻武宗非明智不惑。豈特
於釋老好惡不同哉。其偏信李德裕專權用事朋
黨相傾。雖僅有伐叛之勞。未見成功而朝野積怨
已甚。使更久權。則與李林甫又何異乎。
六年三月。宣宗即位。乃憲宗第十三子也。外晦內朗
嚴重寡言。甞臥病。忽有異光觸身。蹶然興起危坐。穆
宗就見之。撫曰社稷之福也。以玉如意賜之。徙封光
王。又甞夢乘龍升天。及所居之邸甞又有龍戲其沼
中。太和會昌之際群居宴集。未甞發言。或強誘之得
其語。則合席皷舞以為笑劇。謂之光叔。武宗豪率尤
不為禮。至是哀戚滿容接對群僚。處決庶務中外翕
然。方見其隱德焉。
五月辛卯。勑道士趙歸真．劉玄靖．鄧元超等十二人
以蟲惑先朝排毀釋氏。並賜朝堂決杖。配嶺表。
癸巳。勑上都東都各復大寺八所。并賜新額。
太中元年閏三月。詔曰。會昌季年併省寺宇。雖云異
方之教有資為理之源。中國之人久行其道。[釐-未+牙]革過
當。事體乖謬。其靈山聖境應會昌五年所廢寺宇。諸
宿舊僧可仍舊修葺住持。
隆興佛教編年通論卷第二十五

<sarticle>隆興佛教編年通論卷第二十六</sarticle>

隆興府石室沙門　祖琇　撰
唐
大中元年。尚書白居易卒。年七十有五。贈尚書左僕
射。宣宗以詩吊之。居易被遇憲宗時事無不言。湔剔
抉摩多見聽可。然為當路所忌。遂擯斥。所蘊不得施。
乃放意文酒。能順適所遇。託釋氏死生之說。若忘形
骸者。後復進用。又皆幼君偃蹇。益不合居官。輙病去。
遂無立功名意。與弟行簡及從祖弟敏中友愛東都。
所居履道里疏沼種樹。架石樓香山。鑿八節灘。號醉
吟先生。自為之傳。晚節好佛尤甚。至經月不食葷。稱
香山居士。與胡杲等九人宴集。皆高年不仕者。人慕
之。繪為九老圖。居易於文章精切。然寂工於詩。當時
士人爭傳誦之。其始生方七月能展書。姆指之無兩
字。雖試之百數不差。九歲諳識音律。其篤於才章盖
天稟然。既卒。以其所居第施為佛寺。宣宗思其賢不
已。因擢其弟敏中為相。居易甞疾。肖彌陀佛像而禱
之。自為之記曰。我本師釋迦如來說言。從是西方過
十萬億佛土。有世界號極樂。以無八苦四惡道故也。
其國號淨土。以無三毒五濁業故也。其佛號阿彌陀。
以壽無量願無量功德相好光明無量故也。諦觀此
娑婆世界眾生。無賢愚無貴賤無幼艾。有起心歸佛
者。舉手合掌必向西方。有怖厄苦惱開口發聲必先
念阿彌陀。又範金合土刻石綉紋乃至印水聚沙童
子戲者。莫不率以阿彌陀佛為上首。不知其然而然。
由是而觀。是彼如來有大誓願於此眾生。眾生有大
因緣於彼國土明矣。不然。南北東方過去現在未來
佛多矣。何獨如是哉。何獨如是哉。唐中大夫太子少
傅白居易當衰莫之歲。中風[病-丙+旱]之疾。乃捨俸錢三十
萬。命工人杜敬宗按阿彌陀．無量壽二經[書-曰+(且-二+人)]西方世
界一部。高九尺。廣丈有三尺。阿彌陀尊佛坐中央。觀
音．勢至二大士侍左右。人天瞻仰眷屬繞圍。樓臺伎樂
水樹花鳥。七寶嚴飾五綵張施。爛爛煌煌功德成就。
弟子居易焚香稽首。跪於佛前。起慈悲心發弘誓願。
願此功德面施一切眾生。一切眾生有如我老者。如
我病者。願離苦得樂。斷惡修善。不越南部便覩西方。
白毫大光應念來感。青蓮上品隨願往生。從現在身
盡未來際。常得親近而供養也。欲重宣此義而說讚
<pb n="268"/>
曰。極樂世界清淨土。無諸惡道及眾苦。願如我身老
病者。同生無量壽佛所。
論曰。唐史稱居易與元稹齊名。稹中道徼險。得宰
相名望漼然。居易當李宗閔時。權勢震赫終不附
離。為進取計完節自高。居易其賢哉。竊謂樂下罪
特賢於當時。如　本朝韓魏公之德業。蘇東坡之
文章。皆景慕之。斑斑著於翰墨。然則樂天賢於百
世可也。觀其雍容談道。深徹宗教之源。於唐三百
年間唯樂天．柳子厚．裴公美．梁肅數公而已。雖各
本師承。亦皆性自通悟發於天縱。非大士乘願力
再來。疇能及此哉。
二年。觀察使裴休守宣城。甞與名緇會難。有設疑以
試公曰。三界虗妄。群生顛倒。何有修行能解纏縛。孰
為智慧可化凡愚。胡為乎。公區區徒自撓耳。公曰。嘻
珠玉在櫝。啟之則見其珍。聖賢在門。行之則踐其閫。
分塗而往。唯善惡焉。善惡如東西耳。趣之不已則至
其所至焉。在乎推心於不染。馭馬於無途。如是三界
信真實。群生非顛倒。但學者不能窒欲壞貪違名去
利。弗舍有漏而思往無為耳。然捨之在我。取之由人。
非用智慧解纏縛。如此則了無一物以撓吾真也。他
日門人有謂公曰。敢問三界之言未立。人不知修行。
不見因果。畏陰隲者不為之多。介景福者不為之少。
理亂增損繫乎其時。洎斯教也行乎中夏。愚人畏罪
損其惡。賢人望神增其善。增之不已則至今當盡善
矣。損之不已亦至今當無惡矣。何昏迷暴虐無減於
秦漢之前。福慧聦明不增於魏晉之後。歸之者殊途
輻湊。立之者萬法雲興。稽諸天不見其文。求諸古莫
有其法。號為大聖作人天師。是宜使吾人盡昇覺路。
不宜[山/一/虫][山/一/虫]庶類。由古迄今若斯之迷也。設使像法至
今未行。將盡墮惡道為鬼為蜮乎。夫法未始有。今而
有之。希聖之徒何存而知之耶。由之之固。庸非溺乎。
公笑謂之曰。大明肇啟。法不齊備。聖人繼出。代天為
工。結繩畫封文質滋改。一聖立。一法生。天道人事顯
若符契。燧人氏之未有火也。則天無火星。人無火食。
龜無火兆。物無火災必矣。少昊氏之未理金也。則天
無金星。人無金用。龜無金兆。物無金災必矣。及聖人
攻木出火。鍛石取金。於是乎精芒主宰騰變上下。則
知世法時事隨聖人也。考精神之源。窮性命之表。作
大方便護於群生。群生受之而不知。盖由天道運行
物以生茂。皆謂自己。孰知其然也。於是問者廓然自
得佛味。及詔許立寺而宣之。士民相皷以萬。請先立
之于宣郛。遂復新興寺焉。
三年九月辛亥。詔曰。潮州司馬李德裕。早籍門弟幼
踐清華。累居將相之榮。唯以姦傾為業。當會昌之際。
極公台之崇。騁諛侫以得君。遂恣橫而持政。專權生
事妒賢害忠。動多詭異之謀。潛懷僭越之志。秉直者
必棄。向善者盡排。誣忠良造朋黨之名。肆姦偽生加
諸之亹。計有逾於指鹿。罪實見於欺天。屬者方處鈞
衡曾無嫌避。委國史於愛壻之手。寵祕文於弱子之
身。洎參信書亦見親眤恭推元和實錄乃不刊之書。
擅敢改張。罔有畏忌。奪他人之懿績為私門之令猷。
附李榮之曲情成吳湘之怨獄。擢爾之髮。數罪未窮。
載窺罔上之由。益驗無君之意。朕務全大體。久為含
容。雖黜降其官榮。尚盡藏其醜狀。而睥睨未已競惕
無聞。積惡既張公議難抑。可崖州司戶。未幾。德裕慚
忿不卒。乃見夢哀訴於宰相令孤綯。乞歸葬其尸。識
者謂之。強侫雖殊亦不衰云。
論曰。唐李習之曰。史官紀事不得實。乃取行狀諡
牒。凡為狀者。皆門生故史苟言虗美。尤不足信。予
觀李德裕故吏鄭亞所為會昌一品制集序。鋪張
德裕勳業。與新史本傅無異。而舊史武宗紀則著
德裕之惡。與詔詞皆合。然則新史取信故吏之說。
寧不悞後來者乎。
<pb n="269"/>
三年。湖南觀察使裴休躬謁華林善覺禪師。休問師
還有待者否。覺云有一兩箇。休云在什麼處。覺乃喚
大空小空。時二虎自庵後而出。休都之大驚。覺語虎
曰。且去。有客在。二虎哮吼而去。休問師作何行業感
得如斯。覺良久云會麼。休云不會。覺云。山僧常念觀
音。休歎異而去。覺隱居常持錫夜出林麓間。七步一
振錫。一稱觀音名號。甞有僧來參。方展坐具。覺曰且
緩緩。僧曰和尚見箇什麼。覺云。可惜許。磕破鍾樓。其
僧從此有省。
四年。黃蘗希運禪師示寂。師福唐人。姿皃豐碩。游方
晚趨江西參馬祖。值祖歸寂乃見百丈。問馬祖平日
機緣。丈舉再參馬祖掛拂話。師於言下大悟。丈曰。子
他日嗣馬祖去。師曰。不然。今日因師舉得見馬祖大
機之用。若嗣馬祖。喪我兒孫。丈曰。如是如是。見與師
齊減師半德。見過於師乃堪傳受。師自是混迹于眾。
後於豫章遇觀察使裴休。道緣契合。遂出世說法。甞
示眾曰。汝等諸人欲何所求。遂以棒趁去。而眾不散。
因謂之曰。汝曹盡是噇酒糟漢。恁麼行脚取笑於人。
但見八百一千人便去。不可只圖熱閙也。老漢行脚
時。或遇草根下有一箇漢。便從頂上一錐。看他若知
痛痒可以布袋盛米供養他。可中總似你如此容易。
何處更有今日事。汝等既稱行脚。亦須着些精神。還
知道大唐國裏無禪師麼。時有僧出云。只如諸方尊
宿聚徒闡化又作麼生。師曰。不道無禪。只是無師。汝
豈不見馬大師座下出八十四人坐大道場。得大師
正眼者止三兩人而已。歸宗和尚是其一也。夫出家
人須知有從上來事分。且如四祖下牛頭融大師。橫
說竪說猶不知向上關棙子。有此眼腦方辨得邪正
宗黨。且當人事宜不能體會得。但知學語言念向肚
皮裏安着。到處稱我會禪。還替得汝生死麼。輕忽老
宿。入地獄如箭。我才見入門來。便識得你了也。還知
麼。急須努力。莫容易事持片衣口食空過一生。明眼
人笑汝。久後總被俗人筭將去在。宜自看遠近是阿
誰分上事。若會即便會。不會即散去。
五年。詔京兆薦福寺弘辨禪即入內。帝問曰禪宗何
有南北之名。對曰。禪門本無南北。昔如來以正法眼
付大迦葉。展轉相傳至三十一世。此土弘忍大師有
二弟子。一名慧能。受衣法居嶺南。一名神秀。在北揚
化。得法雖一而開導發悟有頓漸之異。故曰南頓北
漸。非禪宗本有南北之號也。帝曰何名戒定慧。對曰。
防非止惡名戒。六根涉境心不隨緣名定。心境俱空
照鑒無惑為慧。帝曰何名方便。對曰。方便者隱實覆
相權巧之門也。被接中下。曲施誘迪。謂之方便。設為
上根。言捨方便但說無上道者。斯亦方便之談。以至
祖師玄言志功絕謂。亦無出方便之迹。帝曰何為佛
心。對曰。佛者覺也。謂人有智慧覺照為佛心。心者佛
之別名。則有百千異號。體唯其一。本無形狀。非青黃
赤白男女等相。在天非天在人非人而現天現人。能
男能女。非始非終無生無滅。故號靈覺之性。如陛下
日應萬機即是。陛下佛心。假使千佛共傳。應無別有
所得也。帝曰如今有人念佛如何。對曰。如來出世為
天人師。隨根器而說。為上根者開最上乘頓悟至理。
中下根者未能頓曉。是以佛為韋提希開十六觀門。
令念佛生於極樂。故經云。是心是佛。是心作佛。心外
無佛。佛外無心。帝曰復有人持經持呪求佛如何。對
曰。如來種種說法。皆為最上一乘。如百千眾流莫不
朝宗于海。如是差別諸緣皆歸薩婆若海。帝曰。祖師
既傳心印。金剛經云無所得法如何。對曰。佛之一化
實無一法與人。但云眾生各各自性同一法藏。當時
燃燈如來但印釋迦本法。而無所得方契燃燈本意。
故經云。無我無人眾生無壽者。是法平等。修一切善
不着於相。帝曰。禪師既會祖意。還禮佛看經否。對曰。
沙門禮佛誦經盖是住持常法。有四報焉。依佛戒修
<pb n="270"/>
身。參尋知識。漸修梵行。履踐如來所行之迹。帝曰。何
為頓見。何為漸修。對曰。頓明自性與佛無二。然有無
始染習。故假漸修對治。令順性起用。如人喫飯非一
口便飽。是日辨對七刻方罷。帝悅。賜號圓智禪師。
論曰。宣宗在開成會昌間。甞詭服遁世為沙門。於
監官會中遇黃檗禮佛次問曰。不着佛求。不着法
求。不着僧求。禮拜作什麼。蘗曰。不着佛求。不着法
求。不着僧求。某甲常禮如是事。宣宗凡三次致問。
檗三如是答。乃曰會麼。宣宗云不會。檗遽收坐具
打之。故雪竇頌云。[澶-旦+示][澶-旦+示]威風不自誇。端居寰海定
龍虵。大中天子曾輕觸。三度親遭弄爪牙。即其事
也。檗異時為相國裴公開示傳心法要。及弘辨對
帝十問語句皆明白顯了。與大乘經旨無少異。然
則為人君朝賢說法。固不應與擒縱衲子同日而
語也。抑宗門法式類如此。嗚呼。不如是烏可謂宗
師之全才者歟。
六年。江州刺史崔黯復廬山東林寺。黯自為之[石*((白-日+田)/廾)]。其
略曰。佛之心以空化執。智化也。以福利化欲。仁化也。
以緣業化妄。術化也。以地獄化愚。劫化也。故中下之
人聞其說利而畏之。所謂救溺以手。救火以水。其於
生人恩亦弘矣。然用其法不用其心。以至於甚則失
其道蠧於物。失其道者迷其徒。蠹於物者覆其宗。皆
非佛之以手以水之意也。為國家者取其有益於人。
去其蠹物之病則通矣。唐有天下一十四帝。視其甚
理而汰之。而執事之人不以歸生返本以結人心。其
道甚桀。幾為一致。今天子取其益生人。稍復其教。通
而流之以濟中下。於是江州奉例詔。予時為刺史。前
訪茲地。松門千樹嵐光熏天。蜩嘒湍鳴松籟冷然。可
別愛而不剪利以時往至是即喜而復之。又曰。甞觀
晉史見遠公之事。及得其書。其辯若注。其言若鋒。足
以見其當時取今之所謂遠公者也。吾聞嶺南之山
峻而不山。嶺北之山山而不秀。而廬山為山。山與秀
兩有之。五老窺湖懸泉墜天。杭香藥靈鳥閑獸善。煙
嵐之中恍有絳節白[鴳-女+隹]。使人觀之而不能回眸也。且
金陵六代代促俗薄。臣以功危。主以疑慘。潯陽為四
方之中。有江山之美。遠公豈非得計於此而視於時
風耶。然鷙者搏羶。襲者居素。前入不暇。自歎者多。則
遠師固為賢矣。是山也以遠師更清。遠師也以是山
更名。暢佛之法。如以曹溪。以天台為號者。不可一二。
故寺以山。山以遠。三相挾而為天下具美矣。
八年。溈山靈祐禪師示寂。師甞示眾曰。夫道人之心
質直無偽。無背無面。無詐妄心行。一切時視聽尋常
更無委曲。亦不閉眼塞耳。但情不附物即得。從上諸
聖只是說濁邊過患。若無如許多惡覺情見想習之
事。譬如秋水澄渟。清淨無為澹泞無礙。喚作道人亦
名無事人。時有僧問。頓悟之人還更有修否。師云若
真悟得本。他自知時。修與不修是兩頭語。如今初心
雖從緣得一念頓悟自理。猶有無始曠劫習氣未能
頓淨。須教渠淨除現業流識。即是修也。不道別有法
教渠修行趣向。從聞入理。聞理深妙。心自圓明。不居
惑地。雖有百千妙義抑揚當時。此乃得坐披衣自解
作活計。時相國鄭愚為之[石*((白-日+田)/廾)]曰。天下之言道術者多
矣。各用所宗為是。而五常教化人事之外。於精神性
命之際。史氏以為道家之言。故老莊之類是也。其書
具存。然至於盪情累。外生死。出於有無之間。超然獨
得。言象不可以擬議。勝妙不可以意況。則浮屠氏之
言。禪者庶幾乎盡也。有口無所用其辯。巧歷無所用
其數。愈得者愈失。愈是者愈非。我則我矣。不知我者
誰氏。知則知矣。不知知者何以無。其無不能盡空。其
空不能了。是者無所不是。得者無所不得。山林不必
寂。城郭不必諠。無春夏秋冬四時之行。無得失是非
去來之迹。非盡無也。冥於順也。遇所即而安。故不介
於時。當其處無必。故不跼於物。其大旨如此。其徒雖
<pb n="271"/>
千百。得者無一二。近代言之者必有宗。宗必有師。師
必有傳。然非聰明環宏傑達之器不能得其傳。當其
傳是皆鴻庬偉絕之度也。今長沙郡西北有山名大
溈。蟠木穹谷不知其徧幾千百里。為羆豹虎兕之宅。
雖夷人射獵虞迹樵甿不敢從也。師始僧。號靈祐。生
福唐。笠首屩足背閩來游。菴於翳薈。非食時不出。栖
栖風雨默坐而已。恬然晝夜物不能害。非夫外死生
忘憂患冥順大和者孰能於是哉。昔孔門殆庶之士。
以單瓢樂陋巷。夫子猶稱詠之。以其有生之厚也。且
生死於人。得喪之大者也。既無得於生。必無得於死。
既無得於得。必無得於失。故於其間得失是非所不
容措。委化而已。其為道術。天下之能事畢矣。凡涉語
是非之端。辨之益惑。無補於學者。今不論也。師既以
茲為事。其徒稍稍徙從之。則與之結構廬室。與之伐
去陰黑。以至於千有餘人自為飲食紀綱。而於師言
無所是非。其有間者隨語而答。不強所不能也。數十
年言佛者。天下以為稱首。武宗毀寺逐僧。遂空其所。
師遽畏首為民。惟恐出雖雖之輩。有識者益貴重之。
後湖南觀察使裴公休酷好佛事。值宣宗釋武宗之
禁。固請迎而出之。乘之以己輿。親為其徒列。又議重
削其鬚髮。師始不欲。戲其徒曰。爾以鬚髮為佛耶。其
徒愈強之。不得已笑而從之。復到其所居為同慶寺
而歸。諸徒復來。其事如初。師昔幼視無所為意。忽一
日笑報其徒示若有疾。以大中八年正月九日歸寂。
年八十三。即窆於大溈之南阜。後十有一年。其徒以
師之道上聞。始加諡號及墳塔以厚其終。噫人生萬
類之最靈者。而以精神為本。自童孺至老白首。始於
飲食漸於功名利養。是非嫉妬晝夜纏縛。又其念慮
未甞時餉歷息煎熬形器。起如冤讎。行坐則思想。偃
臥則魂夢。以耽淫之利欲。役老朽之筋骸。飡飯既耗。
齒髮已弊。猶拔白餌藥以從其事。外以夸人。內以欺
己。曾不知息陰休影。捐慮安神。求須臾之暇。以至溘
焉而盡。親交不翅如行路。利養悉委他人。愧負積於
神明。辱殆流於後嗣。淫渝汙漫不能自止。斯皆自心
而發不可不制以道術。道術之妙莫有及此。佛經之
說益以神聖。然其歸趣悉臻無有。僧事千百不可梗
槩。各言宗教自相矛盾。故褐衣圓頂未必皆是。若予
者洗心於是逾三十載。適師之徒有審虔者。以師之
圖形自大溈來。知予學佛。求為讚說。觀其圖狀。果前
所謂鴻庬絕特之度者也。既與其贊。則又欲[石*((白-日+田)/廾)]師之
道於精廬之前。予笑而諾之。遂因其說以自警觸。故
者立言不專以褒大溈之事云。
論曰。鄭愚或云曾拜相。而唐史無傳。然鄭谷與愚
同以詩鳴。今觀大溈[石*((白-日+田)/廾)]。可謂能文者矣。使人讀之
莫不洗然省己之非而悟禪宗之深妙也。如
本朝太師富鄭公甞因比部張隱之輕誚禪學以
為葛藤。公與之書。其略曰。吾輩自少為俗事浸漬。
及長又取妻養子。奔走仕官黃卷赤軸。往往未甞
入手。雖乘閑披玩只是助譚柄而已。何暇究其義
理哉。且士農工商各為業次纏縛。縱知有山門禪
席欲去參問。何由去得。豈復有結伴參禪問道及
眾中愽約薰蒸之益乎。萬一明眼人偶然因事遭
際且無一味工夫。所問能有多少。儻不自行探討
深加鑽仰。纔得一言半句。殊未曉了。便鼻孔撩天。
自謂我已超佛越祖。佛經禪都不一頋。以避葛
蕂之誚。弼之愚見深恐未然也。弼不學禪則已。既
辨身心學之。須是周旋委曲深鈎遠索。透頂透底
得一切見。成光明淨潔。絕無一塵許疑翳。方敢放
下。俟到這地位。然後口也不開。眼也不覷人去在。
何處更著得葛藤。何處更用工夫耶。隱之隱之。此
語誠大钁頭。誠大沒意智。緣此一事要脫無量劫
來生死。直湏與管生死底閻老作抵敵始得。不可
聽人閑語便自昧也。嗚呼。鄭公於　吾宋。首以制
<pb n="272"/>
科進。為朝廷大用。其位㒵勳烈可謂蔪然傑出者
矣。若恣情宴樂何所不可。乃砥節礪行要明己事。
以悟徹為期。此歷古以來大臣中所未易有也。
十年。潭州道林沙門疏言詣太原府訪求藏經。高士
李節餞以序曰。業儒之人喜排釋氏。其論必曰。禹湯
文武周公孔子之代皆無有釋。釋氏之興衰亂之所
奉也。宜一掃絕剗革之使不得滋。釋氏源於漢。流於
晉。瀰漫於宋魏齊梁陳隋唐孝和聖真之間。論者之
言粗矣。抑能知其然。未知其所以然也。吾請言之。昔
有一夫。膚腯而色凝。氣烈而神清。未甞謁醫。未甞禱
鬼。恬然保順。罔有札瘥之患。固善也。即一夫不幸而
有寒暑風濕之痾。背癃而足躄。耳聵而目瞑。於是攻
熨之術用焉。禳禬之事紛焉。是二夫豈特相反耶。盖
病與不病勢異耳。嗟乎三代之前世康矣。三代之季
世病矣。三代之前禹湯文武德義播之。周公孔子典
教持之。道風雖衰漸漬猶存。詐不勝信。惡知避善。於
是有擊壤之歌由庚之詩。人人而樂也。三代之季道
風大衰。力詐以覆信。扇澆而散朴。善以柔退。惡以強
用。廢井田則豪窶相乘矣。貪封略則攻戰丞用矣。務
實帑則聚斂之臣升矣。務勝下則揞剋之吏貴矣。上
所以御其下者欺之。下所以奉其上者苟之。上下相
仇。激為怨俗。於是有汨羅之客。有負石之夫。人人愁
怨也。夫釋氏之教。以清淨恬虗為禪定。以柔謙退讓
為忍辱。故怨爭可得而息也。以菲薄勤苦為修行。以
窮達壽夭為因果。故陋賤可得而安也。故其喻云必
煩惱乃見佛性。則本[襄-(口*口)]代之風激之也。夫[襄-(口*口)]代之風
舉無可樂者也。不有釋氏以救之。尚安所寄其心乎。
論者不責[襄-(口*口)]代之俗。而尤釋氏之興。則是抱疾之夫
而責其醫禱攻療者也。徒知釋因衰代而興。不知衰
代湏釋氏之救也。何以言之耶。夫俗既病矣。人既愁
矣。不有釋氏使安其分。勇者將奮而思鬪。智者將靜
而思謀。則阡陌之人將紛紛而群起矣。今釋氏一歸
之分而不責於人。故賢智雋朗之士皆息心焉。其不
能達此者愚人也。惟上所役焉。故罹衰亂之俗可得
而安賴此也。若之何而剪去之哉。論者不思釋氏扶
世助化之大益。而疾其雕鎪綵繪之小費。吾故曰能
知其然不知其所以然者也。會昌季年武宗大剪釋
氏。巾其徒且數萬之民𨽻貝其居。容㒵於土木者沉
諸水。言詞於帋素者烈諸火。分命御史乘馹走天下
察。敢隱匿者罪之。由是天下名祠珍宇毀撤如掃。天
子建號之初。雪釋氏之不可廢也。詔徐復之。而自湖
以南遠人畏法不能酌朝廷之體。前時焚撤書像殆
無遺者。故雖明命復許制立。莫能得其書。道林寺湖
西之勝游也。有釋疏言警辯有謀。獨曰。太原府國家
舊都。多釋祠。我聞其帥司空范陽公天下仁人。我第
往來購釋氏遺文以惠湘川之人。宜其聽我而助成
之矣。即辭而北游。既上謁軍門。范陽公果諾之。因四
求散逸不成蘊秩者。至釋祠不見毀而副剩者。又命
講丐以補繕闕漏者。月未幾凡得釋經五千四十八
卷。以大中十年秋八月輦自河東而歸於湘焉。嘻釋
氏之助世既言之矣。向非我君洞鑒理源。其何能復
立之耶。既立之且亡其書。非有疏言遠識而誠堅。孰
克弘之耶。吾喜疏言奉君之令。演釋之宗。不憚寒暑
之勤。德及遠人。為敘其事。且贈以詩。詩曰。湘水狺狺
兮俗獷且很。利殺業偷兮吏莫之馴。繄釋氏兮易暴
使仁。釋何在兮釋在斯文。湘水滔滔兮四望何已。猿
狖騰拏兮雲樹靡靡。月沉浦兮煙冥山。檣席卷兮櫓
床閑。偃仰兮嘯詠。皷長波兮何時還。湘川超忽兮落
目晼晼。松覆秋庭兮蘭被春畹。上人去兮幾千里。何
日同游兮湘川水。

隆興佛教編年通論卷第二十六

<pb n="273"/>
<sarticle>隆興佛教編年通論卷第二十七</sarticle>
隆興府石室沙門　祖琇　撰
唐
大中十年。詔羅浮軒轅先生。左拾遺王譜等上疏諫
之。詔答曰。朕以躬親庶務萬機事繁。訪聞羅浮處士
軒轅集。善能攝生。年齡不老。乃遣使迎之。冀其有少
保理也。朕每觀前史。見秦皇漢武之事常以之為戒。
卿等職在諫司。閱示來章深納誠意。復謂宰相曰。為
吾諭於諫官。雖少翁欒大復生亦不能相惑。第聞軒
轅生高士。欲與一言耳。未幾軒轅集至。帝問曰。先生
遐壽而長年。可致否。對曰。屏聲色。去滋味。一哀樂。廣
惠澤。則與天地合體。日月齊明。是為長年。不假外求
也。帝敬重之。帝性明叡用法無私。恭謹節儉惠愛民
物。從諫如流。天下稱為小太宗。每宰相奏事畢。忽怡
然曰。可以閑語。因問閭閻細事。或譚宮中游宴。一刻
許復正容曰。卿等善為之。常恐卿輩負朕。後日難復
相見。乃起入宮。令孤綯謂人曰。吾十年秉政最乘恩
遇。然每延英奏事。未甞不汗霑衣也。
十二年八月。帝崩。年五十。舊史贊曰。臣聞黎老言大
中故事。獻文皇器識深遠。久歷艱難。備知人間疾苦。
自寶歷已來。中人擅權事多假借。京師豪右大擾窮
民。洎大中臨御。一之日權豪斂迹。二之日姦臣畏法。
三之日閽寺讋氣。由是政刑不濫。賢能効用。百揆四
嶽穆若清風。十餘年間頌聲載路。帝宮中衣澣濯之
衣。常膳不過數器。非母后侑膳輙不舉樂。歲或小饑
憂形于色。雖左右近習未甞見怠惰之容。與群臣言
儼然煦接如對賓僚。或有所陳聞虗襟聽納故事。人
主行幸黃門。先以龍腦[鬱-山+止]金籍地。獻文悉命去之。宮
人有疾醫視之。既瘳即袖金賜之。誡曰勿令敕使知。
謂朕私於侍者。其恭儉好善類如此。季年風毒。召羅
浮山人軒轅集訪以治身之要。集亦有道之士也。未
甞輙語詭異。帝益重之。及堅請還山。帝曰。先生捨我
亟去。國有災乎。朕有天下竟得幾年。集索笔橫書四
十而去。乃十四年也。興替宜運其若是歟。而帝道皇
猷始終無缺。雖漢之文景不足過也。惜乎簡籍遺落
舊事十無三四。吮墨揮翰有所慊然。
資治通鑑曰。宣宗少歷艱難。長年踐祚。人之情偽靡
不周知。盡心民事精勤治道。賞簡而當罰嚴而必。故
方內樂業殊俗順軌。求之漢世其孝宣之流亞歟。
論曰。唐新舊史唯宣宗朝事實相返特甚。唯舊史
與資治通鑑皆合。新史貶之謂宣宗以察為明。無
復仁恩之意。嗚呼斯言莫知何謂也。大凡人君寬
厚。長者必責以優游無斷。至於精勤治道。則謂以
察為明。然則何從而可乎。孟子曰。盡信書不如無
書。盖誠然也。
咸通六年。德山宣鑑禪師示寂。師劒南人。姓周氏。愽
貫三藏。常講金剛經。時以周金剛名之。俄慨然曰。窮
諸玄辯。若一毫置於太虗。竭世樞機。似一滴投於巨
浸。學與無學吾知之矣。乃盡棄其習。謁龍潭信禪師
問。久嚮龍潭。及到來。潭又不見龍亦不現。信曰子親
到龍潭。是夕師立侍更深。信曰何不下去。師曰暗。信
炷紙燭與師。師接得。信即吹滅。師豁然大悟曰。今後
更不疑天下老和尚舌頭也。即日便辭。信語其徒曰。
可中有箇漢。牙如劒樹。口似血盆。一棒打不回頭。他
時向孤峰上立吾道去在。師居澧陽垂三十年。大中
初武陵太守薛廷望剏德山精舍。廷請居之。大闡宗
風。上堂示眾云。於己無事則勿妄求。妄求而得亦非
得也。汝但無事於心。無心於事。則虗而靈空而妙。若
毛端許言之本末者。皆為自欺。毫[釐-未+牙]繫念。三塗業因。
瞥爾情生。萬劫覊鎻。聖名凡號盡是虗聲。殊相劣形
皆為幻色。汝欲求之得無累乎。及其猒之又成大患。
終而無益。僧問如何是菩提。師打云。出去。莫向這裏
屙。問如何是佛。師云佛是西天老比丘。雪峰問。從上
<pb n="274"/>
宗乘以何法示人。師云。我宗無語句。亦無一法與人。
至是將終。謂眾曰。捫空追響。勞汝心神。夢覺覺非。竟
有何事。言訖端坐而逝。閱世八十有六。
七年四月。臨濟義玄禪師示寂。師曹州人。姓邢氏。參
黃檗運禪師問如何是佛法的的大意。聲未絕運便
打。如是三度到問三度被打。遂辭下山。運指往高安
大愚處去。師至。大愚問。黃檗近日有何言句。師曰某
甲三度問佛法的的大意。三度被打。不知有過無過。
愚云。黃檗恁麼老婆心。更問有過無過。師於言下大
悟。乃曰元來黃檗佛法無多子。愚搊住曰。尿牀鬼子。
適來問有過無過。而今却道黃檗佛法無多子。汝見
箇什麼。師於大愚肋下築三拳。愚托開云。汝師黃檗。
非干我事。師由是再回黃檗。師資契會。大機大用卓
冠一時。後還鄉。徇趙人之請。住子城南臨濟禪苑。學
徒奔湊。師示眾曰。赤肉團上有一無位真人。常從汝
等諸人面門出入。未證據者看。時有僧問如何是無
位真人。師下禪床搊住云。道道。其僧擬議。師托開云。
無位真人是什麼乾屎橛。師云。出家人且要學道。如
山僧往日亦曾於經論中尋討。後方知是濟世藥方
表顯之語。遂一時拋却。訪道參禪遇大善知識。方乃
道眼分明。識得天下老和尚。知其邪正。不是娘生下
便金。還是體究練磨一朝自省。道流。如諸方學人未
有不依物出來底。山僧向此間從頭打手上出來。手
上打口裏出來。口裏打眼裏打。未有一箇獨脫出來
底。皆是上他古人閑機境。山僧無一法與人。只是治
病解縛。你諸方道流試不依物出來。我要共你商量。
十年五歲並無一人。皆是依草附木精魅。向糞塊上
亂咬瞎漢。作這般見解。徒消十方信施。向你道無如
許多般。只是平常著衣喫飯無事過時。你諸方來者
皆是有心求佛求法求解脫求出離三界。癡人你出
三界向什麼處去。你一念心貪是欲界。一念心嗔是
色界。一念心癡是無色界。是你屋裏家具。三界不自
道我是三界。還是你目前靈靈地照燭萬般酌度世
界底人與三界安名。道流。目前用處。更有阿誰把得
便用。莫著名字號為玄旨。與麼見得為嫌底法。師云。
禪宗見解死活翛然。參學之人大須子細。如賓主相
見便有言論往來。或應物現形。或全體作用。或把機
權喜怒。或現半身。如有真正道流便喝。先拈出一箇
膠盆子。善知識不辨是境。便上他境上作模樣。學人
又喝。前人不旨放下。此是膏肓之病。不堪醫。喚作客
看主。或善知識不拈出物。隨學人問處即奪。學人被
奪。抵死不放下。此是主看客。或有學人應一箇清淨
境出。善知識辨得是境。把將拋向⿰土兄裏。學人言大好。
知識即云咄哉不識好惡。學人便禮拜。此是主看主。
或有學人被枷帶鎻出。善知識更與一重枷鎻。學人
歡喜。彼此不辨。呼為客看客。山僧如是所舉。皆是辨
魔揀異知其邪正。道流。實情大難。佛法幽玄。山僧竟
日與他說破。學者物不在意。千遍萬徧脚底踏過。黑
沒焌地。年登半百。只管傍家負死屍行。擔却擔子天
下走。道流。如諸方學人來。山僧此間作三種根器斷。
如中下根器來。我便奪其境而不除其法。或中上根
器人來。我即境法俱奪。如上上根器人來。我則境法
人俱不奪。如有出格見解人來。我此間便全體作用
不歷根器。道流。到這裏。着力處不通風。石火電光即
蹉過。學人若眼目定動。轉沒交涉。擬心即差。動念即
隔。有人解者不離目前。師云。山僧佛法的的相承。從
道一和尚．麻谷．丹霞．廬山和尚一路行徧天下。無人
信得盡。皆起謗。如道一和尚用處純一無雜。學人三
百五百盡皆不見他意。如廬山和尚自在真正順逆
用處。學人不測涯際悉皆茫然。如丹霞翫珠隱顯。學
人來者皆悉被罵。如麻谷用處。如黃檗用處。近皆不
得。如石鞏用處。向箭頭上覔人。來者皆懼。如山僧今
日用處。真正成壞翫弄神變。入一切境隨處無事。境
<pb n="275"/>
不能換。但有來者。我即便出看渠。渠不識我。便一向
入我言句。苦哉苦哉。師辭。黃檗問什磨處去。師云不
是河南便歸河北。檗便打。師約住與一掌。檗大笑喚
侍者將百丈先師禪板机案來。師云侍者將火來。檗
云。雖然如是。汝但將去。已後坐却天下人舌頭去在。
先是仰山云。汝向北有箇住處。有人輔佐老兄。只是
此人有頭無尾有始無終。及師居臨濟。普化已先在
彼。果贊佐師。未久普化全身脫去。尋以兵動弃去。太
尉默君和捨宅為寺。延請師居。亦以臨濟為額。次至
河府。府主王常侍與師道契。晚遷大名府興化寺閑
居。存獎執侍。師付法偈曰。㳂流不止問如何。真照無
邊說似他。離相離名人不稟。吹毛用了急還磨。一日
謂眾曰。吾滅後不得滅却吾正法眼。三聖云爭敢滅
却和尚正法眼。師云。已後有人問你。作麼生道。三聖
便喝。師云誰知吾正法眼藏向這瞎驢邊滅却。言訖
端坐而化。門人奉全身塔于大名府西北隅。諡曰慧
照禪師。
論曰。臨濟大悟發明正法眼藏。如箭離絃。師子返
擲。照用驚群。又況黃檗．大愚鉗鎚妙密。掣電光中
與之擊節投機。真佛祖爐鞴也。嗚呼盛哉。自臨濟
傳興化。今逾十世道益光大。所謂源深流長。抑這
宗脉說話。歷歷皆從佛祖頂𩕳上拈出。決非他宗
所能跂及也。其猶大鵬一舉九萬里則風斯在下
矣。古所謂雲門．臨濟僧中王也。豈虗語哉。
九年。長沙景岑禪師示寂。師甞示眾曰。我若一向舉
揚宗教。法堂裏須草深一丈。我不得已向汝諸人道。
盡十方世界是沙門眼。盡十方世界是沙門全身。盡
十方世界是自己光明。盡十方世界在自己光明裏。
盡十方世界無一人不是自己。我常向汝道。三世諸
佛共十法界眾生是摩訶般若光。光未發時汝等諸
人向什麼處委。光未發時尚無佛無眾生消息。何處
得有山河國土來。時有僧問如何是沙門眼。師云長
長出不得。又云成佛成祖出不得。六道輪迴出不得。
僧云未審出箇什麼不得。師云晝見日夜見星。僧云
學人不會。師云妙高山色青又青。僧云如何是佛。師
云眾生色身是。僧云。河沙諸佛體皆同。如何有種種
名字。師云。從眼根返源名為文殊。耳根反源名為觀
音。徙心返源名為普賢。文殊是佛妙觀察智。觀音是
佛無緣大悲。普賢是佛無為妙行。三聖是佛之妙用。
佛是三聖之真體。用則有河沙假名。體則總名為一
薄伽梵。僧云。色即是空空即是色。此理如何。師云。礙
處非墻壁。通處勿虗空。若人如是解。心色本來同。問
如何是佛性。師云。佛性堂堂。顯現住相。有情難見。若
悟眾生無我。我面何殊佛面。問如何是上上人行履
處。師云如死人眼。問上上人相見時如何。師云如死
人手。問善財無量劫來為什麼淤普賢身中世界不
遍。師云汝從無量劫來還曾游得遍麼。問如何是普
賢身。答含元殿裏更問長安。問亡僧迁化向什麼處
去。師云。不識金剛體。却喚作生緣。十方真寂滅。誰在
復誰行。師因臨濟示眾赤肉團上有一無位真人。乃
有偈曰。萬法一如不用揀。一如誰揀誰不揀。即今生
死本菩提。三世如來同箇眼。仰山問。人人盡有這箇
事。只是用不得。師云恰是請汝用。仰云作麼生用。師
乃踏倒仰山。山曰直下似箇大虫。世因名岑大虫。
十年。洞山价禪師示寂。師會稽人也。姓俞氏。幼出家。
年二十一往嵩岳受具。首謁南泉。值馬祖忌日設齋。
泉問眾曰。今日設齋。未審馬祖還來否。眾無對。師乃
出對曰。待有伴即來。泉聞之讚曰。此子雖後生。却堪
雕琢。師曰和尚莫壓良為賤。次謁溈山問曰。頃聞忠
國師有無情說法。良价未究其微。溈山曰。我這裏亦
有。只是難得其人。師曰便請和尚道。溈曰父母所生
口終不敢道。師曰還有與和尚同時慕道者否。溈曰
此去石室相連。有雲巖道人。若能撥草瞻風。必為子
<pb n="276"/>
之所重。師到雲巖問無情說法什麼人得聞。岩曰無
情說法無情得聞。師曰和尚還聞否。岩曰。我若聞。汝
即不得聞吾說法也。師曰若恁麼即良价不聞和尚
說法。岩曰。我說汝尚不聞。何況無情說法耶。師乃述
偈曰。大也奇。也大奇。無情說法不思議。若將耳聽應
難會。眼處聞聲方始知。遂辭。雲巖問什麼處去。曰雖
離和尚未卜所止。巖曰早晚却來。師曰待和尚有住
所即來。巖曰自此一去難得相見。師曰難得不相見。
又問巖曰。和尚百年後。忽有人問還邈得師真。如何
祇對。巖曰。但向伊道。即這是。師良久。巖曰承當這箇事
大須審細。師猶涉疑。後因過水覩影大悟前旨。因有
偈曰。切恐從他覔。迢迢與我疎。我今獨自往。處處得逢
渠。渠今正是我。我今不是渠。應須恁麼會。方得契如
如。大中末。於新豐山接誘學徒。其後盛化於高安之
洞山。常因雲巖忌日修齋。僧問。和尚見南泉發迹。為
什麼與雲巖設齋。師曰。我不重先師道德。亦不為佛
法。只重不為說破。又僧問。和尚還肯先師也無。師曰
半肯半不肯。曰為什麼不全肯。師曰。若全肯。即孤負
先師也。師有時垂語云。直道本來無一物。猶未消得
他鉢袋子。僧問什麼人合得。師曰不入門者。曰只如
不入門者還得也無。師曰。雖然如此。不得不與他。師
又曰。直道本來無一物。猶未消得他衣鉢。這裏合下
得一轉語。且道下得什麼語。有一上座下九十六轉
語不愜師意。末後一轉始可師意。師曰。闍黎何不早
恁麼道。有一僧聞。請舉其語。如是三年執侍。然不為
舉。上座因疾其僧曰。某甲三年請舉前語。不蒙慈悲。
善取不得惡取。遂露刃向之曰。若不道即殺上座也。
上座悚然曰且待為汝舉。乃曰直饒將來亦無處著。
其僧禮謝。僧問常尋常教學人行鳥道。未審如何是
鳥道。師曰不逢一人。曰如何行。師曰直須足下無絲
去。如只如行鳥道。莫便是本來面目否。師曰汝因什
麼顛倒。曰什麼處是學人顛倒。師曰。若不顛倒。何得
認奴作郎。曰如何是本來面目。師曰不行鳥道。師謂
眾曰。知有佛向上人。方有語話分。時有僧問如何是
佛向上人。師曰非常。師問僧世間何物最苦。僧曰地
獄最苦。師曰。不然。在此衣線下不明大事是最苦。師
問僧名什麼。曰某甲。師曰阿那箇是汝主人公。曰見
祇對次。師曰。苦哉苦哉。今時人例皆如此。只是認得
驢前馬後將為自己。佛法平沉此之是也。客中辨主
尚未分明。如何辨得主中主。僧云如何是主中主。師
云闍黎自道取。曰。某甲道得。只是客中主。如何是主
中主。師曰。恁麼道即易。相續也大難。師將示寂。謂眾
曰。吾有閑名在。誰為吾除得。眾皆無對。有沙彌曰。請
和尚法號。師曰吾閑名已謝。問。和尚違和。還有不病
者不。曰有。僧曰不病者還看和尚否。曰老僧看他有
分。曰和尚爭得看他。師曰老僧看他時不見有病。又
曰離此[殼-一]漏子向什麼處與吾相見。眾無對。遂剃髮
披衣令撞鐘。湛然而寂。時學徒千餘人號悅。移時師
忽開眸曰。夫出家人心不附物。是真修行。勞生息死
於悲何有。乃召主事僧令辨愚癡齋一中。盖責其徒
戀情也。至七日食具方備。師隨眾齋畢。復謂眾曰。僧
家無事。大率臨行之際勿須諠動。明日浴罷。端坐長
往。壽六十三。諡悟本禪師。
是歲五月。帝幸安國寺。賜國師知玄寶座。高二丈。材
用沉香塗髤。縷龍鳳葩𤾡金細之上。施複座陳經几。
其前四隅立瑞鳥神人。高數赤。磴道以陞。前被綉囊
錦襜珍麗絕甚。時宮中日齋萬僧。帝自為贊唄。宰相
肅倣諫以為天竺法割愛取滅。非帝王躬踐。今筆梵
言口梵音。不若徵謬賞濫罰振殃祈福。况佛者可以
悟取。不可以相求。懿宗雖不納。然嘉美其言。玄姓陳
氏。世號陳菩薩。三學洞貫。名盖一時。異跡尤多。及僖
宗避巢賊幸成都。遣御史郭遵賷璽書徵赴行在。帝
素重其名。引對大悅。賜號悟達國師。留行宮久之。辭
<pb n="277"/>
歸九隴。忽定中見菩薩降其室。摩玄頂。演深妙音而
慰安之。言訖即隱。俄一珠入玄左股。隆起楚甚。上有
晁錯二字。玄知夙債也。即右脇安臥而逝。著述凡二
十餘萬言行于世。弟子僧徹。徹弟子覺暉。俱有重名。
三世為僧統。或謂玄前身盖漢川三學山知鉉法師。
鉉在世甞講十地品。感地變金色。及終感病。與玄絕
類。
論曰。世稱知玄蓋漢袁盎後身。其諫爭亦餘習也。
當武宗惑於左道將罷大教。玄爭之。伸明自宗可
也。乃沮其服食而進以禮樂刑政。是拂之而與之
競焉。則與盎諫遷淮南王斥趙談參乘却慎夫人
座異矣。然自漢文抵僖宗七百餘年。盎償晁錯事
固應足矣。尚蒙惡報而斃。何哉。蓋與錯始有私隙。
及錯議削七國而七國叛。盎遂請斬錯。及錯誅而
七國之兵不退。則是盎假國威以報私讎也。故其
歷十數世而業報未艾也如此。可不戒哉。
咸通十一年。相國裴休薨。休字公美。孟州人。兒時與
兄弟偕隱。晝講經。夜著書。終年不出戶。有饋鹿者。諸
生薦之。休不食。曰。蔬食猶不足。今一㗖肉。後何以繼。
擢進士第。累更內任。甞出刺洪州。一日入龍興寺觀
壁[書-曰+(且-二+人)]歎曰。容儀可觀。高僧何在。時有數僧對。不愜。休
曰此間莫有禪者麼。僧云。近一僧至。似禪者。休命召
至。乃黃檗運禪師。時未顯名。休以前問扣之。運高聲
曰裴休。休應諾。運曰在什麼處。休豁然。後此契入。遂
迎入府第。旦夕問法。及移鎮宛陵亦命與俱。由是深
徹法源。復與圭峰密禪師道緣尤密。大中時執政六
年。次歷諸鎮節度。薨年七十有四。休能文章。書楷遒
媚有體法。為人醞籍操守嚴正進止雍閑。宣宗甞曰。
休真儒者。居常不御酒肉。著釋氏文數萬言。其圭峰
禪源諸詮序曰。禪師集禪源諸詮為禪藏而都序之。
休曰未甞有也。自如來現世隨機立教。菩薩間生隨
病指藥。故一代時教開深淺之二門。一真如心演性
相之別法。馬龍二士皆弘調御之說而空性異宗。能
秀二師俱傳達磨之心而頓漸殊稟。天台專依三觀。
牛頭無有一法。江西舉體全真。荷澤直指知見。其他
空有相破。真妄相攻。反奪順取。密指顯說。故西域中
夏其宗實繁。良以病有千源藥生多品。投機隨器不
得一同。雖俱為證悟之門。盡是正真之道。然諸宗門
下通少局多。故數十年來師法益壞。以承稟為門戶。
各自開張。以經論為戈矛。互相攻擊。情隨函矢而遷
變。法逐人我以高低。是非紛拏莫能辨㭊。則向者世
尊菩薩諸方教宗。適足以起諍後人。增煩惱病。何利
益之有哉。圭峰禪師久而歎曰。予丁此時。不可默矣。
於是以如來三種教義。印禪宗三種法門。融瓶槃釵
釧為一金。攪酥酪醍醐為一味。振綱領而舉者皆順。
據會要而來者同趨。尚恐學者之難明也。又復直示
宗源之本末。真妄之和合。空性之隱顯。法義之差殊。
頓漸之同異。遮表之迴互。權實之淺深。通局之是非。
莫不提耳而告之。指掌而示之。嚬呻以吼之。柔和以
誘之。乳而藥之。恐性命之夭殤也。保而護之。念水火
之漂焚也。揮而散之。悲鬪諍之牢固也。大明不能破
長夜之昏。慈父不能保身後之子。若吾師者捧佛日
而委曲迴照。疑曀盡除。順佛心而橫亘大悲。窮劫蒙
益。是則世尊為闡教之主。吾師為會教之人。本末相
符。遠近相照。可謂畢一代時教之能事矣。或曰。自如
來滅後未甞大都而通之。今一旦違宗趣而不守。廢
關防而不據。無乃乖秘藏密契之道乎。答曰。佛於法
華經涅槃會上亦以融為一味。但味者不覺。故涅槃
經云。迦葉菩薩曰。諸佛有密語而無密藏。世尊讚歎
曰。如來之言開發顯露清淨無翳。愚人不解謂之秘
藏。智者了達則不名藏。此其證也。故王道興則外戶
不閉而守在夷狄。佛道備則諸法總持而防在外魔。
不當復執情攘臂於其間也。嗚呼。後學當取信於佛。
<pb n="278"/>
無取信於人。當取證於本法。無取證於未習。能如是
則可以報圭峰之劬勞德矣。
論曰。唐拾遺稱休執政六年。一日宣宗在便殿。休
入見從容以立皇儲為請。宣宗徐搖首曰。如卿請。
朕便是閑人也。休以此忤。肯丐外任。乃以平章事
出鎮巨藩。閱十餘年而薨。及史氏稱休為人醞籍
橾守嚴正進止雍閑。宣宗甞曰休真儒者。此蓋涉
世之影迹也。至於淹貫六藝。洞徹教乘。具正法眼。
則天下之美萃於一人。而古今無與比者。當時唯
龐居士具宗眼而純提向上。休則潤以文雅而光
輔宗門。若其圓覺經．法界觀二序。并勸發菩提心
文。後世雖有作者。無能過矣。是二公者。議其地位。
則第八無相無功用福智皆報得者歟。
咸通十四年三月庚午。詔兩街僧於鳳翔法門寺迎
佛骨。於是以金銀為剎。珠王為帳。孔鷸周飾之。小者
尋丈。高者倍之。刻檀為檐柱。陛墄塗黃金。每一剎數
百人舉之。香輿前後係道綴玉瑟瑟。幡蓋殊綵以為
幢旌。費不貲限。以四月八日至京師。綵觀夾道。天子
御安福門樓迎拜。引入內道場。三日後出京城諸寺。
詔賜兩街僧金帛。京師耆老及見元和事者悉厚賜。
所過卿聚皆裒土為剎。相望於途。光景晝見。京城高
貲相與集大衢。作繒臺縵闕。注水銀為池。金玉為樹。
集桑門。羅像設。考鼓鳴螺繼日夜。下詔曰。朕以寡德
纘承洪業十有四年。頃值[冠-寸+ㄆ]興王師未息。朕憂勤在
位愛育生靈。遂尊崇釋教。至重玄門迎請真身。為百
姓祈福。今觀覩之眾隘塞路岐。載念狴窂寢興在慮。
嗟我黎人陷于刑辟。况漸當暑毒繫於螺絏。京幾及
天下諸州府見禁囚[逅-口+巿]減死一等。明年四月詔送佛
骨歸于鳳翔。都人耆耋辭餞皆嗚咽流涕。
新史贊曰。人之惑怪神也甚哉。若佛者特西域一槁
人耳。裸頂露足以乞食自資。癯辱其身。屏營山樊。行
一槩之苦本。無求於人。徒屬稍稍從之。然其言荒茫
漫靡夷幻變現。善推不驗無實之事。以鬼神死生貫
為一條。據之不疑。掊嗜欲。弃親屬。大抵與黃老相出
入。至漢十四葉書入中國。蹟夫生人之情以耳目不
際為奇。以不可知為神。以物理之外為畏。以變化無
方為聖。以生而死死而復生回復償報歆艶其間為
惑。然以賤近貴遠為喜鞮譯差升不可研詰。華人之
譎誕者。又攘莊周列禦[冠-寸+ㄆ]之說佐其高層累架。騰直
出其表。以無上不可加為勝妄相夸。協而唱其風。於
是自天子逮庶人皆震動而奉祀之。初宰相王縉以
緣業事佐代宗。始作內道場。書夜梵唄。冀禳[冠-寸+ㄆ]戎。大
作盂蘭。肖祖宗像。分供寺塔。為賤臣嘻笑。至憲宗遂
迎佛骨於鳳翔。內之宮中。韓愈指言其弊。帝怒。竄愈
瀕死。憲亦弗克天年。幸福而禍無。乃左乎懿宗不君
精爽奪迷。復蹈前車而覆之。興哀無知之場。丐疵百
解之胾。以死自誓。無有頋籍流涕拜伏。雖事庿上帝
無以進焉。屈萬乘之貴。自等於古胡數。千載而遠以
身為殉。嗚呼。運痑祚殫天告之矣。懿不三月而殂。唐
德之不競。厥有來哉。
論曰。甚矣宋景文公詆毀吾先師之厚也。屢欲直
其辭而為之解嘲。及得大顛對退之之論。李節贈
疏言之敘。凡予所欲言者。彼既言矣。故不別論。且
憲懿二宗誠為崇奉太過。至於高祖沙汰二教。詔
下而位移。武宗大滅釋氏。未逾歲而被禍。此亦不
得不懼也。雖然真佛也者。聖凡之大本也。體與太
虗等遍。用與眾庶同功。無為而無所不為。無在而
無所不在。然則心外見佛而過舉之者非正見也。
昧乎大本而故毀之者即自毀也。景文斥其奉之
之弊。而匿其毀之之失。豈良史之謂哉。

隆興佛教編年通論卷第二十七

<pb n="279"/>
<sarticle>隆興佛教編年通論卷第二十八</sarticle>

隆興府石室沙門　祖琇　撰
唐
光啟三年四月。巖頭全豁禪師示寂。師泉州人。姓柯
氏。少落髮。抵長安受具。游講席。習經律。次與雪峰欽
山結伴優游禪苑。初造臨濟。值濟遷化。見仰山。才入
門提起坐具云和尚。仰山擬取拂子舉之。師曰不妨
好手。次見德山。執坐具上法堂瞻視。山曰作什麼。師
咄之。山曰老僧過在什麼處。師曰兩重公案。便下參
堂。山曰這箇阿師。稍似箇行脚人。至來日上問訊。山
曰闍黎什麼處學得這箇虗頭來。師曰全豁終不自
謾。山曰他後不得辜負老僧。雪峰在德山作飯頭。一
日飯遲。德山擎鉢下堂。雪峰見之曰。鐘未鳴。皷未響。
老漢向什麼處去。德山却歸方丈。師在堂中聞之。拊
掌曰。大小德山猶未會末後句在。時眾訝之。以白德
山。山令侍者呼師入方丈曰。上座今日道老漢未會
句在。且作麼生。師即密啟其意。來日德山升堂說法
竟。大眾下堂。師於堂前拊掌曰。且喜德山老人會句
也。他後天下人近不得。然雖如此。只得三年。德山果
如期而滅。師居巖頭。一日上堂謂眾曰。吾甞究涅槃
經七八年。覩三段文似衲僧說話。又曰。休休。有僧禮
拜請益。師曰。經云。吾教意如伊字三點。第一向東方
下一點。點開諸菩薩眼。第二向西方下一點。點諸菩
薩命根。第三向上方下一點。點諸菩薩頂。此是第一
段義。又曰。吾教意如摩醯首羅劈開面門。竪亞一隻
眼。此是第二段義。又曰。吾教意猶如塗毒皷。擊一聲。
遠近聞者皆喪。是第三段義。時小巖上座問如何是
塗毒皷。師以兩手按膝亞身曰韓信臨朝底。問浩浩
塵中如何辨主。師曰銅沙羅裏滿盛油。問如何是道。
師曰破草鞋拋向湖裏著。問古帆不挂時如何。師曰
後園驢喫草。甞謂眾曰。老漢去時。大吼一聲了去。其
後中原盜起。眾皆避地。師端居自如。一日賊大至。責
以無供餽。遂剚刃焉。師神色不動。大呌一聲而終。壽
六十有一。後唐追諡清嚴大師。有嗣法上座羅山能。
世其高風云。
論曰。唐自乾符中巢賊首亂天下。禧宗蒙塵。往來
歲無定居。及賊平。方鎮各擅其地而有之。繼以沙
陀之兵再陷長安。都邑遂為丘墟。繇是李克用．李
茂貞．朱全忠等爭雄競覇。侵逼王廷。皆所不忍願
聞者。吾徒此時避地巖穴迹不可見。故新舊唐史
自中和至唐亡數十年間。絕無一字及釋老者。當
是時天下禪宗為最盛。迨自十國割分揚行密據。
江淮錢鏐據浙。王審知據閩。劉隱據廣。馬殷據楚。
王建據蜀。高季興據荊峽。以至李昪繼江淮。孟知
祥繼蜀。劉旻繼漢而據幽并。皆傾城竭力歸奉大
教。以悅民心苟延其祚。雖然彼武夫悍卒乘時僭
叛。素不知書。復無勳德在民。必再世而後淫侈荒
縱。迭相戮辱而覆其[邱-丘+(看-目)]。斷無一可稱者。特南唐好
文。錢氏循理而已。凡十國者。七在唐曆垂三十年。
而朱全忠始受唐禪。建都大梁。閱五朝八姓十有
三君。謂之五代五十三年。合唐末亂罹凡八九十
載。可謂薄福尠德之世。唯戰爭殺伐為事。文章德
行禮義廉耻喪滅幾盡。唯吾屬有所謂大溈．黃檗．
洞山．雲居．雪峰．玄沙．雲門．皷山。若此類。學徒常數
千百人。而深禪妙句膾灸古今。高風異行照映天
人。蹤跡具在不可誣也。然則沙門處亂世橾立如
此。故一時良善得以依歸。矧當治世　聖化養育
者耶。自是略著禪門五宗而不及世俗云。
大順二年。仰山慧寂禪師示寂。師韶州懷化人。初謁
溈山。祐禪師問。汝是有主沙彌無主沙彌。曰有主。曰
在什麼處。師從西過東立。祐知是異人便垂開示。師
問如何是真佛住處。祐曰。以思無思之妙。返思靈𦦨
<pb n="280"/>
之無窮。思盡還源。性相常住。事理不二。真佛如如。師
於言下頓悟。自此執侍十有五載。凡有言句皆為後
世宗範。一日師問溈山曰。和尚浮漚識近來寧未。溈
山云我無來經五年也。仰曰。若恁麼。和尚如今身前
應普超三昧頂。溈山云未在。仰曰性地浮漚尚寧。然
燈身前何故未。溈山云。理則如是。我未敢保任。仰曰
如何是未敢保任處。溈山云汝莫口解脫汝。豈不聞
安秀二師被則天試入水。始知有長人。到這裏。鐵佛
也須汗出。寂子。汝大須修行。莫終日口密。及領眾住
王莾山。一日禪床陷入地中。地神告以此山不任和
尚居止。東南有大仰山。乃人間福地。遂遷止仰山。示
眾曰。汝等諸人各自回光返照。莫記吾言。汝無始劫
來背明投暗。妄想根深卒難頓拔。所以假設方便奪
汝麤識。如將黃葉止啼。有什麼是處。亦如人將百種
貨物與金寶作一鋪貨賣。祇擬輕重來機。所以道。石
頭是真金鋪。我這裏是雜貨鋪。有人來覔鼠糞。我亦
拈與他。來覔真金。我亦拈與他。時有僧問。鼠糞即不
要。請和尚真金。師云。齧鏃擬開口。驢年亦未會。師云。
索喚則有交易。不索喚則無。我若說禪宗。身邊要一
人相伴亦無。豈况五百七百眾耶。我若東說西說。則
爭頭向前採拾。如將空拳誑小兒。都無實處。我今分
明向汝說聖邊事。且莫將心湊泊。但向自己性海如
實而修。不要三明六通。何以故。此是聖末邊事。如今
且要識心達本。但得其本不愁其末。他時後日自具
去在。若未得本。縱饒將情學他亦不得。豈不見溈山
和尚道。凡聖情盡。體露真常。事理不二。即如如佛。師
因歸溈山省覲。祐問。子既稱善知識。爭辨得諸方來
者知有不知有。有師承無師承。是義學是玄學。子試
說看。師曰。慧寂有驗處。但見諸方僧來便竪起拂子
問伊。諸方還說這箇不說。又云這箇且置。諸方老宿
意作麼生。祐嘆曰此是從上宗門中爪牙。祐問。大地
眾生業識茫茫無本可據。子作麼生知他有之與無。
師曰慧寂有驗處。時有一僧從面前過。師召云闍黎。
僧曰首。師曰。和尚。這箇便是業識茫茫無本可據。祐
曰此是師子一滴乳能散六斛驢乳。鄭愚相公問不
斷煩惱而入涅槃時如何。師竪起拂子。公云入之一
字不要亦得。師云入之一字不為相公。師問雙峰。師
弟近日見處如何。對曰。據某甲見處。實無一法可當
情。師曰汝解猶在境。雙峰曰。某甲只如此。師兄如何。
師曰汝豈無能知無一法當情者。溈山聞云。寂子一
句。疑殺天下人。僧問禪宗頓悟畢竟入門的意如何。
師曰。此意極難。若是祖宗門下。大根上智一聞千悟。
得大總持。此根人難得。其有根微智劣。所以古德道。
若不安禪靜慮。到這裏總須茫然。僧曰除此格外還
別有方便令學人得入也無。師曰。別有別無令汝心
不安。汝是什麼處人。曰幽州人。曰汝還思彼處否。曰
常思。師曰。彼處樓臺林苑人馬駢闐。汝反思思底還
有許多般也無。曰某甲到這裏一切不見有。師曰。汝
解猶在境。信位即是。人位即未是。據汝所解。只得一
玄。得坐披衣向後自看。溈山一日復問師曰。汝向後
記得人否。師曰若記只記見解。溈曰何以如此。師曰
西竺般若多羅讖二千年事。至時毫髮不移。曹溪亦
讖身後有難。乃至亦無爽。今時還得否。溈曰此是行
通。我是自宗通。亦是禪學。未問六通。師曰。某謂見解
宗通。語絕滲漏屬語密。行解照明。自辨清濁業。屬意
密。某未齊曹溪與般若多羅。不敢輙記。溈山深然之。
先是師預示偈曰。吾年七十七。老去是今日。任性自
浮沉。兩手攀膝屈。至是兩手抱膝而逝。師之畢迹及
垂讖記。具存本山實錄。
論曰。吾宗從上來。雖以妙悟通宗。抑履踐功深方
能究竟大事。觀偽仰論語密意密。在乎群生日用
中了無覆藏。曷足謂之密哉。蓋未了業相流動。長
時滲漏。則蕩其密。唯悟宗返本絕滲離倒。觸物而
<pb n="281"/>
真則密矣。非別有密旨也。噫。惜其宗風絕特。行高
履深。後世不能永其傳。庸非上聖示迹增廣少室
宗風。至於析派分燈。抑後人慕其盛而然歟。
乾寧四年。趙州從諗禪師示寂。閱歲一百二十。師曹
州人。姓郝氏。落髮未具戒便造南泉。泉一見深器之。
一日問如何是道。泉云平常心是道。師曰還可趣向
否。曰擬向即乖。師曰不擬如何知是道。泉云。道不屬
知。不屬無知。知是妄覺。不知是無記。若真達不疑之
道。猶如太虗廓然虗豁。豈可強是非耶。師於言下大
悟。自是周旋南泉之門凡二十年。次遍歷諸方。後歸
北地。眾請住趙州觀音古剎。示眾曰。如明珠在掌。胡
來胡現。漢來漢現。老僧有時將一枝草作丈六金身
用。有時把丈六金身作一枝草用。佛是煩惱。煩惱是
佛。僧問未審佛是誰家煩惱。師云與一切人為煩惱。
僧云如何免行。師云用免作麼。問師還入地獄否。答
云老僧末上入。僧云大善知識為甚麼却入地獄。師
云。若不入。阿誰教化汝。真定師王公携諸子入院。師
坐而問曰大王會麼。王云不會。師云。自少持齋今已
老。見人無力下繩床。王公加禮而去。一日示眾曰。金
佛不度爐。木佛不度火。泥佛不度水。真佛屋裏坐。菩
提涅槃真如佛性盡是貼體衣服。亦名煩惱。不問即
無煩惱。且實際理什麼處著得。一心不生萬法無咎。
汝但究理坐看三二十年。若不會道。截取老僧頭去。
夢幻空華何勞把捉。心若無異萬境一如。既不從外
得。更拘執作什麼。如羊相似。拾物安向口裏。老僧見
藥山和尚道。有人問著。便交合取狗口。老僧亦交合
却口。師之玄言。天下推為宗門妙唱云。
天復二年。雲居道膺禪師示寂。師幽州玉田人。參洞
山价禪師契悟宗旨。洞山深可之曰。此子已後千萬
人把不住。一日問曰。昔南泉問講彌勒下生經僧云。
彌勒什麼時下生。僧曰。見在天宮。當來下生。南泉云。
天上無彌勒。地下無彌勒。師曰。只如天上無彌勒。地
下無彌勒。未審誰與安名。洞山直得禪床震動。乃曰
膺闍黎。及結庵于後洞。日感天厨奉供。洞山勉令隨
方接人。遂登雲居。學徒奔湊至一千五百眾。甞示眾
曰。古人云。地獄未是苦。若向此衣單下不明大事却
是最苦。汝等既在這箇行流。十分去九不較多也。更
著些子精彩。便是上座不屈平生行脚。不辜負叢林。
古人道。欲得保任此事。須向高高峰頂立。深深海底
行。方有些子氣力。汝若大事未辦。須履踐玄途。又曰。
汝等師僧家發言吐氣須有來由。凡問事須識好惡
尊卑良賤。信口無益。傍家到處覔相似語言。所以尋
常向兄弟道。莫恠不相似。恐同學太多去。第一莫將
來。將來不相似。八十老人出場屋。不是小兒戲。一言
參差。千里萬里。難為收攝。直至敲骨打髓須有來由。
言語如鉗夾。鈎鎻相續不斷。始得頭頭上具。物物上
新。可不是精得妙底事。向道知有底人終不取次。十
度擬發言。九度即休去。為什麼如此。恐怕無利益。體
得底人。心如臈月扇。口邊直得醭出。不是汝強為任
運如此。欲得恁麼事。須是恁麼人。既是恁麼人。何愁
恁麼事。學佛邊事是錯用心。假饒解千經萬論。講得
天華落。石點頭。亦不干自己事。况乎其餘。有何用處。
若將有限心識作無限中用。如將方木逗圓孔。多少
差訛。設使攢華簇錦。事事及得。盡一切事。亦只喚作
了事人。無過人。終不喚作尊貴。將知尊貴邊著得什
麼物。不見從門入者非寶。捧上不成龍。知麼。又曰。如
好獵狗。只解尋有蹤跡底。忽遇羚羊挂角。莫道迹。氣
亦不識。僧問羚羊挂角時如何。師曰六六三十六。曰
不會。師云。不見道無蹤跡。一僧在房內看經。師隔窻
問闍黎念者是什麼經。對曰維摩經。師曰不問維摩
經。念者是什麼經。其僧有省。師臨終前期五日為眾
開最後方便。序出世始末。眾皆愴然。至時端坐而化。
後唐諡曰弘覺禪師。
<pb n="282"/>
論曰。洞下宗旨。較他宗尤為精密。當時諸徒如雲
居之說法。如曹山之機辯。足以峻其門庭。然二公
之云為。未甞以金鎻玄關泥牛木馬及五位三墮
為專門潛授之物。後世遂以此為門風。至覺範復
私設寶鏡三昧辭以尤之。嗚呼。雲居云。學佛邊事
是錯用心。然則今時學者用心果如何哉。
<other>五代</other>
敘曰。後梁朱氏篡唐。閱五朝八姓。十有三君五十三
載。歐陽文忠公法春秋著為五代史。古所謂春秋作
而亂臣賊子懼。然自秦漢而下。禍起蕭墻變生肘腋。
君臣父子之際所不忍願聞者。奚更不懼之多乎。予
甞以唐新舊本紀參挍。粗見文忠師仰春秋略例紀
事褒貶之妙。非他史所及。因采數十端著新唐史本
紀略例一篇。及得五代史。閱其自發述作之意。與予
言亦頗合。然舉春秋宗王之作裁正唐史可也。以之
致虗名盛禮而歆艶五代之君。不幾於枉設乎。朱全
忠弑昭宗。滅唐祚。雖王莽．劉曜之惡不足以比之。及
其有國。父父子子更相屠戮。不殊犬豕之死。正吾教
善惡因果之効也。文忠蔑視而不取。特假春秋峨巍
位號朝儀以賫之。卒無一辭深誅痛責。使後世忠良
閱之。曷以泄[(曷-曰)/月]中之不平乎。荊國王文公甞歎惜。文患
不修晉書而修五代史。予之言葢文公歎息之意也。
至於李存勗．石敬塘．劉知遠。皆突厥沙陀夷狄之種。
朱全忠．郭威乃中國人。反不若三夷狄近人類也。郭
威代漢。及養子世宗頗有聲。然議者槩見而未之詳。
夫
大聖人出世。其威靈氣𦦨必有傍資餘及焉。周顯德
間軍功屢捷雄武日著。時我
宋太祖皇帝弟兄任將師。宜乎席其
天威而克勝也。且以鳳凰在[殼-一]渥注墮地。猶自絕類
離倫。矧
大聖人處九四或躍之地者乎。然則郭太祖柴世宗
為我
宋先驅。因人而成事者也。曾何足云哉。
<other>後梁</other>
開平二年五月。雪峰義存禪師示寂。師泉州人。姓曾
氏。十七落髮。往幽州授具戒。綿歷禪會。緣契德山。咸
通中登象骨山。雪峰剏院。玄侶奔萃。懿宗賜號真覺
大師。上堂。僧問。拈搥竪拂不當宗乘。和尚如何指示。
師竪起拂子。其僧抱頭而出。師乃不頋。道怤問。只如
古德豈不是以心傳心。師曰兼不立文字語句。怤曰。
只如不立文字語句。師如何傳。師良久。怤禮拜。師曰
更問我一轉豈不好。怤就和尚請一轉語頭。師曰。只
恁麼。唯別有商量。曰和尚恁麼即得。長慶問。從上諸
聖傳受一路。請師垂示。師默然。長慶禮拜而退。師莞
爾而笑。師有時謂眾曰。堂堂密密地。道怤出問曰。是
什麼堂堂密密。師起立曰道什麼。怤退步而立。師垂
語曰。此事得恁麼尊貴。得恁麼綿密。怤對曰。某甲到
來數年。不聞和尚恁麼示誨。師曰。我向前雖無。如今
已有。莫有妨麼。曰。不敢如此。和尚不已而已。師曰致
使我如此。怤從此信入。因普請次。師舉溈山見色便
見心語。問怤還有過也無。怤曰古人為什麼事。師曰。
雖然如此。要共汝商量。曰恁麼即不如道怤鋤地去。
又甞普請次。師問皎然曰。古人道。誰知席帽下。元是
昔愁人。古人意作麼生。皎然側戴笠子曰。這箇是什
麼人語。又問曰。持經者能荷擔如來。然乃捧師向禪
床上著。一日紹卿隨師經行次。見芋葉動。師指動葉
示之。卿曰某甲怕怖。師曰是汝屋裏底。怕怖什麼。紹
卿從此開悟。安國弘瑫參師。師曰甚處來。曰江西。師
曰什麼處見達磨。曰分明向和尚道。師曰道什麼。瑫
曰什麼處去來。一日師見瑫。忽搊住云。盡大地是解
脫門。把手教伊入不肯入。曰和尚恠弘瑫不得。師曰。
雖然如此。爭奈皆後許多師僧何。太原孚上座參師。
<pb n="283"/>
禮拜訖立於座右。師才頋視。孚便下看主事。異日師
見孚指日示之。孚搖手而出。師曰汝不肯我。孚曰。和
尚搖頭。某甲擺尾。什麼處不肯和尚。師曰到處也須
諱却。一日眾僧晚參。師在中庭臥。孚曰。五州管內。只
有這和尚較些子。師便起去。師居閩川四十餘年。法
席之盛卓冠天下。常不下一千五百眾。臨終出遊籃
田。莫歸浴畢。中夜示寂。壽八十有七。
十一月。玄沙師備禪師示寂。師少為漁家子。年甫三
十始出家具戒。習頭陀行。與雪峰師資道契。雪峰每
歎曰。備頭陀再來人也。閱楞嚴經發明心地。由是應
機敏捷。與修多羅冥契。諸方玄學者有所未決。必從
之請益。師上堂時久。眾謂不說法。一時各歸。師乃呵
之曰。看總是一樣底。無一箇有智慧。但見我開兩片
皮盡來簇著。覔言語意度。是我真實為他。却總不知。
看恁麼大難大難。十方諸佛把汝向頂上著。不敢錯
悞著一分子。只道此事唯我能知。會麼。如今相紹繼。
盡道承釋迦。我道釋迦與我同參。汝道參阿誰。會麼。
汝今欲得出他五蘊身田主宰。但識取汝秘密金剛
體。古人向汝道圓成正徧遍周沙界。我今少分為汝。
智者可以譬喻得解。汝見此閻浮提日麼。世間人所
作興營養身活命種種作業。莫非承他日光成立。只
如日體還有多般及心行麼。還有不周遍處麼。欲識
此金剛體亦如是。只如今山河大地十方國土色空
明暗及汝身心。莫非盡承汝圓成威光所現。直是天
人群生類所作業次受生果報有性無情。莫非承汝
威光。乃至諸佛成道成果接物利生。莫非盡承汝威
光。只如金剛體還有凡夫諸佛麼。有汝心行麼。不可
道無便當去。汝既有如是奇特。會麼。努力珍重。師初
住梅溪。後居玄沙。一時天下叢林海眾皆望風欽服。
閩師王公待以師禮。學徒垂千人。室戶不閉。師應機
接物垂二十年。所演法要有大小錄行于世。沒年七
十有五。閩師賜號宗一禪師。
論曰。予讀唐魏鄭公傳。見其為太宗言治道。鏗鏗
無慮數千萬言。了無一字虗設。及觀傳燈玄沙傳。
見其垂示辨道。語句霏霏傾注。與一乘了義相符。
而句句朝宗。無一可捨。二公跡異而道同。何哉。盖
心術純正則盡忠於國而効見于治。道眼純正則
全提本宗而効見于徒。抑涵養渾厚淵源䆳深而
致然也。昔孟氏稱禹稷顏子易地則皆然。予於二
公亦云。
<other>後漢</other>
乾祐二年。雲門文偃禪師示寂。偃姑蘇嘉興人。姓張
氏。初參睦州蹤禪師。州見來便閇却門。師三扣門。問
誰。師云某甲。州云作什麼。師云己事未明乞師指示。
州才開門。師拶入。州擒住云速道速道。師擬議。州托
開云秦時𨍏轢鑽。師從此悟入。州即指師見雪峰。師
至雪峰莊遇僧上山。即教之云。汝到山頭見和尚上
堂。眾才集便出。握腕立地云。這老漢項上鐵枷何不
脫却。其僧如教致問。雪峰下座搊住云速道速道。僧
無對。峰云適來不是你語。僧云是某甲語。峰云侍者
將繩棒來。僧云。某在莊上見一浙中上座。教來恁麼
問。峰云。大眾去莊上迎取五百人善知識來。師上山。
才見峰便問。因什麼得到與麼地。師乃低頭。從此契
合。決擇久之。遍訪諸方。晚游廣中。靈樹知聖禪師久
遲師來。比至亦率眾門迎之。命居第一座。知聖將終。
遺書囑廣主請師繼踵住持。師上堂。僧問如何是一
代時教。師云對一說。問如何是法眼。師云普。問如何
是諸佛出身處。師云東山水上行。問乞師指箇入路。
師云喫粥喫飯。問如何是透法身句。師云北斗裏藏
身。問如何是不挂唇吻一句。師云合取狗口。問如何
轉動即得不落階級。師云南斗七北斗八。師乃云。眼
睫橫亘什方眉毛。上透乾坤下透黃泉。須彌山塞却
你咽喉。還有會處麼。若會得。拽取占波國與新羅國
<pb n="284"/>
鬪額。師云。盡乾坤一時將來著汝眼睫上。你諸人聞
恁麼道。不敢望你出來性燥把老僧打一摑。且緩煖
子細看。是有是無。是箇什麼道理。直饒向這裏明得。
若遇衲僧門下。好槌脚折。汝若是箇人。聞說道恁麼
處有老宿出世。便驀面唾污我耳目。汝若不是箇脚
手。才聞人舉便當荷得。早落第二機。又曰。直得觸目
無滯。達得名身句身一切法空。山河大地是名。名亦
不可得。喚作三昧性海俱備。猶是無風匝匝之波。直
得忘知與覺。覺即佛性矣。喚作無事人。更須知有向
上一窮在。又曰。彈指謦欬。揚眉瞬目。拈槌竪拂。或作
圓相。盡是撩鈎搭索。佛法二字未曾道著。道著即撒
屎撒尿。又曰。光不透脫有兩般病。一切處不明。面前
有物。是一。又透得一切法空。隱隱似有箇物相似。亦
是光不透脫。又法身亦有兩般病。得到法身。為法執
不忘。己見猶存。坐在法身邊。是一。直饒透得法身去。
放過即不可。子細點檢來。有什麼氣息。亦是病。又曰。
直得乾坤大地無纖毫過患。猶是轉句。不見一色始
是半提。直得如此。更須知有全提時節。師居靈樹久
之。迁韶陽雲門。廣主屢請入內問法。待以師禮。往來
學徒不下千人。臨終以表辭廣主。垂戒學徒。端坐而
逝。遺命塔全身於方丈。後一十七年。
我宋乾德二年。雄武軍節度推官阮紹莊夢師以拂
子招之曰。為吾宰語秀華宮使特進李托。奏請開塔。
吾久蔽塔中。宜令暫出。李得其語即以奏聞。尋有旨
令韶州刺史同詣雲門開塔。果見師真容如生。髭髮
皆長。李復上其事。廣主迎真身赴闕。留內庭供養。逾
月送歸于塔。諡大慈匡真宏明禪師。
論曰。熙寧中。朝賢蘇公澥曰。祖燈相繼數百年間。
出類邁倫。超今越古。盡妙盡神。道盛行於天下者
數人而已。雲門大宗師特為之最。擒縱舒卷。縱橫
變化。放開江海。魚龍得游泳之方。把斷乾坤。鬼神
無行走之路。草木亦當稽首。土木為之發光。誠哉
斯言。觀其本錄垂代。勘辨作略。機機盡善。局局皆
新。此所以風流天下。宗嗣綿綿。與臨濟角立而無
盡也。噫。後五百歲閱其殘編斷簡。猶足以啟廸昏
翳。况當日親槌拂者乎。
後周顯德四年七月。清涼文益禪師示疾。江南國主
親降候問。越旬有五日沐浴辭眾端坐而逝。停龕三
七。顏㒵如生。公卿李建勳而下。素服奉全身建塔。諡
曰大法眼禪師。師餘杭人。姓魯氏。初究教乘。傍探儒
典。游方遇羅漢琛禪師頓明大事。久之卓庵而居。次
歷江外。至臨川。州牧請住崇壽。開堂日示眾曰。諸人
既盡在這裏。山僧不可無言。與大眾舉一古人方便。
珍重。便下座。時有僧出禮拜。師曰好問著。僧擬伸問。
師曰。長老未開堂不答話。有僧自長慶來。師舉先長
慶和尚偈問曰。作麼生是萬象之中獨露身。僧舉一
指。師曰恁麼會又爭辨。曰和尚尊意如何。師曰喚什
麼作萬象。曰古人不撥萬象。師曰。萬象之中獨露身。
說什麼撥不撥。僧豁然大悟。述偈投誠。自是諸方會
下存知解者翕然而至。始則行行如也。師微以激發。
皆漸而服膺。海參之眾常不下千計。上堂。大眾立久。
師乃謂曰。只麼便散去。還有佛法也無。試說看。若無。
又來這裏作麼。若有。大市裏人聚處亦有。何須到這
裏。諸人各曾看還深觀百門義海．華嚴論．涅槃經。諸
多弟子阿那箇教中有這箇時節。若有。試舉看。莫是
恁麼經裏有恁麼語是此時節麼。有什麼交涉。所以
微言滯於心首。皆為緣慮之場。實際居於目前。飜為
名相之境。又作麼生得飜去。若也飜去。又作麼生得
正去。還會麼。莫只恁麼念䇿子。有什麼用處。未幾道
行聞於江表。金陵國主重師之道。迎居報恩。號淨慧
禪師。次遷清凉。朝夕開法。諸方叢林咸仰風化。致異
域有慕其法者涉遠而至。師調機順物斥滯磨昏。凡
舉古德三昧。或呈解請益。皆應病與藥。隨根入者不
<pb n="285"/>
可勝紀。尋以韶國師等化旺東南。遂剏立法眼宗旨。
論曰。禪門自洞山．臨濟．大仰各立門庭。至雪峰別
出雲門．玄沙。再世而出法眼。學者從而慕向之。繇
而柝為五宗。竊觀其應機說法。浩乎沛然。猶普賢
之圓融華藏。彌勒之出現樓閣。維摩之搏取世界。
孰敢擬議哉。凡自數公之後。代不乏賢。葢甞論禪
宗本於妙悟。則具徹法眼。超佛知見。如大日輪曜
耀天下。萬機頓赴而縱奪自由。所以德山棒．臨濟喝
如眼眼相對鏡鏡相照。自非大根上智莫能領其
髣髴。何則。格外靈機非意識境界。迨乎接誘中下
之機。則多方開示。猶恐學者不即諦信。乃始援引
教中至極之說以助發揮。故達磨洞山有不違教
之說。夫豈專守枯椿而已哉。若教乘學者則緣文
義趣向。加以根噐敏利。游學日久研磨浸清。索隱
鈎深。往往佛知見地可得而言也。致其銓量大教。
立宗定趣。亦有假借宗師過量語句以為準衡。然
此但見相似而已。若不徹悟心源。皆業識上光影。
謂之死句亦謂之義路。以正眼照之。猶盲夫摸象。
雖脊尾耳鬣僅得而知。然不若開眼全見之省力
也。此宗門直指與義學相遼所從來遠矣。是故禪
稱教外別傳。而教不足以擬禪也。雖然。非教無以
顯禪之深。非禪無以臻教之妙。唯悟徹者兼資律
儀高行而後融通自在也。世固有席福緣。挾左道。
冐聲勢而顯者。宗乘教典。戒律軌儀。漫然未甞一
頋。直以禪門問答腐熟語句汎口傳授。脂膏其吻。
為道為禪展轉欺誑。有不可勝言者。昔東坡所謂
至使婦人孺子抵掌嬉戲爭談禪悅。高者為名。下
者為利。餘波末流無所不至。而佛法微矣。此正中
末世之弊也。故今博采累朝外護聖賢緒餘。及弘
教秉律韵人勝士。興失禪林宗師提綱警䇿法要。
規仰司馬文正公通鑑。裁成此書。凡二十有八卷。
垂二十萬言。將以遺諸後學。則予豈敢特欲前賢
外護之迹。常存几案日見而諷詠之。惟是
皇朝聖賢頌述吾教之作浩博尤多。附
四聖御製序於左方。若其宅文。予之精力疲竭。于
此而未遑纂輯。請俟後之作者云耳。

隆興佛教編年通論卷第二十八（終）

<other>隆興佛教編年通論
　聖宋御製附</other>
太平興國三年。太宗至仁應道神功聖德文武睿烈
大明廣孝皇帝。御製新譯三藏聖教序。賜天竺三藏
法師天息災。其詞曰。
大矣哉我佛之教也。化導群迷闡揚宗性。廣博宏
辨。英彥莫能究其旨。精微妙說。庸愚豈可度其源。
義理幽玄真空莫測。包括萬象譬喻無垠。總法網
之紀綱。演無際之正教。拔四生之苦海。譯三藏之
秘言。天地變化乎陰陽。日月盈虧乎寒暑。大則說
諸善惡。細則比於河沙。含識萬端弗可盡述。若窺
像法如影隨形。離六情以長存。歷千劫而可久。須
彌內藏於芥子。如來坥蕩於無邊。達磨西來傳法
東土。宣揚妙理順從指歸。彼岸菩提愛河生滅。用
行於五濁惡趣。極溺於三業途中。經垂世之無窮。
道無私而永泰。雪山貝葉若銀臺之耀目。歲月煙
蘿起香界之自遠。巍巍罕測。杳杳難名。所以道資
十聖。德被三賢。至道啟於乾元。眾妙生乎太易。綜
繁形類。竅鑿昏冥。絕彼是非。開茲蒙昧。有西域法
師天息災等。常持四忍。早悟三空。翻貝葉之真詮。
續人天之聖教。芳猷重啟。偶運昌時。潤五聲於文
章。暢四始於風律。堂堂容止。穆穆耀華。曠劫而昏
蟄重明。玄門昭顯。軌範而宏光妙法。淨界騰音。利
益有情。俱登覺岸。無所障礙。救諸疲羸。冥昧慈悲
<pb n="286"/>
汗漫物表。柔伏貪佷啟廸昏愚。演小乘則聲聞合
其儀。論大乘則正覺立其性。含靈悟而蒙福。藏教
闕而重興。幻化迷途。火宅深喻。雖設其教。不知者
多。善念生而福量潛臻。惡業興而勝緣皆墜。調御
四眾。積行十方。澍華雨於金輪。護恒河於玉闕。有
頂之風不可壞。無際之水不能漂。澄寂湛然圓明
清潔之智慧。性空無染實相解脫之因緣。可以離
煩惱於心田。可以得清涼於宇宙。　朕慚非博學。
釋典微閑。豈堪敘文以示來者。如腐螢爝火不足
比於皎日。將微蠡量海豈能窮盡於深淵者哉。
咸平二年。真宗膺符稽古成功遜德文明武定章聖
元孝皇帝。御製繼聖教序。賜天竺三藏朝散大夫試
光祿卿明教大師法賢。辭曰。
高明肇分。三辰方乃序其始。厚載初定。萬彚於以
發乎端。清濁之體既彰。善惡之源是顯。然後以文
物立其教。以正典化其俗。利益之功同歸於理。於
是乎像法來於西國。真諦流於中夏。洞貫千古。真
實之理無以窮。囊括九圍。玄妙之門莫能究。言乎
妄想則五蘊皆空。現乃真容則一毫圓滿廣大之
教。豈能絕述者哉。伏覩
太宗神功聖德文武皇帝。法性周圓。仁慈普布。化
蠻貊則萬[邱-丘+(看-目)]輻湊。躋蒸民於仁壽之鄉。崇教法則
四海雲從。惠蒼生於富庶之域。見尊經之浩汗。設
方便以救沈淪。知法界之[懨-猒+火]宏。行精進而攝懈怠。
乃擇其䆳宇。校彼真文。命天竺之高僧譯貝多之
佛語。象管翻成於金字。珠編復置於琅函。龍宮之
聖藻惟新。鷲嶺之苾蒭仰歎。繇是三乘共貫。四諦
同圓。盡苦空真正之言。願秘密研精之義。讚相相
乎實相。論空空乎盡空。華嚴之理合軌轍。金僊之
教同規矩。　朕纘嗣丕搆。恭臨寶圖。常翼翼以撫
兆民。每兢兢而守
先訓。以至釋典猶未精詳。源其幽深曷能探測。有
譯經西域僧法賢。奏章懇切。致意專勤。以
先皇帝大闡真風高傳佛日。興前王之墜典。振覺
路之頹綱。欲旌天造之功。庸用廣聖文之述作。請
予製序繼聖教焉。自
聖考上仙。追號罔息。政事之外何暇經心。今已𧝓
除思臻微奧。雖幼承
慈訓。柰夙乏通才。焉窮乎法海之津涯。莫造乎空
門閫域。略敷大意以徇輿情。蹄涔（音岑）不足擬浴日
之波。尺箠豈能量昊天之影。聊述短序以紀
聖功者焉。
景祐三年。仁宗體大法道極功至德神文聖武睿明
哲孝皇帝。御製天聖廣燈錄序。賜護國將軍節度使
駙馬都尉李遵勗。辭曰。
惟大雄之闡教也。以清淨為宗。慈悲救世。解煩惱
之苦縛。啟方便之化門。安住雪山。始階於西域。飛
行漢殿。遂通於東旦。彼土得道何可勝言。此方承
流於是乎在。雖陰魔時有以侮伐。或示神通。而帝
釋常加於護持。無虧實相。自法眼授記。鞠多即心。
佛衣不傳。逮六祖而頓悟。牛頭析派。續千燈而罔
窮。繇斯慧炬益繁。法雲滋陰。旁行梵學。轉譯華音。
扣寂禪關。指迷覺路。了達者至乎離念。超登者于
以忘筌。為無所不通之明。處不可思議之首。歷代
聖帝明王旦有為之信向者矣。
我太祖之乘籙也。正法延乎住世。
我太宗之握紀也。妙供滿於諸天。
真宗皇帝密契菩提之心。深研善逝之旨。能仁之
化一雨普霑。外護之心二纓喜捨。　朕嗣景祚。子
育群黎。將以歐富壽之民。居常奉調御之本。丕胄
基搆。雖祇席於
蘿圖導引津梁。每欽惟於竺氎。茲乃遵前王之道
也。其可忽諸。天聖廣燈錄者。護國將軍節度使駙
<pb n="287"/>
馬都尉李遵勗之所編次也。遵勗承榮外舘。受律
齋壇。靡恃貴而驕矜。頗澡心於夷曠。竭積順之素
志。趨求福之本因。灑六根之情塵。別三乘之歸趣。
蹟其祖錄。廣彼宗風。采開士之迅機。集叢林之雅
對。粗裨於理。咸屬之篇。甞貢紺編來聞扆座。且有
勤請求錫序文。　朕既嘉乃誠重違其意。載念薄
伽之旨。諒有庇於生靈。近戚之家又不嬰於我慢。
良可嘉尚。因賜之題。豈徒然哉。亦王者溥濟萬物
之源也。其錄三十卷。時景祐三年四月日賜序。
建中靖國元年。徽宗體神合道駿烈遜功聖文仁德
憲慈顯孝皇帝。建中靖國續燈錄序。賜東部法雲禪
寺住持傳法佛國禪師惟白。詞曰。
昔釋迦如來之出世也。受然燈之記。生淨飯之家。
分手指乎天地。而真機已露。游門觀於老死。而幻
緣頓寂。及乎唱道鷄園。騰芳鷲嶺。無邊剎境遂現
於一毫之端。大千經卷畢出於微塵之表。西被竺
土。東流震旦。編葉而書則一時聖教雖傳於慶喜。
拈華而笑則正法眼藏獨付於飲光。自達磨西來
實為初祖。其傳二三四五而至於曹溪。於是雙林
之道逾光。一滴之流寢廣。自南嶽青原而下分為
五宗。各擅門風。應機酧對。雖建立不同而會歸則
一。莫不箭鋒相拄鞭影齊施。接物利生啟悟多矣。
源派廣迆。枝葉扶踈。而雲門臨濟二宗遂獨盛於
　天下。　朕膺天寶命。紹國大統。恭惟藝祖闢度
門於緜㝢。
太宗闡秘義於敷天。
章聖傳燈於景德。
永昭廣燈於天聖。皆宏暢真風協助神化。以成無
為之治者也。於皇
神考尤嚮空宗。元豐三年詔於大相國寺剏二禪。
闢慧林於東序。建智海於西廡。壬戌之歲以越國
大長公主及集慶軍節度觀察留後駙馬都尉張
敦禮之請。後建法雲禪寺於國之南。於是祖席光
輝叢林鼎盛。天下襲方袍慕禪悅者雲集於上都
矣。今敦禮以其寺住持僧佛國禪師惟白。探最上
乘。了第一義。屢入中禁。三登高座。宣揚妙旨。良愜
至懷。昔能仁說法華經。放眉間白毫相。光照東方
萬八千世界。而彌勒發問。文殊決疑。以謂日月燈
明佛本光瑞如此。持是經者妙光法師。得其證者
普明如來。今續燈之名。蓋燈燈相續。光光相入。義
有在於是矣。噫。圓澄覺海本含褁於十方。生滅空
漚遂沉淪於三有。因明立所。由塵發知。織妄相仍
轉入諸趣。良可悲也。若回光內照。發真歸元。則是
錄也。直指性宗單傳心印。可得於眉睫。可薦於言
前。舉手而擎妙喜之世界。彈指而現莊嚴之樓閣。
神通妙用真不可得而思議也。嘉於有眾締此勝
緣。俱離迷津。偕之覺路。斯　朕之志已。建中靖國
元年八月十五日賜序。
論曰。古稱至治之君不世出。然我
宋至治。聖君何其盛歟。昔熈豐間。議者以謂我
宋累聖規模絕勝漢唐之君遠甚。以今觀之。信
哉斯言也。恭惟
四聖御製序。發揮聖藻。宏闡宗乘。足見　天縱
妙悟得道之深。而崇尚之體無過與不及。凡歷
古以來盛帝顯王。得佛法味於此盡善盡美矣。
其可深秘法藏而不使之廣傳。同日月光明開
悟含識哉。是用著之終篇。仰師論語堯曰之意
焉耳。

<article id="n1513">釋門正統</article>

<talk>No. 1513-A
 釋門正統序</talk>
<pb n="288"/>

編年者。先聖舊章也。王有德。官有守。能使列國遵行。
赴告䇿書。天下如一家。中國如一人。而舊章舉矣。洎
三光五嶽氣分王制。尚存同盟。歲聘間朝。再朝而會。
再會而盟。從政者嚴於諸侯之事。擇能知四國所為。
辨其大夫族姓班位。貴賤能否。善辭令者而使之。故
雖法不昭明而行事可覆。聖筆約以備之。微顯志晦
懲惡勸善之體猶在。降此而下。司馬君實掌握時英。
以局自隨。半生僅成一書。豈遷．固所能企及。釋氏巖
居穴處身屈者名愈高。位下者道愈肅。四海萬里孤
雲身特。烏論所謂編年者。若門戶頹圮。稱戎侮我。烝
然來思。不有不似罪使誰。當其用遷．固法。誠有不獲
已者。法雖遷．固而微顯志晦懲惡勸善。未嘗不竊取
舊章。此正統之作也。本紀以嚴創制。世家以顯守成。
志詳所行之法。以崇能行之侶。諸傳派別而川流。載
記嶽立而山峙。以耕以戰。誰主誰賓。而能事畢矣。宗
鑑學淺識暗管見狹。聞狂斐之罪。亦自知之。道重身
微。利害奚䘏。皇宋嘉熈改元三月十日沙門宗鑑序。

<other>釋門正統目錄</other>
良渚沙門　宗鑑　集
卷第一
娑婆教主釋迦牟尼世尊本紀
大迦葉阿難商那和修摩田地毱多
提多迦彌遮迦佛陀難提佛陀密多
脇比丘富那奢馬鳴毗羅
天台高祖龍樹菩薩本紀
提婆羅睺羅僧佉難提僧佉耶舍鳩
摩羅駄闍夜那槃駄摩奴羅[鴳-女+隹]勒夜
那師子
天台祖父北齊南嶽二尊者世家
大善玄光慧成慧超慧旻
天台教主智者靈慧大師世家
卷第二
山門結集祖師章安尊者世家
普明智越波若法彥大志智璪
智晞等觀道悅
山門傳持教觀法華天宮左溪三尊者世家
神邑道遵大義
山門記主荊溪尊者世家
普門元皓梁肅無姓
山門授受䆳脩外琇竦宗通七祖師世家
最澄修雅
中興教觀法智大師世家
卷第三
身土志弟子志塔廟志護法志
卷第四
利生志順俗志興衰志斥偽志
卷第五
荷負扶持傳
遠端恩三師孤山文備慶昭繼齊
咸潤
本支輝映傳
懺主思悟慧辨元淨從雅若愚
扣擊宗途傳
淨覺神智靈照可久
卷第六
中興一世
則全崇矩慧才本如有臻慧舟
瑩公文璨道因
二世
從諫覃異溫其若水希最繼忠
惟湛處謙處咸有嚴
<pb n="289"/>
三世
中立梵光思恭淨果擇瑛淨梵
蘊慈宗敏擇卿齊璧應如蘊齊
仲閔
卷第七
中興四世十五傳
法隣覺先宗肇道琛智僊了然
如湛法久神煥思梵中皎有明
可觀晁說之陳瓘
五世五傳
圓智智連與咸慧詢善榮景咨
宗印
六世二傳
若訥端信
七世
慧明
護法內傳
法誠法嚮恒景飛錫楚金智琰
行滿王安石子昉楊傑能公思淨
元頴鐘離松江公望吳克己
卷第八
護法外傳
曇鸞劉虬傅大士僧稠抱玉皎然
延壽贊寧戒珠法端義天永道
子光葉適
禪宗相涉載記
菩提達磨慧可慧能懷海玄覺
賢首相涉載記
法順法藏澄觀宗密子璿淨源
義和
慈恩相涉載記
玄奘基
律宗相關載記
道宣元照
密宗思復載記
金剛智不空無畏一行
補遺
後序慧命慧耀法素

釋門正統目錄（終）

No. 1513
<sarticle>釋門正統第一（元本三卷今為八卷故安此題）</sarticle>

<other>娑婆教主釋迦牟尼世尊本紀</other>
諸佛應世。竝有體用三身。一曰清淨法身。體也。梵
語毗盧遮那。此曰徧一切處。二曰圓滿法身。亦曰
勝應。亦曰尊特。梵語盧遮那。此曰淨滿（自報）。亦曰光
明遍照（他報）。三曰千百億化身。亦曰劣應（大機指為化身。小機
則成劣應）。梵語釋迦牟尼。此曰能仁寂默。皆用也。又此
娑婆世界成．住．壞．空。各二十增減。劫名一大劫。今
住劫號賢劫。有千佛出世。前八劫中空過無佛。於
第九減劫中自南閻浮提人壽八萬四千歲。百年
減一歲。減至六萬歲時。拘留孫佛出。四萬歲拘那
含牟尼佛出。二萬歲迦葉佛出。百歲時釋迦牟尼
佛出。如是減至十歲。復子年倍父。增至八萬四千
歲至第十減劫中。八萬歲時。彌勒佛出。如是至第
十五減劫。有九百九十四佛相繼而出。乃至二十
增劫中有樓至佛興。洎減劫已。方入壞劫。又此賢
劫過去名莊嚴劫。未來名星宿劫。竝有千佛出世。
具如三千佛名經。今依世尊垂勝劣兩應。施漸頓
兩教。各見八相。撰世尊本紀。
<other>釋迦牟尼佛者</other>劣應也。劣應八相。應聲聞。所謂下生。
<pb n="290"/>
託胎。初生。出家。降魔。成道。說法。入滅也。藏通三乘及
博地凡夫皆見此身。今獨稱聲聞者。就能稟佛教而
根性尤鈍者言之。若勝應。自云盧遮那佛。勝應八相。
應菩薩。所謂下生者。託胎。住胎。初生。出家。成道。說法。
入滅。而菩薩則別圓人也。下生。小如普曜經云。菩薩
生兜率天上。為諸天師功德志就期運之。至當下作
佛。托生天竺迦維衛國。大如華嚴經云。菩薩從兜率
天將降神時。有十佛剎微塵數菩薩皆與菩薩同願
同行。乃至普賢神通行願。悉皆同等。又以神通普現
一切兜率天宮。一一宮中悉現十方一切世界閻浮
提內受生影像。小托胎者。中天竺國淨飯王。姓瞿曇
氏。夫人摩耶夢人乘白象。貫（亦作冠）日之精。自兜率天
宮入於右脇。因是懷妊十月。天則華嚴云。毗盧遮那
菩薩已從此沒。生於人間淨飯王家。乘旃檀樓閣。處
摩耶夫人胎。又夫人云。善男子。如今世尊。我為其母。
往昔所有無量諸佛。悉亦如是。而為其母。又大經云。
菩薩下兜率天時。欲色諸天悉來侍從。故法華句記
云。二應之相。經文各有生法。二身生相。當知兩處相
望。不可以乘旃檀樓閣。濫同貫日之精。不可以種智
圓明。同正習俱盡。復以十方七步不同而表勝劣。故
知兩處皆無久成。又大乘住胎者。表常恒不變。故知
華嚴云。菩薩於母胎中。現大宮殿。種種嚴飾。悉皆妙
好。而令母身安穩無患。又曰。住母胎已。心恒正念。亦
無錯亂。又夫人云。彼諸菩薩於我腹中。遊行自在。或
以三千大千世界而為一步。或以不可說不可說佛
剎微塵數世界而為一步。又經云。在母胎中。示現住
兜率天。初生為童子。處王宮。出家。苦行。成道。轉法輪。
般涅槃。又曰。或有見佛種種說法。或見在於兜率天
上。或見來下處於母胎。或見初生。或見出家。或見成
道。或見轉法輪。或見入涅槃。荊溪云。皆言或者。一一
相中皆八相。故小乘無常生滅。不立住胎。而諸經或
說住胎者。修非八相之數。初生小者。周昭王二十六
年甲寅四月八日。夫人白王遊藍毗園至無憂樹下。
舉右手欲折華枝。而太子悉達多遂從脇下降生。即
感九龍降雨。沐浴身軀。乃自行七步。舉右手而言曰。
天上天下。唯吾獨尊。大論云。言竟便默如諸嬰孩。不
行不語。乳哺三年。諸母養育。漸次長大。然佛身無數。
過諸世間。為眾生故。現如凡人。又大經云。太子生七
日。其母命終。生忉利天。若華嚴云。夫人攀金園樹子
而生菩薩。諸天王眾各持香水。共以洗浴。又大經云。
菩薩初生之時。於十方面行七步。又云。難陀龍王等
以神通力浴菩薩身。此大乘生相也。此之誕日。依周
書異記及傳教法王本紀若漢法本內傳辨正論像
正記則以為周平王戊子歲。或曰桓王．惠王．定王者。
天台智者正取二莊之時。即周莊王．魯莊公也。皆機
見不同。故有多說。三歲。淨飯王携太子謁天神廟。神
象致敬。王驚曰。我子於天神中更尊。因號之曰天中
天。又往見阿夷道人以卜休咎。道人見太子三十二
相。四體金色。頂有肉髻。乃曰。處國當為轉輪王。若出
家學道當得作佛。恨我年暮。不見佛興。五歲。王為辨
象．馬．牛．羊之車。凡是童子所玩好具無不給與。七歲。
王所起學館。令太子乘羊車詣師門。招婆羅門䟦陀
羅尼以教太子。而太子所讀之書曰韋陀五明天文
地理射御書數圖讖等。十歲。常在宮中。未曾外出。始
與二弟調達難陀試藝。穿七鐵鼓。及擲象。捔力。相撲
戲等。十一歲。遊勤劬園戲射。與提婆達多爭鴈。十四
歲。啟父王遊四城門。見老．病．死人。即回車還宮。痛念
三患。無由脫免。憂不能食。最後復遊北門。獲逢沙門。
思惟出家。十五歲。二月八日。大臣雲集。以四大海水
灌太子頂。授以寶印。立為國嗣。十六歲。出遊王田。看
諸耕人。時淨居天化作壤蟲鳥來⿰口豕之。太子曰。眾生
因緣。互相食噉。即更思惟。念脫生死。王聞其語。慮其
出家。欲急婚聘。以悅其意。十七歲。納婆羅門摩訶那
<pb n="291"/>
摩女耶輸陀羅為配。及瞿夷．鹿野為三妃。雖行住坐
臥朝夕相同。而無夫婦之道。多於靜夜。修習禪觀。十
九。歲二月十五夜乘天馬踰城出家。行十二由旬。至
雪山。䟦陀仙人苦行林中。即以利劒自落鬚髮。念得
加沙被服。時淨居天化作獵師。身衣加沙。葢西域師
子不害衣加沙者。故獵師竊此服以入山邑。太子見
已問曰。汝著此何為。答曰。我著以誘麋鹿。太子曰。若
如所言。身衣法服乃資殺盜。非為解脫也。我以加尸
七寶衣與汝貿易可乎。獵者脫之而去。憍陳如等五
人隨侍太子。始習不用處定。二十歲。從阿藍迦蘭仙
人習無所處定。二十二歲。再遷[鬱-山+止]頭藍弗大仙處。習
非想非非想處定。二十五歲。至尼連禪河側修諸苦
行。於是諸天奉獻麻米。太子日食一麻一米。或七日
一食。又父王敕車五百乘。載資生之具往遺太子。太
子悉皆不受。經云。悅意天子見地生艸穿菩薩肉上。
至於肘。或云。蘆芽穿膝。蛛網挂眉。未見所出。若[鴳-女+隹]巢
安頂。蛇虺纏身。乃世尊行因故事。非今日苦行也。厥
後六年行滿。形神枯瘠。即詣河沐浴。出已難陀．難陀
婆羅二女乳糜。時釋提桓因名吉祥。執持淨艸以授
太子。敷為艸座。三十一歲。當穆王五年甲申二月七
夜。降伏魔軍三十六億。然小中列降魔者。謂三藏菩
薩既出同居。將欲成道。為欲界天魔所惱。故須降之。
若地住菩薩分破無明。所有身土竝約界外焉。有貪
著五欲天魔可降乎。所以八中無此相也。菩薩降魔
已。放大光明。即便入定。八日。明星出現。豁然大悟。得
成正覺。號曰世尊。是日堂弟阿難生（或曰十日）。先是。世尊
以手指耶輸云。却後六年。汝當生男。至是生子。名羅
睺羅。二仙於道場前七日而沒。世尊歎其不遇法輪
之轉。二七日為耶輸父授五戒法。四十九日受提謂
長者麨蜜。為授三歸及五戒法名。提謂經受四天王
各一石盋。梵王起七寶堂。帝釋建七寶座。勸請說法。
若據大乘者。華嚴云。又見出家詣道場。成等正覺。坐
師子座。又見如來往昔修行菩薩道時。於諸佛所。恭
敬供養。梵網云七歲出家。般若云。舍利子問最勝言
菩薩。何緣先現苦行六年降伏天魔。後成正覺。答曰。
菩薩修行般若波羅蜜多。方便善巧。通達法性實無
苦行。為伏外道。故示現之。而破天魔是欲界主。稟性
調善。實不應壞。為化有情。故示降伏。謂諸外道。自稱
能修苦行第一。乃至或見菩薩臥於棘刺。或臥牛糞。
或著樹皮。或復露形。或食艸根。或食木葉。或六日一
食。或飲水度日。或無所食。如是等種種苦行。經六年
一無虧失。然實菩薩無斯苦行。應度有情而自見有。
據此等文。似是大乘苦行。然終是漸中開出之大乘。
非化儀頓施之大乘也。降魔亦然。若大經云。於南閻
浮提生七日已。又示剃髮。又曰。又見如來往昔修行
菩薩道時。於諸佛所。恭敬供養。又曰。菩薩當以苦行
自試其心。日食一胡麻。經七日粳米．綠豆等亦復如
是。各一七日。都無利益。私謂此與小乘苦行何異。但
小乘謂苦行實苦。大乘達苦無苦。葢苦即法界也。今
但藏圓相對。作如是說。當知更有四教迭論之理。成
道大者。華嚴云。於菩提道場始成正覺。梵網云。三十
成道。大經云。既成道已。梵天勸請。惟願如來。當為眾
生。廣開甘露。說無上法。荊溪云。若太子十九出家。則
二十四成道。若三十成道。則二十五出家。機見不同。
不須和會。復次世尊受請已。三七日中仍未說法。妙
經云。於三七日中。思惟如是事。過去因果經云。初七
日思惟我法妙。無能受者。二七日思惟上．中．下根。三
七日思惟誰當聞法。即至波羅奈。為五人說四諦法。
玄籤云。初七思惟法說。次七思惟譬說。三七思惟因
緣說。皆無機。故息大施小。此偏就圓為語。若通約大
乘語者。初七思惟欲說圓。次七思惟欲說別。三七思
惟欲說通。皆無機故。但說三藏。復次說法中。應論二
始五時化儀。化法各四教。頓始者。一華嚴時也。有祕
<pb n="292"/>
密。有不定。兼別兼圓。人法俱開。經云。於菩提道場。始
成正覺。故居初四教儀云。爾時如來現盧舍那身。說
圓滿修多羅。故言頓教。若約機．約教。未免兼權。又云。
諸聲聞在座。如聾若啞。合論亦判此經是如來成道
十日後說。至二七日往他化自在天宮。天王請說。十
地經玄籤云。華嚴經在龍宮中有三本。上本十三世
界微塵數品。中本四十九萬八千八百偈。下本十萬
偈四十八品。今但有三十九品七處八會。乃龍樹菩
薩入龍宮所誦出。兼說別圓者。籤云。如是處會不出
別圓。但經意兼含。義難判定。始從住前至登住來。全
是圓義。從第二住文相次第又似別義。於七住中又
辨一多相即。自在至行向地。又是差別次第之義。又
一一位皆有普賢行．布二門。故知兼用圓接別也。乃
至善財於諸知識但解一法。未解餘法。此定屬別。若
不爾者。何有圓人只知一法不解餘法耶。聾啞者。舊
譯經云。時舍利弗從祇園出。不見如來自在莊嚴神
變功德。亦不樂說。不能讚歎。又出現品。一切二乘不
聞此經。何況受持。即所謂有眼不見舍那身。有耳不
聞圓頓教也。四教儀集解云。華嚴初分永無聲聞。後
分則有。故列舍利弗．目犍連諸大聲聞等。雖有在座。
如聾如啞。不入其手。非其境界。此以舊本三十七卷
以前為前分。自三十七抵盡經為後分。復次漸始者。
二鹿苑時即三十二歲以後也。有祕密。有不定。但說
藏教。人法俱開。妙經云。脫瓔珞服。著麤弊衣。故知居
次。四教儀云。次無三乘根性。於頓無益故。不動寂場
而遊鹿苑。脫舍那珍御之服。著丈六弊垢之衣。是歲
二月八日世尊於波羅奈為五比丘三轉四諦法輪。
及一呼善來。須髮自落。得具足戒。亦名見諦戒。加沙
在肩。盋盂在手。威儀具足。如二十夏比丘未幾證阿
羅漢果。於是魔王三請世尊。願入涅槃。答曰。四眾尚
未具足。所應度者未得究竟。若欲涅槃。今未是時。魔
王乃還天宮。耶輸携羅睺羅詣世尊問訊。先是王臣
懷疑太子去國十有二年。何從有子。世尊語群臣曰。
耶輸守節無瑕耶。輸以印信環（亦名歡喜環）與羅睺羅。羅
睺羅直以環授世尊。王臣曰。真佛子也。三十三歲。度
優樓頻螺迦葉三兄弟。并弟子一千人出家。亦得善
來戒。證初果。及大迦葉得自誓戒（亦名上受戒）。以其年百
二十。有大威德。名大迦葉。八日證阿羅漢果。三十四
歲於象頭山上為龍王鬼神說法。又告乞食比丘。度
須提那子出家。受三語戒。即歸依佛．法．僧三寶也。始
以寶刀翦剃須髮。又付囑憍陳如及諸阿羅漢。徧三
天下。為諸沙彌授戒。三十五歲摩竭國迦陵長者。奉
世尊竹園。即於園中為私呵昧說法。及度舍利弗．目
犍連等二百五十人。亦得善來戒證果。是時弗年十
六。十五日得道。連七日得道。冬分因須提那子與其
故二（二偶也謂故妻）共行不淨。犯此一條。遂制淫戒。許開初
犯。未與結罪。三十六歲。舍衛國須達長者營太子祇
陀園造精舍。凡一百二十處。講堂七十區。樓閣五百
座以奉世尊。又請問欲彩[書-曰+(且-二+人)]諸殿堂。廊壁作何相狀。
世尊一一答之。冬分第二半月。因檀尼吒盜王飛梯
制盜戒。第三半月制殺戒。第四半月制妄語戒。自後
直至[鴳-女+隹]林。隨犯隨制。梵志優陀那及叔父子調達．優
婆離難陀出家。難陀四月九日生。身長一丈五尺。調
達七日生。長一丈五尺四寸。阿難長一丈五尺三寸。
時優婆離是阿難陀家僕。因先出家。難陀不肯設禮。
佛因制但據受戒前後。不在貴賤。須達多精舍成。外
道雲涌。請舍利弗修威儀。弗制令尼師壇左肩上庠
序入眾。三十七歲於拘耶尼國為婆陀和菩薩等八
人說般舟經。三十八歲於柳山下為伅真陀羅王弟
說法。又度一百一十阿羅漢。受三五戒。阿難年八歲。
出家得白四羯磨戒。佛涅槃後始得阿羅漢果。三十
九歲。說八關齋戒。羅睺羅年九歲。世尊令出家。不樂
聽法。為說未曾有因緣經。得受十戒。即證四果。令阿
<pb n="293"/>
難落髮。舍利弗為大師。目連為阿闍梨。耶輸愛子不
忍割捨。佛制今後父母不聽不得出家。又因畢陵伽
婆蹉與十七羣童子授戒。不堪忍飢。喚呼求食。佛制
年滿二十者方可剃度。又以說戒。眾集疲勞。許僧伽
藍各結大界。應盡集不得受欲。又祗園樓至菩薩請
立戒壇為比丘受戒。佛令就園外院東南建立。又往
穢澤為陀崛摩說法。四十歲還摩竭國為弗迦沙王
說法。四十一歲於恐懼樹下為彌勒說本起經。四十
二歲還迦羅國為差摩竭及父王說法。王出四十里
奉迎。度釋種八萬四千人。得初果。自成道來凡十二
年。於十六大國等處行化度人。說長．中．增一．雜四阿
含經及親說略戒。略戒者。即四分戒本。後七佛所說
戒經偈也。至是說恒水經付諸弟子。說廣戒。廣戒者。
即四分戒本比丘二百五十戒尼本五百戒也。佛在
瞻波國白月十五日。僧說戒時。佛於眾中默然不說。
初夜已過。阿難請說。佛言。欲令如來於不淨眾中說
戒者。無此理也。目連以天眼觀犯戒者。檀尼吒再盜
佛座中金蓮華葉於腋下。即手牽出來。白佛言。眾已
清淨。應得說戒。佛終不說。復次漸終者。三方等時。即
四十三歲以後也。有祕密．有不定。對藏說通．別．圓。人
法俱開。大集經云。如來成道始十六年。故在鹿苑後。
四教儀云。彈偏折小。歎大褒圓。四教俱說。是歲說維
摩思益楞伽楞嚴三昧金光明勝鬘等經。楞伽云。菩
薩不應食肉。若別圓人。梵網已制。當知楞伽乃阿含
後為漸制始。四十四歲。阿難勸請度姨母憍曇彌（大愛
道）。以八敬法為比丘尼。八敬者。百夏比丘尼禮初夏
比丘足。尼不得罵比丘。尼不得舉比丘過。尼犯僧殘
求僧懺悔式叉摩那。尼從僧受具戒。尼半月於僧請
教戒不得無僧處安居。尼夏竟依僧自恣。四十六歲。
於欲色天二界中間化七寶坊。說大方等大集經。復
次。頓漸俱終者。四般若時。即五十一歲以後也。有祕
密。有不定。帶通別說圓。法合人未合。仁王經云。如來
成道二十九年。日為我說摩訶般若。故知般若在方
等後。亦知仁王在大品後。四教儀云。轉教付財。融通
淘汰。帶通別二正說圓教。是歲說摩訶般若光讚般
若金剛般若大品般若等諸般若經。六十歲。納阿難
為侍者。六十九歲赴王舍國王請食訖。令羅睺羅滌
盋。失手撲為五片。時有比丘白佛。皆撲盋破為五片。
佛言。表我滅度初五百年。諸惡比丘分毗尼藏為五
部也。親將鉛錫釘綴。故云五綴。復次非頓非漸者。五
法華涅槃時。即七十二歲以後也。非祕密。非不定。人
法俱合。妙經云四十餘年。大經云臨滅度時。是實顯。
據葢法華開前四時。三教悉入一乘圓教。涅槃追說
四教。即施即廢。涅槃正顯常住佛性。止明根本戒。扶
小乘律制為最後誡。勗楞嚴唯願圓頓一乘。亦止明
四根本戒。足顯是同。所以然者。楞嚴云。先持聲聞四
棄八棄。執身不動。後行菩薩清淨律儀。執心不起。十
輪經云。若不先學小乘。即學大乘。無有是處。乃至無
力飲河池。詎能吞大海。是故未開顯前。則或頓或漸。
有所不同。一經開顯。則一切菩薩。皆當先學聲聞。唯
不究竟證小身。是歲先說無量義經。次說法華經。後
說普賢行法經及首楞嚴等經。孤山謂。成道四十九
年。說楞嚴真際。謂四十五年。未知所據。七十八歲。於
尼連河側先說方等泥洹經．四童子三昧經．大悲經
蓮華面經．延壽經。然後說大般涅槃經。復次入滅。小
見佛七十九歲。二月十五日受優婆塞純陀供已。於
拘尸羅國娑羅雙樹間北首而臥。將入涅槃。先是。舍
利弗．目犍連不忍佛入涅槃。遂請別佛先入滅度。佛
因為比丘說月光菩薩經。又大愛道及五百比丘尼
俱現十八神變。亦先滅度。外道須䟦陀羅年一百二
十歲。聞佛涅槃。來至佛所。即聽法音。得善來戒。證四
果。亦不忍佛涅槃。先自滅度。佛於中夜說遺教經。又
曰。我今有疾。文殊汝等當為四眾廣說大法。今以妙
<pb n="294"/>
法付囑於汝。乃至迦葉．阿難等。當來應展轉付囑。佛
說已。右脇而臥。以迦葉七日前。先在靈山化度眾生。
滅後方知。阿難在娑羅林外。為魔所罥。垂滅方來。阿
難經云。佛在波羅闍頭園。有長者名周那。請佛及比
丘僧別為佛煑栴檀耳羮。以世奇故。獨奉於佛。阿難
白長者。設供無福。佛最後於其舍。入般涅槃。又摩耶
夫人從忉利天下來訣別。佛重於金棺內出來。合掌
問訊說偈。故名為佛臨涅槃母子相見經。洎迦葉將
五百弟子從波波國來。欲見佛身。佛從重棺內雙出
千輻輪足示之。厥後阿難與諸弟子如轉輪王葬法。
以香湯沐浴。及新劫貝五百張。㲲纏褁其身。納金棺
內。周以栴檀木槨。積眾名香於其上。時大臣末羅各
路幾親執炬火。欲爇眾薪。而火不然。由是金棺自繞
拘舍大城。出三昧火。闍維之。得舍利八斛四斗。分布
天上人間。起塔供養。即周穆王五十三年壬申也。後
七日。迦葉與阿難等結集法藏。其後魔波旬及外道
眾踊躍歡喜。競破塔寺。殺害比丘。一切藏經。皆悉流
移至鳩尸那竭國。而阿耨達龍王盡請歸大海供養。
淨盡無餘。若大乘滅相者。大經云。我於三千大千世
界或閻浮提。示現涅槃。又曰。我今此身即是法身。隨
順世間。示現入胎。善男子。此閻浮提林微尼園。示現
從母摩耶而生。生已即能東行七步。乃至上下行七
步。又曰。善男子。我雖在此閻浮提。中數數示現。入於
涅槃。還源品云。大覺世尊入涅槃已。其娑羅林東西
二雙合為一樹南北二雙合為一樹垂覆寶牀慘然
變白。猶如白[鴳-女+隹]。漸漸枯悴。摧折無餘。淨覺助宣記云。
然大小機見不同。則表佛法有異。若大機所見。四方
各雙。皆一榮一枯。即表四德以破八倒。東方表常無
常。南方表樂無樂。西方表我無我。北方表淨不淨。二
雙各一表常無常等。二而不二。即真常等四德之義。
垂覆寶牀。即是佛住祕藏也。小機所見。唯一雙者。榮
以表常。枯以表斷。佛於中滅。離於斷常。入無餘也。又
妙玄云。大經明聲光所集。始諸弟子。終于蝮蠆。及無
邊身菩薩弟子之位。身量無邊。豈有大師倚臥背痛。
此乃生身示病示滅。法身無疾常存。不變籤云。倚臥
背痛及北首等。亦三藏佛相。像法決疑經云。今日座
中無央數眾。各見不同。或見如來入涅槃。或見如來
住世一劫。或見如來住世無量劫。或見丈六身。或見
小身大身。或見報身坐蓮華藏世界海。為百億釋迦
牟尼佛說心地法門。或見法身同於虗空等。如日初
出先照高山。日若垂沒亦應餘耀輝峻嶺。善矣哉。清
涼要䇿曰。譬如澄江一月。三舟共觀。一舟停住。二舟
南北。南者見月千里隨南。北者見月千里隨北。停舟
之者見月不移。設百千共觀。八方各去。則百千月去
住見殊。諸有知人。自曉玄旨。倘不達此。唯取長阿含
第一文傳七佛者。以管窺天。以蠡測海。五處徒膠。猶
未免夫倍蓰什伯千萬之不知。以此弘持。遠之遠矣。
<other>附十三人</other>
[鴳-女+隹]林既往。大迦葉以頭陀苦行第一。堪能住持法藏。
為傳法初祖。闍維佛已。八分舍利。結集法藏。弘持正
法者。二十年行禮。出家。成道。轉法輪。入涅槃。四塔次。
禮八塔。次入龍宮禮佛牙塔。次上天上禮佛髮塔。著
佛所與僧伽梨衣。持錫擗山。如入輭泥。法付阿難。難
持法經二十年。聞一比丘誦法句偈云。人生百歲時。
不見水潦涸。不如生一歲。而得覩見者。阿難慘然曰。
此非佛偈。佛偈云。人生百歲時。不聞生天法。不如生
一歲。而得覩見者。因歎曰。我世無用。詣闍王。別門人
曰。王睡。即度恒河王於睡中夢。蓋莖折覺已。門人即
奏其事。王乃隨追半河方及。請曰。世尊涅槃。迦葉入
滅。我皆不見。唯仰尊者。今復棄我。何所歸依。難默然。
即入三昧。名風奮迅。令身四分。一分上忉利天與帝
釋。一分至大海與娑竭羅龍王。一分與阿闍世王。一
分與毗舍離國諸離車（雜車翻仙族王。又邊地主。又傳集國政以其國義讓五百
<pb n="295"/>
長者遞為國主。罷政出外為邊地主）。法付商那和修。商那和修造般遮
于瑟（西域五年一會名）於曼陀山。立精舍。二十年因至毱多
所。坐毱多牀。多諸弟子不識。乃舉手空中而雨甘露。
現五百法門。多皆不識。語云。佛入目連不識。目連入
諸比丘不識。我入毱多不識我。得七萬七千本生諸
經。八萬毗尼。八萬毗曇。汝皆不識。我若去者。法門隨
去。諸弟子始覺神異。悉得四果。度弟子已。而入涅槃。
法付毱多。又同時有摩田地。初阿難將入涅槃。大地
動。雪山之中有五百仙。具五神通。作是念言。今此大
地何以故動。于時觀之。即見阿難欲入涅槃。彼仙中
有一導首。將五百仙至阿難處求出家。阿難化彼。河
水悉成金地。五百仙出家。得四果。諸仙在河中得戒。
故名摩田地（摩田地翻中）。時摩田地欲先涅槃。阿難囑云。
汝當於罽賓國豎佛法。佛記云。我涅槃後。當有摩田
地比丘持佛法也。阿難付法入涅槃已。摩田地乃至
罽賓。降伏惡龍。住持佛法。臨涅槃時。踊身空中。作十
八變。然後滅度。毱多在俗。已得初果。時摩突羅國有
一婬女。名婆須密。於毱多所生染欲心。求與相見。毱
多不就。時此婬女見賈客來。即便殺之。其事達王。王
即屠截婬女手足。棄於冢間。毱多往觀。達知色欲。欺
誑世間。厭惡訶棄。得三果。出家受戒得四果。說法之
時。魔為障礙。毱多降已。由是不敢。閻浮所度夫婦得
四果者。乃下一籌。籌長四寸。滿丈六室。用以燒身。法
付提多迦。迦登壇得初果。三羯磨得四果。法付彌遮
迦。迦多聞博達。有大辨才。迦滅法付佛陀難提。提付
佛駄蜜多。多十二年自持赤旛。在王前行。王問。何人。
答曰。智人。問。求何等。答。求捔論。王乃設會。廣集論師。
淺者一言。深者至再。王論亦屈。乞受三歸。一婆羅門
善知算法。多密加之。其言佛無神。多言得罪。不信算
之。即信墮獄。即歸信佛。多復密加其知生天。法付脇
比丘。丘在胎經六十年。生而髮白。誓不屍臥。得脇名。
法付富那奢。奢與馬鳴論議。鳴執有我。奢云。佛法二
諦。世諦有我。真諦無我。鳴欲刎頭。奢令剃髮為弟子。
鳴猶未伏。欲捨身命。奢入定。知鳴心念。時奢暗室中。
有經。語鳴云。汝往彼取經。鳴云。此室暗冥。云何往取。
奢云。但去。當令汝見。奢以神力遙申右手入暗室。五
指放光。其明照耀。鳴始服勤。所為得法已。造賴吒和
羅伎。伎音中演無常．苦．空．無我。聞者悟道。五百王子
厭世出家。王恐民盡。禁伎不行。月氏來征求。以九億
金錢請和。王以馬鳴及盋（佛所持者）一。慈心鷄（不飲蟲水能滅怨敵）
與之。月氏歡喜回軍（各準三億金錢）。月氏王又行禮塔。塔為
崩。掘塔得尼乾屍。有剃髮師來求王女再三。王即思
惟。小人何敢專輙。必其地有金耳。掘果得藏。王英勇。
三海歸德。北海未賓。乃與安息國王戰。勝之殺九億
人。大臣門王罪。云何滅王。置大鑵七日。煑湯令沸。以
一金環置湯內。顧問羣臣。誰取得之。有一臣投冷水。
隨而取之。王告臣曰。我所為罪。如彼沸湯。悔必可滅。
猶投冷水。時有羅漢以神通力示王罪報。王生悔心。
鳴為說法。由是罪輕。為千頭魚。劍輪截頭。斷已復出。
聞鐘痛息。勸令長打。法付毗羅。羅造無我論。論所行
處。邪見消滅。法付龍樹。
<other>天台高祖龍樹菩薩本紀</other>
原夫世尊於楞伽經中普告大眾曰。南天竺國中。
大名德比丘。厥號為龍樹。能破有無。宗世間中顯
我得初歡喜地。往生安養國。金口懸記。深切著明。
如此圓初住。去名下寂光。況圓地耶。今商略諸文。
撰龍樹本紀。
<other>龍樹者</other>南天竺國梵志種。始生之時。在於樹下。由龍
成道。故號龍樹。亦言龍猛。梵語那伽閼剌樹那。此云
龍猛。法苑引奘師西國傳云。梵音正云龍猛。舊訛略
故云龍樹耳。或云龍是。華言樹是。梵語譯為猛也。佛
去世後三百年出。年七百歲。昧者誤謂滅後七百年
出。今天竺黑峰山石崛聖寺即其道場。師天聰奇悟。
<pb n="296"/>
事不再問。在乳哺中。聞諸梵志誦四韋陀典各四萬
偈。偈十二字。皆達其文。領其義。弱冠馳名。獨步諸國。
凡天文．地理．星緯．圖讖。乃至種種一切俗諦之事。無
不精練。與契友三人議云。世間義理。可以開神明。悟
幽旨者。吾等悉達矣。更以何方而自娛樂。復云。人生
唯有追求好色。逞欲極情樂最為至。咸曰。善哉。斯言
為快。遂往術家學隱身法。既得藥已。自翳其身。遊行
自在。即共相與入王後宮。宮中美人皆被侵暴。未經
數月懷妊者。眾王用智臣計。令勇士閉宮揮刃。二人
死刃下。唯師斂息近王。身七尺而立刃不能加。始悟
欲為苦本。即自誓曰。若免斯難。當詣沙門。受出家法。
既出宮。便入山。至一佛塔。投師受具。於九十日。誦通
三藏。閻浮中所有文字。一時通達。自謂己是一切智
人。作是念。已獨處靜室水精房中。大龍菩薩哀之。以
神力接入大海。至其宮殿。啟七寶函。授諸大乘經典。
九十日中。通解甚多。龍曰。汝今看經。為徧未耶。師曰。
汝經無量。不可得盡。我所讀者。足過浮閻十倍矣。龍
曰。天上諸經。過此宮中百千萬倍。於是修行。妙悟經
旨。善解一相。深入無生。二忍具足。龍知得道送還天
竺。輔行又云。樹學廣通。五天無敵。欲謗佛經。而自作
法。表我無師。龍接入宮。一夏但誦七佛經目。知佛法
深妙。因而出家。降伏國王。兼制外道。外道現通。化蓮
華池。坐蓮華上。師化象拔蓮華。撲外道。作三種論。一．
大悲方便論。明天文．地理。作寶。作藥。饒益世間。二．大
莊嚴論。明修一切功德法門。三．大無畏論。明第一義。
中觀論者。是其一品。即今所憑。為觀法指南也。孤山
祖承云。佛滅度後十有三世。至龍樹大士。始用文字。
廣第一義諦。嗣其學者。號法性宗。是故摩訶衍乘。盛
行天竺者。師之力也。師痛念去佛漸遠。外道方熾。而
諸師各以己見。造論釋經。言辭詭雜。學路不一。學者
靡所適從。遂造優波提舍十萬偈．莊嚴佛道論五千
偈．大悲方便論五千偈．無畏論十萬偈。無畏論亦名
大智度論。亦名釋論。緣此稱無畏論師。仍於此論中
支出中論亦名中觀論。大明中道之義。摧伏一切外
道勝旛。南天竺國王深染邪見。承事外道。毀謗正法。
師為化彼。躬持赤旛。在王前行經。歷七歲。王始怪問。
汝是何人。在吾前行。答曰。我是一切智人。王聞是語
甚大驚愕。稽首為禮。受其道化。爾時殿上萬婆羅門。
見其神德。歎未曾有。剃除須髮。而就出家。如是所度。
其數叵量。摩訶摩耶經云。佛滅後七百年。有一比丘
名曰龍樹。善說法要。滅邪見幢。然正法炬。又有一小
乘法師。見師高明。常懷忿疾。師所作已辦。將去其國。
問法師言。汝今樂我久住世否。答曰。仁者。實不願也。
即入虗房。竟日不現。弟子怪之。破戶就視。見師蟬脫
而去。天竺諸國。竝為立廟。種種供養。敬事如佛。慈雲
祖錄云。今天台所承自第十三。龍樹為高祖由者龍
樹造無畏部。出中觀論。高齊間。慧文禪師依中觀得
道。口授南嶽思大師。是故師得山家高祖。高麗比丘
淳智作贊略曰。法水東流注北齊。後生遐仰高源䆳。
天台教隨函目錄云。西域傳佛教者。凡有二宗。一曰
法相。二曰法性。法性者。遠承文殊．龍樹。近稟青目．清
辨。依般若等經．中觀等論而為祖述也。法相者。遠嗣
彌勒．無著。近踵法護．難陀。依深密等經．瑜伽等論以
為憲章也。所以經論翼張。性相角立者。由乎時機不
同。法藥有異耳。儻因言以契理。識月以忘指。復何性
相分其宗乎。然法性之義宏遠深詣。非膚受速成者
所能知。故西域記云。弉三藏初遇宗龍樹之徒。欲從
其學。彼令服藥求長生。方能窮究。弉念本欲求經。恐
仙術不成。辜我宿願。遂乃回心以學法相。又王勃成
道記大乘。則文殊．彌勒異其宗。鎧菴謂。此說雖出西
域記。然質諸經論。不見二菩薩異宗處。況智者無一
言及之。但云天親．龍樹內鑑冷然。外適時宜。各權所
據。此自是二菩薩計法性與無明生法之異耳。又謂。
<pb n="297"/>
菩薩造論多贊西方。勸修念佛三昧。如大智度云。佛
是無上法王。菩薩為法臣。所尊重唯佛世尊。是故應
當常念佛也。昔慈覺⿰〡賾師頌云。人問禪家者。宗門萬
事。忘既能超極樂。何必往西方。却聽禪家語。西方是
本鄉。馬鳴親訓誨。龍樹亦稱揚。近有西湖居士李子
濟淨土詠史詩亦曰。匡持像運著勳庸。說偈婆沙大
論中。願共眾生生彼國。普令具縛出樊籠。
<other>附十人</other>
樹之入滅。法付提婆。婆因入大自在廟。廟金為像。像
高六丈。瑠璃為眼。大有神驗。求願必得。怒目動睛。提
婆語曰。神則神矣。本以精靈訓物。而假以黃金瑠璃。
威詃於世。何斯鄙哉。便登梯鑿神眼。眾人咸曰。神被
屈辱。婆曰。欲知神智。本無慢心。神知我心。復何屈辱。
夜營厚供。明日祭神。神為肉身。而無左眼。臨祭歎曰。
能此施設。真為希有。而我無眼。何不施眼。提婆即剜
己眼施之。隨剜隨出。凡施萬眼。神大歡喜。問求何願。
婆曰。我辭不假他。但人未信受。神曰。如願。即沒不現。
神理交通。咸皆信伏。唯一外道。獨懷瞋恨。汝以空刀
破我義。我以鐵刀破汝腹。五臟委地。猶不絕也。遺以
三衣。語令速去。復為追者說無常等。我以業作。今還
業受。汝何憂惱。說已入滅。法付羅睺羅。初有外道造
鬼名書。隱密難解。龍樹一讀便解。再為提婆說乃解。
更廣為羅睺羅分別。方解外道。歎曰。沙門釋子。神智
乃爾。所讀我書。如似舊知。法付僧佉難提。提道高化
廣。說偈試羅漢曰。轉輪王中生。非佛非羅漢。不受後
世有。亦非辟支佛。羅漢入三昧。思之不解。升兜率問
彌勒。勒曰。泥著輪上以為甆器。甆器後破。非是二乘。
亦非是佛。下為提說。提曰。彌勒語耳。提將入滅。至一
樹下。指攀樹枝。尋便捨壽。猶依此樹。諸羅漢等欲移
其尸置平坦處。積薪闍維。如須彌山不可動也。於是
以大白象挽之。亦不能動。就下闍維。樹更蓊[鬱-山+止]。都無
凋變。時眾咸見。歎未曾有。法付僧佉耶舍。舍遊海畔。
見有一城。詣城乞食。而說偈曰。行為第一苦。飢為第
一病。若能見法實。則得涅槃道。城主於是請進與食。
因見二鬼。昔是兒婦。由彼慳貪。我乃誓曰。見汝受報。
復見一城。共食齊。整食竟。即以其盋。相擲火起。燒身
於客。惜食故致斯苦。法付鳩摩羅䭾。駄為童子時。以
能斷事。故號美名（此翻童真法王子與文殊同號）。一覽萬騎。人名馬
色衣仗皆記。法付闍夜那。那為嫂送食。比丘犯重罪
者。化作火坑。令入懺悔。說法罪滅得四果。時人號為
清淨律師。見大城邊不得食鬼。經五百歲。又見鳥子
是本時兒。障我出家。經五百歲不。得道果。法付槃駄。
駄付摩奴羅。羅與三藏分地而化。恒河已南二天竺
人多邪見。付摩奴羅。恒河已北三天竺人信易化。付
與三藏。法付[鴳-女+隹]勒夜那。那付師子。師子值惡王。名檀
彌羅。破塔壞寺。殺害眾生。劍斬師子。血變為乳。金口
祖承。齊此而止。
<other>天台祖父北齊南嶽二尊者世家</other>
原夫世家之作。其猶周詩之有國風乎。齊鄭之令
不逮於邶鄘。荊揚之化罔沾於幽冀。則與天下為
一家。中國為一人之雅。固已不同。然二南為正首。
七月居變。極亦何妨。與檜曹竝列。而曰某國某國
也。去聖逾遠。世變日下。學路詭雜。亦在乎學者自
擇而已。挹流尋源。聞香討根。撰北齊南嶽世家。
<other>北齊慧文</other>高姓。當高齊時。應迹人間。值夷狄雜覇。道
梗不通。入佛法者。淺深莫決。師先依慧多受學。每用
蹈心。內外中間。求心不可得。泯然清淨。五處止心（頂上．
髮際．鼻柱．臍間．地輪）。後又用覺心重觀三昧。滅盡三昧。於一切
法。心無分別。慧多從鑒多。鑒多從就多。就多從嵩多。
嵩多從神最。神最從明最。明最至師凡七世。只修小
乘七方便耳。師夙植德本。天真獨悟。因閱大智度論
至三十卷。引大品云。欲以一切種智斷煩惱習。當行
般若波羅蜜多。舍利弗。菩薩摩訶薩應如是學般若
<pb n="298"/>
波羅蜜。論問云。一心中得一切智。一切種智。斷一切
煩惱習。今云何言以一切智具足。得一切種智。以一
切種智斷煩惱習。答曰。實一切一時得此中。為令人
信般若波羅蜜故。次第差別說。欲令眾生得清淨心。
是故如是說。復次雖一心中得。亦有初．中．後次第。如
一心有三相。生因緣住。住因緣滅。又如心心數法不
相應諸行。及身業．口業。以道智具足一切智。以一切
智具足一切種智。以一切種智斷煩惱習亦如是。先
說一切種智即是一切智。道智名金剛三昧。佛初發
心即是一切智．一切種智。是時煩惱習斷。一切智．一
切種智相已。先說斷一切煩惱習。師依此深文。以修
心。觀論中三智。實在一心中得。且果既一心而得因。
豈前後而獲。故此觀成。時證一心三智。雙亡雙照即
入初住無生忍位也。所以遠指龍樹為師。葢雖不識
龍樹之面。已見龍樹之心矣。是故一家以中論為所
稟。龍樹為所承。而智者觀心論。歸命龍樹師。孤山曰。
得龍樹智論一性之教。依論立觀。慈雲曰。得龍樹智
論一心三智之文。依論立觀。吳興頴云。讀中論第二
十四諦品第十七偈因緣所生法。我說即是空。亦名
為假名。亦名中道義恍然獨醒。頓了說法無非因緣
所生。而此因緣有不定有。空不定空。空有不二。立名
中道。皆是謂也。師獨步河淮。時無競化。聚徒數百。道
俗高之。既以心觀口授慧思。思獲六根清淨。即圓十
信．別三十心．華嚴十梵行。瓔珞鐵輪也。望煙別薪。見
[鴳-女+隹]知池。弟子所證如此。師位高下不言可知。昔人歎
曰。戴天者不知天之高。履地者不知地之厚。僧史失
傳。不及具載。惜哉。有謂背手探藏。得論明禪者。遂訛
習[(女/女)*甘]語耳。
<other>南嶽慧思</other>李姓。武津人（陳州）。少以寬慈。閭里欽伏。嘗夢
梵僧喻令出家。駭悟斯瑞。辭親入道。洎進具。謝絕人
事。道志彌隆。十年常誦法華。七載專行方等懺法。及
常坐三昧。日惟一食。不受別請。所止菴宇。野人焚之。
即嬰厲疾。遂求悔過。所患平復。再卜艸舍。誦經如初。
又夢汝先受戒律儀非勝。安能開發正道。乃得四十
二僧加羯磨圓滿戒法。既寤益勵。恒業無棄。昏曉由
茲苦行。遂見三生行道事迹。又夢彌勒．彌陀與之說
法。又隨彌勒并諸勝友同會龍華。感傷悲泣。轉復精
進。因讀妙勝定經見歎禪定功德。乃訪北齊。咨稟正
受。晝夜接心。始三七日。發少靜觀。見一生來善惡業
相。倍加勇猛。遂動八觸（重．輕．冷．熱．澁．滑．輭．麤）。發本初禪。禪障忽
起。四支緩弱。不勝行步。身不隨心。即自觀察我今病
者皆從業生。業由心起。本無外境。反見心源。業非可
得。身如雲影。相有體空。如是觀已。顛倒想滅。心性清
淨。所苦消除。又發空定。心境豁然。法歲將圓。慨無所
證。自傷昏沈。生為空過。深懷慚愧。放身倚壁。背未至
間。法華三昧。大小法門。忽爾開悟。後往鑒最等師述
己所得。皆蒙印可。研練逾久。前觀轉增。於嵩陽間名
行遠聞。學徒日盛。乃以定慧等法。敷揚引喻。用接自
他。眾雜精麤。是非由起。怨疾鴆毒。毒所不傷。異道興
謀。謀不為害。乃顧徒屬曰。大聖在世。不免流言。況吾
無德。豈逃此責。責是宿作。時來須受。此私事也。然齊
祚將傾。佛法應滅。當往何方。以避此難。忽聞空聲若
欲修定。可往武當。南嶽是入道山。武平初領徒南遊。
至光州大蘇山數載。從者如市。地當陳齊邊境。烽火
數興。眾不遑處。洎陳光大二年。竟往南嶽。至乃告眾。
吾寄此山。正當十載。過此以後。必事遠遊。先是有梁
高僧海禪師居之。見如舊識。即以是山俾師行道（衡嶽）。
久之登赤帝峰。遇嶽神會。棊師謂曰。弟子可讓所居
與吾乎。吾當別卜勝處與汝。神曰。諾。師即轉一石鼓。
逢平地而止。與神為廟。令所塑嶽神。猶坐石鼓（今上封寺）。
又指巖下謂眾曰。吾一生曾居此坐禪。為賊斬首。尋
獲枯骨一聚（今福嚴二生巖）。行至西隅。指大石曰。吾二生亦
曾居此。即拾髑髏。頂禮起塔。以報昔恩（今二生塔）。又至[蒙-卄+((並-(前-刖))-一)]
<pb n="299"/>
密處曰。此古寺也。吾三生嘗託此。因指人掘之。果有
僧所用器皿及堂宇層甓之基。即築臺。為眾說般若
經（今三生藏）。無水給眾。以林卓崖。虎因跑。地泉乃涌注（今虎
跑泉）。時有九仙觀道士歐陽政。則覩山有勝氣。謀曰。此
氣主褐衣法王。彼眾盛。吾法必衰。乃鑿斷嶽心。釘石
効巫蠱。乃埋兵器。詭奏帝曰。慧思此僧受齊募而為
之。帝受其誣。告敕使至山驗彼真偽。初渡石橋。兩虎
號吼。驚悸且退。次日前進。見師宣勅師曰。檀越前去。
貧道續來。越七日。始飛錫而往。王城四門。俱見師入。
勅使始至。乃同啟奏。帝坐便殿。見師乘空降于玉陛。
梵相異常。一無所問。據湘中故事。般若臺畔有擲盋
峰。時師乘盋赴詔畢。田詩云。應將盋渡鬬神通。擲去
乘將赴帝宮。爭似嶺頭提不起。于今相續闡真風。俗
儒不知護法菩薩意也。帝已得謀偽之情。即追道士。
刑于市曹。師奏曰。害眾生命非貧道心。乞放還山。給
侍僧眾。亦小懲矣。帝可之。勑有司冶鐵券十四枚。以
十四道士姓名。周回標於各人券上。以勑印封鑰之
令。侍師還。其還也。帝餞以殊禮。因為大禪師思。大之
稱自此。初勑送棲玄寺安下。甞往瓦官精舍。遇雨不
濕。履泥不污。僧正慧暠與諸學徒相逢於路曰。此神
異人。如何至此。自是舉朝屬目。道俗傾仰。大都督吳
明徹敬之。以犀枕奉。既眾莫敢留。迎歸舊隱。說法如
故。久之道眾以老病告辭。願將田數頃。充于香積。用
贖一眾。老身伏望。慈悲放還。感恩無地。師曰。汝自造
罪。非吾累汝。汝既留田。亦從汝願。遂以田歸寺。號留
田莊（俗呼贖身莊）。鐵券竝為收藏。仍勒石為贖身券記。一
名陳朝皇帝賜南嶽山主思大禪師降伏道士鐵券
記。又名思大和尚建法幢[石*((白-日+田)/廾)]券。樣現坑于三生藏院。
厥後梁朝僧惟勁撰防邪惑正論三卷。留山中留今
尚存。我太宗朝有大臣出守方面。道遊是寺。歷覽遺
迹。謂主僧曰。異日道士或得志於時。必有報復。當埋
其[石*((白-日+田)/廾)]。碣易其名目。勿留蹤跡乃佳。於是改左右曰。天
竺[石*((白-日+田)/廾)]券悉坑之。大觀間。道士林靈素以妖術熒惑天
聽。革釋氏名。果移文物。色既無蹤可尋。其事遂寢。乾
道初止菴傑來董此山。告眾曰。尊者二生塔墮荒榛
斷棘中。瞻禮無從。曷若遷就三生塔合為一處。以便
香火。眾然其說。即洎日與執事者十四人。但備斧鑺。
啟扶石壟。見靈骨如黃金色。既奉安已。次見石屏刻
往日道士姓名。乃轉報為今主首僧。但小異耳。眾驚
駭退散。是夕嶽廟一爇而盡。州縣逮捕。主首一時逃
匿。靈骨還本。葢師嘗云。此諸道士害我無因。異日須
著我加沙。入我伽藍。壞我遺體。又告嶽神曰。吾有難。
弟子亦當有難。今七百年。果符此讖。嗚呼。非六根淨
具大神通。焉能洞達過去未來若是。師將順世大集
門學。連日說法。苦切訶責。聞者寒心。仍曰。若有十人
不惜身命。常修法華．般舟．念佛三昧。方等懺悔。常坐
苦行者。隨有所須。吾自供給。必相利益。如無此人。吾
當遠去。竟無答者。即屏眾斂念趺坐。唱佛來迎。合掌
而逝。異香滿室。顏色如常。大建九年六月二十二日
也。壽六十四。法付上首弟子智顗。師所著述口授。門
人以成章句。罕事刪改。出四十二字門二卷．無諍行
門二卷．釋論玄隨自意安樂行次第禪要三智觀門
各一卷。又以信士施金書般若經二十七卷。法華經
一部。貯于瑠璃寶函。莊嚴炫燿。大啟眾心。仍請講說
二經。隨文敷演。莫非幽頥。後令顗代講。至一心具萬
行處。顗有疑焉。師曰。汝之所疑。此乃大品次第意耳。
未是法華圓頓旨也。顗又咨審師所證位。即是十地。
師曰。非也。吾一生望入銅輪。恨領徒太早。損己利他。
但居鐵輪耳。甞製發願文囑弟子。略曰。世間所有道
俗。殷勤請供養者。皆惡魔所使。非善知識。初假殷勤。
似有好心。後即計生。忿怒．善惡二魔。俱非好事。從今
已後。不應信此。所有學士。亦應如是。皆不可信。如怨
詐親。苦哉苦哉。不可思議。諸王剎剎。皆亦如是。擇擇
<pb n="300"/>
擇擇。師身相挺特。耳有重輪。頂有肉髻。牛行象步。不
倚不斜。平昔禦寒。唯一艾衲。繒纊之屬。損物成者。一
切不受。靈瑞重沓。缾水常盈。供養嚴備。若有天童侍
衛者。或現形大小。或寂爾藏身。異香奇色。不可勝舉。
傳燈云。誌公令人謂思大曰。何不下山教化眾生。目
視雲漢作麼。思報曰。三世諸佛被我一口吞盡。更有
甚眾生可化。據師舊銘。生於梁天鑒十三年。時誌入
滅。則彼言未可憑也。
<other>附五人</other>
<other>大善禪師</other>修法華禪門。得慈悲三昧。衡陽內史鄭僧
果。每蒙縣令陳正業稱揚師德。略無信向。一日同獵
圍鹿一羣。謂陳曰。公嘗稱大善禪師有慈悲三昧之
力。今日其如此鹿何。陳率左右同聲念曰南無大善
禪師應時群鹿飛空而出。內史媿伏。此與葛蘩稱觀
音名號。所育群鵝飛騰而去。人見雲間雪陣橫空何
異（觀音感應集）。尚書吳明徹嘗啟曰。南嶽法華禪門真德
幾何。對曰。信重三千。業高四百。僧照得定最深。智顗
說法無礙。兼之者大善矣。葢師與智者齊名。智者之
道若揭日月。光昭天下。豈不定慧兼全。而南嶽獨以
師為稱焉。師順寂時。天雨異華七日。所入地位最深
可知。
<other>玄光法師</other>新羅人。少頴悟厭浴。求師專修梵行。迨成
人。越滄溟求法中夏。抵衡嶽見思大。大察其所由。授
法華安樂行門。稟而奉行。精勤罔忒。俄證法華三昧。
思大曰。汝之所證。真實不虗。善念護之。增進菩提。汝
還本國。當設善權。若負螟蛉。咸成蜾臝。師返錫江南。
欲附海舶未及津口。忽覩彩雲亂目。雅樂沸空。絳節
霓旌。傳呼而至。空聲云。天帝召海東玄光禪師。師拱
手避讓。唯見青衣前導。少選入其宮闕。殊非人間宮
府。羽衛陳設。但見鱗介繁穴。雜以鬼神。咸曰。天帝降
我龍宮。請師說已證法門。吾曹受潤不淺矣。既登寶
殿。復陟高堂。如問而談。七日而畢。帝躬送別。向所艤
舟。泛洋不進。師復登之。舟人謂經半日耳。師歸就熊
州翁山。駐錫結茅。遂成寶坊。演說化導。開悟甚眾。升
堂受莂者一人。入火光三昧者一人。入水光三昧者
二人。其諸門人譬若鳥附須彌。皆同一色。已而逃遁。
罔知攸往。南嶽影堂所圖二十八人。師居一焉。
<other>慧成法師</other>段姓。澧陽人。脫素於十住寺。誦法華經維
摩勝天王等大乘經二十餘卷。既進具游。建業正值
成實大師講演。學者肩聯。一聽十年。文理略盡。將旋
本邑。行至匡山。聞思大闡化南嶽。往依之。思大曰。汝
一生學問與吾炙手猶不得煙。虗喪工夫。惜哉。師素
憑疏鈔。依他生解。既承訓已。發憤焚之。時禪學數十
人。皆先達士。或以其後至恐不能及。師以夜繼晝。開
眼坐禪。十有五年。又入方等．觀音．法華．般若道場。歷
試銷障。行之三年。魔鬼俱絕。遂解眾生語言三昧。彼
閉目者。觀道雖明。開眼亦失。以師比校。霄壤懸殊。思
大云。智顗先發三昧。後證總持。慧成及之二子行解
齊矣。師至枝江。造禪慧寺。所營土木。咸出于俗。德行
所招。不久便就。搆殿缺梁。忽六月江漲。夢有木中梁。
往迎接。視之果然。信士殿弘為精舍主。忽然氣絕。召
師至舍。弘乃甦曰。初被執至王所。見師上殿曰。我與
此人共立功德未了。願赦之。王起禮足。竟依所請。陳
主聞而召之。毅然不往。又令江總等往迎。且曰。師若
不允。不勞返也。王人雨淚。強引入船。乃奮身入水。立
於池上。又請云。若不蒙下。總等粉身無地矣。從之至
闕下。特授帝戒法而返。乃賜禪慧寺名。有常律師遇
師同寢。夜暗捫虱於地。師即知之。及明告別。師曰。昨
夜一檀越被凍困苦。常慚之。永以為戒。一日語門人。
急砌殿基。吾當講涅槃矣。已而智者來自玉泉。共談
玄理。良久氣絕。年七十三。湘東王宮內立[石*((白-日+田)/廾)]。
<other>慧超法師</other>沈姓。丹陽人。性溫而裕。幼從釋課法華。聞
光州思大定慧雙明。毗尼兼善。與智者同寅叶。恭摳
<pb n="301"/>
衣請業。思大曰。超之神府。得忍人也。及游衡嶽。復與
智者。同途誦經移歲。後隱終南八載得道。倍隆三慧。
大業承運爰發。詔書延入禁中。大唐伊始。榮重京師。
師誦經五十餘年。萬有餘部。寢疾告眾曰。往返吾之
常也。長生不忻。夕死不慼。第一義空。清淨智觀。是吾
凭杖。言已向西而逝。遺言露屍松石以施禽獸。弟子
依教。停一月餘。顏色如生。還累塔以窟之。
<other>慧旻法師</other>河東人。九歲出塵。服勤白業。誦妙經期月。
便過十五。請法於新羅光英。偉秀發宿。士稱之。又十
五年。還海鹽尸光興寺講妙經。異香彈指。屢結空中。
聽眾雲翔。咸言善瑞。後遷通玄寺。結徒行道十七年。
足不逾閫。隋末崩離。吳中飢饉。四眾逃難。唯旻守死
禪誦。大唐開化止南㵎寺。兩兔一彪相親同止。一日
異香滿室。眾以問師。師曰。吾後日當去。生死人之常
也。寄生若行雲。各念無常。早求自度。如期順化。
<other>天台教主智者靈慧大師世家</other>
嗚呼。子孫談祖父之德。是為難也。宰我子貢。有若知
孔子亦深矣。而孟軻曰。智足以知聖人汙。不至阿其
所好。豈不以德有隆汙其隆者。非稱謂所及。可稱謂
者迹也。或者以私心紀之。何以逃阿其所好之譏。顧
不難哉。然碩德鉅業。昌言盛心。豈隣人所能知。非子
孫其誰紀之。是用攢聚諸文。撰教主世家。
<other>智顗</other>字德安。陳姓。荊州華容縣（今荊門軍）人。父起祖梁散
騎益陽縣開國候。母徐。夢吞白鼠而妊。誕彌之夕。房
室洞明。欲陳鼎爼以為慶。席火滅湯冷。為禮不成。目
耀重瞳。眉分八彩。乃帝王休相。二親雖掩藏。而人已
知之。兼以臥便合掌。坐必面西。年七歲喜往伽藍。蒙
僧口授妙經普門品。一徧成誦。十五於長沙郡佛像
前誓為沙門。荷負正法。夜夢瑞象。手從窻入。三摩其
頂。由是深厭家獄。遂投湘州果願寺僧法緒落髮。尋
詣慧曠律師。精通律藏。續上光州大蘇山禮思大。思
大一見嘆曰。昔日靈山同聽法華。宿緣所追。今復來
矣。因授與普賢道場。為說四安樂行。經一七日。誦法
華經至藥王本事品。是真精進。是名真法供養如來
之句。豁然大悟。照了法華。若義和臨於萬像。達諸法
相。似清風遊於太虗。將證白師。師曰。非爾弗證。非吾
莫識。所入定者。法華三昧前方便也。所發持者。初旋
陀羅尼也。自今以後。縱令文字法師千羣萬眾。尋汝
之辨。不可窮矣。於說法人中。最為第一。嘗令代講。手
持如意。臨席嘆曰。可謂法付法臣。法王無事者矣。師
資道隆。名聞遐邇。初旋陀羅尼者。旋假入空。百千萬
億旋陀羅尼者。旋空出假。法音方便陀羅尼者。二為
方便。得入中道第一義諦。今言初者。即是五品十信
以登住為真修。即十信為方便。今云前方便。知屬五
品。未幾告違思大。思大曰。汝於陳國有緣。往必利益
光大。初入京儀。同沈君理請居瓦官寺（寺號昇元。在城西。前瞰江
面。後踞崇罔閣。乃梁時古跡。高二千五十尺。太白所謂日月隱簷楹也。李主時猶在）。首講法華妙
義。以五時八教。釋一代群經。勅公卿停朝一日聽法
爾。後講大智度論秉諸來學說。次第禪門。用清心要。
或立禪徒於靈耀寺。或敷止觀於玉泉山。或講仁王
般若於陳帝。帝伸三拜之禮。或授菩薩戒於隋主。主
賜智者之名。六十餘州化導七眾。得益叵量。繼以徒
多悟少。反妨自行。以大建七年九月息緣宴坐于天
台。展昔願也。或於華頂降伏強輭二魔。精怪奔潰。或
以海曲為放生池。亘三百里。或講淨名經山谷變瑠
璃之色。或聞神人告寺成。標國清之名。茲舉大略。細
存別傳。一夕獨坐說法至旦。智晞啟曰。未審昨夜見
何因緣。答曰。有梵僧來。為我言機緣如薪。照用如火。
傍助如風。三種備矣。化道方行。於華頂夜。許相影響。
今機用將盡。傍助亦息。故來相告。又南嶽思大禪師
及喜禪師令我說法。亦為我言。他方華整相望甚久。
緣畢應往。吾等相送。我再拜稱諾。此死相現也。其年
十月。煬帝遣使奉迎。因隨使至石城大佛像前。示疾
<pb n="302"/>
（云石城。天台西門大佛當來靈像處所。既好宜最後用心）謂智越曰。我命謝在此。
不復前進也。索香湯漱口說。十如．十界．三觀．四悉．四
諦．十二因緣．六波羅蜜。一一法門攝一切法。皆能通
心。到清涼池。若能於病患境。達諸法門者。即二十五
人。百金可寄。有欲進藥者。答曰。藥能遣病留年乎。病
不與身合。藥何所遣。年不與心合。藥何所留。即令唱
法華經題。乃讚曰。法門父母。慧解由生。本迹廣大。微
妙難測。輟斤絕絃。於今日矣。少頃又令唱觀無量壽
佛經題。讚曰。四十八願。莊嚴淨土。華池寶樹。易往無
人。火車相現。一念改悔。尚得往生。況戒定熏修。聖行
道力。實不唐捐。又曰。商客寄金。醫去留藥。吾雖不敏。
狂子可悲。乃口授觀心論。命智越施牀。東壁面向西
方。智朗問。不審何位沒此何往。後弟子輩將何宗仰。
報曰。我不領眾。必淨六根。為他損己。秪五品耳。問。何
生者。吾諸師友。皆從觀音而來迎我。問。誰可宗仰者。
有波羅提木叉四三昧在焉。言訖唱西方佛名。如入
禪定。即開皇十七年。歲次丁巳十一月二十四日也。
世壽六十。僧臘四十。眾迎全身。葬于佛隴西南隅。文
帝遣使勅封其塔。每歲遣使開塔供養。洎盧政力為
使而至。則全身不復見矣。吳越錢忠懿王追諡法空
寶覺尊者。我慶元三年五月。封靈慧大師。從荊門軍
守臣請也（具興衰志）。師所談教法。不畜章句。縱無礙辨。晝
夜流瀉。若懸河不可竭也。初講玄句以開妙解。次演
止觀。依解以立正行。故荊溪云。非玄義無以導。非文
句無以持。非止觀無以達。非一家無以進。斯之謂歟。
乃至諸餘部帙。灌頂結集以成教藏。號曰性宗。師盛
德大業。內外聖賢。稱述益多略爾。附載便於觀覽。頂
師私記緣起曰。大法東漸。僧史所載。詎有幾人。不曾
聽講。自解佛乘者乎。縱能發悟。復能入定。得陀羅尼
者。不縱具定慧。復帝京弘二法。不縱令盛席謝。遣徒
眾。隱居山谷。不縱避世。守玄被徵為國師。不縱帝者
所尊太極。對御講仁王般若。不縱正殿宣揚為主上
三禮。不縱令萬乘屈膝。百高座。百官稱美。讚歎彈指
喧殿。不縱道俗顒顒。玄悟法華圓意。不縱得經意。能
無文字以樂說辨。晝夜流瀉。不唯我智者具諸功德
式。師答王文穆書曰。智者於法華判教曰。前代諸師
或祖承名匠。或思出袖襟。雖阡陌縱橫。莫知孰是。然
義不雙立。理不兩存。若深有所以。復與修多羅合者。
錄而用之。無文無義。不可信受。遂廣徵十家。謂南三
北七。即江南三師。河北七師。雖通依頓漸不定以為
教相。判釋經論。或開為四時。或張為六宗。或但為二
相。或混作一音。異論紛然。眾制鋒起。智者破之。則南
北俱壞。取之則三七或存。皆文旨炳然。覧者如鑒。語
人。則盛破光宅。餘者望風。語法。則徧難四宗。他皆失
據。義師補注序曰。吾佛出世雖說諸經。而本懷得暢。
唯在法華。西域自阿難結集之後。獨天親菩薩作論
以通之。然但約文申義。舉其大略。而斯經之大事。教
化之終始。亦晦而未明。東夏自羅什翻譯以來。造疏
消釋者。異論非一。唯陳隋國師天台智者。昔在靈山
佛會親承。後於大蘇道場證悟。發揮妙旨。幽贊上乘。
乃以五義釋題。四釋消文。十章宣演。明靜法門於是
解行俱陳。義觀兼舉。真可謂行人之心鏡。巨夜之明
燈。雖天竺大論。尚非其類。況震旦人師。而能跛及。故
章安曰。斯文若墜。將來可悲。又補注問。輔行引九師
相承。北齊文師已前。非今所承。且北齊既用覺心。重
觀三昧。今此何故斥於覺覓。但是一轍耳。將非智者
斥於北齊。答。妙玄開演法華十妙。尚云莫以中論相
比。又云。天竺大論。尚非其類等。葢智者用如來之意
明法華之玅。故龍樹雖是高祖。亦不及也。今此將說
法華大車。十乘玅行。則雖北齊用心。豈能盡於淵旨。
唯天台玅悟法華。得大辨才。故以此經大意。開十妙．
十乘。所以龍樹北齊亦所未及。非謂智者任情斥祖。
若無生宗旨。三觀行門。其實祖龍樹宗。北齊稟南嶽。
<pb n="303"/>
師資相承。宛如符契。又曰。天台所談三諦三觀。出乎
仁王及瓔珞經。三智三德本乎涅槃及大品經。所用
義旨以法華為宗骨。以智論為指南。又曰。余讀此方
諸師製作編入海藏者。無有如南山律師贊天台之
深也。南山者。其天台之知音乎。贊曰。天台智者。蘊道
天台。尋師衡嶺。雙弘定慧。圓照一乘。受四教於神僧。
傳三觀於上德。入法華三昧。證陀羅尼門。又曰。自發
旋南嶽。弘道金陵。託業玉泉。遁跡台嶺。三十餘歲。盛
弘一乘止觀禪門。利益惟遠。義同指月。不滯筌[(ㄇ@(企-止))/弟]。或
於一法中演無量義。攝無量義還入一心。實觀玄微。
清辨無盡。由是四方法侶。請益如林。若定若慧。傳燈
逾廣。為大機感。著述其文竝。理會無生。宗歸一極。南
山歎仰若是。而唐宋諸師或於天台而有形斥。猶河
濵之人捧土塞孟津耳。傳燈以禪門達者。雖不出世。
有名於時者。錄十一人。大師預焉。彼焉知大師豈止
禪門達者而已。身為陳隋國師。化行六十餘州。何論
出世管窺。蠡測鄙哉。甚矣。梁公禪林寺[石*((白-日+田)/廾)]云。天台山
西南隅一峰曰佛隴。葢智者大師得道之所。前佛大
教重光之地。梁陳崇之置寺曰。修禪及隋創國清。廢
修禪號。號為道場。自大師入滅一百八十餘歲。長老
大比丘然公光照大師之遺訓。以啟後學。門人安定。
梁肅聞上易名。銘勒大師之遺烈以示後世云。大師
諱□。時號智者。其先頴川陳氏。世居荊州之華容。感
緣應迹。載在別傳。夫治世之經。非仲尼則三王四代
之制寢而不彰。出世之道非大師則三乘四教之旨
晦而不明。昔如來乘一大事因緣。菩薩以普門示現。
自華嚴肇開。至雙林高會。無小無大。同歸佛界。及大
雄示滅。學路派別世既下。衰教亦陵遲。故龍樹大士
病之。乃用權略。制諸外道。乃詮智度。發明宗極。微言
東流。我慧文禪師得之。由文字中入不二法門。以授
南嶽思大師。當時教尚簡密。不能廣被。而空有諸宗。
扇惑方夏。及大師受之於是。開止觀法門。其教大略。
即身心而指定慧。即言說而詮解脫。大中一實之宗。
趣無證真得之妙旨。自發心至于成道行道。行位昭
明。無相奪倫。然後誕敷契經。而會同之。煥然氷釋。示
佛知見。窺其教者。修焉。息焉。葢無入而不自得焉。大
師之設教也如此。若夫弛張用捨。開闔默語。高步海
內。為兩國宗師。大明在天。光被四表。大雲注雨。旁施
萬物。繇是言佛法。以天台為司南。殊途異論。往往退
息。緣離化成。示滅茲山。是歲開皇十七年也。夫名有
實之賓教者。道之門。大師溷其賓。闢其門。自言地位。
示有證入。故感而應之之事可得而知也。若安住法
界。現為比丘。等覺歟。玅覺歟。不可得而知也。當是時
也。得大師之門者千數。得深心者三十有二人。纂其
言行於後世者曰章安禪師灌頂。頂傳縉雲威。威傳
東陽。東陽縉雲同號。時謂小威。威傳左溪朗禪師。自
縉雲至左溪以玄珠相付。向晦宴息而已。左溪門人
之上首。今湛然禪師行高識遠。起悟辨達。凡祖師之
教在章句者。以引而伸之。後來資之。以崇德辨惑。不
可勝數。葢甞謂肅曰。是山之佛壠。亦鄒魯之洙泗。玅
法之耿光。先師之遺塵。爰集于茲。自上元寶曆之世。
[邱-丘+(看-目)]冠擾攘。緇錫駭散。可易名建寺。修持塔廟。莊嚴佛
土。回向之徒。有所歸依。繄眾人是賴汝吾徒也。盍記
諸文言。刻於金石俾。千歲之下。知吾道之所以然。小
子稽首受命。故大師之本迹。教門之繼明。後裔之住
持。皆見乎辭。其文曰。諸佛出世。惟一大事。天台教源。
與佛同致。赫赫大師。開示奧秘。載弘道要。安住圓位。
白日麗天。天下文明。大師出現。國土化成。無生而生。
生化兩冥。薪盡火滅。山空道行。五世之後。間生上德。
微言在茲。德音久塞。明明我后。易名淨域。此山有壞。
此教不極。楊公五贊。世尊三昧安詳起。師悟藥王精
進時。靈鷲山中人未散。不因南嶽有誰知。五時八教
舉綱宗。一念三千空假中。大部炳然垂日月。幾人金
<pb n="304"/>
地識重瞳。法門何止富樓那。除障徒聞優笈多（別傳善巧
說法。即富樓那。破魔除障。即優婆笈多）。指導眾生歸淨土。慈悲真是古
彌陀。華頂峰頭魔界懾。石城巖下寂光圓。位居等玅
猶難測。五品方知是大權。出現由來為大緣。空中開
示游泥蓮。玅宗若悟如如旨。犀拂金爐當處傳。李詠
史云。昔同南嶽覩毫光。一誦蓮經悟藥王。論釋十疑
垂萬代。唱經況復示西方。陳公止觀序云。本自不動。
何止之有。本自不蔽。何觀之有。眾生迷蕩。去本日遠。
動靜俱失。不昏即散。此二病本。出生眾苦。令彼離苦。
而獲安隱。當用止觀。以為其藥。病瘳藥廢。醫亦不立。
則止觀者。乃假名字。即假即空。言語道斷。以大悲故。
無說而說。此摩訶止觀之所為作也。然其文義深廣。
汪汪無涯。譬如大海。孰得其際。以大悲故。復作方便。
便甞一滴。知百川味。便由一漚。見全潮體。故於大經
之外。又為此書詞簡旨。要讀之易曉。應病之藥盡在
是矣。善用藥者。不治已病。止乎其未散。觀乎其未昏。
方止方觀。而未甞昏。未甞散也。如鳥雙翼。如車兩輪。
窮遠極高。無往不可。及其至也。不出於此。烏乎。不知
則止。知止觀之。可以入道者。可不勉哉。此書智者親
造。而未行於世。明智大師中立鏤板。以傳立之高行。
人所尊敬。此書流傳其必廣矣。晁公序仁王護國般
若經疏云。陳隋間。天台智者。遠稟龍樹。立一大教。九
傳而至荊溪。荊溪復傳而至新羅。曰法融。曰理應。曰
純英。故此教播於日本。而海外盛矣。屬中原喪乱。典
籍蕩滅。雖此教是為不可亡者。亦難乎其存也。然杲
日將出。而曉霞先升。真人應運。而文明自見。我有宋
之初。此教乃漸航海入吳越。今世所傳三大部之類
是也然。尚有留而不至。與夫至而非其本真者。仁王
經疏先至。有二本。眾咸斥其偽。昔法智既納日本信
禪師所寄辟支佛髮。答其所問二十義。乃求其所謂
仁王經疏信。即授諸海舶。無何中流大風驚濤。舶人
念無以息龍神之怒。遽投斯疏以慰安之。法智乃求
強起者。二僧詣信使讀誦以歸。不幸二僧死于日本。
至元豐初。海賈乃持今仁王疏二卷來四明。於是老
僧如恂因緣得之（云云）。又曰。智者慈注。盡法性為止
觀。而源流釋迦之道。今方盛於越中。異日會當周於
天下。豈獨是書之不可掩哉。大抵吾宗所以異他宗。
不容同世竝語者。其唯三千乎。其唯觀具乎（楊陳晁各有傳）。
<other>附隋觀法師</other>
<other>真觀</other>范姓。錢塘人。其母以誦藥王觀音品求嗣得師
師。少有節操。舌紫羅紋。手現奇相。誦法華經日終一
卷。從師聽十誦律超勝前標。忽夢人曰。汝有大根。何
守小道。師遂學摩訶衍。質疑問難。塘揬玄門。時諺曰。
錢塘有真觀。當天下一半。僧師求陳伯智薦於智者。
請受禪觀。智者以師年臈俱齊。止為法兄弟。高談寂
照。金石相宣。後於靈隱山建南天竺寺居焉。甞講法
華以為心要。受持讀誦。躬自書弘。五種法師於斯乎
在。每盥洗遺渧。地不為濡。人皆異之。一日皐亭神請
講法華。感神捨祠為寺。司馬李子深。請講涅槃至現
病品。夢三人把旛告云。淨居天遣迎續。便臥疾。夢與
智者同輦。翼佛還山。覺而嘆曰。昔謂六十二應。終講
法華力。更延一紀。今七十四。後致斯驗。生期畢矣。乃
啟手足曰。欲出生死。宜須持戒。修定學慧。弘通正法。
勿空過也。時聞空中伎樂之聲。至中夜。跏趺示寂。師
即下天竺靈山寺開山始祖。行業神異。章安頂師手。
撰別傳紀德。歲久弗存。今唯見之於續高僧傳。師冢
塔猶在慈雲。式甞重修之。具靈苑集。其略曰。師志在
佛乘。道契惟極。出不順帝王公候。大勢所臨處。不為
博藝辨。達大名所乱軒。軒然于世表。邈乎不可得。而
擬今土門自開。一無遺物。又不知全身從多寶以證
經乎。像佛壠以化往乎。作六詩以奉標識。有云王候
曾不屈（隋主三徵。秦王兩延。皆辭以疾）。个是出家身。白骨已為土。清
風猶[澶-旦+示]人。家隳方事葺。寺廢亦重新。獨有不濡地。無
<pb n="305"/>
人繼後塵。

釋門正統第一

<sarticle>釋門正統第二</sarticle>

良渚沙門　宗鑑　集
<other>山門結集祖師章安尊者世家</other>
原夫身子為轉法輪將。而同門稱為第二世尊。慶
喜得佛覺三昧。而後世美為分缾瀉水。豈不以其
父折薪其子克。堪負荷者。誠不易得歟。矧兼此二。
敢後揄揚。撰涅槃疏主結集教藏世家。
<other>灌頂</other>字法雲。吳姓。台之臨海章安人。生三月能隨母
稱三寶名。有僧過門。謂其母曰。此子非凡。即以為名
字焉。七歲捨入攝靜寺。為慧拯師弟子。日記萬言。二
十具戒。侍智者於光宅。研繹觀門。頻蒙印證。於同門
中慧解第一。故能纂其微言。行于後世。葢智者之說
法也如雲．如雨。能領．能持唯師而已。私記緣起曰。幸
哉灌頂。昔於建業始聽經文。次在江陵奉蒙玄義。晚
還台嶺仍值[鴳-女+隹]林。荊揚往復。途將萬里。前後補接。纔
聞一徧。非但未聞不聞亦乃聞者。未了卷舒。鑽仰彌
覺堅高。猶恨緣淺不再不三。咨詢無地。如犢思乳。竝
復惟念斯言。若墜將來。可悲涅槃。明若樹若石。今經
稱若田若里。聿遵聖典。書而傳之。又著涅槃玄義。自
敘曰。大業十年十月。廬於天台之南。管窺智者之義。
輙為解釋。運值隋末。[冠-寸+ㄆ]盜縱橫。海閙山暄。無處紙筆。
匿影沃洲。陰林席箭。推度聖文。衣殫食盡。仍蒔粟拾
薪。勤兼曉夜。凡歷五載。何日不見兵火。菜食水齋。冰
牀雲被。孤居獨處。夢抽思軋卷舒常住之卷。酬報乎
身手。讚歎解脫之法。仰謝於心口也。仁壽二年。奉詔
入京。九夏弘宣。六宮仰止。遣使送還。賜予良渥。貞觀
六年八月七日。終于國清寺。壽七十二。臘五十二。初
示疾。室有異香。臨終命弟子曰。彌勒經說世尊般涅
槃日。爇眾名香。煙昇若雲。汝多焚香。吾將去矣。因申
遺誡。詞理切至。門人感悟。靡不涕零。忽起合掌。如有
所敬。口稱安養四聖尊號各十聲。奄然而逝。先是貞
觀元年。同學智晞卒臨終曰。吾生兜率天矣。見先師
智者寶座行列行皆悉有人。唯一座空。彼天人云。卻後
六年。有頂法師來陞此座。計歲論期。審晞不謬。輔行
云。大師生存。常願生兜率。臨終乃云觀音來迎。當知
軌物隨機。順緣設化。不可一準。是月九日。窆于寺之
南山。昔智者當陳時。欲創國清。已標基伐木。未遂所
期。囑師修營。一依舊式。大業之初。煬帝南巡。師以梵
宇新成。出山迎接。引見慰問。酬對如響。聖眷彌隆。遣
員外散騎侍郎張乾威送還。賜物三千段。氈三百領
飯僧。落成增飾院宇。壯觀海西。師神用無方。幽顯咸
化。有老父染患百藥不瘳。厥子祈救。師焚香轉法華。
病者香氣入鼻而愈。樂安嶺南曰。安洲溪深樹密。逕
術不通。師留連愛翫。顧而誓曰若斯地坦夷。當來講
經。曾未浹旬。白沙徧涌。平如玉鏡。遂講法華光明以
酬願。一日擊鐘講涅槃經。海㓂忽來。道俗駭散。師怡
然自若。渠魁反見門首兵旗耀日。執仗者長丈餘。雄
悍奮發。兇徒奔潰。佛隴講暇。與學徒累石為塔。擬別
得二片為塔門。有光英者先運一石。咸疑厚大。方欲
傍求。師舉杖揮之。即迸為兩。厚薄均等。用充塔戶。宛
如符契。師所著述涅槃玄二卷。疏十卷。玄問云。古來
傳譯。什師命世升堂入室。一肇而已。肇作涅槃論。世
人翫味。卷不釋手。此復云何。答曰。高僧盛德。日月在
懷。既不親承。其門難見。然其作論談。大不在小。非三
藏也。其言不涉界外。非別圓也。歸宗指極。乃見通教
義耳。觀心論疏二卷。式師収在隨函錄中。且云攷其
所說。知入品位。然江浙名流。或疑偽矣。八教大意一
卷．國清百錄五卷．智者別傳一卷。餘闕本者不能具
<pb n="306"/>
載。法付智威。吳越國王諡總持尊者。孤山讚云。三月
能語。早歲出家。杖揮裂石。言涌白沙。香流愈病。鐘擊
摧邪。智晞所覩。推驗無差。淳智贊曰。佛世多聞尊慶
喜。天台強記美章安。法王樂說若河傾。法子總持如
海納。菜食水齋編大教。冰牀雪被解雄經。亂中結集
最苦勞。後人受賜何容易。
<other>附九弟</other>
<other>普明法師</other>朱姓。會稽人。少小立志。異于常童。聚沙以
為福事。刈蒿以為殿塔。有僧乞食。因云。即子既有善
性。可向天台山出家。彼有初依菩薩。現身說法。洎大
建十四年。踰山越嶺。來入天台。正值智者講次。座眾
既散。禮足歸依。願盡此生。為師弟子。智者笑曰。宿緣
所牽。今得相遇。於是服勤左右。晨夕無懈。專求禪法。
行方等般舟觀音懺摩。誦法華一部。雖隆冬中。身不
衣絮。苦節行道。見僧云。汝名法京。未為嘉稱。可改普
明。此名曉朗。照了三世。懺訖以啟智者。智者曰。既冥
中所示。宜改舊從新。智者往玉泉。令造大鐘充佛隴
用。江陵道俗競為經營。臨鑄有盲人來觀。知相不吉
摸。開破缺。乃倍土再造。約支體不具者莫來。遂得鏗
鉉。聲聞七千里。洎隱國清。取水頗艱。地多礓石。念曰
若此石出水。不亦快乎。言訖泉涌。周給遐邇。甞鑄丈
六盧舍那像。感異人施金。而隱國清。講堂狹小。師欲
廣之。議于章安。安勸勿改。俄有括州都督周孝節施
杉柱。泛海而來。章安向赤城。見師身長十餘丈。高出
林表。翼從數十人。語章安。勿苦諫之。所欲當成。章安
感其神異。合掌向林曰。不敢更諫。一依仁者。創堂之
日。感動山王。晨朝隱軫。狀若雷震。摧樹傾枝。闊一步
許。自佛隴下。直到於寺。至於日沒。還返舊縱。砰砰磕
磕。勢若初至。比房侍者。恒聞共語。陰往察視。不見別
形。聽其言唯勸修善。緣畢示寂。換衣就滅。經于信宿。
屈左三指。師不畜私財。得施隨捨。造金銅像十軀。閱
大藏二過。作利益事。一運其心。金帛自送。充其支度。
<other>智越</other>鄭姓。南陽人。止父求婚。願出家。父從之。剪髮遊
方。遇智者於金陵。北面請業。授以禪法。深達五門六
玅。誦法華萬遍。居學徒之首。智者晦迹台嶺。四眾一
以付之。二十年間。循循善誘。不違重寄。即為二眾依
止。四部歸宗。智者忌辰。隋帝勅供千僧。師又以長餘
助之。文皇獻后崩日設齋。呪願每獲。百殿曾不固留。
大業十二年十一月二十三日示疾。右脇而逝。山崩
地動。眾所見聞。壽七十四。
<other>高麗波若師</other>開皇十六年。求禪法於佛隴。未幾證悟。
智者謂曰。汝於此有緣。須閑居靜處。成辦玅行。華頂
峰去此六七里。是吾昔日頭陁之所。往彼學道。進行
必有深益。勿慮衣食。道訓以來。影不出山。十有六歲。
大業九年二月。忽至佛隴國清。密告善友。壽命將盡。
來別大眾。數日無疾而卒。龕出寺門。回旋示別。眼即
便開。至山仍閉。覩者咸發道心。
<other>清河法彥</other>大建七年侍智者於天台。蒙授禪那。寂坐
林間。不停房舍。或入定七日方起。以證白師。師云。此
是背捨觀中第二觀相。山神數嬈試之。恬然不動。大
業七年二月三十日卒于國清。壽六十。
<other>會稽大志</other>顧姓。出家即事智者。智者見其形神洒落。
高放物表。為立今名。誦玅經。索然閑靜。音聲清轉。聽
者忘疲。復於廬山甘露行杜陀行。或投身猛獸。獸輙
避去。飡粒若盡。唯以餅菓繼命。如是七載。禪誦不休。
會大業中屏除佛教。慨大法陵遲。遂衣孝服。慟哭佛
前三日。誓捨形骸。伸明正教。往東都上表曰。願陛下
興隆三寶。貧道當然一臂於嵩嶽。用報國恩。帝許之。
遂集七眾。設大齋。絕粮三日。登大棚。布褁其臂。灌之
以臘。如炬然之。光徹巖岫。見者痛入心髓。而志形色
不變。或誦經文。或讚佛德。為眾說法。聲聲不絕。燒已
下棚。跏趺入定。七日而卒。留願文七十餘紙。意在共
諸眾生為善知識。讀之感激。無不墮淚。
<pb n="307"/>
<other>臨海智璪</other>張姓。年十七。二親俱逝。釋服染病。久醫無
效。乃於靜夜。力疾出庭。向月而臥。至心念月光菩薩。
唯願大悲濟我沈痾。繫念旬。朔夜夢一人形色異常。
從東來謂曰。我今殊來為汝治病。即以口就璪身。次
第吸漱。涉于三夜。因爾稍痊。灼知三寶是我歸。仗投
安靜寺。禮慧憑為師。聞智者為世良導。伏膺請業。乃
遣行法華懺悔法二七日。初夜懺訖就牀。欲坐。見九
頭龍從地涌出。上昇虗空。明旦咨白。智者曰。此表九
道眾生聞法華經。將破無明地。入法性空耳。又住寶
林寺行之。初入懺夜如有人來搖動戶扇。璪問。何人。
即答。我看燈耳。如是數過。寺有慧成大德聞之曰。彼
堂素有惡鬼。今聞此聲。鬼取人也。成侵曉扣戶。喚之
未及應。成繞堂喟云。苦哉苦哉。其人亡矣。璪開戶。成
云。汝猶在耶。吾謂昨夜兒已害汝。故此嗟耳。成咨永
陽王。王遣數十人執仗防護。璪曰。命由業也。豈防護
所能加乎。願諸仁者將領還城。啟王云。爾防人去。後
夜鬼入堂內。槌壁打柱。周遍東西。堂內六燈。璪即滅
五。留一行道坐禪誦經。坦然無懼。至三七日。事恒如
此。行法將訖。見青衣童稱讚善哉。言已不現。甞往會
稽。路由剡溪李行村乞食。主人誤進毒蕈。食訖前邁。
主人噉其餘。皆吐痢幾絕。鄰人持藥追師。十里方及。
師疾行無恙。問。何故見尋。具陳上事。師笑曰。貧道無
他。可棄藥而返。信道力所熏。毒不能傷也。大業元年。
駕幸江都。[啣-止+山]主僧命出參引見內殿。帝遙見之。避席
令坐。遣通事舍人盧正方送還。為智者設千僧齋。度
四十九人出家。施寺物二千段。米三千石。并香酥等。
又為造四周土墻。六年。往揚州參見。遣給事侍郎許
公遠送還。為智者設千僧齋。度一百人出家。施寺物
一千段。嚫僧絹各一疋。凡九經參覲。貞觀十二年卒。
<other>頴川智晞</other>陳姓。先世官寓閩越。幼懷脫俗。年二十投
智者出家具戒。稟受禪決。如救頭然。居佛隴。創造嚴
整。惟經臺未搆。香爐峰者多檉栢木。有神據之。無敢
睨視。咸請師伐之。師曰。恐山神護惜。不可造次。夜夢
送香爐峰木。悉用捨訖。遂取用之。大小咸宜。更無所
少。初智者與沿江居民約。捨作放生。永絕採捕。歷年
浸遠。復立扈梁師與章安禮智者塔。焚香呪願。頃有
漁人見立在扈上。意謂隨水。呼舡往救。即不見矣。遞
相報示。改惡從善。復停採捕。僧法雲欲往香爐峰禪
坐。師諫曰。彼山神剛猛。汝道力微弱。慎勿往。雲不從。
方越宿。神即現形。驅雲令還。雲自陳已。深生敬仰。東
山銅鐘忽爾響震山谷。師云。此喚吾也。可香湯浴我。
十二月十七夜趺坐。執如意說法。尋即寂然。眾哭不
已。復啟眸戒曰。有生必滅。世相如是。寧足悲耶。今吾
去爾。勿撓吾意也。又云。吾習禪來將五十年。不負信
施。當自䇿勵。勿唐喪光陰。或問生處。答曰。據吾所夢。
報在兜率。宮殿青色。在天西北。見吾先師。侍左右者
皆坐寶座。唯一座空。吾詢所以。答云。却後六年。灌頂
當昇此說法。十八日旦。謂弟子曰。汝等早齋。吾命不
久。有氓登山問疾。食竟辭還。師念其遠來。苦留不住。
謂曰。既不少留。即當疾去。雨必作矣。時杲日麗天。全
無雲翳。頃之大雨傾瀉。日當亭午。趺坐而逝。咸聞空
中絃管聲。龕于智者塔前二百步。壽七十二。初師禮
育王寶塔八萬四千拜。旋遶數千匝。感紫文印于右
臂。方整明亮。終身不沒。臨終告弟子云。眾聖印我。豈
虗也哉。吾生內院必矣。
<other>富陽等觀</other>孫姓。依止智者。於天台貞觀九年十二月
餘杭法忍寺請敷演大教。至十年正旦皐亭廟神請
受菩薩大戒云。禪師經過廟庭。弟子巡遊不在。今故
遠來求師授戒。師即索爐然香云。吾為檀越受菩薩
戒。神蒙戒已。即便辭去。明日夜半。燒香剃頭。洗浴著
新淨衣。面西趺坐。稱彌陀．觀音．勢至．智者號。為慧法
師說三觀義云。此親承大師口說者。言畢而終。
<other>昭丘道悅</other>張姓。年十二投玉泉寺出家。常誦大品般
<pb n="308"/>
若及玅經為日課。時智者創造未有鐘磬。師於泉源
得怪石懸之。每誦經卷。通輙加一下。聲韻淩徹。聞者
肅然。幽冥之途。屢有祥感。知而不傳。因患水腹。脹急
如鼓。世醫拱手。唯念般若治之。一夕誦次。急腹水迸
流。試以手摩。洪腫頓退。茲非所謂轉重障輕受者乎。
隋末盜起。兇賊朱粲遽來加害。師端坐曰。吾沙門也。
浮幻形骸。任加白刃。賊奇之而去。師一生唯衣麤麻。
日止一食。且分其半以資飛走沈泳之屬。慈善所熏。
或飛來肩上。或招至手中。雖弊服蔽身。而絕𤼭虱。每
於隣居乞虱養之。居山五十餘年。壽七十二。永徽中
有見其跪足擎錫於清溪之上。自稱般若法師。言訖
不見。
<other>山門傳持教觀法華天宮左溪三尊者世家</other>
原夫治推文景。而文景之書且無一事可紀。則其
緜固本根而壽。漢氏之脈必有斡旋。運用者人皆
知締創之難。不知保守之尤難。上不遺夫祖宗付
托之重。而下合夫為天下得人之仁。茲所以竝列
祖位而無媿也。撰三尊者世家。
<other>智威處之</other>縉雲人。蔣姓。母朱。世業儒。祖為唐興宰。十
八為本州堂長。父母令歸納婦。中途忽逢梵僧曰。少
年何意欲違昔日重誓耶。因示其五願曰。一．臨終正
念。二．不更墮地獄三途。三．即還人中。不高不下處託
生。四．童真出家。如法奉戒。五．不為流俗之僧。葢師前
身徐陵。陵年數歲。家人擕以候誌公。公曰。天上石麒
麟也。後為陳左僕射聽智者說止觀。深有所得。故立
此願。今為蔣氏子。實先酬不高不下處託生之願。淳
智贊曰。親逢智者陳良願。果作宗師副宿期是也。師
聞願已。不復還家。即往國清投禮章安。煬帝勅度四
十九僧。師其一焉。受具已。詢求心要。定慧圓明。寂照
無礙。欲卜勝地。以所悟法門。饒益有識。上元元年。以
神力飛一錫於門外。洎尋之。乃在蒼嶺普通山。可五
百里。以狹隘不容廣眾。凌空再擲。今軒轅鍊丹山法
華院也。師既戾止。剪棘刈茅。班荊為座。聚石為徒。晝
講夜禪。殆無虗日。學子明來習禪者三百。習講者七
百。登座則有紫氣覆頂。狀如寶蓋。烏⿱少隹旁蹲。有若家
畜。煬帝甞以麈尾扇．辟支佛牙．真金像雕．檀龕賜章
安。章安回施永鎮伽藍。艸創之初。眾苦無水。乃浚一
井。纔二尺許。供給千眾。冬夏無竭。迄今賴之。師身強
七尺。骨骼古雅。封官朝散大夫。賜大師號。天與多能。
富于才藻。甞製桃巖寺[石*((白-日+田)/廾)]。與王簡棲頭陀寺[石*((白-日+田)/廾)]氣度
相埒。永隆三年十一月二十八日示滅。異香七日不
絕。方其坐滅之時。隣郡仙居上畈之人。見其赴俗舍
之齋。咸謂至人行無方所。起滅不可測也。吳越國王
諡玄達尊者。我皇祐初仙居令伍袟於傳道處。宇以
殿亭。奉安真像之夜有虎遶殿三匝而去。元豐五年
十三代孫繼忠。躬禮舍利。增飾其塔。錄行實而論曰。
師與天宮威同時。行化俱受封官繼祖之位。若橫論
之。只有八世。豎分則成乎九也。昔如來般涅槃後。阿
難結集一代教典。出二弟子。一名商那和修。一名末
田地。故付法藏中。橫列二十三。豎分二十四。葢二弟
子居國雖異。行化則同故也。今智者示滅。章安結集。
一家教觀。出二弟子同時行化。結集日。煬帝送供十
年。昔阿難結集闍王亦送供一夏。挹流尋源。智者如
東土一佛。章安多聞何殊阿難。二威不異商那和修
與末田地。煬帝．闍王亦外護符契。師平昔坐禪舊地。
涉三百載。春艸不生。異哉。
<other>慧威</other>劉姓。東陽人。幼入空門。祝髮受具。時縉雲威大
弘台道。往摳衣焉。刻志禪那。忘寢與食。覩師墻奧。一
日千里。多居山谷。罕交人事。故其止觀說行。人無得
而名焉。惟見其深入威師之室。遂以小威稱之。法付
弟子玄朗。吳越國王諡全真尊者。
<other>玄朗</other>字慧明。雙林善慧大士六世孫也。母葛感瑞夢
而有娠。產已但莞爾而笑。未甞啼泣。九歲𨽻業清泰
<pb n="309"/>
寺。授經日過七紙。如意中剃度。得戒於光州岸律師。
與會稽宗禪師商確祕要。雖互相述許而各云大旨
未周。聞天宮盛行止觀法門。可以銷眾滯。趣一理。即
親附之。一家宗趣靡不精通。悟解深密。復依恭禪師
意研心法。以十八種物行頭陀教。深厭人寰。志棲林
壑。遂因巖穴建立招提。面列翠峰。左縈碧㵎。艸氈鋤
枕。凡三十年。因號左溪。每言。泉石可以洗昏蒙。雲松
可以遺身世。吾以此始。亦以此終。故心不離定中。口
不甞藥味。揉紙而衣。掬泉而食。誦經則朔禽下聽。洗
鉢則群猿來捧。有盲狗至山長嘷于地。特為懺悔。不
逾旬日。雙目豁明。每翹跪祈圓通大士。願生兜率內
苑。觀近彌勒焚香。斂念咸降舍利（天寶中建塔藏之。會昌毀廢。有僧緘
祕歷授來雲。開寶六年建塔巽隅安奉焉）。開元十六年。刺史王正容屢屈。
出山暫居城郭。擬親法喜。辭疾不就。師博通儒典。兼
綜羣言。然其所傳止觀。為本祗樹園內。甞聞此經。燃
燈佛前無有少法。因字以詮義。因義以明理。因理以
同如。定慧雙修。空有皆捨。此其略也。刺史張成綺撰
行狀凡三千言。謂師誨人無倦。講不待眾。一[鬱-山+止]多羅。
四十餘年。一尼師壇。終身不易。食無重味。居必偏廈。
非因尋經論。不徒然一燭非因瞻禮聖容。不虗行一
步。遂得遠域龍象。隣境耆耋填門擁室。若冬陽夏陰。
弗召而自至也。所居蘭若。坐非正陽。屋宇凋零。移殿
與像。用力實艱。杖錫指撝工人。聽命如從舊貫。儼若
天成。又壘二塔。繪事不以牛膠。悉調香汁。其細行又
若此。一日顧門人曰。吾六即道圓。萬行無得。戒為心
本。汝等師之。天寶十三載九月十九日示寂。壽八十
二。臘六十一。有夢其居寶閣第四重者。寤告其隣。隣
夢亦恊。葢表欲界第四天慈氏內院也。荼毗已。門人
奉舍利塔於左溪西源。遵像法也。信人分舍利塔於
州之東源。申永慕也。稟法十二人。的子湛然。故淳智
贊曰。大慈無倦誨人心。門下果生英傑嗣。新羅法融．
理應．純英悉葉舊學。來傳此道。流布海東。吳越國王
諡明覺尊者師撰法華科文二卷。修治法華文句若
千卷。禹山沙門神逈為之敘引普門子序止觀輔行。
傳弘決云。惟昔智者大師降生示世。誕敷玄德。大拯
橫流。咨覆簣於大思。振絕維於龍猛。命家作古。以中
觀為師宗立極。建言以上乘為歸趣。爰付灌頂。灌頂
引而伸之。欽若弘持。廣有記述。教門戶牖。自此重明。
繼之以法華威。威公宿植不愆千素。復次天宮威。威
公敬承如水傳器。授之左溪玄朗。玄朗卓絕。天機獨
斷。相㳂說釋遑恤我文載。敭於毗壇湛然。然公間生
總角。頴悟左溪。深相器異。誓以傳燈師子。永嘉真覺
大師為同門友（玄覺）。特貽手帖。招覺山居。覺復書千餘
言。有喧不在廛。寂不在山之語以激之。山中穆公刊
于石而序之曰。師與覺同道也。師之言非不知也。彼
將有激云示覺之言。非責也。彼將有說云爾。固非常
人所知。反是而議者惑也。招提遺迹頗形賦詠。與耆
年所談脗合。永嘉虗己。云巖上引眾飛錫杖。即卓菴
時山水竭涸刺。山以錫之說也。雙林紹光云。神鬼移
棺葬遠峰即弟子欲塔其舍利。被神物潛瘞之說。金
華仲遠云屏石挂秋雲。即葬已。神運石。屏障卯位風
之說也。是三者。質諸李華[石*((白-日+田)/廾)]銘。有不合焉。豈世尊其
道因神其事耶。銘云。礠石湊金。澄流見月。法與心起。
緣隨定沒。眾生未度。我為舟筏。將如趙代。豈忘荊越。
趍道云何。知之在行。殈煩惱[聲-耳+鳥]。開寂滅城。不住之住。
不生之生。兜率天樂。徘徊下迎。潺湲左溪。東入滄海。
青松白月。人亡地在。四輩盡哀。時乎不待。頌德空嶺。
劫塵無改。
<other>附三人</other>
<other>神邕法師</other>字道恭。蔡姓。暨陽人。襁褓中聞唱經聲。必
有凝神側聽之貌。年十二。辭親入道。請業于法華俊
師。開元二十六年。勅度𨽻籍香嚴寺。依法華玄儼師。
通四分律鈔。儼曰。此子當為學者司南。新出輔篇律
<pb n="310"/>
記。抉其膏腴。窮彼衢術（遂音）。一宗學子。罕能與聯鑣方
軌者。又從左溪習天台止觀．法華玄疏．梵網經等。五
夏敷演。學者宗之。天寶中遊長安。居安國寺。公卿聞
風。結轍而至。方欲大闡禪律。倐值安史梃亂。東歸江
湖。經歷襄漢。有著作郎韋子春。氣剛學贍。與之酬抗。
子春折角。滿座驚服。舍人范咸歎曰。闍棃可謂塵外
摩利。論中師子矣。旋故鄉居法華。名卿鉅儒賦詩往
復。繼支許之游。為邑中故事。自至德迄于大曆。頻受
眾請登壇受戒。丹陽以南．金華以北稱為教授師。建
伽藍于焦山以接衢婺往來之眾。吏部侍郎奏上賜
額。大曆初。中嶽道士吳筠造論數篇。斥毀釋教。無知
者惑之。師與勍敵。旗鼓纔臨。筠倒戈矣。遂著破倒翻
迷論三卷。佛法興行。師之力也。朝以僧統獎之。貞元
四年示寂。塔于大曆之北京。弟子智昂．靈徹．進明．慧
昭等咸露鋒頴。禪律互傳。祕書首挍書郎陸灌為銘。
戶部員外郎丘上卿為[石*((白-日+田)/廾)]。
<other>吳興道遵</other>字宗達。張姓。崇勳茂德。世為吳中右族。師
夙負殊操。潔士稱之。榮耀不足關於心。聲塵未嘗觸
其性。年二十。詣天竺威師進具。事報恩興師。宗毗尼
學。甞愀然而歎曰。孔老之學。不明三世昭昭之業。何
異適郢而求冥山。先佛則不然。觀萬象無根。我獨以
無生一念覆疑山之峻。囦流妄有。我獨以不動二字
停倒海之波室。是遠而悟者天隔。遂誓傳台道。親稟
左溪。一受心宗。方造其極。物有凋折而苦節不衰。時
有晦明而至行不變。法華三昧淵乎我裏。甞從容謂
門人曰。堯舜之民不必獨。必獨義教之至也。教若不
至。民何外焉。吾恐大教未周。羣機未發。陷諸子於邪
見之網。吾徒得無過乎。乃欲廣寫法華經。置道場。闢
經院以燭繼。景揚大雄慈聲。葢平生之願歟。一之日
發其心。二之日規其趾。作不逾序。厥功成焉。居寺山
之福地。嗚呼。羣峰合沓以就我。甞大藏以孤峙。疑天
作以待用。此持經之境也。及以清晝山空杉次不動
真念。凝乎寂寞。經聲在於窅冥。此持經之聲也。大曆
元年。州將韋元甫．兵部尚書劉晏．侍御史王圓開．州
刺史陸尚．殿中侍御史陸迅．大理評事張象境。誘其
心。共獲殊勝。乃相與飛表奏聞。詔書特下。署名曰。法
華道場（蘇州支研山報恩寺）。焯乎盛哉。經王之慧日。昇于天孚。
自江以東。總一十七所。皆因師之首置也。舉精行大
德二七人。常持法華。報主恩也。師以無緣慈眼極觀
四生。多溺空見。乃鑄盧舍那及毗盧遮那像。明智身
不有。法體非無。將欲顯古佛證經之由。乃起多寶玅
塔。開淨土受生之業。遂作彌陀色身。法華一經駭。聲
聞得記。方等四部。喜廣教盡。收無垢淨光。葢是如來
極開方便。疏雖有作。功乃無為。接人天機。便知有殊
常之福。又寫天台一教。溢乎道場。真詮昭昭。與清景
不極。師又曰。佛法壽命。其惟常住乎。常住不存。我法
安寄。於是買莊二所。世田為義。俟嘉穀以登身田是
修。期聖利不絕。自非平等之施。孰能於事理雙全哉。
物伇我慈。日月不足。門人有懈廢者。接彼退機。講法
華玄義．天台止觀．四分鈔文。臨壇度人。授心揚律。願
盈乎石室之籌。天寶年。於靈巖道場行法華三昧。忽
覩大明上燭天界。我身正念。儼在光中。以問荊溪。荊
溪曰。智慧光明。從心流出。非精志之所致耶。又於本
寺入法華道場。忽覩此身在空中坐。先證者知是滌
垢之相。不然。則萬法有無礙之用哉。興元元年七月
二十九日。告終于支山本寺。壽七十一。臘四十六。初
當寺。葢公．輸公同夢大殿忽崩。得非法匠將亡之應
乎。示寂之日。驕陽久焉。嘉苗若燎。辭世之夕。風號雨
暴。天地慘黷。亦我法陵遲之變也。傳教門人靈輸．法
盛．道欣入如來室。得厥鴻猷。張而未弛。奉教門人猶
子靈源等。高志警[托-七+友]。德隣先賢。精志行以撿議。敷大
乘以基性。霅川畫皎然夙聆德聲。勒銘于石（金鈔杼山集）。
<other>大義</other>越之蕭山徐氏子。生而英特。七歲父授書籍。日
<pb n="311"/>
記數千言。十二從釋山陰靈隱寺。凡是經教開卷必
通。眾敬畏之。中宗即位。恩制度人。師試蓮經。格中第
一。自後聽習弘闡稱心。寺開元中喪所親。因入天台
佛隴。𨵃大藏。報劬勞。謁見左溪。稟承止觀。超然悟心
以畢大事。平生誦法華．涅槃。大．小戒本以為行業。終
時。咸聞空中奏天樂聲。
<other>山門記主荊溪尊者世家</other>
嗚呼。聖賢應迹。豈曰無故而來。譬之泉流不至甚急。
以木槩之。則驚波遽起。故必有累卵之危。然後見徇
難守死之節。古曰。疾風知勁艸。板蕩識純臣。生乎百
歲之後。而金湯正法。功齊力倍於教主者。荊溪是也。
然佛隴之道。得不岌岌乎。其殆哉。撰記主世家。
<other>湛然</other>戚姓。常之荊溪人。人尊其教。因以為號。家世業
儒。師獨有拔俗志。童齓邈然。異於常倫。年十七訪道
淅東。遇金華芳巖和尚。示以天台教門。及授止觀等。
本因求於左溪。溪與之言大駭異日謂曰。汝何夢矣。
答曰。疇昔之夜。夢披僧服。掖二輪遊於大河之中。溪
曰。嘻汝當以止觀二法度羣生於生死淵乎。乃付以
平昔所弘之說。師德宇凝粹。神鋒爽拔。其密識深行。
冲氣慧用。方寸之間。合於天倪。始以處士。傳道學者。
悅隨如群流會通川也。天寶初。解縫掖而登僧籍。時
年三十八矣。尋詣越之曇一律師。博究律部。次往吳
門開元蘭若。敷演止觀。左溪歿。師挈密藏。獨運于東
南。謂弟子曰。道之難行也。我知之矣。古之至人。靜以
觀其復。動以應其物。二俱不住。乃蹈乎大方。今之人
或蕩於空。或膠於有。自病病他。道用不振。將欲取正。
捨予誰歸。於是大啟上法。旁羅百行。盡攝諸相。入於
無間。即文字以達。觀導語默以還源。乃祖述所傳章
句凡十餘萬言。心度諸禪。身不逾閫。三學俱熾。群疑
日潰。求珠問影。稍見罔象之功。行止觀之盛。本師力
也。師痛念智者破斥南北之後。百餘年間。學佛之士
俱以雙弘定．慧。圓照一乘為事。初無單輪隻翼之弊。
豈期自唐以來。傳衣鉢者。唱於嶺嶠。談法界。闡名相
者。盛於長安。是三者率皆以道行卓犖。名播九重。且
為帝王師範。故得侈時其學。自名一家。然而宗經。弘
論。判釋。無歸講華嚴者。唯尊我佛。讀唯識者。不許他
經。與夫教外別傳。但任胸臆而已。師追援其說。一一
辨明。誠欲指南。方位不易。雖橫身受敵不惜也。識者
謂非。師荷負此宗。則圓義永沈矣。楊子雲曰。昔者楊
墨塞路。孟子辭而闢之廓如也。後之塞路者有矣。竊
自比於孟子。今於師亦云。葢昔天竺祖師馬鳴造大
乘起信論。首述歸敬三寶。偈有曰。及彼身體相。法性
真如海。賢首藏師消釋之。乃謂釋論云。在眾生數中。
名為佛性。馬鳴只作一體三寶。贊之賢主。却作別相
三寶釋之。師謂非唯不符佛祖大意。亦乃釋論初無
是說。又清涼觀師於華嚴大疏復以瓦石非性之文
翼成賢首偏見。因有金錍之作。葢申涅槃佛性。進不
教部權實之義以救其弊。故假夢寄客。立以賓主。實
欲茲錍一施。厚膜必去。於一切處。悉見毗盧遮那之
指耳。又憫天台五義釋題四釋消經。乃說己心中所
行法門。而前後諸師與夫儒宗悉皆罔識名字。故於
止觀輔行及法華記中力為發揮。更與諸宗對辨。如
釋法華文句。說界如。則斥賢首宗曰一中無量。一界
具十。一一十如。若自若他。若因若果。在一心故。故云
無量中一。一中無量。不可以一說。不可以多說。不可
以權說。不可以實說。因果．善惡．空有．大小．凡聖．漸頓．
開合心法。依正一多自在。一切諸法悉皆如是。是知
談法界者。未窮斯玅。致使惑果事而迷因理。如論慈
恩釋四種聲聞曰。人見經教中一類定性聲聞。便謂
身滅智。永無成佛之因。誰知滅後彼土得聞。又曰。
不知彼論。自申方等唯識。所以迦葉自悲敗種。至法
華會。敗種還生。天親即以其論（法華）申之。若棄如來顯
實之文。而滯菩薩弘權之教。偏執之愆莫大（指唯識論）。謬
<pb n="312"/>
申之過可知。又曰。全迷玄文大旨。而欲文句消經。固
蔽理觀深微。而但以事相釋義。言弘斯典者遠矣。今
問弘經者為名利壅己。為大悲益他自行暗於玅宗。
何殊無目而導。彼此俱迷。自他咸沒。如論止觀明靜。
前代未聞。則著述及習禪者曰自漢明夜夢。洎乎陳
朝凡諸著述。當代盛行者。溢目預廁禪門衣鉢相傳
者盈耳。豈有不聞止觀二字。但未若天台說此一部。
定慧兼美。義觀雙明。撮一代教門。攢法華經旨。成不
思議十乘十境。待絕滅絕。寂照之行。前代未聞。斯言
有在。故南山歎曰。唯衡嶽台崖雙弘定慧。豈南山諂
附而虗授哉。又因感遇止觀有旨歸處。及歎六宗（陰陽
儒墨名拜道德）九流（儒道陰陽法名墨縱橫雜農）。與此背馳。則曰。今運居
像末。矚此真文。自非宿植玅因。誠為難遇。況十乘．十
境出自一家。十界．十非他所未簡。教行無準。如何旨
歸。且如六宗情期大同。九流詮述小異。莊生歸於自
爾。老氏專歎去奢。況馬祀。羊烝。因招三惡。晡祠粟祭。
果致燒然。如此旨歸所趣。非遠尚不逮於人天。何關
藏通漏盡。如其所計豈。如凡有所說。咸混一如。願諸
同遇者。深生慶幸心。冀來世重聞。早契無生忍。又曰。
適與江淮四十餘僧往禮五臺山。因見不空三藏門
人含光云。曾侍三藏親遊天竺。彼有僧問曰。大唐有
天台教迹。最堪簡邪正。曉偏圓。明止觀。功推第一。可
能譯之。將至此土耶。豈非中國失法求之四維。而此
方少有識者。如魯人耳。厚德向道者。莫不仰之。敬願
學者行者。隨力稱贊。應知自行兼人。竝異他典。若說
若聽。境智存焉。若冥若顯。種熟可期。竝由弘經者有
方故也。若直爾稱講說。是弘經者。何須衣．室．座之三
誡。如來所遣豈可聊爾。余省躬揣見。自覺多慚。迴以
眾緣。強復疏出。縱有立破。為樹圓乘。使同志者。開佛
知見。終無偏黨。而順臆度。冀諸覽者。悉鑒愚誠。一句
染神。咸資彼岸。思惟修習。永作舟航。隨喜見聞。恒為
主伴。若取若捨。經耳成緣。或順或違。終因斯脫。願解
脫之日。依報正報。常宣玅經。一剎一塵。無非利物。唯
願諸佛。冥熏加被。一切菩薩。密借威靈。在在未說。皆
為勸請。若有說處。親承供養。一句一偈。增進菩提。一
色一香。永無退轉。天寶末大曆初。優詔連徵。竝辭疾
不就。始居蘭陵中。詣清涼。晚歸台嶽。當大嶽大飢之
際。揭厲法流。學徒愈繁。瞻望堂室。以為依怙。師慈以
接之。謹以守之。大布而衣。一牀而居。以身誨人。耆艾
不息。和易所及。麤狂擾從。德充化成。身世俱離。建中
三年二月五日示疾。佛隴語學徒曰。道無方。性無體。
生歟。死歟。其旨一貫。吾歸骨此山。報盡今夕。要與汝
輩談道而訣。夫一念無相謂之空。無法不備謂之假。
不一不異謂之中。在凡為三因。在聖為三德。爇炷則
初後同。相涉海則淺深異。流善利利人在此而已爾。
其志之言訖。隱几泊然。壽七十二。臘三十四。門人奉
全身起塔祔于智者塋兆之西南隅。師有始終心要
厥今盛傳。神智釋云。因始果終。諦德無別。華嚴名法
身。方等為實相。般若稱佛母。法華譬髻珠。涅槃號佛
師。三諦是一法。佛說種種名。龍猛悟之而造論。智者
得之以開拓。傳及荊溪。立為心要。是則佛祖授受。莫
不旨歸乎此矣。像末情澆。不能信重。而更別求心要
之術。良由近代習大乘者雜濫故也。悲夫。觀神智所
贊。則師之顧命。獨以三觀為訓者。真法身慧命之所
存矣。師所著書曰法華釋籤（內有十不二門別行）．法華疏記．止
觀輔行各十卷．法華三昧補助儀一卷．方等懺補助
儀二卷．略維摩疏十卷。記三卷。重治定涅槃疏十五
卷．金錍論止觀義例各一卷．止觀文句科各六卷。又
為司封員外郎李華說止觀大意一卷。此外製述逸
而不傳。梁肅於師[石*((白-日+田)/廾)]銘後復論之曰。聖人不興。其間
必有命世者出焉。自智者以法付灌頂。頂再世至于
左溪。明道若昧。待公而發。乘此寶乘。煥然中興。葢受
業身通者三十有九。僧搢紳先生高位崇名。屈體承
<pb n="313"/>
教者。又數十人。師嚴道尊。遐邇歸仁。嚮非命世而生。
則何以臻此。入室弟子元皓．以肅甞摳衣公堂。獲知
德善與教之所由然也。俾刻金石。紀于舊山。辭無所
愧。因不敢讓。止觀統例云。當二威之際。止觀法門。但
緘授而已。其道不行。天寶中左溪始弘解說。而知者
葢寡。荊溪廣以傳記。數十萬言。網羅遺法。勤矣備矣。
寧僧統云。觀夫梁公之論。筆勢痛快。轥轢前作。非此
人何以動鴻儒。非此筆何以銘哲匠。葢深入堂奧。洞
見宗廟之美。百官之富宜其語不虗發矣。吳越國王
諡圓通尊者。宗元錄云。元祐間。永嘉忠遣門人掃塔。
艸棘荒蕪。卒難辨認。即按梁公[石*((白-日+田)/廾)]云大師瑩兆百步
尋而獲之。其龕已空。唯乳香一塊。夜夢元弼山神謂
曰。昨者天神遣多人取全身去也。不須再懷猶豫。乃
就舊基建石塔焉。
<other>附四人</other>
<other>普門子</other>何姓。嶽州人。魏史部尚書晏之後。父珍。為常
州義興尉。師屢戰文場。存登膴任。抽簪脫俗。居南嶽
寺方丈之中。唯儒書釋典。銅缾錫杖。麻衣葛屨而已。
於天台一宗。深有造詣。又得古文關鍵。荊溪與之為
多聞友。甞為荊溪撰釋籤及輔行序。言習禪之弊最
切。其文曰。宗虗無者。名教之道廢。遺文字者。述作之
義乖古。先梵皇乘時利見。聖賢道契。德音莫違。尚假
言詮寄諸結集。況時淹像季學。鮮知幾領會之賓。十
無一二。至有窮年默坐。甘節於昏懵。白首論心。遲回
於半滿。人之多僻其若是乎。未階捫象。各陳乳色。或
謂即心是佛。悟入之門。色不異空。本末誰迹。將冥絕
待。章句何施。嗚呼。大教陵夷若是。葢由未辨文字之
性離。孰喻總持之功深（云云）。梁補闕送虗上人歸越
有云。東南高僧普門元皓。予甚深之友。豈苟云乎。貞
元八年季冬。六日示寂於君山偏室。壽八十四。臘四
十五。門人曇環集師遺文二百餘篇。勒成十卷。陽羨
蔣防為之序。然古謂嶽州君山。今宜興亦有君山鄉。
鄉有淨樂寺。即荊溪受業相去數里有南嶽寺。乃稠
錫道場。土人云。袁府君治此有善政。死為地主。廟號
果利。沒時天降銅棺。鬼神營葬山頂。故號君山（亦曰銅棺）。
豈師甞居此。南嶽土人賢其父子。因以嶽州君山之
名名其所居耶。
<other>元皓法師</other>字廣成。秦姓。吳門人。幻依晉陵靈山寺慧
日禪師出家。具律戒。𨽻本州龍興尋。為荊溪囑累弟
子。初受法華止觀。已得醍醐。深以修大行。感大果。裂
大網。歸大處為其大願。宴居三昧。常隨佛後。希夷自
得。人莫能知。及注解大涅槃經為其首序。則錄其所
證之意。而見于文耳。此乃師之法要。如王輔嗣之說
易。司馬遷之自敘。管仲能言輕重。孟子贊揚春秋。雖
儒釋不同。其義一也。元和十二年十一月十一日示
滅。明年十一月十三日闍維。塔于本郡虎丘東山南。
原師耽學味道。不涉餘事。聽荊溪言。曾無倦色。分折
義理。派別川注。默記暗誦。一言不失。數年之後。人始
知之。荊溪歎曰。回也如愚。好處山林。宴坐一室。以梁
田二君苦勸請之。始著涅槃經解。既成之日。二君已
亡。此亦師獲麟之一句也。師同學知名者百餘人。其
成乎事業更相輝映。則有上都雲華寺清涼澄觀法
師。若孔門之游夏焉。不列僧數者三人。翰林梁肅．諫
議大夫蘇州刺史田敦．撿挍右散騎常侍兼御吏中
丞太原少尹河東節度使崔恭。緇流受業者五人。皆
持經講論。傳之無窮。崔公收行紀德。鑱諸琬琰。立于
虎丘羅漢石壇之左。鎧菴曰。崔公此[石*((白-日+田)/廾)]乃師實錄。讀
者方知。止觀統例云。荊溪滅後。知其說者適三四人。
葢指師與崔梁等也。又見清涼觀師曾稟受荊溪教
觀。厥後恃其辨博。別生異見。遂迯逝於天台螟蛉於
賢首。故荊溪金錍義例之作屢有彈訶云。
<other>梁肅</other>字敬之。早從釋氏學。傳天台宗教於荊溪。執弟
子禮。志在一乘。最為精博。故孤山祖承云。朝廷中得
<pb n="314"/>
其道者。唯梁學士一人而已。公嘗刪定天台止觀為
六卷。見行于世。但慈雲謂其文雖簡要。而修相闕略。
又述止觀統例。其文雄深雅健。宛有易翼。中庸步驟。
韓昌黎雖獨步元和。然以五原及諸文較之。似不及
也。唐史謂大曆貞元間。文士多尚古學。唯公最稱淵
奧。愈從其徒游。銳意鑽仰。欲自振於一代。觀此亦可
知韓筆所自來矣。柳子厚記先友。亦稱其最能。為文
公。又述天台荊溪[石*((白-日+田)/廾)]銘。崔恭序之曰。知法要識權實。
作天台山禪林寺[石*((白-日+田)/廾)]。達教源。用境智。作荊溪大師[石*((白-日+田)/廾)]。
至今山家金石之文。唯此二[石*((白-日+田)/廾)]為冠。洎子厚作龍安
禪師無姓和尚等[石*((白-日+田)/廾)]及東海若等文。本朝晁以道作
明智法師[石*((白-日+田)/廾)]敘教。觀師承遠有端緒。為東南文寶。竝
庶幾焉。公有文集二十卷。惜其板本磨滅。無與再刊
者。鎧菴曾於北蜂處覩寫本。無為子楊傑親題其後。
鑽仰無已。貞元九年十一月卒于長安。享年四十三。
崔公云。朝廷尚德。故以公為太子侍讀。國尚實錄故。
以公為史館修撰。發號令敷王猷。故以公為翰林學
士。三職齊著。則公之處朝廷不為不達矣。年過四十。
士林歸崇。比夫顏子．黃叔度不為不壽矣。彼碌碌者。
老於郎署。白首久世。又何補哉。
<other>法劍</other>居房州龍興寺。遷嶽州作道場。於楞伽北峰不
越閫五十載。鄉閭氏族不以告人。而世以無姓稱之。
或曰周人也。讀法華金剛般若等經。數逾千萬。或說
以有為。曰。吾未甞作。或譏以有跡。曰。吾未甞行。受教
者不失其宗。聽信者不惑其道。楊炎自道州以宰相
徵過焉。以為宜居京師。強以行。不可。將以聞。曰。願間
歲乃往。明年楊玄相位竄謫南海上。終如其志。李蕚
為嶽州。恃辨盛氣。欲屈其道。聞一言。服為弟子。河東
裴藏之舉族受教。京兆尹楊嚴以其隱地為道場奉
和。師張惟儉。買西峰廣其居。凡以貨利委堂下者不
可選紀。受之亦無言。柳子厚銘讚曰。和尚順承中道。
而紹天台之本。統勤求端慤。而成極樂之至願。雖其
詳不可聞。然以時事⿰弓ㄆ之。則師當為荊溪弟子。以子
厚稱梁肅為先友。而普門為肅所敬。又楊炎敗於建
中之元。而荊溪滅於建中之三。則天台本統捨荊溪
其誰哉。故其[石*((白-日+田)/廾)]云。和尚所嚴事。皆世高德可見。終于
聖安寺。法付懷遠。遠居長沙安國寺為南嶽戒法。歲
來侍師。會其終。奉全身葬于卓然師之塔東。
<other>山門授受䆳脩外琇竦寂通七祖師世家（內附二人）</other>
原夫䆳脩而降。葢有潛德而不耀者。然中興導師
所業。實權輿焉。五嶽崢嶸。崑山產玉。四溟浩渺。麗
水生金。緬懷繼世之功。敢靳特書之筆。母以子貴。
詎不信然。若夫興復而振起之。則寂通最為渤澥
之平相矣。撰䆳脩外琇竦寂通世家。
<other>道䆳</other>不知何許人。大曆中荊溪委付止觀輔行記。令
其敷揚。同門皓公素畏服之。貞元二十一年。有最澄
者。日本明敏僧也。遠泛溟涬。來求教法。䆳師講誨。遂
為弟子。盡寫一宗論疏以歸過天台。郡守陸淳求一
言作據陸判云。最澄闍黎形雖異域。性實同源。特稟
生知觸類玄解。遠傳天台教旨。又遇龍象䆳師。總萬
行於一心。了殊塗於三觀。親承祕密。理絕名言。猶慮
他方學徒。未信受用。請印記。安可不從。已而泛海言
旋指一山為天台。號一寺為傳教。風行電照。盛化彼
國。遂遙立師為其天台始祖焉。師更有素．脩二師傳家。
<other>廣脩</other>留姓。東陽夏昆人。早歲入䆳師之室。研窮教觀。
日誦法華．維摩．金光明．梵網及四分戒本。天台刺史
韋珩請講摩訶止觀于郡齋。會昌三年二月十六日
終于禪林。壽七十三。臘五十二。瘞全身于金地道場。
登門弟子甚夥。法付上首物外。咸通七年。門人良諝
發墳火葬。得舍利千餘粒。重塔藏焉。
<other>物外</other>揚姓。福州侯官人。初從脩法師傳定慧學。值大
中歉歲。艱於乞食。遂跏趺入定。謂弟子曰。汝如不死。
至五穀登時。當擊磬引我出定。後果越歲方從定起。
<pb n="315"/>
中和五年三月十五日。終于國清。弟子敬休．慧凝．元
琇。塔在智者塔院側。
<other>元琇</other>天台人。弟子清竦．常操。操下義從。從下德儔。儔
下慧贇．修雅。雅越州人。時餘姚龍泉上方僧紹恩誦
法華。雅作歌曰。山色沉沈。松煙羃羃。空林之下。盤陁
之石。石上有僧。結跏橫錫。誦白蓮經。從旦至夕。左之
右之。虎跡狼跡。十片五片。異華狼籍。偶然相見未深
相識。知是古之人。今之人。是曇彥。是曇翼。我聞此經
有深旨。覺帝稱之為大事。今日冥心子細聽。醍醐滴
入集腹裏。佛之意兮祖之髓。我之心兮經之旨。可憐
彈指及舉手。不遠目前今正是。大矣哉。甚奇特。空王
要使羣生得。光輝一萬八千土。千土皆作黃金色。四
生六道一光中。狂夫猶自問彌勒。我恨當年學空寂。
一得無心便休息。今日親聞誦此經。始覺驢乘未端
的。我昔心猿未調伏。長將金鎻虗拘束。今日親聞誦
此經。始聞無物為舉跼。我亦當年神兒戲。長恨光陰
半虗棄。今日親聞誦此經。始覺聚沙非小事。我亦當
年學吟詠。將謂冥掜亂禪定。今日親聞誦此經。何妨
筆硯資真性。我昔曾遊山與水。將謂他山非故里。今
日親聞誦此經。始覺行行皆寶所。我亦當年不出戶。
不欲紅塵治步武。今日覩聞誦此經。始覺山河無寸
土。師誦此經一字字。字字爛嚼醍醐味。醍醐之味珍
且美。不在唇。不在齒。只在勞生方寸裏。師誦此經一
句句。句句白牛親動步。白牛之步疾於風。不在西。不
在東。徧在勞生日用中。日用不知一何苦。酒之腹。飯
之腑。長者揚聲喚不迴。何異聾兮何異瞽。世人之耳
非不聰。耳聰特向經中聾。世人之目非不明。目明特
向經中旨。合聰不聰。合明不明。轆轤高下。浪死虗生。
世間縱聽師之音。誰人能識師之心。世人縱識師之
形。誰人能識師之名。師名醫王行佛令。未為勞生治
心病。能使狂者定。垢者淨。邪者正。凡者聖。如是則非
但人恭敬。天恭敬。亦合動龍鬼讚詠。佛讚詠。豈得背
覺合廣之徒不稽首歸命。
<other>清竦</other>天台人。弟子志因．義寂．覺珍。因。錢塘人。弟子懷
贄．義清．可榮．晤恩。恩。見荷負扶持傳。
<other>羲寂</other>字常照。胡姓。永嘉人。在孕母厭葷血。及產乃蒙
紫帽而出。齠齓即白二親。求入開元寺投師。師授法
華經。讀誦㫷月而徹。老宿悉奇之。既祝髮詣會稽學
律。深達持犯。復造天台。求授止觀法門。其所領解。猶
河南一徧照也（古傳蒲州不聽泰。溜州一徧照）。初智者所說教迹。自
安史挺亂以來。會昌籍沒之後。當時碩德但握半珠。
隱而不曜。所有法藏。多流海東。師痛念本折枝摧。力
網羅之。先於金華古藏中。僅得淨名一疏而已。後以
錢忠懿王覽內典。昧於教相。請扣韶國師。韶稱師洞
明台道。王召師建講。遣使抵日本。求其遺逸。仍為造
寺。賜號淨光。追諡九祖尊者。台道[鬱-山+止]而復興。師之力
也（僧寶傳韶適與智者同姓。疑後身也）。嚴教主拜像詩云。憶昔昏霾萬
里開。德星一點耀南台。修真名自神州起。慕法僧從
日本來。道樹幾將成巨蠧。慧燈相次作寒。當時不
假扶持力。塵劫茫茫事可哀。太平興國初。夜夢寺東
樓柱陷地。意頗惡之。翌日徙居西房。是夕果春雨驟
作。山頹樓圮。眾謂師獲天眼通焉。雍熈初。永安縣光
明精舍請師為四眾授三聚戒法。於佛像前獲發願
辭一紙。即。唐咸通六年沙門希皎為七鄉人施戒。仍
勸裝塑是像。願捨報後。復為男子童真出家。常持布
褐。傳法利生。以是推之。師仍皎後身也。又黃巗邑中
信士。請乘舟泛江。講流水品。放諸水族。至智者昔日
靈石道場。宛同祖禮文中。方舟泛泛清江上。法語琅
琅碧浪心也。又甞於明之育王。夢登國清上方。見寶
臺一所題曰文殊。覩觀音大士從臺以手接師。須臾
驚覺。自是以來每一揮麈。則摐（初江）金玉應召。羽啇和
親。九旬談玅。殆不相違。四年十一月四日示疾。囑門
人不許哭泣。祭尊但累小塔。窆于方丈而已。年六十
<pb n="316"/>
九。臘五十。郡城得戒法者。迎師真相歸開元寺祭享。
縞素哭泣。若喪考妣。郡牧鄭元龜為詩悲悼之。講三
大部二十許座。光明淨名梵網等經。金錍等論亦各
二十徧。所著止觀義例法華十玅不二門科節各數
卷。今逸不傳。得法弟子百餘人。海東來學者十人。義
通。其上首也。又天台宗昱下濕州契能者。神悟。謙之
師也。住台之常寧。神悟甞繼其席。能晚年以天台十
四代所傳爐拂付扶宗忠。忠不受。乃緘藏於天台云。
<other>義通</other>字惟遠。尹姓。高麗國君之裔。母郭。妊誕頗異。眉
毫長尺許。捨龜山院為釋宗弟子。及冠受具。即傳華
嚴起信。彼尤宗仰。晉天福中遊天台。訪雲居契旨。嗣
謁螺溪。未幾。具體之聲。浹聞四方。乃歎曰。圓頓之學。
畢茲轍矣。吾欲以此施鄉。答所生之地。導所未聞。乃
括囊東下。道由四明。時錢忠懿王以國子出刺是郡。
邀至問以心要法門。且請為戒師。仍贈詩曰。海角復
天涯。形分道不賖。燈青讀圓覺。香煖頂袈裟。戒比珠
無纇。心猶鏡斷瑕。平生賴慈眼。南望一咨嗟。又相望
幾千里。曠然違道情。自茲成乍別。疑是隔浮生。得旨
探玄寂。無心競利名。茆齋已秋夜。誰伴誦經聲。又贊。
不離三界生。我大師白毫異相。滿月奇姿。戒珠普照。
慧海無涯。人天福聚。瞻之仰之。已而緇素歸慕。請留
依怙。師曰。非始心也。眾曰。或尼之。或使之。非弟子之
力。如曰。利生何必雞林。師曰。緣已汝合。辭不我却。因
止焉。漕使顧承徽捨第為傳教院。至太平興國中。改
賜寶雲。用昭其祥。師之至也。演教．觀二紀。知禮遵式。
弟子之上首也。升堂及門不可勝紀。著述頗多。唯觀
經疏記．光明玄贊釋僅存名目。壽六十二。端拱改元。
十月十八日示疾。越三日右脇而逝。茶毗已。門人收
骨藏于育王山陽（寺西北隅）。後七十有七載。主延慶文慧
法師宗正。覩甓甃將就蕪沒。重累石。為之方墳。仍[石*((白-日+田)/廾)]
其事。居無何。是寺別改門徑。塔亦隨毀。宣和丁未昌
月。堂董之從。于烏石山僧若權者。求昌書。遷葬以示
後來。書略曰。其骨於日光中。或青．或黃．或紅．或白。滋
生於骨上。見者無不歡喜作禮。歎未曾有。紹興庚辰
主師院僧智謙。再刻塔記及吳越國王詩贊。命工塑
坐像。修骨塔。淳熈中。主僧宗瑩再於東廡作振祖堂。
繪四祖師像（智者四明天竺）。魏和．王史浩俱以偈贊之。師贊
略曰。台山墜緒接統興衰。有二神足。真師子兒。慈雲
法智迭和塤箎。人皆謂師蟠英孕秀。植根堅固。獨幹
雙枝。因艸菴教苑遺事曰。當是時。台道既微。賴師持
之。授法智慈雲以起家焉。此所謂台宗之命脈也。師
好以鄉人稱之。故今山家咸稱為通鄉人焉。觀竹菴
贊曰。呼一切人。皆是鄉人。冷雲掃電。枯木生春。決定
願力再來。歸命天台後身。宗元錄云。予甞⿰弓ㄆ其事迹。
殊無識其大者小者。及至寶雲。但有一影堂耳。惟相
傳云。兩眉中間。其白毫相舒之長五六尺。卷乎其中。
真大士僧也。洎鄞僧宗曉。採師事迹著於[石*((白-日+田)/廾)]。實簡編
者。別為一集。號寶雲振祖。附于四明教行錄之後。則
通師翁言行。班班可攷矣。
<other>中興教觀法智大師世家</other>
原夫寶雲出二弟子。解行略同。而惟四明得稱中
興祖師者。弘護之功深也。惟賜不如。則陋巷為疏
附之友。惟參所畏。則負米。掌禦侮之權。蓋一人敬
服。則千萬人皆敬服矣。天上無雙月。人間祇一僧
是誰句耶。章安既往荊溪。次亡誕。此人師紹彼烈。
光一家大教。鐘此三良是誰語耶。撰第二記主法
智世家。
<other>知禮</other>字約言。金姓。四明人。初父經以枝嗣未生。誠志
頗切。與妻李禱佛。偶夜夢梵僧遺一子云。是羅睺羅。
及建降庚申歲生師。遂以佛子羅睺羅名之。神清氣
朗。骨狀不凡。雖在童齓。不與眾倫。七歲屬母喪。號泣
不絕。謂劬勞匪易報。遂急於出家。父撫而異之。不奪
其志。始事太平興國寺洪選為師。十五受具。即探律
<pb n="317"/>
部。二十學台教子寶雲通席下。始三日。第一座謂曰。
法界次第。若當奉持（法界次第三卷授初學）。師曰。何謂法界。座
曰。大總相法門圓融無礙者是也。師曰。既圓融無礙
矣。何得有次第耶。座無語。幾一月。便自講心經。人皆
屬聽而驚傳之。謂教法有賴矣。涉二載。厥父夢。即跪
于通前。通持缾水注于師口。其引若泉。其受若谷。自
後圓頓教觀於焉超悟。即代通講授。洎于數年。值通
歸寂。復自夢貫通之首。擐于左臂以行。慈雲解曰。得
非初表受習。若阿難瀉水分缾之莫二也。後表傳持
操師種智之首而行化也。由是發大精進。具大智慧。
安然露地。煥若彌天。接一徒人必謂之登龍折一義。
眾必謂之伏鹿。故道不求揚而四方盡聞。眾不待召
而千里自至。淳化中受請于本郡承天綿。歷四祀。遷
于延慶。專事講懺。四十餘歲未甞有一時離香火之
供。亦未甞一夕戀茵蓐之溫。是寺乃至道間前後院
主居。即顯通願捨與師。永作十方住持。傳演天台教
法。安眾修道。師以其舍宇頹毀。俾天台僧覺圓募緣
重建。既種種圓備。大懼壽不我永。事或他變。乃曯于
後賢。惟善繼者居焉。非私于子孫也。遂作戒誓。使無
反誨。言乃顧弟子立誠等作戒誓二篇。戒辭略曰。矧
夫我大師能仁之制。乃爾攸聞三月安居八穢。靡畜
子孫。受業非俗。如何應知四事本給誰乎。苟明負經
戒。則現招惡報。未來隨焚。況吾始以十方之心。受茲
住處。逮乎改創。安施棟宇。元為聚學。何敢私哉。又曰。
但吾宗有五德者。無擇邇遐。吾將授以居之。後後謀
咸然。一曰舊學天台。勿事兼講。二曰研精覃思。遠於
浮偽。三曰戒德有聞。正己待物。四曰克遠榮譽。不屈
吾道。五曰辭辨兼美。敏於獎導。何哉。兼講。則叛吾所
曯。浮偽。則悞於有傳。戒德。則光其化導。遠譽。則固其
至業。然後辨以暢義。導以得人。又曰。苟猶不畏吾言。
吾有誓願。神明照之。灾祥不僭。汝其戒哉。誓辭略曰。
竊以如來垂象。久託鷲山。須達歸心。先經祇樹。梵王
奉宮。而請說淨名。臥室以興談。至於正法住持。皆屬
塔廟。四依繼軌。咸顯所居。既法籍人宣。故人必依處。
此處雖寄聚落。頗若山林。西映湖光。東連野色。棟宇
延袤。粗可依棲。滅後造堂。惡世揚法。日藏稱如來遊
止。法華謂是佛受用。今茲陋室。永言通經。仰惟諸佛。
慈臨四依哀納。庶令凡鄙。自然莊嚴。永遠休光。未來
安處。道隆內院。化廣香城。常得善師。遐聚賢學。星分
法炬。徧照於十方。流布宗乘。綿亘於三世。帝壽不斷。
玅種益滋。其或惡黨凶徒將來。因占特權結勢。橫見
欺奪。廢傳般若。障塞行道。我已將此處奉上三寶。仰
給傳持。是人便為因占欺奪佛受用處。亦是廢轉法
輪處。亦是離間和合學處。此人當得滅三寶。斷學般
若極重罪惡。當願若我徒黨乃至餘人。將欲占據我
傳法處。動心則應時狂迷。動口則失音不語。動身手
者或被風率。或遭火爛。毒虵蝮蝎一切侵害。惡瘡膿
血。盲聾瘖瘂。肢體闕壞。一切諸難。令其備受。乃至命
終。當墮阿鼻地獄。成壞轉寄。永無出期。未來餘殃。復
倍前劫。寧壞我命。寧斷我命。寧破我眼。若壞我形命。
終不呪令是人招斯等苦。若壞我此處。即是斷我及
一切眾生菩提善根般若種性。亦斷智者教觀壽命。
亦滅如來遺化勢力。以要言之。即是壞滅十方三世
三寶壽命正法眼目。開一切眾生三惡趣門。閉一切
人天涅槃道路。此人罪報不可思議。仰願諸佛菩薩。
諸天龍神。遮護此人。勿令一念起此惡心。況至毀壞。
初景德間。光明玄義有廣．略二本抗行于世。時慈光
恩師製發揮記解釋略本。乃謂廣本有十法觀心等
文。葢後人擅添。遂以四失評之。又其弟子清．敏二師。
共搆難詞。輔成其義。欲廢廣本。寶山信致書請師辨
折。師曰。夫評是議非。近於諍競。非我志也。矧二公乃
吾宗先達焉。可率爾拒之。信重請曰。法鼓競鳴。何先
何後。師遜讓不獲。遂有扶宗釋難之作。力救廣本十
<pb n="318"/>
法觀心等文。及斥不解發軫揀境之非。觀成歷法之
失。清弟子梵天昭．孤山圓。又撰辨訛駮釋難之。非救
發揮之得。於是兩家搆詞。設難往復。各五綿歷七載。
猶未已也。師遣門人本如。與之講論。其說卒能取勝。
其後法孫繼忠攢結前後十番之文。名曰十義書焉。
又如三千具造定境了法用觀等義。實為後學指南。
葢台．衡之道。將付寒。得師中興。何啻回天之力。方
其在延慶也。修常行三昧。於起信堂中。以九十日為
期。所旋繞地。成車轍之迹。建炎兵火煨燼。跡亦泯沒。
聞老宿之言者。徒增感概。咸平三年大旱。師與聞式
二師同修光明懺摩禱雨。至三日猶未感應。於是撤
席伏地。同誓於上帝曰。儻佛事將辨。不蒙甘澤下降。
當各然一手供佛。懺未竟。雨已大浹。天聖中。曾魯宣
靖公（公亮）。隨侍楚國公。會出守四明。一日遊延慶。師
已先夢伽藍神告之曰。翌日相公來。宜具禮迓之。洎
公至。師以夢告公曰。烏有是哉。惟默記于方寸。至大
拜。方以師夢為然。於是請于朝。置田闢舍。大啟法席。
而延慶遂為望剎。寺亦圖某像而祠之。天禧初。師年
幾耳。順謂其徒曰。半偈忘軀。一句投火。聖人之心。為
法如是。矧其去佛滋久。慢道者眾。吾不能捐捨壽命。
以驚發懈怠。則勇猛精進之風喪矣。於是約十僧入
懺。期滿三載。共焚其身。又曰。誓真法之供。懷安養之
國。時翰林學士楊億。仰師道行。望風推重。專勤置郵。
確請住世。復以欣厭之意而興難焉。師答曰。終日破
相。而諸法皆成。終日立法。而懺塵畢盡。楊公知不可
以義屈。亦不可以言留。乃致書天竺慈雲。俾自杭至
明。面沮其義。又致書郡守直史館李夷庚。密戒隣社。
徧加安護。母容以焚。是年真宗皇帝誕節。揚公叩丞
相[冠-寸+ㄆ]準薦以紫服寵師之德。又樞密使馬知節請揚
公撰先父神道[石*((白-日+田)/廾)]。酬以潤筆。揚公悉不受。惟乞薦師
美號。馬因奏。聞乞降旨以受。上即召揚公問之。公乃
奏師遺身事。上深嘉歎。重諭揚公曰。但傳朕意。請留
住世。若師號。朕當賜之。潤筆卿宜。無讓於是。特賜法
智大師之號。師之本願。始為所奪。上繼遣中貴人俞
源清。遠至師室。命修懺法。厚有賜予。俞欲知懺法旨
趣。乃為撰修懺要旨。今盛行于世。教苑遺事曰。內翰
揚公。有問淨土是何人境界者。有問法華梵網皆魔
王所說者。此以理奪事而問之也。師乃以即理之事
而答之曰。即此見聞。更無道理。曰。佛之與魔相去幾
何。後公謝啟有云。惟少室之宗風。本靈山之笑視。以
至黃檗痛杖於臨濟。船子揮楫於夾山。此公以禪奪
教也。師復啟。殊不領略其說。葢昔禪教互相為謀。至
此則不然。則知大宗師手段。當自有體。日本國師源
信。甞遣學徒寂照等持二十七問。詢求法要。師答之
咸臻其玅。厥後廣智嗣席。復遣其徒紹良等二人。齎
金字法華經。如贄見之禮。因哀泣致敬。請學於輪下
三載。其道大成。還國大弘台學。曾魯公[石*((白-日+田)/廾)]其塔。具道
之。據教行錄更載答日本十問之文。但不知為彼國
何師也。師將示滅。復結十僧修大悲懺三年。又修光
明懺七日。為順寂期。甫及五日。結跏正坐。囑門弟子
曰。生必有死。葢常分耳。汝等當勤修道。勿令有間。從
吾之訓。猶吾生也。語畢驟稱彌陀佛號數百聲。奄然
而逝。天聖六年正月初五戌時也。年六十九。臘五十
四。露龕經二七日。爪髮俱長。儀貌如生。其月二十四
日。闍維于郡南門外。未間先聞異香馥郁。火滅舌根
不壞。舍利五色。不知其數。明道二年七月二十九日
奉靈骨。塔于崇法院之左。舍利迄今猶有藏瑠璃缾。
奉安大悲閣上者。弟子升堂者千餘。其覩奧極深。領
徒繼盛。若則全．覺琮．本如．崇矩．仁嶽．慧才．梵臻．尚賢
等二十人。稟法弟子四百七十八人。手度弟子七十
人。趙清獻（抃）[石*((白-日+田)/廾)]其行全。三學錄其實。胡祕書（昉）銘其
塔略曰。嗚呼。大師之出世也。豈無謂乎。得不以祇園
之法屬乎澆季。而師扶樹之乎。天台之教當其流布。
<pb n="319"/>
而師光大之乎。門外有車。諸子不復乘。師使乘之乎。
衣中有珠。醉人不復悟。師使悟之乎。化化城於險道
乎。浮浮囊於大海乎。報諸佛之恩乎。為如來之使乎。
不然。何精心向道。忘身為眾也。若是之甚哉。昔梁補
闕謂。天台等覺歟。玅覺歟。不可得而知也。今之談大
師者。得不以梁公之言而稱讚乎。故慈雲祭之以文。
悼之以詩。無非寄極言以暢其所懷。議者不以慈雲
之言為過而謂師之道。然凡師著述行于世者。光明
玄義捨遺記三卷．光明文句記六卷．觀無量壽佛疏
鈔三卷．觀音玄義記二卷．觀音疏記二卷．不二門指
要鈔二卷．扶宗釋難一卷．千手眼大悲心呪行法懺
儀一卷．融心解消伏三用各一卷。其鎻碎部帙。諸文
科目。不復枚舉。嘉定十三正月。宗鑑掛鉢。上竺與首
座懷怛造像立祖。且稍正九祖昭穆坐次便侫之輩
輙撼搖之主者。持兩可之說。適眾求齋忌疏文。因致
意焉。天上無雙月。三千不離空中。人間只一僧。四海
皆傳教行。豈是等閑勳業。敢忘盡命。欽崇恭惟。中興
教觀。法智祖師愾邪說之縱橫樅然亂雅。念正宗之
杭隉僅若懸絲。屈佛子之尊嚴。向海隅而出現。三陽
用泰。一氣皆春。發記主之幽潛。載揚別理。補山門之
罅漏。彌顯今宗。勍敵詎敢跳梁異戶。頻聞得雋哲之
人利見大法重光。六十州咸仰化風。誰能繼者。五百
年必有名世。數亦偶焉。復漢宮之威儀。殄陽九之屯
厄。王正謹始竦驚木鐸以求觀象。魏布新盡使冰魚
之破執言。言祖道汲汲人心。祇見南湖奉開山之鼻
祖。未開列剎。酬再造之洪恩。允矣。至公蔽於流俗。□
等作興化事。致天匠而方斆優填。開闢宗途。黜百家
而推明孔氏。式屆涅槃之日。敬輸葑菲之誠。仰冀慈
憐。俯回昭鑑。伏願□等。信符起信。宗識玅宗。究修惡
性。惡之玄微。多聞守約。達本覺始覺之旨趣。一道無
偏。

釋門正統第二

<sarticle>釋門正統第三</sarticle>

良渚沙門　宗鑑　集
<other>身土志</other>
無始以來。有物混成。橫無畔岸。豎絕本標。然膠膠擾
擾乎其中者。咸迷茲性德。如醉如夢。但有六趣輪轉
而已。尚無出世三乘之法。況一佛乘乎。荊溪云。必有
一人最初先覺。遂以斯道轉覺後覺。相續不已。覺者
滋多。乃有十方三世諸佛。欲窮佛理。身土為先。非土
何以顯身。非身何以示玅。釋迦既爾。他佛可知。撰身
土志。
大雄世尊。自劫踰塵點之前行菩薩道。歷諸圓位。成
究竟覺。所證之法名曰玅法。故法華經云。我實成佛
以來甚大久遠。葢能成即自報之智。名曰報身。所成
即本具法體。名曰法身。智與體冥。乃能起勝劣大用。
名曰應身。天親大士於是說示現三種菩提。一．應化
菩提。經以分身表之。二．報佛菩提。經以釋迦表之。三．
法佛菩提。經以多寶表之。法．報．單應身。複乃修性三
身也。所謂玅法者。葢玅名不可思議也。法者。十界．十
如。權實之法也。又南嶽舉三種。謂眾生法．佛法．心法。
華嚴經云。若人欲了知。三世一切佛。應觀法界性。一
切唯心造。言心造者。不出二意。一者約理。造即是具。
二者約事。不出三世法數。頌云。六凡（六道輪轉三界。未免生死。故俱
名凡）．四聖（三乘則脫分段生死。佛則更脫變易生死。故俱名聖）互具百（慈雲於一心字派出
十界。復引墨迭貫方之聯珠。表一一界展轉具九。成百法界）．十如是法（玅經方便品略開三
顯一。殷勤稱歎。唯佛與佛。乃能究盡諸法實相。所謂諸法如是相．如是性．如是體．如是力．如是作．如是因．如是
緣．如是果．如是報．如是本末究竟等。天台指此為法華一經正體）。繞成千（謂一界具十如是法。
十界則具百如是法。百界則具千如是法）。五陰（實法）眾生（假名）并國土。是故
三千數具足（生陰二千屬正。國土一千屬依）。荊溪云。若非三千攝則
<pb n="320"/>
不徧。若非圓心不攝三千。故三千總別成空．假．中。又
云。方由理具。方有事用。今欲修觀。但觀理具俱破。俱
立俱是法界。任運攝得。權實所現。葢實造者。以有四
住地煩惱。潤分段生死業。能招集分段生死苦果。謂
六道眾生。所稟陰入界身是也。又猶有無明住地煩
惱。潤變易生死業。能招集變易生死苦果。謂阿羅漢．
辟支佛及大力菩薩三種意生身是也。如來既已玅
證圓常之道。則五住究盡。二死永亡矣。然大悲熏心。
且乘宿願力。豈忍坐視三乘六道流轉二死苦海而
不救乎。於是乘本垂迹（本地所證唯一圓。佛垂迹化他則施四教）。起乎權
造。初於大通佛時。作第十六王子與諸大眾覆講此
法。結其大緣。自茲之後。節節誘之。機緣既熟。遂於今
日非頓而頓。現勝應身說大乘教。非漸而漸。現劣應
身說小乘教。勝應者。乃如來現圓滿報身。別．圓大機
所見也。故梵網經云。爾時釋迦從初現蓮華藏世界
東方來入天宮中。說魔受化經已。下生南閻浮提迦
夷羅國。母名摩耶。父字白淨。吾名悉達。七歲出家。三
十成道。號吾為釋迦牟尼佛。於寂滅道場坐金剛華
王座。茲葢境玅究竟顯。名毗盧遮那。智玅究竟滿。名
盧遮那。行玅究竟滿。名釋迦牟尼。三佛不一異。不縱
橫。故名玅果法身。複報．應單乃體用三身也。別見則
三佛相關。圓見則三佛相即。若夫藏通之機。止見釋
迦而已。此當更以天台所談身土反覆明之。先自同
居淨穢說起。穢既不等。淨亦復然。劫灾頌云。業道增
減。壽至十三。灾現刀．疾．飢。如次七日．月．年止（世界已成。上界
諸天下生瞻部。人界壽八萬四千歲。後乃百年減一歲。減至十歲。謂之減劫。復從十歲增之。子年倍父。謂父十
歲。子二十歸。父二十歲子四十歲。增至八萬四千歲。謂之增劫。一增一減為一小劫。如是二十小劫為一中劫。
成．住．壞．空各二十劫。共八十小劫。總成一大劫。每減劫中。人壽至三十時。飢僅灾起。經七年七月而止。減至二
十歲。疾疫灾起。經七月七日而止。減至十歲。刀兵相殺。經七日七夜而止。餘少人民怖灾造福。故壽復增。此名
小三灾。三灾水．火．風。上三定為頂。如次內灾等四無不
動故（初禪內有覺觀患故招火灾。二禪內有喜患故招水灾。三禪內有樂患故招風灾。此名大。是三
灾四禪無內患故亦無外灾）。然彼器非常情。俱生滅故（器即依報。非是常住
不壞之法。情則有情正報。彼天宮殿情生即生。情滅即滅）。要七火．一水．七水．火後
風（謂初禪經七火。二禪始一水灾。二禪經七水灾。初禪又經七火灾。三禪始一風灾。葢初禪實一大劫。
以大梵先生後捨。除空劫。二十增減故壽六十小劫。二禪極光天七火灾。後始一水灾。故壽八大劫。三禪徧淨
天四十九火灾。及七水灾。又七火灾。後始一風灾。故壽六十四大劫。劫章云。火．水．風灾以為數。數不能及僧祇
量。即此大劫三無數。菩薩方登正覺時）。正法念處經云。成．住．壞．空各二
十劫為一大劫。葢劫成之初。梵王自二禪先生初禪。
經一增減劫。次有梵子輔眾。從極光天感念而來。欲
界空居次第成就。乃有微風漸盛。且堅成世界。底是
為風輪。大雲遍覆。雨如車軸。積風輪上。結為水輪。水
輪之上。凝為金輪。金輪之上。又注雨水。大風鼓擊。清
濁異質。為梵世。為空居。為法寶石。為山海。為土地。品
物惟錯。區域肇成。諸天福盡。下生南洲。身光能飛。不
飲不食。後食地餅。林藤秔稻。體乃堅重。不復光明。日
月為出。忿吞漫萠。受欲長滋。始有人道。分疆殖貨。盜
賊以具刑罰以立。十惡成備。死淪三塗。覩茲惡趣。更
修善因。得生俱盧三洲。及六欲天。令賢劫住世。當第
九增減劫。至住劫當終。人皆厭世。修習禪定。上生初
禪等天。不作諸惡。不生無間。住劫既盡。世界則壞。先
空三塗。後極他化六欲諸天。以次上升。于時下界俱
無有情。日熱四倍。先涸溝池。焦艸木。次現二日。三日。
乃竭江河。次現四日。五日。又枯海水。至六日。七日。竝
出則山石畢鎔。大千世界為猛火聚。梵眾梵輔以次
上奔。惟梵王天最後捨去。世界煨燼。無復存者。劫壞
則空。空而又成。為後劫始。若當水灾。則二禪奔三禪。
風灾則三禪奔四禪。其為空洞。亦同火灾。茲竝同居
之相也。梵網經云。我今盧舍那。方坐蓮華臺（蓮華藏世界海）。
周匝千華上。復現千釋迦（千色究竟天）。一華百億國。一國
一釋迦。各坐菩提樹。一時成佛道。如是千釋迦。盧舍
那本身。千百億釋迦（諸處南閻浮提）。各接微塵眾。俱來至我
所。聽我誦佛戒。如是盧舍那佛。化為千釋迦王。千箇
三千大千世界。一釋迦復化為百億釋迦。分王一三
<pb n="321"/>
千大千世界內百億閻浮提。故號千百億釋迦牟尼
佛。天台謂。此乃別赴一緣說。葢凡結經。多為同居而
設。苟如正經廣談依正則惑矣。又華嚴云。都有十箇
二十重世界種。遶此中心世界種。總都十一箇二十
重世界種。又云。此十一箇世界種外周圍至輪圍山。
復有一百箇世界種。隨方各十於中布列。近山周匝
十箇世界種。各各上下四量餘九十箇世界種。不言
重數。共有一百一十箇世界種。如天帝網。分布而住。
此乃正經所說。大論云。復次。三千大千世界名一世
界。一時起一時滅。如是十方如恒河沙等世界是一
佛世界。如是一佛世界數如恒河沙等世界是一佛
世界海。如是佛世界海數如十方恒河沙佛世界是
佛世界種。如是世界種十方無量是名一佛世界。茲
竝實報之相也。葢由如來坐勝劣兩應。施頓漸兩教。
故有大始焉。有小始焉。小始既說同居依正。大始亦
談實報身土。若夫方便乃斷通惑者之暫居。寂光乃
斷別惑者之極證。既識同居．實報。則方便．寂光可類
知矣。或見內典所說無邊剎海。及十世劫波。多以為
誕。殊不知積年以為億。安得億年不為劫乎。積土以
為[邱-丘+(看-目)]域。安得[邱-丘+(看-目)]域不為世界乎。如來既現圓滿報身。
於是稱法界性說華嚴經。所談依正。諸法雖圓滿廣
大。然約機。約教。未免兼權。故諸師論天台荊溪判釋
是經。大約有四。一．法界華嚴。乃約理而說。二．盡未來
際華嚴。乃約實報而談。三．寂場華嚴。乃約小機三七
日中未覩說法而分。四．時長華嚴。人多異論。殊不知
約化儀而言。則時長。止齊般若所謂頓漸已竟。及化
儀四教齊此等文是也。若約入法界而言。則時長必
須直至涅槃。所謂大機。則華嚴不休。小機則諸教次
第及鈍根菩薩三處入法界等文是也。劣應者。乃世
尊所現百億化身。俯為藏通機見也。故法華經云。又
以他日。於窻牗中。遙見子身。羸瘦憔悴。糞土塵坌。汙
穢不淨。即脫瓔珞。細輭上服。嚴飾之具。更著麤弊。垢
膩之衣。塵土坌身。右手執持。除糞之器。狀有所畏。葢
緣一類機緣於頓無益。故不動寂場。而遊鹿苑。說四
諦．十二因緣．事六度等教。然小非究竟。故有方等彈
斥。般若淘汰。自頓．漸二法既合于般若之後。非特所
說之經不名華嚴。而名般若。而能說之主。亦不名舍
那而名釋迦。葢以不共般若共二乘說。故有茲施設
耳（通名教共別圓名教不共般若名部共華嚴名部不共）。次說法華開前頓漸。
會入非頓非漸。始暢如來出世本懷矣。故經云。始見
我身。聞我所說。即皆信受。入如來慧。除先修習學小
乘者。我今亦令得聞是經。入於佛慧。又復如來開顯
之後。重說大涅槃者。有二義焉。一為未熟者更說四
教。具談佛性。令具真常。入大涅槃。故名捃拾教。二為
末代鈍根。於佛法中起斷滅見。夭傷慧命。亡失法身。
設三種權。扶一圓實。故名扶律談常教。比以諸師堅
執一說。謂只一悉達太子。金剛土臺成道。四種機緣
所見各異。引荊溪云。皆以三藏如來而為境本。於色
相上四見不同。殊不知茲乃漸中開四。止在漸收耳。
若夫化儀之四通收頓漸。則須分大小兩種八相。舍
那．釋迦各為境本。方見如來一期施化儀式也。
<other>弟子志</other>
詩曰文王之德之純假以溢我。我其收之駿惠我。文
王曾孫篤之又曰。子孫繩繩。萬民靡不承綿。過期之
曆。孚忠厚之報。機關實在於此。故荊溪云。盡未來際。
三世九世種熟脫三。是則念念三密。念念三九。念念
三段。念念逆順。念念身土。一一不同。一一入實。又豈
他所測耶。甞鼎舉臠。撰弟子志。
如來[鴳-女+隹]林既滅。法付聲聞。則唯迦葉。其付菩薩。則有
文殊領受。言教則在阿難。故阿難與文殊在鐵圍山
則結集大乘。與迦葉在石室則結集小乘。乃與優婆
離結集毗尼。凡以生死海中。法為船筏。黑暗崖下。法
是明燈。譬如良醫雖近。玅藥猶存。商主云亡。寄寶尚
<pb n="322"/>
在。故凡為流通者。功莫與京嚴教主。或對曰。吾佛出
世無數方便。普度含生。金口宣揚。五十年之正教。阿
難結集三百會之真詮。梵僧白馬以駝來。聖主置場
而翻譯。萬億天龍之護衛。十方國土以流通。或初翻
而地涌靈泉。或重譯而天降甘露。或誦之成功也口
中蓮出。或講之悟物也天上華飛。或宣一偈地獄為
之空。或念首題眾灾為之息。寫在空中而雨治不濕。
閟於匣內而火𦦨不。噫。翻譯．讀誦．書寫．講說。其明
效大驗尚如此。況復解而能行。行而能至者乎。又結
集之後。有諸惡王出世。破毀佛法。則三藏金言必多
放失。猶此土經傳遭秦火之酷也。故華嚴大經必假
龍樹入海強記。而出世方得聞。則其餘貝多或存或
沒。可類推矣。迦葉之後二十四傳。至于師子。皆如來
金口懸記。謂之金口祖承。據涅槃經。佛以聲光召眾
高會雙林。迦葉為定所持。阿難為魔所罥。以故二士
不來。世尊將入涅槃。乃云。我宣正法眼藏。分付摩訶
迦葉。良以迦葉頭陀第一。能為四眾而作依止。可以
匡持法藏。立為初祖。良由於此。然諸祖傳法。其生緣
入滅。付法藏傳既不明載。難為鑿空撰出。獨馬鳴．龍
樹二大士。既各造論弘法。又有本傳可攷。所以其道
東傳。為橫出天台。九祖謂之今師祖承。故唐柳子厚
舉龍安海公。斥晚學皆誣禪以亂其教。其道遂隱。乃
太息而言曰。嗚呼。吾將合焉。馬鳴．龍樹之道也。信哉
斯言。實萬世學佛者之指南矣。自西天諸祖。預承佛
記。位在四依。雖內弘大道。而外為小像。良以菩薩形
服無準。聲聞威儀有度。故大雄既沒。欲化導易行。必
為此像者。以四果是真福田故也。故二十四人。多言
果證。然亦隨機利見。未必盡同。故有四依有四果。啇
那毱多等四依為四果像也。馬鳴．龍樹等四依為四
依像也（破見思稱比丘。破無明稱菩薩）。故涅槃經有四種人能護正
法。為世所依。即四果人也。初依示小乘內凡像。二依
初果。三依二三果。四依四果。約其內證。則大菩薩。若
以始終圓義明之。初依是觀行相似。人未破無明故。
二依十住。三依行向。四依十地。依者憑也。於佛滅後。
憑此四人。為人天依止。取解故也。葢羣生昏寢。長夜
冥冥。先覺警世。慧日赫赫。故西域記明四日照世。東
有馬鳴。南有提婆。西有龍猛。北有童授。或通宗乎眾
典。或別釋於一經。既分照於四方。乃俱破於羣翳。然
若據如來正付法處。須依玅經。本迹二門。開顯已竟。
乃稱揚初品因果功德。及讚毀罪福。然後現十種神
力。摩畟塞虗空。諸菩薩頂囑耳。流通法華。為令其人
得佛慧故。故此之付法。非特橫被十方。亦及豎窮三
土。若乃付迦葉等。特為同居閻浮提內。住持三寶設
耳。所以不在靈山會上而在雙林者。以涅槃追說四
教故也。復次文殊．阿難結集之後。其大乘經律多是
深位菩薩弘傳。罕有異執。惟聲聞之眾。各隨所解。遂
起偏計。於三藏中毗尼尤甚。初畢鉢羅窟結集之時。
既以窟內．窟外為上座．大眾二部（內上座部迦葉為祖。姑集三藏。外大
眾部婆師婆為祖。結集五藏。名為結集。二部共一千眾）。是後迦葉等五弟子。次
第任持。各二十載。無有支別（豎五師）。葢其體權達道。不
相是非。通奉優婆離所誦滿八十徧。只號僧祇律也。
先是如來住迦蘭陀林。與阿難入城乞食。路逢二童
子聚沙以戲。其長曰。德勝掬沙為麨。奉獻世尊。其次
曰。無勝合掌隨喜。時德勝施土已。即發願云。使我將
來蓋於天地。佛為德勝。授記我滅百年之後。當獲轉
輪聖王。福田之一。於華氏城作正法王。號曰阿育。分
我舍利。而作八萬四千寶塔。饒益眾生。洎百年後。果
得為王。威被海隅。勢侔鐵輪。在位苛虐法僧佛經。造
諸獄具。遭其憲網。悉皆酷治。乃至焚蕩經籍。斥逐賢
聖。遇得道者。以神力化之。遂革廼過。又逢毱多以因
果啟迪。廣說獻土之因。及如來懸記。興建浮圖之事。
重省增懼。追思補復。於是遠會應真五百大眾於王
舍城中重集三藏。不謂毱多出五弟子。乃於律藏各
<pb n="323"/>
恣心見。不解均融。遂離僧祇。為五部焉（同世五師。亦謂橫五師結
集。共五百眾）。葢由如來善應物機。或隨人．隨根．隨時．隨國。
依之修學。莫不悟道。故大集經云。如是五部。雖各別
異。而不妨諸佛法界。及大涅槃。此五者雖採集不
同。然亦同一說戒羯磨。猶未判然成異也。止因長老
大天（執大眾部）倚王者之力。於鷄園寺（白月晦日）說偈鼓眾（龍象
邊鄙二眾）。別行布薩。由此諍競不已。上座部（大德．多聞二眾屬）不
與相通。始乃破律為二部。二部派流有蕩不返。迨數
百年。子孫繁衍。展轉異執為十八部。乃至五百部焉。
哀哉化醇為醨。大義於是乖矣。析金爭㲲飲河。於是
分矣。故諸部云。如是契經。我部不誦。而於自部。皆至
于解脫者也。雖如來在世。為機不等。制立五名。乃是
預表滅度之後。心有諸部分張。然其實如來教主。是
一共誰。爭競而得分之。雖佛付法上首等。亦有五弟
子。皆是相承。異世傳道化物。彼遺教三昧經稱。羅旬
比丘以福薄故。乞食空還。佛使眾僧分伴為五。其所
著衣亦五色有異。令羅旬更互著之。日隨一部中行。
遂得飲食。茲乃如來在世。暗以五色之衣。用彰五部
之相耳。非實各分五部也。至於毗曇小乘一藏。雖佛
曾為諸弟子說。然散在眾經。初無別部。即大小乘十
二部經之一也。洎乎迦葉．阿難重集之後。或十支宏
闡。或千部[鬱-山+止]興。乃至有宗經而造者。有釋經而造者。
皆是四依菩薩。發明大小兩乘。俾如來一代所說之
經。各有歸宿而已。所以立三藏之名者。葢以佛所說
論。與佛世弟子及滅後弟子所造之論。足彼經律。各
能含出世大義。以成寶藏之三也。北山錄云。論通弟
子造以能合離真俗。舒蓄名理。壺奧在[殼-一]。風味淵派。
法義之所由生。故皆得謂之摩怛哩迦（此云本母。能生智慧如母
生子）。矯伏擒縱。啟塞關。激發斯爾。的施有餘勇。外道異
黨莫余敢侮。故皆謂之優波提舍（此云論議）。法謂所對慧
則向觀向則克滅觀則克聖。故皆謂之阿毗達磨（此云
無對）。佛昔一時有言曰彼此。中間而入於定。諸大弟子
各以已解競宣聖意。或以生死為此。涅槃為彼。道為
中間。或以眼根為此。色境為彼。識是中間。如是乃有
五百言不相與。志不相奪。暨大聖起定。舍利弗等謄
情稽疑。佛言。我說觸為此。集為彼。受為中間。爾曹雖
非我意。然皆為滅苦之因。竝應受持。不宜忘失。故佛
日未亡。舍利弗造異門足論。目連造法蘊足論迦多
演那造施設足論。玉毫既晦。提婆設磨造識身足論。
世友造品類足論戒身足論。迦多演尼造發智論。凡
七論。奮揚才藻。控越風猷。旁求聖意。左弼神化。其大
窮天地。細考隣虗。三傳四詩。各金玉其音也。復次如
來高會鷲峰。開顯一化之後。皆欲令一切眾生俱住
大乘。故方便品云。我此九部法。隨順眾生說。入大乘
為本。以故說是經。又云。佛自住大乘。如其所得法。定
慧力莊嚴。以此度眾生。自證無上道。大乘平等法。若
以小乘化。乃至於一人。我則墮慳貪。此事為不可。又
云。若我弟子自謂阿羅漢．辟支佛者。不聞．不知諸佛
如來但教化菩薩事。此非佛弟子。非阿羅漢。非辟支
佛。又舍利弗。是諸比丘．比丘尼自謂已得阿羅漢。是
最後身。究竟涅槃。便不復志求阿耨多羅三藐三菩
提。當知此輩。皆是增上慢人。然如來說是玅法。勉逼
時眾。固欲即令信受。其如極鈍之機。堅執小教。未肯
迴心向大。如來於此亦不以大法強之。故安樂行品
云。又聲聞比丘．比丘尼．優婆塞．優婆夷亦不問訊。若
於房中。若比丘．比丘尼．優婆塞．優婆夷求聲聞者．求
辟支佛者．求菩薩道者無得惱之。令其疑悔。是故普
賢行法。楞嚴圓通雖皆以大乘為囑。留逗後昆。然中
夜臨滅之時。遺教所談。終存其小。住法記云。此教所
興。正存滅後以法華顯實。化事已終。涅槃談常殘機
亦盡。深悲未度具縛凡流。故重整偏小而為誘掖。故
知末世修行。必自權門。雖學大乘。同修遠離。況經開
會。寧有異途。矧乃聞常。無非實道。且夫四魔未伏。六
<pb n="324"/>
賊難降。識想波騰。紛然莫息。我人嶽立。卓爾不移。自
非戒忍對治。定慧調伏。悟苦集而可棄。慕道滅以知
歸。既知止息無復疲勞。方可高踏於大方。直趍於寶
所。此乃諸佛出世之常範。聖師弘闡之明規也（若據遺教。
本聲聞乘。而馬鳴造論。乃名菩薩。大智述記以五意消。一．本如來出世意。二．順法華開會意。三．依涅槃重施意。
四．流通應機意。五．大小相攝意）。然西土諸師。諍競蠭起。學小乘者。禁
方等。禮釋迦者。葉他佛。乃至道圓頓貝葉或沈于江。
或炷于火。大乘於此亦不免執實難權。但東傳震旦。
大小混淆。亦不知何者為大。何者為小。自李唐以來。
凡國家剃度僧尼。雖曰登壇稟戒。然開放逸者。多務
去經而小律。所以佛法之弊。職此之由。為今之計。凡
受具足戒者。必復與受梵網戒。而學大乘者。亦須依
楞嚴等經。先持聲聞四棄．八棄。執身不動。後行菩薩
清淨律儀。執心不起。要見大小竝行。道不相悖。仰副
如來追說四教之意。庶幾佛日重光。有補聖化。復次
如來在世。頓施別圓。在寂場中。四十一位法身大士
及宿世根熟天龍八部一時圍繞。如雲籠月。則稟教
之徒。初無在家出家之異。而所謂國王大臣者。亦莫
得而預其事也。次為三乘根性於頓無益。故不動寂
場而遊鹿苑。脫舍那珍御之服。著丈六弊垢之衣。先
為五比丘三轉四諦法輪。一呼善來。須髮自落。袈裟
覆肩。鉢盂在手。即證道果。謂之善來戒。八年之後。人
根漸鈍。如來於是付囑諸大羅漢。游歷諸國。為諸來
學。製衣剪髮。令歸依三寶。謂之三語戒。洎乎阿難入
道。始興白四羯磨。謂之具足戒。又十四年。阿難始勸
請度姨母愛道。以八敬法為比丘尼。又先曾為提謂
長者等。授五戒．八戒。名為優婆塞．優婆夷戒。是故謂
之四眾。自金河顧命之後。迄于有唐竝遵此制。唯則
天延載初。始制出家二眾。令𨽻祠部。又經天寶之亂。
軍興乏用。復令鬻牒。所以律云。非我所制。餘方為清
淨者。不得不行。豈非如來以佛眼觀末世為吾徒者。
當順正法乎。然周孔之教。其存于世者。雖禮樂制度
未克盡復。然立學校以作成人。林設科目以遷舉人。
林則猶有古先哲王之遺意。所以異人輩出。成致君
澤民之勳業者尚多有之。若夫釋教之存於世。則異
於是矣。既無學校以作成之。又無科目以選舉之。所
以梵宇雖徧天下。唯其徒隨所偏。尚以教之。則作成
之法果何在也。又僅有試經一科。其廢已久。則選舉
之法果何在也。宜乎其徒之闒茸者。日益多而反使
其教無益於國家之萬一也。竊謂既存其教。當主其
教。不可任其自興自廢。以謂不關政治而忘其作。成
選舉之法。所謂作成者。俾其凡為領袖者謂之以讀
誦大乘督之。以講演玅義。明一事因緣。則以本迹究
源流。以時教判大化。修四種三昧。則以三觀為舟航。
以五悔為㯭棹。乃至凡所應為。遵教行之。所不應為。
遵教止之。茲葢大略也。若選舉之法。討論之。潤澤之。
則聖君．賢相．名卿．才大夫之事矣。惟幸勿忘靈山囑
累。惟幸勿忘靈山囑累。復次如來滅後。以教觀之學。
傳於西域者。凡十四代。初無異轍。[(奧-釆+米)-大+ㄎ]自金人入夢。東
傳震旦。漢魏以降。雖有異途。及佛隴一。出則南北風
靡（文中子云。元經以斷南北之粒。葢謂岷江所限南北也。南三師．北七師。就中光宅為最。章安云。但破
光宅。餘者望風）。然是時。已有達磨西來之說。厥後賢首弘華
嚴。慈恩闡唯識。則判然立異矣。故南山律乘雖獨出。
法王所制及不空呪語。亦本如來密談。大法遂不免
與數家者竝立為五。觀其各闢戶庭。雖若有異。然俱
欲開遵群迷。俾知修習而已。後之君子。幸自決擇焉。
所謂天台教者。始自北齊文師。因閱中觀論悟其旨。
遂遙稟龍樹為師。乃依論立觀。授於南嶽思大。思傳
天台智者。智者研覃法華宗旨至藥王品大悟。即以
告思。思曰。非汝不證。非吾不識。此法華三昧前旋陀
羅尼也。縱文字法師千萬不能窮汝之辨。由是大弘
厥教。傳五世而至荊溪。謂之天台九祖。學者宗之。幾
與六籍侔盛。孤山曰。原夫一家宗趣。道傳三觀。悟自
<pb n="325"/>
法華。故開張龍猛之宗解。釋鷲峰之典。於是鼎分。部
帙翼張。教行更相映顯。以成大猷。所謂玄義釋題。止
談化意。文句解經。但事消文。至於止觀。方談行法。故
教在玄文。行在止觀。意令行解相濟。成我自心。是故
三部相須。缺一不可。觀師云。天台智者大師。以五時
八教判釋東流。一代聖教罄無不盡。言五時者。一華
嚴時。二鹿苑時。三方等時。四般若時。五法華涅槃時。
是為五時。亦名五味。言八教者。頓．漸．祕密．不定．藏．通．
別．圓是名八教。頓等四教是化儀。如世藥方。藏等四
教是化法。如辨藥味。今先辨化法四教。然後出化儀
四教。及辨五時．五味。所謂化法四教者。一．三藏教。二．
通教。三．別教。四．圓教。三藏教者。謂戒．定．慧。藏。二乘梯
隥。出苦止息。化城菩薩伏惑。修行六度。論其境。則唯
知六界由業所造。論其觀。則析色觀空。雖有三乘。同
名小法。通教者。三乘共學。近遠俱通。若能前進。亦可
得去。論其境。則不殊三藏。論其觀。則即色觀空。唯利
根菩薩能遠通別圓。別教者。別在菩薩不與二乘人
共。所行事理。非彼境界。論其境。則知十界由心所造。
而不知本具。論其觀。則次第破惑。捨事取理。圓教者。
圓謂圓融．圓滿。心外無境。百界性具。由具能造。故觀
所造唯見本具。是則三諦一心。而具三觀一心。而修
三惑一心而破三一一三。隨佛自意。是佛境界。非前
三教行人所知。是究竟道。然此四教該佛一化。名相
理趣未可卒備。所謂化儀四教者。一．頓教。二．漸教。三．
祕密教。四．不定教。頓教者。頓觀一切三法也。謂修三
觀破三惑。顯三諦等。雖次第頓入有異。然於初心竝
聞三法。故名頓教。漸教者。於一切三法中。但說少分
而已。謂修空觀破通惑。顯真諦等。後方轉入衍門。或
接歸別圓。及開顯即圓。故名漸教。祕密教者。謂如來
三輪不思議故。或為此人說頓。或為彼人說漸。彼此
互不相知。故言祕密教。不定教者。亦由佛以一音演
說法。眾生隨類各得解。此則如來不思議力。能令眾
生於漸說中得頓益。於頓說中得漸益。如是得益不
同故。言不定教。所謂五時者。佛初成道即說華嚴。為
彼利根盛談圓頓。但兼別機。或說次第。而於小乘全
未受益。次於鹿苑。但說三藏析空之法。小方受益。破
四住惑。證無漏果。而執小為極。次說方等諸經。以衍
對藏。四教俱說。以大訶小。挫其取證。由是稍懷鄙耻。
有慕大心。轉小成衍。皆習通行。次說般若。融通淘汰。
轉通成別。密破無知。聲聞心已通泰故。佛加之轉教
菩薩。空生．身子．迦葉悉在對揚之列。但無希取。尚住
小果。次說法華。直云唯有一乘。廢諸偏小。三乘受記。
咸皆入圓。涅槃重施偏小則異。同知圓理。與法華同。
此約一番小機。次第入者。得作此說。若約番番新入。
菩薩利根。處處悟圓。則五時互通。各有始卒。然此宗
自安史據亂。會昌籍沒以來。舊聞放失。傳者罔憑。或
握半珠。隱而不曜。所有法藏。多流海東。吳越錢忠懿
王觀永嘉集昧於教相。叩問韶國師。師稱螺溪寂洞
明台道。王召寂建講。為遣使日本求其遺逸。為之造
寺。賜以師號。追諡九祖。一家教觀。[鬱-山+止]而復興。及寶雲
通得二弟子。一曰知禮。即四明法智也。因慈光恩欲
廢光明玄廣本觀心文。禮以扶宗排之。異說遂息。又
撰諸鈔。大弘宗旨。中興其家。二曰遵式。即慈雲懺主
也。遍行四種三昧。祖述國清百錄遺範。製金光明等
懺法行世。又孤山圓雖傳奉先清觀法。然青出於藍。
尤多自得。又承韓昌黎排斥之後。扶豎有功。著十疏
通經。道俗韙之。初孤山撰刊正記釋觀經疏。四明亦
製玅宗鈔輪。下有霅川嶽於三身壽量之見異乎二
家。入室咨之。上書諫之。又說三千三諦。亦有異同。乃
因歆向之議。頗招水乳之譏。戶牖各開。軌轍碩異義。
神智患他宗所立。不本經論。但任胸臆。修證無由。縱
有依經傍論。亦判釋不盡佛意。而却於佛法正宗妄
有排斥。況祖三張者。假託老氏簉乎儒佛。世俗不窮
<pb n="326"/>
根源。隨彼宗奉。遂於大部補注及四教集解。數數明
誡。欲學者審其是正焉。所謂賢首教者。初杜順和尚
弘範華嚴宗旨。著法界觀以授儼師。儼師傳賢首藏
師。藏師立五教判經。一曰小乘教。二曰大乘始教。三
曰終教。四曰頓教。五曰圓教。幾百年而清涼澄觀國
師追宗其學。造華嚴疏。圭峰密嗣之。號賢首五祖。所
謂慈恩教者。唐弉三藏遊天竺。遇戒賢論師傳瑜伽
師地唯識宗旨。歸授慈恩基師。基師造疏鈔。依戒賢
三時判教。一曰有教。二曰空教。三曰不空不有教。又
其談八識緣境廣狹。及論轉識成智。束智成身。與夫
造業受報等說。發明蘊奧。鉤抉細微。所謂高揖羣言。
執神之機者。功葢多焉。所謂南山教者。始優波離結
集毗尼藏。至曹魏時。僧祇四分等律迭來此土。唐澄
照宣律師屢感天神降現。商摧律相等事。遂參諸異
部以四分為宗。而撰述疏（戒業）鈔（事）。亦號三大部。破斥
諸家。大弘厥旨。我皇祐元祐間有堪（會正）．照（資持）二師。接
武而出。各述記文。後因生師與照爭論。旋遶左右。衣
製短長。分兩派焉。所謂密教者。初金剛薩埵於毗盧
遮那前親受瑜伽五部蘇悉軌範。轉相傳授。及金剛
智始來東土傳之不空。不空復入師子等國從龍智
阿闍棃受十八會金剛灌頂。及大悲胎藏建壇之法。
天寶中召至闕下。明皇特見高仰。及肅代二朝皆為
灌頂國師。暨沒。贈台司空傳慧朗。厥嗣遂微。今但特
有瑜伽佛事者存耳。先是空弟子慧果授與日本空
海。傳授不絕。近俊芿來雲間從北峰印學者。即其遺
派。學術行業真海東翹楚也。所謂禪宗者。始菩提達
磨遠越[葸-十+夕]嶺。來乎此土。初無不立文字之說（南泉普願始唱
別傳不立文字。見性成佛）。惟面壁習禪而已。又以楞伽四卷授之
慧可。謂可曰。籍教悟宗。又曰。我觀漢地惟有此經。仁
者依行。自可度世。可持之以為心要。隨行不爽。遺委
洎黃梅五祖弘忍。易以金剛傳授曹溪慧能。是謂六
祖。爾後南北分宗。五家柝派。始各闢戶庭。侈大其道。
於是稱禪宗者類。以掃蕩掀翻為尚。凡經論所詮事
理解行。一切斥為紙上之談。詰其所以然。則曰。我宗
無修無證。吁。安得天台六即之義。以藥其病乎。葢能
有二弟子。一曰南嶽讓。二曰清原思。南嶽下分溈仰．
臨濟二宗。溈仰雖絕。臨濟獨盛。迨至石霜。又分黃龍．
楊龍．楊岐。今黃龍弱矣。而楊岐三佛最為競爽。清原
下分曹洞．雲門．法眼三宗。法眼當五季時高麗國王
遣沙門三十六人傳永明之道。相次以歸。遂以開寶
八年絕乎中國。而傳乎高麗。令僅存曹洞．雲門二家
焉。然啟禪關者。雖分宗不同。挹流尋源亦不越乎經
論之禪定。一度與今家之定。聖一行也。復次如來善
巧方便。深觀此方眾生身．鼻．舌根則鈍。眼．耳．意根則
利。就三利中耳根為最。所以諸大菩薩於佛滅後。顯
化娑婆。雖玅德現於清涼。徧吉彰於岷峩。然俱不若
觀音本證耳根圓通投合此方機緣。救苦說法。厥功
尤多。是故如來稱贊。非止一經。慈悲感應如普門品。
圓通自在如首楞嚴。總持祕要如消伏三用。相好莊
嚴如觀無量壽。至於指其處也。則見於華嚴大經。所
謂南海岸孤絕處有山名曰補恒落迦。觀音菩薩止
住其中。鎧菴贊固是塵塵俱法界。此方獨選耳圓通。
復次如來臨滅。勑諸羅漢留身住世。或四。或十六。或
九十九億。如基之布。散影十方。或海嶋。或山間。不可
得而知也。按寶雲經。列十六大士之名。各有百千眷
屬。及其住處。然後乃云。如是聖人皆不涅槃。應人天
供。為世福田。於刀．疾．飢三灾之時。人壽十歲。佛法盡
滅。而眾生壽復更增至百歲時。十六羅漢與諸弟子
下閻浮提。說法教化。乃至人壽至七萬歲時。弘法乃
畢。時諸羅漢以佛經典。及舍利等收聚起塔。乃共集
會。結跏趺坐。圍繞是塔。當入涅槃。與世寶塔俱沒于
地。不復出現。于時佛法一時盡矣。又於此時。千億支
佛出現于世。說法利物。乃至減劫。人壽八萬歲時。彌
<pb n="327"/>
勒佛出。又法華信解品四大弟子述偈。我等今者。真
是聲聞。以佛道聲。令一切聞。我等今者。真阿羅漢。於
諸世間。天人魔梵。普於其中。應受供養。又法華論。有
四種聲聞。一曰決定性。二曰增上慢。三曰退大。四曰
應化定性。若到法華則名元住小。元小退大。得記之
後。竝堪受佛遺囑。住世應供。據法住記。諸大羅漢各
承佛囑。住一世界一方所。為後人津梁。今永嘉鴈蕩．
天台石橋．眉陽中巖．西蜀牛頭。皆化現異迹之所。又
賓頭盧曾為樹提長者。現通。佛擯不容涅槃。勑令為
末法四眾作大福田。然玅覺果人。究竟十號。方有應
供之名。令諸大士。本證小法。亦同藏佛。得此名者。葢
已斷見思。出分段。即能應彼人天供養。況經法華開
顯。進破無明。所謂真阿羅漢者乎。所以勑其久住世
者。葢若如來住世無異也。禪者頌云。五百小乘癡齪
漢。一生把定死蛇頭。神通玅用不如汝。佛法須還老
比丘。茲葢不知聖賢以權引實之化。法華開顯之旨
故云。鎧菴疏。位居已辨。雖現聲聞之形。惑破無明。實
祕菩薩之行。已受上．中．下之記莂。長為正像末之良
因（云云）。又末代比丘．比丘尼三惑浩然。諸戒多犯。亦
稱應供者。葢祝髮。染衣。實住持三寶之一。猶假儒衣
冠非儒。而何所以與彼真僧同稱良福田也。故如來
留白毫一分功德。供養末世弟子。又受兩國三千寶
葢。獨留其一覆護末世弟子。令得供養。豈無自耶。復
次如來滅後。寶誌現於梁朝。僧伽來於唐代。布袋化
於鄞水。猪頭顯於雙溪。襄陽啖蛤。姑蘇餌蝦。羅什吞
針。童進飲鴆。隱峰倒卓。灌谿步歸。或大吼而休。或翻
舡而往。此皆菩薩羅漢應身生彼末法之中。作種種
形。度諸輪轉者也。今之人往往竊服假形。叨濫上聖。
能為其易者。不能為其難者。猶負塗之豕。躡應龍之
足。其可得耶。

左溪（八）
新羅純英
理應
法融
支硎道遵
靈源
道欣
法盛
靈輸
慧照
靈徹
智昂
僧統神邕
進明
婺州清辨
行宣
圓淨
法開
會稽大義
法源
明州道源
衢州道賓
慧從
常州守真
杭州法燈
法真
弟子傳禮
王元福
法華（六）
教主（四）
天竺真觀
國清普明
<pb n="328"/>
天台智越
華頂波若
天台法彥
福林大志
國清智璪
佛隴智晞
法忍等觀
玉泉道悅
玉泉法盛
國清普朗
九江智鍇
國清慧威
碧閒法俊
興皇慧弉
金陵法慎
南嶽慧稠
當陽抱師
玉泉關王
天台山龍王
得深心三十二人
得門千數
北齊（二）
龍樹（一）
南嶽（三）
高麗玄光
入水光三昧二人
入火光三昧一人
升堂受莂一人
高閒慧旻
南嶽大善
縣令陳正業
南嶽僧照
枝江慧成
悟真慧超
雲峰慧涌
仙城慧命
江陵慧威
鐘山智瓘
枝江慧瓘
般若方合淨人
影堂二十八人
南嶽帝君
大都督吳明徹
業高四百
信重三千
章安（五）
玉泉道素
荊州弘景
南嶽大慧
天宮（七）
荊溪（九）

荊溪
道遼
素師
最澄
廣脩
維蠲
光韶
敬文
良諝
物外
慧凝
<pb n="329"/>
玄廣
處原
敬休
元琇
常操
義從
德儔
慧[(文*民)/(〦-一+貝)]
修雅
清竦
義寂
行靖
契能
慶文
瑞先
義通
清曉
遇成
守仁
有基
定祥
異聞
體源
知禮
遵式
祖韶
元淨
若愚
義誠
梵光
可昇
居白
慧辨
從雅
仲元
慧觀
德賢
慧日
思尚
永堪
子琳
思義
清鑑
法潤
本融
思悟
胡則
文昌
天授
寶翔
澄或
宗昱
覺明
智臻
懷慶
曉乘
悟真
蕭閑
志倫
懷玉
覺彌
志因
可榮
<pb n="330"/>
義清
懷讚
晤恩
洪敏
文備
源清
智圖
智仁
繼齊
咸潤
善明
慶照
德聰
慶巒
可嚴
蘊常
行滿
普門子
梁肅
李華
田敦
崔恭
受業身通三十九人
智度
元皓
智淨
仲儀
子瑜
道如
仲良
尼悟極
智真
道巽
識徹
無姓
懷遠

法智
廣智尚賢
神智鑒文
空相思恭
戒澄
延慶宗正
明智中立
晁說之
陳瓘
法維
法中
慧照法鄰
延慶覺先
溫州全教
明州蘊恭
超果惟湛
海慧若圓
處州義詢
扶宗繼忠
溫州法詮
神智從義
僧正處元
息菴道淵
淨社處廉
法明文節
閑林子真
<pb n="331"/>
法明師昶
壽昌法舟
天台法雲
玅慧師楷
水陸文炳
圓辨道琛
月堂慧詢
悅菴淨慧
逸堂法登
一菴處躬
正菴端信
雪堂戒應
清湛
指南仲韶
止菴法蓮
環菴戒樞
鏡菴景遷
杭州如吉
明州本圓
浮石崇矩
守孜
溫其
善嵩
居式
日東
懷月
衢州文智
三學則全
若水
廣慈慧才
希最
子良
思辨
惟清
法宗
慧舟
志豪
越州覺琮
神照本如
能仁法寶
白蓮處咸○
神悟處謙
北神淨梵
通照慧明
報慈蘊堯
超果慧道
德藏從進
頂山子文
飛英智忱
北禪慧深
婺州子方
白蓮善珪
德藏擇瑛
壽安良弼
教藏有全
樝菴有嚴
法麟
應通
寶纖
元璪
台州懷雅
杭州義全
廣嚴瑩
<pb n="332"/>
南屏梵臻
淨覺仁嶽
慧勤
可久
子昉
乃仁
尚能
慈梵
靈照
靜仁
覺圓
靜智
胡宿
文粲後身道因
梓菴有倫
道時
薛清歸
俞源清

南屏
群峰太初
梵慈智普
東靈欽
揚尖初淵
崇先了生
楊尖法欽
龍華方
南屏靈玩
南屏用文
憲章仲閔
餘慶道存
杭州宗正
超果會賢
精微彥倫
清辨蘊齊
景德法雲
寶積彥端
溫州景初
文詡
如詢
慈辨從諫
圓覺蘊慈
法照中皎
能仁道山
白蓮法希
海空法英
白蓮法雄
東山祖意
則菴明哲
醴泉行環
布金覺先
神敏慧齊
文首座
能行人
法雲宗敏
圓明智賢
車溪擇鄉
祥符道忻
悟空善榮
牧菴有朋
顯菴法昌
隱學本然
浮石子慧
<pb n="333"/>
永福智敦
天王道用
能仁懷寶
艸堂如寶
竹菴可觀
智行守旻
神辨清一
北峰宗印
日本俊芿
古雲元粹
明義首座
佛智慈雲
法照淨通
普明如靖
圓通思梵
普圓善期
慧覺齊璧
北禪文俊
北禪法榮
慧照道倫
圓覺淨珪
慧解曇應
慈室玅雲
癡絕希顏
清修法久
密印修慧
澄覺神煥
覺菴簡言
總菴玅心
常齊法燈
鑑堂思義
假名如湛
車溪智欽
天竺應如
法燈道遵
崇先懷志
宣祕慧仙
普圓普證
餘姚澄
慧覺清月
佛照智賢
神辨覺寧
等慈慧序

白蓮咸
白蓮道鄉
台州淨侁
明州淨景
安國元慧
智涌了然
延慶智連
澤山與咸
赤城中益
白蓮智圓
山堂元性
白蓮玅璘
白蓮清悟
白蓮子眸
虗堂本空
梵章首座
真教智仙
證悟圓智
都錄若訥
<pb n="334"/>
等菴士衡
虗菴有宏
上竺玅珪
中菴師安
上竺師覺
石磵從戒
晦案慧明

或有功法門。或章藻相涉而未詳承稟者。
金華方巖䄳志遠元堪二師抱玉楚金二師
寶王論飛錫十祖玄燭及皓端師虎丘智琰
萬州行滿終南善師玉泉恒景棲霞法嚮
終南法誠剡溪明曠悟真法盛寶藏利贇
天台道暹錢唐善信空相有圭嘉禾子玄
天台元頴佛智道如溫州覺津無相法勒
日本源信及寂照紹良二師司封鍾離松
鎧菴居士吳克己寶積實講師姑蘇開上人
四教儀諦觀宗元錄元頴寶雲威普照因
會稽仲括蒼聰廣化明
廣慧賓普慈暉慈門熙空相融清方二師
統圖如右。夫佛之設教也。尤致謹於小．大．偏．圓之辨
及其施化也。則大小俱談。偏圓竝列。無一機見棄。無
一法或遺。四教以網羅之。三接以神明之。迄於無一
人之不成佛。吾祖亦然。先說思議。後說不思議。以十
境．十乘配對四教。為四百乘。觀法以契佛心扶之。餘
宗弘小則棄大。讚圓則毀偏。皆著榮執枯。分河飲水
耳。果得統耶。非統耶。先佛大醫王也。四教遣病藥也。
三接行藥湯使也。吾祖醫子克家者也。諸師傳克家
子方法者也。雖其間不能無優劣。劣者亦能以家法
示人。況優者乎。獨列正統。未見其非也。
<other>塔廟志</other>
依正相須其猶地利人和之不可缺乎。非人何以
弘道。非處何以安人。法智載嚴於誓戒。慈雲廣紀
於金園。凡以此也。天造地設。物護神欽。軌範攸聞。
興衰所繫。其可忽耶。撰塔廟志。
如來既往。悲願恒存。特留舍利。饒益世間。故當時則
有八國共分。後世則有無憂興建。所謂八國共分者。
按菩薩處胎經云。佛滅度後。乃有舍利八斛四斗。八
大國王嚴兵競爭。乃至天龍八部皆興奪心。時有智
臣諫曰。諸王若爭。須有勝負。如來舍利。不成利益。我
當分為三分。一分奉諸天。一分與龍神。一分分八國。
由是眾心悅隨。各將金壜盛貯迎歸本國。建塔供養
耶。旬傳亦云。先為三分。謂人．天．海。人中一分復分為
八。所謂無憂興建者。按無憂王傳云。東天竺國阿恕
伽王。盡收西域諸塔。及龍宮舍利。夜後鬼神碎七寶
末。造八萬四千塔。命尊者耶舍舒指放光八萬四千
道。令羽飛鬼各隨一光盡處安置一塔。於一日中足
滿其數。徧瞻部洲。界在震旦國者。十有九所。今明州
阿育王山廣利寺者。十九之一數也。又三國之初。吳
人未信釋典。天竺沙門康僧會始入吳地。締搆行道。
孫權以為矯異。誣俗攝會。讓曰。佛有何靈。爾獨改形。
會曰。佛身雖滅。遺骨舍利應現無方。外國先王建塔
八萬四千。表遺化也。權謂。紿己。俾祈舍利。嚴憲緩期
至三七日。會徒將死。舍利乃降。鏗然盤中。上燭虹霓。
吳之君臣。相顧而悅曰。至哉。奇瑞也。始立建初寺。仍
呼其地為佛陀里。時赤烏十年也。然今所陳八國及
無憂等事。此則如來施化之迹耳。若以天台教旨判
之。則有四教互為有無。及分段．變易。存沒不同。生身．
法身全碎有異。學者又宜深究焉。謂四教俱有。四教
俱無。藏通有別圓無。別圓有藏通無。法性無分段有。
及全碎俱有也。四教俱有者。玅玄云。雙樹入無餘涅
槃。薪盡火滅。留舍利為一切人天作福田等。此是通
佛舍利也。大經云。如來受長者八斛四斗供。入滅留
<pb n="335"/>
八斛四斗舍利。此約藏教而言也。若別圓有者。此表
常住。身雖入滅。留此舍利。以表不滅也。四教俱無者。
藏通言無。此表二教斷不生義。別圓言無。此表二
教常住不滅義。藏通有．別圓無者。藏通實有生滅。故
云有。別圓不談生滅。故云無。別圓有．藏通無者。利根
菩薩受別圓接。見有舍利。當教鈍根住空菩薩。見無
舍利。法性無．分段有者。機息應轉為滅。故知界外法
性身佛則無。若界內者。既是分段生身。有生滅故有。
全碎俱有者。如多寶全身舍利。釋迦碎身舍利也。復
次。此方古之儒禮。追遠祖宗之儀。七廟乃有寢。無廟
但以本主寓神迎尸居位。初無後代。範金合土。刻石
織文。乃至縑索繪[書-曰+(且-二+人)]等像也。若夫釋氏之教則不然。
按觀佛三昧經云。佛昇忉利天上既久。時優填王不
勝戀慕。鑄金為像。聞佛當下。以象載之。仰候世尊。猶
如生佛。及遙見佛。足步虗空。踏雙蓮華。放大光明。佛
語像云。汝於來世大作佛事。吾滅度後。我諸弟子付
囑於汝。若有眾生。造立形像。種種供養。是人後世必
得念佛三昧。佛告阿難。持我語。遍告弟子。我滅度後。
造佛形像。及[書-曰+(且-二+人)]佛迹。令人見之。心生歡喜。能滅恒河
沙劫生死之罪。若據帝釋造像經乃木為之。葢如來
赴機不同耳。又毗奈耶律云。給孤長者造寺後作念。
若不彩[書-曰+(且-二+人)]。便不端嚴。即白佛。佛言。隨意。未知[書-曰+(且-二+人)]何物。
佛言。於門兩頰。應[書-曰+(且-二+人)]執仗藥叉。次傍一面[書-曰+(且-二+人)]大神變。
次一面[書-曰+(且-二+人)]五趣生死輪。簷下[書-曰+(且-二+人)]本生事。佛殿兩頰[書-曰+(且-二+人)]
持鬘藥叉。講堂[書-曰+(且-二+人)]耆宿講說。食堂[書-曰+(且-二+人)]持餅藥叉。庫門
[書-曰+(且-二+人)]持寶藥叉。水堂[書-曰+(且-二+人)]龍王持餅。浴堂．火堂[書-曰+(且-二+人)]天使者
（亦五天使．亦五官。即生．老．病．死牢獄）。經法堂[書-曰+(且-二+人)]菩薩并地獄相。瞻病堂
[書-曰+(且-二+人)]佛躬看病比丘相。大小行處[書-曰+(且-二+人)]死屍相。僧堂[書-曰+(且-二+人)]自
骨相。又正法念經云。昔有國王夫人生千子。欲試當
來成佛次第。拘留孫佛探得第一籌。釋迦第四籌。乃
至樓至當千籌。第二夫人生二子。一願為梵王。請千
兄轉法。次願為密跡金剛神。護千兄教法。據經惟一
人。今狀於伽藍之門而為二像者。夫應變無方。多亦
無咎。又五分律云。佛四面有五百金剛。今狀其二。無
可疑也。又前文云。於門兩頰。應[書-曰+(且-二+人)]執仗藥叉是也。今
殿中設釋迦．文殊．普賢．阿難．迦葉．梵王．金剛者。此土
之像也。阿難合掌。是佛堂弟。理非異儀。迦葉擎拳。本
外道種。且附本習。以威來象。葢若以聲聞人輔。則迦
葉居左。阿難居右。若以菩薩人輔。則文殊居左。普賢
居右。今四大弟子俱列者。乃見大．小乘各有二焉耳。
梵王執爐。請轉法輪。金剛揮杵。衛護教法也。或設三
佛同殿。右彌勒．天親．無著者。當來補處之像也。左彌
陀．觀音．勢至者。淨土之像也。竊甞論之。若據娑婆化
主。止立釋迦之像。輔以文殊．普賢可也。若夫極樂教
主。雖輔以觀音．勢至。然當以別殿處之可也。當來下
生。既在補處。未有輔佐。豈得與釋迦．彌陀竝列而為
三耶。茲豈一佛獨化之道乎。又見以佛侍佛。又未成
道。未轉法輪。即預居萬德世尊之位。既招多過。良為
不可。又有以菩薩居正殿者。道場之建。本為菩薩設。
如天竺觀音是也。初五季時。僧翊得奇木不能名。刻
為聖像。僧勳又以支佛舍利。納置頂間。其後像現光
怪。降祥于下。又熈寧中。曾魯公感異夢。復因禱雨孚
應。遂敷奏朝廷。加號靈感。建炎中高宗皇帝。聖駕南
渡。駐蹕臨安雨晹。祈禱厥應如響。別聖相仍。至今不
絕。若夫靈驗事迹。則有智覺禪師之賦。邊公侍郎之
傳。欲知菩薩為我父師。請自覧焉。又有菩薩一百籤。
及越之圓通一百三十籤。以決群迷。吉凶禍福。禱之
誠者。纖毫不差。敘其事者。謂是菩薩化身所撰。理或
然也。或依倣而作。則多名目。但以菩薩迹示等覺．正
遍知。不思議神力挾之。則或驗．或不驗。可見矣。復次
諸方梵剎。立藏殿者。初梁朝善慧大士（傳翕玄風）。愍諸世
人雖於此道頗知信向。然於贖命法寶。或有男女。生
來不識字者。或識字而為他緣逼迫不暇披閱者。大
<pb n="336"/>
士為是之故。特設便方。創成轉輪之藏。令信心者推
之一匝。則與看讀同功。故其自誓曰。有登誓藏門者。
生生不失人身。又能旋轉不計數者。是人所獲功德
即與誦經無異。今稱龍宮海藏者。乃約龍樹入海而
言。又稱天宮寶藏者。乃附慈氏居處而說。然一切如
來只令口誦。心惟轉我法輪。饒益羣品。今大士特興
慈悲。在在處處。創此機輪。運轉不息。欲俾一切含靈
同霑利益。盡未來際成等正覺。大哉神力。詎可思議
耶。先民所謂智者創物。大士其有焉。若夫諸處俱奉
大士寶像。於藏殿前首頂道冠。肩披釋服。足躡儒履。
謂之和會三家。佛印禪師（了元）為王荊公贊其所收畫
像曰。道冠儒履釋加沙。和會三家作一家。忘却率陀
天上路。雙林癡坐待龍華。又列八大神將運。轉其輪。
謂天龍八部也。又立保境將軍。助香火之奉。謂是在
日。烏傷宰也。茲三者⿰弓ㄆ錄無文（錄六卷。弟子結集。進士櫻頴修定）。不
能自決。直俟龍華會上。庶可問津耳。抑甞究之。大士
既示迹同凡。則其所服者。必隨當時在家之服。況蕭
梁既廢五斗米道。專奉西聖之教。當時衣縫腋者。亦
多歸向真乘。又何俟大士冠履加沙。以和會之耶。承
訛襲舛。若是者多矣。復何恠乎。復次精舍所踞。號曰
仁祠。式警羣迷。聿形悲濟於彼坊佐。或臨江湖川。澤
汙沼隄防之處。多有因高就下。普化博施。捐以為放
生池者。濫觴雖兆於真經。滲漉實推於佛隴。自天台
海曲買滬梁之地綿丘三百里。敷奏王家。全宥潛蟄。
因艸菴日海上漁人截流一網。巨尾孅鱗。皆為所有。
一日何止萬死耶。智者甞𠛝放生池於海涯。當其放
之也。則為授歸戒。說大法。然後縱之海中。圉圉洋洋
得其所也。而不知日活幾千萬億乎。智者沒。至唐末。
中國台道漸息。而海東諸國極熾。忠法師謂智者緣
在此方。而道敷于海東者。此必放生諸魚所致耳。聞
者莫不笑之。以余觀之。其語若誕。教理有憑。流水十
千天子。即脫魚報。豈非此乎。中興以來。祥開延慶。化
廣葛川。金塘大堤。歌於劉禮部之頌溍潯淥浦。酬於
王丞相之恩。故教行錄．金園集。各有放生儀軌。鱗番
疊幅。率土化之。佛生之旦。眾大和會。浮泛綵鷁。演唱
竺墳。悟流水勝因。識[啣-止+山]珠善報者。舉袂揚塵。揮汗成
雨。固不待於百年而後。勝殘去殺也。況動以祝聖為
名。則憂國愛君。顧不韙歟。復次伽藍中事有若微。而
所繫至大者。刻漏是也。正因出家。必有眾法。禮念而
不失限。齋粥而不愆期。皆眾法之微者也。滁陽慶曆
集施昌言贈開化覺詩。坐久銅蓮。幾番沈注。遠公以
山中不知更漏。乃取銅葉為器。狀如蓮華。置水之上。
其底沈水。半之乃沈。每晝夜一十二沈。為行道之節。
此與釋氏要覧釋蓮社名義大同。若夫允合眾論。推
窮理道。則有沙門瑞新之壺。更記文曰。湛盧制鐘無
聲。陸斷犀兕。將補履不如兩錢之錐。賢丈人預半千
之曆數。是其興亡。若風雨司晨。不如僆鶤之口。夫物
無全用。人難盡善。故尺短寸長。蓍龜誠不能知。事亦
可信也。吾黨謹先人之遺訓。粥則見乎掌文。齋則過
午不食。奈屏居丘園。凡陰霾晝起。密雲夜作。而秉㸑
者耳不聞銅烏之聲。目不辨曦轡之位。時有失節。一
夫失準。多士咸苦。余病之亦舊矣。乃創一石壺。連足
高一尺過半。廣二尺許。壺內有水。水外有山。山有十
二峰。外間列小峰亦十二朵。以象二十四位也。壺心
立臺曰若陽。中有司烏丈人而處焉。臺面相對。有建
大竿舉于水中。刻太陽之形懸于竿。表高出群峰之
巔。壺下置一木囊。內有鐘。渠有流。權有欹。槩有合。最
兒有大輪。有旋車。有乎輿。甞實水于鐘渠。以曲諸漏。
入流權中。權與欹槩相應合。最兒坐權槩之末。執陰
陽箭。履端持漏以射於滿大輪。輪得箭而輕舉矣。大
輪舉則旋車行。車行則平輿轉。平輿載轉。若陽臺上
司烏丈人乃移一位。以正曜靈之所臨。一百刻中。總
四十八箭。以占二十四時。分方定位。日月與之期。明
<pb n="337"/>
陰洞陽。天地不能欺。晝夜消長。山川昏黠。而早晚之
節。能使人之不惑。故命之曰壺。更雖媿銀龍之先。巧
華漏之奇製且貽。則雪庭以解顛倒之刺耳。年名景
祐。太歲甲戌。仲秋月望日記。宏智禪師宗門達者。甞
倣其製。而立於太白。後備其文。而刻諸堅珉。抑又以
見壺更之製。可以範圍伽藍。彌綸眾法者也。後又有
以盤摹香篆。號無聲漏者。締創若易。而久久之後。末
香有燥濕。山童有勤墮。豈若壺更之罕失耶。
<other>護法志</other>
護之為言養成之之謂也。群荄萬彚。何者非材。而
梧檟勝於貳棘。四肢六分。何者非身。而一指劣於
肩背。是知愛護應達本源。人存法存。事非聊爾。外
護雖切。內護尤深。為開明故。撰護法志。
大雄出世。雖示入同居。先說華嚴。然頓施別．圓二教。
乃專為界外菩薩。則其法有不必護者。次說阿含。則
當漸初。獨施藏教。乃專為一類小機。則其法有不足。
護者惟其漸中開出四教之後。正欲同居土中。廣演
大法。方有魔外之擾。必賴諸天八部及國王大臣協
力擁護。方可流通。然說方等．大集之時。雖會一切鬼
神護持正法。比之光明。則三乘同學既不專小。亦不
專大。又三學尊經。諸天本所聽受。故獨於此時。各各
發願焉。又說仁王般若之時。雖囑十六大國。令其受
持是經。於千里內七難不起。挍之涅槃。則正當如來
入滅。故國王大臣獨受付囑擁護住持三寶也。今故
舉此二經以發明其事焉。所謂光明發願者。如鎧菴
裝天像願文云。吾佛世尊乘宿願力。以一大事出現
於世。演說真詮。數極河沙。開悟未來。亘百千劫。是故
諸天於方等會各發弘誓。護持流通。功德以財大辨
以辨。俾請說者兩無所乏。地神地味膏腴。說處散脂。
威武摧敵攘難。東方持國．南方增長．西方廣目．北方
多聞。如是四王護四天下風雨。時若糓果用成。大梵
尊天作世界主。釋提桓因統忉利天。摩醯首羅光明
最勝。居十住位。王大千界。巍巍三天。眾所瞻仰。亦以
威神。莊嚴法會。金剛密跡。執持寶杵。韋駄應機。最存
弘護。摩利支天。常行日前。菩提樹神。見佛成道。鬼子
母等。翻邪歸正。領諸眷屬。周匝圍繞。我聞皆是大菩
薩眾。不忘宿願。護佛教法。如一眾生未得成佛。不取
泥洹。自求安樂。又佛之垂化也。道濟百靈。慈育萬有。
出則釋天前引。入乃梵王後隨。左輔大將由滅惡以
成功。右弼金剛用生善而為德。三乘賢聖既肅爾以
歸投。八部鬼神竝森然而翊衛。故吳主孫權問尚書
令闞澤曰。孔丘．老子得與佛比對否。澤曰若將孔．老
二家比校佛。遠之遠矣。所以然者。孔老設教法。天制
用。不敢違天。諸佛說教。諸天奉行不敢違。佛以此言
之實。非比對明矣。吳主大悅。此則諸天護法之大略
也。無盡居士張天覺（啇英）。鉅儒碩學。筆大如椽。甞記玉
泉寺關王祠堂云。過去陳隋間有大法師。名曰智顗。
一時圓證諸佛法門。得大總持。辨說無礙。敷演三品。
摩訶止觀是三非一。是一非三。即一是三。即三是一。
是三是一。非一非三。隨眾生根而設。初後至自天台。
止于玉泉。冥坐林間。身心湛寂。此山先有大力鬼神
與其眷屬。怙恃慧據。以通力故。知師行業。即現種種
諸可怖畏。虎豹號。擲虵蟒盤瞪。鬼魅嘻嘯。陰兵悍恕。
血唇劍齒。毛髮鬅鬙。妖形醜質。歘忽千變。法師愍言。
汝何為者生死於幻。貪著餘福。不自悲悔。作是語已。
迹言悄絕。傾然。丈夫鼓髯而出。我乃關羽。生於漢末。
值時紛亂。九州爪裂。曹操不仁。孫權自保。義臣蜀主。
同復帝室。精誠激發。洞貫金石。死有餘烈。故王此山。
所嗜惟殺。所食惟腥。諦觀法師。具足殊勝。我從昔來。
本未聞見。我今神力。變見已盡。而師安定。曾不省視。
汪洋如海。非我能測。大悲我師。哀憫我愚。方便攝受。
願捨此山。作師道場。我有愛子。雄鷙類我。相與發心。
擁護佛法。師問所能。授以五戒。神復白言。營造期至。
<pb n="338"/>
幸少避之。其夕晦冥。震逕掣電。靈鞭鬼箠。萬壑浩汗。
湫潭千丈。化為平地。黎明往視。精藍煥麗。簷楹欄楯。
巧奪人目。海內四絕。遂居其一（智者造寺三十六所。櫻霞．靈巖．天台．玉泉。
天下四絕）。以是因緣。神亦廟食。千里內外。同共雲委。稽違
有咎。怠慢有罸。捐施金幣。匍匐恐後。玉泉以甲實神
之助。歲越十稔。魔民出世。寺綱頹亂。搥拂虗設。神既
不祐。廟亦浸弊。元豐甲申。襄有蜀僧名曰承皓。行年
七十。所作已辨。以大眾請。翛然赴感。有陳氏子。忽作
神語。自今已往。祀我如初。遠近播聞。瞻禱逾肅。明年
辛酉。廟宇鼎新。爾時無盡居士聞說是事。廼其贊之。
關侫父子為蜀將。氣盖中原絕等倫。喑鳴叱咤山嶽
推。義不稱臣曹孟德。憤烈精忠貫金石。英靈死王玉
泉山。陰嶽十萬部從嚴。鐵騎咆哮汙金甲。架鶚韝鷹
走熬犬。鞭笞虎豹役龍蛇。膾肝脯肉飲頭顱。無上菩
提豈知有。智者南來為利益。默然燕坐喬木陰。法力
廣大不思議。溪山動蕩失安據。妖怪百千諸怖畏。神
通究竭誓歸依。大威大猛大英豪。棄置愛戀如泥滓。
將此山留奉佛士。受持五戒攝身心。仰山南嶽及嵩
山。佛佛道同無異化。見在住持承皓老。宗風孤悄神
所欽。未來補處出家人。枯木巖前希審細。宏我如來
像季法。長松十里碧雲寒。猗欣美哉藺轢古。今與關
王之忠義。玉泉之崇高。相為無窮。識者讀之。非獨可
以知智者之道建天地而不悖。質鬼神而無疑。亦可
以信護法者之不苟矣。若夫靈山之功德天。北禪之
韋將軍。東棭之元弼山神。皆此類也。所謂涅槃付囑
者。葢凡曰。帝王必立德立功。可大可久。經之以仁義。
緯之以文武。深根固蔕。貽厥子孫。一言一行。即為軌
範。垂之萬代。斷不可易。所以域中四大王居其一。帝
力可以鎮萬[邱-丘+(看-目)]。王威可以伏兆庶。故金口之遺囑。[鴳-女+隹]
林之顧命。慮四眾微弱。三寶衰墜。故託國之盛風。藉
王之勢力。乃委寄於王臣。仗佛勑以流通也。是故法
之盛衰。視王公大人之輕重。猶權衡之於物焉。開皇
三寶錄云。宋文帝問侍中何尚之曰。范泰．謝靈運等
皆云。六經本是濟俗。若性靈真要。則以佛經為指南。
如其率土之濵。皆純此化。朕則坐致太平矣。對曰。臣
聞渡江以來。王導．周顗宰輔之冠。蓋王濛謝尚人倫
之羽儀。郄超．王謐．王坦．王恭或號絕倫。或稱獨步。謝
敷．戴逵．范汪．孫綽．皆致心於天人之際。靡非時俊。清
淨之士皆謂釋氏之教。無所不可。何者。百家之鄉。十
人持五戒則十人淳謹。百人修十善則百人和睦。傳
此風教徧於海內。則善人．君子無慮百千萬億矣。夫
能行一善則去一惡。去一惡則息一刑。一刑息於家
則百刑息於國。陛下言坐致太平是也。又帝謂。求那
跋摩曰弟子常欲齋戒不殺迫。以身徇於物不獲從
志。法師何以教之。跋摩曰。帝王與匹夫所修各異。匹
夫身賤名劣。言令不威。若不克己苦躬。將何為用。帝
王以四海為家。萬民為子。出一嘉言。士女以悅。布一
善政。人神以和。固當刑不夭命。役無勞力。則使風雨
順時。寒煖應節。百穀滋繁。桑麻[鬱-山+止]茂。如此持齋。齋亦
大矣。如是不殺。德亦眾矣。寧在缺半日之餐。全一禽
之命。然後方為弘濟耶。帝撫几曰。法師所言。真謂開
悟人心。明達物理。可與談於天人之際矣。嗟乎懿哉。
若人非獨誘進於真門。抑亦裨興於王化也。唐太宗
問弉三藏曰。朕欲樹功德。何者為最。弉曰。法假人弘。
唯度僧為最。是則法固欲護。僧尤當護。故南山感通
傳云。韋天將軍生知聰慧。早離塵緣。修童真業。不受
天欲。如來一代所制毗尼。竝在座中聽受。故臨滅日。
親受付囑。周四天下。往還護助。若見魔子．魔女輕弄
比丘。道力微者。悉為惑亂。則倉皇奔赴。應時剪除。若
有鬥爭陵危之事。亦蒙躬往慰喻和解。又南洲僧尼
雖多犯罪。然化令從善。心易調伏。若見毀禁及造諸
惡。為其流涕。愍而護之。見行一善。萬過不咎。事等亡
瑕。不存往失。又人間臭氣上熏於空四十萬里。諸天
<pb n="339"/>
清淨無不厭之。但以受佛之囑。不敢不來耳。是則王
臣固當護法。亦當以法緣僧存如天護僧也。然僧固
當護。苟犯王法亦所當治。但或傷其善類。則玉石俱
焚。茲故委曲引經。乃明公高議論之。按大集經云。若
道俗等打破戒．無戒比丘。罪重出萬億佛身血。何以
故。以能示人出世要道。乃至涅槃故。又涅槃經云。如
來今以無上正法付囑諸王大臣。及四部眾。應當勸
勵諸學人等。令得增上戒．定．智慧。若有不學是三品
法。懈怠破戒。毀正法者。大臣四部。應當治。護法論云。
蘇子瞻謂張天覺曰。釋氏之徒。諸佛教法所繫。不可
以庶俗侍之。或有事至庭下。則吾徒當以付囑流通
為念。與之闕略可也。又曾逢原作郡時。釋氏有訟者。
閱實其罪。必罸無赦。或有勉之。者則曰。佛法委在國
王大臣。若不罸一戒百。則惡者滋多。當今之世。欲整
齊之。捨我輩其誰乎。據蘇．曾二公之論。不治則得大
集之意。必治則得涅槃之意。然涅槃追說四教。深慮
住持三寶僧尼。苟或不整。佛法亦從而壞。是知當以
涅槃所說為正。而大集所說為旁矣。惟外護君子。臨
事斟酌。不失於寬。亦不失於猛。俾上合佛意。下符眾
望。乃為盡善。趙超然居士（令衿）。作郡榜文曰。古人謂出
家為僧。正要遠離世法。不與俗人一律。毀形易服。當
為何事。日中一食。樹下一宿。先佛所制。只合體究佛
意。勒苦修行。乃僧人本分之事。近來公庭多見僧徒
衮同百姓。紛拏諍訟。殊失六和之義。事理縱明。已失
僧體。何以使人信向。何以受人供養。設使虗實未明。
或寄廂審會。或出院罸贖。累辱佛祖。有玷同袍。得不
羞乎。敢煩僧司及諸方尊宿。委曲開諭。使常與加沙
為主。忍辱守靜。閉戶修行。堅持戒律。清淨三業。莫務
晈虵。不得將不干己事亂煩官司。明行告示。內外通
知。若百姓等人。非理欺負。引證分明。當為行遣。亦不
輕恕。若超然者。亦近於善斟酌者也。復次。如來滅後。
騰蘭二大士先以四十二章經來化此土。孤山首疏
此經。且敘其大意曰。孔．老之典。談性命焉。則未極於
唯心。言報應焉。則未臻於三世。若夫釋氏之為訓也。
指虗空世界悉我自心焉。非止言其太極生兩儀。玄
牝為天地根而已。考善惡報應。悉我自業焉。非止言
其上帝無常。天網[懨-猒+火][懨-猒+火]。而孤山此言。誠為確論。彼蕭
梁范縝著神滅論以為形者神之質。神者形之用也。
神之於形。猶利之於刀。未聞刀沒而利存。豈容形亡
而神在哉。吁鄙哉。淺聞寡見。非特不達唯心。亦乃罔
識三世。茲又孤山所謂非特彼乃反破己宗。抑亦自
誣性靈而蔑棄祖禰也。且夫周孔制典。何甞不言鬼
神。曰精氣為物。游魂為變。是故鬼神之精狀既精且
狀其無形乎。詩云。三后在天。王配于京。叔靈上旻。豈
曰滅乎。禮曰。夏道尊命。事鬼。敬神。大禹所祇。寧虗誕
乎。書稱周公請代武王云。能事鬼神。姬且禱親。可虗
罔乎。苟亡而有靈。三則世如鏡。變化輪迴。孰知其極。
儒士執禮而背叛五經。非直誣佛。亦侮聖也。若信五
經。神靈之說。則是信佛。教識性之談矣。又復自是之
後。諸儒尤多異論。故鎧菴答喻貢元書云。釋氏流入
中國幾二千載。吾儒號為一代宗師。攘斥甚力。無若
韓氏．歐陽氏。然皆未究其言之是否與其道之邪正。
唯堅執吾周孔立教者以詆之。故雖攻之而愈堅。撲
之而愈熾而終無。以大服天下之心。獨關洛諸賢與
胡氏父子。頗甞出入釋氏而不信之矣。然考其所與
辨明而謂之詖淫邪遁者。亦過禪宗單傳之學而已。
夫釋氏之有禪宗。猶吾儒之有老莊也。苟以拈槌豎
拂。誇誕之談而疑釋氏一代正教。是猶以王何所學
之浮虗而疑六經．語．孟。修身齊家。治國平天下之道
也。奚可哉。去佛逾遠。異端競起。唯天台大師為得其
正傳。此唐之梁敬之與我朝晁以道諸公所服膺而
深造者也。僕雖不敏。實研究有年。觀其發揮一性。範
圍法界。俾六凡．四聖。各迪厥德。而咸底于極誠。未易
<pb n="340"/>
遽為足下言。惟足下他日考其書而計其道。方知僕
昨者鄙詩大道不可私。與夫孔釋俱援世之句。果非
自欺。而又以欺天下也。然則孔釋之道果同乎。果異
乎。異則不可得而一。同則不應異其施。曰有世法。有
出世法。以世法而疑出世法固不可。以出世法而外
世法亦不可。故天台所傳。亦有真俗相即之諦。其察
乎道。竝行而不相悖者。亦審矣。世有足跡未抵乎泰
山之麓。而輙談其廣狹高下。欲欺乎未見泰山者且
不可。況已見者乎。今足下未讀佛之書。而遽議佛之
道。何恡乎。言之諄諄而僕邈然不聽也。又重刑刪定
止觀序曰。奇哉救世明道之書。不圖復行於今也。使
王公大人知有此書。必不至信讒以廢毀。使搢紳先
生知有此書。必不至立論以觝排。使啟禪關者能讀
此書。其旨以教外別傳自欺乎。使尋經論者能讀此
書。其旨以分別名相自困乎。況使薄海內外。家藏此
書。展轉開導。了達其義。又孰肯貪於麤弊五欲而不
早求解脫者乎。是皆內教弟子護持教法之大略也。
子貢好辨孔道以明孟子巖之功堪繼禹。斯言槩之。
誰曰不信。

釋門正統第三

<sarticle>釋門正統第四</sarticle>

良渚沙門　宗鑑　集
<other>利生志</other>
世雄福德。壽量難思。見果推因豈過。有不殺施食。
所謂尤大彰明者。而眾德萬行總攝其中。爰自方
等會上說金光明經。四佛世尊因信相菩薩疑釋
尊壽命不酬往昔因地。於是現相為說釋尊長壽
雖山斤海滴。地塵空界。亦不可比。一部宗元。雖崇
空慧。究其終極。魚虎已蒙八相之記。天神亦藉法
供之資。故知不殺。多端救生。尤顯施食匪局鬼。最
堪悲裒。此二緣撰利生志。
放生之說。儒釋皆談。世論諄諄。其文山積。今且載王
狀元（十朋）．淨樂居士（張掄）二公詩文于左。自淺階深。求佛
壽者。先寓目焉。詩云。夫子釣不綱。仁心戒盡物。君子
遠庖厨。孟軻論仁術。生魚舍子產。獸網祝天乙。於牣
文王沼。靈德壽周寶。唐置放生池。天下八十一。至今
湖州[石*((白-日+田)/廾)]。輝耀魯公筆。我宋仁如天。神武而不殺。華夏
及蠻貊。胎卵暨化濕。皆歸好生德。惟恐一物失。清原
（吉州）號佛國。此典胡獨缺。耽耽舉子場。馥馥荷華隰。誕
節逢千秋。錫宴遍群邑。何以壽吾君。故事修遺逸。魚
鱉族至微。端賴尺水活。況茲十畝池。中含千里濶。郭
索行艸泥。玄夫巢蓮葉。長須及眾鱗。巨細各儔匹。圉
圉復洋洋。生意俱可必。永逃數[(ㄇ@人)/古]憂。咸被中孚吉。中
有六六魚。聊茲友螾蛭。一朝得雲雨。龍門變凡質。歲
旱當作霖。莫忘池中日。文云。蛙之為物至微。而殺身
之害其酷。白刃既下。體即為兩。猶跳躍十數始能死。
荼毒煩冤之狀所不忍視。頃沈陽仲。推惻隱之心。率
諸仁賢。歲與持竿者約。俾罷其業而償其直。人日百
省。旬一給之。始於建巳之月。終於南呂之律。於是所
活不可勝數。自陽仲下世。遂無主盟棆。今不揆。竊有
意舉行之。甞藉其人。得三十有六。既欲稍優其。予益
省為足。使可以飽而不復懷詐以見欺。且延其期。盡
秋季。葢白露方降。跳梁尚多。必待其風霜凄然。皷吹
始快聲也。較之異時。又獲全貸為。慧滋廣甞試籌之。
一人日釣百蛙。累三十六輩。凡釣三千六百。積半載
則盈萬數者。葢六十有五。嗟乎。兩股所得幾何。而暴
殄天物如此。倘以群賢之力。歲捐六百五十千。若九
牛亡一毛耳。又何損耶。是則六十五萬之蛙。托命於
數君子之手。可不為之動心哉。豈惟陰德之報。不在
其身。必在子孫。苟蛙有知。感恩為如何耶。惟執事圖
<pb n="341"/>
之。此之救生只在事法。未該玄理。又守尚書屯田員
外郎。知越州諸暨縣事。潘華甞有夢魚記云。予到任。
依普賢懺法。不令人捕城中江湖內魚。（城外難禁）景德四
年孟冬。奉詔還闕。十月十日。夜夢江湖中魚悉現人
形數。萬眾號云。長者去矣。吾眾烹矣。哭聲沸天。所不
忍聞。然而是耶。非耶。真耶。妄耶。復焉知後來宰邑者
非長者乎。所嗟者人何故而為魚。魚何故而通人。知
人之去留。一何靈也。君子鑒之。何忍烹之。予愍其有
情故記之云。我中興祖師念彼世論未達根源。則跋
其後曰。非釋典了義莫知厥由。葢魚性．佛性．宰邑之
性本不二焉。在事苟分強異之耳。佛既先覺。立法教
人觀乎物性。起同體悲。安其危示其樂。俾其復本。與
佛齊致。故流水救魚。已得成佛。魚亦當成。不二之驗
矣。今所夢者。豈孤然哉。實由佛廣放生之教。魚蘊得
脫之緣。人有增善之分。共而成之。其理必也。未如是
聞見之人。得不力行其教諦觀乎。性使齊於流水者
也。詳其所跋。則知達世外之法者。全理作事。即事為
理。固不可其世相同日而論。至於赴計詡獄中之難。
報修禪堂上之恩者。亦非苟活性命而已。升濟神明。
必將宣揚於未來之典轉。轉利生流於無窮。其為救
生亦大矣。抑亦行持。罔隔緇素。我先正忠肅公．馬少
師受懺主。安養佛事。舉族遵奉。世守不失。尤謹放生。
官守所臨。德風所偃。信入者不可勝計。其孫東玉倅
當塗。守淄川新定。民皆化之。奕世子孫。洎于咽婭。延
及妾媵無不為。清泰之歸。所感靈祥。異瑞洋溢。書傳
王夫人誦破地獄偈。即夢典獄代致眾囚殷勤意。豈
非三界之中。火血二塗最為劇苦。拯濟茲悲。事半功
倍耶。明智教海老龍也。命工置戒殺事。陳了翁序之。
有云。君子親親而仁民。仁民而愛物。梁慧以羊易牛。
孟子謂其有術。昔人因事作傳。大士依傳作圖。使過
者必觀。疑者必問。相問相告。久而不已。則戒殺之道
當有離文字而得之者。葢甞究之約物以戒。其戒猶
寬。若嵩明教之評孝。則其意嚴矣。以精神乘變化交
為人畜。更古今混然茫乎。而世俗未始自覺。故其視
牛羊唯恐其是昔之父母精神之所來也。故戒於殺
不使暴一微物。篤於懷親也。吁。若是其嚴哉。於此而
不從。則非人子矣。孰知用意。猶未若慈雲之嚴。慈雲
約開顯意而頌三世佛云。過去諸如來安住祕密藏。
現在十方佛成道轉法輪。未來諸世尊三乘六道是。
由妄想執著。結煩惱蓋纏。迷成六道。身虗受三界苦。
唯念過現佛。不敬未來尊。與佛結怨讎。或烹宰殺害。
不了眾生相。全是法性身。昔有常不輕。禮拜於一切
言。我不輕汝。汝等當作佛。若能念自他。同是未來佛。
現世增壽命。生生生佛國。是葢以法華宗旨戒殺。而
非約物以戒殺也。慈雲其至矣哉。若夫施食之法。又
非一切人天所知。惟如來以大慈普覆。不忍一切含
靈受其飢餓苦惱。故假面然鬼王緣起。令阿難尊者
以一摶食。誦呪施之。今緇素通行。謂之施餓鬼食。經
律所出。有三不同。一．涅槃經謂之曠野鬼。二．焰口經
謂之焰口鬼。三．鼻奈耶律謂之訶利帝母。皆由如來
善權示迹。俾後之學者依而行之。觀其所行。用力甚
約。收功甚博。回視夫靈輙倒戈漂母。返哺之儔。誠有
天淵之間。所謂曠野鬼并訶利帝母者。今為佛弟子。
每食必出生飯者是也。所謂焰口鬼及婆羅門僊者。
今為佛弟子。至心所辨斛食者是也。又有所謂六道
者。始因蕭梁武帝篤信三寶。遂詔宗廟。用素饌薦。烹
以代犧牲。而帝見江東之民多淫祀于五道大神。乃
以相似佛法。設六道祭。葢欲止天下之殺也。又六道
次第。人居乎二。鬼居乎四。後世昧於求福者。反以人
之貴禱于鬼之賤。其猶俛首就足。抑君奉民。何逆之
甚。且耗蠧民財。暴殄物命。葢仁人君子所共悲憫也。
慈雲懺主欲令台之白[鴳-女+隹]廟改祭為齋以救之。辨惑
破疑。詳乎彼文。欲舉而錯之。一方之俗者請自尋之。
<pb n="342"/>
又有所謂水陸者。取諸仙致食於流水。鬼致食於淨
地之義。亦因武帝夢一神僧告曰。六道四生。受苦無
量。何不作水陸。普濟羣靈。諸功德中最為第一。帝問
沙門。咸無知者。唯誌公勸帝廣尋經論。必有因緣。於
是搜尋貝葉。置法雲殿。早夜披覧。及詳阿難遇面然
鬼王。建立平等斛食之意。用製儀文。三年乃成。遂於
潤之金山寺修設。帝躬臨地席。詔祐律師宣文。世涉
周隋。茲文不傳。至唐咸享中。西京法海寺英禪師。因
異人之。告得其科儀。遂再興焉。我朝蘇文忠公（軾）重
述水陸法像贊。今謂之眉山水陸供養。上下八位者
是也。熈寧中。東川楊鍔祖述舊規。又製儀文三卷行
於蜀中。最為近古。然江淮京淅所用像設一百二十
位者。皆後人踵事增華。以崇其法。至於津濟一也。外
又有所謂十王者。按正法念經。祇有琰摩羅王。此翻
為雙王。以兄主男獄。妹主女獄故也。據冥報記云。天
帝統御六道。是謂天曹。閻羅王者。是謂地府。如人間
天子。泰山府君。如尚書令錄五道大神。如六部尚書
自餘鬼道如州縣等。此外十殿之名乃諸司分者。乃
唐道明和尚入於冥中。一一具述。因標其號。報應符
合。初匪罔世。往往猶歷代官制不同。隨時更變也。又
有十王經者。乃成都府大聖慈寺沙門藏川所撰。又
水陸儀文敘曰。圖形於果老仙人（唐張果老[書-曰+(且-二+人)]幀）。起教於道
明和尚。雖冥司有十王之號。在藏殿無一字之談。稽
攷所因。粗知其故。由雙王之示。實分十殿以強名。或
崇追薦之方。或啟預修之會（云云）。然今之施食。亦施
財者。事祖廣記云。寓錢今楮鏹也。唐王岐傳云。玄宗
時。岐為祖祭。使專以祠。解中帝意。有所禳祓。大抵類
巫⿰巫頁。漢以來葬者皆有瘞錢。後世俚俗稍以紙寓錢
為鬼事。至是岐乃用之。則是喪祭之焚紙錢起于漢
世之瘞錢也。其禱神而用寓錢。則自王岐始耳。今巫
家有焚羮禳謝之事。亦自此也。法苑珠林云。紙錢起
于殷長史也。又冥報記云。唐睦仁。蒨者趙人。少事經
學。不信鬼神。於一日路次見一人。衣冠乘馬。從者五
十餘人。盼視睦而不言。如此經十年。間凡數十相見。
忽一日又相逢。乃駐馬召睦曰。比頻見君。情相眷戀。
欲與君交遊。睦問。君何人耶。答曰。吾鬼也。姓成。名景。
本弘農人。仕西晉別駕。今為胡國長史。睦問。胡國何
在。曰。黃河已北。總為胡國。國都在樓煩西北砂磧中
是也。其王即昔趙武靈王。每月遣我朝泰山。故由此
路。睦許之。乃設酒食。復以錢綵為好。辭曰。鬼所用錢。
即紙錢也。若綵絹亦紙為之。銀即錫紙。金即黃塗之
也。嗟夫。世變逾下。逗醇為醨。革公以私。施食一門紛
然異轍。倘能齊末歸本。不失佛意。罔以多岐而亡羊。
則善矣。故曰。神而明之。存乎其人。
<other>順俗志</other>
醫方萬品。對病為良。佛法多門。投機稱玅。大覺世
尊撫育萬彚。方便慈悲。隨順種種俗諦。於不分別
中強立分別。令像末眾生現世親修。及子孫追導
各有條目可舉而行。其有上機大士。即俗而真。一
色一香。無非中道。何者非法界實相。一法若有。毗
盧墮在凡夫。萬法若無。普賢失其境界。斯之謂矣。
撮略大綱。撰順俗志。
世雄慈悲。以佛眼觀。見一切眾生三業六根。造罪無
量。當墮惡道。受種種苦。百千萬劫。永無出期。是故諸
經論中。立懺悔一門。令彼仗三寶力。洗心首罪。所有
重障。悉皆消滅。猶國王一赦。咸與惟新也。然金口親
宣。法句尤備。無越觀普賢行法經。良以洞見眾生起
過之由。造業之相。所以智者大師憑此觀經及諸大
部。立法華三昧以行於世。一懺悔。二勸請。三隨喜。四
回向。五發願。是名五悔。葢懺悔則通消三障之罪。別
除十惡．破戒之愆。勸請則滅波旬請佛入滅之罪。隨
喜則滅嫉他修善之愆。回向則滅倒求三界之心。發
願則滅修行退志之過。如是懺悔。何惡不斷。何善不
<pb n="343"/>
修。何眾生不度。厥後法智．慈雲亦皆更相著述。法施
一切。葢法智則有大悲懺儀。慈雲則有請觀音金光
明及淨土行願儀及梵法主別出光明懺儀。若夫他
宗。雜華儀文既昧法華開顯之旨。不能即權而實。宜
乎識者少所承用焉。乃慈悲寶懺等文。則又不勝異
意。轉失科儀矣。復次如來設教。雖種種不同。大槩欲
一切眾生脫離苦輪而已。然所以令其脫苦者。則有
豎出。橫出之法焉。所謂豎出者。聲聞稟四諦。緣覺觀
十二因緣。菩薩修六度萬行。二乘則破見思生方便
土。菩薩則破無明入實報土。洎乎法華開顯。會入一
乘。皆以如來滅度而滅度之。則俱處常寂光土矣。所
謂橫出者。葢此娑婆穢土（六趣雜居名同居穢）五濁垢重。雖如
來在世。五時調停得道者無限。乃至正法千年。大小
之徒。間有證入。然運經像末。人根轉鈍。則雖欲脫苦。
未由也已。如來大慈大悲。懸鑑及此。所以諸大乘經
偏讚彌陀。令其橫截娑婆。往生安養（唯有人天名同居淨）。雖九
品因果。差降不同。然皆獲不退菩提。（常親三聖。與諸善人俱會。無四
趣可退。所以決證。）故李詠史云。能仁現穢取娑婆。折攝剛強
方便多。橫截愛河無別法。唯教專志念彌陀。又無邊
剎土非無淨。唯我彌陀願海深。十念功成蒙接引。端
如點鐵化精金。鎧菴詩卓哉西聖釋迦文。三輪垂範
億代遵。開顯一化無餘蘊。後談樂土令棲神。馬鳴龍
樹皆贊述。首傳震旦得遺民。自是措紳多嚮慕。豈徒
緇侶蒙陶鈞。河東先生具正見。發揮此道尤諄諄。景
迃曾見照與立。有文炳然名略因（晁以道著淨土略因）。縱墮空
宗亦牽復。楊公（傑）陳公（瓘）即其人。又止觀頌我因娑
婆佛。知有極樂佛。極樂十萬億。云何見彼佛。彼佛即
法界。法界即彼佛。如佛我亦爾。如我眾生然。三者玅
難思。一一俱法界。彌陀證法界。能起法界用。法界既
無外。用亦遍法界。嗟我及九界。局認一緣生。是故久
流轉。二死大苦海。今欲生極樂。惟止觀二法。止心法
界師。觀照法界體。一止而三止。一觀而三觀。止觀乃
能發。所發諦境三。性三修各三。是則成九法。達無修
性已。惟住一玅乘。定慧力莊嚴。即此用化佗。法界盡
極樂。無一不成佛。舜若可銷亡。爍迦心不動。淨土緣
起者。西域則有五通[書-曰+(且-二+人)]像。震旦則有遠公蓮社。所謂
[書-曰+(且-二+人)]像者。按感應傳云。昔天竺鷄頭摩寺五通菩薩（彼土
大乘人。非五通神）往安樂世界謂阿彌陀云。娑婆眾生願生
淨土。無佛形像。請垂降許。佛言。汝且前去。尋當現彼。
及五通還國。聖儀隨後而至。見一佛及五十菩薩各
坐蓮華。在樹葉上。五通取葉。即於所在。圖寫流布。故
李詠五通曰。娑婆人未識阿彌。直往西方為請祈。頃
刻聖儀俱降現。尋將貝葉廣傳持。所謂蓮社者。釋氏
要覧云。東普遠法師。鴈門人也。止于廬山虎溪。招十
八賢士（緇十．素八）。修西方淨業。鑿池栽蓮倣彼國。以蓮華
分九品次第接人。故稱蓮社。或云。嘉此社人。不為名
利淤泥所染。喻如蓮華。故以名之。又遠有弟子法要。
能刻木為十二葉蓮華。植於水中。用以機關。凡拆一
葉以為一時。與刻漏無差。俾念不失正限。故得此名。
高宗皇帝親灑宸翰。特書此二字。奎畫天然八法備
體。至今四遠鐫刻。作大佛會鎮。故李詠遠公云。蓮社
開端接後人。翕然緇素總來親。十年三覩莊嚴相。定
作金臺上上身。其後有唐京師善導師．新定少康師．
五臺法照師．我宋錢唐省常師．長蘆宗頤師咸踵遺
躅。大弘此教。今亦以李詠紀之。[書-曰+(且-二+人)]三百壁淨土相。寫
十萬卷彌陀經。貴賤不論皆激勸。且登高柳定祈生
（導）。洛下文書累放光。化行新定嗣餘芳。口中十佛隨
聲出。消得兒童為播揚（康）。常瞻三聖禮虗空。多謝文
殊指示功。歘感神僧來預報。三年定托寶蓮中（照）。西
湖社裏千人集。光我廬山淨社緣。遐想當年奇特事。
同盟太半是朝賢（常）。發明五惑製高文。要使群盲識
淨因。況得普賢并普眼。預名來感葦江人（預有蓮華勝友錄書
入社。名字感二菩薩預會。書名為首）。茲誠捨障度厄之神方。長生不死
<pb n="344"/>
之要術。所以智者臨滅。獨令唱玅法蓮華經題。及觀
無量壽佛經題而贊曰。四十八願。莊嚴淨土。華池寶
樹。易往無人。火車相現。一念改悔。尚得往生。況戒．定．
慧熏修。聖行道力。實不唐捐。噫。真有旨哉。若夫橫．豎
二出進修之法。今附錄明．晦菴二文以顯之。葢以昧
者局促口．耳。不達念佛理。致為著空寂。菴記其略曰。
唯心淨土。本性彌陀。即第一義諦也。功忘於中。分為
二法。言唯心淨土者。盡法界．虗空界一切染淨國土。
皆常寂光清淨玅土。眾生心源全體具足。故曰唯心
淨土。言本性彌陀者。盡法界．虗空界一切諸佛．一切
眾生。與我同心。三無差別。一切佛體同一佛體。若念
一佛。即是普念一切諸佛。今念彌陀。故曰本性彌陀
耳。須知本性彌陀即是唯心淨土。身．土無二。不可分
別。又復應知一切諸法從本已來常自空寂。空寂與
彌陀無二無別。若謂空寂異於彌陀者。相於彌陀者
也。若謂彌陀異於空寂者。相於空寂者也。相空寂者
不知彌陀。相彌陀者不知空寂。知空寂彌陀者。其唯
無二焉。所以終日念彌陀。而常自空寂。終日空寂。而
不礙念彌陀。念念離相。了無所得。故曰離一切相。即
名為佛。又憫夫學豎出者。汎濫於玄句諸部之文義。
旁午於乘場十法之宗途。皇皇然無所歸往。為作修
心要術。其文曰。學佛法者。須求的旨。一代化門。只要
羣生見性達理。其餘萬行皆助道法門。馬鳴祖師宗
諸大乘。造起信論。起眾生大乘正信。信一切法即自
心性。心體離念。離念相者。等虗空界。無所不偏。即是
楞嚴玅明真心。本周法界。離心性外若有一絲毫法。
即同魔法。大論云。除實相外。餘皆魔事。實相者。即眾
生一念心性。法華一大事因緣。只顯這箇法門。開示
眾生心中佛之知見。佛用三智知。用五眼見眾生亦
具此之知見。所以開諸法之權。顯實相之實。諸法中
有此實相。故名開權顯實。實相乃無相也。無一切相。
無生死涅槃．有無等相。離文字言說心緣等相。法界
無外。永寂如空而不妨具一切法。雖上聖下凡暫異。
此一念心未曾少殊。本體清淨猶如虗空。是諸法之
實體。一切法從此而生。生即無生。常自寂滅。靈明覺
知。性自神解。分明顯露。無所不通。如空不動。似鏡常
明。應對施為。皆承此力。名為真性。亦名佛性。亦名真
如亦名玅心。有無量名。十界迷悟聖凡苦樂果報之
通體。此性本來無毫髮事。只為眾生認生滅緣。違背
玅明。隨逐妄境。不知全水作波。認波而不識水。只為
萬象差別。不達本性一如。縱修出世行門。未離前塵
境界。中論三觀一心。具足一家宗承。能照萬境。境元
是心。心境一如。體用無二。隨境體玅。即相恒真。正照
境時。是誰照境。了境即寂。心識自忘。玅性湛然。真心
獨露。自覺聖智。歷歷孤明。清淨本然。寂而常照。不妨
見聞覺知。自然法法皆玅。恐學者泥於筌[(ㄇ@(企-止))/弟]。不了本
心。聊陳梗槩。一家觀行。無時暫忘。自然與法相應。入
佛境界。故經云。佛子住此地。則是佛受用。常在於其
中。經行及坐臥。今以二文訂其同異。則不分而分。暫
云橫豎。倘鼓舞於離相之途。磅礴於無相之域者。則
橫出豎出是或一道耳。普賢行法經令修念佛三昧。
以入一實境界。非末後豎出之法乎。而吾祖所出行
儀。第五悔中。亦只云正念直往生安養而已。故知玅
達旨趣。左右逢原。則橫豎二義。誠所謂分而不分者
也。復次出家者。將以道而溥。善而溥善。而不善其父
母。豈曰道耶。嵩明教云。親者形生之大本。人道之大
恩。唯大聖人能重大本。報大恩。雖獨尊於人天。不可
得而生死。及其應物。示同人天。成道登忉利。先以道
諭其母。三月還故國。示父於道。父之表也。躬與諸釋。
負其棺以趍葬。故曰。聖人之道。以善為用。聖人之善。
以孝為端。芝苑云。父母恩重。舉世所知。順色承志。泣
血絕漿。雖盡禮於儒宗。實未資於去識。故目連託救
母為施。釋迦埀報恩之法。令自恣日作盂蘭盆。藉彼
<pb n="345"/>
勝德。拔我慈親。又義淨三藏云。盂蘭乃西域之語。此
云倒懸。即飢虗危苦之謂。盆即東夏之音。乃救苦之
器。所以仰大眾之恩光。救倒懸之窘急。經云。是佛弟
子修孝順者。應念念中常憶父母。乃至七世父母。年
年七月十五日為作盂蘭盆。施佛及僧。以報父母長
養慈愛之恩。又禮讚文曰。伏值九旬。行滿三業。功成
供。自恣僧答。劬勞德盆。羅百味。先奉三尊。願賜哀矜。
受今供養。然法隨時變。時者莫知。今以侍郎顏度為
虎丘西菴在律師。撰建會疏語登載于後。讀者自當
審其是焉。疏云。其經譯於西晉為會。盛於李唐。初因
救所生母為緣。終以施自恣僧為本。惟人有凡聖。故
供有等差。在佛勑。則以盡世甘美為勤。彼俗情則以
百味飲食為重。經文具載。學者不分。迨久流傳。浸成
訛舛。謹按經云。年年七月十五日。常憶父母（云云）威
力如斯。慈恩可報。奈何近世但於是日。僧為俗人幹
其享祀。或為解夏止事于求。此會蔑然。時人莫見。奉
持是法。惟在孝心。若欲舉行。甚有依據。大剎各為解
制。小院自可如宜。計彼僧員。優其費直。倘得施財之
厚。庶營飯食之豐。先供佛前。餘齋僧眾。獲存古制。實
慰存思。又近見庸僧。假此會設。以規利養。至沒蘭盆
之名。乃稱中元之會以媚俗子。𢦤名毀實。殆有甚於
顏公所云。若以寧僧統不許結庚申會。盛意例之。則
稱此名者。可勝欲哉。復次預修齋七者。灌頂隨願往
生經云。普廣菩薩白佛言。若善男女善解法戒。知身
如幻。未終之時。逆修生七。然燈．懸旛蓋。請僧轉念尊
經。得福多否。佛言。其福無量。又曰。普廣菩薩白佛。父
母親族命終。或墮三塗八難之中。受諸苦惱。為其修
福。得福多少。佛告普廣。為此人修福者。七分之中。僅
獲一也。何故爾。乎緣其前生不信道德。是故七分獲
一也。若以亡者嚴身之具。堂宇．屋宅．園林．浴池以施
三寶。此福最多。功德力強。可得拔彼地獄之苦。往生
佛土。就預修中流。俗又有寄庫之說。雖若誕妄。然入
冥之人多睹其事。不可斷其無有也。但龍舒居士王
日休評之以謂。志在陰府。死必入陰府矣。譬如有人。
平日不修言行。以求知於賢人君子。乃交結猾吏。且
預寄其財。竢己下獄。則取而用之。豈不謬哉。今勸世
人。但回此費。以辨西方資粮。則誠為良䇿。復次。累修
齋七者。釋氏要覧云。人亡。每至七日。必營齋追薦。謂
之累七。又云齋七。瑜伽論云。人死中有身（冥間化起一相似身
傳識謂之中有）。若未得生緣。極七日住（中陰經云。中有極壽七日。）。若有生
緣。即不定極七日。必死復生。如是展轉生死。乃至七
七日住。自此已後。決定得生。又此中有七日。死已或
於此類由餘業可轉中有種子。便於餘類中有生。今
尋經旨。極善．惡無中有（極善如上品上生即登金臺。極惡如地獄相現即入火車）。
既受中有身。即中下品善惡業也。故論云。餘業可轉
也。如世七日齋福。乃是中有生死之際。以善追助。令
中有種子不轉生惡趣。故由是。此日之福不可缺怠
也。若百日與夫大小祥之類。皆託儒禮。因修出世之
法耳。復次無常鐘者。南山行事鈔云。病者將終。打無
常磬。增一阿含經云。若打鐘時。一切惡道諸苦。竝得
停止。付法藏傳云。罽賓吒王以大殺害。死入千頭魚
中。劍輪遶身而轉。隨斫隨生。有一羅漢充僧維郡。依
時打鐘。得聞鐘聲。劍輪住空。如是因緣。遣信自令長
打。使我苦息。過七日已。受苦即止（梁武誌公見興衰中）。唐高僧
傳。西京大莊嚴寺僧智興。次當打鐘寺僧。有兄陪隋
煬帝駕幸維揚。暴卒於道。一夕托夢與妻曰。吾達彭
城而亡。以今月初蒙禪定寺僧智興打鐘。聲震地府。
受苦者皆解脫。吾亦預此。汝可將絹十疋奉興。陳吾
意也。其妻依言送之。興不受。乃均施于眾。寺主恭禪
師問。其何法而有此驗。答。吾見付法藏傳罽賓吒王
受苦。聞鐘業輪息。仍依增一阿含鳴鐘法故（凡聲鐘皆為[托-七+友]
苦。須依法處心）湘山野錄。五代時。江南上元縣民。遇疾暴死。
心氣尚煖。凡三日復甦。乃誤勾也。自言。至一殿庭間。
<pb n="346"/>
忽見先主孝王。被五木縲械甚嚴。民大駭。竊問曰。主
何至於斯耶。主曰。吾為宋齊丘所誤殺。和州降者千
餘人以冤訴因此。主問其民曰。汝何至此耶。其民具
道誤勾之事。主聞民得生還。泣曰。仗汝歸語嗣君。寺
院鳴鐘。當延之令永。吾受苦唯聞鐘則暫休。或能為
吾造一鐘尤善。民既還家。遂乞面君。具奏。君感泣慟
躃。遂下詔鑄一鐘於清涼寺。鐫云薦烈祖孝高皇帝
脫出幽厄。然智者臨終。語維那曰。人命將終。得聞鐘
磬。增其正念。唯長唯久。氣盡為期。云何身冷方聲磬
耶。說者又謂。今時將死已方打。故知無益。當知此欲
敦逼現生親修。作如是說。不可以文害意。謂滅後打
鐘全成虗設。復次黃白旛者。釋氏類苑云。或薦亡黃
旛者。灌頂經云。若四輩男女。若命終時。若已命過。於
其亡日造作黃旛。懸著剎上。使獲福德。離八難苦。得
生十方諸佛淨土。旛蓋供養。隨心所願。至成菩提。旛
隨風轉。破碎都盡。至成微塵。其福無量。旛一轉時。轉
輪王位乃至吹塵小王之位。其報無量。諸經要集問
曰。何故經中為亡人造作黃旛。掛於塚塔上者。答曰。
雖未見經釋。可以義求。此五大色中。黃色居中。用表
忠誠。盡心修福。為引中陰。不入惡趣。莫生邊國。又要
覧云。北俗亡者。累七齋日。皆令主道場僧煎紙旛子。
一首隨紙化之。按正法念處經有一十七種。中有謂
死時若生天者。即見中有如白㲲垂下。其人識神見
已舉手攬之。便受天人中中有身。故今七七日是中
有死生之日。以白紙旛子作勝旛。相示之故。北人招
魂帛。皆用白練。甚合經旨。復次三長月者。乃諸佛神
變之月。謂正．五．九也。智論云。天帝以大寶鏡共諸天。
從正月一日照南洲。善惡具錄。如是二月東．三月北．
四月西．至五．九二月亦復如初。故此三月常修諸善。
世之士大夫以是月為上任之忌者。亦為避刑殺故
爾。或云。正月是眾生現生之初。五月是興盛之中。九
月是欲藏之始。此亦一說耳。復次六齋日者。白月初
八及十四．十五日。黑月二十三及二十九．三十日也。
四天王經云。帝釋勅四天王各治一方。常以月八日
遣使者按察眾生善惡之業。至十四日遣太子下察。
十五日王自親臨。黑月亦復如前。若王親下之時。一
切諸天星宿鬼神。俱時隨從。若遇修福齋戒者。諸天
相慶。即為此人注祿添筭。護持福業。令其成就。普賢
觀經云。若國王大臣。當勸令於六齋日。勅諸境內力
所及處。令行不殺。又世間節令。其中有十齋日者。本
云十齋經。一云寶積經每月有齋日。謂一．八．十四．十
五．十八．二十三．二十四．二十八．二十九．三十也。令各
持佛菩薩號。乞福滅罪。准國律令諸州府。遇十直日
不得行刑殺者。亦若三長月所忌耳。復次正月然燈
者。僧史略引漢法本內傳。佛教初來。與道士角試。燒
經像無損而發光。正當正月十五日。是西域十二月
三十日。謂之大神變月。漢明勑令燒燈。表佛法大明。
或云。漢武祭五時神祠。通夜設燎。取周禮司[穫-禾+火]燒照
祭祀。後率為故事。然則本乎司[穫-禾+火]舉火供祭祀職。至
東漢用之。表佛法大明也。加以歷代㳂革不常。唐先
天二年。西域僧沙陀請以正月十五然燈開元。二十
八年正月十四。勅常以二月望日燒燈。天寶六年正
月十八。詔重門夜開。以達陽氣。羣司朝宴樂在時。和
屬于上元。當修齋籙。其於賞會必備葷羶。比來因循。
稍將非便。今後每至正月。宜取十七．十九夜開坊市。
以為永式。尋又重依十五放燈。德宗貞元三年。詔正
月十五然燈。是漢明帝因佛法初來。與道士角法。勅
令燭燈。表破昬闇。僖宗幸蜀。中原多事。至昭哀皆廢。
梁開平二年。詔近以風俗未泰。兵革且繁。正月然燈。
廢停已久。今後三夜。開坊市門。公私然燈祈福。莊宗
入洛。其事復興。我太平興國六年。勅下元亦放燈三
夜。為軍民所福。供養天地．辰象．佛道。三元俱然燈放
夜。自此始著于格令焉。嗟夫。真俗相順。如在右乎。世
<pb n="347"/>
之君子。飲食而不知其味。衣服而不知其名。終身由
之。而行不著。習不察者。可勝道哉。
<other>興衰志</other>
用之則行。舍之則藏。此以時為興衰者也。其生也
榮。其死也衰。此以人為興袁者也。茲二者。固不足
以為上三土重輕。而佛出同居。利霑十界。法流東
國。觀其所應。足以知其所感者。平等一實之理。未
甞不自若也。撰興衰志。
世尊入滅。逾四百年。當此土周貞定王時。鄭人列禦
[冠-寸+ㄆ]者。隱居著書。號列子。有云。商太宰見孔子曰。丘聖
者歟。孔子曰。聖則丘何敢。然則丘博學多識者也。商
太宰曰。三王聖者歟。孔子曰。三王善任智勇者。聖則
丘不知。曰。五帝聖者歟。孔子曰。五帝善任仁義者。聖
則丘不知。曰。三皇聖者歟。孔子曰。三皇善任因時者。
聖則丘不知。商太宰大駭曰。然則孰者為聖。孔子動
容有間曰。西方之人有聖者焉。不治而不亂。不言而
自信。不化而自行。蕩蕩乎民無能名焉。禦[冠-寸+ㄆ]葢深知
此理者。以穆王湯問格之。葢不謬矣。我仁宗皇帝贊
佛牙舍利。葢以此命意也。故云。三皇掩質皆歸土。五
帝潛形已化塵。夫子域中誇是聖。老君世上亦言真。
埋軀祇見空遺塚。何處將身示後人。惟有吾師金骨
在。曾經百鍊色長新。洎乎呂政稱帝之四年。沙門室
利防等一十八人來自西域。帝惡其異俗。付獄。俄有
金剛神碎戶出之。帝懼即厚禮遣出境。西漢哀帝元
壽元年。景憲使月氏還得浮屠經。莫有識者。曰。人曰
法非不至也。祐薄障重。所為利益。僅同腦魄。依俙彷
彿是隔羅縠者。東方朔一人而已。漢武掘昆明池。得
黑以問朔。朔曰。可問西域胡道人。世仍懵瞪。摩騰
至止。或以問之。曰。劫也。朔葢知之未盡乎。抑亦知
而未盡言乎。豈以其祐薄障重而未可處言乎。彼其
能知者之不可誣。則不知者誠未可以輕議也。然是
時張騫請通西域。未幾西域諸國亦有入貢者矣。
後漢明帝永平七年。帝夢金人項佩日光。飛至殿庭。
旦以問群臣。大學生傳毅奏曰。西方有聖人號佛。陛
下所夢必此也。博士王遵推周書異記佐之。帝遂遣
蔡愔．王遵等使西域尋訪焉。是時世尊入滅僅千年
矣。無何。蔡愔等於大月氏國遇摩騰法蘭。獲經像遂
與之偕還入是帝大悅詔於西陽門剏白馬寺以居
之。騰蘭譯出四十二章等經。楚王英篤好佛事。未幾
英以宅過預納贖罪之。縑詔還之。以助王營伊蒲塞
桑門之盛饌（云云）。
桓帝初。西域支婁迦讖譯阿閦佛國等經。後又譯道
行般若及般舟三昧經。永興元年鑄黃金浮圖．老子
像於禁中。靈帝時安世高譯義決律一卷及經二十
九部。佛朔譯道行經。支曜譯成具光明經。是時蒼梧
太守牟融著書。號牟子。以推美釋氏。獻帝臨御康猛。
竺大力譯四諦及興本起行等經。曇果猛詳譯修行
本起經。文教駸駸。光被遐邇矣。
先是蜀郡[鴳-女+隹]嗚山張陵自號天師。造符水醮籙之術。
著書二十四卷。百姓有求其道者。令出米五斗以助
養徒。故謂之五斗米。道陵死傳子衡。衡死傳子魯。遂
盛于世。即劉璋欲令先主討擊。後降曹操者是也。道
士醮禱宗此為始。初年桓帝遣中官醮祀祈福。至魯
又廣造章符。時黃巾已熾矣。晉武咸寧間。陳瑞以左
道惑眾。亦自號天師。至北魏用崔浩。而[冠-寸+ㄆ]謙之等出
焉。
三國鼎據。遑恤我家。孫權赤烏年當魏本。始八年也。
康僧會至自印土。吳地始有佛法。六．七年間。支亮．支
謙亦自月氏來。如靈徹詩經來白馬寺僧到赤烏年
者。指吳僧也。魏朝亦源源翻譯。曇柯羅之僧祇戒本。
康僧鎧之無量壽經。曇諦之四分羯磨本。帛延之清
淨平等覺經葢與漢氏爭隆。加以朱士行祝髮。出家
未幾。講道行般若。為震旦度人最初開先之祥典。午
<pb n="348"/>
稱制亦有竺法護譯涅槃寶藏及正法華經。時孫皓
暴酷。虗毀神祠。荐及寺宇。天紀之四。康僧會滅。而吳
亦亡。愍懷之敗。佛圖澄至趙。弭石勒嗜殺之心。時天
竺迦葉．維衛二石佛像浮海至吳。五馬渡江。吉友亦
甞譯孔⿱少隹經。是時權臣庾冰初建議。令沙門致拜國
王。尚書令何充等駮沮之。安帝時賊臣桓玄專國。與
八座書復伸此議。廬山法師慧遠著論五篇闢之。其
事皆寢厥。後宋武之大明。隋煬之大業。皆暫下此制。
尋亦停廢。迨及李唐高宗．龍翔玄宗．開元竝制僧尼
盡禮致拜父母。葢凡遭貶抑者六焉。而毀滅不與也。
晉穆永和四年。佛圖澄滅于趙。趙亦以亡澄有弟子
曰道安。秦符堅伐襄陽得之。禮為國師。初沙門各呼
其姓。安令咸以釋為氏。又耻講者不能分節。令諸經
文無豐。約皆以序正流通。為三分。又令僧食時念佛
取法報見未攝。攝及二土四大弟子為十聲。餘為結
句也。或者昧之。溺於數而缺其所念過矣。遠師者。又
安之弟子也。簡文帝時建白蓮社于廬山。闡弘淨業
之修。力抗逆玄之議。以義熈十二年八月六日示滅。
今之教苑每於此日展敬禮文。表追慕焉。三賢授受
最有功於震旦。時哀帝亦甞詔支遁入內講經。且遁
之訓徒也。高士許詢每攝都講之職。後世士大夫至
以空忝許詢輩。難醻支遁辭為嘉話。當時之盛亦可
想矣。
鳩摩羅什以安帝之元興譯大品般若玅法蓮華等
經。於姚秦翻譯之美。古今無二。幽顯遺焉。以道生與
肇．融．叡四聖．八俊．十賢為徒。生甞講涅槃經。頑石皆
點頭。肇別譯亦多。廣有著述。融降外道。外道因絕。不
至此土。同時弗多羅譯十誦律。曇摩耶舍譯毗婆沙
論。佛陀耶舍譯四分律。佛駄䟦陀譯華嚴經六十卷。
繼有法顯者往西域求法。幾二十年。於晉宋之間。譯
出僧祇律五分律焉。三藏典籍於茲粗備。而僧正名
職亦始立於義熈元年。宋元嘉中。功德鎧立戒壇於
揚州南林寺。又譯善戒等經。及為比丘尼受戒云。
南北分壤。魏太武制京城建道場。慶上生日。又改寺
為招提。又勅州鎮亦建慶生道場。太平真君七年（宋元
嘉二十三）太武幸長安。見僧寺有兵器。司徒崔浩素惡僧。
因誣僧。欲附蓋吳謀叛。勸出兵焚毀塔寺。及滅經像。
盡罷僧尼為民。違制逃匿者搜捕梟斬。以令越六載。
太武疾病。左右皆言毀佛致災。崔浩亦以作史暴揚
國惡。夷滅五族。文成繼立詔復釋氏。自為師賢等落
髮。以師賢為僧統。洎宣武時。天竺流支三藏盛化于
彼。亦頗翻譯。久之菩提達磨禪坐少室。而魏仍分為
東西云。
元嘉之暮。法師慧琳與時輔參決機政。時人謂之黑
衣宰相。彼寡德適時者。古人猶未免致譏。況坏器未
火爛壞終虞。致令溺黠特慧。附勢趍炎。搖尾乞憐。而
不知耻。孝建間。詩僧慧休叛教。是為湯。從事而無本。
亦叛教于康。是為賈。嶋亦有貌從而心不然。如靈師
文暢者。嘲諧醉飲。清唱華月。識者比以丁公之貳。武
后盜器。侫僧受紫方袍。銀龜袋之。賜者十輩。師子身
中蟲。自食師子肉吁。尚忍言之歟。
實誌公以明帝太始二年初。顯化於金陵。齊初甞制
收付獄。而神變無方。梁武帝假其力。遊於地獄。見其
高祖受極重苦。帝問。何以救之。誌稱。定業難逃。唯聞
鐘聲。其苦暫息。因詔天下寺院打鐘。當徐其聲。公天
監十三年入滅。
明帝又勅寶賢為尼僧正。齊初勑法獻為僧主。又制
沙門對制稱名不許稱臣。時竟陵王子良好佛。尚書
殿中郎范縝不信因果。著神滅論。
新昌石佛者。僧護所鑿也。齊明建武方成面像。梁天
監十五年。僧祐律師并鑿之。高十丈。越二載。而師滅。
又七十五載。而南山道宣律師生隋開皇十六。凡相
距百年。
<pb n="349"/>
梁天監元年。制。僧尼犯過只依佛律行遣。二年帝捨
道歸佛。四年御製水陸儀文。十六年詔廢省天下道
觀。又詔宗廟用素饌以代牲牢。普通二年雲光法師
講經感天雨華。四生慧約法師為帝授戒。賜號智者。
六年勅法雲為大僧正。大通元年菩提達磨至自天
竺。又帝幸同泰寺捨身。群臣以錢一億萬奉贖皇帝。
大同三年傅大士對帝講三慧般若。問答其詳。初無
柏板。成四十九頌之說。
魏分東西。東為齊而西為周。齊文宣天保六年。帝以
佛．道二教不同。欲去其一。集二家學者辦論。遂勑道
士皆剃髮為沙門。有不從者殺四人。武成帝河清三
年署法常為國師。
周武帝天和四年。詔儒．釋．道會議三教宗旨。帝踞高
座。剖判臧否。時帝未有虧教之心也。鑄鐘懸禁中。每
緇黃升進。必擊之以為節候。銘曰。天和五秊歲次。攝
提五月庚寅。造鐘一口。冶昆吾之石。鍊若耶之銅。郢
匠洪爐化茲神器。雖時屬蕤賓。而調諧夷。則故春秋
外傳曰。所以詠歌九。則平民無二。弘宣兩教。同歸一
揆。金石冥符。天人咸契。九宮九地。逕徹洞玄。三千大
千。遠聞邊際。銀閣應候。延法侶而尋聲。金闕降真。俟
仙冠而聽響式傳萬古。乃勒銘云。九霄仙籙。五嶽真
文。智炬遐照。禪林遠熏。金皷入夢。瓊鐘徹雲。音調冬
立。響震秋分。二教竝興。雙鸞同振。遠降天霜。遙虧地
鎮。陝河浮影。漢溪傳韻。聽響弘法。聞聲起信。實際遐
曠。通玄洞微。化緣待業。造理因機。靈圖降彩。慧日垂
運。金河霧集。銀㵎雲飛。般若無底。重玄有門。長開久
暗。永[托-七+友]沈惛。不求正覺。莫會天尊。唯命智海。先度黎
元。帝詞如此。乃信讖緯黑衣當王（讖以黑衣為羔羊羔羊高洋）。心
忌釋宗。盡欲誅殄。而患信佛者多。未敢專制。道士張
賓詭詐罔上。私達其䇿。衛元嵩侑之表云。唐虞之世
無佛圖而國安。齊梁有寺舍而祚滅。但利民益國即
稱佛心。夫佛者以大慈為本。終不苦沒黎民。虔恭泥
木。請造平延大寺。容著四海萬姓。不勸立曲見。伽藍
偏安。二乘五典。平延寺者。無間道俗。罔擇冤親。以城
隍為塔寺。即周武是如來。用郭邑作僧坊。和夫妻為
聖眾。推令德作三綱。尊耆年為上座。選仁智充執事。
求勇略作法師。是以六合無怨紂之心。八方有歌周
之詠。飛沈安其巢穴。水陸任其長生。都上十五事表。
後身生惡瘡亡也。建德二年。召三教博達。議廢教法。
師道安．法猛．知炫與黃巾辦爭理勝。司𨽻大夫甄鸞
上笑道論三卷三十六篇。用笑三十六部。遂兼廢道
教。三年五月。詔罷二教。應沙門．道士竝還為民。越五
載。宣帝繼祚。詔復釋氏。摧服冠纓菩薩僧。當陳大建
十年也。隋開皇八年。京兆杜祈死三日而還云。見閻
王王問。卿父作何官。答。臣父在周朝為司命上士。王
曰。錯追也。可速放還。又問。卿識周武帝否。答。男任左
武侯司法。恒在階。陛甚識之也。王曰。可往看之。有吏
引至一處。門牕椽瓦竝用鐵作。於鐵牕中見一人極
瘦。身作鐵色。著鐵枷鎻。祈見泣曰。大家何苦如之。答。
我信衛元嵩言。毀於佛法。故受斯苦。祈曰。大家何不
注引衛元嵩。答。我尋注之。然曹司處處搜求。乃偏三
界而云不見。若其朝來。我暮得脫。汝今若還語世間
人。為元嵩作福。早來相救。如其不至。解脫無期。僕射
齊公親見其云。初見武帝。帝云。為我上聞大隋天子
云。昔與我共食倉庫玉帛。我滅佛法。今受大苦。可為
我作功德。文帝由是出勅普天下人。人出一錢。為之
追福焉。
思大禪師。生於梁天監十三年。而滅於陳大建九年。
未幾後主詔智者於大極殿講仁王經（至德二）越三載。
於光宅寺講法華經（禎明元）又二年。當隋開皇九年陳
滅。智者為晉王廣授戒。王稱以智者之號。又六年為
晉王製淨名經疏。又二年入滅。
隋開皇十九年。學士費長房者。成都人。本預緇流。周
<pb n="350"/>
武沙汰還俗。博通今古。精究玄微。開皇譯館。即預搜
揚。勑召入京。從例脩葺。以列代經錄散漫難收。佛法
肇興年載蕪沒。乃撰開皇三寶錄一十五卷。始周莊
之初。上編甲子。下錄年號。并諸代所翻經部卷目。軸
別陳敘。函多條例。然而瓦石雜糅。真偽難分。得在通
行。闕於甄異。錄成陳奏。下勅行之。所在流傳。最為該
富。仁壽元年。闍那笈多譯玅法蓮華等經。煬帝大業
二年。法師僧鳳等抗詔爭沙門致拜王者事。寢之九
年。詔改天下寺院為道場。
唐高宗武德二年。詔用佛經語。正．五．九月不行死刑。
禁屠殺。八年太史令傳奕附道士傳。仁均𧮂釋氏上
疏十一。通請除罷之。法師法琳等著論辨之。因名辨
正。明年詔毀寺觀。罷僧道為民。六月以秦王世民為
皇太子。大赦復二教。八月帝遜于位。貞觀十四之秋。
奕病卒。後人夢見一處。多是先亡者。乃問傳奕毀佛
事。答已配越州作泥人（墮泥犂也）。
十一年。制老子為皇宗。居釋氏之上。法師法琳．智實
等詣闕申理。制不許。駕幸洛陽。實等復抗辭固爭。以
道士非宗老子。葢祖三張。不宜居釋氏之上。制遣宰
相諭旨。實猶執不奉詔。帝怒杖實于朝堂。尋死之。詔
蘇州法師道恭．常州律師專宣入對。論以更釋道名
位之意。賜帛各五十段。則天改國號。復以釋氏在道
教上（天授二）。
十七年。天台太守閭丘胤遇散聖豐干。及遇寒山拾
得於國清寺。
初玄奘三藏往西域取經（貞觀三）。至十九年回歸。勅同
南山律師翻譯越三載。勅有司鈔奘三藏新譯經論
各九部。送九路總管。展轉流通。又十六年。而奘入滅
（麟德九）。又三年而南山入滅。詔天下寺院圖形[書-曰+(且-二+人)]像以
為標範（乾封二）。
高宗初御勅天下僧尼。有犯國法者。以僧律治之。不
得與民同科。中間更令到拜父母。龍翔三年。泗州僧
伽大士至洛陽。咸享四年詔萬回入宮。儀鳳元年佛
陀波利譯佛頂尊勝陀羅尼經。
則天垂拱三年。菩提流志三藏至。先是義淨三藏往
西域求經（總章二）。至神功改元。凡二十九載回歸。各有
翻譯。聖曆二年。實叉難陀新譯華嚴經八十卷。越三
載。召賢首國師法藏講之。
中宗神龍三年。詔天下童行試經。故相房融在海南
筆受天竺沙門般剌蜜諦首楞嚴經。菩提流志譯大
寶積經。景龍元年制七聖忌辰。設齋行香。睿宗景雲
二年。制妃主建功德院。玄宗開元二年。制京城僧道
午後不許出街。及僧道盡禮致拜父母。十七年詔天
下啟建皇帝誕節。謂之天長節。
開元之三。一行禪師赴詔。四年無畏三藏至。七年金
剛智三藏至。八年不空三藏至。十二年無畏譯毗盧
遮那經。密教一宗於斯為盛。天寶元年壬子歲。西蕃．
大石．康居五國來[冠-寸+ㄆ]。安西奏請。發兵解圍。計一萬里。
累月方到。近臣奏且召不空三藏入內持誦。不空至。
始誦仁王護國密語二七遍。帝忽見神人可五百員。
帶甲荷戈。現於殿庭。帝問不空。不空對曰。此毗沙門
第二子獨徤。領兵副陛下。意往救安西。故來辭耳。請
設食發遣。其年四月。安西奏云。二月十一日。城北黑
雲中見有人。長可丈餘。皆被金甲。空中鼓角大鳴。聲
震三百餘里。地動山傾。帳幕聞有金鼠齧齗弓絃。五
國即時奔潰。斯須見天王。見形謹圖樣。隨表進呈。仍
誦呪日也。因勅諸道節鎮所在州府。於城西北隅各
置天王形像。部從供養。至於佛寺。亦勅別院安置。今
仍遵焉。又駕頭床子者。盛經七寶案也。其制以雜環。
珍間填成之。欵其足高。其緣所置之經。即仁王護國
也。所覆之巾即上深紅羅也。使中官謹愿者馬上平
持舒徐而啟行。望乘輿可百步以為前導。類辟惡車。
僧史略據唐紀云。永泰中。羗胡[冠-寸+ㄆ]邊。京城戒嚴。又因
<pb n="351"/>
星變。內出仁王經兩卷。輿付資聖．西明二佛寺。開百
座仁王道場。謂法筵。時帝親臨御壇。儀中合用寶案
置經引駕。因而不廢。況不空重譯本云。骨經寶案。若
王行時。常導其前。所在住處。作七寶帳。置經供養。如
事父母。如事帝釋。令千里內。七難不起。不空既呪。感
天王解安西圍。又祈禱多驗。于時可以請依經置案。
以象前驅。時祕其事。故史氏莫知而輿服志之缺載
也。
先是。則天延載。初勅天下僧尼𨽻祠部。開元（二十五）又
制僧尼𨽻祠部撿挍。天寶五又制僧尼祠部給牒。至
肅宗至德二載。以安史連禍。軍興乏用。制僧尼祠部
鬻牒。自時厥後。文宗太和制僧尼造帳入籍。宋世宗
又令歲造僧帳。嵩明教尊僧籍僧之文。葢有激而云
也。世尊有勑。非我所制。餘方為清淨者。不得不行。得
非佛眼懸鑑。當順正法乎。
乾元二年。賜南陽慧忠入內。賜國師號。代宗永泰元
年。詔天下官司無得箠辱僧尼。大曆二年。制許大臣
建功德院。又因律師乘如表請。亡僧衣物。乞歸眾僧。
制可。六年。勅京城僧尼臨壇。大德各置十人以為常
式。十四年。詔兩京十四律師。詳定新舊律。條列持犯。
順行天下。憲宗元和二年。制法師端甫為僧錄。
初梁慧皎撰高僧傳而宣律師繼之。於唐循名紀實。
則盛德大業不泯沒於後世。見賢思齊。使方來者不
墮於流俗。如斯而已。德宗之末。乃有金陵沙門慧炬
撰寶林傳。誇大其宗。至與僧傳所紀如皂白氷炭之
不相入。迨及我宋吳僧道原。進傳燈錄於景德之初。
李遵勗集廣燈錄於天聖之七。惟白禪師集續燈錄
於建中靖國。後有所謂普燈者。有所謂聯燈者。而皆
以寶林為口實。故鎧菴論之曰。寶林說詭。非特達磨．
慧可事跡與僧傳不同。其最虗誕無稽而流俗至今。
猶以為然者。七佛說偈。世尊拈華是也。且七佛緣起
前之三者。乃空劫之前。已入滅度之佛也。後之四者。
乃賢劫千佛最初出現之佛也。經所引者。葢明釋迦
行因。經涉前後七佛。亦長壽天皆所曾見故也。所經
劫波。前後隔遠。豈有遞相說偈付法之事。縱若有之。
未審吾佛何處舉似梵僧。何年譯至此土耶。又據涅
槃經。佛以聲召眾。雙林高會。迦葉為定所持。阿難為
魔所罥。以故二士不來。世尊將入涅槃。乃云。我宣正
法眼藏。分付摩訶迦葉。良以迦葉。頭陀第一。能為四
眾而作依止。可以匡持法藏故也。茲其所以為付法
初祖。豈約臨涅槃時。一時契悟與不契悟耶。彼寶林
傳乃以拈華笑悟為迦葉最初傳法。有一人傳虗之
後。或拈。或頌。便為口實。且如來在世大小眾中。契悟
不少。無非傳佛心宗。何獨迦葉而已。殊不知迦葉自
於法華了此大事。豈待涅槃會上重新微笑而受法
耶。然名公鉅卿如楊內翰．黃侍讀。皆為其所惑。一則
傳燈作序。一則廬阜書石。東坡有言太史公云。蓋公
言。黃老賈誼．晁錯明申韓錯不足道也。而誼亦為之。
乃知邪說移人。雖豪傑之士有所不免。況眾人乎。二
公之謂矣。
元和九年。百丈懷海禪師始立天下禪林規式。謂之
清規。議者恨其不遵佛制。猶禮樂征伐。自諸候出。是
歲百丈卒。
元和十四年。詔迎鳳翔法門寺佛骨入內供養。侍郎
韓愈上疏詆斥。貶于潮州。同時有柳子厚者。愈之所
敬畏也。深明內教。廣贊台崖。審思篤信。明辨力行。當
永州龍興寺淨土堂之成也。雖經始再造於李．馮二
刺史。而周延四阿。環以廊廡。公實為之繢二大士侍
佛之像。繒蓋．旛幢。種種嚴好。書十疑論於墻宇。而旦
明告夫人曰。此天台顗大師之所弘宣。而求無生之
生者之舟栰也。以詔當世。以訓方來。則記文存焉。又
於無姓[石*((白-日+田)/廾)]曰。佛道逾遠。異端競起。唯天台大師為得
其說。生物流動。趣向混亂。唯極樂正路。為得其歸。其
<pb n="352"/>
見之明。其辭之確。世未有如子厚之至者也。初柳人
信祥而易殺。傲化而偭仁病。且憂則聚師正用鷄卜。
始則殺小牲。不可則殺中牲。又不可則殺大牲。殺而
又不可則訣親戚。飾死事曰。神不置我已矣。因不食
弊面死。以故戶易耗。田易荒。而畜字不孳。公始至。逐
祥于隱遠而取其地。其傍有小僧室。闢之廣大。逵達
橫街。北屬之江。告于大府。取大雲寺故名。作大門以
字揭之。立東西序。崇佛室為學者居。會其徒而委之
食。使擊磬皷鐘以嚴其道。而傳其言。而人始去鬼息
殺。而務趍於仁愛。公之力行有如此者。且憂切弱喪。
弘闡誠實。使怙終娑婆者有所懲而進趣。清泰者有
所慕。則東海若一篇（見本集）。我元祐中。東坡書以遣淨
住院僧。從本使刻而置之無量壽佛堂。蜀僧曇橘州
䟦焉。
文宗開成二年。制皇帝誕節。禁屠宰。武宗會昌四年
正月。署趙歸真道門教授先生。制罷聖節斷屠。嫌其
出自釋典。帝素不喜釋。歸真等乘間切詆。宰相李德
裕助之。五年四月勅祠部撿挍天下寺院蘭若。凡四
萬四千六百餘所。僧尼凡二十六萬五百人。七月詔
毀寺院。罷僧尼為民。銅像等委鹽鐵使鑄錢。鐵像等
鑄為農具。金銀像等銷付度支衣冠土庶之家。所有
金銀像等限一月納官。違者如法處分。凡兩京及諸
路上郡各存一寺。六年三月帝服金丹。熱躁發狂旬
日不能言而崩。大臣迎皇叔光王立之。是為宣宗。改
元大中。五月赦書於左右兩街。各添置佛寺八所。遂
誅道士劉玄靖等十二人。捕趙歸真．鄧元起等二十
四人。皆以蠱惑先帝。竝集朝堂誅之。仍勅。會昌季年
併省寺宇。雖云異方之教。無損為理之源。中國之人。
久行其道。[釐-未+牙]革過當。事體未弘。其天下州府靈山勝
境應會昌五年所廢寺宇。如有宿舊名僧復能修創。
一任住持。所由不得禁止。時史議之曰。徒見蕭衍．姚
興之謬學。不悟秦皇．漢武之非求。遂惑左道之方。偏
斥異方之說。況天竺西來之教。向欲千年[山/一/虫][山/一/虫]之民。
習以成俗。畏其教甚於國法樂。其徒不異登仙。安可
一朝隳殘燔棄。結怨於膜拜之流。犯怒於鄙夫之口。
哲王之舉。不駭物情。前代存而勿論。實為中道矣。七
月詔列李德裕罪惡。流潮州。再貶崖州而卒。五年勅
天下州縣國忌行香。
朱梁開平三年。制聖節。百官入寺行香祝壽。周太祖
廣順三年。勅臣僚遇誕節。集于寺觀。起置道場。世宗
顯德二年詔。併省天下無額寺院。及歲造僧帳。
國朝太祖皇帝。乾德元年進士李藹坐誹謗佛經。特
旨決配沙門島。太宗皇帝太平興國三年。吳越錢忠
懿王納土薦贊寧僧統。令其奉真身舍利寶塔入朝。
越六載。詔寧修大宋高僧傳。久之又詔充史館編修。
四年天息災三藏譯寶王等經。八年詔普度天下童
行。淳化三年。制宰臣已下。國忌行香。真宗皇帝景德
三年。猪頭和尚志蒙顯化衢．婺二郡。
太中祥符五年。勅近者告期中夕降聖皇圍。昭示誨
言。備聞帝胄尊祖聿。隆於顯號。奉先式煥於不圖。鴻
緒發源。既彰於積累。緜區設教。用表於欽崇。應天下
州府軍監。竝於天慶觀置聖祖殿尊像。及侍從竝令
玉清昭應宮降⿰示承。
仁宗皇帝慶曆三年。光梵大師惟淨謂。西域經既不
來。奏乞罷鴻臚寺譯經職。皇祐二年。大覺璉禪師赴
詔。嘉祐元年。召言法華入宮。
二年。錢塘長老契嵩進定祖圖正宗記。自慧炬撰寶
林傳。稱有二十八祖及此土六祖厥。後傳燈錄復踵
其訛。嵩遂欲小乘禪經及寶林傳等定之。以謂付法
藏傳可焚。吳門子昉法師著論辦之。去其偽謬。四名
復准付法藏傳。止二十四代。
神宗皇帝熈寧十年。舒王王安石捨鍾山宅為寺。元
豐三年制革相國寺六十四院為二禪．八律。八年高
<pb n="353"/>
麗義天僧統來求佛法。哲宗皇帝元祐二年。詔革大
洪山靈峙寺為禪。徽宗皇帝崇寧三年制諸州縣創
漏澤園。大觀元年。流芙蓉道楷禪師于緇州。四年流
石門德洪長老于崖州。政和三年金總持三藏遊錢
塘。又嘉州奏晉慧持法師從枯木中出定。
宣和元年。詔革釋氏為金仙。菩薩為大士。僧為德士。
法師法道等十人抗辭不奉。詔制民服流于道州。三
年八月汴河溢。泗州僧伽大士降于明堂。賜號巨濟。
此月詔復釋氏舊名。七年法道法師還服。高宗皇帝
建炎元年。東京留守宗澤補道宣教郎。充留守司。招
諭兼總管司參謀。為國加持。行西天法。護佑軍旅。糧
道不繼。道往淮頴。勸豪右分粮。師賴以濟。三年車駕
駐蹕。永嘉有旨。以林靈素故居為資福天台教院。擇
主之者。丞相呂頥浩以圓辨道琛應詔。
初祖宗立制。每當朝集。僧先道後。其次竝立殿庭。僧
東道西。獨遇郊天道左僧右。厥後因林靈素之徒叨
冐資品。紊亂朝綱。由是起例。遂壓僧班。紹興三年。法
道法師謂。靖康建炎以來。所有道士官資已行追毀。
其於班列自合復仍舊貫。遂與道士劉若謙訟于朝。
抗辭辨論。及以短劄申稟。乞降指揮。特賜改正。其年
十一月二十四日。奉朝旨批降。依條施行。二十八日
遍行天下。刪去政知海行所稱道僧之條。還復嘉祐
編勅。以僧道立文為次。今之僧道。凡遇國忌行香。及
諸處聚會。得正其名分者。皆道力也。洎紹興十三年
十月。劉若謙於景靈宮祖宗神御之前。自擅爭占序。
班在東都僧正。善達僧正戒月陳列。二十一日。差鄭
彥告示。若謙等除宣德門肆赦外。餘時立班竝僧在
左。
八年改賜天下僧道。勅綾度牒。九年勅諸路報恩光
孝禪寺。奉徽廟香火。十二年制住降度牒。三十一年
制施行度牒。
寧宗皇帝慶元三年五月九日。尚書省牒。禮部狀准。
都省批送下潮北轉運司奏據荊門軍申。據忠翊郎．
趙善瑩等狀。伏見本軍當陽縣管下玉泉山景德禪
寺。為惰智者大師開山道場。蜀將軍關王奉智者為
師。以忠此方廟。興於陳隋之間。而香火之嚴。於今為
盛。本朝賜額顯烈。唯智者大師封賜未及。照得智者
道場。關王父子與夫龍王祠廟前後祈禱。感應咸載
[石*((白-日+田)/廾)]刻。比年以來。湖右多歉。士民每禱於祠。輙獲感應。
切見去冬旱乾。知軍高子溶親禱於廟。即有三白之
瑞。涉春雨賜不愆。蠶麥大熟。六月忽爾亢暘。幾月不
雨。旱禾將枯。人心煌煌。本軍如前祈求。甘雨隨降。數
日不止。近本軍擇定九月十二日。大閱義勇民兵一
千餘人。適值風雨連日。有妨教閱。又晚禾在田。未曾
収刈。恐致牙蘖。[蒙-卄+((並-(前-刖))-一)]知軍高子溶親詣行祠。隨即開晴。
人心大悅。是知今歲諸鄉五糓倍收。委是功勣顯著。
惠及生民。乞於行本司尋依條牒。復州羗委竟陵縣。
主簿賈鄂躬親詢究。得於紹熙三年四月末旬。天時
不雨。當陽縣民戶杜興等。前來玉泉寺神前祈禱。至
五月初五日。大雨連綿。得獲豐稔。本路安撫司羗委
幹辨公事鄧諫。從於五月十五日。親詣神前祈禱。纔
至拈香祝文。即時大雨。次日再請聖水前去祈求。未
至府界。遂致滂池。三日而止。又紹熙五年七月八日。
知荊門軍高子溶為見夏交之際。大闕雨澤。田畝龜
坼。遂委當陽知縣董俊明親詣神祠祈禱。即時雨澤。
徧於四方。得獲感應。申司施行。遂再牒峽州宜都縣
尉李必勝。躬親前去。覆實得委有前頃靈應事跡。保
明是實。欲望特降叡旨。賜智者大師號。伏候勅旨。後
批送部勘當申。尚書省尋。行下太常寺勘當去後據
申照得奏內。本軍具說去冬乾旱。祈求得雪。六月亢
陽祈雨。九月秋閱值風雨。晚禾未刈祈晴。其詢究官。
詢究到事。竝無上件。因依卻稱紹熙三年四月。及紹
熙五年七月內。祈雨感應前後竝皆契同。未應條法
<pb n="354"/>
指揮令勘。當乞下本路轉運司照會申部。本部除已
行下湖北轉運司外。今又據荊門軍申近取會。得京
西路隨州大洪山靈濟大師已係加封圓通應感慈
忍靈濟大師八字。本軍方欲申乞。將智者大師照靈
濟大師加封。體例特賜。擬封間准。慶元二年六月十
日。勅勘會諸路州軍保奏到靈應神祠。加封有司。拘
以小節。未圓行下取會。遷延歲月。有失褒崇之意。五
月九日。三省同奉聖旨。令禮部太常寺日下撿照已。
保奏去處疾速擬申。施行撿准。條節文道釋有靈應。
合加號者。竝加大師。先二字每加二字。申乞撿照前
申。特賜將玉泉智者大師一體加封。施行本部。再下
太帝寺。照條勘會。今據太常寺申勘。會湖北運司保
奏智者大師。乞加封本寺。當時照得智者大師一位。
緣於典籍。內即不該。載所封師號。今據荊門軍申稱
智者大師。自來不曾封賜本寺。勘會昨本。路轉運司
已行保奏。應得前頃條法。指揮合擬封二字。大師乞
省部備申。朝廷取旨加封本部。據太常寺申存前伏
候指揮牒。奉勅宜賜靈慧大師。
<other>斥偽志</other>
春秋之法。其責純。於夷狄者常恕。而於中國流為
夷狄者。責之常嚴。豈不以真者易見。而似者難明。
朱紫莠苗。喻意可識。三張之黨家。指其邪人辨其
妄。金陽干鹵。備於前修。唯是附託宗途。城狐社鼠。
止惡防非。撰斥偽志。
唯祖宗法令。諸以二宗經及非藏經所載。不根經文。
傳習惑眾者有罪。二宗經。諸男女不嫁娶。互持不語。
病大服藥。死則裸葬。非藏經所載。不根經文。謂佛吐
戀師。佛說渧淚。大小明王出世。開元經．括地變文．齊
天論．五來子曲之類原其濫觴。亦別無他法。但以不
茹葷酒為尚。其渠魁者。鼓動流俗。以香為信。規其利
養。晝寢夜興。無所不至。陰相交結。稱為善友。一旦郡
邑少隙。則俍者憑。愚以作亂。自取誅戮。方[(臘-月+目)-口+ㄇ]．呂昂輩
嘯。聚者是也。其說亦稱不立文字。甞曰。天下禪人但
傳盧行者十二部假禪。若吾徒者即真禪耳。乃云。菩
提達磨栽心地種。透于靈臺。即其語也。人或質之。則
曰。不容聲也。果容聲則吾父母．妻子．兄弟先得之矣。
或有問焉。終何所歸。則曰。不生天。不入地。不成佛。不
涉餘途。直過之也。以此自陷。亦以陷人。此所謂事魔
妖教者也。據僧史略稱為大秦末尼火祆（火煙切）教法。
本起大波斯國。號蘇魯支。弟子玄真習其法。居波斯
國大總長如火山。後行化於中國。貞觀五年。傳法穆
護．何祿。將祆教詣闕奏聞。勅長安崇化坊立祆寺。號
大秦。又號波斯。開元二十年。勅末尼本是邪見。妄稱
佛教。誑惑黎元。以西胡等既是師法。當身自行。不須
科罸。天寶四年。勅。波斯經教出自大秦。傳習而來。久
行中國。爰初建寺。因以為名。將欲示人。必循其本。其
兩京波斯寺。宜改大秦。天下州郡有者准此。大曆三
年。勅回紇置寺。宜賜額大雲光明。六年。勅荊．越．洪等
州各置大雲光明寺一所。會昌三年。勅天下摩尼寺
竝廢。京城女摩尼七十二人死。及在此國回紇諸摩
尼等。配流諸道。死者太半。五年勅大秦穆護．火祆等
二千餘人。竝勒還俗。然未盡根荄。時分蔓衍。梁貞明
六年陳州末尼黨類立母乙為天子。發兵討擒母乙
餘黨。械送闕下。斬於都市。初陳州里俗喜習左道。依
浮圖教自立一宗。號上上乘。不食葷茹。誘化庸民。糅
雜淫穢。宵集晝散。刺史惠王友能多不法。由是妖賊
嘯聚。累討未平。貞明誅斬方盡。後唐石晉時。復潛興。
推一人為主。百事稟從。或[書-曰+(且-二+人)]魔王踞座。佛為其洗足
云。佛止大乘。此乃上上乘。葢影傍佛教。所謂相似道
也。有比丘為飢凍故。往往隨之效利。識者當遠離之。
此法誘人。直到地獄。戒哉。今之魔黨。仍會昌配流之
後。故不名火祆。仍貞明誅斬之餘。故不稱末尼。其教
法則猶爾也。故法令禁之。所謂白蓮者。紹興初。吳郡
<pb n="355"/>
延祥院沙門茅子元。曾學于北禪梵法主會下。依倣
天台。出圓融四土圖晨朝禮懺文偈歌四句佛念五
聲。勸諸男女同修淨業。稱白蓮導師。其徒號白蓮菜
人亦曰茹茅闍黎菜。有論于有司者。加以事魔之罪。
蒙流江州。後有小茅闍棃。復収餘黨。但其見解不及
子元。又白衣展轉傳授。不無訛謬。唯謹護生一戒耳。
所謂白雲者。大觀間。西京寶應寺僧孔清覺。稱魯聖
之裔。來居杭之白雲菴。涉獵釋典。立四果．十地。以分
大小兩乘。造論數篇。傳於流俗。從者尊之曰白雲和
尚。名其徒曰白雲菜。亦曰十地菜。然論四果。則昧於
開權顯實。論十地。則不知通．別．圓．異。雖欲對破禪宗。
奈教觀無歸。反成魔說。覺海愚力。排其謬于有司。坐
流恩州。其徒甚廣。幾與白蓮相混。特以妻子有無為
異耳。亦頗持誦。晨香夕火供養法寶。躬耕自活。似沮
溺荷篠之風。實不可與事魔妖黨同論。其愚癡誕妄。
自貽伊戚者。亦為有識士夫所惡。如嘉泰二年七月
十二日。施行臣寮所奏。臨安府餘杭縣南山白雲菴
道民沈智元。進狀乞勅額云道民者。游墮不逞。喫菜
事魔。所謂姦民者也。既非僧道。又非童行。自植黨與
千百為羣。挾持妖教。聾鼓愚俗。或以脩路。建橋為名。
或効誦經。焚香為會。夜聚曉散。男女無別。呼嘯善誘。
實繁有徒。所至各有。渠魁相統。忽集忽散。莫測端倪。
愚有爭訟。合謀併力。厚啖胥吏。志在必勝。遇有修建。
夤緣假名。斂率民財。自豐囊槖。橫行州縣。欺轢善良。
剏置私菴。以為逋逃淵藪。葢由寄居形勢之家。受其
囑托。認為己產。出名占據。曲為蓋芘。遂使州縣。莫敢
誰何。此風久熾。全不為怪。臣未暇究論。且餘杭南山
白雲道人崇師之地。智元偽民之魁。挾左道以惑眾。
揆之國法。罪不勝誅。況所建菴。在張抅師京日。累與
隣寺互論。張构已判道人。私菴照應元降指揮拆除
基址還寺。今智元再行廣闊。基址鼎新。建置連甍接
棟。窮極土木。非惟不遵元判。又復妄扣天閽。玩侮朝
廷。未有若此。況慶元臣寮論偽民姦惡之弊。不得自
為黨類。永遠結集。各令四散。如違將為首人決配遠
惡州軍。徒黨編管。近臣又論非給降度牒。僧道剏置
私菴。不耕不蠶。蠧民惑眾。皆抵于罪。陛下申嚴。命令
遍牒諸路州軍監司。限一月條奏。誠為嚴戒。智元蟣
虱小民。不足以污諫紙。然不容己者。除惡當謹。其至
微行法必貴於自近智元輦轂之邇。容姦集偽。建立
屋宇。全無忌憚。妄肆僥求。至傲天聽。度非智元自能
為之。必有為之地者。非痛勦絕。何以令遠。昔傳五斗
米道者。始托黃老。分遣弟子。周游四方。轉相誑誘。其
後數十萬眾。同日竊發。漢室遂微。此曹若不防閑。何
所不至。詎可以為細故而忽之。欲下臨安府。將智元
等重行編配。永不放還。菴舍盡行柝除。散其徒黨。籍
其物業以為傳習魔法。既視典憲之戒如本菴。委有
先朝御書塔名。只量留屋宇。就差鄰僧掌管。併乞行
下諸路監司遵從已。降指揮日下條奏。如奉行不虔。
以違制論。寄居形勢之家。准前認為己產。蓋芘執占。
不遵約束者。臺諫指名彈奏。施行以後。又復影傍權
勢。私立其菴。迄紹定六。餘三十年視權勢者之興衰
好惡。而屢有廢置焉。加以三者。挍其優劣。則艸菴因
得之。聞政論云。教變則禪。禪弊為魔。魔熾為賊。真知
言哉。是知傍附經論之弊。猶輕搥提經論之弊實重。
唯聖君賢相。凡百君子。反經常之道。以救之。經正則
庶民興。庶民興斯無邪忒矣。

釋門正統第四

<sarticle>釋門正統第五</sarticle>

良渚沙門　宗鑑　集
<other>荷負扶持傳</other>
<pb n="356"/>
嗚呼。楚狄敝中國。而齊桓覇叔帶危宗周。而晉文
興。會昌籍沒。五代分崩。不有大士起而救之。則中
興正派不可待而授也。障狂瀾。弭酷燄。功豈淺哉。
撰遠．端．恩三師孤山列傳。
<other>志遠</other>汝南宋氏。幼喪父。年二十八辭母依荷澤禪師。
慕天台一宗。境觀十乘。該通玅理。修性三德。同居祕
藏。乃導前躅。百界千如。即遮即照。凡聖平等。物我兩
忘。僅四十年。學者加市元堪為首。會昌四示滅。年七
十七。遺命以大部藏屋壁。大中復教。堪取三部。傳唱
敷揚。
<other>皓端</other>秀之張氏。九歲出家靈光。授經如溫故習。二十
受具。聞育王希覺師盛揚律部。遂往依焉。一聽通徹。
義門無壅。未幾。詣金華法雲師。學名數一支。并法華
經。後受吳興緇侶之請。晝夜講論。錢武肅王名就羅
漢寺及真身塔寺為眾演法。時台宗有玄燭師者。學
者號為第十祖。復依之。遂悟一心三觀之學。撰光明
隨文釋十卷。由是兩宗法。要通于一路。忠獻王賜紫
衣。署大德師號。晚慕遠公之風。送客有界者。凡二十
年身無長衣。口無豐味。居不施關。坐唯一榻。建隆二
年三月十八日坐滅本寺。容貌如生。三日焚于城西。
多得舍利。壽七十二。臘五十二。凡著述．傳錄．記贊七
十餘卷。門弟八十餘人。師性耿介。言無苟且。世論罕
談。唯以佛法為己務。祕書錢昱尹秀為著行錄。
<other>晤恩</other>字修己。路姓。姑蘇常熟人。母張。甞夢梵僧謂曰。
吾欲寄汝為母。已而妊焉。及稚孺。見沙門相必起迎
送。年十三聞誦彌陀經。遂求出家。親黨阻之。不從。乃
投破山興福寺受訓。聞天台三觀六即之說。深符其
意。漢開運中。遂造錢塘慈光。因師之席。洞曉玄微。尋
令覆述。出諸弟子右。於是盛相推伏。號義虎焉。先是
一家教典。經會昌毀廢。文義殘缺。談玅遺音。固已掃
地。師尋繹十玅。始終研覈五重旨趣。講演大部二十
餘周。解行兼明。目足雙運。使法華大旨昭著于世。師
之力也。與人言不問賢愚。悉示一乘圓意。或疑不善
逗機者。師曰。與作毒鼓之緣耳。不喜雜交。不言俗事。
雖大人豪族。未甞輙問姓字。況登其門乎。平時惟一
食衣鉢不離。貨財不畜。臥必右脇。坐必加趺。晨粥親
視明相。方許受之。弟子有飲。過中湯藥者。即時擯出。
每有布薩。大眾雲集。則澘然下淚。葢思大集有無戒
滿洲之言也。每以安養淨業誨人。其得生者。感乎瑞
相。往往有之。雍熙三年八月朔。中夜覩白光出井。明
滅不常。謂門人曰。吾報齡盡此矣。絕粒禁言。一心念
佛。次夢擁衲沙門執金爐。焚香三遶其室。師問之。答
曰。吾灌頂也。已生淨土。嘉汝所修。同我之志。故來相
迎。夢覺呼其徒至。猶聞異香。至二十五日。為眾說止
觀旨歸及觀心文義。辰時端坐止觀堂。面西而逝。壽
七十五。臘五十五。院僧文偃等聞空中絲竹嘹亮。鈴
鐸交作。漸久漸遠。依稀西去。茶毗得舍利無算。滅後
三十一年。天禧二載法孫智圓得遺骨於他舍。乃鑿
石為塔。重葬碼碯坡。勒銘識于塔左。
<other>智圓</other>字無外。自號中庸子。亦曰潛夫。徐姓。錢塘人。學
語即知孝悌。人頗異之。稍長不與羣稚嬉戲。常析木
濡水。就石書字。或列花卉若綿蕝（祖悅切）然。戲為講訓
之狀。父母見之。不忍逆其志。遂捨入空門。八歲登具
於本郡龍興（今大中祥符）。十五知騷雅。多為唐律詩。二十
一將從師儒。受周孔道。為文以訓世。會疾所縈。因自
訟曰。汝浮屠子。髮既祝矣。形既毀矣。而不習釋氏之
典。乃外慕儒學。忘本背義。又豈稱周孔之旨乎。聞源
清師傳智者三觀之法于奉先。遂負笈造焉。在摳衣
之列者二年。會清去世。離羣索居。甞歎天台宗教。自
荊溪沒後。其微言墜地者多矣。於是留意撰述。且有
扶持之志。遂往西湖之孤山。其山崛起湖心。杳在塵
外。水湛琉璃之色。波揚碼碯之名（時改賜寶勝院）。後人尊其
教。因以為號。又於其中樹亭名曰養素。亦名文會。錦
<pb n="357"/>
繡薰風。望月疊翠。玉峰負暄。大槩多為夜講設也。訓
不失宗。學者成市。凡大師之說。荊溪所未記者。悉能
記之。莫非祖述龍猛憲章文思。以三觀之旨。會同羣
經。幾百萬言。以廣其道。葢世之學天台者。未覩堂奧。
即首問天台以何為宗。或答云法性。或答云性具。獨
師作法華十不二門正義序云。原夫一家宗趣。道傳
三觀。悟自法華。故[懨-猒+火]張龍猛之宗。解釋鷲峰之典云
云。葢聖人設教。意在修行。四教開合。不出三觀。則師
論宗旨。度越諸師矣。又皆明吾佛之教。以見孔老二
家。談其性命與夫報應之說。皆未臻其極。故其疏四
十二章經序曰。古者能仁氏之王天下也。象無象之
象。言無言之言。以復羣生之性。由是佛教生焉。教之
高下。視根之利鈍。是故有頓焉。有漸焉。然後混而為
一。是謂開顯。而[山/一/虫][山/一/虫]羣彚率其化。復其性。蹈乎大方。
安乎祕藏者。可勝言哉。逮乎後漢。其道東傳。時君仰
其神元。元陶其訓。乃與仲尼．伯陽之說三焉。原夫仲
尼之為訓也。揚唐虞三王之道。尊仁而尚義。俾復其
王而企於帝也。伯陽之為訓也。揚三皇朴略之道。而
絕聖棄智。俾復其皇。而企於結繩者也。矧茲兩者。談
性命焉。則未極於唯心乎。言報應焉。則未臻於三世
乎。雖然。而於治天下。安國家不可一日而無之矣。美
乎哉。其可教乎。域中也明矣。若夫釋氏之為訓也。指
虗空世界悉我自心焉。非止言其太極生兩儀。玄牝
為天地根而已矣。考善惡報應也。悉我自業焉。非止
言其上帝無常。天網[懨-猒+火][懨-猒+火]而已矣。有以見伯陽乎。仲
尼乎。雖廣大。悉備至於濟神明。研至理者。略指其趣
耳。大暢其玅者。則存乎釋氏之訓歟。其可教乎。域外
也。又已明矣。域內則治乎身矣。謂之外教也。域外則
治於心矣。謂之內教也。昔阮孝緒正以內外之名。為
不誣矣。是故代人謂三者。混同焉。或幾乎失矣。或謂
三者碩異焉。亦未為得也。何哉。復性有淺深。言事有
遠近。則不得不異也。至乎遷善而遠罪。勝殘而去殺。
則不得不同也。（淨覺還源記釋）又與駱節判書云。浮屠之法
非古也。其來於東漢乎。其為體也清淨。其為用也仁
恕。由是七六家十九流焉。為利於上下。救弊於孔老。
其亦至矣。請揚搉而陳之。夫秦火六經漢興雜伯。民
澆俗漓。爭奪方熾。禮讓𣹰微。則仲尼之仁義。伯陽之
道德。或幾乎息矣。賴我浮屠之為訓也。既以三世報
應制其事。復明一心空寂窮其理。民有聞報應之說
者。雖貪殘鄙吝之夫。亦庶乎賑乏周急矣。民有聞空
寂之說者。雖矜功用壯之夫。亦庶乎守雌保弱矣。能
周賑。則博濟之道行矣。守雌弱。則朴素之風振矣。博
濟行。則禮讓著。朴素振。則刑罸措。以斯而利於民。則
仲尼．伯陽之道不遠復矣。故曰。為利於上下。救弊於
孔老焉。洎乎時君好之失其旨。方袍事之非其人。失
其旨。則節制不行。非其人。則寂淡不守。廼以雕峻輪
奐而奢夸。廼以輕肥溫飽而煒燁。徒以多為貴。則壞
其道者眾矣。言以怪為美。則惑其聽者庶矣。[逅-口+巿]相㳂
襲𣹰以成俗。使夫清淨仁恕之風無乃蕩盡矣。於是
蠶食蠧耗之謗。自茲而生矣。斯乃好之者。事之者之
失耳。非教之罪也。而往世君民者。不察其所由。視其
徒之不肖。而遷怒於善人教法者有焉。往往造毀佛
之律行。挾釋之誅。亦何異乎以丹朱而罪堯。因商均
而過舜。服藥過度。而歸咎於神農。縱火致焚。而反怨
於燧人耶。又甞嘆首楞嚴一經。劇談常住真心。的示
佛乘修證。為最後垂範。雖欽慕斯文。而未敢判釋。一
日門弟子以撰疏為請曰。楞嚴玅典。前哲解之者適
二三家。而學者猶躊躇於兩楹。師胡不以龍猛三觀。
智者四教約之申義。啟沃後昆。師既從所請。遂索經
披讀。研覈大義。且見智者三止之說。與經懸契。故嶽
公嘆其得經之深。非諸師所可企。及瑩公清話云。楞
嚴本在西域。祕而未傳於此土。智者聞之。忍死數年。
俟經之來。無何入滅期逼。遺讖此經入漢。吾不得見
<pb n="358"/>
之矣。當有宰官身菩薩。以文章翻譯佛語。又數百年。
當有肉身比丘。以吾教判此經。歸中道第一義諦。茲
言雖出假託。然亦頗符其意焉。師於經禪那現境門
中不禮塔廟。摧毀經像等慨然發憤。排其謬妄。且力
勉王公大人。曲加主盟。俾正法久住。文云。夫假象知
真因。言體道。於是嚴其像以生其敬。寓其言以悟其
心。住持三寶理在茲也。苟生邪見。豈達中庸。唯自敬
身。輕毀經像。邪風一扇。愚者悅隨。昔衛元嵩諫周武
帝不造曲見伽藍。以四海為平延大寺。和夫妻為聖
眾。即皇帝是如來樹。令德為綱。維尊耆年為上座。周
武惑之。遂滅佛法。凡為此說者。非天魔外道入吾佛
法中。肆其姦謀。傾毀我教耶。今世細人。濫學其語。心
非邪見。內惟饕餮。影附邪魔之蹤。熒惑無知之俗。率
多背佛法以說己法。輕佛語以崇己語。及貴有位者。
奴召𨽻伇。頥指氣使。則兢兢戰慓。趍走不暇。苟得其
言。或刻之琬琰。或置之簡牘。奢夸珍貴。惟日不足。及
觀經像。則輕若艸芥。以此驗之。進非達道。退非邪見。
苟求利養。誑惑愚俗。欲彼尊崇於己耳。烏乎執政者。
果以儒道治國。則當知此輩乃亂臣賊子之儔。安可
容也。果以佛教治心。則當遵佛囑。葢大涅槃經付囑
國王大臣。篤信檀越。見毀法者。當苦治之。使正法久
住。即長壽之因也。惟執政者。從吾之言。而正之可矣。
非從吾之言。遵佛之囑也。非遵佛之囑。行儒之道也。
昔鄭子產問政於然明。對曰。視民如子。見不仁者誅
之。如鷹鸇之逐鳥⿱少隹也。移此政以及吾教。則佛日重
明矣。真風再扇矣。是乃救無量眾生無間獄苦。豈小
補哉。又撰文殊說般若經疏二卷。般若心經疏一卷。
不思議法門經疏一卷。彌陀經疏一卷。遺教經疏二
卷（淨覺助宣記）。瑞應經疏一卷。普賢行法經疏一卷。無量
義經疏一卷（慧覺雜珠記）。涅槃三德指歸鈔蘭盆摭華鈔
西資鈔等共一百二十餘卷。世號十本疏主。門人集
其平昔雜著。凡六十卷。題曰閑居編。且兼通孔墨。旁
涉莊老。作文賦詩。清新雅徤。悉用假其道。樂其情。日
多杜門獨居。權勢不得屈。貴驕不得傲。世俗不得友。
惟處士林逋為良隣焉。時王文穆（欽若）與慈雲為法喜
友。因至錢塘。郡僧悉迎於關外。慈雲遣使邀師同往。
師以疾辭。笑謂使者曰。為我致意慈雲。錢塘且駐。却
一僧子。聞者笑而敬之。師早嬰痾瘵。常苦疲薾。伏枕
方榻。自號病夫。著病夫傳。然猶不倦講道。亦不廢吟
哦。艸藁盈軸集曰。病課不喜相形問命。與夫陰陽吉
凶之說。撰福善禍淫論。擇日說以矯時俗。其端方純
一之風。誠頹波之砥柱也。預訓門人曰。吾沒後。無厚
葬以罪我。無擇地建塔以誣我。無謁有位求銘記以
虗美我。宜以陶器二合而瘞之。立石標前。志其年月
名字而已。享年四十七。斸所居巖不屋而壇。陶器斂
身。自銘其墓。以乾興元年二月十七日。自作祭文及
挽詞三章。十九日入寂。吳遵路撰行業記。後十五年。
積雨山頹。門人啟陶。覩師肉體不腐。爪髮盡長。其唇
微開。齒若珂玉。乃襲新衣。屑眾香而重瘞之。崇寧三
年諡法慧大師。李詠史曰。通經十疏辨河傾。絕筆彌
陁淨業成。陶器墳中收幻質。昭然精爽定西征。靖康
改元。金人犯順。顯仁皇太后隨兩宮北狩。佩平日所
事。繪四聖像以行。雖為黠虜所幽。而密蒙神祐。感於
夢中。厥後南歸。謀所以報之者。有司改師所居為延
祥觀。以奉四聖。香火遂移額山。北遷師塔焉。庚申紹
興二十一載也。鎧菴謂就元繪四聖中。有觀音大士
一像。羽流易以他像。足成四聖。遂令作記者亦曰。四
聖謂天蓬．天猷．翊聖．真武也。紹熙中。山陰義銛遊孤
山以詩吊曰。講堂風月吊孤巒。已作崆峒問道山。卻
憶四華來石室。不堪九虎守天關。湖邊幽艸未成夢。
竹外小梅初破顏。華表日斜丹竈冷。仙人化[鴳-女+隹]幾時
還。
<other>附四人</other>
<pb n="359"/>
<other>文備</other>字昭。本鄭姓。福州侯官人。幼事師太平寺。誦法
華．維摩．圓覺．十六觀．小般若等經。靡不精練。從唐清
泰受尸羅本寺。晉天福間褁囊遊浙中。初至會稽從
柔法師傳百法論。綿歷數稔。詣錢唐龍興寺。訪先達。
溫習其義。於名數一支尤造淵極。續聞天台三觀之
學可以指南羣惑。誓欲傳通。遂登慈光因師之門。孜
孜翼翼。不舍晝夜。凡法華．淨名．光明等疏句及摩訶
止觀悉洞曉。肯歸同門。因師每與覆述觀法。莫逆於
心。因謂人曰。備雖後進。今與吾並驅於義解之途。諒
無先後矣。因沒。師仍北面事恩。葢學無常師理。長則
就也。師氣度沈厚。終日如愚。洎後學詢疑。同儔立難。
擊蒙辨惑。旨遠辭文。或謂師曰。斷佛種人乃祖斯戒。
所學如此。盍誨人一方乎。師曰。宗匠頗眾。講授滿門。
吾祖之風未墜于地。抗跡閑居。從吾所好。於是三十
餘年坐忘一室。陶神玅觀。介然自得。故其解行人罕
知之。惟懷道者默識焉。雍熈二年秋染微疾。忽凭几
三出圓相。或問西方之信。以偈答曰。嗟彼浮世人。問
我西方信。其信早縱橫。羣迷自不認。一水百千波。波
波皆佛印。舉動真彌陀。誨爾常精進。疾革。侍者問。淨
業成就。有休徵乎。答曰。吾先圖出圓相。乃所見淨土
事也。言訖累足而逝。壽六十。臘四十九。景德中孤山
以猶子述行業記。
<other>慶昭</other>字子文。胡姓。錢唐人。幼出家開化院。年十三受
具。二十一聞天台教法。會同一性。抗折諸宗。適源清
師傳道於奉先。師北面事之。服勤左右。凡十七年。茂
名峻業。頴出朋儔。奉先謝世。師遂嗣講。不墜父風。後
學歸之者眾。未幾徙居石壁山。欲為終焉。計屬城南
有梵天。上方乃巖禪師棲真之所。主僧遇明捨為講
院。請師開山。景德元年四月也。真風既揚。遠近從化。
化緣云畢。我報亦終。以天禧元年四月十六日歸寂
于正寢。壽五十五。臘四十一。門人奉全身葬于大慈
山崇教院之右。祕丞張君房帥錢唐重師之道。命工
琢石為塔以識之。師平日講法華止觀及諸部經論
共百餘周。傳教弟子自咸潤而下凡九十七人。滅後
四年。門人從政。請孤山狀其行業。乃論之曰。師性重
厚。不尚夸耀。講誦之外。端居靜室晏如也。不結托以
要譽。而名亦傳於後。無財食以聚眾。而徒亦僅千百。
不誑誕以駭世。而世或歸其仁。君子謂絕此三病。得
此三利。求之叔世。為難能乎。雖欲勿稱識者。其捨諸
吾執野史。筆於江湖間。纖善微惡。往往迹諸簡牘以
勸。以懲。況師之行業偉異者耶。既答門人之請。而亦
假以為訓焉。先是光明玄義有廣略二本抗行於世。
恩師製發揮記解釋略本。乃謂廣本是後人擅增。遂
以四失評之。弟子奉先．清靈．光敏共搆難詞。輔成師
義。欲廢廣本。法智撰扶宗釋難力救廣本。十種觀心
等文謂。清．敏二公不解發軫揀境之非。觀成歷法之
失。而師與孤山既預清門列。亦撰辨訛駮釋難之。非
救發揮之得。如是反覆。各至于五。綿歷七年。永嘉忠
攢結前後十番之文。號十義書。自茲二家觀法不同。
各開戶牗。枝派永異。今山家號清昭之學為山外宗。
故天台之道自師數傳之後。厥嗣漫息。而中興教觀
遂屬於法智焉。鎧菴曰。予謂棄陰觀真。猶棄冰觀水。
即陰觀真。猶即冰觀水。若乃既知陰是妄矣。猶觀妄
焉。是猶知冰是水矣。猶觀冰焉。是亦大惑也。荊溪云。
凡觀心者（定境）。先了萬法唯心（了法）。方可觀心（用觀）。請以斯
言格之。自見臧否。
<other>繼齊</other>字希中。貌壯而氣清。志高而辭正。永嘉之翹楚
也。初學止觀法門於奉先清。又習淨名大義於石壁
昭。又與孤山圓為忘年友。孤山甞為師作字說。美其
學行。時法智製不二門指要鈔。立別理隨緣之義。師
謂之濫說。與嘉禾玄．天台頴竝形辭藻。互相攻擊。爾
後十門折難既出。則師與夫二家之文俱湮。汲無聞
矣。
<pb n="360"/>
<other>咸潤</other>字巨源。鄭姓。越之上虞人。七歲事等慈子明師
進具。精貫毗尼。後遊台嶺。讀智者三觀書有省。詣錢
唐開化昭輪下。博究淨名法華涅槃楞嚴之義。昭乃
分座而處。謂可任法器。昭赴梵天俾。師代之。景德四
年。上虞宰裴奐洎里中緇素迎還等慈。宣衍淨教。天
禧初。徙舍郡之隆教。昭示寂。授以爐拂．嗣宅梵天。講
說四辨。遠近宗仰。天聖三年。徙住永福。於是越之文
雅忠公洎其徒奇玉入京。譽師道素。且云。踞猊牀。揮
麈柄。時漸三紀五舍。百講業成名立。乃請李淑撰。傳
教弟子題名記刻石示後。略曰。師最初傳教曰。善明
以下斷。以天聖終⿰示異。凡若干人。編名左次。後得度者
緒而表之。抑儒門著錄之一端也。
<other>本支輝映傳</other>
周過其曆享天祿者。餘八百年。號魯衛。晉功實多
焉。故傳云。文武成康之封建。母弟以藩屏。周非若
童子之辨。髦而因以敝之。法智之中興也。矩如克
家之子。淨覺骨鯁之臣。而慈雲皆以真子養之。凡
所著述若記．若鈔．或序．或刊。惟恐其道一日不行
於天下。則其用心視彼為本。而自視為支。以全芘
其根抵者。豈不盛哉。撰慈雲懺主列傳。
<other>遵式</other>字知白。葉姓。天台人。母王。乞男於觀音大士。夢
美女授以明珠。嚥之生師。七月能從母稱觀音名。稍
長不樂隨兄為賈。潛往東山求義全為師。全先夢有
童子處其寺佛像之左者。已而師至。與落髮。二十納
戒。明年習律於守初師。且謁國清寺普賢像。燼一指
誓傳天台教觀。北面受學於寶雲通。未幾。智解傑出。
智者諱日然頂終朝。誓行四種三昧。述偈見誠。通師
既寂。師旋故里。以苦學感疾嘔血。自謂必死。乃以消
伏呪法行道靜室。兩足皮裂。以死自誓。至三七日。聞
空中呼曰。遵式不久將死。師志益堅。至五七日。見死
屍盈室。師乃踐蹂而過。其屍皆隱。滿七七日。復聞空
中曰。十方諸佛增爾福壽。其夕如寐。見一巨人持金
剛杵。擬其口。驚且覺厥。疾即愈。懺罷。頂高寸餘。手垂
過膝。聲如洪鐘。肌膚鮮白若玉琢焉。南屏臻謂其弟
子曰。師叔轉報矣。師遂著觀音禮文一篇。淳化初。眾
請居寶雲講法華維摩涅槃光明四大部經。有懷胎
驢自施氏家來伏座下。若有聽意。如期至者。凡四十
日。既產乃已。至道中結緇素之眾。修習淨業。復擬普
賢作念佛三昧詠及誓生西方記。又自幸得觀音幽
贊。命匠以旃檀為像。刻己身戴之。撰十四大願文。其
後工有誤。折其像。所執楊枝者。師大恐。即自接之。不
膠膝而合。咸平三載。四明大旱。郡人請祈雨。師用請
觀音三昧冥約。若三日不雨。當焚其軀。如期果雨郡。
將蘇為異之。[石*((白-日+田)/廾)]其事。五年復歸故郡。境內淫祠。皆為
考古正之。濫享者撤去。有白[鴳-女+隹]廟者。民尤神之。競以
牲祭。師曉諭之。使改祭為齊。棹舟往彼。風濤遽作。意
神所為。因向廟說佛戒殺之緣。其浪即平。尋與神授
佛戒。絕其牲祭。且著文。并野廟誌與其神約民。至今
依之。師甞以事適他。道出黃巖有豕奔來。擾伏其前。
意若有求。徐推之。乃出於避屠也。遂償其直。令釋之。
豢干玅喜寺名之曰遇善。夫豕台有赤山寺。師甞謂
人曰。此宜建塔。僉曰是山之巔。每有異光照耀海上。
光中時見浮圖之影。其照所及。餘四十里。皆捕魚者。
[竺-二+(一/(尸@邑))]梁周之師知其發光。欲有所警。遂命眾建塔七級。
應其先兆。斯民不復漁矣。又於東山修懺。會大旱水
不給用。乃卓錫。石縫泉即激涌。今石眼泉是也。師至
杭館錫昭慶。闡揚妙典。學子朋來。時杭之俗以酒肴
會葬。乃以勝緣諭之。卒變葷為齊。因著戒酒肉慈惠
法門以成其化。又每夜施摶食於水邊。漁者夜聞眾
鬼相謂。今夜雪甚。師不可出。奈何。有曰。師慈悲。必不
忘我。且待且待。良久。眾鬼笑呼曰。師果來。我等飽矣。
漁者起伺之。果見携燈蹈雪而至。蘇人以郡符迎師
就開元精舍講法。緇素坌集。日萬夕千。其不茹葷飲
<pb n="361"/>
酒者。殆傾市邑。沽坊屠肆不得其售。監官有月課之
虧語及於師。師謂其徒曰。智者遺晉王書中言六恨。
其一謂以法集動眾妨官為之患。予今德薄。安可久
留此會。即翻然復杭。刺史薛顏以靈山命居之。其地
即隋高僧真觀所營天竺寺也。遺跡湮沒。殆不可覩。
師按舊志。乃賦詩植[石*((白-日+田)/廾)]記之。葢始謀牽復也。寺西有
陳世所植檜枯枿僅存。至是復榮。因名重榮檜。復賦
詩刻石。祥符九年。天台僧正慧思至京。以師名奏賜
紫服。王文穆（欽若）罷相撫杭。一日率僚屬訪師。請講
法華三法玅義。慈霔浪浪。衣冠屬目。公曰。此未始聞
也。與為方外之遊。久而益親形於詩書者多矣。尋奏
復其寺。賜天竺名。乃特書其額。公有書與師曰。天台
智者立教及解經義旨。與今古諸師。孰為優劣。師先
答立教（見世家）。次錄火宅喻品諸子索車文云。今先錄
古義一二。對智者釋義。次別引慈恩基師正破天台
一義。還用天台被破之文。與他竝決是非云云。次更
錄車體文。略評諸家優劣。云夫大車之喻。彰二經之
正體。乃開顯之大綱。久祕之至。談三周之共顯。迦葉
僧首於茲而獲悟。空生上聖由斯而述領。儻立理不
當。其失非輕。觀古諸師無一可取。又別錄慈恩破天
台義。以天台引大智度論釋法華佛住之義。故彼有
妄斥師云。此師不曾讀智論。此是彼論釋。住正文祇
見天台。此釋不究所以。便妄斥云。古人因此有解聖．
天．梵．佛等住。住名雖同。義意全別。語邃義幽之處。曾
不屬心。名同義別之文。虗張援據。尋此斥意。殊為孟
浪。又云。應知陀羅尼菩薩。能演說一句一偈至於一
月四月乃至一歲。諸所說法隨其義趣。皆與實相不
相違背。又安同常人。但述名相而已。又以智者昔於
天台江上護生之意。請公奏西湖為放生池。公尹應
天方微疾夢與師相見。其疾即瘳。乃遣書道其事。又
與秦國夫人施錢六百萬為其寺之大殿。會乾元節。
公以其道上聞。賜慈雲號。章獻太后以師熏修至精。
遣使齎白金百兩。命於山中為國修懺。師著金光明
護國儀文上之。因奏啟請天台教文入藏。公亦助之。
奏未行而公薨。內臣楊懷古因降香至。重師道德復
奏之。始如其志。師凡遇安居之初。則勵其徒行光明
懺法。以七晝夜為程。又補百錄光明三昧行法之說
以正學者。又依經攢集。消伏毒害。并彌陀熾盛光儀
又為馬侍郎撰淨土行願法門及淨土略傳。且於寺
東建日觀菴。送想西方為終焉。計厥今所修懺摩。竝
遵其法。故懺主之名滿天下。又撰教藏隨函目錄。且
略說諸部大意。俾一讀者如指諸掌。謂。法華玄義者。
統明五時。廣辨八教。出世大意蘊乎其中。文句者。葢
以疏句分節經文也。荊溪各有記釋。猶五經之有正
義也。止觀者。乃定慧之異名。即法華之行門也。前玄
義．文句皆明佛世當機得益之事。縱有託事附法觀
心之文。非部正意。今止觀正是智者說己心中所行
法道。自行因果。化他能所無不具焉。又於妙經普門
品中加別譯重頌偈。至今緇素遵之。天聖九祀講淨
名次。因與眾訣別曰。我住台．杭二寺垂四十年。長用
十方。為意非務私。傳今付講席宜從吾志。命祖韶曰。
汝當紹我道場。持此罏拂。勿為最後斷佛種人。汝其
勉之。遂作謝三緣詩刻石示後。八月二十八日歸于
艸堂。明年十月八日示疾。使請彌陀像以證其終。其
徒尚欲勸請住世。且以觀音像應命。師炷香瞻像祝
曰。我觀觀世音前際不來。後際不去。十方諸佛同住
實際。願住此實際。受我一炷之香云云。或問所歸。乃
以寂光淨土對之。其夕三皷。奄然坐終。師甞製一龕
曰遐榻。且銘之。壽六十九。臘五十。山中人見大星殞
于鷲峰。赫然有光。下燭席弟子垂百人。稟法二十人。
門學不啻數千。明春奉遐榻葬寺東月桂峰下。崇寧
中錫法寶號。紹興十四年勑改寺為時思薦福。奉憲
聖慈烈皇后香火三十年。諡懺主禪慧法師。塔曰瑞
<pb n="362"/>
光。開禧中復舊額。移薦福干山後。師幼習詞翰。篇章
有詩人風。其文名金園集天竺別集靈苑集等行世。
初盧積中秀才。以師天姿過人。勉令業儒。師答以詩。
有真空是選場。大覺為官位及一食不足耕。一絲不
足緯之句。膾炙人口。昔智者準一代聖教立四種三
昧。俾學佛者造修有方。內常行一種。以九十日為期。
人多憚之。師決意力行。精苦彌篤。曹勛作記稱師每
於旋遶之地。熾炭然𨫼。寘殿四隅。晝夜觀想。遇因倦
則以指抹𨫼而醒之。十指存三。乘痛煙起。示無生法
忍。俾學空寂者得真法供養。以是不受軀命。嵩師曲
記初無是說。疑以傳疑。識者攷之。又建光明懺堂。每
架一椽。甃一甓誦大悲呪七遍。凡所建立。幾數百間。
建炎以來。三經賊難。積薪焚之。薪盡而梵剎巋然。非
大慈悲．大願力所致耶。李詠史曰。般舟三昧九旬修。
大小彌陀懺更留。星殞香消忽西去。空餘千載仰嘉
猷。故艸菴與寂照書云。切念在昔慈雲．法智同學寶
雲。各樹宗風。化行南北。更相照映。克于一家。而法智
宗傳方今委弊。分肌析體。壞爛不収。中下之材。固難
扶救。切聆慈雲法道。淳正之風。簡易之旨。綿綿尚存。
斯由代不乏賢。謹守不失。是以賊馬所及。寶界蓮宮
巍然獨存留。為[邱-丘+(看-目)]家植福之地。固其驗矣。師之後有
明智韶。韶後有海月辨。辨後有慧淨義。義四弟子繼
主法席謂圓應．賢神．智元．慈覺．堪寂．照日也。鎧菴曰。
堪謂十不二門乃迹門十玅。勿觀心耳。又謂修二各
三即三止三觀。共發性三即三諦三觀。又祖述孤山
之說謂。今家以三觀為宗。實見諸師所未見也。元弟
子慈明觀繼日住持。結集金園集等堪弟子。慈受．琳
相承講演不墜祖風。獨休．果二僧錄借監總之權攘
取。及瑞峰修行賄得之。而師風烈掃地。吳太皇既還
舊額。京尹趙師澤請天台法英主之。講演修造。頗復
舊規。一紀之餘。以疾謝事。北峰印繼焉。初師在日。有
竹生於巖樹。作詩云。孤植幽巖樹。竹生巖樹心。結根
人莫問。造物意難尋。向月藏龍影。當風別鳳音。歲寒
方獨見。高節倚疎林。嘉定壬申。印師董院之二載也。
其舊題巖竹再瑞。鎧菴和其詩曰。印公秉一德。克享
慈雲心。樹腹竹重出。巖腰瑞可尋。霜凌我全節。風動
爾諧音。不許常時見。天寒表瘦林。
<other>附五人</other>
<other>思悟</other>徐姓。錢唐人。幼出家欣慈院受具。好遊講席。每
誦呪時身出舍利。所供像亦如之。求者如市。天聖三
年屬慈雲。欲以智者教觀求入大藏。王丞相擬達天
聽。師曰。此非常事也。小子將助矣。乃繪千手像。誦大
悲呪。誓曰。事果遂。當焚此軀。公薨。益精勵無廢。旦暮
越歲。克如志焉。八月二十一日答前誓。薪盡屍在。袈
沙覆體。儼如其生。眾咸異之。慈雲再積香木焚之。久
乃方壞。舍利無數。三歲之後。信者尚獲。慈雲以贊刻
石曰。悟也吾徒。荷法捐軀。其𦦨赫赫。其樂愉愉。逮火
將滅。儼如加趺。逮骨後碎。粲如圓珠。信古應有。今也
則無。芳年三十。真哉丈夫。
<other>慧辨</other>字訥翁。傅姓。華亭人。幼不好弄。其父奇之。令入
普照寺。十九進具。從天竺韶學天台教觀。復事浮石
矩。忘飡廢寢。咸盡其學。韶之將老。命代講者。八年後
領寺事。翰林沈遘以威猛治杭。僧徒見者多惶駭失
據。師從容如平生。沈異之。俾涖僧職。遷都僧正。東坡
時為通守。目擊其事。贊中甞序之曰。錢唐佛僧之盛。
葢甲天下。道德才智之士。與夫妄庸巧偽之人雜處
其間。號為難齊。故僧職正副之外。別補都僧正一員。
簿帳案牒。奔走將迎之勞。專責副正以下。而都帥總
領要略。實以行解表眾而已。師既涖職。凡管內寺院。
或缺住持者。僧司申至。師即涓日會諸剎。及其座下
英俊。開問義科場。如朝廷設棘圍糊名考校者。十問
中五問以上者中選。以是似不三。號為憂降。然後卻
隨院之大小。以所選次第差請。諸山仰之。咸以為式。
<pb n="363"/>
凡講授二十五年。往來常千人。得法甚眾。容止端靜。
不畜長物。有盜夜入其室。脫衣與之。導使從支徑遁
去。居無何。倦於酬酢。歸隱艸堂。但六事隨身而已。熙
寧六年七月十七日旦。起盥濯。與眾訣別。加趺而逝。
年六十。臘四十一。初師遺言須東坡至方可闔棺。四
日坡方入山。見之趺坐如生。頂尚溫也。師沒二十一
年。東坡謫居惠州。弟子慧淨大師思義囑參寥子道
潛求坡作贊。且曰。余在杭夢至西湖上有大殿榜曰。
彌勒下生。故人海月辨才之流。皆行道於其間。又作
三絕以吊之曰。欲尋遺跡強沾裳。本自無生可得亡。
今夜生公講堂月。滿庭依舊冷如霜。生死猶如臂屈
伸。情鍾我輩一酸辛。樂天不是蓬萊客。憑仗西方作
主人。欲訪浮雲起滅因。無緣卻見夢中身。安心好住
王文度。此理何須更問人。其後參寥往頴水謁子由
曰。辨才既以子瞻。故得銘於公。海月獨未有可乎。子
由亦為銘之。師來天竺。初至合㵎。有老人冠帶逾梁。
傴僂迎之入門。而失代講。時夢章安以金篦擊其口
曰。汝勤於誨人。當得辨慧。甞苦脾疾不愈。夢天神以
金槃盛水。使其瞑目。浣腸浣已復納。覺而痛止。吳越
大旱。禱於天竺觀音像不應。師時以疾晝寢。夢老人
白衣烏帽告曰。明日日中必雨。問其人曰山神也。如
期而雨。楊無為贊曰。海上有明月。一輪長皎潔。風卷
浮雲萬里開。冷照飛來峰頂雪。
<other>元淨</other>字無象。徐姓。於潛人。家世喜為善。客有過其居
者。指以語人曰。是有佳氣。[鬱-山+止][鬱-山+止]上騰。當生奇男子。已
而生師。左肩肉起如加沙條。八十一日乃滅。其伯祖
父嘆曰。是宿世沙門也。慎無奪其願。長使事佛。八十
一者殆其筭也。及師之終。果符其數。十歲從其邑僧
法雨出家。性不茹葷血。每見講座輙曰。吾願登此。說
法度人。年十六落髮進具。十八就學於天竺慈雲。時
門人方盛。眾欲卻之。慈雲曰。疇昔吾夢甚異。此子殆
法器也。勿卻。日夜勤力學與行進。不數年而齒其高
弟。慈雲沒後。事明智韶。韶甞講止觀至方便五緣曰。
淨名所謂以一食施一切。供養諸佛及諸賢聖。然後
可食。此一方便也。師聞悟曰。今乃知色．聲．香．味本具
第一義諦。因涕下如雨。由此遇物。俱法界矣。代講十
五年。杭帥呂臻請住大悲寶閣嚴。設戒律犯秋毫者
斥去。其徒畏敬之。居十年。沈遘帥杭。謂。上天竺本觀
音大士道場。以音聲懺悔為佛事。非禪那居也。請師
以教易禪。師至吳越。競來鑿山。增室幾至萬礎。重樓
傑觀。冠於浙西。學者數倍。其故有禱於大士者。亦鮮
弗答。名其院曰靈感觀音。熈寧初。祖無擇治杭。言者
不悅其政。遽起制獄于携李。師以鑄鐘之緣。例當訊
辨。幸而不罹。非所寓止真如蘭若。泰然擬金剛錍。撰
圓事理說。居十七年。僧文犍者。利其富倚權貴人。以
動轉運使奪而有之。遷師於下竺。師不為忤。犍猶不
厭。使者復為。遷師於潛。逾年犍敗。聞朝廷復以上竺
畀師當犍之時。吳人惡之。施者不至。巖谷艸木為之
索然。及師之復。士女不督而集。山中百物皆若有喜
色。趙清獻與師為世外友。親見而贊之曰。師去天竺。
山空鬼哭。天竺師歸。道場光輝。復留二年。終欲捨去。
謂其徒曰。吾祖聖人。猶以急於化人。害於行己。位本
鐵輪而證止五品。況吾凡夫也哉。因謝去。老於南山
龍井之上。以茆竹自覆。吳越聞之。爭為築室廬。具像
設。甓金碧。咄嗟而就。三年復為太守鄧伯溫請居南
屏。一年鄧去。歸龍井終焉。師講說不擇晝夜。甞曰。鬼
神威德不具。多畏人晝說。或不得至。比夜人靜。庶幾
能聽。焚指供佛。左三右二。僅能以執其徒。有欲効者。
師禁曰。如我乃可。平生修西方淨業。未嘗須臾廢行。
成力具。能以其餘見於外者非一也。東坡子迨生四
年不能行。請師為落髮。摩頂祝之。不數日能行如他
兒。布衣李生習禪觀甚辨而無行。欲從師出家。東坡
憐之。為請於師。未言其名。師拒不許。若知其為人者。
<pb n="364"/>
秀州狂人回頭左道以鼓道俗。宣言當建率堵波為
吳人福田。施者雲委。然憚入杭。以師不可欺故也。不
得已來。先以錢十萬。詣上竺飯僧。且遣使通問曰。今
以修造錢若干。願供僧一堂。師答曰。道風遠來。山川
增勝。誨言先至。喜慰叵量。承建淨檀為飯僧之用。竊
聞教有明文不許互用。聖者既違明誨。不知白佛當
以何辭。佇聞報章。即今撰疏文也。狂人大驚慚。見其
徒。雖門弟子亦勸。但禮之以化俗。師厲語曰。出家兒
須具眼始得。彼誠聖者吾敢不恭。如其誕妄。知而同
之。是失正念。吾聞聖者具他心通。今日當與爾曹虔
請。於明日就此山。與十方諸佛同齋。即如法嚴敬。跪
讀疏文焚之。明日率眾出迎。而狂人竟不至。學者皆
服。又嘉興令陶彖有子得魅疾。巫醫不能治。師祝之
而愈。越州諸暨陳氏女病心漫不知人。父母以見。師
警以微言。醒然而悟。甞與僧熈仲會。食仲。見眉間有
光如螢。攬之得舍利。自後常有於其臥起處得者。將
化入室。（號方圓菴。秦觀記米芾書）宴坐謝賓客。止言語。飲食召參
寥．道潛告曰。吾淨業成。如七日無魔。右脇而逝。吾願
足矣。五日出偈告眾。七日奄然而寂。元祐辛未九月
晦也。塔成。弟子懷楚詣汝陰。請誌于東坡。坡命予由
銘之。
<other>從雅</other>錢唐淨住僧。得海月台衡三觀。乃曰。慕虗名。爭
如修實行。言清行濁。賢聖所訶。入南山天王。專業讀
誦。閱法華五藏．金剛四藏．彌陀十藏。禮真身塔十徧。
釋迦三十萬拜。彌陀百萬拜。誦號五千萬聲。一字三
拜。禮法華三徧。楊無為贈以所撰安樂國贊三十章。
師欲廣化。遂圖三輩九品列。以贊文刊石。淨住一生。
坐不背西。無疾趺化。異香滿室。天樂盈空。
<other>若愚</other>字子發。錫號法鑒。海鹽馬氏。年二十四有聲學
校。抵湖之覺海蘭若。素所居裂冠。依僧用明得度。學
教于辨才。道譽日隆。郡請住南屏。力辭不赴。奉辨才
杖屨。退居龍井六年。與參寥心友。參寥能詩近名。師
韜光鏟彩不求人知。覩覺海屋老僧殘。為興無盡供。
建閣奉安西聖。甲於東南。啟淨社。勸化道俗。每集必
數百人。三十年加功進行。多蒙佛接。張祠部（景備）留題
有動人無限往生心。句。初辭親。日夢白衣人授七十
二䇿。壽果至此。靖康丙午九月。謂其徒曰。夢神人告
汝同學僧則章。得普賢觀行法三昧。已生淨土。彼待
汝久。曷可淹留。命眾諷觀經。甫畢乃云。聖相現前。吾
往矣。偈曰。空裡千華羅網。夢中七寶蓮池。蹈得西歸
路穩。更無一點狐疑。闍維得舍利數百顆。塔于東廡。
雙槐居士鄭績銘（闢白雲具斥偽志）。詩編名谷菴餘塵。
<other>扣擊宗途傳</other>
陶唐於變巢許不臣。周武會朝夷齊異議。反經合道。
葢有激揚。未若皂白之不相為用也。法智中興。克
復舊物。天下後世是之。或者居摧碾之。下抱手澤
書之。反不能以一唯響。應一覧無遺焉。既非隘路
叛出之比。必其用心有所在矣。撰淨覺神智列傳。
<other>仁嶽</other>字寂靜。號潛夫。姜姓。霅人。師開元行先。十九進
具。學律於錢唐擇悟。能達持犯。聞法智最明天台教
觀。徑往依止。至水月橋。擲笠採蓮徑中云。吾所學不
就。不復過此橋。法智器之。居以東廈。杜諸窻牖。雖白
晝亦藉蘭膏以使尋繹。屋壁棟梁皆如墨。鄉書至。悉
投帳閣。積歲一開。為眾分衛。坐于舡舷。方舒足頃。豁
然自得。若拓虗空。不知舟檣之折。針芥相投。筌蹄盡
舉。晝聽夜習。面詢口訣。聞以所疑。請益函丈。擷大屧。
關大鑰。眾望風畏之。凡十餘年。悉其蘊奧。乃曰。學解
不如射行之著明彰信也。與十同志修。請觀音懺法。
因臥病次。怳如夢寐。深悟向之所學皆非。知見超達。
遂與法智背馳。往復詰難。如十諫雪謗之類。是其尤
者。十諫序云。夫何大師未察忠素。再樹義門以安養
生身。抑同弊垢。娑婆劣應。混彼舍那。又曰。豈圖拾其
短。隱其長。沽出藍之名。起逆路之見。自墜塗炭。良可
<pb n="365"/>
悲哉。道不我合。讒由是興。將事四方之游。以諧平昔
之志。造天竺慈雲。攝以法裔曰。吾道不孤矣。師獻詩
曰。十載事遊歷。茲辰竊自矜。愛山逢鷲嶺。問道得牛
乘。貝葉秦翻偈。蓮華晉社僧。如何稚川子。向此學飛
昇。會有昭慶請。慈雲以詩送之曰。黃鸝鳴谷口。受請
近重城。鷲嶺雲初背。石函僧過迎。陞猊百子會。揮麈
四鄰驚。自喜千年後。吾家有道生。慈雲門人從者大
半。移石壁靈芝慧安清修。凡五道場皆當路所屈。在
靈芝日。為溫之仁。行人請住淨社。居僅十載。緇素敬
仰。乃至標榜名額。或真楷。或大篆。悉為奮筆。永嘉法
道中興。實師力也。德臘既高。霅帥請主祥符（霅王芳菲園）。
觀察使劉從廣奏命服樞密副使。胡宿請淨覺號。朝
野共欽。而胡最篤信。執弟子禮。撰楞嚴集解序。葢師
平昔探討法藏。尤精此經。會粹諸家之說為集解。以
通之。大張五重之旨。作說題以明之。欲廣演於神呪。
調聲曲以諷之。期修證之必成。示禮儀以備之。世俱
行焉。晚景專修懺摩。遵梵網然三指為供養佛事。創
隱淪堂休室。究其立名。意期息機也。治平元年三月
二十四日。謂門弟曰。我明日午時當去。期至留偈而
終。四月四日墳于何山西隅。壽七十三。臘五十四。法
嗣慈梵．靈照．乃仁．瑩珂。尚能振舉玄綱。作人師範。著
述凡五十五卷。大論節文十二卷。大論樞淨名精英
會粹禪門樞要雜編名義為教網之大綱。法義之精
雋。又有梁唐二集。及牕案記諸子雜言史髓等文可
以裨贊佛道。開導後昆者。咸有卷軸。旁通六經。貫穿
百氏。善詩能文。精篆𨽻。堅修戒律。至老無懈。靈照名
義序曰。師逼於終世。猶閱是書。孔聖垂終。口誦法言。
仲舒至死。手不釋卷。則師有焉。元頴傳而論之曰。予
嘗論及師平昔辨說。擊揚宗旨。其所予奪。大抵如砧
槌相扣。器諸淳朴或彼或此。初何疑焉。止觀天親．龍
樹。內鑒冷然。外適時宜。各權所據。斯之謂乎。淳熈甲
辰。沈大卿（祖德）葺其塔。蕭千巖記。
<other>從義</other>字叔端。永嘉平陽葉氏。母潘。八歲入道。又九年
通經落剃學於扶宗忠。徧歷廣詢。二十七寄講玅果。
說四教義。出集解。迄今盛行。主大雲．真白．五峰．寶積．
玅果五剎。學徒匝座。辨折明白。堅徹旁通。音吐清暢。
有若成誦。罔不悅服。自教主以五時．五味．半滿．權實．
偏圓．大小之義推明止觀。厥旨奧衍。讀者疲精竭力。
難於貫穿。至師研詳精到。故聽者多願稟承。且痛患
隋唐以來他宗所立。不本經論。但任胸臆。修證無由。
縱有依經傍論。亦判釋不盡佛意。卻於佛法正宗妄
有排斥。祖三張者。假託老氏簉乎儒佛。世俗莫究根
源。亦加宗奉。遂於補注集解數。數辨明非黨宗也。欲
學者審其是耳。如論禪宗。則曰。達磨以楞伽四卷。授
可師云。我觀漢地。唯有此經。仁者依行。自可度世。又
云。藉教悟宗。世人何得妄說教外別傳。若看禪人語
錄。何不看佛語錄。佛語錄者。阿難等錄。佛金言以成
經也。唯永嘉集多用佛經以為指南。此得達磨正意。
與近言禪者異。子厚云。今之空空愚夫。誣禪以亂其
教。又曰。今人學教。不知所以。便欲廢講修禪。而不知
教中所談何事。又禪者云。若未頓超方便。且於教法
留心。嗚呼。此言謬矣。豈圓頓上乘微玅教法。祗在方
便而不超脫。豈方等真詮常住極玅但分別名相而
已。不知以一心三觀甚深般若。尋經學教。自免數寶
之責。若謂誦持經論是滯言說者。娑婆世界以何為
佛事。禪徒豈不言語示人。無離文字說解脫義。豈不
然乎。若乃諍於說默。豈是通見。當知聖人之道。或說。
或默。或非說默。視．聽．覺．觸亦復如是。得其旨者必不
諍矣。豈達磨西來。直指人心。見性成佛。而華嚴等諸
大乘經無此事耶。烏乎。世何愚也。汝等當信佛之所
說。諸佛如來言無虗妄。四教儀謂自隨喜品直至等
覺。忽用五悔。即引五十校計經注云。始自凡夫。終至
等覺。皆因五悔。等覺尚修。暗證之流。那忽見棄。又說
<pb n="366"/>
事理二懺訖。乃云。莫見此說。便謂漸行。謂圓頓。無如
是行。謬之甚矣。何處天然。彌勒自然。釋迦師科云。茲
葢以無因無果。斥彌勒．釋迦。既是果人。果必由因。今
不修於事理之因。是無因矣。豈可無因而感果。祖師
所明理觀事懺。斯是依準諸大乘經。凡愚不知。或聞
此說。便謂漸次。而圓頓中都不如是。所以有若未頓
超方便。且於教法留心等。良由迷於大乘修行法門。
偏計理性。無說無示而廢修。得解行二門。端拱無為。
不禮聖容。不讀經教。言我是大乘頓機直入。若諸經
論。葢被中下漸次之流。一家所斥。暗證之徒良在斯
矣。又曰。華嚴云。如貧窮人。數他珍寶。於法不修。亦復
如是。故佛垂教。欲人依之而修證耳。苟能因指見月。
經論何傷。文字解脫何必畏哉。所作皆是玅道。何謂
漸行。教外將何而別傳乎。討疏尋經。分別名相。自不
達耳。非經論過。不知討誰疏耶。若慈恩等疏。此則可
耳。若天台疏。皆有方軌。攝法入心。觀與經合。非數他
寶。豈但分別名相而已。誤無量人棄嫌經論。所損至
大。彌須謹之。清凉云。攝天台三觀之玄趣。使教合亡
言之旨。心同諸佛之心。不假更看他面。謂別有亡機
之門。昔人不參善友。但尚尋文。年事稍衰。便欲廢求
禪。豈惟抑乎佛心。亦乃翻誤後學。是以不能依教修
行。故為如來訶責。人之罪戾。經論何愆。故祖斥修心
不達者云。隨逐積年。看心稍久。不知研覈問心。是以
不染內法。著外文字。偷記注而奔走。負經論而浪行。
斯皆斥於不了之人無異數寶者耳。今之庸鄙。於知
識處纔聞句偈。便謂教外別傳。以由不知吾佛法藏
如來教海。合融一切諸法故也。遂以禪高於教知他。
何謂教。何謂禪。悲夫。辨祖承則曰。今家承用二十三
祖。豈有誤哉。若二十八祖未見經論所出。近見刻石。
鏤板圖狀七佛二十八祖。各以一偈傳授相付。烏乎。
假託何其甚歟。識者有力。宜革斯弊。使無量人咸遵
正教。又崇法禪師先聽律。歎云。解脫之道。天壤相隔。
遂棄之學經論。洞明智者一宗。徧說法華十玅。又云。
予以不退心慕常樂果。當自初地至十地。豈為名相
所惑。直造韶國師。師云。自性清淨。無一法可得者。佛
之理也。百福莊嚴。無一善可棄者。佛之事也。雖分二
途。俱強名耳。吾崇壽之子。玄沙之孫。建大法幢。以金
剛體全付於汝。今問若爾。將何以為別傳。戒律是三
學初章。何乖解脫。維摩云。其知此者。是真奉律。豈非
解脫。苟如國師所云。將何出於天台之道。而云名相
所惑是誰咎耶。如議賢首宗。則曰。清凉觀師初學天
台。所見既僻。為荊溪所破。遂棄天台。宗賢首。雖遵稟
止觀。而斥天台判教。豈不教觀胡越。解行矛盾。又曰。
清凉謂。台宗判華嚴兼別。失如來意。乃自立云。行布
是圓融之行布。善財參諸知識。但解一法。謂之謙己
推勝。若爾普賢．彌勒何不然耶。又以知識對當位。次
判華嚴為頓。頓仍謂華嚴是菩薩請。超勝法華。而却
用天台判教文及三觀三德．一念三千．性善性惡等。
況賢首圭峰長水所立義門。各自不同。師資撰述。何
其然哉。又問清凉。法華若攝餘經歸華嚴者。何不攝
餘經歸法華。而却歸華嚴。況法華部內實無會入華
嚴之文。但云。始見我身。聞我所說。即皆信受。入如來
慧。除先修習學小乘者。我今亦令得聞是經。入於佛
慧。是經既云法華。何得謂歸華嚴。天台但判頓部在
初喻之乳味。何曾指為根本。就喻言之。但見乳成醍
醐。禪源諸詮云。古師所解。皆是四禪八定。南嶽天台
依三諦理。修三止觀。文義雖圓。終成次第。唯達磨傳
最上乘禪。名如來禪。頓同佛體。逈異諸門。師曰。圭山
宗賢首判教立義。而賢首五教章。美贊南嶽天台。以
為升堂入室之人。心經疏明圓一心三觀自指如智
者大師所明起信論疏明修禪法。亦指天台止觀等
文。又圭山師清凉。清凉華嚴疏引用天台性善性惡
三止三觀三德三諦三一相即等。文曾無有異。圭山
<pb n="367"/>
何獨違背祖師。貶南嶽天台耶。如議慈恩宗。則曰。造
疏釋經。都無立行。攝法入心。成觀等語。謬移經品。前
後改削。論文語句。專用唯識等論。定性滅種以通法
華。茲乃徒援權典。用證實教。豈不誤哉。如論道家則
曰。儒者用三皇五帝為教主。書序三皇之書謂之三
墳。言大道也。五帝之書謂之五典。言常道也。以茲墳
典化于天下。是故儒宗得為一教。仲尼但是傳教。況
其餘哉。故云祖述堯舜等佛。是法王說。十二部經八
萬法藏。教化眾生。故釋教。教只有二。道教只可判入
儒流。宗儒佛者。衣服飲食。宮室遵其教主。道士所服
衣．所食食．所居室果誰教之。雖欲以老子為教主。其
如老子非是帝王。若言別有天尊為教主者。五經但
云河圖命包洛書。畀姒而已。若言道經有天尊號者。
三張偽撰。豈堪作證。其自說所得於祖之道。謂之聖
人。洪範又曰。吾佛玅證圓常。法界之體。體具諸法。不
出十界。十界互融。故有三千。具即是假。假即空中混
而不辨。辨亦不分。雖一一徧。亦無所在。此名玅法。從
本垂迹。大通之時。為第十六王子。與諸大眾。覆講此
法。結其大緣。自茲之後。節節誘之。今之寂場。示成正
覺。宣演大乘。小機莫悟。有如聾啞不動。而遊施於小
化。方等彈訶。般若淘汰。機緣既熟。玅法斯通。故住靈
山。宣暢本懷。三乘九界。咸悟一真。皆以如來滅度。而
滅度之。諸法實相。三千空中。既已顯露。本成大覺。亦
乃斯彰大事因緣。始得滿足。是我方便。諸佛亦然。所
以智者靈山親承大蘇。玅悟於止觀。說已心中所行
法門。不出三千。空中而已。生佛雖殊。玅法無別。剎那
即是。何須外求。苟順凡情。生內外見。應知本體常自
寂然。所著大部補注十四卷。光明順正記三卷．新記
七卷．觀經往生記四卷．金錍寓言記四卷．不二門圓
通記三卷．淨名略記十卷．義例纂要六卷．法華句科
六卷．四教集解三卷．搜玄三卷．菩薩戒疏科一卷。晚
示疾秀之壽聖。囑門人曰。若等自利利他。以久吾道。
勿作最後斷佛種人。吉祥而逝。元祐六年正月二十
一日也。壽五十。臘三十一。瘞舍利于錢唐寶藏院側。
劉提刑（燾）記行業云。端介清白。不妄遊從。寤寐三觀。
耽味著述。過午不食。非右脇不臥。非濾水不用。行步
有常。坐立如植。未甞求公卿之知。或欲以椹衣師名
加之。悉辭不受。可謂賢也已矣。
<other>附二人</other>
<other>靈照</other>字了照。號希夷子。蘭溪盧氏。幼不與羣兒伍。失
恃怙。以脫俗啟兄。兄以三麤藤示曰。用此擊汝。至於
俱碎。可從汝意。師欣躍入林。負藤一束。置兄前曰。果
容入道。用此擊我。俱碎無恨。既志不可奪。遂令師寶
慧紹賢。誓去枕。席香燈。禮誦晝夜不息。幾月誦通法
華光明。抱經投試。有司嘉之。獎以別榜。稟持惟謹。竊
自思曰。沒齒無聞。君子耻之。矧為佛徒。飽食虗度乎。
詣錢唐學教觀于香嚴湛。服勤數歲。更欲旁求。湛曰。
汝無他往。今淨覺闡化吳興。吾宗之傑也。宜就正焉。
負笈而往。師資道契。切問近思。一家戶牗。靡不通達。
歷試艱難。眾心允服。淨覺歸寂。住吳山解空。遷景德
戒壇。熙寧中湛於華亭超果別創教肆。甫備。臨終囑
其徒曰。吾竭力建此。唯願得一真傳教人繼之。捨靈
照其誰。依教禮請師。擎眾而至。禪誦精苦。講誨無倦。
遵偏讚之。典慕東林之風。自元豐初結為蓮社。每至
孟春。啟繫念會七晝夜。唱道勵激。比及三年。預社逾
二萬人。感驗至多。西聖入夢。相好奇特。作禮跪問。靈
照一生誦大乘經。學大乘法。修大乘行。期生安養。轉
度眾生。果遂願否。觀音指曰。淨土不遠。有願即生。勿
復疑矣。深夜誦經。力疲倚臥。復夢遍吉。身相如經所
說。喜而驚寤。願造聖像。說玅經萬部。以嚴淨報。元豐
五年仲冬。示疾謂侍者曰。吾已見異。安養之期不遠
矣。十六昧爽。累足而逝。四體三日溫煖。闍維舌根不
壞。紅潤如生。舍利迸流。赤白間錯。壽五十五。臘二十
<pb n="368"/>
四。塔骨舌于院東南。親度靜仁．覺圓．靜智。登門受道
千餘。
<other>可久</other>字仗老。錢塘錢氏。天聖覃恩得度。學教觀於淨
覺。喜為古律。造於平淡清苦。東坡以詩老呼之。居西
湖祥符。蕭然一堂。坡作郡日。元宵九曲觀燈罷。斥玄
從者。獨至⿰土奢戶。入了無燈火。但聞薝蔔餘芬。留詩云。
不把瑠璃閑照佛。始知無盡本非燈。志林云。師及垂
雲．清順三闍棃。皆予監郡日所與往還詩友也。清介
貧甚。未甞有憂色。今老矣。不知尚健否。蒲左丞集錢
唐古今詩。求藁於師。師曰。隨得隨去未始留也。聞者
高之。晚年杜門養浩。送客有界。樞密林公訪之。亦不
屈。照律師嘲曰。抝折牀頭舊杖黎。任教桃李自成蹊。
如何昔日廬山遠。却為黃冠一過溪。師笑不答。久之
劇厭人事。辟穀燕坐者十餘年。窻外唯紅蕉數本。翠
竹數百。觀練熏修裕如。忽曰。吾死蕉竹亦死。擇瑛公
亦死。瑛葢同遊時尚無恙。已而果然臨行口占曰。生
老病死樂在其中已矣。乎傳語風華雪月。言訖長往。
壽八十。葬骨北山禪寂蘭若。

釋門正統第五

<sarticle>釋門正統第六</sarticle>
良渚沙門　宗鑑　集
<other>中興第一世八傳</other>
<other>則全</other>字叔平。四明施氏。十歲師保國光相塔院。行緣
進具。造法智輪下。未幾悉了其義。居十大弟子之冠。
述四明實行錄。猶蔡邕作。郭有道[石*((白-日+田)/廾)]也。有置氣善品
藻。遇事不合於心。即指言其失。眾慮以為不可。師自
謂。無欺不變也。住三學前後。郡守愛重之。給事郎公
尤最識者。謂師材如許。儻以儒冠簉縉紳間。職諫諍
之司。補兗職之闕。風采[澶-旦+示]然。豈下漢汲黯。唐曲江公。
我王黃州耶。惜乎遠處海裔。久屈不伸。楊公適聞鄉
間之譽。特加敬禮。銘其塔曰。凡晨會而夕散。夕承而
晨止者。餘三十年推援經史。校磨雋傑。辨其可否。一
得一失章章。然行事之為世法者。悉中其評議。無毫
髮謬。誠知非常人也。慶曆五年閏五月終于三學。弟
子若水立碣延慶淨土院。
<other>崇矩</other>衢州景德僧。得法智之傳。行輩畏伏。居第一座。
啟講。法智坐聽。歎曰。吾後有賴矣。黃巖東禪。請夏講。
未幾還里轉講受業。仍董院事。法智付手爐．如意。洎
登座。老禪宿講竦然驚駭。真廟時遊京師。朝士以名
達上。召講四十二章經。賜紫方服。遊永嘉。以夢回故
隱住浮石。浮石本係禪林。住持元勳曾問從真起妄
義。言下相契。執弟子禮。願改教苑。請師傳道夏。舍人
特為敷奏。奉旨永為十方傳教住持。學徒雲委。蓮社
勝會無慮萬人。廬山佛隴之道大振。至今不泯。其初
領眾。法智以書囑累者至十。有曰。既受彼請。當聽吾
言。立身行道。世之大務。雖儒．釋殊途。安能有異。先務
立身。次謀行道。謙為德柄。當堅執之。使身從此立。道
從此行。吾見學人切於名利者。皆不能鳩徒演教。當
視之如詐親。懼之如狼虎。先宜誡之。然後進行勤講。
豈俟再言。此外宜覧儒家文籍。博究五經。雅言圖於
筆削之間。不墮凡鄙之說。吾素乖此學。常所恨焉。汝
既少年。不宜守拙。當効圓闍黎之作。元豐間會稽通
謁天柱水。覩方丈壁間揭此簡錄之跋尾流。通且見
重臣躳請名僧。讓居之意。師仍稟慈雲。慈雲亦以授
辭勉曰。汝將轉說于親里也。勗哉。被忍為衣。入慈為
室。處空為座。身遠眾惱。口寡世論。意防輕慢。慈心授
人。是曰三軌。是謂四行。名安隱說。能如是者。乃可說
法。名吾弟子。反此非吾徒也。今授汝香爐．如意．手書
誡辭。一秉一把必體吾意。善護自他。勿令斷種。又文
昌者。舊圖列慈雲下。及為永嘉玅果法智。又付玅宗
鈔。令其講授。且曰。或有異同。劄取寄來。仍為歎其修
<pb n="369"/>
心。勤進為法。周旋二利。兼行三空。不爽必獲玅果於
斯世。又願彬者。法智與書甚委歎其早以弘教為志。
久處座下。傳唱利人。頗有道譽。因囑其像末隆法之
勤。若此之流。可例速肖。世異失傳。不能槩錄。
<other>慧才</other>字曇遠。溫之樂清王氏。五歲師白[鴳-女+隹]怡芳祥符
覃恩得度。十三進具。聞四明盛化。往學焉。稟性昏魯。
茫然罔措。乃曰。普門大士。弘誓利物。有求必應。吾將
持菩薩名。課大悲呪。庶幾心智發明。學通祖道。一夕
恍若睡夢。見梵僧長數丈。呼師名。脫加沙。授與披挂。
囑云。盡生記吾。吾當助汝。翌日臨講。廓然開悟。目矚
耳聽。有如聞習。曩所聞見。無不洞曉。朋儔咨扣。應酬
無滯。法智命為眾分句讀文。稱其所得。繼參慈雲服
勤。北面解行俱高。領寶山廣嚴．孤山竹閣．南山佛慧。
治平初。沈帥請住法慧寶閣。凡二十年。度支毛公請
住浮石。未幾勇退。杭人為築菴於雷峯黃皮園塔下
居焉。平生以大悲呪為憑仗。甞一晝夜翹足誦之。每
翹足則以百八遍為期。又以誓生安養復翹足。一晝
夜誦彌陀號未終。前數日夢若宮室者。或告曰。淨土
中品。汝所生也。元豐六年五月二十一日。更衣坐書
贊佛偈曰。吾生淨土決矣。泊然而化。閏六月十日塔
于菴右。壽八十六。臘七十三。性恬貌古。少語寡欲。舉
止沈厚。與人慈和。天台教門異論尤多。師資相戾。喧
動江浙。惟師循循講訓。善否短長。未甞形齒。高而不
介。和而不流。往來錢唐。逾四十年。養高任。緣四事自
饒。非福慧兼備者耶。元豐元年春末。緇素萬指。求授
大戒。先為懺摩。然後授甘露法。方羯磨時。道場中觀
音像頂放光。表證初貫。寶𦦨[朦-卄+((並-(前-刖))-一)]朧煜爚。漸次舒發輝
散講堂。猶如隙光斜迸飛入。又如水光側影反射。簷
廡道場然炬及與日光不能映奪。會眾得未曾有。悲
泣贊歎。淨慈法真禪師守一作戒光記。照律師以稟
戒為書行業。趙清獻鎮越有詩云。乞得鄉[邱-丘+(看-目)]樂矣哉。
雷峯菴靜此徘徊。淅江莫謂音書隔。一日潮聲兩度
來。弟子十人。法宗懺主拔萃。戒珠闍黎繼其道云。
<other>本如</other>句章林氏。受業國寧。投法智輪下。時年少於于
眾中已稍稍有聲。典詞翰駭服儕類。甞請益經王義。
法智曰。為我作三年監院。却向汝道辦事。訖又問。法
智大喝。師豁悟。有頌曰。處處逢歸路。時時達故鄉。本
來成現事。何必待思量。法智受命服作致語云。彌天
才筆洞懸河。獨步當年解義科。國士聽經春夢少。江
僧從化晝禪多。半千衲子傳新鈔。積代宗師解舊訛。
且恐吾皇命同輦。伎人無處獻笙歌。慈雲來竺峯。授
以東山學者。常五六百。講道三十年。法華涅槃光明
觀無量壽別行請觀音摩訶止觀觀心論金錍等皆
解釋六七過。甞集百僧。修法華懺一年。注仁王懺儀
撰行法經疏鏤版施萬卷。仁廟時乞賜天台教藏郡。
將為奏賜教乘四千五百卷。章郇公．元參政．葉翰林．
蔣密學多之為贊記歌詩。駙馬李都尉請紫方袍。神
照號。魏國長主奏敕賜白蓮菴院。歲度二人。皇祐二
年居菴七載。五月十八寢疾。少間升座。辭眾法堂。藏
閣方丈梁折。鐘撞不鳴。江上漁人見雲端有僧西去。
詰朝右脅而寂。異香不絕。明年三月葬菴北。門人戀
慕。啟鑰視之。容貌儼然。爪髮俱長。塔生蓮華。梵才大
師祭文有圓寂經歲肉體如生語。師輕樂財施。弘教
為己任。敝衾壞衲。裕然以老。甞於天台施菩薩戒。方
羯磨。光發智者塔。及國清赤城山。交射戒席。甞供千
佛。飯千貧人。寘華座席。佛華宜不萎。而數位輙萎。貧
人華宜萎。間有不萎。壽七十。臘五十三。弟子處咸等。
紹業者甚眾。
<other>有（真宗改梵）臻</other>法智暮子。住金山龍游。錢塘通守吳侍讀
革興教禪居請之。學者朋來。講次分文折理。貫穿始
終。舉一義則眾義路通。窮一文則諸文允會。強記者
集成類例。類例者仁師錄其五。淨覺增二。括蒼聰加
三。佛慧才重葺。永嘉吉銓次。廣智甞曰。類集之行。得
<pb n="370"/>
失相半。得在學者揀尋知其綱要。失在昧其本。文義
勢起。盡學者文外更求。不可謂秖此耳。興教之盛。群
峯泰初銓次。高座緒餘。超果會賢。別立懸敘消文。一
一文下開來意。正釋觀心號南屏。一家古集序云。矧
今之日。教肆多點讀斯文。豈不失於元本。唯求枝葉。
但教典不有之處。可溫故知新。不唐學問果。由是而
識大輅。固不以椎輪為貴矣。天竺韶覩之。掩卷而慟
曰。碎骨法身。譌誤後學。去櫨菴嚴。知為後學患。書寄
無相。昕幾二千言。力勉切勿傳授。至有醍醐化糟粕。
法藏變鬼火語。其慮後世深矣。鎧菴曰。此雖人師。務
欲短販。枝蔓其說。以媚後進。然作俑之罪。必有當之
者。師與淨覺辨教門陳詞有司。乞集高臺。竪赤旛。倣
天竺聖師與外道捔。勝以旛標顯處。義墮者斷首截
舌。懸之府君。覩師法戰勇銳。就判詞分解之曰。行文
製作。臻不及岳。強記博聞。岳不及臻。師雖弭兵後之。
聞之[澶-旦+示]然毛立。師贊美玅宗鈔。建立圓宗。符合祖意。
述二偈曰。佛許六即辨蛣[蜣-儿+(鬼-((白-日)/田))]。何不通知一不知二。失
西又失東。三千若果成。一切皆常樂。蛣[蜣-儿+(鬼-((白-日)/田))]不究竟。諸
佛斷性惡。初吳公多於休沐請講。垂紳正笏。立于門
外。師未登座。不敢輒入。東坡云。與師語群籍。有所遺
忘。則應口誦之。袞袞不休。文祭辨才。有請有辨。臻句
觀行業[石*((白-日+田)/廾)]曰。此文甚工。俱未道此老太過處。崇寧中
諡實相。
<other>慧舟</other>丹丘人。二親歿。思報罔極。棄家師景德惟隱。年
二十負笈投法智。數載成功。乃曰。法智有訓。佛道甚
夷。行之惟艱。謂四三昧也。果志於是。則唯心淨土。本
性彌陀不遠。天聖初。結同學十人行大悲行法三載。
四年集十四人行普賢悔法三載。入期誓於像曰。向
此三昧儻俾我。焚軀効供。當信受奉行也。行法既圓。
回故里。求證於神照。照全其重願。命錯薪為然具。道
俗奉旃檀等香數十。煎負成大𧂐。擬諸方墳。洎仲夏
晦。神照囑曰。法華尊施爾。克修之梵網明誨爾。克遵
之惟繫心法界。身如火如。則一聚之燼。乃三昧之蘊。
喜見精進。奉淨明真供。惟子行焉。師奉教。致回謝四
眾。引諸燒。所禮佛及眾。巡繞三帀。凝神端坐。既知性
火真空。性空真火。豈有能燒．所燒之相。惟一切法。趣
苦行而已。少選薪榻既爇。火光亘天。容儀肅如。了無
傾側。薪盡焰息。霜骨宛然。緇素競求舍利。執爐啟願
五色星迸。瘞骨山西。立石幢焉。壽三十四。臘十三。衢
之祥符懷襲與師偕修。熟知始末。屬月山惟白記之。
丹丘吳玘立石。明之延慶。
<other>含瑩</other>明之廣嚴僧。稟法智教。觀深造淵源。見稱教主。
以銀書玅經。經內佛菩薩字。則易以金筆。法超於翰
墨。玉軸琅函。見者竦敬。建炎盜作。院宇蕩盡。於瓦礫
中。獨獲是經。淳熈間。蓮止菴住持夜聞千萬人喧閙。
起聲見方丈。別室遺火。火已穿屋。小臺閣經。柱上冐
火。捧下略無所損。葢兩遭烈焰。遠由大乘功勛。天龍
翊衛。近則教主行願。堅固所持云。
<other>文璨</other>薛姓。鄞人。久預法智輪下。代祥師講。法智授辭
曰。天台命宗。以偏圓一揆。示乎教以境智不二。明乎
觀非教無以生解。非觀無以成行。解行俱備。則可登
聖賢之域。吾久事斯道。靡有懈懷。四海學人。往往遐
至。文璨論師。始則升興國祥師之堂。討論大義。克著
功業。祥師放心至理。情忘彼我。旌汝好學。命入吾室。
孜孜教觀。無分晝夜。緜歷多祀。景行純素。與言相應。
今祥師嚴整塔寺。續三寶遺風。慮妨示徒。付講於汝。
吾嘉祥師有出俗之見。復觀汝是傳法之器。故授汝
手罏。洎[鬱-山+止]多羅僧。欲汝一秉一披。德香芬馥。寂忍成
就。則利養毛繩。名聞毒箭。何傷於己。前所謂登聖賢
域者。其有分耳。師言行最高。甞居闞澤。書堂普濟之
龍虎軒。塔銘真贊存焉。於艸菴道因為叔祖。<other>因</other>字德
固。一云亦宗。號安住子。其孕也。母夢璨披幃而入。寤
而生。明發訃至。咸謂後身俾出家興國。十七進具。夏
<pb n="371"/>
坐延慶。有問以教門中事者。徐釋之。正與大部一義
相符。師初未知文義出彼也。識者知其宿習。如覺法
師麈尾寄焉。洎至龍虎軒。行步平穩。如昔曾遊。坦然
怡悅。謁寶雲明智。學天台心觀。徧歷教庠。讀指要鈔。
深有悟入。宣和中徧窺禪室。鄰三學。以序贈之言。道
行已成。玄旨高玅。參徹宗匠。深明禪學。達其利病。名
播一時。府命尸禪祝香云。三入禪室。五登講堂。始終
親近。八善知識。彼皆光明。碩大有德。有言緣不在彼。
如水投石。今以承嗣延慶第一代祖師法智尊者。用
酬法乳之恩。遷永明寶雲廣壽。治平晚年歸延慶。學
徒授道無虗日。宣和中著輔正解。闢律宗妄自解經。
悞斥天台。往復難書。達于府治。論辨超勝。著關政論
明神宗槌提經論之獘。三書投廟堂時相韙焉。待制
朱序之尤詳。教門艸菴錄十卷行世。乾道丁亥四月
十七示滅。年七十八。臘六十一。染疾猶講。語學徒曰。
華藏世界。洞徹著明。奇玅清勝。甚快于心。汝等弘道。
吾今盡矣。或請留頌曰。昔說彌陀贊即是。函集眾稱
我贊。乃隨眾稱佛名數百。命諷觀經至上品生。斂坐
脫。日輪正午。頂足皆煖。手輭隨舉。葬全身于城南祖
塔。葢其贊云。無邊剎海海涵空。海空全是蓮華宮。蓮
宮周徧徧空海。空海獨露彌陀容。阿彌陀佛不生滅。
難覓難拈水中月。絕非離句如是身。如是感通如是
說。我與彌陀本不二。妄覺潛生忽成異。從今掃盡空
有塵。父子天然兩相值。誓修三福勤六念。身口意業
無瑕玷。我今以此念彌陀。不見彌陀終不厭。且序云。
世尊言彌陀是法界身。吾祖又言實相為體。以二說
為心要。則十萬億剎若臨明鏡。師嚴毅。辭辨鋒起。有
嬰其鋒者。世謂登龍門。日誦玅經。世典內教過目不
忘。諸文論講。言窮至理。義盡淵源。甞有圓相。掬之如
環。足底奇紋。雙魚宛爾。以外挹內。足知所蘊。嗣法月
波．梓菴．有倫等三十餘人。登門入室千數。有孫薛澄。
清鄉。號述菴。作忌疏云。諸法本空。即空成實。至人不
死。雖死猶生。安住尊者間氣所鍾。前因不昧。探戒珠
於驪頷。飛慧劒於龍門。早游刃於儒林。無書不讀。晚
乘桴於教海。有感皆徧。得舊國於荊榛。遇故人於達
路。心傳一貫。識照羣迷。於道最高。裂衣冠而罔恤。為
疑不決。械囹圄以須爭。望名席以犇趍。順下風而造
請。見八知識無半語之相投。將一瓣香為四明。而拈
出祭文云。嗚呼吾佛明心。禪必用教。教必用禪。如江
如湖。流雖不同。所鍾一源。如日如月。時或云殊。所麗
一天。譬以二藥。治眾生病。所期者痊。奈何末途。兩宗
被魔。學者泥偏。私立位號。互為矛盾。其門必專。教而
視禪。了不相安。如針著氈。禪而視教。欲割不能。如癭
付咽。不求其端。教曰我是。孰明漸圓。性怪欲聞。禪曰
我是。妄稱別傳。兩宗既孤。又於其宗。派別星懸。或本
四明。或夸霅溪。或承白蓮。天台微旨。浮談浪語。如漂
流船。或參溈仰。或歸雲門。或嗣曹川。如來心印。上推
下墮。如顛倒猿。持此勝心。敵人勝心。以燕伐燕。佛法
至此。眾生何依。誠可慨然。堂堂我翁。能於兩宗。洞達
玅玄（云云）。
<other>中興第二世十傳</other>
<other>從諫</other>字正夫。處之松陽毛氏。幼見佛經輙能讀。其父
曰。再來人也。可以塵緣累乎。捨事淨因惟璨。十九試
經進具。誦經恥不知義。依上竺辨才。夙夜聽習。勤忘
寢味。三年以拔萃稱。才囑其依南屏于金山如教。餘
十載。因請益次。問辨如流。屏曰。吾道之行。在此子也。
熈寧講于明慶。徒眾日繁。堂宇隘窄。[邱-丘+(看-目)]君韙之。移董
淨住。元豐中處人建壽聖迓之。郡亦以厚禮邀致越
三年。辨才退居龍井。鄧內翰（潤甫）慨南屏祖剎不振。堅
命辨才。才曰。吾老矣。非從諫首眾不可。鄧以專郵屈
致。嗣歲才舉。自代傳教。二載復移淨住。元祐初。上竺
虗席。蒲左丞（宗孟）覩當路競挽。其私未決。辨才囑云。靈
感聖迹。遐邇依歸。苟不得人。實難光顯。從諫道行內
<pb n="372"/>
明。儒釋通曉。四方推服。本眾悅隨。若非此僧。它人難
住。蒲允之。師於止觀契悟深幽。喜接禪衲。大通（小本）甞
貽書惟黑白。圓相師答偈曰。黑相白相。擔枷過狀。了
不了兮。無風起浪。若問究竟事如何。洞庭山在大湖
上。義天僧統求法。府主以師應命。統慕法有後。留朝
以其國母憂憶促之。師諭之云。高僧道紀。負經游學。
以母不可捨。遂荷與俱。然經母皆不可背。以肩橫荷。
號橫擔紀。今僧統賢於紀遠甚。豈為經背母。使憂憶
乎。統始有歸志。求爐拂傳衣。師示以詩（護法外傳）。統仍往
台。誓於智者塔曰。已傳授杭州慈辨法師教觀。欲還
本國流通。乞賜冥加。令得傳布。且邈師真歸。建祠宇。
尊為初祖。東坡在惠。甞書此事。示慧誠曰。天竺慈辨。
學行甚高。綜練世事。高麗非時遣僧來。予方請其事
於朝。使辨館之。日與講法。詞辨鋒起。夷僧莫測。又具
得其情以告。葢才有過人者。住上竺二十四年。以老
退還壽聖。兩淅門學以天真父子情分憶之。相率詣
師。師目其室遽曰。久不與諸子說法。勞遠至耶。乃沐
浴新衣。升座舉唱。言詞激烈。無不感涕書偈云。生滅
出沒本來無實。七十五年空華換骨。撒手崑崙頂上
行。從來不動毗盧窟。絕筆而終。大觀己丑十二月二
十七也。明年正月。葬全身于受業。傳道三紀。登門萬
數。慧覺璧以嗣子。鎮上竺撰行狀。
<other>覃異</other>字隱之。越之餘姚杜氏。師龍泉清序。皇祐普度
具戒。習教於四明贇。徧歷諸方。天竺明智．雷峯廣慈。
皆登門入室。孜孜扣擊。餘二十年。學成還里。眾強住
持。確然不就。卒以耆舊。督迫講演。受經行輩悅服。掩
關謝事。專勤淨業。誦法華五千部。普賢．彌陀各萬卷。
佛號無算。崇寧元七月示疾。十九日告其徒曰。吾生
淨土時已到矣。當乘金剛臺。隨佛西邁。願剋力進修。
可得相見。澡身。結印坐逝。二十五日火化西郭。而
骨間舌根數珠儼然。此誦持之効也。其徒葬于寺之
西峯。壽七十六。臘五十二。大智律師以其弟覃悅僧
首。甞預室灑為銘其塔。
<other>溫其</other>金華人。依浮石。矩學有聲。治平還鄉。營城西北。
景雲頗流通地。夏大旱。日演光明。扣諸大權。精意感
通。甘澤充洽。太守職方盧革奏是寺永為天台教院。
敕補住持。雕造九祖像。金碧嚴麗。甲于東南。名士林
塈偈贊諸祖。於師有分衢梁祖粲。寶婺精藍句。弟子
七十二人。普月大師善嵩住慈覺。行道日久。化成一
境。居式住景德。有虎子稱繼。以佛智．慈雲．法照．淨通
師資相映。各振一方。所謂城北玅智．山南智顯是也。
東陽台學亞于丹丘鄞水。得非寸𦦨起於師歟。
<other>若水</other>衢人。學教有聲。眾已畏服。更欲廣求。乃易名若
水。外現末學不致教者之不屑也。住天柱崇福。講演
外課。密語有功。祖忌將臨。戒庖人備鮮筍奉供。庖人
以非時難之。於昏時噀盂水後圃。夜聞[焊-干+恭]聲。遲明竹
萠布地。求者皆滿意。居民有疾。呪水飲之立愈。眾為
樹碣。因回祿不存。惟呪筍園。與俞丞相化龍池。尚勝
眾口。雖佛法之力。亦達境唯心所致。
<other>希最</other>施姓。霅人。感異夢而生。相者曰。骨相異常。勿染
家俗。捨于廣化僧寶新。四歲以天禧覃恩進具。十五
傳教觀於廣慈。廣慈曰。吾宗得人。益不墮矣。擢居上
首。同門畏愛。號曰義虎。治平中講于青龍隆平塔院。
出處語默。與法相應。名實既符。道俗咸嚮。杵鎮宰意。
飄然拂衣。鎮宰替去。雖以請還。不復住持。講于勝果。
僧子雲室。有妖祟呪土擲之。須臾得片紙書云。今被
法來。遣難捨。若法力沒。余當復來。數日後。擊物颺火。
變怪大作。師至其室。訶曰。汝果何物。得非未離幽壤
之苦。將丐慧力以求生者耶。何為擾人不已。汝不聞
惱法師者頭破作七分乎。為說輪迴因緣。眾僧聲呪。
破其罪障。空中轟然。得朱書字。稱漢朝烈士沈光大。
略悔過謝罪。有曰。從來受迷。至今方斷。[蒙-卄+((並-(前-刖))-一)]師為我發
露惱僧之罪。已得釋然。中夜當生他化天。是後影響
<pb n="373"/>
果絕。元祐庚午季秋六日說法。書偈坐脫。孟冬闍維。
得舍利數十。瑩采陸離。臘七十三。壽七十六。骨散龍
江。呂益柔[石*((白-日+田)/廾)]論曰。余甞讀高僧傳至于法蘭精勤經
典。山中神祇皆來受法。人謂德被精靈。竊疑其誕。及
覩此。則知佛慧神通。足以斥陰妖之靈響。拔重泉之
沈魄。明暗兩途各獲安利。夫怪者聖人所不語。將為
後世好誕者戒也。然孔子甞謂敬鬼神而遠之。又曰。
幽則有鬼神。是豈以鬼神為無哉。今沈光變現。顯顯
如此。則凡包禍心以欺諸幽者。得不聞而懼乎。此所
以雖怪而必書也。鎧菴曰。予慶元間遊是寺。拜觀法
師行業。及視[石*((白-日+田)/廾)]陰有沈光書跡。字闊徑寸。若醉⿱卄幸狀。
豈虗誕乎。續讀雲間誌及吾鄉楊提刑（潛）宰縣日所
編曰。勝果寺有最法師[石*((白-日+田)/廾)]。呂益柔撰事涉怪誕。於是
不載。得非楊公執於外典一途之見。而忽釋氏業通
三世之說乎。今全錄沈光文于後。庶幾主張儒道君。
予欲廣神滅論者知所戒焉。（今文不錄）。
<other>繼忠</other>字法臣。永嘉丘氏。父母禱天台章安佛祠。同夢
僧授以子云。螺溪尊者寄汝養之。方娠。母厭葷血。幼
見佛具。必愛玩。八歲入開元普度。稍長習經律。勞苦
得疾。修觀音懺。見大士放光．舒臂授水灌頂。而疾頓
愈。依廣智於延慶。研問精詣。廣智器之。間代講席。雪
竇明覺顯。見而歎賞。禮觀音於天竺。豁然心開。所學
洞徹。南屏臻重之。就天竺請演法華。永嘉士庶請住
開元東閣。遷玅果慧安。退隱江心。以研禪觀。又住西
湖法明。學者奔湊。有欲新其居者。師曰。施者方受福。
吾忍侈其居以毀之。天台自陳隋。世以爐拂相傳者。
十四世有契。能師請師繼紹。師辭以得法廣智。能緘
爐拂而歸。趙清獻慕其名。接禮甚厚。以詩贊美師儀
相偉岸。語音如鐘。稠人中頴然特異。見者畏喜。陞座
講演。不事文飾。貫穿經論。辨才無礙。每正月上八授
菩薩戒。常數萬人。率眾放生。不可勝數。其徒繼之代
弗乏絕。行法華．光明．彌陀．觀音三昧無虗日。誦呪救
苦祈求。神驗無方。或入鄽坐者起。行者避以手加額。
元豐五年十月八夜。沭浴更衣。說法別眾。結印坐脫。
紅光徹空。淨社全教導師夢金甲人告曰。今夜得道
人入滅。竦然驚起。俄聞師逝。慶恩希玅夢神人告生
兜率。師久施食。滅後其徒繼施如初。鳥⿱少隹悲鳴。三日
不下。十二月十四葬西峰瑞鹿山。壽七十一。臘六十
四。著扶宗五十卷。度弟子數百人。傳其法者百餘。永
嘉俗尚佛事。多為千佛羅漢供會。整肅嚴辦。若官府
然。皆曰。此忠法師所化也。集十諫書等。及指迷決膜
十門析難等。有功教門。但二師口義實傷冗謬。十義
書亦欠刪定。學者患之。葉水心題西湖法明寺疏云。
寺昔講師繼忠居之。忠有行業。願力強。果矢言以致
道。故雖焚蕩艸莾。百年間冠葢常走一郡。至子真建
兩序。師昶崇殿堂。院落始成。昶猶精苦。衣屨穿損。食
不累合。諸生雲赴。應答泉涌。東掖天竺之盛。不能過
也。初天台立止觀二義。承而為說者。益以蔓衍。而忠
昶各有論述。故玅真普濟欲集諸家學為教。藏院中
率士女修念佛三昧。以旌昶之續。而嗣忠之業。於無
窮志甚遠也。夫浮屠以身為旅泊。而嚴其宮室不已。
以言為贅疣。而傳於文字愈多。固余所不解。甞以問
昶。昶亦不能知也。
<other>惟湛</other>字子照。義烏人。其未生也。父與母陳。遇異僧謂
曰。汝當生子六人。其第五者切勿留之。宜令出家。必
弘大教。祥符中。師始生齠齓。便求出俗。父母難之。遂
致疾。方悟異僧之言。乃從其志。師雙林慧勤．天禧覃
恩進具。學教觀于神照。復依廣智。大有所成。大師所
得。我已得之。陞堂請益。無思不服。乃曰。大師所授。吾
不疑矣。若夫圓頓。絕待之旨。非深造自得。吾不敢自
許。優而柔之。積而思之。忽於祖師言下豁然有省。與
上流講論。或稽首服從。或攘臂扼斥。因歎曰。得佛之
道。謂之無諍三昧。尚非言思。寧容戲論。還棲舊陰。禪
<pb n="374"/>
誦自適。既而曰。吾祖有訓。莫作最後斷佛種人。獨善
豈孫謀耶。負錫錢唐。講于香嚴。遷東越。後居雲間超
果。一雨所潤。莫不沾益。講習之餘。力營福事。雕彌陀
聖像。敞淨土懺室。講堂。方丈。周遭舍宇。供事一新。天
台祖道。淨土法門盛行三吳。由師始也。熈寧六年三月。
舉涅槃遺教。殷勤囑累。趺坐逝去。火化得舍利數百。
八日建光明會。與眾同修。遽曰。報緣齊此。與汝訣別。
粲然如珠。煅擊靡壞。塔于縣西余山慧日。壽六十五。
臘五十三。弟子四人。得法甚夥。入室領眾。海慧．若圓。
<other>處謙</other>字終倩。永嘉潘氏。母張。感異夢。三載始生。師九
歲出家。師常寧契能。章聖覃恩得度。依慈雲。慈雲曰。
吾教有寄矣。依神照為第一座。然三指供養三寶。誓
世世流通台道。神照集眾。授摩訶止觀曰。汝當大建
法幢。中興吾道。不得見矣。還里嗣能師。席住慈雲赤
城玅果。學徒圍座。發言超越。舉事炳煥。罔不稱善。鎮
潼節使李端懿。魏國長主子也。白蓮乃魏國功德。自
神照後。主者艱其人。李請師繼之。虗以待物。慈以容
眾。咸若大旱雲霓。嬰兒乳母也。北海郡王奏神悟號。
王荊公與諸搢紳。競以歌詩紀美之。天台亢旱。太守
請禱。師臨潭語龍曰。汝昔受吾祖付囑。過歲亢陽。當
施甘雨。以活焦枯。今其時矣。言畢風起。於潭雨澤滂
浹。凡住十七年。辭其家曰。吾祖等玅莫測。猶謝徒眾。
深入山林。宴處進道。況晚學乎。徑歸永嘉。檀越固留
巾子山慧林講金剛。杭帥祖無擇以寶覺。請趙清獻
之淨住。陳紫微之天竺。揚內翰（繪）之南屏。皆名剎也。
凡坐十道場。登門者三千。受業者四十。弘道者三十。
晚化東吳。捨末從本。革謬以正者蓋多。其厭棄榮寵。
退藏林谷。禮誦專業。衣鉢不離。齋戒自持。講論兼濟。
禪宗內怡者不可勝數。甞謂聖人之教根於法華。特
解十不二門題曰顯玅於色心不二。云。分色心者不
二而二。妄之境也。其體一者。二即不二。玅之門也。故
以總別斷盡十門二不二相。使麤玅昭著。門旨不壅。
是知境玅不二之門。在乎一念色心體一。得此之門。
寶場即乘道場可至。鎧菴於此見與師同。贊以頌曰。
八字歸四（別分色心歸色心。總在一念歸不二）四歸二（色心二字歸心字。不二二字歸
觀字）。十門境觀一口吞。顯玅文中說亦然。謙豈不是法
智孫。又發明摩訶止觀不思議三境頌云。性德佳名
覿面招。直趍龍角在雲霄。可怪變化飄風雨。盡向天
台過石橋。一．修名纔立峻如山。四面高高若為攀。不
道東西南北靜。突然過却數重關。二．化佗名號為渠
彰。底事男兒不認鄉。迢遞雖然生異路。到頓誰復為
思量（三）。三千實相不思議。枝條華葉盡同歸。堂堂大
道無纖翳。白牛高駕疾如飛。（總）熈寧乙[一/(匚*(厂-一)*〡*(巨-匚))]四月丙寅。
令設香華。諷普賢行法。彌陀經稱贊淨土。乃曰。吾得
無生。日用積有歲月。今以無生而生淨土矣。端坐而
化。壽六十五。臘五十六。葬南屏山右。弟子良弼請揚
無為銘其塔。
<other>處咸</other>字應之。天台王氏。七歲師國清清素。十四進具。
思佛法廣大。我不力學。何能見道。遂閱藏於天封。凝
寂紬繹。不事形骸。或入深林䆳谷人不到處。經宿而
還。三年功畢。依神照。神照入滅。將遊杭天台宰崇。大
年留住赤城崇善。寺宇隘弊。謀遷東南隙地。正岡隴
勢而患不足。吳人李庭芝代崇夢神告曰。公典天台
五祖臺下龍頭九九和尚宜見之。李不諭姑⿱卄幸之。徧
詢。無知者。閩人陳白以不第栖赤城。李與語白曰。五
祖乃天台第五祖師。昔居此山。五祖臺咸師乃辰年
九月九日生龍頭。九九和尚其此乎。李愕然。結方外
交。勸師移寺。開基日得銅磬．銅甆器。聞者知必成。已
而荷畚鐘。捐金帛者不絕。剏數百楹。金碧相照。因長
松而疏徑。瞰白雲而開軒。林靜而鳥聲清。谷虗而鍾
韻答。萬岳千峰。爭高索氣。李少帥奏法真號。請主白
蓮。據法座。握心印。朝講暮參。久而益嚴。故丹丘之人
知陰禍。戒殺生。損奢侈。尊敬信。強者飲氣而不敢暴。
<pb n="375"/>
惡者易心而不敢險。環境千里。半為善俗。二浙聞之。
亦多風靡。智者宗旨。神照行業。由是愈光。所著行法
經疏二卷。師之生也。母夢白雲自天西來。入室為白
馬。洎師道成。始悟曰。白馬駄經祥也。元祐元年正月。
法鼓不鳴數日。七月而師寂。預言。二十三日吾當行。
唱衣飯眾就寢如故。戒侍者。鐘鳴告我。比告。徐起趺
坐曰。吾行矣。速告大眾。眾至息盡。壽七十一。臘五十
六。塔于山北。提刑羅適銘。
<other>有嚴</other>字曇武。臨海胡氏。母將孕。號痛頓仆。其兄沙門
宗本曰。是必有異。若男也。乞以出家。母合掌許。俄而
就蓐。六歲依本。十四進具。性質警敏。理趣超誦。閱壽
禪師心賦。若有所得。神照闡化東山。海眾雲會。乃竭
心事之。法真咸期以莫逆。不以晚進為嫌。甞與論不
思議境。遽曰。萬法唯一心。心外無一法。心法不可得。
故名妙三千。益奇之。咸主赤城。師住慧因無相。咸移
東掖。師乃繼焉。數十年間。法席鼎盛。紹聖中郡遣官
吏迎主東掖。項背相望。師曰。智者年未五十已散徒
眾。吾老矣。可堪此耶。卒不受。有以命服師號及之者
笑而答。退居故山靈鷲東峰。廬於摣木之傍。名摣菴
焉。畜一鉢。拾薪汲水以自㸑。二飡唯三白。賓至則先
炊以餉。或慰其勞。則曰。大士身命施人。而我自奉。日
惟慙德爾。何勞乎。如是二十餘年。毗尼條章。輕重等
護。便用之物。細至扊[戶@多]。悉分潔觸。寂寥自得。專以安
養。期心作懷故鄉詩數篇。悽切慕戀。膾炙人口。建中
靖國元年孟夏。觀中神告淨業成就。夢池中大蓮華。
天樂四列。作自餞歸淨土詩。越七日而終。遠近號慕。
以陶器塔于菴北。有光景如月。三夕乃止。壽八十一。
臘六十八。雖領徒弘法。而藏經儒典靡不該通。注安
樂行空品疏法印經及備撿箋難助覽彌陀禮文。或
對詩文。二䇿行世。懺法精處。為人薦導。必形夢寐。施
鬼神食。不為長語。密誦祕言。若有所見。母病目。對觀
音想日精摩尼手。母夢師擎一日當前。覺而良愈。居
人或物出。為崇．為厲所馮。一為課誦。即獲痊安。寺有
蛇蟻害人。設壇禁呪。後不復見。水旱為災。講龍王法
印經。則應如響。朝奉石景。術記行業。備撿引南山云。
古者講華嚴唯一卷疏。於後法師作三卷疏。今時講
者十地一品。出十卷疏。各逞功能。競顯華詞。文字浩
博。寄心無所。今時愚人。競求於名。不求於法。法尚不
可著。何況著文字。故大集云。經文是一。講者異說。各
恃己見。壞亂正法。天神瞋故。三災俱起。以是因緣。佛
法淡薄。如一斛水。解一升酪。看似酪色。食則無味。諦
思講論。人情測佛。佛智境界。豈人能測。是非特見。是
捄世之心。亦可知其說法儀軌矣。
<other>中興第三世十三傳</other>
<other>中立</other>鄞人。陳姓。母夢日入懷而生。夜不三浴啼不止。
九歲出家受經。不再讀。治平中試經受具。依廣智。廣
智異之曰。年少新學。能辨析如此。廣智卒。師神智（監文）。
熙寧中。神智開幃設問。二百人無出師右者。為延慶
第一座。謁永嘉忠數載將歸。忠曰。行必紹法智之席。
神智謝事。師繼之。學者雲委。元祐間。高麗僧統義天
來問道濟岸。遇師升堂。嘆曰。果有人焉。接談累日。義
天傾所學欲折其鋒。竟不得毫髮許。主客揚公多之
為作真贊。以師為玉池蓮中之人。（圓照傳。義天至惠林。以師禮見照。問
其所得。以華嚴對。照摘其微義示之。茫然自失。乃曰。未嘗參禪。照曰。如前所云。謂禪可乎。揚從旁扶曰。目擊道
存而已曰。與人覿面。目既擊矣。道烏乎在。曰。不可措言。照曰。是謂斷見。諸佛菩薩智言亦多矣。果不可措耶。照
之取勝。未若於明智之心悅誠服也葢師以淨土法門。使知釋迦有淨
土。彌陀來穢土。欲志於心者。必矚於目。作十六觀室。
未幾退居隱學。棲真僧職須才。太守躳勉出住寶雲。
寶雲頹圮。師復新之前。此伽藍神腹得願文云。復更
百年。當有肉身菩薩。重興此地。退隱白雲山。眾為築
菴。無日不講。臨止觀不思議境。歎曰。吾道極此矣。有
不思議境。則有不思議心。為作不思議境辨正。又指
五章之裂大網曰。寄果明因。以解成行。舉佛攝生。全
<pb n="376"/>
生是佛。作止觀裂網旨歸釋疑。郡請主延慶。辭弗克。
登座演法鉤深索隱琅琅。慈霔河漢無極。下座問侍
者。吾適道何語。侍者答以所聞。師曰。吾覺身心同太
虗空。殊不知語之出。歲懺行江浙。唯延慶最盛。甞率
徒數百。七晝夜修之。遴選令修法華懺者。十年行法
將圓。禪觀中見一大舟。眾欲乘不可。師獨坐以往來。
自是慧辨泉涌。講大部淨名．光明數十徧。其對儒生
則反質曰。此道在孔子如何。此語在詩書如何。彼不
能對。則與申之曰。無乃若是乎。蓋於周孔老莊之訓
無不究。觀法華誦逾萬數。著述有蛣[蜣-儿+(鬼-((白-日)/田))]指迷。政和甲
午四月辛亥。謂法維曰。吾病聞異香。厥意甚適。謂十
六觀行人曰。當與汝輩訣別。西向坐逝。年六十九。塔
于崇法祖塔之東。待製晁說之[石*((白-日+田)/廾)]曰。智者之為智也
異哉。龍樹之傳身而覩之。而三觀之。單複著乎圓覺。
四行之成就著乎楞嚴。智者言之於隋。其經譯之於
唐。雖欲不信。其可得乎。所謂靈山親聞者。此亦其躅
歟。故其教東及日本。西返天竺。未之與抗也。或曰。教
外別傳不知教無等等。何外之有。傳授圓成。何別之
有。韶國師自斥云。當絕語者。不知此方以何為佛事。
或曰不立文字。不知文字非真非妄。乃以何者為文
字。甞求乎其人矣。前乎智者。而道其教者曰梁傅大
士．北齊稠禪師。後來推極其教而尊之者曰南山宣
律師。達磨曰法門義同。贊者曰皎然禪師．韶壽二師。
密弘而取證者永嘉禪師。雖異途而不敢不贊者曰
賢首藏師。或叛去而竊用其義者曰華嚴觀師。有公
為異同。而意自有所在者曰慈恩基師。唯是圭峯密
私用其言。而妄相排斥。專以四禪八定。次第之學。何
異兒戲。以侮耆德善乎。梁肅之言曰。佛法以天台為
司南。柳子厚為無姓言曰。佛道愈遠。異端競起。惟天
台得其傳。又為龍安言曰。傳道益微。言禪最病。今之
空空愚夫。縱傲自我者。皆誣禪以亂其教。冐乎嚚昏。
放乎淫荒。吾將合焉。馬鳴．龍樹之道也。唯是明智。其
生既晚。異端益肆。積德於躳。無辨於彼。將自屈伏。我
言則光。顧予何者。輒與斯事。竊少聞大道於圓照禪
師。且有言曰。他日勉讀經文。後三十年。果得明智。視
彼暗證。禪魔禪鬼。定文字法師。乘壞驢車。無以正之。
則不敢不勉。謹序本末。為之銘曰。釋迦世尊[鴳-女+隹]林滅
度。法付聲聞。則惟迦葉。其付菩薩。則有文殊。領受言
教。則在阿難。既有是三。孰可闕一。迦葉之後。二十四
傳至于師子。或曰二十八傳至於達磨。達磨在梁武
時始來東土。於六度中特以禪名（云云）陳瓘贊曰。嚴
奉木叉。堅持靜慮。以身為舌。說百億事。
<other>梵光</other>字和甫。鄞人。陽姓。母王。感異夢而娠。十二月乃
生。室有異香。年十二師普安鑒修。十六進具。謂。三世
佛戒為根本。菩薩六度率先尸羅。戒律吾稻粱也。詎
可一日忘。學律於湖心聖壽通照。師習教觀於延慶
神智。慨然遊方。時台道盛於浙西。天竺辨才嘉其精
專。授以記莂。之白牛。見海慧智普。普講法華如來壽
量品。廣談三身。大悟言下。還歸。普撫之曰。吾道東矣。
必大振四明法席。宜自愛。歸止承天受業來請。太守
王資深以廣壽召。政和四春。太守呂淙以延慶。請辭
不獲。廣壽之眾願從者百二十。却之不可。延慶時五
百眾。法智之盛不及也。靖康初。高麗貢使及境訪師
云。國王問訊。翹佇大名。無階瞻禮。謹獻法衣。及寄曉
師所著疏論二百卷。建炎三年。以老謝去。居茅山湛
明菴。寓奉化福聖。延慶[(燬-臼+白)-土+工]廢積年。太守仇待制思得
人振起之。迎師再還。辭避不獲。羣僚畢集。佇聽講演。
仇歎曰。微言發覆。聞所未聞。樓大學把麾尤重之。勇
退而逃。留偈曰。頂髮毶毶近六旬。前頭更鼓恐逡巡。
免歸林下勤香火。放作閑雲野[鴳-女+隹]身。眾不忍奪志。而
樓謂。不可失。僚屬躳請。至于再三。紹興十二以疾丐
閑院事。付道琛。而老于擇陽悟真。悟真與運使陸寘
鄰。甞倅明結方外好。於此頻過。從明春辭之曰。老病
<pb n="377"/>
頗久。以口腹累。悟真且辱。異顧御戢。不可言生。雖無
常滅。心有所將。以後事托延慶陸具。舟行抵彼。沐浴
更衣。趺坐與眾誦觀無量壽經。書遺訓付悟真．義誠
等。作頌畢。眾諷安樂行至深入禪定。見十方佛。恬然
而逝。紹興十三二月八也。壽八十。臘六十四。四月葬
崇法祖塔。弟子正勤．正因．孫八人。傳道二百餘。天資
樸素。坦率有度量。待人無貴賤。禮遇惟均。或難之。則
曰。吾法以平等為心。不輕為行。容分別耶。初主延慶。
值宣和壬寅大旱。郡請講雲雨經。依法築壇披軸。則
雲興。離席而雨作沛然。以濟昌國。戴氏鬼物所擾。巫
覡羽流驅禳弗効。迎師誦呪及門。崇滅。其在福聖。道
俗請增戒。奉化鄔氏子附語曰。吾汝之先。久處幽冥。
聞人間光法師為眾施戒。此日冥中異類悉脫。沈淪
暫歸別汝。異跡多此類。或以問。則正色拒之。
<other>思恭</other>烏程人。十九剃落。傳智神文教觀而歸時空相。
廢于積潦。僅存百椽。師曰。事孰非幻。幻固有壞。壞而
不興。必待其盡。而後從事乎。輦土增旱。為新屋三百
十楹。輪藏壯麗。如大道場。從容無求。而人自趍。之工
畢修懺三年。老于吳山解空。建炎己酉九月坐逝。荼
毗。煙及皆得舍利。十二月葬院東南。壽七十二。弟子
戒澄以下四十三人。禪者淨端。因觀師子戲入道。常
以此接人。師尊事之。端亦密與語空相。講時端忽持
片香。爇爐中。坐聽罷。揖曰。我老耳聾。未甞聞若言。葉
左丞（夢得）銘塔。
<other>淨果</other>法真咸高弟。形如老[鴳-女+隹]。語不阿世。撰金剛疏。欲
講即講。不待眾集。友人巨律師遊冥府。司姓名者曰。
誤追也。可復還。臣窺其籍上云。明州淨果闍黎。講金
剛般若經一百遍。其謂必師。且驚且喜。翌日以問。則
披襟云。吾但講十遍。并以義讀成百遍耳。
<other>擇瑛</other>字韞之。桐江俞氏。母王。夢二日貫懷因妊。彌月
誕一男。次年又產一男。異之。俱令出家。各試經得度。
長名子欽。字希固。受業錢唐淨住。以遊方卒于台。次
即師也。失所恃。隨父來杭脫素南山瑞峰。師壽寧處
[邱-丘+(看-目)]進具。學律有聲。熙寧中見神悟於寶覺。聞演唱媿
休曰。不意叔世。復有斯人。真吾師也。摳衣請教。朝夕
匪懈。神悟器之。看不二門．金[石*((白-日+田)/廾)]。不寢數月。以所得白
神悟。神悟曰。法華玅旨。歸乎自心。宜善護持。勿自輕
也。但恐摩尼至寶。投于弊囊。非所宜耳。學行著聞。朋
儔嚮慕。如鏡去垢。有像斯現。如鐘內虗。隨扣而應播。
遷南北。行止任緣。或住持。或寄講蘇杭．湖秀。餘二十
處。老病于杭之祥符。時復揮麈。緇儒雲集。元符二春
疾革自省。吾二十年。專弘上乘。啟悟群庶。豈謂嬰茲
疾苦。力不能制。以所著撰對眾火之。奮身而起。凭几
向西。命諷彌陀。卷終而逝。三月二十九日也。闍維靈
芝照塔。於蓮池西而銘之。壽五十五。臘三十二。師以
聽神悟講。深悟淨教。述修證儀。以偈贊佛云。阿彌陀
佛身金色。相好端嚴無等倫。白毫宛轉五須彌。紺目
澄清四大海。光中化佛無數億。化菩薩眾亦無邊。四
十八願度眾生。九品咸令登彼岸。
<other>淨梵</other>字治之。嘉禾笡氏。母龔。夢神人如佛。光明滿室
而妊。洎生。名佛護。十歲。師勝果思永懺主專念彌陀。
問之則曰。我要將來去他方丈養老在。十八進具。學
教於超果淨。復依神悟。元豐中。年三十住新市西菴。
遷蘇州大慈無量壽。以音聲言辭為佛事。澡沐灑濯。
跪起拜伏。窮冬沍寒。風雪慘栗。長夏溽暑。陽光熾烈。
未甞少懈。講則以大部終而復始。至十餘徧。餘文稱
是作大法會。集眾慶懺。門徒絡繹。士庶傾心。得法弟
子徧于吳中。檀施稟戒。滿于城邑。勉思溪王氏建塔
造寺。刊大藏版流傳江浙。大觀庚寅三月。集三七僧。
連修法華期。精誠處禱感普賢授戒羯磨稱淨梵比
丘。聲如巨鐘。保倅黃公彥[石*((白-日+田)/廾)]曰。異哉。師之道力如是。
與北京道進法師夢釋迦文佛授戒。思大禪師夢梵
僧四十二人加羯磨法圓滿戒品。異世同効。不其韙
<pb n="378"/>
歟。法華期懺修習規式。師始肇建。二浙咸遵。元符中。
夢黃衣人召入冥府。王稱讚已。今撿祥靄簿云。淨梵
比丘累經劫數講法華經。遣使送歸。庚伏酷暑。眾不
安臥。在水心亭被三衣坐。風雹凉爽。全不受暑。且示
眾云。夏行冬令。眾愕然。驚歎法師神力。天龍衛護。變
炎熱為清凉也。或與眾熏修禪觀。時或見金甲神人
胡跪師前。葢諸天守衛。恐時刻愆期。特來省察。自後
他處修期。有見韋天按懺。點察行人名數。有不終懺
者。必預定之乃是其中戒行不嚴。秉心不虔者爾。師
依讖譯光明。別製懺本。與眾同修。當時感格。勝異非
一。政和間。應師有婢為崇所纏。請施戒而止。葛氏施
戒薦夫。見夫繞師三帀而去。宣和中。賈待制補為管
內掌法。因稱法主。建炎戊申十月四日。終于寢。闍維
葬舍利橫塘般若院。
<other>蘊慈</other>初依壽安弼。次從天竺慈辨。慈辨十大弟子。師
乃說法第一。首眾未幾。主西湖菩提．越之圓通。崇寧
初。能仁虗席。大眾延佇文首座。能行人各然二指修
法以請。大開法施。學士雲集。有十數說。迄今宗之。盛
暑講勞。丈室少憩。而文適至。謂曰。此山居師席者。講
罷不入懺室。則在禪堂。未有恣意偃臥者。師曰。敢不
承教。自此祁寒烈暑不少懈。大小便利。沐浴更衣。雪
中亦掬以沃。終於東山。太守孫公漸贊曰。天台教師
圓覺梵僧（号）。實際真風。丹青莫狀。霹靂齒牙。伏犀骨
相。水月亭亭。作這模樣。教門有權實指迷章。
<other>宗敏</other>字子修。錫號法雲。當湖魯通奉子。襁褓失所恃。
成髻力學精進。深梵書。通儒典。不樂世諦。志慕空寂。
八歲師德藏惟穆。十五進具。參超果照．廣化明．南屏
玩及天竺慈辨。慈辨謀首座。或非其人。乃杭議請與
論辨。同門畏服。紹聖初。豐侍郎（求之）典杭請主西湖菩
提。元符中。呂大尉（吉甫）遷于馬腦。蔣樞密（之奇）時至湖上。
訪問楞嚴大旨。贈詩云。每受楞嚴學。孤山最有聞。寺
西即勤公所居報恩院。東坡以勤與歐公為詩友名
其泉。以六一退居泉上。宴坐三十年。兀术陷杭院為
煨燼。還當湖假族人菴以居。紹興七年示寂。命以衣
盂修報恩塔。山椒而葬焉。年七十七。臘六十二。紹興
二十五。有司以其地為延祥觀。遷報恩于山北鳥窠。
弟子慧靜．主通奉香火。建東堂。擬藏其骨。闍維之次。
容貌如生。族妷郎中詧撰銘詧。博究內典。有釋迦文
佛紀行世。
<other>擇卿</other>天台人。根性聰利。智識高明。學于慈辨。特立獨
行。朋儕敬畏。一家教觀。游泳穩密。甞曰。四明所弘奧
義深旨。吾悉得之。唯起教觀。信之不足。但不敢不信
耳。主車溪壽聖。二十年不屈節豪右。而供施無虧。平
生喜茗飲。一夕語侍者。碾茶一甌。鍾鳴報我。侍者報。
鍾鳴矣。集眾證明。啜茶滿碗。書偈云。自古幻化三世
佛。至今幻化五道人。人幻佛幻誰假真。東西南北孰
疏親。五十四年漚已滅。澄清大海無等倫。泊然而化。
所著祕密五章。高弟祥符昕及朋觀二師。
<other>齊璧</other>字復圭。錫號慧覺。湖州莫內翰之叔。四歲父死。
將殮。臥苫中。以身藉匱伏而厭焉。人無知者。久之乃
出。見者異之。端重不妄言笑。得佛書一再讀成誦。他
書不盡然。母使依開元鴻敏出家。十九進具。學教於
祥符神智。次依慈辨。慈辨命講文殊．般若．彌陀等經。
示二偈令歸湖闡化。凡十年間主杭之超化．湖之寶
藏．蘇之觀音．秀之壽聖。靡不服從。自慈辨主天竺。嗣
席非其人。學徒謀曰。得璧公可興。翁師（彥國）聞之。具禮
邀迎。鍾鼓一新。翕然復盛。星羅帀坐。不啻半千。隨扣
而應。若撞巨鍾。半夜頂彌陀像。旋繞憶念。建炎己酉
八月二十一日謂首座曰。吾牀前多寶塔現。何也。座
曰。和尚平日流通法華。期為證矣。師曰。吾願見彌陀。
集僧念佛助我。僧繫念間。以手指曰。眾僧自退。我見
阿彌陀佛。已端然坐逝。壽五十九。閏月甲申葬山西
艸堂側。賜玅辨號。塔名慧寂。弟子密印大師．修慧等
<pb n="379"/>
二十餘人。所著尊勝懺法普賢觀新疏祖源記助解
孤山無量義經雜珠記集安般守意法門。住天竺時。
大旱。泉脈竭。眾憂之。師密以禱。夢泉發山前西坡。且
掘之。清流迸涌。味甘不竭。因砌方池。筧于香積。名曰
夢泉。作記表之。有婦久疾。夢入寺。師為悔謝宿過。既
覺。不藥而愈。師素苦風眩。甞立道場。要期七日。未竟
疾作。顛仆幾絕。猶不暫捨。宴坐為觀。有神舞于前。頃
之無恙。疾不復作。主寶藏時。每歲終興念佛會。男女
各一晝夜。僧一晝夜。不相混雜。其主橫山。每日落如
懸鼓時。率徒旋繞。同聲繫念。設丈六像。諷彌陀經．或
觀經．或勢至章。然後繫念十帀。周而復始。一晝夜四
十餘遍。中宵䇿勸曰。我等未知念佛之時。其心在在
常處。諸根隨逐諸塵。作諸不善。犯一吉羅。九百千歲
墮泥犂中。況餘輕重篇。聚罪等河沙。若不繫念彌陀。
苦難難拔。稱佛名故。於念念中除八十億劫生死之
罪。況復父母生我劬勞。本求度脫。若我破戒墮苦。父
母寧不失望。如此思惟。得不復痛。宜各勤行精進。聞
者瀝膽傾心。舉身自撲。又曰。如是繫念。乃依小阿彌
陀經一日功勛。今幸已成。諸人皆當各有一華生淨
土池內。如東都資福曦師。定中見圓照禪師已有一
金蓮華甚大。汝等自今日去。常須念佛。養取此華。鄰
峰興福璝禪師每聞繫念。領眾隨喜。甞著四十八願
序文富義博。能詩。清婉可愛。如云之子四明去。令余
憶四明。釋天千載照。教海一番清。左丞葉夢得塔銘
曰。余政和初。葬先君於辨山。求方外士與之遊。得二
人。體真大師思恭與師也。葢其為人警悟通敏。得於
天資。玅達禪那。不役名相。出入孔老。更發其言。每正
席。環座數百人。其辭如車下坂水。建瓴不可捕詰。而
性甚和。與物接未甞見喜慍色。郎中劉嶸跋諡號。塔
銘曰。師孤高峻潔。學行過人。以慈悲開導迷惑。以遊
戲文章而作佛事。道俗仰而尊之。是真能克肖辨才。
祖風慈辨家法者也。
<other>應如</other>婺之。浦江胡氏。受業龍德。博聞強記。議論軼群。
依慈辨於天竺。訪靈山舊友。友出六能教義。師與論
辨。觀者如堵。彼義墮而退。師揭竿繫帛。謂同學曰。外
國破敵則竪勝旛。道場降魔亦表勝相。今揭一竿。葢
倣此也。眾服其烈。目為虎子。馮給事贊云。平生眾裏
得虎子之稱。葢指同列。聞風膽喪也。初慈辨得南屏
通相三觀。欲付慧覺壁。許以靜夜入室密授。師聞之
於室外陟梯揭瓦。側耳竊聽。盡得法要。飛雪翻空。身
如被鎧。且謂慈辨曰。我於通相三觀。若有陰相。已解
得徹。慈辨曰。應如賊漢。盜我法耶。即欲擯斥。眾與告
免。禮謝而止。洎主上竺。兀术殘破。鞠為煨燼。唯藏殿
存。每就講演。來眾雲委。或勸遣化創巨堂。師曰。我只
流通。不管湫隘。後必有修造者來。師之逝也果有普
覺。果任其事焉。紹興五年九月。朔車駕。然香大士殿。
師稽首祝聖天威。咫尺奏對如流。賜萬歲香山供養
大士。山家以如虎稱者三人。東山本如．四明道如．次
則師也。師臨文即講。不尚著述。唯出指難三分而已。
其傳法偈云。告傳智者。一性之宗。三千實相。玅空假
中。一念法界。生佛體同。凡聖一如。善惡理融。毗盧身
土。湛若虗空。若曉斯旨。法法圓通。左之右之。受用無
窮。得法崇先志．白蓮僊等數十人。塔在寺西北隅。
<other>蘊齊</other>字擇賢。錫號清辨。錢唐周氏。師湖山淨明子猷。
二十三試經進具。傳教觀於法明會賢。慈潤靈玩。因
患疫病。百藥不治。力課觀音尊號。夢大士以斤斧鑿
開胸臆。易以他臟。用手捫摩。所患即愈。凡平日經服。
微文奧義。靡不洞達。講唱無滯。舉筆成章。咸謂大士
以辨才三昧錫之。住錢唐道林常熟上方．次東靈．次
南屏．次姑蘇廣化．次三衢浮石．後又住上方。老于東。
方丈南屏乃蔣樞密所請。贈詩云。道人重演蓮華教。
佛隴家風好諦聽。浮石疏云。坐斷頂山。悲垂廣化。酌
東靈之水。潤焦穀牙。起南屏之雲。注甘露雨。政和中
<pb n="380"/>
述菩薩戒記於上方。世號頂山記。有二十八偈贊妙
經。皆囊括經旨。匪恃騷雅也。如序品云。彌勒．文殊兩
饒舌。方知躳稟舊威仗。建炎四年正月十一集眾。諷
彌陀經。稱彌陀號。作頌曰。七十七年機關木。逢場作
戲任縱橫。如今線索俱收了。北斗藏身即便行。門人
法清分舍利藏於上方方丈。高弟姑蘇景德法雲。編
翻譯名義七卷。
<other>仲閔</other>衢之祥符僧。久依扶宗忠。次依南屏。文以雄辨
見稱虎子。政和中還鄉主浮石。戶外屨滿。常大言云。
吾座下無五百眾不講大部。故一生唯講小部帙。將
順世集眾於祥符法堂。升師子座。方趺足銀臺。自西
方至。喝曰。吾平生解第一義。誓取金臺。瞑目遽逝。見
者驚呼。師子座者。以木雕飾作師子狀。高丈餘。安蓮
華臺座。是寺多出高流。每以是為升陟之階。自師一
登後。無繼者。今革為禪。棄之殿角矣。著憲章集。自序
曰。釋氏子有所述。必求公卿大夫為序。冠其首。跋其
尾。駕其記行。其世且衣冠之士。豈知吾之是。識吾之
非。儻是而無序。天能喪乎哉。設非而有序。人能駕乎
哉。予僻於事操。心則有所不然耳。何也。如契聖心。自
流通而無壅。稍違教旨。諒湮沒而不行。無壅而少贊。
真風不行而免悞來學。是與不是。行與不行。其孰為
知我者乎至哉。天下之公言也。周公營洛之議。何以
尚此。

釋門正統第六

<sarticle>釋門正統第七</sarticle>

良渚沙門　宗鑑　集
<other>中興第四世十五傳</other>
<other>法鄰</other>錫號慧照。明智高弟。義天僧統來求法。首至四
明。太守命明智與師館伴。義天師事明智而友師。請
䟦教乘類書。歸國流通。其文曰。文字者。聖人寓玅道
之器也。作者猶不可忽。治者所宜盡心。昔之畫卦作
書。天應孔著。或河出圖。或鬼以泣。迄至堯舜。四時巡
守。先考書文。孔子作春秋彌謹。其法左氏授經。顯諸
義例。殆無一言苟發。至於止才為武。皿蟲為蠱。以至
一大為天。貫三為王。茲又見文字之為用。非人所為。
詩書之文。爾雅有訓炎劉之舊。文教大興。許慎於是
撰集說文。梁武天縱玉篇四聲開益天下。雖萬世不
能易。是知文字之業。顧不大哉。皇宋有校書正字之
官。董孤遷固之職。凡以此也。艸菴云。此文甚高。殆追
史筆。其主三學。患學者不克進德修業。少則志氣慵
懦。晚則問命相形。因戲曰。余主法席有二大戒。三十
以前不得念彌陀佛。七十以後不得持消災呪語。雖
類俳。實中時病。
<other>覺先</other>錫號澄照。慈溪陳氏。生九月喪父母。王撫之曰。
兒骨相奇偉。當出家。七歲師精進子南受經。一讀成
誦。進具。學教於明智。次南屏清辨。次天竺慈辨。記莂
重重。靖康初主寶林。日講大部。學徒滿座。眾以春旱
請講光明。一會纔畢。降三日之霖。百里歡傳神異。豎
金光明幢。請僧誦萬部為一邑領。次主延慶。大弘祖
席。紹興八年。以病投老寶林。於方丈後築一小室號
玅蓮堂。安住其中。課經要期萬部。又誦彌陀四十七
藏。十五年歲抄集眾。說傳法心要。明年正月十六坐
逝。壽七十八。臘五十。塔于寢側。博士廉布銘。後有靜
夜聞塔中誦經者。啟龕見靈骨栓索不萎。色如青銅。
<other>宗肇</other>與艸菴厚。為作小溪興教請疏云。湛氣內滋。孤
風外溢。研幾五千卷。不墮筌間。焦心二十年。謂如食
頃。中旋延慶累載。貳講於天台宗旨。八教．五時．十乘．
三觀因所游刃。而疏明審密。貫穿該存類服其長。紹
興丙辰。明帥請住壽聖。厄于建炎。僅存大殿。主者三
易。事無所集。茆茨數千椽。殘僧數十輩。處之裕如。未
<pb n="381"/>
甞覬望。常曰。諸佛菩薩盡虗空徧法界建立佛事。而
雲溪咫尺之地不能成就。葢緣力耳。縱我能為之。何
足為多祇陀太子．給孤長者所施亡慮。億百千萬。而
但知服勤講貫。篤志進修。來學日臻。道化彌布。徒屬
檀信有欲從事者。盡底新之。乃至受用。四年而成。口
年三月二十五日終于法蓮。其德業槩見於薛澄忌
疏。疏云。超果尊者萬行。金堅孤標壁立。自別靈山之
座席。蚤宣台嶺之宗風。慕法智之道。登明智之堂。存
亡不隔。觸澄照之機。入圓照之室。主伴交參。三領名
藍。四馳休聞。講秘藏之琅函。則青衣給侍禮。恒沙之
紺相。則白叟欣隨。舉百畝之荒犂。建一區之淨院。寒
孟雪滿。燡骨蓮浮。方期慈雨之普滋。豈意法梁之告
折。七十二年之口說。尚且遺編。數千百載之心傳復
聯正統。
<other>道琛</other>字元常。錫號圓辨。樂清彭氏。母王夢紫氣縈繞
而生。兒時有出世趣。進具。學律。通大旨。傳教觀於息
菴淵。淵器之曰。再來人也。最後見圓照光於延慶。住
廣濟十二年。移廣慈。建炎三年。車駕幸。永嘉有旨。以
林靈素故居為資福院。擇主之者。呂丞相以師應詔。
改創之。初資用不給。以僧伽棃質來於估者。估者夜
見流光煜煜。旦捧衣還山。素無井。指土鑿之。自古傳
有天康字。泉涌其下。甘而洌。圓照告老迎師主之。兵
火所殘。金碧之區化為艸莾。禪觀之地雜於氓俗。歎
曰。選佛之場豈宜久廢。誠心禱聖。日就月將。歸心者
眾。煥然一新。或病篤難療者。為說法呪食。病則隨愈。
太守秦檜猛於政。囚繫滿獄。僚吏無敢言者。夏旱禱
雨。委曲言之。秦感悟。立出囚者百餘人。是夕雨沛。歲
大有年。其在資福樂清。江岸數崩。相傳有物憑之。吏
民請授大乘戒法。神附語謝。岸不復頹。因看育王諶
師疾歸。語徒曰。大言無當。終用不得。於每月二十三
建繫念會。勸化道俗。每會幾萬人。行之累年。示疾。命
僧輪諷無量壽經。危坐同諷。晝夜不絕。求覩聖相。七
日語首座曰。證相矣。眾聞異香。見彌陀小身。次見大
身。喜氣津津。形於眉睫。沐浴更衣。書頌曰。唯心淨土。
本無迷悟。一念不生。即入初住。令諷安樂行。嗒然坐
去。龕留幾月。顏色如生。紹興癸酉十二月十六日也。
壽六十八。臘五十一。小師三人。法嗣餘二百。葬崇法
祖塔之側。初在受業。修彌陀懺。禪觀中夢老僧坐蒲
褥上云。吾四明也。師作禮問曰。道琛於一家習氣法
相未能深通。願尊者開示微密。尊者首肯。既覺心地
冰解。於是殊途一歸於正。又資福僧清順。夢諸祖謁
師。侍者持位圖於旁。而闕其第八。順指問之。對曰。汝
師補其處。及主延慶。果第八代。王伯庠記行業。師有
文曰。唯心淨土。一而已矣。良由彌陀悟我心之寶剎。
我心具彌陀之樂[邱-丘+(看-目)]。雖遠而近。不離一念。雖近而遠。
過十萬億剎。譬如青天皓月。影臨眾水。水不上升。月
不下降。水月一際。自然照映。
<other>智僊</other>字德老。鍚號真教。仙居季氏。世業坊沽。同產三
人。師處其季。忽喟然曰。世之濁富。可能陷我一生清
志耶。投師落髮進具。學于天竺明義首座。還卿依白
蓮慧。聽摩訶止觀乃傳乃習。年四十一繼慧席。講演
十三載。勤於繫念。日十二時。各西向十念。回向發願。
或問。法華三昧一土一切土。一身一切身。一佛一切
佛。師何不依摩訶止觀修法華玅行而為生因。師曰。
荊溪云。且如分別功德品中。直觀此土四土具足。故
此佛身即三佛身。此大眾即一切眾。以惑未斷故。故
安樂行是同居淨土行之氣分也。故不離同居穢。見
同居淨。問。同居類多。何必極樂。答。教說多故。由物機
故。是攝生故。令專注故。宿緣厚故。約多分故。師當結
制。稍覺微恙。乃入城辭郡縣官。還丈室。杜門絕客。其
徒召醫至。師愕然。眾曰。請其用藥耳。幸順世諦胗候
訖。令厚送之。易牀西向。供彌陀像。忽問侍者。上方懺
堂擊犍稚末。曰。擊已。師曰。請行人為我諷經。經未終
<pb n="382"/>
息已盡。東山兩剎鐘鼓相聞。能仁觀堂聞佛聲沸。天
樂聲嘹亮。行人開牕眺望。嘆未曾有。昧爽訃至。驗聞
見不虗。塔于院東北。法嗣三十餘人。業載寶珠集。
<other>了然</other>臨海薛氏。母胡。禱子章安無礙院石觀音像。（唐末
浮海至）夢陞佛殿。龐眉皓齒。僧立于階。持蓮華語曰。食
時當孕在。母十三月生異常兒。七歲師道中於祥符。
十六進具。學於安國慧。慧器之。夢踞石盤泛海。海山
巋然。具足玅相。坐竹林間。自念平生受持聞見。此觀
音居也。起立以百偈合掌贊歎。覺猶記其半。自此辨
才無礙。侍慧遷白蓮。慧沒。謁延慶立。立接以殊禮。甞
問華嚴十法界大論．三世間．法華十如是。三處文義。
共成三千。荊溪那云。指的玅境出自法華。師曰。華嚴
大論是死法門。法華十如是活法門。立首肯之。晁說
之時。為般官。少公事。絕外慕。常與論台道。四明講者。
道如勇猛。強厲時。號如虎。與師難問。終屈其人。廣嚴
來請曰。吾不敢負所學。以一辨為慧。公居六年。白蓮
虗席。李駙馬諸孫雅善晁。晁以師名達焉。書疏至辭。
不獲。居二十四年。學者爭歸。塔廟崇俊。水旱不事。雩
禜而惟師是祈。紹興戊午。寧海建大法會。師為講演。
見持符牒者曰。兜率天請說法。師曰。會未終。使曰。不
可緩也。當先其次者。視符凡數人。師毀師名去。辛酉
五月夢兩龍戲於空中。一龍化為神。自空而下。袖出
文書。昌曰。師七日當歸。應曰。唯唯。既寤。為眾說法。謝
客作觀。大書二百餘言示眾。書尾云。世尊涅槃。說遺
教經。智者臨終說觀心法。吾今說此書。即沐浴更衣。
端坐集眾。諷彌陀經。至西方世界而逝。八月壬申。葬
于東岡。壽六十五。臘四十九。錫號智涌。示寂之夕。能
仁行人聞天樂異常。見祥光燭天。行願道力。廣大可
知。登門萬計。傳道二百餘。多主名剎。護法大臣無不
禮重。范丞相名其所居之堂。謝參政贊真刻諸石。所
著釋南嶽止觀宗圓記五卷。解十不二門樞要二卷。
教義虎溪前後集八卷。里人疾病。呪之輙差。寧海胡
氏闢室。神物憑依說戒他徙。後園龍潭路險。祈者艱
苦。呪徙寬處。風雨大作。飛砂走石。窒室遷徙。至今便
之。
<other>如湛</other>字從遠。永嘉焦氏。母夢吞寶塔而生。幼出家試
經得度。肆業教庠。扣浙西東靈欽普．慈暉等。抵橫山
為慧覺高弟。主壽聖。戶外屨滿。講無虗日。凡作佛事
必有感驗。日課法華七軸。彌陀號二萬聲作淨業記。
記觀經疏護國記。記光明疏各四卷。假名集三卷。復
宗起疑一卷。金剛般若會解二卷。平日少睡。盛暑斂
昏停扇。坐艸莾際。誦彌陀經。以身法二財。施諸蚊蝄。
門人以年邁難堪。請罷苦行。師曰。翾飛之類。安值玅
乘。願啖我血。經耳成緣。今有餧蚊臺存。建炎中。述聲
聞會異題其末云。匈奴離杭入秀。兵火沿塘。劫掠蜂
起。嘆命在旦夕。而聊書此。此與章安當寇盜縱橫而
述涅槃玄義何異。方其造車溪也。明窻淨几。為他所
先。惟斗室尚虗。與四友遷入。即楊央淵．空相融等。劇
暑中埋一大甕。實以寒泉環外。靠背以爽其軀。肆習
不輟者數載。眾戲以五溫堂。目之皆能角立一方。[懨-猒+火]
張祖道。實厲器育德于茲。晚歲宴處菴院。以紹興庚
申七月無疾坐逝。闍維烟至處悉有舍利。求者滿願。
<other>法久</other>字則久。餘姚邵氏。七歲師龍泉宗瑋。十五試經
中選。明年勅下祝髮。𨽻當州開元受戒。依智涌於廣
嚴。見慧覺於觀音。洎赴天竺。師亦偕行。比入寂。復依
能仁法照。建炎中國步艱難。禪衲多避地入閩。師亦
徧詢。以廣聞見。久從佛日果。果召師夜坐。必詢台宗
境觀及楞嚴大意。甚蒙稱賞。吏部何圭聞其誦玅經
有功。於二親諱日試命之。果有冥感。作一乘菴記以
表襮之。慈溪羅氏請主圓湛菴。學者鼎來。紹興十三
年。太守莫將延以清修。清修距小溪鎮幾一舍。深藏
巖壑中。泉洌石寒。煙雲晝瞑。居七年。法宇一新。學者
輻湊。患修生單寮多弊。乃闢眾堂。淨几明窻。禪板蒲
<pb n="383"/>
褥。宴坐經行。語默視聽。濟濟肅肅。雖有病弱。不敢少
懈。葢身率之致也。又見學者膠於章句。鼓於頰舌。嘆
曰。天台之道。雖由四明而興。亦由而廢。苟非聖人復
生。孰能扶持。院左有師子巖。因創小室。名以無畏。安
住其中。日課七經。示寂於十九年冬。壽五十。臘三十
五。塔于院西。山麓癡絕。道人顏聖徒自謂造師藩籬。
撰銘及挽歌七章。嗣法慈室。玅雲主延慶。日欲勒石。
沮於眾議。師天資慧利。強記過人。平居沈默。似不能
言。疎決滯礙。其辯如流。舉止委蛇。與物無忤。同舍久
居。亦不見喜慍。雲解行甚高。久隱明之二靈。著圓覺
直解。學者韙之。
<other>神煥</other>字堯文。湖之安吉人。學於慧覺。同門推[托-七+友]萃。紹
興間主思溪覺悟。講訓之餘。唯事著述。大部難文先
達出義。未盡者。悉明辨之。凡一百章。世稱煥百章。以
諸方供天。位次不定。乃考究大藏。參以祖言。全以己
意。作諸天傳。其序曰。據百錄。安功德天座在佛左。道
場若寬。更安大辨及四天王座在右。則知世人或七
或十六．十八．二十一位皆唯鬼神品。任其增減耳。今
欲定尊卑。列昭穆。良亦甚難。只如鬼子母乃羅剎也。
豈得與大梵同列。有女名功德天。男名散脂大將。今
以功德天居上。梵釋次之。後列散脂．鬼子母。非失序
耶。予嗟習俗之迷。未有表章者。因檢尋大藏。作諸天
列傳。排出位次。隨位釋之。葢天有主客。有男女。有本
迹。有顯晦。大梵為三界主。帝釋為三十三天主。四王
為八部主。若功德．大辨但客寄耳。功德寄北天。大辨
寄山澤。初無主領。茲所謂有主客也。功德．大辨．樹神
等竝女質。梵天四王等竝男身。茲所謂有男女也。金
剛密跡五百徒黨。皆大菩薩本也。現居神像迹也。茲
所謂有本迹也。大辨對佛宣揚正法。雖位處客天。身
拘女質。而言行則顯。或但作影響眾。不事敷揚。縱權
有統王現丈夫形。而言行則晦。茲所謂有顯晦也。知
此四端。可與言天矣。如日月光明照世故。加摩利支
救兵才難故。加娑竭羅保風雨故。加燄摩羅王冥界
故。共二十一位。若合訶利帝南同鬼子母。即二十位
耳。觀師云。只數百字。囊括諸天。發誓護持之意盡矣。
又安樂記一卷。圓覺疏二卷。高弟覺菴。簡言教苑。推
服孫鑑。堂思義近。主上天竺。
<other>思梵</other>號丘山。錫號圓通。杭之臨平湛氏。七歲師廣嚴
神應。法中六十六進具。傳大智律學。志慕台道。事普
明靖於淨社。升座元為法嗣。請遷覺悟。與師偕行。又徙
上竺。謂曰。覺悟虗席。無以易子。郡檄且來不可辭。開門
受徒。艸屨充滿。王檀加敬。施予無筭。斥以供眾。囊無
儲焉。圓覺慈受深互相敬慕。四眾兩歸。行道十年。築
歸雲菴。於西山親瑩。影不入塵。湖以空相再三延之
不應。乾道四年五月。有日者謁曰。六月之望。師死日
也。師笑曰。造物果能制我耶。却可少須秋涼。為偈云
爾。謂六月亡我待八月。看信否。蓋相半也。其月二十
六日沐浴更淨。趺坐龕愇。肅僧廣嚴。誦佛而瞑。九月
塔于方丈。弟子智崇．智泉。傳道名聞者眾。初師歸里。
意在度親室。廬僅庇風雨。及奉供源源。屋亦荐增。所
居東偏不盈丈。初寒盛暑終日危坐。以佛祖經論。宗
門語錄。參較商搉。著會宗集。四川制置晁公武序之。
刊于成都。師禳禬灾疾。沴蕩妖凶。應如答響。自言。生
平多得於菩薩戒。凡有怪厲。不可制禦。一為說戒。即
不復作。
<other>中皎</other>號法照。慈溪張氏。母夢墮月而生。十八落剃。永
明初學于明智。遊天竺。圓覺慈為首座。與之講貫。深
有造詣。印圈錐穴。了無差殊。靖康初劉都請（光）守台。
能仁虗席。屬講艾舉所知智涌。以師應命粥飯。不給
不能安眾。闢斥鹵為膏腴。二十頃香積沛然。大小部
帙。敷繹不絕。乙卯夏旱。臨湫施戒。甘雨旋至。歲以稔
登庚申。老于藏密之新菴。僅六年。書偈坐逝。年七十
九。李南壽撰銘。
<pb n="384"/>
<other>有明</other>字育才。號牧菴。金華人。受業善因。學于能仁圓
覺。見車溪卿得記。主數剎。學徒羶慕。每講不預看讀。
但令侍者簽出起盡。以樂說辨。流瀉無竭。罔不歎伏。
甞曰。我領徒來七番摩訶止觀。於正修中未甞舉口
道著一字。又曰。大部中欲作一个小難如片紙大。亦
作不成。所謂文字性離。皆解脫也。故今教苑。略無義
目。惟不二門。口義露一班耳。或問。十境．十乘方成觀
法。何故荊溪云。不待觀境。方名修觀。師曰。向爾道攝
事成理。了其辨惑解蔽。類若此。初主仙潭適天。依持
老分衛艤舟。聞講皷聲。詣寺觀瞻。就座側聽。臨止觀
破法徧。橫破九種禪那。皆非圓頓行人入道之門。竦
然曰。我平生未聞此玅法。設禮而去。晚在延慶座上。
臨講調御丈夫。忽數丈夫至聽。師曰。若在儒教。論丈
夫事。如忠臣不畏死。勇士不願生。立天下大事。成億
代顯名。不為聲色名利惑溺。皆名丈夫。若在吾教。則
以一心三觀為舟航。六時五悔為㯭棹。降伏諸魔。制
諸外道。不為分段變易生死所籠檻。方名丈夫耳。士
夫服之。亦設禮去。其投機說法。入人如此。在延慶日。
道尊行滿。不非時白眾。只四季於起信堂誡勵後學
曰。我所以不數數白眾者。汝知之乎。不見道頻雷天
失威。若座下能守規繩。譬如鴻鵠青霄。罻羅安施。皆
愕然。遞相敬畏。其訓徒眾又如此。乾道四年十二月
初三。坐青玉軒。令侍者請十六觀行人。諷觀經至真
法身觀令罷誦。召維那。集眾。念西方佛助我往生。時
眾圍繞。正首座云。和尚五十年說法度人。臨行豈得
無語。師曰。儞既知我五十年說法度人。臨行又要饒
舌作麼。懇之不已。乃留偈曰。住世八十。為虵𥁞足。寄
語方來。響傳空谷。葬崇法祖塔傍。弟子天王用隱學。
然浮石慧等甚眾。延慶住持不十載。不入祖堂。師未
及二載。故眾以祔廟為疑惑。厲聲曰。大道弘傳。豈以
歲月為斷。遂入之。
<other>可觀</other>字宜翁。號解空。華亭戚氏。出家寶雲。十六進具。
依南屏精微彥。車溪聲震江浙。負笈從之。甞舉唱曰。
般若寂寥。言下有省。如服一杯降氣湯。依慧覺。於苕
溪有橫山。命師偕往。雪窻下讀指要鈔。至若不謂實。
鐵牀非苦。變易非遷歎曰。語言文字。皆糠粃耳。建炎
初。主壽聖。紹興改元德藏。佛照堅赴天竺。魯正議聞
于邑。以師補處星未周而拂袖。越三載。正議復請。方
來霧集。施者山委。講暇補注楞嚴於閱世堂。霅以祥
符延之。兩載以疾返當湖南林。且曰。松風山月。自與
作無盡衣鉢。何言⿱卄齏鹽淡薄耶。乾道七年。魏相（𣏌）殿
平江。請主北禪。正值九日。指座云。胸中一寸已冷。
頭上千莖雪未消。老步只宜平地去。不知何事又登
高。聞者稱之。魏得法語謝云。日敬拳拳。忽然打破漆
桶。不敢辜負。竹菴趙相（汝愚）守台李參邴師。越皆以名
剎招。不赴。淳熈七年。魏憲王牧鄞親製疏。請主延慶。
時八十九矣。抵在所。而王已薨。專使力挽其行。於天
竺受請云。白雲堂上。威德頗嚴。（訥久從學不稟法）老謬到此。
無可拈出。記得世尊道譬如清冷雲中霹靂起火。非
所應也。王旨如生。豈容辭免行。李蕭然。怡雲平寄詩
云。一籌已勝招提老。行李真堪赴洛陽。（富公請顯華嚴住洛陽招
提。迓之適溫公至。同出郭候郵亨。見數十擔過。溫公問。誰行李。以新招提對溫公遽歸。公曰。要見華嚴。何故先
歸。溫公云。已見此了。不二載。歸竹菴。九年二月十九示寂。壽九
十一。臘七十八。荼毗舌根不壞。舍利無數。塔德藏期
懺觀堂。故香火不衰。有挽之者云。五至湖邊似未曾。
而今拗折這烏藤。不愁般若今窂落。一點光分幾處
燈。蓋五住當湖。皆以竹菴退隱。今稱竹菴者。以此續
斷絃者神辨．清一。師骨寒性急。一生清貧。所得遠嚫。
眼未甞睹。但令人手掬支費。以盡為度。甞戲云。孔方
兄悉向叢林大剎掛塔。著罕有一箇半箇來。我且過
堂作暫到。不亦省事乎。晚年取艸菴歌。菴雖小含法
界語。立法界。菴述記曰。菴主投老。一身常得自寬。如
法界量。屬門人曰。我滅後。當揀三無（風雨事）為我荼毗。
<pb n="385"/>
散舍利於月在波心。（雪竇太湖三萬六千頃。月在波心說與誰。）聞者仰其
高風。著楞嚴說題集解補注四卷。蘭盆補注二卷。金
剛通論事說各一卷圓覺手鑑一卷山家義苑二卷
艸錄一卷。若菊坡百艸錄十卷。及法語．書疏．偈頌。多
散失。漫錄數偈。平生方寸要分明。沙土深沈水便清。
為己為他只如此。出生入死一時輕。萬緣消落一絲
頭。萬里無雲一片秋。直到箇中無事處。瀟湘夜雨正
添愁。禮船子云。夾山不在一揖上。明月蘆華夜夜寒。
船子固應無可做。偶來此地弄釣竿。三祖信心銘云。
心是何物云何信。如箭射空空不受。空不受兮箭無
用。十方諸佛齊拱手。中論四句云。中論因緣所生法。
一句道盡無剩語。我說即是空假中。珠簾暮捲西山
雨。答復禮云。性本無真妄。說故隨緣起。有妄乃有真。
了妄無可止。一悟無始終。順迷有終始。昔在金剛藏。
圓覺問斯理。有見即輪迴。安能出生死。自贊反著襪。
多王梵志得人憎。是孔方兄頭垢面。只如此也好。
一枚村裏僧。
<other>晁說之</other>字以道。太子太傅文元公逈四世孫。文元懸
車深頥貝多。著法藏碎金道院集行世。公家學有傳
為一時文傑。甞著九學論見其門戶之廣。政和中為
四明般官。聞教觀於明智。傾心事之。與智涌為方外
友。明智示寂。撰塔銘。發明宗教無餘蘊。（三世傳）序仁王
般若疏。（世家）述淨土略因。談四土淨穢。匪專事相。慕溫
公稱迀叟。號景迂生。又欲盡未來際。以一乘因果斷
疑生信。號淆上老法華。隆興間姪侍郎（公武）會圓通梵。
示以答龍學劉榧所問語。會宗集為序曰。甞聞世父
景迂生云。淅江東西有天台教。通其說者無禪講之
病。可以為人天眼目。聞此三紀矣。講席益衰。禪宗盛
行。其失尤甚。村墅愚氓。棲止叢林。聞善知識之風而
悅之。曾不深究始末。即斕班其衣。攝齊升堂。非毀聖
賢。詆訶經教。虗辭濫說。欺惑愚眾。搢紳寡識。亦樂其
遙庭。而師範焉。每訕笑之。茲又公之垂裕子孫也。著
述嵩山景迂生文集（二十卷刊板汀州）。
<other>陳瓘</other>字瑩中。號了翁。南劒州汣縣人。少登甲科。謙和
無競。見人短微。示意以警之。事親孝。親亡廬墓茹蔬。
連年有甘露芝艸之瑞。輔道錄云。荊公之門多小人。
溫公之門多君子。荊公一傳而得呂惠卿。再傳而得
蔡確。溫公一傳而得劉器之。再傳而得陳瑩中。則公
之立朝剛鯁。誠有所自。公學雜華頗有所得。曾以習
禪法偈請問仁師。旨趣已高。貶丹丘會明智。明智以
止觀．十境．十乘上根不思議境。以性奪修。成無作行
語之。頓領圓旨。屏棄舊學。備見於與明智書及有門
偈。偈曰。不思議假非偏假。此假本具一切法。真空不
空非但空。圓中圓滿非但中。是故三門之初門。即是
不可思議假。初門即三三即一。而非一非三非四。一
二三四指一月。四點似別唯一空。門門一一為法界。
攝一切法皆無餘。不以玅假有門觀。誰知法界具足
說。見思修證無不玅。心能觀此體具故。若只觀心不
觀具。則於一觀分二家。一家觀門異諸說。諸說自異
觀自一。彼迷一心具諸法。落在通別次第中。次第而
生次第斷。豈知十界本來一。三千本一亦如是。皆非
世數可分別。第二第三第四門。此則次第而生者。猶
如器鈍而力嬴。何能頓破彼三賊。應當燒冶古珠鐵。
種種燒冶玅假法。不思議境本自具。古珠元無空假
中。今亦不離空假中。空即是色假是心。非色非心名
曰中。色心體絕中體現。於一一法體皆具。凡夫心具
則佛具。取著不圓則不具。唯一具字顯今宗。入此宗
者甚希有。樓參跋曰。公忠言大節照映千載。自罹百
謫。視死生如夜旦。平時學問深造自得。固自應爾。方
在丹丘。逆境尤多。而心地泰然。深入不二法門。公學
佛得力。豈易測哉。序止觀（世家）。晚年剋意西歸。作延慶
淨土院記云。如來序九品。以至誠為上上。智者造十
論。破疑心之具縛。縛解情忘。識散智現。則彌陀淨境
<pb n="386"/>
不假他求。若臨明鏡。自見面像。又曰。譬如清淨滿月
影現諸水。月體無二。攝流散而等所歸。會十方而總
于一。亦如十鏡環繞。中然一燈。燈體交參。東西莫辨。
而方有定位。西不自西。名隨相融。境將誰執。安以在
纏。勢方之見。測度如來。無礙之境。艸菴曰。了翁可謂
深頤佛祖閫奧者。今人言淨土。或得於佛則失於祖。
或得於理則失於事。得此失彼。而後是非矛盾。支離
分裂。至於老死而不能合。了翁不數百字。籠⿱卓諸說。
得淨土之全。豈非天資之高乎。公以貶去。諸子皆白
衣。未甞懷不滿意。宣和六年無疾而逝。靖康贈諫議
大夫。紹興諡忠肅。
<other>中興第五世五傳</other>
<other>圓智</other>號證悟。天台林氏。母沈夢老儒托宿而生。幼聰
頴。精於處決。喜人誦書。羣兒拉以竹馬。方挾䇿問難。
略不酬對。父母異之。令習儒業。欣然聽命。經目之書。
悉能講說。醫方卜筮。皆亦詳究。用一藥即舉寒涼。治
療使服者開曉。而病隨愈。甞造僧舍。律師方講觀經。
聽而嘆曰。落日之處。吾有故鄉。今歷耳根。得家信矣。
世間名利。非我所為。流浪生死。徒自困耳。必依空寂
之法。橫截苦趣。丈夫志氣。豈不在茲。潛往細聽。尤慕
天台教觀。謂可傳持。父母不奪其志。二十四祝髮受
具。依白蓮僊。問具變義。僊指行燈曰。如此燈者。離性
絕非。本自空寂。理則具矣。六凡四聖。所見不同。變則
左焉。（鎧曰。具如珠具寶。即理具三千。變如珠雨。寶即事造三千。僊言恐非祖意。）師不契。因
掃地誦法華。至知法常無性。佛種從緣起意遂豁然。
言於僊。僊曰。且喜大事判然。法華止觀此為喉襟。汝
能省知。誠造微入玅也。自是留心昭曠。多以此示人。
每五日一寢。涵泳道要。惟恐不及。勝日佳時。或邀放
步。師曰。我游不然。明牕淨几。舒卷赤軸。參五佛。歷三
周。若閱止觀。則十境．十乘。見祖師於塵劫。居東山二
十四年。兩山千眾。多藏耆宿論辨。莫及推為上首。甞
患學者囿於名相。膠於筆錄。或者以一宗之傳為文
字之學。勉之曰。豈不思吾佛云。是精進處。只此一句。
便有向上機緣。何不覿面激揚斯事。聞者警悟。每半
月必作布薩。或曰。圓頓何必爾。師曰。圓家事理一念
具足。所謂圓頓豈撥事求理。吾時刻中未甞不以波
羅提木叉為師。及三十七道品綱紀其性。故縱辨宣
揚。餘五十載而扶律談常。未始輙易。台帥謝參請主
祥符。劉殿撰問教中一句如何舉揚。以即事而真詳
說之。劉領悟自撰疏。請主鴻祐。士夫欲其近城。移日
山。胡端明問。住鴻祐時。被旨面誦大悲圓滿心呪。呪
則不問如何是大悲圓滿心。師曰。呪前列十願心。若
能將此投向刀山。山即摧折。施諸餓鬼。鬼即飽滿。豈
不因心而然。十年之間。道俗推仰。更白蓮赤城慶善。
慶善受業也。欲以投老鄉曲。競為整治。忽奉詔住上
竺。師曰。上國名藍。豈容冒居。既應帝命。理難違拒。秦
相見問。止觀一法耶。二法耶。師曰。譬之於水。湛然而
清者止也。可鑒須髮者觀也。水則一耳。又猶兵也不
得已而用之。以眾生有重昏巨散之病。用止觀之藥。
救其心性。歸為全一之體。俾法界寂然。其名曰止寂
而常照。其名曰觀。若專其所止。則何所觀。如公垂紳
正芴。燕坐廟堂。不動干戈。中興海宇。亦若是也。公曰。
幾乎蹉過。佛法之玅。乃如此王醫師。（繼先）請於覺苑講
華嚴。秦見又問。覺苑所講。如何是大方廣。師曰。大則
無乎不在。方則非背非向。廣則無所不有。又問四種
法界。師順他宗剖折。復以吾宗格之。公曰。可謂得華
嚴髓。桐江瑛髼頭知解超卓。自恃其能。不肯預先看
讀。遇大部文相交羅。荊溪著意辨明處。輙斥為穿鑿。
至云。荊溪可斬。玅樂可燒。說一難。難天下學士。世雖
憤悱而莫敢抗。師作攻瑛集追破之。讀者一快。却恨
二師不竝世也。又著普賢觀指文等。其造天竺煨燼
之餘。僅存大士殿。有知師者。裒金五萬餘緡。殿堂門
廊煥爾一新。當建造日。術者謂。主星不利師曰。佛與
<pb n="387"/>
天星同一造化。苟寶坊輪奐。死復何憾。未幾微恙。夢
仙人飲以藥曰。此天液也。所疾頓除。步武益輕。神采
加徤。紹興二十七年。夏旱。秦旨祈求至誠宜禱雨。則
隨應。於明慶講玅經一席以霑足。聞抵寺莊。聞其牲
祭曰。何可違佛禁。為神說戒。代以香羞。年糓倍常。次
夏督役甚速。至冬眾屋咸備。示疾書偈云。人作辭世
頌。我無世可辭。白雲四望合。青靄入看無。知舊道俗
悉與遺書。放筆坐逝。十二月十二已經二七。塔于寺
東。初普覺日住持。於二十三年夢一羅漢。來自天台。
踞其主位。即住台之無相。亦預於十九年。夢老僧自
云。賓頭盧從乳竇峰特來相謁。授山茶一合而去。住
持緣法豈偶然哉。節使曹勛記行業。
<other>智連</other>字文秀。鄞人。杜姓。母山。幼師叔父惠宗於崇壽。
十八進具。明智目為僧中鳳雛。初從圓照光。年三十
依智涌。頓悟圓宗。脩幹古貌。丹唇碧眼。若長松野[鴳-女+隹]。
無一點塵俗氣。與之談。愈扣而愈不窮。代講延慶。講
才宏放。落落風生。靖康後更主五剎。惟玅音遽退。餘
皆兵火之餘。化瓦礫為寶坊。圓辨起廢。延慶未竟而
逝。天童宏智舉師經營十年。眾字悉備。真俗竝行。有
達官問法師劇談禪律。官曰。師禪律談通耶。師曰。冰
泮雪消。固一水耳。又問。華嚴似繁。師曰。佛加被四大
菩薩。兼彼次第說圓融法。所以浩博。若據佛意支離。
所以為簡易也。官肅然。感疾。眾以藥進。師曰。十方無
礙人。一道出生死。偈畢拊掌大哂。指彈屏風。或問之
曰。我自幸至此。不覺觀歎悅。鐘鳴吾逝矣。隆興癸未
十二月十八。火浴二十八。葬祖塔旁。樓參述銘。壽七
十六。臘五十八。弟子行丕等十二人。得法三十六人。
嗚呼。死生亦大矣。若覺雲連之敏銳。宜無憾焉。其啟
手足不明言所證。又不以豎升兜率。橫截清泰的示
後昆。而惟歡悅自幸亦無。乃大瞞頇籠統也。夫世或
以往來幻迹推之。知其復來些位極人。以師之自幸
無乃悞耶。嗚呼。死生亦大矣。
<other>與咸</other>字虗中。號明祖。黃巖章氏。母牟夢白蓮。惠食之
以柑。寤覺甘潠而生。七歲披緇香積院。九歲進具。依
智涌。涌曰。再來人也。心益明。行益峻。遂以晚進首眾。
智涌沒。證悟繼之。證悟去大理。李丞言于郡。具禮屈
之。辭不獲。為白蓮九祖。年三十八。不數載。一家部帙。
講析殆徧。學徒雲集。十有五年。歲歉。行化淅西。捐貲
問法。所至沓然。孟郡王問十六觀。答曰。佛國在極西
十萬億剎外。而提封不越方寸。能觀列十六階而造
聖域者不遠。鄭資政問楞嚴八還。答曰。迷心為境。八
法瞀亂。達人大觀。一見何疑。皆能發悟。厚給其資。仍
歲遣供。漸倦酬酢。隱于受經。大道所托。珠光玉氣。不
容悶嗇赤城。益告寂。錢參白師強起之。善類傾向有
加於前。著菩薩戒疏集注三卷。金剛辨惑一卷。復宗
二卷。法華誦經撮要一卷。又精於易。折衷諸解。因取
諸咸號澤山叟。詞疏偈頌。應求立成。廣斥鹵以羨厨
供。嚴塔廟以崇像教。今多賴之。所居肅然。筆硯外無
穴長之儲。甞於臨海法輪施戒。千人俱會請聖師。時
寶光燭空。五苾芻降。隆興改元。五月戊戌坐寂。龕于
東岡。乾道三夏。茶毗祔智涌塔。員外郎鹿何銘曰。嗚
呼異哉。茲其所以坐而亡。久而真體不壞。火而舍利
五色。為人所敬信。白蓮赤城二剎之塔角立。是宜為
書。淳熙三年嗣子法希紹其席云。
<other>慧詢</other>號月堂。永嘉陳氏。寓于明之胊山。夢僧求化而
妊。幼而傑異。從師祖印院授法華。數徧成誦。以披緇
省親。祖母諭曰。汝既出家。當學吾鄉忠。佛子無事勿
戀父母家。師因志學投澄照。請益于首座。艸菴曰。天
台智者圓悟大事。乘機演法。牢籠眾典。抗折諸宗。為
帝師範。後有繼者。皆懷抱日月。游刃世諦。為王公大
人宗仰。今徒守其乾枯小學。分裂破碎。雕篆怪僻。使
其徒附口而書。朝繁夕冗。自救不暇。安在其能游刃
世諦。懷抱日月者哉。王臣忽之。為小道異宗鄙其為
<pb n="388"/>
筭沙。豈古今為道不同。抑學者乏其才耶。菴曰。才常
有而匠不常有。吾宗所以日弊。梗楠𣏌梓。遇非匠石。
則繩墨剖劂之不當。卒為段於溝中。吾佛有言末世
眾生說病為法。名為可怜憫者。天資不高。管窺蠡酌。
專文失其要會。領略失其精微。由小徑失其大塗。弊
一曲失其該徧。蓋人以大口。擾人以細科。非毀以作
新。滋蔓以誇廣。雜以禪語而謂深宗旨。私然其說。而
公為異。同是數者星分棊布。中人以下安得不染。其
化高者竊笑而不顧。愚者趍之恐不及。欲吾道之光
不可得也。夫學先宗旨。餘說次之。餘說異味可無也。
宗旨稻梁不可無也。古云養大體為大人。養小體為
小人。抑宗旨大體也。子為大人乎。小人乎。又以序送
其徧參曰。繼祖克家。必和平忠厚。操履靜正。然後博
學於文。異義深旨。黑白了然。則勍敵紏紛。開深進始。
赫然興起。蓋不難矣。其本深。其流長。人到于今。咸受
其賜。則法智是也。則如教徧參。反南湖。依圓辨。紹興
末中選住持四遷。而紹祖席。恣辨宣揚玅經。日課寒
暑不違。示疾書偈有云。身繞祖庭香火心。與魔佛同
遊。念佛結印。坐逝遺言。分骨為二。一祔親隴。一塔祖
原。眾以歷代窆全身。惟薙髮以酬師志。越歲未葬。學
徒有啟髮瞻禮者。覩舍利可掬。光彩陸離。詳具陸提
舉（沅）贊。
<other>善榮</other>號悟空。烏程潘氏。母朱妊。屏葷血。誕生有光二
道自庭。除衝霄漢。則雙產二男。歲餘皆病。忽亡其一。
有巫云。若不出家。亦不保。捨侍法忍智純。具戒能誦
本經。十六學教。得記於清辨道昕。紹興末以祥符席
端。主太湖寶林。移慧通。遷車溪。淳熈癸卯董越圓通。
五月十四示寂。頌云。要死便死。要活便死。萬里清風。
一輪明月。火浴求舍利者皆滿其願。所著大部決疑
行世參學李中書．張知閤。嗣法紫金．法通等百餘人。
年七十七。臘七十四。
<other>景咨</other>新市人。從梵圓通於思溪。得意教觀。戒淨精勤。
以賾禪師十六觀頌弘贊淨業。語帶葛藤。行人難曉。
啟梵別頌。梵念其留心利他。為其頌已。暨覽往生傳。
知其已生。而傳不云先究台道。是不知彼有學大乘。
功似隱其德。因備書於十六觀頌序。
<other>宗印</other>字元實。號北峰。鹽官陳氏。師慧力德鄰。十五進
具。學教當湖。得記竹菴。徧參東淛。修長懺於南湖。周
氏命住菴。師數其量非法佃者所苦。請革之歲。減三
百斛而從命。參象田圓悟演。演徵西來意。答有屈無
呌處。佛隴忌夕。深夜炷香大殿。泣淚失聲。演厚禮歸
之延慶。甞思寂光有無。聞空聲曰。寂光土體如水中
月。資教空虗堂。延以首座堂。著宗極論。扶智涌。事理
角立一性宗旨。師設九難宗極。墮負。通守蘇玭。覩不
二門。文雖簡嚴。而昧其說。撮示機要。領旨白師座。請
住正覺。降聞人參議樓五通神館。香積啟杜。國珍建
寺之願。正覺瞰海。海風作祟。勢同拉朽。藏殿僅存。扶
搖愈厲。僧徒散去。師以死誦呪。竟保無虞。徐整治之。
未㫷而還舊觀。明越尚淫祀。有請為神授戒者。師感
夢而赴。以兆問神。若響應焉。他廟附語．尸祝．求易祭
者。數十遷。隱學蘇亦環召貳上竺。邀師偕曰。知和尚
心者我也。盍西歸相與弘贊。居東二十七年。而復淛
右貳上竺。講止觀。時叢脞之弊。熾于澤國。支離名相。
輕毀戒律。因痛加針砭。學者或謗．或疑。終則翕然。從
歸于正。圍座挾䇿。非復吳下阿蒙主者。以多士忌之。
隱雪峰毛氏菴。問道者沓至。嚴陵趙子敬彥肅洛學
翹楚。以慶元龍飛詔起問。如來山世先轉何法。答。示
生同居。先苦諦也。又問。諸大乘經多奇異說。來至法
華何平平也。答。機未熟時。鼓舞動蕩。機熟會入。衒駭
何為。趙悟時教大旨。每稱為南山肉身菩薩。從受刪
定止觀嘆曰。四天下外見復於實際者。此書也。必自
晦菴（朱熹）．趙相（汝愚）。始志未酬而卒。初趙望風觝排。與僧
論議。理左輿襯。僧沒。行衰服門。人恠之。答曰。法恩逾
<pb n="389"/>
父母。非小子所知。亦信道之篤者無何。林氏以普光
落成。來命晝講夜禪。法席濟濟。有以鬼道惑眾者。欲
以抄化。自便其私。師斥拒之。俄以偽敗。德藏來迎。慨
然曰。肄業之地。思報久矣。風行艸偃。古剎一新。繼領
超果。易門南向。講閣．懺院肅。圓通香火。朝旨優之。縣
尹錢誾苦旱。師曰。勉釋疑誤。結請觀音期七日。必得
雨至。朝陽燄蘊。隆行道焦枯。尹猶問。有雨否。師云。有
雨。率徒厲聲誦呪。雨逐雲至。豐及比境。其後精神資
以升濟。疾瘵賴以平復。妖邪息跡。疵厲變祥。括為生
佛。平江北禪。以久圮迓事方興。適靈山海空英。舉以
自代。詔從之。學徒逾五百。於慈雲有光焉。召對便殿。
錫賚良渥。有問者直告而無飾辭。識者以為暗合大
本。（仁廟賜對。人問之。應曰。喫茶閑話耳）嘉定六年。以觀室緣行化松江。
十二月初八示寂。於弟子行一菴。壽六十六。臘五十
一。葬慈雲塔傍。師三衣準律。五辛剛制。平居燕處。穆
如清風。臨眾涖事。嚴如畏日。訓俗訓徒。各得其體。常
云。凡為講者。略知十事。具宗眼．點旨趣．示境觀．提大
節．盡文義．緩言語．省繁辭．整戒儀．除我慢．責講住。具
此十已。依稀駕說。所著金剛新解及釋彌勒偈。簡示
親什。同異有功。教義幾百章。初師友青龍文慧。慧詩
律高。因閑琢句。慧奪筆擲之曰。兄大法柱石。豈我等
比。故折節精一。以至有成。慧專淨業。臨終空聲云。中
品中生。嗣法俊芿。先傳密教於日本。慕台道。航海來
學。開禧逆虜犯順。芿欲結壇誦呪。如不空解安西圍
者。時論骫靡。扣閽無路。師俾芿遣徒於日本。取五部
法。而徒死于海。吁聖教行否亦有時耶。茲足以表其
無我故其沒也。同宗異派。山城水國。無不悲號。譙大
卿（令憲）甞貽書約共弘法。師友徵所以弘者。譙曰。使師
徒各安其分。不以小人加君子上。法自行矣。後之人
師頗知此理耶。抑亦病於知易而行難耶。嘉定十七
刪子元粹紹其席云。
<other>中興第六世二傳</other>
<other>若訥</other>字希言。嘉興孫氏。十三出家普濟。進具依竹菴
於德藏。刳心請益。虔奉觀音。誦呪積億。嬰疾瀕死。夢
美女灌以靈液。寤失其疾。禮佛隴塔。恍惚神交。依證
悟於赤城。質疑問難。靡不悟解。同袍多富室子。罕禁
非時食果。師攻苦食淡。結喉長頸。狀如病[鴳-女+隹]。以窮目
之。笑頷而已。歸覲親。智撫之曰。勉營福德。中興吾道。
回受經。親建窣堵。智主上竺。召以首眾。講法華文句。
四座竦服。智示滅。詔師嗣之。時禁度牒。學侶星稀。講
席宏開。方袍競集。孝廟以雨賜小愆。命禱大士。無不
立應。出御府玉器。嚴奉親製。贊壽成皇太后。造寶冠
嚴其首。乾道三年。賜右街僧錄。易院為寺。宣問光明
懺法。答曰。方等會中。四大天王流通正教。帝王．士庶
亦可修持。詔建觀堂。大內倣為之。每四月八日。領三
十僧重修。甞問。佛法固奇玅。安得有如許演說。答云。
有本者如是。佛證中體。譬猶明鏡。從體起用。安有窮
盡。陛下端居九重。目應庶政。亦如一大明鏡。隨體發
現。進左街僧錄。慧光師號。淳熈初詔建藏殿。明年臨
幸賜供。上曰。最初得和尚發明圓覺。悟箇待對法門。
譬如著棊。勝負既分。不但打併。棊子連棊槃一時打
併去。師云。打併底亦不可得。離遠離幻亦復遠離。得
無所離。即除諸幻。豈存待對。上曰。和尚非但說通。亦
復宗通。詔講圓覺至此虗妄心若無六塵。則不能有。
師曰。心本無形。因塵有相。塵滅心滅。真心湛然。上書
其語。以賜問金剛旨要。師曰。此乃大般若六百卷中
一分興問斷疑。特喻金剛。故無著論。此小金剛波羅
蜜以如是名。顯示勢力。絓是般若。皆有是力。此既諸
般若之釋疑。是故金剛二字。文雖出此。義實通。為諸
般若作譬。故持說者福重功深。上曰。朕日看三卷。却
來和尚處懺揚。命僧各誦合三萬卷。御劄云。平昔以
來。禽．魚．獸類傷害或多。適一時情。造三等罪。是仗般
若。悉為消除。庶使羣靈。俱登正覺。茲有以見帝王好
<pb n="390"/>
生大德。雖玉食之奉。不忘責己。吳興汀王尚幼。上所
鍾愛。敷座中殿。詔為摩頂說法。以疾丐閑。上曰。旦賜
地築室。更待數年。彼此作閑人。水邊石上共話無生。
十一年。歸興福。授兩街都錄。光宗在東宮書歸隱字
牓。其室製贊褒之重華。退養召注金剛。肩輿出入宿
于殿廬。甞奏復試經。已得旨。但不先委。稟都堂令知
利害。所繫及下。僧司搜其格式。莫能供申。竟為執政
懷疑。尼之欲復申請幸鑒覆轍。山家．玄句．止觀三大
部。雖蒙仁廟宣賜東掖。曾王二公。建藏南湖下竺。既
不獲。預大士輪藏閱者。初未覩焉。淳熈三年。御批下
福州東禪。鏤板永同大藏流行經肆。申到兩藏。一以
供御覽。一以畀覺徒。大部廣行。師之力也。西湖兩圓
覺。諸后妃功德皆為教庠。亦以一時慶會也。生平少
病。晚益堅瘦。紹熈二年十月一日謂侍者曰。浮幻之
軀世緣疇。昔宗法華。講法華。斯須不離。既以此始終。
可紏僧三七員。修法華期散懺。取道具進。兩宮澡身。
書偈坐逝。壽八十二。臘六十九。葬于正寢。諡宗教廣
慈。塔名普照。給事宋之瑞撰銘。
<other>端信</other>字孚叟。號正菴。永嘉人。稟一菴處躬。躬稟圓辨。
宗旨明白。談辨無滯。主南湖。臨行集僧諷安樂行至
深入禪定。見十方佛而逝。偈云。生既恁麼。死也恁麼。
雲散天一碧。日輪恰當午。葉水心題端信大師教觀
書云。師自天台教觀。兼習諸宗。性義融徹。詞辨鋒起。
淳熈初。都下禪講尚多宿舊名人。師年少操矛入室。
援據古今。咸中機要。比難駭曰。信書厨勿與爭也。甄
監簿（良友）意疎說慧高下在口。師未甞假借。猝疑詭問。
必[釐-未+牙]折。首未使傲消氣折。乃已甄深畏之。闔戶長年。
人莫識面。惟教其徒趍西方空寂。無世間名利。語以
此自終。
<other>（七世）慧明</other>字無晦。號晦菴。鹽官趙氏。母王。誕有光異。年
十一事化度圓智如果。果長期別墅。師誦法華乞四
事以奉惟謹。果滅時禁度僧。或勉業儒。師舉袖示之
曰。畢命此服矣。更侍祥符嗣持。禁施度戒。師上竺訓
錄未久。戶屨告滿。霅以慧通招逈而後應。張端靖（子正）
闢富春菴將奉。撥田甚夥。辭不多受。憂互用也。上竺
踵習傳家虗座。元擬補處致師。師宵遁。德藏慈感競
延皆不受。與常照叶有縞紵契謝事。依之時謂大宋
二高僧。慶元五年二月二十二日示偈。天樂盤空而
逝。火化求舍利者如願。高弟本淨塔其骨。良渚建真
寂。念佛入社者萬人。師山門出[托-七+友]。投籌盈室。製空寂
菴記．修心要術有功兩土。文具順俗志。
<other>護法內傳</other>
南嶽云。法付法臣。法王無事。我子孫勇猛精進。擐
甲冑。愾讎歒。責講任。工著述。以筭數孔目為正信。
以落日懸鼓為期心。凝神玅三觀之場。頓轡四三
昧之域。皆法臣也。今錄其言行可攷。世代難明者
于傳。或埋光鏟采。而他文不能自揜者。嗣書之不
無望於同志也。
<other>法誠</other>雍州人。師藍田神異僧僧弘。奉訓誦法華。行三
昧。夢普賢勸書大教。即命書八部般若及華嚴經案
感瑞。手寫法華感瑞尤異。貞觀示疾。願生兜率曰。有
童子相迎。吾去矣。光自口出。異香充室。怡然坐委。師
坐夏輙誦玅經三百徧。餘日兼持。猶得二徧。縱值賓
朋。非部終不語。計十年輙萬餘部。
<other>法嚮</other>揚州人。十六出家。事勤。苦誦法華。立法華堂於
棲霞寺。行法華三昧。三七精進。大獲靈瑞。虎暴人民。
道俗設齋。忽入堂搏一人去。師喚曰。莫造次。今為設
齋。可放此人。虎放之。其虎皆集。以杖扣頭。為說正法。
遂不為害。
<other>恒景</other>當陽文氏。以貞觀二十二年勅度。習律於文綱。
一聞能誦思惟。而行入玉泉追智者遺蹤。修止觀。於
寺南十里立龍興寺。天后中宗朝三詔供養為戒師。
景龍三年奏乞還山。詔中書門下及學士設齋林光
<pb n="391"/>
宮。帝賦詩餞之。中書令李嶠等和師捧詩振錫而行。
先天元年卒。葬寺西。
<other>飛錫</other>神氣高邈。識量過人。初學律。後與楚金研究教
觀入京。止終南紫閣峰艸堂寺。勅住千福．法華幾三
十載。不空翻譯新經。遴選英髦。頻當筆受潤文之任。
永泰初詔同良賁等參譯仁王護國及密嚴經于天
明宮內道場。與不空及學士柳伉重加詳定充證。義
正員。辭筆無媿。晚撰念佛三昧寶王論。列二十門難
疑答問。於欣厭取舍深有發明。
<other>楚金</other>廣平程氏。母高。夢佛而妊。七歲出家。禮藏探經。
法華在手。九歲依西京龍興進具。夜誦經至寶塔品。
身心泊然。寶塔忽現。釋迦分身。滿虗空界。禪坐六年。
誓建斯塔。誠懷一啟。檀信善來。於築基夜。誦經行道。
眾聞天樂異香。玄宗夢覩楚下金字。詰朝訪問。咸以
師對。乃親書額。廣錫縑緡。落成之日。五色雲團塔頂。
謂同學曰。鑿井見泥。去水不遠。鑽木已熱。得火可諧。
凡我七人。聿成一志。晝夜誦經。香煙不斷。春秋二時。
集四十九人。行法華三昧。奉旨許為常式。前後道場
感舍利三千七十粒。謀葬舍利。又降一百八粒。圖普
賢變相。筆鋒得一十九粒。圓體自動。浮光瑩然。血書
法華菩薩戒。以答九重及所生。寫法華千部。金字三
十六部。用鎮寶塔。又寫千部。散施受持。化緣既畢。右
脇而逝。新盡火滅。雪顏如生。壽六十二。臘三十七。天
子遣使吊之。塔于城西。岑勛著[石*((白-日+田)/廾)]。師自幼書經。不衣
䌙繒。寒加艾衲。貞元十三年。左街功德使竇文場奏
先師楚金於天寶初。為國建塔。置道場。六十餘年。經
聲不斷。乞加旌表。賜諡大圓。
<other>智琰</other>宋姓。母張。夢升通玄塔相輪坐而誕。八歲出俗。
十二誦徹玅經。咸謂神童。祝髮聽講。聰慧開發。隱虎
丘山講懺。外誦法華三千部。霄罏未爇。自起烟芬。夕
罐纔空。潛加溢水。蓋天童給侍焉。行三淨業。修十六
觀。紏五百餘人日建齋講。逾十年。講法華淨名皆三
十徧。觀音百徧。緣畢化去。
<other>行滿</other>萬州南浦人。受具依石霜。抵豫章。仰天台靈跡。
棲華頂峰智者院。十載知茶竈無慍色。臥土狀。燒糞
掃以煖其下。曰。解衣就席。餧飼蚤虱。已著衣如故。檻
外巨松橫枝有小樹寄生。每宴坐必嫋嫋而側人。謂。
樹作禮。滿茶頭也。不信伺之。見其坐則作禮如故。退
則屹立亭亭。四十年隨眾糜膳。未甞便溺。開寶中言。
我當行矣。念文殊號助我。少選。默然而化年八十餘。
<other>王安石</other>丞相舒王也。初宰。鄞聽廣智講故修性事理。
體用之談。往往言於講義。與崇法端教主善。音問不
絕。崇法留題曰。小亭臨水間修篁。郁郁餘華席地香。
惟願時人觀此境。盡將煩惱作清涼。葬鄞女於崇法。
解官以詩。別曰。今汎扃舟來訣汝。死生從此各西東。
俾淨人靈照守之。既相書與崇法。會公因呼靈照。照
至甚喜。問。能讀誦書寫否。皆曰。不能。能調味耳。王曰。
膳奴也。遣歸書與會曰。靈照回。與法華經一部。觀音
菩薩一幀。紙二千幅。筆一百枚。王薨。夫人始與靈照
僧吁王。真受佛付屬者。不妄與人。僧今愚夫懦卒。刑
餘殘疾之人。率廁於金界福田中。在職者弗顧也。或
謂三寶如大海。平等無高下者。此一體三寶耳。非住
持三寶也。王收國手𥁞觀音。為火焚其半。因遊蘭若。
於金剛足間獲半身。試合之。無毫髮差。王喜敘以流
傳。鄞泮得其本刻石講。陳天俞贊曰。菩薩身相本無
離合。即物為相。離合宛然。或露全身。或現半體。隨緣
赴感。皆我自心。當知𥁞自心生。燒從心滅。但眾生不
知一相而滯二邊。故菩薩示二身而歸一體。一體非
體。非體亦非離。此亦非是名菩薩。又法智忌疏云。法
體如如。本無出沒。世緣冉冉。乃有會離。自智者示寂
於天台。道若懸絲。而引石洎通。師傳芳於鄞水。聲如
出谷。而遷喬寥寥。像法之餘渺渺。荊溪之下。南輝台
嶺。東紹麗師。雖作者蔑以加於若住世異此也云云。
<pb n="392"/>
若赫日之中天。似迅雷之出地。艸木瓦礫。盡演真詮。
鳥獸蟲魚。咸通玅教。味其語。可卜其所得矣。
<other>子昉</other>吳人。淨覺高弟。嵩明教作定祖圖正宗記以付
法藏傳。熒惑天下。斥為可焚。專據達磨多羅禪經黨
附智炬寶林傳。師援經質論。作祖說。以救付法藏。又
三年。嵩度禪經有窒礙。輙云。傳寫有誤。改削遷就。影
帶私說。倚傍僧祐。出三藏記律宗名字而作解誣。師
亦出止訛。折之以圖會禪經。出三藏記文示之。則嵩
窮矣。嘉祐治平間。都官沈起。施邈序其前後。實為今
家不刊之典。又與譯苑衍公書答興教臻書辨折。尤
力附集後。夫師禦侮勤矣。備矣。肆侵軼者得不以萬
里長城為憚干。
<other>楊傑</other>字次公。無為人。以處為號。玅年登科。官至主客
郎中提點浙東刑獄。宿稟靈機。徧扣禪那。又深玅三
觀旨趣。高麗義天表乞徧參中國禪講。朝以公接伴
至台之白蓮。與法真咸契。執弟子禮。禮智者塔。題其
文曰。詔陪高麗王子祐世僧統義天訪道吳越。徧遊
天台。登定光佛隴。觀智者親筆願文。僧統禮於塔前。
誓傳教觀于東國。抑亦知師之用心。與夫今之號為
行脚者。區區謀之道路。惟飲饌豐美。起居便適。足間
幢幢。往來老死而不悟者大相遼矣。（五偈世家）咸示寂。公
守京口。得遺書。寄贊曰。三觀通明念念圓。祖師爐拂
秪心傳。遺書封了加趺坐。不住白蓮生白蓮。撰無相
院[石*((白-日+田)/廾)]言。能仁一代化意。如指諸掌。仍云。智者建化天
台。以法華三昧為極致。以安養國土為依歸。葢不讀
法華無以明我心本具玅法。不生安養無以證我心
本具玅法。瞻禮雙林。藏忽自轉。諸僧請贊。贊云。雙林
寶藏轉毗盧。不假旁人用力扶。四海高僧莫驚歎。譬
如盤裡一明珠。晚專淨業。游官奉丈六彌陀[書-曰+(且-二+人)]像以
行。臨終坐逝。感佛來迎。頌云。生亦無可戀。死亦無可
捨。太虗空中。之乎者也。將錯就錯。西方極樂。時荊王
夫人夢與亡婢遊淨土。見朝服坐華上者。瓔珞變身。
其衣飄揚。隨風散滅。婢云。楊傑也。比寤詢之。逝已數
日。文集外有釋氏別集．轉輔道集。其十疑論序決疑
集序談淨教尤力。有云。愛不重不生娑婆。念不一不
生淨土。亦有善士廢三種不信心。不求生者。尤可嗟
惜。一曰吾當超佛越祖。淨土不足生也。二曰處處皆
淨土。西方不必生。三曰極樂聖域。我輩凡夫不能生
也。斯言真可龜。鑑照律師贊云。道德仁義。教．觀．禪．律。
信手拈來。一源流出。彼上人者難可酬。其誰敢造毗
耶室。無相[石*((白-日+田)/廾)]云。有善勤者。因院欲興衰。其徒告于郡
縣。願延愽學高行。講智者教觀之士領之。而以勤為
稱。勤住淨名。則有嚴繼。嚴住赤城。則利贇繼。贇赴寶
藏部。使者復命勤。眾無所容。卜遷勝處鼎新之。識者
謂若非諸清淨眾。講玅教觀。則不能成就如是道場。
而譜系無聞焉。台史缺典久矣。
<other>能</other>嘉禾人。少學能仁。熏修懺室。幾四十載。行人之名
聞于江浙。然不敢自謂修行者。智者六時行道。四時
坐禪。云。修行常儀。於我何有。同修接膝。未甞見齒。有
患不廢禪誦。惟不食數日自愈。雖老。看讀如初學。艸
菴問。師未忘筌耶。師曰。筌何所忘。菴大慙。當暑晒衣。
歎曰。慷慨丈夫却同藏。獲輩悉以入常住。留二布單。
一弊如糸。夏被其一。餘則篾束置梁梠間。冬則旋取
禦寒。或入林施蚊。或入山施虎。逢二虎低回而去。室
中資具或者戲玩。則持與之曰。我無用。（然指請慈三世傳）山
神興供。一方道力所感。常與交接。欲遊山。則神荷之。
香積有乏。知事告急。師閉戶力拒。次日山門方闢。施
者源源。皆曰。昨夜行人巡門報云。常住空虗是知山。
神荷也。終于能仁。
<other>思淨</other>錢唐喻氏。號淨土子。三十五祝髮。依桐江瑛。聽
法華。受淨土觀念法門。誦彌陀．觀無量壽為日課。[書-曰+(且-二+人)]
丈六彌陀像結眾緣。雖市曹刑人之所。亦別作之。每
下筆澄神淨室。憶佛念佛。得光明相好。方解衣盤礡。
<pb n="393"/>
義天僧統同伴使楊傑覩[書-曰+(且-二+人)]佛於靈芝。歎曰。此真喻
彌陀也。其得名自此。有部使者問。能[書-曰+(且-二+人)]彌陀。何不參
禪。答曰。平生只解念彌陀。不會參禪可奈何。幸有五
湖風月在。太平何用動干戈。於西湖畔鐫石為佛。誓
以三生而成。既及百尺。薛侍郎問。彌勒見在天宮說
法。於此鑿石何為。答曰。咄哉頑石頭。全憑巧匠修。只
今彌勒佛。莫待下生求。大觀中僦舍城北。領眾乞食。
期飯僧百萬。不二十載。已踰八倍。郡守移玅行額以
旌之。宣和盜起。清溪所至。無噍類犯錢唐。告渠魁曰。
願以一身代滿城命。賊鋒為戢。紹興庚申十一月。靜
想西方。七日而逝。異香浹旬。呂丞相（頥浩）命葬于法堂
左。張侍郎（九成）撰銘。
<other>元頴</other>霅人。號佛慧祖覺。大觀中傳台道。政和癸巳建
智者院于受業。秉筆於慈霔閣。始正像統紀。終教藏
目錄計百卷。於天台宗元錄自敘曰。宿因所發。早投
足於天台。像運獲逢。忝留懷於教觀。常歎宗元失緒。
祖裔迷倫。雖奔走於江山。恨蔑聞於傳注。圖籍縱有。
各擅一途。況記行業者。漫誇平昔榮。[石*((白-日+田)/廾)]刻者。徒攀高
尚。後代狂簡。茲實有之頴。不撥汲深。每懷露惑。書其
萬一。呈似後賢。庶幾將來。刪補有漸。於寶雲通云。考
其事迹。殊無識其大者．小者。此式禮二公過也。及至
寶雲。但一影堂耳。茲可見其為法之心。述法華靈瑞
十科。普賢證明。玅因成就。鬼神恭敬。禽獸欽伏。所願
成就。化佛來迎。往生淨土。果報生天。舌根不壞。香光
表瑞。乃結云。若以實相為法華。則諸經諸行莫非法
華。若以希有為靈瑞。則此身．他身莫非靈瑞。良由佛
乘是一。感召隨機。瑞相滋多。聊用囊括。郡補都帥有
利其富者。倚勢奪之。民其衣聞者流涕。李詠史。講業
端能繼祖承。僧綱復振競儀刑。主張遺教真龍象。緇
侶詵詵仰德馨。厄會權臣宿債酬。幅巾短褐恣遨遊。
鹽橋菴上歸真寂。尚有遺基著遠猷。
<other>鐘離松</other>字少公。婺人。冠𨽻上庠。覩江諫議念佛三昧
詠。預京師慧林淨土。因兄木訥。首座知自性彌陀。唯
心安養。年逾七十。兵火飄零。晨昏不懈。乾道中奉祠
吳郡。過寶積。實重增信念。遐想蓮社清風。東林高躅。
會東平呂侯洎諸名德。刻意熏修。遂結念佛。再月一
集。社友吳克己曰。發菩提心。必具悲智二行。矧求生
聖域。須啟迪羣迷。安得寫十界九品。俾瞻敬省。覺為
廣大無窮利耶。公率眾捐金。圖寶積門廡捃摭教藏。
發明旨趣。一示萬法唯心。一指西方徑路。勒石以記。
壽八十六。無疾而化。
<other>江公望</other>字民表。嚴人。少第進士。崇寧初恪謹言責。著
心性二說。納忠於君。述念佛方便。文率諸寓公及解
行僧建發菩提心會。坐定合掌。一一致問。仁者發阿
耨多羅三藐三菩提心未。對曰。已發阿耨多羅三藐
三菩提心。乃退大得楞嚴淵旨。謂鐘離松曰。程氏已
造于閫第。未入其中耳。宣和末。知廣濟軍亡子夢于
舅王曰。煩稟我父為我就天寧誦寶積經。即有生處。
我父修行功成。冥間標名。金字牌矣。數日坐逝。
<other>吳克己</other>字復之。號鎧菴。建安節使世胄。曾大父達學
居婺之浦江。幼頴悟志學。開卷輙通。所友皆名人。讀
周官。慨然以封建井田為可復。經傳子史。學路源委。
無不透徹。淳熈中四魁待補。歎曰。射目中眉。命與時
違。遁于左溪。感韓書觝斥。志深決拾。苦目疾。叔僧如
益勉禱圓通。輙云。臨危不變。真大丈夫。有告以朱太
醫語杜祁公。公未讀佛書。何以知其不及孔孟。有試
持大士號。而目旋愈。稍廢復劇。深信精持。其疾良已。
讀楞嚴至空生心內。猶雲點太清。豁豁發蒙。成兩頌
焉。觀山谷詩讚美宗鏡。潛心此書。甫畢兩函。以所得
告開上人。上人折之寶積。實令廢宗鏡讀止觀。洞悟
一家境智之學可修證。如母得食而憶其子。懷友人
詩云。但悲三界苦。難使一身閑。為孫如珪詿。玅經空
相輝。贈詩曰。却有劉虬老居士。見處或過生公賢。公
<pb n="394"/>
亦耻與棗柏埒謂彼弘兼麤之典。我釋第一之經也。
棗林敬賡。其詩有云。私淑諸人歸至化。倒修凡事入
玄門。嘉定七年十一月十五日。終于在所寶山。李侯
舘以僧禮茶毗南屏。明年正月入塔浦安院。頂齒祔
葬左溪。壽七十五。所著儒語讀史精騎二卷。雜著歷
代綱領各一卷。習易遺藁集封建井田各三卷。語孟
集註五卷。入道後科四教儀楞嚴綱目止觀大科法
華樞鍵盛行。楞嚴集解．行議入梓。晚編釋門正統曰
紀運。曰列傳。曰總論。未就倫理今茲所集資彼為多
宗鑑。不沒其實。於其高議。必標鎧菴曰字以冠之。一
生清介食貧。栖栖利物。善巧方便。有豪貴不能行者。
其生也。家人夢湛。假名托宿。洎其學教議論暗合。又
嗜其文吁異哉。
釋門正統第七

<sarticle>釋門正統第八</sarticle>

良渚沙門　宗鑑　集
<other>護法外傳</other>
原夫宗途前導。此紹介之能也。于橧禦侮。此將帥
之勞也。異派朝宗。此扶持之力也。揄揚褒拂。此游
談之助也。四者不備。人未有能自立者。維聖凡難
辨。權實罔測。但該四用化功。依世代裒之名曰護
法外傳。
<other>曇鸞</other>鴈門人。從陶隱居受仙經。聞三藏菩提流支。佛
道有長生乎能却老不死乎。支曰。長生不死吾佛道
也。以十六觀授之曰。誦此三界無復生。六道無長往。
盈虗消息。禍福成敗。無得而至。其為壽也。有劫石焉。
有河沙焉。沙石之數有限。壽量之數無窮。此金仙氏
長生也。深信之。焚所學而誦觀經。修三福業。想像九
蓮。寒暑之變。疾病之侵不懈于始。魏主號為神鸞。一
夕誦持。梵僧入曰。吾龍樹也。所居淨土。以汝有淨土
心。故來見汝。鸞曰。何以教我。樹曰。已去不可及。未來
未可追。現在今何在。白駒難與隨。言訖而失。集眾陳
誡。令高唱阿彌陀佛。西向而瞑。天樂西來。良久而寂。
勅葬汾西。
<other>劉虬</other>字靈預。南陽人。宋泰始中宰當陽。年三十二以
南郡丞歸。隱居艸堂。服鹿皮。袷餌木胡麻。覃思佛理。
六時禮誦。疏華嚴以頓．漸二門。判教注法華．金剛。躬
自講說。世咸高之。荊溪云。生公以雲喻法。居士以雲
喻應。奈何天中道真而謝。俗子篤論其理。何道俗哉。
齊高受禪。以蒲輪束帛。徵為通直散騎侍郎。不就。比
委竟陵王致書。答曰。虬四節臥疾病。三時營灌植。暢
餘陰於山澤。託暮情於魚鳥。寧非唐虞重恩。周召宏
施耶。建武初以國子博士徵。不起。年六十卒于江州。
白雲徘徊。異香滿室。鐘梵鳴空。赴葬者數百人。餘論
為集二十四卷。朝以文為世範。行為士。則諡文範先
生。
<other>傅翕</other>字玄風。義烏人。母王齊。建武四年五月八日生。
端靖淳和。無所受著。與里人漁。以籠盛魚沈水中祝
曰。欲去者去。止者留。人以為愚。年十六娶留氏。子二
人。普建．普成。洎二十四漁於稽停塘下。梵僧嵩頭陀
語曰。我昔與汝於毗婆尸佛前發願度眾生。今兜率
宮受用悉在。何當還耶。令視水。則圓光寶蓋環覆其
身。乃悟曰。爐韛之所多鈍鐵。良醫門下足病人。方急
度生。何暇思兜率樂。從僧至松山下雙檮樹間曰。此
修行地也。結菴自號雙林樹下當來解脫善慧大士
種植蔬果。任人採取。為人傭工。與妻玅光晝作夜歸。
敷演佛法。苦行七年。宴坐見釋迦．金粟．定光三佛東
來。放光如日。又金色自天下集于身。拳握之內或吐
玅香。胸臆之間乍表金色。空聲唱言。成道之日。當代
釋迦坐道場。由此四眾沓至作禮。郡守王烋謂是妖
妄。囚之。兼旬不食。媿而釋之。還山愈精進。師事者日
<pb n="395"/>
眾。乃曰。我從兜率宮來。為說無上菩提。昔隱此事。今
不覆藏。正為相接。大通六年使奉書詣闕。謂帝國主。
救世菩薩。其言上．中．下三善。以虗懷為上。護養眾生
為終。且云。大士誓弘正教。普度羣物。聞皇帝志善。欲
來議論。詔曰。善慧欲度脫眾生。解一切纏縛。大士行
無方所。欲來隨意。十二月至鐘山。明年三月八日至
闕。帝素聞神異。預勅鎻門。及門不得入。以大槌一扣
諸門盡開。徑入善言殿。謁者三贊不拜。直上御榻。對
語異常。為設食。食竟出鐘山。坐定林松下。縣官資給。
勝士雲集。初入都持二木槌。至是號扣門槌云。大同
元年請講三慧般若於重雲殿。公卿畢集。天子至。眾
皆迎。大士不動。御史中丞問。答曰。法地若動。一切法
不安。已而辨詰如響。講罷賜徑寸水火珠。二取於日
月。翌日獨延其語。於壽光殿夜漏上乃出。五年入都
與帝論息而不滅。謂帝曰。一切色像莫不歸空。無量
玅法不出真如。天下非道不安。非理不樂。帝默然。太
清二年三月白眾將持不食。上齋燒身。為大明燈供
養三寶。普度切。弟子哀懼。勸請願輸己命代者十九
人。燒臂．燒指．馘耳．劓鼻者二十八人。持上齋三日不
食者十五人。賣身奉供者二十餘人。梁末饑亂。日與
其徒拾橡栗。揉艸作糜以活。閭里盜不忍犯。甞曰。我
賢劫千佛中一佛。若願生千佛中。即得見我。弟子慧
榮等欲建龍華會。大士曰。汝可作諸佛停光會。龍華
會是我事也。若從吾言。定見龍華。又曰。吾悟道四十
劫。釋迦方始發心。只為釋迦能捨身。所以先我成佛。
陳天嘉二年。山中行道。常見七佛在前。維摩從後。謂
弟子曰。七佛中唯釋迦數與我語。光大二年冬。嵩示
寂龍丘。巖大士曰。嵩公已還兜率天。與我度生之侶
去已盡矣。我不得久住。作還源詩十二章。大建元年
四月二十四日示寂。年七十三。三日體猶柔煖香潔。
又七日。縣令陳鍾耆來禮敬。傳香次及大士。猶反手
受香。眾益驚嘆。葬潛邵渚松山之隅。累甓為床。置尸
其上。遵遺命也。尚書僕射徐陵奉勅撰[石*((白-日+田)/廾)]。今雙林寺
即所居山。山有古松。大士曾於松間以斧為誓願度
眾生。今斧痕存。俗呼斧跡樹。以剩飯飼虎擲林間化
為石青。白錯雜可作數珠。人謂飯石。鎧菴云。荊溪止
觀義例。東陽大士位居等覺尚以三觀四運為心要。
故獨自詩云。獨自精其實離聲名。三觀一心融萬品。
荊棘叢林何處生。獨自作。問我心中何所著。推撿四
運併無生。千端萬累何能縛。觀此則五十挍計。經謂
始自凡夫。終至等覺。皆行五悔。豈不脗合。今暗證者
未得謂得。忽棄修證。豈不為大士所羞。傳燈云。武帝
命大士講經。執拍板唱四十九頌。或以經相參題為
夾頌金剛觀。竹菴云。多用三性義語。恐北方相宗人
師竊大士名也。大士既彌勒化身。若以無著所受偈
計之。何矛盾如此。如云優波初請問經首立何言。準
大論阿泥樓豆䇿。阿難請問本非優波或云只以拍
板揮案一下帝問誌公。公云。大士講經竟。然大士入
朝公已去世二十一年。何從有此問答。樓頴編大士
言行錄其與帝問答佛法玅義。及講經旨趣。甚詳何
獨講般若時揮案一下。俾帝罔措耶。
<other>僧稠</other>鉅鹿孫氏。年二十八依實法師於景明寺。從道
房禪師。受行止觀。攝心旬日得定。又修涅槃聖行。四
念處法。觀身不淨。寐夢寤見都無慾想。安居五夏。夏
惟一食。計米四斗。或未熟入定。則竝為禽鳥所啖。甞
九日修死想觀。以所詣白少林䟦陀三藏。藏曰。葱嶺
以東習禪定者。汝為最矣。復詣懷州西王屋山修習
前法。遇兩虎鬬。哮吼震巖。以錫杖中解散去。黃門侍
郎李弉求禪要。為說止觀法兩卷。北齊文宣詔教化
眾生。郊迎出山。為說三界本空。萬法如幻。榮華世相
曷可常保。帝毛豎汗流。搆雲門於鄴城禮奉甚至。師
宴坐一室。殊不送迎。弟子陳曰。皇帝降駕。師不送迎。
輿情不悅。師曰。賓頭盧迎王七步。致令失國。吾德不
<pb n="396"/>
逮。儀相忝同。所以不敢自欺。冀致福於帝耳。帝惑讒
𧮂。欲躬加害。師冥知。五鼓乘牛車往谷口。距寺二十
里拱立道周。帝怪問。師曰。身血不淨。恐污伽藍。待罪
于此。帝拜伏媿悔。謂楊遵彥曰。若此真人。何可毀謗。
欲負師還寺。師磬折不受。帝曰。弟子負師。徧天下未
足謝。𠎝同輦還宮。問。弟子前身何人。師曰。曾作羅剎
王。今猶好殺。祝盆水使親見羅剎像。又問。弟子未見
佛之靈異。師為我示現。師曰。非沙門所宜。強之投加
沙于地。帝遣人舉。增至數十不能動。師令沙彌取之。
初無難矣。帝益敬信。請受菩薩大戒。留禁中四十日。
乾明四年四月示寂。壽八十一。臘五十。勅設齋．闍維．
建塔。僕射魏收銘。
<other>抱玉</other>前身尼道蹟。號總持。得法達磨。磨西返令言所
得。蹟曰。我今所解如慶喜見阿閦佛國。一見更不再
見。磨曰。汝得吾肉。遁居湖之下嶺峰頂。誦法華十萬
部。二十年不下山。示寂塔于廬。大同元年出青蓮華。
啟塔肉身不壞。華出舌根。獲蓮經一部。勅置法華寺。
今改觀音。以法華名山。尼塔猶存。淳熈中僧淨然立
祖堂[石*((白-日+田)/廾)]云。唐肅宗時。抱玉姓唐。母梅孕恊靈祥。即惡
葷穢。既誕齓歲思佛。乘於彼出家。願誦蓮經。三月通
貫。日持七部。年二十詣京受戒。時帝夢僧誦法華。口
出異光。吳音清亮。翌旦勅誦法華僧二百餘人入禁
中。視之。非所夢者。其抱玉方入關。關令問來意。答云。
善誦蓮經。特來受戒。令奏。帝召見曰。朕所夢者。音容
宛若。賜坐誦經。至隨喜功德品。口角放五色光。帝夢
中所覩光即此也。經畢賜七寶湯。別為築壇受戒。賜
名大光。封天下上座。居京三年。專一持誦。勅千福寺。
行道經四七日。梵音徧滿。常通聖聽。別居藍田精舍。
詔住資聖。以慈親在吳上。表乞歸報恩。勅不允。再加
首飾載經誦念。有詔許還。奏臣有三願。就養老母。乞
度天下僧。增造法華寺。詔許之。勅湖州。以官緡增廣
寺宇。乃依法華松徑築菴以居。日持華偈報恩。永貞
改元。季冬別刺史顏防善還寺坐逝。異香三日不消。
葬菴側。眾謂總持後身。至人垂化。孰得而議哉。宋傳
誤為二人云。師居藍田。寺僧夢天童告言大光經聲
通于有頂。非聊爾也。光宴坐。見天神下。以手按摩于
心。功力彌著。形神不勞。山行墜龍井。思多寶塔。願持
此品十萬遍。恍然奮脫。若神人捧。詔住文德皇后資
聖寺。寺遭回祿。瓦礫中得數部經。不損一字。降旨重
造。乞歸吳止烏程李伸刺郡醉於道場。醒見白光滿
室。光方持經。面門光起。經聲向息。光亦隨斂。平生一
衲。四十年不洗濯。而戒香[鬱-山+止]然。一日一飯。七十年不
犯非時。李素寡信而篤敬光。親著[石*((白-日+田)/廾)]文。題曰墨詔持
經大德神異[石*((白-日+田)/廾)]銘。又京兆抱玉。行業高卓。罕接人事。
言未來如目繫。誨大光曰。汝誦佛經。宜高揭法音。諸
天傾聽。必蒙輔翼。果符記莂。緇素歸信。每夕獨坐。闔
扉撒燭。窺門隙者。見口出慶雲。華采可愛。第五琦善
師乾元貶忠州寶應。入為太子賓客。至京尹皆預言
無爽。年九十無疾而終。極暑尸不萎。琦臨喪哀甚。以
香乳灌口。祥光四照。
<other>皎然</other>字晝。居湖之安吉。謝康樂十世孫。雖世為詩人。
而植性清和。中閎空寂。外開方便。玅言說於文字。了
心境於定慧。有詩柕山集。刺史于頔序曰。得詩人之
奧旨。傳乃祖之青華。江南詞人莫不模範。極於緣情
綺靡。故詞多芳澤。師古典制故律尚清壯。其或發明
玄理。則深契真如。又不可得而思議也。贈詩云。吳山
為我高。霅水為我深。萬景徒有象。孤雲本無心。其作
支硎遵[石*((白-日+田)/廾)]云。昔在漢明永平之際。大教洋溢。沛然而
東。與生靈滌心。覩天地更始正士自摩騰已降。持法
有如關中者。秉律有如南山。海內髦士咸歸于我。如
凱風徵陽。嘉禾先發。北齊慧文大師傳龍樹智論一
性之教。教即我釋迦如來九世祖師文殊所承也。慧
文傳南嶽。南嶽傳天台。始授一心三觀之肯。以十身
<pb n="397"/>
佛剎微塵數修多羅。如懸帝綱。不出正念。無違即中。
葢如來一期教之局鑰也。天下弘經士窺我宗者。不
得其門而入。天台去世教傳章安。章安傳縉雲。縉雲
傳左溪。左溪自龍樹已還至天台四祖。事具諫議大
夫杜正倫教記文。又作天台和尚法門義讚云。我立
三觀即假而真。如何果外強欲明因萬象之性空。江
月輪以此江月還名法身。
<other>延壽</other>字冲元。號抱一子。丹陽王氏遷于餘杭。生周脺。
因二親諍在高榻。自擲于地。驚抱之而諍以息。長乃
歎曰。丈夫不可墜於凡倫。立身行道光顯宗親莫如
為學。晝夜不懈。俄有所成。如對雪吟江邊。千里海濤
深。蟾蜍徹旦光。不沈人所歎。伏年十六。獻講德詩．齊
天賦於錢武肅。二十一悟世無常。從釋誦蓮經。羝羊
伏聽。三十四依龍冊寺慧日永明師落剃受具。一食
三衣。長坐不臥。朝供堂僧。夜習禪定。參韶國師。宴坐
天柱峰。尺鷃巢于衣裓時不去。歎曰。鵲巢覆頂也。祇
如此自是工夫不到耳。暑天洮米見蟲。恨以資身損
物。入國清修法華懺。夜見神人持戟。師訶之。答曰。久
積淨業方得抵此。中夜旋遶見普賢像前蓮華在手。
因思夙有二願。一則終身誦蓮經。一則畢世利羣品。
上智者院羅漢堂作二鬮。曰一心禪定。曰誦經萬善
生淨土。冥心自期於此二途。倘遂其一。須七度拈得
為驗。擲於佛前拈至七度。竝得萬善生淨土鬮。篤志
淨業於天柱峰。誦經三載。禪觀中蒙觀音甘露灌口。
獲觀音辨。下筆盈軸。著五賦曰。神棲安養。法華靈瑞。
華嚴感通。觀音應現。金剛證驗。又萬善同歸集及雜
文數百卷。入雪竇。聚徒十載。夜念阿彌陀佛。行道發
願。日課一百八。事於西湖淨慈。石崖鐫刻聖像。修法
華懺。以法華名堂。國初忠懿王請為靈隱開山。又為
永明第二代。眾至二千。號慈氏下生。王請出山。賜智
覺號。所至普為四眾授菩薩戒。江南廟神降語。我於
延壽長老處受戒。今有祭奠。祇用[蔬-(梳-木)+束]素。又常放生。奏
乞西湖為放生池。撰放鰕序云救一期湯炭之苦。減
萬家食噉之冤。甞曰。四分律文是佛壽命。理無分隔。
近代禪宗翻成忌諱。後生新學觸事面墻。罔辨威儀。
寧知觸淨。人自執著。玅見本通。遂長講律文。常行布
薩。時王城戒壇累歲不開。台州禁童行。未通經業。不
可剃染。師特以聞。咸與剃度。撰垂誡文曰。近嗟末世
誑說一禪。只學虗頭全無實解。步步行有。口口說空。
自不責業力所牽。更教人撥無因果。便說飲酒食肉
不礙菩提。行盜行婬無妨般若云云。饒汝鍊得到此
田地。亦未可順汝意在。直待證無量聖身。始可行世
間逆順事。且云。不依地位修行。盡屬天魔外道。時高
麗國主致書問道。奉金絲熾成伽棃．水精．數珠．金澡
瓶遣三十六僧。傳法歸國。各化一方。在淨慈慨天台．
賢首．慈恩互相同異。建閣於寢堂兩廡。館其徒精法
儀者。博閱義海。更相質問。而以心宗之衡準平之。集
大乘經論六十餘部。西天此土。賢聖之言。三百家
證成唯心之旨。為宗鏡錄一百卷。開寶乙亥十二月
二十六日。焚香告眾。趺坐而逝。塔于大慈山。壽七十
四。臘四十。李詠史曰。七返俱拈淨土鬮。畢生不退事
精修。神棲安養已成賦。宜以慈容掛九幽。（無州僧見雙王禮師
[書-曰+(且-二+人)]像）僧寶傳云。予讀自行錄錄其行事曰百八件。計其
狀貌枯悴尫劣。及覩[書-曰+(且-二+人)]像。[澶-旦+示]然豐碩。眉秀拔氣。和如
春味。其平生如千江月。研其說法如禹治水。孔子聞
韶羿之射。良之御孫子用兵。左丘明太史公文章嗚
呼真乘。非願而至者乎。鎧菴曰。讀山谷詩云從此永
明書百卷。自公退食一罏香因閱之。及兩函寶積實
云。此書無規矩。不若看止觀。今悟境觀二字可為几
杖。服味者一言之力也。至哉。規矩之說。若以十大章．
十境．十乘觀之。真所謂至方足以方天下之不方。至
圓足以圓天下之不圓。曰盡未來際不復易轍。荊溪
豈欺我哉。今二書具在。識者竝取而深究之。則規矩
<pb n="398"/>
有無斷可見矣。
<other>贊寧</other>渤海高氏。徙于德清。母周以梁貞明五年生于
金鵝別墅。天成中出家杭之祥符。清泰初進具。天台
忠懿王延為上客。日夕切磋。公姓公族。多所歸向。侍
郎慎知禮等。唱和詩什。得作文關鍵。于光文大師彚
征受詩訣。于進士龍共霖工律學。以虎子稱。署本國
監壇。兩浙僧統賜明義宗文號太平興國。三年王奉
版圖歸朝。師奉釋迦舍利塔入見。上素聞之。對于滋
福殿。一日七宣。召賜方服。改通慧號除翰苑與陶糓
同職。有以青瑣朱楹安容此物。講者折以儒典。敢不
欽伏。八年詔修宋僧傳。聽歸。秉筆既成詣闕。獻之王
內翰（禹偁）賜詩云。支公兼有董狐才。史傳修成乙夜開。
又赴闕尚騎支遁馬援毫。猶待仲尼。麟進御璽書褒
美。未幾徵入京住天壽寺。淳化二年充史館編修。至
道元年知西京教門事章。聖登極賜對有加禮。咸平
初擢右街僧錄。三年遷左街參政。蘇易簡撰三教聖
賢事迹奏師與道士。韓德純主其事。著鷲嶺聖賢錄
及事迹凡一百卷。補左街首座。明年二月示寂故里。
葬錢唐龍井塢。崇寧四年加諡圓明。所著大宋高僧
傳三十卷。僧史略三卷。入藏內典集一百五十二卷。
外學集四十九卷。箏譜十卷。物外集皆別行。王公序
其文集曰。師年八十二視聽不衰。歷京師十四朝。吳
越四世。終能受洪範嚮用之福。處浮屠具瞻之地。所
謂必得其壽。必得其位者乎。王文正欲以朝州龐眉
九人繪之。以繼樂天九老之勝。師亦預焉。孤山拜像
詩曰。寂爾歸真界。人間化已成。兩朝欽至業。四海仰
高名。舊迹存華社。遺編滿帝京。徘徊想前事。庭樹晚
鴉鳴。師撰結社法集文謂。社名起廬山遠。齊竟陵文
宣王募僧俗淨住社。梁僧祐撰法社。建功德邑會文。
歷代以來咸就僧寺為法會社。社之法以眾輕成一
重。濟事成功莫近於社。今之供社共作福田。約束嚴
明。愈於公法。互相䇿勵。勤於修行。則社有生養之功。
周鄭邑社。結守庚申會。鐃鈸歌讚。念佛行道。一夕不
睡。以避三彭。奏帝注罪奪筭。實道家法。庸僧謀利不
尋根本。誤行邪術。深可痛哉。師護教縝密至於如此。
鎧菴曰。歸田錄云。太祖幸相國。炷香佛前。問當拜不。
師奏見在佛不拜過去佛。因罷拜禮。令行幸焚香。皆
不拜也。師以太平興國入朝則歸田云云。特好事者
語。而歐公誤采耳。元夜觀燈。王內翰嘲略無假借。豈
於法門苟為姑息。高孝二廟幸天竺。明慶未甞不屈
膝也。
<other>戒珠</other>字耀之。長樂黃氏。篤學日誦萬言。師法性子光。
試經披剃。樂於修善。博記能文。翕張進退。各適其施。
名曰默書及雜文數十萬言。忽曰。知道而已。何以文
為聚。而焚之。存者[石*((白-日+田)/廾)]記傅序耳。得法法海懷要。住黃
檗時。要沒祭以文。又作別傳。議（下竺刪定止觀後）於禪教分
岐。深有發明。熙寧十年九月二十三日示。寂壽九十
三。臘七十三。葬骨飛山。郎中李肖銘。
<other>法端</other>丘姓。霅人。幼不茹葷。試經祝髮吳山解空。傳淨
覺教觀。參黃龍禪法。出世三遷至西余。常作師子吼。
戲號端師子。退居歸雲菴。日夜誦法華。作詩曰。年老
惺惺神更清。夜深幽室誦蓮經。兒孫睡覺應嫌我。石
板時敲三四聲。母冡在山前。晨朝徐步誦經一部而
歸。請誦者得錢五百。及開帙目數句擕錢去。遇飢寒
者散之。好歌漁父。歌輙達旦。霅僧回頭。士夫安其妄
秀。有狂人不托說法誑世。竝勘破之命。俞秀老開堂
疏云。推倒回頭。踢翻不托。七軸之蓮經未誦。一聲之
漁父先聞。聞已登座。引吟曰。本是濟湘一釣裔。自東
自西自南北。眾稱善。便下座云。我觀法王法。法王法
如是。七十二遷化。人祠為散聖。
<other>義天</other>王姓。高麗文宗仁孝大王第四子。辭榮祝髮。內
外典籍靡不研究。每歎生於東裔。罔知佛法宗旨。求
入上國參尋知識。元祐初上表哲宗。乞傳賢首宗教
<pb n="399"/>
歸國流通。達四明郡。以明智立慧照鄰館伴。詣育王
禮舍利塔。請大覺璉陞座舉揚。勅兩街舉可以授法
者。以東京覺嚴誠對。誠舉錢唐慧因．淨源．自代勅朝
奉郎楊傑接伴至彼受法。吳中諸剎迎餞視行人。見
天竺慈辨。執弟子儀。咨詢教觀。獻雲鳳磨衲衣．淨缾．
經帙等。慈辨贈偈曰。醍醐極唱最尊崇。菡萏華奇喻
有功。五祖當年親玅悟。僧王今喜繼高蹤。戒香流出
金爐上。法語親傳麈尾中。他日海東敷演處。智燈列
焰照無窮。蔣師（之奇）同飯亦贈一絕。玅達顯空中。一通
無不通。寄語定光莫招手。道場方盛鎮遼東。靈芝大
智為陞座發揚。請所著書歸國流通。參金山佛印。元
坐納師禮。楊公問故。元曰。義天異國僧耳。僧至叢林
規蠅如是。公曰。卑之少徇時宜。求異諸方。豈師心哉。
元曰。不然。屈道徇俗諸方。先失一隻眼。何以示華夏。
師法贈加沙．經帙。答二偈曰。海外名衣得自誰。逾城
王子丈夫兒。袞章舊換曾無價。合是金剛座上披。經
帙樓鋪錦繡堆。水包黃卷有時開。藥山只要閑遮眼。
正眼何曾遮得來。至京。范舍人蘇郎中館伴抵相國。
慧林訪圓照。本亦示宗旨。師遍入諸宗閫域。諒不逃
其皮裏陽秋矣。贈楊公古律二十韻。雅徤清新。得騷
人句法。公和云。孰若祐世師。五宗窮玅理。我媿陪。彌
天才辨非鑿齒。兩相尊敬契同支。許䟦飛山別傳義。
摧顯有功文曰。甚矣。古禪之與今禪名實相遼也。古
之所謂禪者。藉教習禪者也。今之所謂禪者。離教說
禪者也。說禪者執其名而遺其實。習禪者因其詮而
得其旨。救今人矯詐之弊。復古聖精醇之道。珠公論
辨斯其至焉。近者大遼皇帝詔有司。令義學沙門詮
曉等再定經錄。世所謂六祖壇經寶林傳等皆被焚
除其偽妄條例。則重修貞元續錄三卷。中載之詳矣。
有以見我佛付囑之心。帝王弘護之志。而比世中國
所行禪宗章句。多涉異端。此所以海東人師疑華夏
無人。及見飛山高議。乃知有護法菩薩焉。昨奉王旨
刊諸翠琰。而恐流通未廣。勒之方板。噫。百世之下。住
持末法者。豈不賴珠公力乎。還國後音問不絕。遣使
祭奠。初離其國。辭王表云。不思今世之難行。竊慕古
人之篤信。渴朝聞而甘夕死。輕尺璧以惜寸陰。敢効
玄弉之遺風。緬思義相之高躅。（相師求法中朝傳華嚴性宗歸）因圖
絕海。唯恐失時。然則西尋勝境。該究竟之見。聞東轉
法輪。闡圓通之利益。永贊流行於長世。式資悟解於
羣心。及游佛隴觀智者。親筆願文禮於塔前。誓傳教
觀於東國。其心豈不盛哉。鎧菴曰。東坡論高麗狀貼
黃云。體問得慧因。主僧淨源本是庸人。只因多與往
還。致商人等於高麗國妄行談說。是致義天遠來從
學。本院厚獲施利。而淮浙官司遍遭擾亂。私謂義天
求法非聊爾。僧淨源亦有功教門。東坡為國論事一
期言耳。
<other>永道（朝省旌其護法剳改法道）</other>西京順昌毛氏。幼師承天羅漢安
恭。崇寧三年受具。游上都。受唯識百法二論。過眼成
誦。因入聚落。市藥方士惡語相加。乃折以大言。批其
頰而去。識者謂其必為法門梁棟。政和三年。賜椹衣
主左街崇先香積禪院。五年錫寶覺號。林靈素幻術
罔上。宣和改元。正月詔天下革釋氏教法。寺為神霄。
佛為金仙。菩薩為大士。僧號德士。服中冠執木笏。諸
山告眾云。權抽肩上之田衣。且卷頂門之螺髻。雖然
不改舊時人。且喜一番添姓字。三年八月。京城大水。
水族出於市居。靈素治水弗驗。士民益懼。僧伽大士
現禁中。就祈禳水。大士振錫登城。稱誦密語。水勢頓
殺。以至竭涸。靈素氣沮。又衝太子節上惡之。放還溫
州。道死。復釋氏舊名。諸山謝恩云。歸木笏於裴相公。
抽冠簪於傅大士。重圓應真之頂相。再披屈眴之田
衣。勅令初行誰不俯聽。唯師抗詔。黥流道州。防人曰。
途涉萬里。宜茹葷酒助色力。師曰。罪大責重。君恩寬
貸。尚延殘喘。已為幸矣。嬰瘴殞身。亦天命也。戒可犯
<pb n="400"/>
乎。防人益護。其行將至。師夢佛像荷伽入城。僚夢有
同者。翌旦師至。師曰。僧必異人。未幾軍民多患寒疾
求救。師受西天總持三藏明因玅善普濟法師真言
軌範。靈答如響。又傳圓頓戒法於圓照大師。故病者
飲所呪水。或為摩頂。無不痊安。求者既多。為沼營中
以應之。郡有廢寺。擬重建。數月而成。二年量移近郡。
道過湘潭。洪覺範贈詩曰。道公膽大過身軀。敢逆龍
鱗上諫書。直欲袒肩擔佛法。故甘引頸受誅鋤。三年
竄逐心無媿。萬里歸來貌不枯。他日教門綱紀者。近
聞靴笏趂朝趍。七年六月還僧住昭慶昭先禪院。撥
賜右街顯聖寺．釋迦院廨舍兼領之。建炎初。留守宗
澤。請主左街天清寺浦宣教郎。充留守司招論官兼
總管。使司參謀軍事。為國加持護佑軍旅。住淮頴間。
勸諸豪右分粮助師。未㫷稛載而歸。三軍歡呼。車駕
南巡。累召至都堂陪軍國重議。請加冠[(ㄇ@人)/免]領兵權。[懨-猒+火]
復故疆。辭以詩曰。昔年為法致遭黥。天使更衣助甲
兵。枷鎻蠻荒經半紀。間關水陸越千程。冰霜不易松
筠操。罏炭難移鐵石情。願與瞿曇為弟子。不堪簪笏
簉公歸。即奏加賜圓通法濟號。（准祖宗制係試鴻臚鄉崇觀添賜六字比
視官品）四年。明帥請住寶林。夏旱奉旨禱雨。越之圓通。
應期滂沛。紹興賜對上曰。先帝為妖術所惑。廢卿形
服。朕與卿去其黥涅可乎。師曰。雖感聖恩。然先皇墨
寶不忍毀除。上曰。這僧到老倔強。江州請住東林太
平興龍禪寺。兼廣福院事。師甞讀大宋僧史略見云。
每當朝集。僧先道後。其次竝立殿庭。僧東道西。獨遇
郊天道左僧右。葢本祖宗之制。昨緣崇觀之後。道士
叨冐資品。王仔息．林靈素之徒紊亂朝綱。由是起例
遽厭僧班。乘勢毀壞祖宗舊制。靖康建炎以來。道士
官資已行追毀。其於班列自合復仍舊貫。遂與道士
劉若謙詣朝廷抗辨。乃以短劄申稟乞降指揮。特賜
改正。奉朝旨批降依修施行。令僧道聚會得正其名
分者。皆師力也。五年奉旨入內禱雨。結壇登座。聲呪
以四金缾各盛鮮鯽。噀水密呪。遣四急足放諸江沼。
急足未回雨已浹洽。特賜金鉢。師常以相國寺珍藏
三朝（太真仁）御製所頌唐宣律師天神密授釋迦文佛
靈牙。隨身供養。或求舍利。虔禱與之。師欲建閣。於在
所祥符寺奉安三千化佛像。大開講席。行化鳥鎮。普
靜寺僧禮足求之。置金盆內。迎出祈禱。合鎮道俗稱
禮三日。殊無彰感。訶責其徒。益勵三業。夜半鏗然。師
曰。如來顯現。視有八粒。滅燭。見盆底光發屬天。移刻
乃息。盛以木塔。迄今三月七日建禮塔會。葛待制（勝仲）
疏敘緣起云。惟茲震旦獨寶靈牙。昔在京都奔走。人
天之供今留吳會。襲藏兵火之。餘矧古成之。萬家建
法筵之三日云云。率同志重刊僧史。略冠以序於別
立禪居。傳禪觀法二門。問註云。禮樂征伐。自天子出
則王道興焉。佛寺僧規。稟如來制。則正法住矣。不遵
王化名曰叛臣。不繼父蹤呼為逆子。敢有不循佛說。
是謂魔外之徒。所以三世諸佛法無異說。十方眾聖
受學同文。夫釋迦經本也。達磨之言末也。背本逐末
良可悲夫。愚素習眾胥力根貝葉。徧問西來藏。仍閱
古今求法記文。天竺禪定竝稟佛乘。所以入聖位者
不絕。葢依法不依人。務實而行。佛言聖法真不悞後
學也。敢咨同志學佛修禪。庶幾速離苦津高登彼岸。
無以利口欺人自瞞。靈府經云。若欲得道。當依佛語。
違而得者。無有是處。可誣也哉。十七年七月二十一
日。告其徒曰。法門扶持。更在諸公。吾當行矣。端坐而
化。偈曰。萬法本空。一真絕妄。如彼太虗。元同谷響。荼
毗已寶護塔于九里松。
<other>子光</other>蘭溪人。習台學。南詢見杲大慧。住莆田．福清作
依托明師勝地論三卷。謂。佛法高玅若增上勝緣。唯
明師勝地為堪依托。葢學道貴見性。見性貴修習。見
性未明必務求師。修習未成必務於地。得其師。則模
範正。得其地。則心跡安。人間中國聖賢所居。兜率陁
<pb n="401"/>
天彌勒說法。西方淨土彌陀闡化。三處皆名勝地。竝
得依托修行中下二卷。專明西方法門。勸人修習。序
䟦在樂[邱-丘+(看-目)]文類。
<other>葉適</other>字正則。號水心。永嘉人。中賢良大科。孝宗朝為
士林英特。仍染指法門。今錄集中三文以儆吾人之
不能存神教觀者。其題𥁞婆須密女云。舊傳程正叔
見秦少游。問天知否。天還知道和天也瘦。是學士作
耶。上穹尊嚴。安得易而侮之。薄徒舉以為笑。如此等
風。致流播世間。可謂戹矣。其華嚴諸書乃異域之放
言。婆須密女豈有聲色之實好。而遽以此裁量友朋
乎志。意想識盡。隨虗假則元祐之學雖不為羣邪所
攻。其所操存亦不足賴矣。此蘇黃流弊。當戒而不當
法也。此可見公於彼門中。雖小小疑似。亦審訂決擇。
非筆下有萬鈞神力。則不敢破元祐諸公也。其題張
君注佛書云。黃巖張士特示余注心經．金剛．圓覺．楞
嚴．四十二章及標題．節注．經律．紏異等皆備。昔余在
荊州無吏責讀浮圖書。盡數千卷。於其義類粗若該
涉。今觀張君貫穿出入。證會反復。悉從舊文。不以私
意為說。至於要言微趣。人所難知。往往迎刃氷解。則
多自得。按四十二章質略淺俗。是時天竺未測漢事。
採摘大意。頗用華言以復命。非浮圖本書也。西戒僻
阻。無禮義忠信之教。彼浮屠直以人身喜怒哀樂之
間。披折解剝。別其真妄。究其終始。為聖狂賢否之分。
葢世外奇偉廣博之論。與中國之學皎然殊異。世之
儒者不知淺深。強欲攘斥。反以中國之學佐佑之而
曰。吾能自信不惑其於道鮮矣。余既為張君題所注
佛書併記一事。蜀人范東叔自云。在學省時。晨朝必
誦楞嚴。陳君舉與隣省問。念佛為誰。東叔拱對。君舉
戲曰。吾以為老卒所課耳。東叔因言。誦此三十年矣。
余聞請東叔。楞嚴要義安在。東叔沈思久之曰。如鷄
後鳴。顧瞻東方。已有精色。此是逼撲到緊要處也。余
聞而歎息。夫不讀者固不能知。而知者止於此。嗚呼。
安得以張君所注語之乎。此可見公於儒釋不同處
審訂決擇。否則不能笑韓歐之浪戰也。其宗記序云。
佛學由可至能自為宗。其說蔓肆。數千萬言。永嘉鮑
埜刪擇要語定著篇。此非佛之學。然也。中國之學為
佛者。然也。佛學入中國。其書具在。學之者固病其難。
而弗背也。有胡僧教以悉棄舊書。不用即己。為佛而
已。學之者疑其誕而未從也。獨可粲大喜。決從之。故
流行至今。嗚呼。佛之果非己乎。余不得而知也。己之
果為佛乎。余不得而知也。余所知者。中國之人畔佛
之學而自為學。倒佛之言而自為言。皆自以為己即
佛。而甚者以為過於佛。是中國人之罪。非佛過也。儒
者則不然。於佛之學不敢言曰異國之學也。於佛之
書不敢觀曰異國之書也。彼夷術狄技絕亡異耳。不
幸以吾中國之人為非佛之學。以吾中國文字為非
佛之書。行於不可行。立於不可立。艸野倨侮。廣博茫
昧。儒者智不能知。力不能救。則中國之人非佛非己。
蕩逸恣縱。終於不返。是不為大慼歟。余甞問埜。儒之
強者之慍。弱者眩。皆莫之睨。子以何道知之。又為之
分高別下。取要捨煩哉。埜曰。無道也。悟而已矣。今為
是宗者亦曰。無道也。悟而已矣。余聞而愈悲夫不憤。
不啟。不悱。不發。故曰。亦可以弗畔矣。悟而遂畔之。庸
知非迷之大乎。雖然。考之於書則信悟矣。此可見公
於禪．教分岐處。審訂決擇。否則不能笑暗證者無父
無君也。暗合孫吳於斯。為信吾儕少聞淺解。不諳經
論。輕趣宗途。而輙與此等士夫語。豈不為法門羞。況
撫尾乞憐於其間乎。
<other>禪宗相涉載記</other>
天下無二道。佛祖無二心。心無二焉。其者迹耳。或
者不忍赤子之跼蹐於蠱瘵癘瘧也。則鳥喙蝮蝎
以藥之。既凱旋矣。而藥之不已。無亦執藥以成病乎。
世固有以腊毒傷其生者。亦告以薄滋味可也。飲
<pb n="402"/>
食椒桂詎容廢耶。不善逞機者。直投以大羮元酒。
又懼其飽而奪之是宜。彼此相拒而不得。其觀心
故。為學之難。難於無私。無私之難。難於通理。不通
乎理。雖欲無私不可得也。為通理故撰禪宗載記。
<other>菩提達磨</other>南天竺婆羅門種。神慧踈朗。聞皆曉悟。志
存大乘。冥心虗寂。通微徹數。定學高之。悲此東震。以
法相導。初達宋境。次度後魏。隨其所止。誨以禪寂。時
盛弘講授。乍聞定法。多生譏謗。有二弟子。道育．慧可。
早夜親事。經涉數載。獨以真法。如是安心。謂壁觀也。
（客塵偽妄不入曰壁）如是發行。謂四法也。如是順物。教護譏嫌。
如是方便。教令不著。然則大教多途。要唯二種。理與
行也。藉教悟宗。深信含生同一真性。客塵障故。令捨
偽歸真。凝住壁觀。無他法也。凡聖一等。堅住不移。不
隨他教。與道冥符。寂然無為。名理入也。行入四行。萬
行同攝。初．報怨行。修道苦至。當念往劫捨本逐末。多
起愛憎。今雖無犯。是我宿作。甘心受之。都無怨訴。經
云。逢苦不憂。識達故也此心生時。與道無違。體怨進
道。二．隨緣行。眾生無我。苦樂隨緣。縱得榮譽。宿因所
搆。今方得之。緣盡還去。何喜之有。得失由緣。心無增
減。違順風靜。冥順於道。三．名無所求行。世人長迷。處
處貪著。名之為求。道士悟真理與俗反。安心無為。形
隨運轉。三界皆苦。而誰為樂。經曰。有求皆苦。無求乃
樂。四．名稱法行。性淨之理以此法開化。魏土學者錄
其言行。流布於世。自言一百五十餘歲。遊化為務。不
測于終。唐代宗諡圓覺。
<other>慧可（神光）</other>武牢姬氏。博涉詩書。超悟內典。年四十遇達
磨。悅之。從學六載。精究一乘。理事兼融。苦樂無滯。太
平初行化京畿。盛開祕苑。滯文之徒謂是魔語。貨財
公府非理屠害。初無一恨。幾致其死。初達磨以楞伽
四卷授曰。我觀漢地唯有此經。仁者依行自得度世。
遭賊斫臂。以法御心。不覺痛苦。火燒斫處。血斷帛褁。
乞食如故。林公同學共護經像。亦被斫臂。號呌通夕。
師為治褁。乞食供林。林怒師手不便。師曰。餅食在前。
何不自褁。林曰。我無臂。汝不知耶。師曰。我亦無臂。復
何可怒。悉問方知故世云無臂林。師告慧滿。此經四
世後變成名相。一何可悲。汝善護持。莫測所終。德宗
諡大祖。
<other>慧能</other>新興盧氏。採燋養母。負薪入市聞誦金剛。問。從
誰受。曰。蘄州黃梅忍大師勸持云見性成佛。辭母前
邁至韶與。劉志略為心友。略姑為尼。號無盡藏。甞讀
涅槃。師暫聽之。即為說義。尼因問字。師云。字即不識。
義即請問。尼曰。字尚不識。易能會義。師曰。諸佛解脫。
非關文字。尼異之。號為行者。居人瞻禮。奉以寶林。咸
享中達黃梅。師資道契。廼入碓坊。抱石而舂。經八月。
忍俾眾述偈。上座神秀以偈書壁。師密令童子書偈
於旁。忍呼入室。寄託法衣曰。古我先師轉相付授。豈
徒爾哉。捧衣南邁。儀鳳改元。正月十五。南海印宗法
師為師會眾落髮。二月八日就法性寺智光律師受
戒。即開東山法門。（信忍竝住東山）回寶林。韶守韋據請住大
梵。學者逾千。封土為壇。說法其上。錄為壇經。先天二
年八月三日示寂。葬曹溪。壽七十六。憲宗諡大鑒。塔
曰。元和正真。達磨至師六世。因稱六祖。師化韶陽。秀
化洛下。南能北秀。自此分宗。四祖甞於九江遙望雙
峰。見紫雲如蓋。下有白氣。橫分六岐。問忍。知之乎。曰。
師當旁出一枝。相踵六世。果出法融闡化金陵。牛頭
至南陽忠六世。亦號牛頭六祖。嵩山普宗立秀為六
祖。自稱七祖。故杜詩云門求七祖禪。
<other>懷海</other>王姓。閩人。依馬祖於南康甘氏。游氏施山峻極
千尺故名百丈。方丈以前多居律院說法。住持未有
規度。師曰。吾行大乘法。豈宜以諸部阿笈摩教為隨
行耶。乃即其地別建禪剎。凡衣服．飲食．寢處之類始
與毗尼相翻。四方叢林皆以為式。或曰。瑜伽．瓔珞．大
乘戒律胡不依隨。師曰。吾於大小乘中。博約折衷。設
<pb n="403"/>
其規矩。務歸於善耳。大槩具道眼者號長老。如天竺
須菩提呼也。云云。元和九年正月十七日示寂。年九
十五。穆宗諡大智塔曰大寶勝輪。鎧菴曰。昉師辨祖
書云。宣律師續高僧傳載達磨理行二種。固其真法。
其後智炬於曹溪門下。撰出寶林傳。詭說百端。以惑
無識。（隻履西歸．立雪斷臂．傳法偈．讖候語）至於達磨等事迹。皆與僧傳
不同。由是誇衒。寶林之憑虗滅沒。僧傳之紀實巴人
一唱。屬而和者滔滔。皆是如何。通曾未詳省也。柳子
厚學佛最為淵源。於大鑒[石*((白-日+田)/廾)]秖稱達磨譏梁氏。作為
空術益顯於龍安[石*((白-日+田)/廾)]。有世之傳書者皆馬鳴龍樹道
語。於無姓[石*((白-日+田)/廾)]乃云。佛道逾遠。異端競起。唯天台大師
為得其正。和尚紹承本統。以順中道。則知柳公於此
二途固已了然於胸中。又如來滅度。衣付迦葉。迦葉
守衣入定鷄足。俟彌勒下生。華林三會方爾奉獻。則
授慧可者乃達磨自衣。如寶林傳梵語屈眴。唐言第
一布。紡木綿。華心為之。其色青黑。即達磨所傳七條
也。世謂傳如來衣者謬矣。
<other>玄覺</other>字明道。號真覺。永嘉戴氏。精究台道。常習禪寂。
惟服大布僧伽棃。充飢脫粟淡⿱卄齏而已。同產兄宣猶
子二人。一門蘭玉。都捐我相。不染客塵。住龍興寺。寺
旁別有勝境。乃於巖下搆生禪菴。未幾與東陽䇿徧
游講肆。因覧涅槃。洞明玅旨。復往曹溪。印其所證。少
留一宿。號一宿覺。猶云河南半遍冶也。先天二年十
月十七示寂。殯于西山之陰。年四十九。諡無相。塔曰
淨光。括守李邕為神道[石*((白-日+田)/廾)]銘。刺史魏靜編其文。號永
嘉集戒珠行靖注之珠序曰。退而約三乘之義有述
焉。述書一卷。勒為十篇。捐花同實。誅剪妄偽。大以定
慧遮照之旨。是其本也。又曰。出入乎空假之門。游泳
乎遮照之淵。提領乎與奪之綱。控御乎諦緣之轡。凡
十篇之內。四教之通別。二知之離合。五念之起續。三
藏之齊劣。必條幽折微。章灼同異。而不容三乘外百
家迂疎之說。彷彿參混於其間。其猶坐鴻崖視平地。
遠近事物昭昭然不能逃遁於隱奧也。神智曰。永嘉
集全用天台圓頓法而不言天台。豈不奪他成己。鎧
菴曰。傳燈云。初見六祖振錫。擕缾繞祖三匝曰。速道
速道。祖曰。夫沙門者。具三千威儀．八萬細行。大德自
何而來。生大我慢。師曰。生死事大。無常迅速。祖曰。何
不體取無生。了無速乎。曰。體即無生。了本無速。祖曰。
如是。如是。于時大眾無不愕然。方具威儀參禮。須臾
告辭。祖曰。返太速乎。師曰。本自不動。豈有速乎。祖曰。
誰知非動。曰。仁者自生分別。祖曰。汝甚得無生意。曰。
無生豈有意耶。祖曰。無意誰當分別。曰。分別亦非意。
祖曰。善哉。善哉。少留一宿。時謂一宿覺據此問答。乃
是勘辨之辭。問畢具儀設禮。亦是比丘相見常儀。少
留一宿。自是曲從主意。錄者卻謂一宿覺。抑又誣牧
菴謂逃逝。天台螟蛉。達磨夷。攷當時徵詰之語。亦未
嘗逃逝螟蛉也。證道云。自從認得曹溪路。了知生死
不相關又云建法幢。立宗旨。明明佛勅曹溪是豈非
將錯就錯。轉增誣罔。此歌盛行。諸方宿德或注或頌。
搢紳之士亦有序跋。獨神智有議（本傳）。艸菴有疑。疑云。
魏靜序將大師在日。凡所宣紀。總有十篇。集為一卷。
答友人書尚附于中。而不收此歌。何也。抑有說焉。以
證道名歌。而如來設教。修證之法。不出藏．通．別．圓。今
所謂道藏通修證乎。別圓修證乎。若舍此而別有修
證。得非永明所謂不依地位。天魔外道乎。洪覺範云。
梵僧覺。稱謂。本國目為東土。大乘經若以義天䟦別
傳議例之。此歌特未遭有識者毀耳。必若含光所遇。
則可謂具眼梵僧也。又龐居士臨終語于頔云。但願
空諸所有。慎勿實諸所無。挍之玅三觀不無異同。居
士之名。雖以西域修淨行者而得。實因淨名輔佛揚
化而彰。觀其彈偏折小。歎大褒圓。弟子菩薩無敢嬰
其鋒。領眾問疾。玅德一人而已。豈止修一淨行。唯務
禪悅而已乎。學者勿眩名失實焉。
<pb n="404"/>
<other>賢首相涉載記</other>
山家自清涼隘路叛出之後曰。教觀皆有莠苗．朱紫
之患。故荊溪以金錍義例窮其失。其心豈得已哉。一
則曰願來世諸佛會中與子相遇。二則曰歸命諸賢
聖。願舍是非心。為樹涅槃因。非欲貶量失至于今
日。積有年矣。兩家學者枘鑿冰炭。倘無知彼知己
之功。徒勞接響承虗之力。為知彼故。撰賢首載記。
<other>法順</other>萬年杜氏。幼於舍旁塚上說法。聞者悟入。十五
代親遠戍。十八出家。師因聖僧珍受持定業。聾啞遇
之能聞能語。驅園圃蟲。誡惡性馬。道濟異類。隱顯難
測。唐太宗詔問。朕苦勞熱。久而不愈。聞師神力。何以
蠲除。曰。聖德御宇。微恙奚憂。但須大赦。聖躬必安。從
之而瘳。錫帝心號。患瘡膿潰人。有敬而味者。有以帛
拭者。香氣異常。或毀或譽。不慍不忻。游歷郡國。勸念
阿彌陀佛。撰五悔文讚揚淨土。路逢神樹．鬼廟。即焚
毀之。巫覡所事。躬為併儅。禎祥屢見。絕無障礙。貞觀
十四年十月二十五日。坐滅於南郊義善。雙鳥入房。
異香滿寺。壽八十四。肉身經月愈鮮。常有異香熏于
座前。有弟子詣五臺禮文殊。方抵山麓。老人語曰。文
殊今住終南山。杜順和尚也。言訖不見。弟子趍歸。師
已長往。關中常作文殊忌齋。豈為師乎。塔樊川北原。
翰林學士許康佐銘。師著法界觀門弘華嚴經。付雲
華智儼。儼付賢首法藏。
<other>法藏</other>康姓。康居人。年十六鍊一指供養明之育王舍
利塔。尋聽華嚴。則天䇿名宮禁。落髮住太原寺。佐于
闐實叉難陀。譯華嚴成八十卷。詔講於佛授記寺。講
堂乃京師。地動光自口出。騰涌如蓋。詔十大法師為
授戒。擢為賢首并菩薩戒師。睿宗內禪亦受大戒。糞
衣糲食。講華嚴三十餘徧。楞伽．密嚴．梵網等經。起信
論凡十部。皆為義疏。先天元年十一月十四日。終于
大薦福寺。壽七十。贈鴻臚卿。葬神和原祕書少監閻
朝隱[石*((白-日+田)/廾)]。滅百年而得澄觀。
<other>澄觀</other>字大休。會稽夏侯氏。九歲師寶林體真。十一恩
度。乾元中學相部律於潤州樓霞澧。受南山行事止
作於曇一。受菩薩戒於常照禪師。啟厥十誓。傳關河
三論於金陵。玄壁江表。三論之盛。始於此。大曆初於
瓦官傳涅槃．起信等經論。及終南法界觀。康藏還源
記。復造東京。受雜華於大詵。又從成郡慧量。覆尋三
論十年。從荊溪習止觀．法華．維摩等疏。謁牛頭忠．徑
山欽．洛陽無名咨決南宗禪法。見慧雲明了北宗玄
理。（鎧云撮台衡三觀之玄趣。使教合亡言之旨。心同諸佛之心。不假更看他面。謂別有亡機之門。昔人不參
善友。但尚尋文。年事稍衰。便欲廢教求禪。豈惟抑乎佛心。亦乃翻誤後學。師雖有遍參之勤。亦悔學路之雜
此土儒墨．竺乾．梵書諸部。異計四圍。五明顯密儀軌。
旁通博綜。天縱多能。十一年巡禮五臺．峨眉。俱蒙現
瑞。旋居大華嚴寺。專行方等懺法。仍講大經。造新疏
二十軸。德宗誕節。講經內殿。以玅法清凉帝心。錫清
凉號。紫衲方袍。禮為教授和尚。宣河東節度禮部尚
書李詵備禮奉迎。與罽賓三藏譯烏荼國王所進行
願品。帝親預譯場。一日不至。即差僧如比丘法說欲
云。皇帝國事因緣。如法僧事。與欲清淨。元和五年。憲
宗勅鑄金印。加號大統國師。主教門事。開成二年三
月六日示寂。葬終南石室。塔曰玅覺。裴相國銘。壽一
百二。臘八十三。身長九尺四寸。垂手過膝。夜目發光。
晝仍不瞬。才供二筆。曰記萬言。盡形一食。宿不離衣。
歷乎九朝。為七帝師。荊溪與江淮四十僧禮五臺。師
領徒萬指。郊迎尊師。如是不可以頓。頓異見掩其美
也。著疏記流傳者四百餘卷。講貫大經殆五十遍。建
無遮大會十有五。學者計弘法三十八人。造堂奧者
僧睿．宗密。
<other>宗密</other>何姓。果州西充人。年二十八進具。得法於荷澤
會五世孫道圓。傳圓覺於漢上。傳清凉華嚴句義於
病僧。即為他講故圓覺疏序。有講雖濫泰學且師安
明沐猶吾之納。謬當真子之印。葢清凉答書子之所
<pb n="405"/>
解。猶吾之心。轉輪真子誠所謂也。又語云。毗盧華藏
能隨我游者。其汝乎。著圓覺．華嚴．涅槃．金剛．起信．唯
識．蘭盆．法界觀行願經等疏鈔。及修證科儀等凡九
十餘卷。太和二年。文宗詔問佛法。賜紫方服為大德。
會昌元年正月六日。坐滅於興福塔院。賜諡定慧。塔
曰。青蓮裴相國銘。壽六十二。臘三十四。李訓敗走終
南。師欲匿之。其徒不可。乃奔鳳翔。為吏所執。訓死。仇
士良捕師詰之。怡然曰。與訓遊久。吾法遇難則救。初
無愛憎。死固吾分。洪覺範謂。比丘於唐交士大夫者。
多犯法辱教。而師獨超然。吏亦欣然疾書。葢其履踐
明也。鎧菴曰。東坡寄子由詩憑君借取法界觀。一洗
人間萬事非楊龜山云。西銘會古人用心要處為文。
正如杜順和尚作法界觀樣。前輩士夫留心學佛。但
趍禪那一門。少知入道觀法。二公所尚誠為難矣。然
以天台教觀格之。曾未造其藩籬。葢凡立觀。要令行
人修證必須依教。修何因。至何位。斷何惑。證何理。如
荊溪云。立三觀。破三惑。顯三諦。證三智。成三德。今法
界觀於彼宗五教中。未知定屬何教。破惑顯理。如何
修證。若云依一乘圓教立茲觀門者。且五教建立始
自賢首。豈賢首未判教而杜順先立觀耶。抑杜順立
觀與賢首判教懸合耶。豈彼教宗賢首觀宗杜順耶。
圭峰注法界觀修字云。止觀熏習。造詣不知。是何止
觀。若單止單觀乃屬小乘偏空修證。（阿含比丘當修二法所謂止觀）
如何入華嚴稱性法界。若三止三觀為次第耶。為一
心耶。若次第者。須說先修何止觀。到何位。斷何惑。顯
何理。若一心者。亦須明說何位圓融而修。何位圓融
而證。倘如舊傳。乃文殊示現。豈菩薩別為一緣。立此
觀法乎。不然豈免永明之機。
<other>子璿</other>秀人。聽洪敏講楞嚴至動靜二相了然不生有
省。聞琅耶覺道重當世。趍其席。值上堂。師云。清淨本
然。云何忽生山河大地。覺喝云。清淨本然。云何忽生
山河大地。俯伏汗流。豁然大悟。方披襟。敢稱座主。禮
謝願侍巾缾。覺曰。汝宗不振久矣。厲志扶持報佛恩
德。勿以殊宗為介。師如教以辭。住長水。眾幾一千。慶
南疏楞嚴。丞相王隨序。鎧菴曰。天台所判四教。本乎
佛意。蓋依如來藏同體權實。大悲願力隨順物機。不
獲已而用。既機宜不同。致法有差降。從一實理。開於
權理。權實二理能詮。教殊故有四種差別教起。荊溪
云。此之四釋。關涉五時。牢籠八教。彼賢首五教。畢竟
淮何建立。愚法小乘雖僅同天台。然不說轉小成衍。
又無別圓被接。又無法華開顯。則將畢世愚矣。始終
頓圓。四教皆無。斷伏修證。分齊徒用經論。相似語言
配合耳。況天台所立四教。教下有觀法。賢首既不遵
天台判釋。自立五教。至說起信觀法。卻云修之次第。
如顗師摩訶止觀豈非有教無觀。解行胡越清凉。雖
稟荊溪止觀。卻宗賢首判教。廣造華嚴疏鈔。謬亦同
科。圭峰圓覺長水。楞嚴雖廣有云云。葢同坑無異土
矣。李長者新論四十卷。錢氏時永嘉永安分注經下
成一百二十卷。名華嚴合論。其判教與天台不同。亦
與賢首大異。茲乃三世達道所系。未易談其始末。姑
俟後賢明辨云。
<other>淨源</other>存伯長。號潛叟。晉江楊氏。師東京報慈海達恩
度。受大經於承遷。受合論於橫海。明覃還南。聽長水
楞嚴．圓覺．起信．肇公四絕等經論。宿學推為教海。義
龍省親于泉。泉人請住清凉。遊吳。吳人請住報恩觀
音。杭帥沈學士置賢首院於祥符以延之。主青鎮．密
印．寶閣．華亭．普照．善住。檀越沓至。給眾外悉以印造
教藏。身衣布褐。自奉甚約。或為致賜衣名。號曰。吾豈
為世間名利恭敬哉。義天航海問道。申弟子禮。閱歲
而歸。一宗疏鈔。時已亡絕。義天持至。咨決所疑。逸而
復行。師之力也。蒲左丞鎮杭。歎其苦志。千學行解俱
到。奏以慧因。易禪為教。義天還國。以金書華嚴三譯
本凡一百七十卷歸師以祝聖壽。彼宗自圭峰來。未
<pb n="406"/>
有若斯之盛。故稱中興教主。元祐三年十一月庚午示
寂。年七十八。臘五十四。塔舍利于院西北。曾運使敗銘。
<other>義和</other>號圓澄。乾道中住慧因。居平江能仁閱淨土傳
錄論。讚。未有華嚴念佛法門著無盡燈。以華嚴念佛
至相和會。偏讚西方。觀念彌陀。（樂邦文類）然彼宗期心華
藏。願見舍那。以生安養。覲彌陀為所斥。或以斷惑通
別。感土淨穢。與違行願闢之。其說窮矣。和乃強欲和
會。終以言論事理混淆。自畔其說。乃知佛隴無礙之
辨。挽銀河傾溟渤。孰得而障之哉。
<other>慈恩相涉載記</other>
慈恩賢父子之盛德。大業可枚數哉。方三藏之從
戒賢也。吾無憾焉。玄贊之作。遽以口耳所傳。與靈
山親承授受者杭衡對壘。多見其不知量矣。是以
傳而不習。君子耻之。恐後學以一生目大德撰慈
恩載記。
<other>玄弉</other>洛陽陳氏。年十一通維摩．法華。進具。道基化行
長安。負笈趍之。受阿毗曇．婆沙．雜心等論。基曰。予遊
講肆多矣。未見少年神悟若斯。武德中講心論。不泥
文相。僕射蕭瑀奏住大莊嚴寺。誓往五天。具覿成言。
用通神解。貞觀二年。年二十九。上表遊西竺。上允之。
杖䇿前邁至[葸-十+夕]嶺。積雪未解。有毒龍．飛沙塞路。盤空
而進下。顧皆千仞。險處梯而過者七。日以繩為梁。躡
而涉水。闊八十步。次登雪山。壁立千仞。步步俱有棧
孔相對。人持四棧以手足更互著崖孔中。猿臂而過。
三日始到平地。張騫．甘延壽所不至也。過沙河。逢諸
惡鬼。奇狀異類。遶人前後。一心念觀音菩薩及般若
心經。又西北行三百里。度一磧。至凌山[葸-十+夕]嶺北隅也。
險峭峻極。開闢以來。冰雪聚而為凌。春夏不解。凝泜
汗漫。與雲連屬。莫觀其際。凌峰摧落。橫路側者。或高
百尺。或廣數丈。蹊徑崎嶇。登陟艱險。風雪雜飛。復履
重裘。不免寒戰。將欲眠食。復無燥處。懸崖而炊。席冰
而寢。七日出山。徒侶凍餒死者十四。又山行三百里。
入鐵門峰。壁狹峭崖。多鐵礦。依之為門扉。仍鍱鐵。鑄
鐵為鈴。多懸於上。即突厥關塞也。窮歷百三十國。凡
吾佛所化之地。泥洹堅固之林。降魔菩提之樹。迦路
崇高之塔。那揭留影之山。皆申禮敬。備覩靈奇。獲寶
像．舍利及貝葉七十三部一千三百三十卷。凡如來
一代所說。耆山方等之教。鹿苑半字之文。馬鳴．龍樹．
無著．天親諸所製作及十八異執之宗。五部殊途之
致。收羅研究。達其旨。得其文。雖七例八轉之音。三聲
六釋之句。無不盡其微。畢其玅。蒙祇羅國王賜青象．
白馬以助駄載。十九年正月二十四日抵京。留守房
玄齡備幢旛皷吹釋部威儀。道俗數十萬眾。乘師寶
輦若兜率下生。舘弘福寺。翌日見上儀鸞殿。慰勞勤
至。翻經所須。竝令留守司供給。先進瑜伽師地論。歎
曰。瞻天瞰海。莫極高深。雖軍國務。敷未暇委。尋然知
宗源杳曠。顧視九流。若汀瀅之方溟渤爾。勅鈔所譯
經論。每本九部。宣賜九道總管。展轉流布。冀茲率土
開稟未聞。勅紫微殿西。別剏弘法院。延師居之。選名
德七人自隨。與帝論道之餘。任便宣譯。又勅異域方
言。務取符會。若非伊人。誰論聲教。故諸夏有疑。竝於
師。師乃轉吾唐言。依彼西梵。令彼讀者尊崇震旦。又
勅老子為梵言。以遺西域。師曰。佛．老二教。其致大殊。
安用佛言用通老義。況復鄙陋異[邱-丘+(看-目)]。聞之有玷上國。
遂止。永徽三年。表請剏塔慈恩。奉安所取梵本經論
及二帝製聖教序制許仍裒七宮亡人衣物。助其費。
顯慶元年。皇子生（中宗）。神光滿室。亭亭燭天。賜號佛光。
王越月表請佛光王出家。紹隆三寶。制可。落髮授歸
戒。進金字心經及法衣鉢具。二年帝幸洛陽。詔陪駕
便道陳留改葬二親。勅供給葬具。四年以玉華宮為
寺。追崇先帝。詔居之。於此譯大般若經。涉四年。成六
百卷。麟德元年正月九日告眾曰。有為之法必歸磨
滅。泡幻形質何得久停。令傍稱南無彌勒如來。應正
<pb n="407"/>
等覺。願與含識速奉慈顏。二月四日右脇累足。以手
支頭。堅然不動。眾問。定生彌勒前否。答決定得生而
氣絕。壽六十四。帝哭之慟。廢朝五日。給其喪費。洎葬。
五詔褒恤。四月十四。用佛故事金棺銀槨葬于[滻-文+(立-一)]東。
初臥病。明藏禪師問之。見二長人共捧白蓮師前云。
師從無始。損惱有情。及諸惡業。因今小疾。竝得消殄。
應生欣慶。師顧大眾。合掌而聽。得非譯般若力。轉重
罪而輕受乎。初遊天竺。手摩門徑松曰。吾西求法。汝
可枝向西長。吾歸即東。使弟子預知。既往。枝果西指。
一日忽東。弟子曰。教主歸矣。號摩頂松。其達彼也。遇
龍樹宗。欲從其學。彼令服藥求長生方可窮極宗旨。
自念本欲求經。仙術不成。有負宿願。遂學法相於戒
賢。傳唯識宗旨。兼以瑜伽授窺基。傳俱舍宗旨兼以
婆沙授門下光。起信論雖出馬鳴。彼元未覩。乃譯唐
為梵。流布五天。
<other>基</other>字道洪。尉遲恭猶子。父金吾衛將軍。宗母裴夢吞
月而孕。六歲聰慧過人。儀貌端偉。眉目明秀。身長八
尺。氣蓋萬夫。項有玉枕。手十指紋盤折如印。三歲遇
見曰。真將種也。倘因緣幸會。度為弟子。則吾法有寄。
念於天竺起歸歟。興卜人曰。師但東歸。弟子生矣。讖
既冥符。舉以告宗。宗曰。伊類麤悍。那受師訓。弉曰。即
君器度。非將軍不生。非貧道不識。宗諾之。而師未受
命。厲聲曰。聽三事方可。謂不斷欲心。茹葷血。過中食
也。念以欲鉤牽。矯許焉。年十七。勅落髮。住廣福。二十
五大善。三支縱橫。立破述義命章。前無與比。篤志稟
承戒賢所授瑜伽師地唯識宗旨。或宗．或釋。撰述幾
百部。時號百部論師。隨方演化。獲益者眾。東行博陵
或請講法華。造玄贊大疏十卷。永淳元年十一月十
三。示滅慈恩翻經院。壽五十一。御製[書-曰+(且-二+人)]像贊。勅諸路
寺院圖形以祀。祔葬三藏塋焉。甞造彌勒像曰。對像
誦菩薩戒。祈生內院。又造玉文殊像。金書大般若。皆
獲應感。鎧菴曰。無著頻升知足。咨參慈氏唯識宗旨。
厥弟天親蒙其指迷。深悔著小相。與製論弘贊大乘。
代有聖賢繼之。至正法藏。戒賢論師年一百有三。蒙
文殊大士畀托。忍死以遲三藏。三藏至彼。盡以瑜伽
師地唯識授之。至師罔羅舊說。廣製疏論。依賢三時
判教。一有．二空．三不空。不有烜赫一時。以名厥家。是
為慈恩五祖。謂慈氏．無著．戒賢．奘．及師也。然迼疏釋
經穻聞立行攝法入心成觀等說專用唯識等論定
性。滅種之文。以通法華。茲乃徒援權典。用證實教。誤
亦甚矣。然其談八識緣境廣狹。及轉識成智。束智成
身。與夫造業受報等說。厥功葢多。
<other>律宗相關載記</other>
誰能出不由戶。何莫由斯道也。況堂堂大智為彼記
主。親見廣慈神悟飽諳天台血脈。可不尚歟條例之
相舛。綱目之或差。誰能免此。捨其萬殊歸於一致。
則有志宗．教者。於三學首。容自外耶。撰律宗載記。
<other>道宣</other>字法徧。京兆錢氏。母姚夢月貫懷而孕。又夢梵
僧語曰。仁者所懷梁僧祐律師也。處胎彌十二月。九
歲徧覽羣書。十二善習文墨。十五師日嚴頵公。十六
念法華。兩旬通徹。復誦餘經。兼解其義。十七剃髮。二
十依首師進具。三衣唯布。常坐一食。始終不變。行必
促步。蚤虱任遊。武德四年。再依首師學律。然好禪那。
樂山水。擬隱遯習定。頵曰。戒淨定明。慧方有據。始聽
未閑持犯焉。識汝且專聽吾自為汝知掌僧事。三往
三返。共聽律部四十遍。方乃覆文。七年徙居終南紵
麻蘭若。製行事鈔三卷。貞觀四年。行般舟三昧于清
官精舍。經九十日。龍化人形。將諸眷屬。禮覲聽法。沙
彌染心顧盻。其女欲害之。忽思師教。頓息惡心。攝毒
吐井白。勿飲此水。師省之。其水涌沸。即令封閉。又雲
際寺行是三昧二十會。隱沁部天童給侍十九年。偕
奘公翻經弘福。筆受潤文。推之為最。永徽元年。居紵
麻。勞發毗沙門天王授補心。方因曰。今當像末。諸惡
<pb n="408"/>
比丘但起伽藍。不修禪慧。亦不讀誦。且不識字。縱有
識者。千有一二。又言。此土靈蹤。西天聖跡。計有三千
八百餘條。隨問隨錄。為感通傳。坐夏有功。庭生芝艸。
隱居之水。地涌白泉。或操觚續傳。鴻儒服膺。或封土
築壇。梵僧稱贊。或捷疾送奇華異果。或非人獻甘露
名香（行狀）。乾封二春。天人告師。報緣將盡。當生彌勒內
宮。乃設無遮大會。十月三日。告門人曰。吾氣衰力憊。
殆將逝矣。道俗見空旛華異香。天樂同聲。請師歸覩
史陀天慈氏內院。壽七十二。臘五十二。荼毗分舍利
塔藏者三。創堂寫真贊云。伊梁高僧。有唐上德。異代
同志。其儀不忒詔天下蘭若。圖形塑像以為標範。初
在西明寺。深夜行道。足趺陸廉。有物護持。履空無害。
熟視一少年也。師問之。答曰。毗沙門天王子那吒。父
王勅我侍衛和尚。師曰。貧道修行。無煩太子。太子威
力自在。天竺有作佛事者。卻願致之。太子曰。我有佛
牙．寶掌已久。頭目猶捨。敢不奉獻。師珍藏供養。龍朔
初。請楞伽于清官。龍化人形。數來潛聽。求受歸戒。供
房暫睡。沙彌窺之。見赤龍。甚長怖而白師。師止勿言。
劉禹錫嘉話律師持律第一。忽霹靂遶戶不絕。師曰。
我持律無犯。若宿業則不知。褫三衣戶外。恐蛟螭憑
焉。衣出而聲不止。視右手小指甲有黑點。若胡麻。試
出指。隔孔一震。而失其點。穆宗製贊曰。代有覺人為
如來使。龍鬼歸降。天神捧事。聲飛五天。辭驚萬里。金
烏西沈。佛日東舉。稽首歸依肇律宗主。懿宗諡澄照
李邕撰行狀宋傳曰。宣之持律。聲震竺乾。宣之編修。
美流天下。故無畏三藏初至朝謁。帝問。自遠而來。得
無勞乎。欲於何方休息。畏奏。聞西明寺宣律師持秉
第一。願往依止。勅允之。宣捫虱以綿紙。褁投于地。畏
曰。撲有情于地之聲也。凡諸密行。或制或遮。良可知
矣。（貞觀．顯慶間別有無畏）又曰。鄴中法礪。唐世懷素。新舊兩名。
各擅其美。礪乃成實有部。受體雙陳。素唯尋祖薩婆
開宗。獨步其有。終南上士澄照大師。盻蠁三生。逡巡
千里。交接天人之際。優游果證之中。知無不為。繩愆
紏繆。以護持教法為己任者。實一代之偉人焉。是以
天下之行事者。以南山為司南矣。我大中祥符間。天
竺沙門覺稱至京師。舘傳法院。年四十許。解四十餘
本。經論云。生酤蘭。古國剎利種。丁晉公使譯問何所
見。授曰。欲瞻禮宣律師塔。公曰。此土聖賢甚多。何獨
及此。曰。律師名重五天。鎧菴曰。南山一宗。始優波離
結集毗尼藏。自曹魏時。僧祇四分等律文送來此土。
自是戒律稍備。李唐初葉澄照律師。屢感天神降現。
啇搉律相等事。遂參諸異部。以四分為宗。撰述疏鈔。
破斥諸家。大弘厥旨。但據古來弘成論。論師之義。謂
空宗五義。分通大乘。遂立圓宗戒體。（令被日本法師立問。終莫能答）
又立三種懺法。不依方等普賢。而卻取唯識別教以
為末世初心懺。重觀法。判位太高。不無可議。我皇祐．
元祐間。堪．照二師接武而出。各述記文。聚徒講演。後
因生．照二師爭論。旋遶左右。衣製短長。二事遂分。會
正資持二派焉。竊甞究之南山祖師。洎大莊嚴寺恭
禪師．西明寺真懿律師共定。東回北轉以為右遶。且
引俗中城門東入西出以為誠證。因艸菴又引右祖
右脇。及右回詮善聖髮右旋。三義證之。顯自我右。若
夫涅槃。金棺右遶。拘尸謂自東而南。此特譯人誤耳。
況大論謂日月星辰。二十八宿。常從東方至南方至
北方圍繞須彌山。顯然不達天道左旋日月右旋之
義（晉天文志）。則其所譯之誤。又甚於涅槃後分矣。曷足憑
乎。彼金總持。三藏所判。亦本大論之文耳。艸菴又謂。
嘗聞宿德曰。右繞或錯。經有神祇。咸怒之說。實心學
佛者。幸察之。若夫三衣或挂止肩上。或埀左臂上。總
持雖判以右會覆肩。次將衣角遶於左臂。然資持一
宗。有律文短量之說。則又不可專用會正為斷也。僧
祇部者。法顯．賷歸諸師判注云。是根本大眾所傳非
是百載五宗也。今疑其未可何耶。所覽僧祇現本止
<pb n="409"/>
三十卷。文因有數疑。一．本小而末大。（諸部文多僧祇卷略）二．中
不含五部意。三．不應大集懸記。
<other>元照</other>字湛然。號安忍子。餘杭唐氏。母竺。幼依祥符東
藏鑒律師。十八通經得度。學毗尼。冰寒藍出與擇瑛。
從寶閣神悟謙。謙曰。近世律學中微。失亡者眾。汝當
為時宗匠。蓋明法華以弘四分。吾道不在茲乎。乃博
究諸宗。以律為本。從廣慈受菩薩戒。戒光發現。頓漸
律儀罔不兼備。南山一宗。赫爾大振。披布僧伽棃。振
錫擎鉢。乞食于市。曰。吾佛葢爾。學者羞為之乎。習俗
駭異。楊無為贊曰。持鉢出。持鉢歸。示人長在四威儀。
遵佛入[邱-丘+(厂@墨)]時不識。虗空當有鬼神知。主法慧．大悲．祥
符．戒壇．淨土．寶閣．靈芝．崇福凡三十年。眾常三百。義
天求法。為提綱要幾三千言。請歸鏤板。授菩薩戒。幾
萬會。增戒度人六十會。甞言。化當世無如講說。垂將
來莫若著書。撰述資持記濟緣記行宗記應法記住
法記報恩記十六觀小彌陀義疏及刪定尼戒本共
百餘卷。芝園集二十卷。每曰。生弘律範。死歸安養。平
生所得。惟二法門。其他述作。從予所好。（樂邦文類禮懺儀自序）
施貧。授戒。追福。禳災。應若谷響。政和六秋。命諷普賢
行願品。舍枕舉首。若有所見。趺坐而絕。湖上漁人聞
天樂聲。壽六十九。臘五十一。得法．用欽等五十人葬
寺西北。諡大智塔曰戒光。祕撰劉壽銘曰。一切諸佛
悲愍眾生。說法度人。其書無量。流傳震旦。為一大藏。
凡此經論。雖皆世雄為之宗導然。或出於菩薩．羅漢
及諸天人。宣演對揚。佛為印可。未必皆佛語也。唯毗
尼之學或大．或小．或廣．或略。皆出金口。親為埀範。文
殊已下。莫措一詞。猶云前著為律。後疏為令。世輕世
重。雖若不同。然惟天子令之。然後天下守之。月為之
說。事為之制。隨時陳戒。因犯立文。根鈍．根利。雖若不
同。然惟諸佛戒之。然後四眾遵之。是教不亦大乎。贊
曰。端嚴具足相如其心。耿介孤高心如其相。謂方則
圓。若拘而放。不持不犯。人天歸向。李詠史曰。道繼。
偈加趺化湖上。俱聞天樂聲。玅生□□□終說□□
暉宗師也。久侍以眾首。繼席主杭□□□。得度□□
揭日月。遂與大智杭衡資。稟質□□□□。道若□□
寅首夏設供作安養。別命諷彌□□□□觀。庚□□
弟子梵忠．有贇．法孫．智珣．惟定□□□□四十。
<other>密教思復載記</other>
顧六道而常悲。育四生而為子。覺皇盛心。其欲躋
天下於仁壽者。尚無間於含靈．蠢蠢之徒。而況於
齊類乎。故援溺救鬬。方便多門。奈何羣生薄祐。密
教陵遲。切於護世者懷憤歎息久矣。甞觀道三藏
行事。則此土不為無人。而道之後無聞焉。亦應感
之未逮也。撰密教載記。
<other>金剛智</other>西域王種。出家傳龍智阿闍棃法。初金剛薩
埵受毗盧遮那佛（法身梵語翻徧一切處。唐僧却作他報譯。荊溪斥法報不分。二三莫
辨。）瑜伽最上乘義。數百歲傳龍猛。龍猛又數百歲傳
龍智。而師世之。開元七年抵南海廣州。以聞詔入見。
館大慈恩。夏旱。詔禱雨。結壇圖七俱胝像。約像開眸。
即雨。閱三日。像果開眸。有物自壇布雲彌空。斯須沛
雨。詔褒之。明年。辭遊鴈門不允。遷薦福。容止凝眸。喜
慍不形於色。人莫測其量。所至必作結壇灌頂道場。
二十年八月。告其徒曰。白月圓時。吾其逝矣。至期旋
繞毗盧遮那像。頂貝葉趺坐而寂。諡灌頂國師。塔伊
川。中書杜鴻漸[石*((白-日+田)/廾)]。法傳不空。
<other>不空</other>西域人。幼隨叔父觀光。上國待以梵僧。莫⿰弓ㄆ姓
氏。賦性聰朗。博觀經論。金剛智來。從之。傳瑜伽義。天
寶五年召至。特見高仰肅。代朝皆為灌頂師。玄言德
辭。開佑。至尊以特進試鴻臚卿。示疾就加開府。儀同
三司。蕭國公食邑三千戶。不受。賜號大廣智三藏。大
曆九年六月癸未示寂大興善寺。廢朝三日。賜祭。贈
司空。諡大辨廣正智。塔舍利于舊居。壽七十。臘五十。
譯經七十七部一百三十餘卷。自幼至終。澡心育德。
<pb n="410"/>
入佛知見。祁寒盛暑。無懈怠容。得誦呪法。慧朗為最。
初事金剛智。智授梵本悉曇章聲明論。旬日成誦。奇
之。引入金剛道場。驗以擲華。謂為勝己。因求授瑜伽
五部。智未即許。師擬求於天竺。智夢京師佛像皆東
行。寤以語師。師啟西游意。智曰。汝有受道之資。吾何
靳哉。即授五部及毗盧遮那經蘇悉軌範。智沒。奉遺
教重游天竺．師子等國。詣龍智。受十八會金剛灌頂
及大悲胎藏。建壇法。傳經論五百餘部。其生也。母有
毫光照燭之瑞。其沒也。舍有池水竭涸之異。西域隘
巷狂象奔突。以慈眼視之。不旋踵而象伏不起。南海
半渡天吳皷駭。以定力對之。未移[晷-人+卜]而海靜無浪。（興衰
志）解安西圍。所禱必張繡座。手持木神。誦呪擲之。神
自立于座。四眾環視。兩目瞬動。感格遄臻。雖大鈎之
功可奪也。朝野奉之如佛。御史太夫嚴郢[石*((白-日+田)/廾)]曰。真言
字義之憲度。灌頂升壇之軌迹。動容悟道之速。發聲
集社之玅。戴天履地莫知高厚。固非末學所能詳也。
然父母之年。不可不知。姑據見聞序大歸云。宋傳曰。
五部曼拏羅法。攝取鬼物必附麗童男．處女。去疾除
妖絕易。世人用是圖利身口。乃寡徵驗。率為時所慢。
吁。正法醨薄。一至於此。又曰。傳教令輪者（瑜伽輪結）東夏
以金剛智為始祖．不空為二祖．慧朗為三祖。厥後岐
分派別。咸曰傳瑜伽大教徒則眾矣。其如寡驗何。亦
猶羽嘉生應龍。應龍生鳳皇。鳳皇已降。則生庶鳥矣。
欲無變革。其可得乎。鎧菴曰。華嚴頓施別圓。則無俟
乎密。鹿苑專說小乘。則未易用密。唯方等．般若二時。
欲轉小成衍。又欲被接入別圓。則如來始於此時密
談大法矣。若夫法華開顯。無小無大。俱入一乘。殆猶
日輪當午。罄無側影。所謂密者尚何施耶。唯大佛頂
首楞嚴經重為末後機緣故。有顯說．密說。俾其破妄
顯真。必獲常住真心。所謂顯．密二教。大槩如此。今師
所以名動九重。有功大法者。良由人能弘道。故密教
賴以有傳。惜乎厥嗣寢微。流入異[邱-丘+(看-目)]。（弟子志）今但有所
謂瑜伽佛事存耳。可不為之長太息哉。姑以克己。上
趙尚書（師澤）古風附此。有志復古者覽焉。卓然身篤出
大雄。廣長舌相談無窮。猶如一雨沾四域。三艸二木
自不同。顯示既為經律論。密談復施神呪功。顯密二
教根于此。傳之者眾乃分宗。天台玅悟鷲峰典。理事
三千空假中。浪浪雄辨闡佛意。五時八教俱牢籠。賢
首五教弘雜華。破塵經卷顯龍宮。造修雖祖法界觀。
虗談妄闢門三重。慈恩錙鐵折名相。筭沙安得三年
通。南山傳持毗尼藏。開遮品因何其叢。如上四家爭
作古。鷹揚虎視舒其風。中間忽唱單傳學。掀翻掃蕩
各誇雄。戶庭各立亦復五。一國三公誰適從。端似儒
家有莊老。搥提仁義難啟蒙。獨怜祕密晚方振。當日
權輿由不空。再傳慧朗盛可見。經疏隨舶過日東。不
幸佛運值唐末。悉付劫火與刀鋒。餘波秪存瑜伽法。
市井歌唄悅盲聾。況雜皇華鄙俚曲。五聲誰與正黃
鍾。今逢日本二三釋。遠効杯渡來吳松。我曾請業造
其室。自言茲教久磨礲。非惟明敏通義句。飛白梵筆
最所工。烏乎中國法已失。直須問道登崆峒。妄意欲
結十同志。早夜相與究始終。已許元珠還合浦。一書
無計託征鴻。安得為立白馬寺。館此異國摩騰翁。明
公派出天潢近。奉詔四勸行都農。德業未許饒伊旦。
政事寧復數黃龔。編珉固已歸防稗。種寘口憲咸驅
範。僧英出世多陶鎔。盡謂據挫乃興隆。只應曾受靈
山囑。令作夏屋普恲懞。天台教藏兩處立。實賴曾王
千載逢。（魯公延慶冀公天竺）明公諸宗但淹貫。有如列宿羅心
胸。更令華夏全吾教。勛績當踰二巨公。法利廣資誠
有自。福祿將齊岱與嵩。
<other>無畏</other>甘露飯王。後遜國出家。道成德備。所至說法。必
有異相。在烏荼演遮那經。咸見毗盧遮那四金字名
徑尋丈。排列空中。又過龍河。駝負經入水遂隨之。龍
王邀入宮講法三日。駝經不濕。開元初至長安。帝先
<pb n="411"/>
夢梵僧來謁。風度壞異。及寤追憶。命[書-曰+(且-二+人)]工肖形于壁。
洎師入對。帝熟視。即夢見者。館西明寺。秋旱。詔禱雨。
師以數定難之曰。心欲致雨。恐龍暴物。使諭曰。民若
秋旱。暴風疾雨。適足快意。即持鉢水。以小刀攪。誦密
語百餘遍。俄有物若虬龍。矯首出鉢。白氣盈空。語使
速歸。雨即至矣。使回視。見雲如練。自講堂盤施而上。
風雷震電。驟雨大作。飄蕩廬舍。彌日方息。又以積雨
詔師。師止之提泥媼五軀。作梵語向之。若叱罵者。即
刻而霽。譯大毗盧遮那蘇息地揭羅等經十餘部。寶
月．一行預焉。鄭棨開天傳信記誤云。依宣律師。言行
麤易。飲㗖無擇。令宿戶外。平夜捫虱投地。大呼。律師
撲殺佛子。（時宣沒五十六年）性好禪觀。亦勸他習。數求還不
許。二十三年示滅。壽九十九。鴻臚丞李現量監護喪
事。塔龍門西山。
<other>一行</other>張公瑾孫。從禪僧普寂剃落。盧鴻乙謂。寂此子
非君所能摸範。當縱其東。請南詢。所至倒屣。西竺貝
葉．陰陽讖緯靡不窮究。傳密教於金剛無畏。結集毗
盧遮那經疏。登壇灌頂。受喻伽五部法。因求曆學。遠
至國清。聞僧布筭。謂侍者曰。當有弟子求吾筭法。已
踵吾門。未有紹介。除一筭子曰。門前水西流。乃至師
究入。稽首請業受訣畢。水復東。自是筭法卓詭。開元
三年。詔見問所長。奏。粗能記覽。示以宮籍。過目覆誦。
無一字遺。帝曰。師實聖人。留光泰殿。咨出世法。及安
國撫民之術。睿眷日隆。時號天師。十一年製黃道儀。
所著開元天衍曆五十二卷。七政曆三卷。大衍論二
十卷。易論十二卷。五音地理經十五卷。釋氏係錄大
衍玄圖心機筭術括遁甲十六局六壬連珠歌六壬
髓經天一太一經太一局遁甲經各一卷。李吉甫傳
行業。（唐藝文志）帝問國祚。奏曰。鑾輿有萬里行。社稷終吉
以金合。進曰。至萬里即開。視之當歸。少許祿山亂。幸
成都。至萬里橋。悟當歸之讖。洗然忘憂。社稷終吉者。
至昭唐絕。昭曾封吉王也。（唐史小異）里媼。王氏子。坐罪當
死。求救。令弟子捕生物。得稚㹠。七日藏其一。於甕封
以六一泥（林連龍虎閉對六泥）呪之。七日北斗盡沒。太史奏有
大變。師勸帝赦過宥罪。帝大赦。媼子得脫。日出一㹠。
七日魁枸如故。師未解奕於燕公座。觀王積薪一局。
遂為敵手。謂燕公曰。此但爭先法耳。若念貧道四句
乘除語。則人人國手。邢和璞謂尹愔曰。洛下閎造曆。
時云。八百年差一日。當有聖人定之。太衍曆出閎。言
皆驗。一行其聖人乎。十五年九月陪駕幸新豐。道病。
詔京十大德為結壇祈福。十月八日示滅華嚴寺。壽
五十五。帝哀泣輟朝三日。停龕三七。容貌如生。諡大
慧塔銅人原。御製銘書之。明年駕經原下。徘徊瞻望。
遣使蒔松柏云。
䇿終
紹定癸巳。刊釋門正統畢。或示以玉泉開山。智者禪
師實錄。葢張南軒所撰者。所載與百錄等頗異。先敘
所生。謂母孕時夢五色香雲繞懷。及吞白鼠。卜之。日
者曰鼠。龍也。次生緣。次出家。次僧招手。次遊方。母問甘
旨依誰。即運慈心指其茅。化為稻。指其水。化為油。今
茅穗村。油河尚存。次大蘇悟道。次金陵揚化。次定光
遜居。次太極說法。次關王玉泉。緣文甚長。次示寂。仍
云師未回荊渚。時大雲僧幼。論遣行者出邑。以稽緩
責之。行者云。見山下池澄泓鏡。淨水影中樓臺殿閣。
不覺久觀。論曰。此菩薩所居。暫使龍神保護。勿泄也。
今廟有龍王祠。即此金龍池也。小師行簡化耕牛。澧
州回路逢賊。斬首奪牛。簡捧頭項上追賊。賊還牛。捨
身為奴懺謝。今莊客向姓者。賊之裔也。文無撰人名。
但主僧思達跋數十字。乃紹興十五中秋重刻。（摧本）次
房州司理耿吉甫。怨其妄。摧於淳熙十年十一月八
日。再刊住持元菴真慈不從。耿喻以頌云。見邊不見
邊。是則名擔板。莫作如是念。透脫澄天眼。知彼不知
此。是名執一義。斷除人我相。彼是我亦是。意慈不欲
<pb n="412"/>
立。教[石*((白-日+田)/廾)]於禪剎。而耿不平。年賖路杳。同異難詢。但文
有可恨者。意若綢繆。而不能補苴罅漏。語如怪誕。而
不能張皇幽眇。固南軒所蔑也。彼張無盡關王祠堂
記。誰能摧之。自古聖賢澤及天下。利濟未來。不幸非
良史者書之。千載之下。文不足以垂世。而盛德大業
亦湮沒無聞。反不若田父．田媼之附名詩史也。陶潛
預為祭文。杜牧自撰墓誌。彼非惡穢史之不足。著其
實而拙學之不足。知其心耶。非此人何以動鴻儒。非
此筆何以銘哲匠。函蓋相應。啐⿰口豕同時。其誰不深嘉
而屢歎。又作者土人也。言玉泉詳而大蘇金陵天台
事例。皆蹖駮。輙錄為後序。備撿計者。
<other>（附南嶽下）慧命</other>郭姓。梁大通二生。于長沙出家。人以為入
如來室者。十五誦法華。七日終部。他文亦然。度戒。咨
稟恩光禪師。三載大通要玅。與南嶽友善。謂嶽。吾與
子植因淨業。遠而結之。正以西方為期。嶽曰。區區之
意。孰敢少忘。但願龍驥之尾。無拒蒼蠅。道士孟壽久
棲仙城山。期心反正。且以居舘充建寺宇。忽夢金甲
者數百。嚴衛舘側。號令相警。若有所待。壽曰。豈異人
將至邪。明日命至。壽即捨所居。未幾命曰。始造之寺。
尚煩經置。豈棄禪觀。縈心於此。乃歸長沙。法音禪師
同郡王氏亦淨土友。命擕音手。顧笑曰。時至不行。謂
之貪生。可去不去。謂之苟欲。吾其去矣。音曰。相知之
義。寧不俟我十日。命豎兩指曰。過此不可。且示疾一
日而終。周天和三年十月五日也。或目天人持幢旛
降。或聞房宇唱善哉音。奇香異樂彌日不散。十日後
音終。瑞相亦同。
<other>慧耀</other>襄陽岐氏。度戒。訪鄭川命及南嶽思。思歎其於
實相觀善有玄趣。居數年。思逝。欲隱武當。至巴丘道
懿相擕居江陵導因積。十四年智者返里。歎故鄉不
乏賢友。足為楷模。仁壽三年二月示疾。思命二師來。
迓三月六日坐逝。眾夢寶剎傾倒。葬荊州內華。
<other>（九第後）法素</other>長安人。操業奇卓。教主專勸行福。在江表
頻設萬人會。夜纔告竟。明即成辦。唐取王世充。素在
洛圍。有鎔金像餘米作糜賑餓事。險譎不書。

釋門正統第八（終）

<article id="n1515">續佛祖統紀</article>

續佛祖統紀諸師列傳之一
法照法師文杲法師智覺法師永清法師
子儀法師允澤法師元凱法師性澄法師
蒙潤法師弘濟法師本無法師允若法師
善繼法師

續佛祖統紀諸師列傳之二
必才法師普曜法師正壽法師子實法師
大佑法師慧日法師子思法師普容法師
祖禰法師弘道法師友奎法師如玘法師
自朋法師大山法師良玉法師元領法師
紹宗法師

<other>No. 1515</other>
<sarticle>續佛祖統紀卷之一</sarticle>

<other>北峰印法師法嗣</other>
<other>法師法照</other>字晦岩。台州黃岩大墺人。俗姓童氏。族聚
四百餘年。父冕。事佛崇善里[禾*(爾-(平-十)+(釆-木))]童佛。生九子。師居其
次。母陳氏。夢日⿱雨貝褰裳得之妊。十二月乃娩。氣貌奇
偉。耳垂肩。眼瞱瞱如電。方入小學。根器已不凡。讀儒
書多頴悟。年十三繼父志。願為僧。禮聖水宣公出家。
一夕歸自外寺。僧望兩炬晶熒近接之。乃目光也。月
溪暉公言於多福堪首座曰。此子異。必振吾宗。堪為
<pb n="413"/>
薙落。自後肄業東掖。精進教乘。三𨵃大藏。出遊諸方。
先往北禪謁北峰印法師。次參蔣山琰淅翁。北峯住
下竺。招師歸。講論授受冷然有得。北峯順寂。振錫東
還。錢丞相作高僧堂以延之。年三十三出住陽淡。改
住天台大慈。迁聖水。史衛王舉住雲間延慶。繼迁鳳
山褒親。丞相史永公舉住四明。延慶．海順二師自日
本來聽講。請所撰讀教記。繪師像歸國。高麗崔丞相
亦致書問佛法大旨。乞九祖圖。且遺師縹甆鉢及金
硯匣香藥。育王虗席。郡請兼住辭。曰。自梁隋已降。達
磨智者各有宗承。舉痴絕冲。自代[閫-木+(夭-(乂-(必-心)))]師奪寺園為酒
庫。師即排包而遁道。出東掖。兩山學徒歡迎於境上。
宏齋包公屈致智者真覺。重祖庭也。理宗聞師名。勑
住下天竺。尋迁上竺。補右街鑒義。特賜佛光法師。進
錄左街。賜金襴袈裟。召見倚桂閣。對御稱旨。時集慶
寺成。有旨命開山。力辭。舉白蓮觀主南峰誠法師以
代。明年誠圓寂。特旨轉左右街都僧錄。令兼住。不許
辭免。御書晦岩二大字賜之。師曰。開無礙講。凡禪教
律三宗學徒雲集。聞者多所解悟。召見延相殿講華
嚴經。又大書靈山堂以賜。遣姪武經即童炎奉震翰
歸里。東宮成引見後右殿講般若經。再賜紫金襴衣。
齋于明華殿。力奏還山。度宗即位。勅再住上天竺。前
後閱二十四年。平章賈魏公為造塔於寺之東岡。奏
請額天岩塔院。賜田三頃以助香灯。是年秋示疾。移
歸塔院。卻藥屏醫。作文自祭。中秋之夕書偈云。仙壽
八十。我多九年。虗空掇轉。大用現前。擲筆端坐而逝。
享年八十又九。僧臘七十四。生於淳凞乙巳七月二
十八日。終於咸淳八月十五日。大弟子妙聲．繼席及
時舉等四十餘人。手度一百餘人。奉全身窆。以衣髮
窆金地天岩墓。導初志也。次年賜諡普通法師。塔曰
慈應。師以學問之淵愽。識見之峻拔。機鋒之敏捷。度
量之廓容。禪律無不貫通。等視幻世。不物於物。人莫
得以涯涘窺。宜德表叢林。名薄海外。上而冕旒簡知。
下而名公鉅卿。皆願與交。衡台之道至師尤盛。有讀
教記二十卷行世。其餘法語遺文具見別集。法師行
果號南㵎。住天竺靈鷲。與湯文清公漢為莫逆交。有
唱和詩文。又乞檜於吳中學士云。昨荷許頒蟠檜。足
仞慨特。然非托世契。不敢致此請。倘蒙踐言。遴選二
株高大相稱者即授以的。俾群目聳觀。飛來增勝。亦
不孤珍賜也（云云）。無文燦禪師祭之以文曰。我昔遊
長安。見公飛來峰下。挾病負貪轍煩車。殆公授之舘。
餉之泉石。納之圖[書-曰+(且-二+人)]中。倐而來。忽而逝。公不以久數
而厭且殆也。綠[竺-二+哀]青箬西還大江之南。今七十年矣。
量如泰山之納雲。氣如春風之著物。公風度儀軌耽
耽心目間也。去年秋。伯氏還京師。公以書來。感慨激
越。與昔者往來書詞大異。既讀而疑曰。老子將厭人
間世乎。何其言之訣也。不幾何時。前之疑者遂信然
矣。烏乎。悲夫口不必講而心法合於契經。眾不必多
而光𦦨厭於靈竺。貨不必殖而揮斥富於猗頓。天地
大矣。如此人品百年能幾見哉。尚記昔者侍坐時。升
降進退。眼中無凡子。韻如叔凱。清如小山。雅如貫卿。
和如養直。顒顒印印。應接不暇。今三子者已不可作。
小山深入台雲。燦也眩甚。亦將槁死江南澤中。今北
道主人亦不復見矣。遙想北山之下。疏通岩戶自若
也。玲瓏臺觀自若也。鮮明松桂自若也。一世人物能
復如昔之盛乎。斂不知以何日。葬不知以何時。塔不
知以何地。長安故人既不我告。天地闊遠。欲問無所
也。我哀無聲。我言無文。山中猿[鴳-女+隹]。間應斷魂。
<other>總庵心法師法嗣</other>
<other>法師文杲</other>字如晦。姓喻盛氏。其先開封人。生秀之華
亭。自號古鏡。以母初妊甞驚窹大圓鏡也。早失恃怙。
慶寧寺僧師訓謂出家可以報德。師從之。十八受具
戒。性醇。謹一[鬱-山+止]多羅未甞去體。時台宗推總庵心公．
坦庵英公。師遊其間盡究宗旨。一夕夢韋天神執雙
<pb n="414"/>
箭處層閣。師欲陞未能。忽垣庵從旁招之。平躋𨆈視。
皆大教古軸。若干親題抄者。早起識于慶寧之壁垣。
庵住天竺靈山。請為第一座。坦庵聞其提唱。嘆曰。吾
鉢囊有所付矣。從容次言及執箭事。垣庵曰。子神交
賢聖。晚迭住上下兩竺。此其兆乎。嘉定戊辰住青鎮
廣福塔寺。有盜數十。擕凶具夜至。師略無怖意。空所
蓄與之。甞謂學不悟則不能洞徹佛意。行不密則不
能優入聖域。是故諸三昧期或七七晝夜。歲率為常。
間舉似總庵之偈曰。一隊痴漢患顛。四七晝夜不眠。
費盡娘生氣力。分明掘地討天。又遷吳王之時。思薦
福雲間之延慶。鳳山之褒親。惟廣福前後三至焉。壬
辰秋詔主天竺靈山。端平三年中使齎御奩。賜無量
壽佛像。建閣嚴奉。奎章大書其扁。昭回雲漢。嘉凞己
亥上竺虗席。京兆端明趙公與權奏。無以易文杲。詔
曰可。明年意若有不豫。抗章請退。先是信人羅氏創
寶華院。擬師開山。至是適副其願。上竺挽請益力。師
乃還。天旱。大士出明慶寺。六月晦。師入奏謝。丙寅皇
帝詣寺請禱。師啟白辭意懇切。上契震哀。駕回而雨。
即班左街僧錄。主管教門公事之旨。及佛慧法師之
號。未幾詔主靈山。聽學者日不下數千指。歲饑。雲水
之眾無歸。獨靈山不戶。其入腹皆果然。建僧堂以贍
眾。廣懺室以熏修。增置畎畝靡費不舉。甞述住持十
箴。自儆不逮。務誠實以成智行。依定慧以導律儀。弘
道德以接方來。崇梵福以裨國祚。量才能以為翊輔。
合禮義以識安危。用悉檀以應眾機。儉一己以興百
廢。明因果以護常住。立法度以振紀綱。缺一於斯。虗
名何益。端明平齋洪公咨夔。見而題曰。此古鏡磨鏡
法也。久後光明透徹。似無待磨。諸禪莫被老行者熱
瞞道不須拂拭。時北㵎簡師亦有贊辭。又以四無自
厲。謂然無盡灯。續無聲漏。坐無生境。觀無量壽也。栢
庭月公以四偈發明其趣。甞疏嚴觀諸師異同。會歸
于一。以啟學者。淳祐二年六服乙亥示寂于靈山。正
[寢-(宋-木)+穴]先一日。力疾草奏。手書訣朝賢。或以藥進。正色曰。
世間相常住。汝知之。手書偈。擲筆而逝。奉全身塔于
月桂峯之右。諡其塔曰圓照。坐夏五十九。享年七十
六。得度者幾二百人。得法者東掖．妙湛．延慶．如益．廣
福．如皎．興福．懷總．先福．懷德．永寧．道彬．永福．德斌．慈
感．普慧等十餘人。
<other>嘯岩虎法師法嗣</other>
<other>法師智覺</other>號頑空。東嘉項氏簪纓之族。蚤惠就家塾。
進倍羣穉。十三捨家。禮郡之越興寺從定得度。甫具
戒即白定曰。誓學台乘。徧依諸老。隙地淨几金玉寸
陰決志大猷不弄筆墨。涼霄雨夕朗誦祖誥曰。吾以
此代聲律。忽感而曰。卿先哲廣智．法智適也。在則人。
亡則書。敢不勉諸。歸取二智遺書。沉潛反覆。砉然解
會。回視群言如破竹矣。往見嘯岩於東掖山。岩已默
識之。從容詶詰。尺囲鑰合。即俾冠冕多士。久之徜徉
二竺間。栢庭．古雲二主翁禮敬優異。先後命分其席
庭。羅致尤勤。形諸偈語。紹定己丑春有旨。以禳禬事
宣上竺主僧赴南水門引見。庭方在假。師居座元。得
旨代入峻事。王音褒嘉。賜賚甚渥。庭目疾久。擬告老。
表師自代。牢讓乃已。出世明之。超杲濵海。凋瘵處旋。
徙室嚴。京尹節齊．趙大資以大雄招。僅及。暮有旨住
圓覺。學子繩繩雷動蟄奮。各隨根器。及玄鍵闔開。雖
老同門叵測。首闢大義堂。雋徒質疑問難其中。滯於
言則引之以意味。膠於玄則示之以正直。方將索之
於意味徑直中。則舌端河漢濤瀾起伏。不使滯一隅
矣。四處應緣一香未拈。有間焉則曰涅槃堂裡看。眾
莫涯其意。當示寂日。始撾皷會眾。一瓣為嘯岩。償初
心也。書偈曰。六十一年。弄巧成拙。末後翻身。虗空迸
裂。擲筆而逝。僧臘四十七。龕留四日。闍維頂骨牙齒
儼然於燼餘。塔藏歸雲之東。師傾然而癯。頴邁超豁。
筌[(ㄇ@(企-止))/弟]名句。槖籥深徵。當講說時部帙皆屏去。惟趺坐
<pb n="415"/>
默然。及臨筳捉麈則庭瓴決隄未足為駛。每言三千
中道之談。乃性德圓具之旨。雖肧胎妙經中。由智者
發其秘。法智宏闡深切著明。淨覺封執而失諸馴致。
厥後謬謂三千尅體則當俗諦。其毫[釐-未+牙]千里之謂歟。
早年假道禪關入太白無際之室。與諸老相抑揚。故
見于講貫者。脫洒圓活與執帒上語者大遼邈矣。一
日講至迦葉聞琴起舞。須彌涌沒低昂。海水騰波處。
縱學流之說隨攻破之。俟其語窮意盡。忽指露柱曰。
請為諸人說。或謂師曰。盍著述乎。師曰吾不欲屋下
架屋。因曉之曰。夫言所以達意。得意忘言。言忘則意
亦忘。名相何有哉。龍猛建宗。達磨別傳。同工而異曲。
安晚鄭丞相問曰。一人發真歸元。十方世界悉皆消
殞。頑空消殞也無。師曰向甚處見頑空。又曰。好箇佛
堂未有佛在。師曰何處不稱尊。存畊趙開府為奏賜
真悟大師之號。餘公卿以內典問者。隨機啟迪。皆充
然有得焉。一衲修然終老孝敬。方母病革呻吟。師為
焚香哀懺即安。然而終子夜必盥漱誦經。資親於冥。
寒暑造次不爽。把弟隨緣不問榮陋。傾鉢勝新建置。
輟施利。周貧急。所至皆然。此時餘事耳。
<other>桐洲坦法師法嗣</other>
<other>法師永清</other>字夷仲。號古源。嘉興海鹽人徐氏。生嘉定
乙亥十一月二十四日。在襁褓能稱佛號。其母驚異。
年十二依邑之廣程萬壽寺義公習法華。甫三月背
誦如流。二十薙髮受具戒。晨夜禮佛。聞華亭延慶桐
洲法師學行高世。白義往從之。五年得其道。復見佛
光於上竺。佛光偉視之。遂以為領袖。淳祐辛亥出世
常熟報慈。越十年百廢具舉。丘公岳．常公懋．即公用
雷皆因是知之。有捨田伍頃為立觀堂者。邑令尹俾
文士為之記。辛酉遷杭之興福新像。設作猊軒。講貫
無虗日。暇則與同志補涅槃經。未入科者學徒賴之。
增置田土以給饘粥。聲譽徹聞。壬戌召入內道場懺
禱有驗。賜號祥應法師加紫服。甲子冬召至福寧殿
講法華稱旨。內翰林公希逸贊其繪像云。得佛心。傳
佛口。福寧殿上師子吼。蓋紀實也。甲戌歸舊隱。自時
厥後世故相仍甞遭剽掠。勑牒伽黎。得之水濵。為靈
山都講。歲餘副參楊公鎮疆。起住南竺演福。甞與林
公論一心三觀。林曰。欲知智者空中假。即是南華周
遍咸。師以為南華虗無之說豈同三觀真實名義者
哉。要不可以文字語嘿會。林以偈謝曰。誰能會得渠
三昧。便是宗家老大虫。乃作興其寺。瓶立宏規。象龍
雲會。大昌教海。自是而始。寺右有肇法師講經處。名
曰白蓮華遺迹。猶存寺左。有僧史寧僧統塔。越在艸
莾。遷於肇之東。建堂三間。每月八日集同袍四十八
人效廬山社修念佛三昧。一日語眾曰。辨才在上竺
年七十遂退歸龍井。吾年今已及不可復留。亦退歸
白蓮華。天竺．南湖爭致之。辭不復往。偶行山後卓錫
得泉。觱沸甘美闢以為池。名曰祥應。示不忘本也。師
姿狀瓌秀襟期洒落。所至多有建立。日誦法華雖老
不懈。亦有言句傳諸其人。自更憂患。一味退斂。作貧
老歌以見志。布衣蔬食隨化委順而已。隨建四七晝
夜法華期懺。僅再舉。示疾而終。辛卯正月十日也。壽
七十七。臘五十七。茶毗齒不壞。舍利燦然。二月四日
藏骨肇寧之西。中順大夫牟[嶽-狺+巿]為作塔上之。銘有曰。
昔田命其子曰。我死必塟西門豹邊。其履行與吾等。而
王伯鸞宜相近今古。源塔近肇寧。得非志行之同者歟。
<other>冶堂模法師法嗣</other>
<other>法師子儀</other>鳳山其號也。會稽上虞人。其父陳□。在宋
知縣溫之樂清。為元兵所執。不屈而死。師在襁褓。其
母懷抱歸里。家益窶。十歲依郡之大善寺德公。㖟以
梵書。一覽即嘿誦。又五年祝髮稟戒。尋從冶堂於華
涇報本。習智者教。治堂遷台之國清。又侍焉。悉究其
學。繼遊錢唐。謁雲夢澤公於演福。俾綱維其眾。由是
聲譽驟起。甞手寫法華經三帙。其一以墨。二用黃金。
<pb n="416"/>
三則出指血也。出世餘姚之積慶。辨香卒歸冶堂。至
大初觀光上國。高麗瀋王．璋王秉意教門傾心內典。
問法師授據經論。談辨雲興。引見武宗。皇帝降璽書
復台之瀑布。既領寺事。廣興土木。更瓶殿宇及佛菩
薩天神之像。明年朝京賜金納失失伽黎。加佛智強
範海月寶淨妙慧大師號。特命講經三藏試鴻臚卿
以冠其首。繼奉青宮令旨。撰金剛膽巴上師行業傳。
書成經進。同高僧傳入藏。賜賚優渥。荐沐綸音。升住
杭之天竺靈山。師極力振興。犯律軌者擯斥焉。持行
業者與進焉。人多嚴憚之。四方學子捿止輪下。師皆
待以殊禮。甞曰初學難同老成（云云）。累聀充講。乃分
內事。初學之士離父師。棄鄉井。非負道念奚能至是。
吾等據宗師之位。不以禮貌汲引。使其望涯而退。寧
不為斷佛種人。延祐中瀋王遊江淅。集諸山碩德於
郡之明慶律寺。啟如意輪懺期。竣事設伊蒲饌。有司
供張。推王中居高座廁。諸山下席。法師昌言於前曰。
今日齊事誰為之。審斯禮。甚非王者待教門之意。即
令撤下其座。王欣然服從。即延諸山上席。聞者莫不
韙之。尋歸越城。購別業。奉母氏食息其中。夷險不貶
其志。至治初英宗皇帝踐祚。入覲被旨再住下天竺。
名香馹騎絡繹于道。錫予無虗日。明年復趨上京。寓
慶壽寺之西堂。名公鉅卿從師論道。戶外車馬常滿
鄈丘。李公仲賓．吳興子昂趙公．漁陽鮮于伯機．東陽
柳公道傳皆與師交。詩文酧唱累滿卷軸。師以母老。
欽省侍丞欲還里。至下邳。忽得微疾。頋謂左右曰。吾
平昔講貫。鮮事利養。雖處住持。然皆廢弛之餘。力莫
能興。思仰聖上鴻福。少展未景。今既若此。時緣可知。
而等能以白金奉吾母。死無所憾。言畢書偈遂卒於
舟中。是歲丙寅十一月十日也。其徒奉遺骨歸葬受
經之石奇山。世壽八十五。僧臘四十三。所著有讀教
私記。其詩文曰天遊集。前奎章學士蜀郡虞公為之
序。師神觀雄邁。音吐如鐘。英風剛氣。震動山岳。自國
家崇尚教乘。海內宗匠莫不奮躍所長以趨至化。故
世道益理教法益振。師出入禁闥二十年。際遇三朝。
聖君賢相能以吾佛妙說彌縫昌運扶樹教基。使東
南弘天台之學者金舂玉應。為世所重。殆非偶然者矣。
<other>剡源先師法嗣</other>
<other>法師允澤</other>字立翁。自號雲夢。越之剡溪人。俗姓求氏。
師生時。伯父夢神人東下。輿服導從非常。明日瑞彩
充幃。異香滿室乃娩。在褓襁。神氣冲裕。齠齔類成人。
不茹世味。十四出家于報恩寺。投剡源妙悟法師得
度。明年稟具。習法華．楞嚴．楞伽諸經。悉通大義。玅悟
時主淅東西名剎。從學者常數百人。師侍巾瓶盡得
其道。一心三觀之旨洞然無疑。年二十九出住崇壽。
如新發硎。上慢退席。繼遷廣福。起廢歸侵。刻石猶在。
復升延慶。講席大啟。樓殿⿱日折新。粥魚齊皷歲入有加。
孤山以玄門廢。師起而寺復。開山之席乃成遠襲。國
清以禪宗革。師出而論定。雨華之塵乃授同門。基故
宮以創興源。而規畫之。而闡揚之。相形勢以[懨-猒+火]演福。
而指授之。而振起之。下至姚園五百羅漢寺日崇且
闢而綱維之。余山建報恩為退處之地。龍井創安養
為十方學子之歸。剡之報恩則又追崇其師之鄉也。
一皆崇以棟宇。入以土田。慈恩之報意亦勤矣。師凡
再詣闕庭。世祖神功文武皇帝召見。問佛法大旨。賜
齊香殿。授以紅金襴大衣。錫佛慧玄辨之號。璽書屢
降。光被諸方。便教之冠於禪者。實師之功也。翰林伯
淳張公[禾*(爾-(平-十)+(釆-木))]為權實之教魁。圓頓之宗碩者。殆非虗語。
大德丁酉七月十六日留偈示寂于南竺演福。越八
日門人奉遺骨塔于龍井之安養。春秋六十有七。僧
夏五十有三。得法弟子志安．元淨．性澄．淨真．宗渠等
四十餘人。師歷名剎七復道場。二被璽書。三其道德
之隥重。考燄之輝赫。一時王公大臣交致問法。宗工
磌士北面服膺者亦有所自矣夫。
<pb n="417"/>
<other>東屏吾法師法嗣（佛光下）</other>
<other>法師元凱</other>號南叟。以南天竺演福第一座出世青鎮
廣福。初寺西向而紆。議開正路以易之。三十年弗克
底成。延祐三年南叟既至。以弘教為急務。故人從之
者日益眾。乃架橋芙蓉浦曰翠波。疏榛穢直至。車溪
墓道。作門揭其扁曰。車溪祖關。又搆亭曰景遠。所以
尊祖也。始開正路得大坦平。所以繼志也。宋大參陳
公簡齊奉祠于寺。與大儒葉天經．詩僧大圓叟洪智
講道賦詩。作三老亭於浦上。既久廢。南叟亦即其基
作亭以復其舊。所以敬賢也。翰林待制周仁榮寺記
云。南叟之行學事業逈異於眾。宜所建立。克輝前哲。
故喜道之以為記。
<other>雲夢澤法師法嗣</other>
<other>法師性澄</other>因字以為號曰湛堂。家本越之會稽。故又
以越溪為別號。父孫君滿。母姜氏。夢日輪從空而墮。
既覺。初日正照其榻。師遂以生。幼有異質。四歲戲拈
筆為佛像。授以經書即能成誦。若宿習然。至元丙子
出家。投佛果寺石門殊律師。明年祝髮受具戒。持法
華經以為日課。石門謂。三世佛法。戒為根本。而通其
遮性雙單制聽止作之義。歲乙酉始依佛鑑銛法師
為天台之學。聞⿱日折山講席之盛。更往依焉。尋歸侍石
門。時弘公道夫．靜公仁叟適相密邇。二公皆宗門巨
擘。朝夕咨扣得益為多。逮石門示寂。乃謁雲夢澤公
於南天竺。一見深加器重。歷居要職。天台國清寺實
智者大師行道之所。或據而有之。且易教為禪。師不
遠數千里走京師。具建置之顛末。白于宣政院。平復
其舊。以秘密教不傳於東土。因稟戒於膽巴上師。既
入其室而受覺海圓明之號。又從哈尊上師傳修習
法門而究其宗旨。元貞乙未入覲于上京。賜食禁中。
復以國清為言。宣政院為奏請降璽書加護。命弘公
主之。辨正宗緒扶植教基。使來者有依庇焉。師欲東
遊勾麗求天台遺書。先上書其國之嗣王。而彼國答
以無有遂止。再詣上京。陛辭而歸。大德丁酉出世東
天竺之興源。丁未吳越大旱。師為說法禳禱。好事之
家多為感動。指所有以活。其不能自食者死。無以斂。
則為掩其遺骸。仍作大會普度之。至大戊申遷住南
天竺之演福。郡長官剡上其道行及濟人利物之功
于行宣政院者。轉聞于朝。降璽書加護焉。至治壬戌
驛召至京師。入對明仁殿。被旨於青塔寺校正經律
論三藏。有司供張。歲時錫予為禮殊厚。駕幸文殊閣
引見問勞。賜食正旦。及天壽節再朝於大明殿。賜以
無量壽經。挍正事畢。特賜金襴袈裟加以御用衣段
已給驛劵。將南還。俄有旨。即白塔寺建水陸大會。亟
相東平忠獻王留陞座說法。眾感悅服事。聞寵賚尤
渥。仍降璽書加護。追號佛海大法師。一時文學侍從
之臣皆賦詩以美之。泰定甲子選住上天竺。越至順
辛未七年矣。是歲六月朔。撾鼓告眾曰。吾三住名山
逾三十年。自行無益。世緣有限。雖愧不敏。古德風烈
猶或可攀。即說偈。以辨才歸龍井自喻。眾固留不可。
竟拂衣歸南竺雲外齊。歲餘東還佛果以終老焉。師
所至學徒坌集。諸方宿衲素有時名者爭趨其座下。
誨迪獎勵未甞少怠。台乘四書大小部講徹則復始。
雄談愽辨風駛濤湧。有疑而未決者折以數語。莫不
冷然意解。晚年薦志淨業。晨昏繫念雖病不廢。曾屏
絕左右修一心不亂觀門七晝夜。屢感瑞應。至於統
領庶務。細靡密未始憚煩。規制庳陋則增廣𤨏之。居
處弊壞則繕完之。資用儉薄則經度之。不以其涉於
有為而忽之也。佛果久廢。師歸休其中。慨念石門付
囑之重。罄己槖一新之。一日眾以月旦問訊如常。時
師遽迎之曰。老僧向非退閑。十二年幾在半途。今日
則有。明日則無。光陰其可把。既乎煩大眾點指行李。
用表無常。眾為念佛。師曰。止止。佛須自念。明日却勞
送別。黎明眾集。端坐書偈而逝。至正壬子八月二日
<pb n="418"/>
也。春秋七十有八。夏六十四。奉全身窆于清泰院。先
是師在上竺剏流香塔院以奉開山臻法師．洎如法
師。而肖己像於其左。至是分爪髮建塔其中。及南竺
明靜塔院。以為後人展敬之地。所著有金剛經集註．
消灾經注．彌陀經句解．仁王經如意論。呪經科並行
於世。嗣其法者弘濟．本無．允若．大安．善繼等若干人。
<other>古源清法師法嗣</other>
<other>法師蒙潤</other>號玉岡。海鹽顧氏。父敏。隱君子也。母強氏。
祥應法師清公之甥女。師方娠。母感異夢。年十四棄
家依清公於白蓮花。甞禮護伽藍神。土偶輙仆若荅
拜然。左右皆驚。授以經書應口成誦。命禮院僧一祥
為師。祝髮進具。從古源受天台家金錍．十不二門諸
書。即能了其大義。會古源歸寂。又從竹堂傳公以卒
其業。因苦學嬰奇疾。修請觀音懺七七日。既獲靈應。
疾愈而心倍明利。勤說勤行。自集慶維那分座於演
福。湛堂澄公來莅教席。號為極盛。師陞居第一座。凡
所闡揚。辭暢旨顯。老成宿學咸敬服焉。出世於海鹽
德藏。長夏講法華經。聽者日千餘人。屠沽有為之易
業者。瑞應不可勝紀。遷主演福。宗風益振。居六年退
歸白蓮花修念佛三昧。依之者益眾。日於肇公講堂
為說止觀。間語其徒曰。吾祖智者所謂風烟山水外
足忘憂。妙慧深禪內充愉樂者。其在茲乎。自是誓不
出山。行宣政院強起之主下竺靈山。時寺新[(燬-臼+白)-土+工]惟普
賢殿巋存。因慨然曰。吾茲寺成於慈雲。一殿尚存則
祖師願力有在。乃首加葺治。次苐構諸堂舍。然不以
經度程督之勞癈教。事書夜講演無倦色。率同志修
法華三昧。感普賢放光現瑞。居三年以涉世將迎幸
其素志。復歸白蓮老焉。至正二年十二月二十六日
示寂。呼子實．法明䇿示止觀安之法。且告之曰。吾生
緣殆盡。茲惟其時。驟[禾*(爾-(平-十)+(釆-木))]佛號數考。泊然而逝。世壽六
十八。僧臘五十四。明年正月三日茶毗。得舍利於遺
燼中。始師無恙時。有請預為造塔者。以偈謝之曰。死
後茶毗一幻身。盡収白骨煅為塵。何須石塔標名字。
畢竟當初無此人。其人遂不敢復請。至是門人建塔
於風篁嶺下白蓮華院之六唯亭。奉舍利藏焉。所着
有四教儀集註行於世。師神資頴秀出於天賦。道力
純固。觀慧虗融。志在他有所即應利。甞求古源塔銘
於凌陽牟公。問以三觀之義。其答如響。公擊節不已。
以為聞所未聞。每與儒士折衷儒釋所談理性之異
同。無不嘆其言簡而理盡。及於徇緣御物一本於誠。
所至道俗嚮慕。或捨所居或剏寺宇以延致之。在嘉
禾則有演壽．吉祥．慧光。在杭則有壽聖．瑞光懺院等。
至於自行之精進。修常坐三昧以九十日為期者七。
法華．光明．大悲．淨土諸懺法不計期數。而潛德密行
證語所及。有未易淺窺者。此特其應迹而已。天目中
峰國師甞致書曰。法師能以芬陀利香充塞宇宙。人
謂古佛復出。信矣。
<other>佛海澄法師法嗣</other>
<other>法師弘濟</other>字同丹。別號天岸。紹興餘姚姚氏。蚤孤投
從父舜田滿禪師出家。其祖繼公授以妙經。應口能
闇誦。十六薙染。二十進戒。持四分律。忽自奮曰。律可
學。教不可學乎。遂往四明延慶。從半山全公習衡台
止觀之書。甞修法華．金光明．淨土期懺。在觀定中都
智者國師授以犀角如意。自是講貫了無留碍。時大
山[懨-猒+火]公主松江延慶。佛海澄公董杭之演福。學徒川
委。並延師居第一座。高昌總統般若室利公。學通華
梵出入經論。以本國言與法師譯小止觀。文采粲發。
公深敬服。泰定初開法圓覺。倡佛海之道自師始。兩
浙學人奔湊。師罄大小部帙。晝夜弘演多所啟發。明
年鹽官洲崩。行省亟相脫驩公憂之。禱于上竺廣興
法事。命法師親履其地。仍令有司修水陸大會七日
夕。法師呪以沙水。足迹所按土皆凝然。至今居民不
化魚𩻪者。葢師願力有在也。天曆改元陞住大集慶。
<pb n="419"/>
歲饑喟然嘆曰。吾教雖以食為外命。其如四眾何。即
退處別室。吳人以䟽幣來聘師。誘掖來學留姑蘇者
六夏。至元再紀之五年。郡以圓通久廢。屈師主之。則
曰。先德弘化。報地主恩為重。越吾父母[邱-丘+(看-目)]。欣然應聘。
至焉。糧食闢齊舍。攝徒侶至數千指。隘無以容。咸謂
茲山自開。香嚴重興。後五十年無此。作四載又謝事。
旋故丘。專修念佛三昧。當會心處不知念而非念。非
念而念也。扁室曰其中。着銘以自見。至正七年年八
十矣。杭三宗又以大普福起之。師堅臥不赴。門人法
航請曰。圓頓大教退藏於密久矣。不在此時作某等
龜鏡。將抱終身之憾。乃束裝徑度。居亡何海內兵興。
竟拂衣還山。開清鏡閣而深蟄焉。龍翔咲隱訢公有
詩美之。甞閱楞嚴經古註。繁簡不倫。方將折衷其說。
俄疾作進。諸徒申淨土法門有未解師意者。師厲聲
曰。死生難。頃之書偈而逝。至正十六年三月十日也。
世壽八十六。僧夏七十一。嗣法上首上竺．道臻．超果．
允中．雍熈．淨琛．圓通有傳等。先是師卜地受經之西
崦。植松其上。標曰松華塢。其法孫至大以陶器奉蛻
質焉。導治命也。師狀貌魁偉。言吐洒然。魯誥竺墳過
目不忘。緇白無貴賤爭導事之。平日以疏通教觀為
務。講法華妙義無慮百十會。若杭城東之吉祥。西湖
之崇福。獲之南翔大德。皆有瑞徵感天雨花。集賢仁
榮周公曰。法師才贍而言約。器宏而道深。安陽明善
韓公曰。師才全學愽。以文寓意。無求於名觀二先生
之言。可以知師之為人矣。所著有四教儀紀要．天岸
外集。並行於世。至若上堂題贊詩頌。時[禾*(爾-(平-十)+(釆-木))]獨步。不俟
編集。傳諸人人焉。
<other>法師本無</other>字極元。或以其宴居之扁[禾*(爾-(平-十)+(釆-木))]為我菴。台之
黃岩著族。姓陳氏。父自然。素業儒。其高曾皆以科舉
取顯仕。父早世。母趙清献公抃四世孫。賢而知書。師
在髫齓。母課之語孟。殊進年十三。依方山寶禪師於
瑞岩為落髮受具柢。中竺元叟端禪師留居侍旁。時
佛海澄公住演福。而寺之方山大公佐焉。實師母黨
親。每過候之。輙以老病相屬托。遮挽不聽去。咄曰。佛
法隨緣。若果無情耶。會澄公亦問以山家教義開其
意。玉岡潤公從臾其間。師由是無它志。篝燈達曙。深
契二威緘授之妙。而荊溪四明記述之詳。過目皆能
口辨指畫。以極其淵奧。故任之紀綱而眾濟其才。位
之表率而眾熏其德。甞曰。文字之學必待靜默而後
有所悟入。師得之矣。俄以宣政院檄出住鳳山崇壽。
繼遷普福及明之延慶。詔書法旨累加漿譽。授以佛
護宣覺憲慈匡道之號。時教法大行。簦笈趨擁。鼓聲
籤顯靡間書夜。其智謀幹力有餘地。則理產業。飾佛
像。起頹仆。為壯麗事。蹟見所在[石*((白-日+田)/廾)]刻。若以金新昌彌
勒像板。集註楞嚴經。亦其化風所致。師性姿高潔。所
交多名士大夫。若屬文議論雄拔。有山意集行世。尤
不耐紛[(虺-兀+(完-、))-虫+((厂@(既-旡))/寸)]。稍遇之則引避。頋延慶酬應煩劇。即築溪
舍南湖上以老焉。至正二年納麟高公使行院。起師
住上天竺三年。癸未示寂。世壽五十八。臘四十二。門
人以其遺體塔于上竺之流香別院。嗣法弘道．慧隱．
允中．大始等。
<other>法師允若</other>字季蘅。族相里氏。父慶。以儒行[禾*(爾-(平-十)+(釆-木))]。師九歲
能通春秋。其父方以亢宗為期。忽翛然有出塵之想。
乃依雲門廣孝元公祝髮。十五納滿分戒。渡江至虎
林謁大山[懨-猒+火]師於興福。授以天台諸乘即知大意。已
而聞佛海澄公主南竺演福。四方名德多來棲止。而
方岩則師．愛山靜師尤龍象中[禾*(爾-(平-十)+(釆-木))]雄者。師復住依焉。
凡法智立陰觀妄別理隨緣究竟蛣[蜣-儿+(鬼-((白-日)/田))]理毒性惡等
文。益推斥其義而沉涵之。至於恩清之兼業。昭圓之
異說。齋潤之黨邪。仁岳之背正。亦皆察其非是及所
以害道之故。心既有得乃質之二師。而復取正於澄
公。聲入心通解行日著。澄公甚器之。俾歷要職。至治
初澄公奉詔入燕都挍正經律論三藏。遂白其行業
<pb n="420"/>
於帝師大寶法王。錫以慈光圓照法師之號。大德中
出世昌源淨聖。丁歲侵師為經度之。田之菜蕪者闢
之。室之弊漏者葺之。踰三年演福請師居第一座。攝
眾千餘人。師持規峻整。升堂入室具有儀範。經其指
示多所悟入。泰定中行宣政院請主興福。當是時倡
道杭之南北兩山者。若天岸濟我庵．無玉庭罕與師
皆有重望。人[禾*(爾-(平-十)+(釆-木))]為佛海四天王。居無何。退皈雲門。與
斷江恩師．體畊逸師翱翔千岩萬岳中。人又目之為
雲門三高。至正間起主越之圓通。亟相康里公具疏
延主下竺靈山。有瓔珞泉其涸已久。師持錫扣岩祝
曰。吾緣苟在是。泉當為吾一來。言始脫口。泉果涌出。
戶部尚書貢公師泰。比之慈雲重榮檜。命名曰再來
泉。作文記之。師四坐道場。教雨灌溉如甘露醍醐。飲
者心泰。尋以年高退居雲門。築深居精舍。以法華觀
慧三昧為暮年淨行。會天下亂干戈紛擾。師與之遇。
脅以白刃毅然不為屈。因遇害。白乳溢於地。實至正
己亥二月二十九日。世壽八十。僧夏五十有五。兵既
退。其徒孫息幻具衣棺為斂。闍維之夕獲舍利甚夥。
塔于雲門之麓。師風度簡遠。不妄言笑。趙魏公孟頫
呼之為僧中御史。善詩若文。雄健有法。黃文獻公溍
為序其首。謂其遊戲如幻。變化不測。理事混融。不相
留礙。一時名公卿如鄧文肅公．袁文清公．虞文靖公．
韓莊節公皆與師方外交。而忠介公泰不華歆豔為
尤切。函書問道殆無虗日。雲門之旁有若耶溪。世以
法師名高宜配地望。故復稱之為若耶溪。嗣其法者
則集慶友奎．演福良謹等。或者以師素履之美而不
獲考終命。頗致疑焉。殊不知定業所感千劫弗遷。雖
以西域聖師深入神通三昧。或為鴆毒所加。或罹刀
劍之厄。卒未能免。何傷乎道德之高也。
<other>法師善繼</other>字絕宗。族婁氏。越之諸暨人。母王氏。當有
妊。夢神人授白芙蕖乃生。始能言。見母持佛號合掌
隨聲和之。年稍長。季父客授山陰靈秘寺。從治春秋
經。竊窺三藏諸書。嘆曰。春秋乃世間法。欲求出世。非
釋氏將疇依。即投其寺僧思恭祝髮授具戒。從杭之
興福大山[懨-猒+火]公習天台教觀。時大山遷雲間延慶。師
復往南竺演福從湛堂澄公。間問之曰十不二門屬
何觀。法師曰。三種觀法屬對三部。此文既與止觀同
成觀體。的是從行。又問諸經之體為迷為悟。師曰。體
非迷悟。迷悟由人。顧所詮經之旨何如耳。湛堂喜溢
顏色曰。真法輪將。它日有望於子矣。宗周文公時住
集慶。豔師之學。延曲賓師。尋領懺事。湛堂復招師居
座端。南竺素稱教海。師提唱宗乘有聲。絕出於四方。
會湛堂遷上竺。而玉岡潤公來補其處。仍留師居其
職。學徒四集。無不涵腴飲醇克足而後去。天曆己巳
出往良渚大雄。日講金光明經。夢法智謂之曰。汝所
談經與吾若合符節。惜乎所踐猶未逮其言耳。遂益
篤精進之行。至正壬午高公納麟為宣政院使。移住
天竺薦福。丙戌江浙行省左亟相朵爾只公領院事。
陞住天台能仁。凡三主名剎。執經輪下者多豪俊之
士。開闡法華妙玄文句五章四釋奧義昭晣。且䇿勵
之曰。吾祖有云。止觀一部即法華三昧之筌[(ㄇ@(企-止))/弟]。十乘
十觀即法華三昧之正體。須解行並馳。正助兼運。則
圓位可登。而不負吾祖命家之意。未幾兵難荐作。其
高弟是乘請師还華經。歡然就之。且以無常迅速。嚴
修淨業。繫念佛名晝夜不輟。一日集眾而言曰。佛祖
弘化貴乎時節因緣。緣與時違。化將焉托。吾其歸矣。
遂索筆書偈端坐而逝。時丁酉七月二十二日也。春
秋七十有二。夏六十三。火化齒牙及舌根不壞。舍利
纍纍然。斂骨塔于靈秘之西坡。嗣其法者靈鷲懷古．
延慶自明．崇壽是乘．演福如玘．能仁淨昱等。師氣局
衍裕。行履固純。山家諸書無不精徹。大江東南推為
教中之宗。講演法華．金光明凡若干會。主修懺期所
感靈異不一。是乘甞請著書以淑後人。師曰。吾宗本
<pb n="421"/>
離言說。不得已而有言。為彰授受也。是故章安結集
之後。不過代相緘授。其間或有斥邪衛正者。亦豈好
辨哉。今大經大法粲如日星。宜修習不暇。奚俟予言。
聞者悅脫。

續佛祖統紀卷之一

<sarticle>續佛祖統紀卷之二</sarticle>

<other>玉岡潤法師法嗣</other>
<other>法師必才</other>字大用。姓屈氏。台之臨海人。父哲。明經為
科目之儒。母趙。崇佛惟謹。夜夢神僧振錫臨門。覺而
生師。甫能言。輙記孝經一卷。七歲能屬句。年十二聞
越之嵊縣報恩寺為剡源先法師講肆之地。遂往從
西江翟公出家祝髮受具戒。十六謁湛堂澄公於南
竺渲福。一見即以法器期之。命典客寮。時玉崗潤公
居版首。乃執經入室。足不出戶限者十年。凡山家部
味教觀。一經指授意釋心融。玉岡嘆曰。子非靈山宿
習。焉能致此哉。一時儔輩如我菴無絕宗繼。英聲偉
望絕出時流。至於剖決宗旨議定教章。必推師為上
首。玉岡住當湖德藏。延師分座。泰定甲子玉岡謝去。
以師繼席。至正壬午遷杭之興福。明年又陞演福。首
造大佛寶殿山門兩廡。及彌顯之堂萬佛寶閣。其金
碧晃朗像設尊嚴。法筵之盛特冠諸剎。師惟以講說
流通為務。所有資施隨得隨散。故其營構之勣不勞
而就。帝師聞其高行。錫佛鑑圓照大師之號。江浙函
相達公累致香幣咨決法要。一時貴人畯士罔不傾
誠致敬。然師以觀行精勵。雖祁寒隆暑不虧其程。忽
示微疾。即杜門謝絕人事。厲[禾*(爾-(平-十)+(釆-木))]佛號聲不暫輟。謂其
徒曰。人生一世要在末後一著。汝等勿謂修持無驗。
吾淨土緣稔。今將行矣。即具浴更浴更衣書偈以別
丞相及知者。端坐合掌而逝。己亥三月十九日也。闍
維之日千眾聚觀。火已舌本齒牙不[(燬-臼+白)-土+工]。舍利如菽。人
爭拾之。門人立塔于寺南安養。世壽六十八。僧夏五
十六。師為人持重寡言笑。至其為眾說法。雨注河翻
縱橫無礙。其著述有妙玄文句止觀三大部增治助
文。法華涅槃講義。章安荊溪四明三祖禮文。得法者
上竺大山．下竺良玉．白蓮明德．普福元鎮．能仁久懷。
<other>法師普曜</other>號天岩。世為嘉禾雲泉之陸氏。父祥。母章。
感異夢而娠。生而政嶷。眉目如綉。讀書成誦。輙得大
旨。年十三依能仁義朗。十六落髮寺之長德菴才公。
家規嚴峻。具禮幣使從明師。故早能詩。仇先生仁遠．
白先生珽俱異之。玉岡潤公居東湖演壽。師從學天
台教觀。若宿習然。玉岡語之曰。子它日必為法器。第
吾老且盡。不能終子之業。於是又從松壑壽公究明
一心三觀之旨。令與宗勝修大悲三昧期。師於夢中
登大塔之頂。榜曰常樂。因悟曰諸佛境界也。明日閱
起信論。至更無彼此色相迭相見。唯一真如智獨存。
恍然有得。自是辯說無礙。演福竹居簡公延掌僧籍。
圓覺雲海度公招領其眾。所至有聲。至正二年宣政
院起主車溪廣福。乃建法華懺。院寺之東偏繼修懺
法。歲以為常。修多寶塔新方丈室。興廢補弊。學徒雲
委。十有七年謝皈結庵曰。夢蓮修淨土行為終焉之
計。湖郡守請主慈感。居三年。值歲凶。乞食聚徒。講授
不輟。及遷演福。僅三月而有臺城之役。偶微疾。有問
者。師曰。數至於此。孰能逃之。加趺燕坐而逝。龕留三
日神色不變。茶毗舌本如青蓮華葉。數珠牙齒舍利
如貫珠。悉為人取去。五郡同役及四方之人無不傷
悼。師甞造千手眼大悲像事之。終身恒祝曰。使我得
一句一偈大法之益。悉以施人。故能隨機應器。動臻
其妙。主法華．彌陀懺期三十又七會。講法華終三徧。
壽公命書銀字般若經。藏諸正法樓。不過中食者數
年。喜賓客。不問有無。臨患難處之晏然。僧道立皈遺
<pb n="422"/>
骨於新溪之上。春秋六十僧。夏四十五。嗣法者定覺
處仁。
<other>法師正壽</other>號松壑。俗姓徐氏。霅之鳥程人。父應炎。家
傳儒。師自幼厭處塵俗。出家於南竺演福。從柳塘權
公得度。誦經禮佛晝夜不輟。食不過中。脇不至席。嚴
持禁戒彌久益堅。至治辛酉玉岡潤公來住是山。聞
其妙教即立妙行。道譽月廣。遂升座端。為學者師。眾
數百人。隨機開示未甞少倦。江湖道俗爭欲得師出
世。師之母賢而有識。每戒之曰。慎勿住院累我。乃恪
導母訓。方以聘幣來者。語皆峻拒不納。而於自行之
功愈加精進。行四三昧終而復始。有施以財物者輙
均分之於眾。以己所得贖禽魚以放生。泰定甲子建
真如觀堂於杭城之北。母盡出其奩具以資役費。堂
成奉安千首眼觀音像。歲以季秋之月集同行人修
大悲懺三七日。別立普賢道場。歲修法華三昧。搆重
閣庋置金書般若經．銀書大智度論於其上。而闢下
為講堂。師凡演法。往往感天神侍座天雨寶華。至正
二年二月示疾。語眾曰。佛涅槃前一日我當去。為我
建淨土期以助西歸。十三日沐浴更衣端坐達旦。廣
說觀心觀佛淨土法門䇿勵學徒。安然而逝。世壽五
十三。僧夏三十五。茶毗日於火輪中放金色光。遺燼
中舌根不壞。舍利無數。塔于觀堂之右。嗣法者得禹。
<other>法師子實</other>字印海。號相庵。姓仲氏。嘉興奧溪人。母感
異夢有娠。生而頴異。十三依海鹽祇園寺勒公出家。
厭棄瑜伽。專誦儒典。十九祝髮進具。聞玉岡說法於
演壽。往詢法要。玉岡留之。授以天台諸書。令熟誦之。
玉岡遷演福。招師掌僧事。甞修觀音期七七日。夢感
大士剖腹裁心。從而聰利。後居白蓮華院。獲授止觀。
續看妙玄。辨才宏肆。玉岡繼陞下竺靈山。師亦從焉。
大用才公遷演福。延師居版首。後歸祗園建懺堂。歲
啟期懺。略感靈瑞。嘉興守請住當湖德藏。洪武三年
詔徵天下高僧至京奏對[禾*(爾-(平-十)+(釆-木))]旨。復歸奧溪福嚴。十一
年詔令天下僧講楞伽．金剛．心經。師於海鹽天寧敷
暢厥旨。多所弘益。十五年竺隱道公陞上竺。請師居
都講之職。明年僧錄司選師住下竺。前後七載。講說
諸部連環無已。復退休奧溪甫歲。周徧別鄉鄰故舊
往。居德藏。忽一日賦懷淨土辭一篇。端坐稱佛名而
逝。洪武二十四年辛未九月二十五日也。春秋七十
八。夏五十九。門人収舍利塔于飛來峯之陽。師平居
持戒甚嚴。動靜語嘿不違其教。於山家諸部精研力
索。不極其妙不止。凡學者有所啟問。莫不懇懇為言
其指歸。所至聽眾雲集。用能扶樹教道。為一時所宗。
所著有楞嚴略疏．圓覺文句．楞伽指南。金剛般若燈
論．心經．遺經疏。四分戒本鈔．四教儀正說解指要問
津．金錍起文。所修法華期懺十有七會。金光明期二
十三。彌陀淨土期五。請觀音五。大悲三。常坐三昧二。
皆獲禎應。得法者法喜．道怤．仁讓．一奇．如秩．妙解。
<other>法師大佑</other>字啟宗。別號佑蘧菴。出於姑蘇吳縣之吳
氏。父母俱持齋素。鄉里稱為善人。其母夢一僧自稱
闍那。覺而遂孕。始能言。聞其兄誦楞嚴呪。即隨口誦
之。年十二出家投⿱髟未嗣貴落鬀為僧。授滿分戒。凡內
外經書一覧即通其義。初與古庭為友習賢首教。次
從皐聲公習天台止觀。後於弘教天泉澤公會中充
懺首職。一日閱玉岡四教儀集註。至初五品位一隨
喜品註文云。一空一切空。三觀悉彰破相之用。一假
一切假。三觀悉彰立法之功。一中一切中。三觀悉是
絕待之體。忽有省。自後天台一宗綱格諸書若素習
而貫通焉。出世甫里之白蓮。遂遙稟玉岡。洪武四年
以高僧召至京。明年預廣薦法會於蔣山。洪武十年
陞住郡之北禪。講心經．金剛．楞伽三經。提挈奧義。多
士悅隨。施者坌集。乃建大佛寶殿。既成將靜退還山。
適嘉定耆緇現無隱。請師開山邑之圓通。今為講剎
之首。未幾歸西山築室。扁曰真如。修習念佛三昧未
<pb n="423"/>
甞暫輟。洪武二十六年僧錄司缺官。召至京。陛見喜
嘆。留長于逾月。授僧錄司右善世。二十九年陞左善
世。居官應制諸作存焉。是年考試天下僧徒。師扶樹
之勣居多。欽賜袈裟衣衾鞋履鈔貫有差。三十二年
告老還姑蘇舊業。永樂三年夏復召至京。有詔纂修
釋書。師總括般若要義。藁成忽稱微疾。至五年春正
月二日趺坐而逝。世壽七十四。僧臘六十二。是月十
八日闍維時。祥雲五色天華散空。雲[鴳-女+隹]盤旋于上。火
後得舍利無筭。所著有淨土指歸注解．彌陀金剛二
經挍勘．天台授受祖圖。撰法華撮要圖．淨土解行二
圖．淨土真如禮文．華嚴燈科．淨土九蓮燈科各一卷。
得法弟子慧澈．德完。
<other>子庭訓法師法嗣</other>
<other>法師慧日</other>號東溟。天台赤城人。宋丞相賈魏公諸孫。
志慕空門。往縣之廣嚴寺依平山等公落髮為僧。時
子庭講衡台之教於赤城。走輪下而受其說。依科指
授便能領義。一旦假[寢-(宋-木)+穴]也。見有竹橫地下。竹上所凝
者白粥粲然。師因臥而飡之。及覺言於子庭子。庭曰
竹粥與竺同音。子得就地以食。其緣殆在上下兩竺
之間乎。子宜亟行行。即持瓶錫渡浙河拜竹屋淨公
於上竺。輒留之。所處頗卑濕。師賦詩以述其事。竹屋
見之謂眾曰。此即不凡。它日當嗣主茲山。不可以少
年易之。為遷剛燥之地。遇之如賓友。會有營繕之役。
施金帛者接蹱而至。勤舊僧㭄欲揭示名字。選工書
者卒無以應。師揚袂出曰。吾試為之。霞布雲舒。精采
煥發。竹屋喜曰。吾前言不繆。命典賓客。尋掌僧籍。竹
屋既示寂。湛堂自演福來繼其席。師延居後堂版首。
未幾出世吳山。後甚聖水湛堂念之。不忍舍。復招還
山處第一座。以儀表四眾。聽學之士動以千百計。師
隨其性竇淺深而疏導之。元重紀至元四年行宣政
院采諸人望。而師復住薦福歷三寒暑。下竺靈山寺
灾。至正元年宣政院使高公納麟謂。非師無以膺起
廢之任。移師蒞之。師至修普賢殿。雲間大姓蔡氏邀
師至家施錢十萬緡。師過姑蘇大致香楠為材。既而
大雄殿成。蔡卒。其妻夏氏為刻佛菩薩羅漢聖像。黃
文獻公溍實為之記。四年高公又遷師住上竺。子庭
所謂上下兩竺之徵益驗矣。師知緣契在茲。夙夜注
心罔敢怠遑。初修大殿。次建山門。鑄鐘搆樓。次營重
閣講堂。上祠諸祖下為講法之所。它若白雲堂選佛
場諸寮宇亦皆告成。復罄己槖甓通途自普門達于
三門寺。所宜有無不具焉。帝師大寶法王嘉師之行。
賜以金襴法衣及慈光妙應普濟大師之號。十六年
檛鼓而退隱於會稽山水間。人不知其為師。江淅丞
相達識帖穆公力請還山。復再正法席。前後凡二十
五年。　國朝革命。鴻仁惠澤覃及幽明。於是有學僧
伽奉詔入京。而師年最高。白眉朱顏。其班前列。上親
問以升濟沉冥之道。師備述其故。上悅顧眾而言曰。
邇來學佛者唯沉埋歲月。如金剛．楞伽諸經皆撮心
之要典。何不研窮其義。苟有不通。質諸白眉法師可
也。自後數召見。字而不名。人以為師榮。及建鐘山法
會請師說毗尼淨戒。聞者開悟。洪武五年正月望也。
時輿論以瓦官昇元講寺乃天台初釋法華道場。不
可久廢。乃以其事上聞。即天界禪林別建堂室以存
舊號。請師開山。師為升堂說法。九府僧伽皆俯首以
聽。風聲所被遐邇翕然。復辭歸天竺山。日修西方淨
業。十二年秋七月朔日夢青蓮華生方池中。清芬襲
人。既寤召弟子曰。此生西方淨土之祥也。吾去人間
世殆不遠乎。至四日書偈合爪而逝。世壽八十又九。
僧臘七十三。塔全身於西峰妙應塔院。師居常顏面
嚴冷片言不妄。發雖對王公大臣未甞出一軟媚語。
至於誘掖後進辭色溫如春陽。嗣其法者思齊．行樞．
妙修．允鑑．允忠．普智．文會．一即．善述等。
<other>松林溥法師法嗣</other>
<pb n="424"/>
<other>法師子思</other>字齊賢。別號四窓。明之奉化陳氏。父德。母
湯。夢梵僧乘白馬闖門而娠。骨相殊異。甫五歲向佛
膜拜如敬二親。法華念公時住寶山。俾以童子趨侍。
獲與名師宿儒往來。見聞日益。薙髮於弱冠之初。登
具於年滿之後。遂發迹南湖。抗聲西淅松林。演唱於
集慶也。師以習讀之勤。記憶之富。講辨之詳。歷僧事
懺司座端之職。以佐其化。板刻盤谷類要六十卷。而
出世台之保壽作門。及堂湖之慈感。則建堂而閣其
上甃。隄岸築垣墻供[怡-台+(玄-ㄙ+ㄥ)]營繕置廩局。集慶之廢。師以
舊遊地有志興起。奪於上竺之選。唯作廊廡二十楹。
上竺南竺二大殿或成於將代之際。或丁於久[(燬-臼+白)-土+工]之
餘。君乃刺血書經。煉指供佛。祈雨而雨澍。禱疾而疾
瘳。此其餘事也。至正初僧寺困於民役。會中臺御史
抵杭。因上書言幣請。奏乞以津貼法。使諸山畆計田
土。其貲費禆然。庶免其徵科之𥣯。果獲所請。至正辛
丑二月十日書偈辭世。善手無夢贊之曰。師以即具
之宗。鼓行斯世。以明靜之旨。陶冶後人。祖碧溪而同
駈並駕。父松林而絕類離倫。苟非為太平而出。則必
因聖哲而臻者焉。
<other>桐溪濟法師法嗣</other>
<other>法師普容</other>字太虗。俗姓弟氏。世為餘姚人。年十四出
家於里之嶼山。祝髮於杭之昖慶。受具戒於明之開
元。碧溪聞公住延慶日。師久依之。復得止觀法門於
桐溪濟公。雪岑說偈請主觀事。乾符久廢。半岩全公．
北溪謙公咸諉以與造。師為募施者。建寺買田六百
畮與寺別籍。作九品觀室居焉。郡人福清州判官楊
為搆精舍。請于朝賜額曰慈濟。且加法師號。俾師開
山。師黽勉受命而仍居乾符寺。俄舉淨業會與眾別。
又明日示寂。春秋七十。夏四十四。延祐七年二月一
日也。奉全身塔于慈濟東南。太史黃溍為之序曰。師
家故業儒。詩禮之學厥有端緒。今不言尊。其教也粤。
自大雄唱滅。殊師異旨。莫適統一。惟天台之傳為傳
其宗。而學者或梏於章句有教無行。師益病之。是故
一年修常坐。二年修長行。餘時則修半行坐非行坐。
凡然其頂者三。爇其臂者百。閱七年而四三昧以具。
既又集同行修大悲期一。淨土期七年。寓公處士慕
而與遊。輙為舉東林故事。四眾從之。為四十八願會
者恒數十百人。所著書唯圓修要義一卷。歲大饑且
疫。為粥活其所不能自食者。用闍維法斂送其死無
所歸者。慶元路總管張侅以旱告師。為合同修六十
人詣白衣觀音像前。肉香祈哀。感瑞光如瓔珞。雨三
日乃止。駙馬都尉瀋陽王謁補陀。道出四明。膜拜執
弟子禮請主如意輪期三七日。尋獲異夢。蓋申敬事。
此皆世之所共稱者也。
<other>天泉澤法師法嗣</other>
<other>法師祖禰</other>字曰章。晚號用拙。蘇之常熟張氏子。年十
二出家福山大慈寺。聦敏秀發。絕出儕類。凡真乘外
書過目不忘。十七祝髮進具戒。初謁天泉於北禪。一
見器之。即令入室。繼掌僧事。復東遊四明。時我菴無
公住延慶。石室英公居育王。皆待以忘年友。既首眾
報慈。又居上竺座端。出世郡城之永定。遷崑山廣孝
嘉定淨信。洪武二年善世院遷住杭之上竺。以高僧
選留瓦官寺。有旨就天界禪寺陞座。聞者悅服。數召
入禁中問佛法大意。師奏對詳允。敕止宿翰林院以
備頋問。八年秋得旨還山。營別業於蘇城東。扁曰安
隱。緇白嚮慕者眾。十二年八月十二日示疾。臨終不
及它事。惟力疾念佛而化。春秋七十一。夏五十四。茶
毗日送者聞異香。火滅其骨成五色。孫德完收爐餘。
即安隱起塔。得法者覺斯．純妙。師之為學也。一家所
傳教觀章疏必精撢極究。不暢達不止。為學講授不
泥章句。聽者忘倦。至於愽覧強記。對客授引。亹舋不
休。尤為翰林宋公．侍講[后-口+(戶-尸+巳)]公所知。又善任㩲智。如上
竺為江南宗剎。眾號難齋而能處之泰如。可謂真俗
<pb n="425"/>
兼濟者矣。
<other>我庵無法師法嗣</other>
<other>法師弘道</other>宗竺隱。存翁其別號也。世居姑蘇吳江之
澄源里。沉姓。初有異人過其居言。它相當出高僧。既
而師生。甫及睟。能稱佛名。母沒。鞠於嫂氏。始就外傳
讀書。日記數千言。厥父以青鎮密印寺慈公有行業。
遂命出家。其庭忽生竹五竿。因命其軒曰五竹而藏
修焉。十九落髮進受具戒。聞西湖雷峯魯山文法師
講授有程。遂往從之。天台諸部一聞即了靡不淹貫。
會我庵由延慶遷上竺。一見若有宿契。問曰。吾宗部
味教觀權實之旨為曾聞耶。師曰然。曰。即文字而求
之耶。離文字而求之耶。曰不即不離。遂命掌書記。由
是聲動湖山。未幾我庵示寂。去從絕宗於薦福。與大
璞．大徹輩研窮考覈。其業益精。圓覺雲外慶公延師
表章其眾。時增修教苑清規。師秉筆多所更定。天巖
曜公退席車溪廣福。舉師自代。洪武初湖郡守請住
慈感。勉副其意。即憣然而退。乃築室於漈源。額曰無
為舍。雕造千手眼大悲像。昕夕禮誦為終焉之規。洪
武三年詔天下僧道問鬼神事。師建議為多。杭人以
天竺靈山久廢。郡諸山力請。乃起重建光明懺堂。從
是懺法復行十年。有旨箋註楞伽等三經。師與具庵
等同註。頒行。上親製竺隱說賜之。十五年陞住上天
竺。有詔開設僧道衛門。師領杭郡都僧綱。明年起師
為僧錄司左善世。勑命有曰。昨勑見任僧官於萬百
千中求同佛心者。汝為眾所推而至。出萬百千中之
上。是為希有。特命爾為僧之第一。掌教九年。慈恕清
慎。宗教賴焉。廿四年春師以年老告聞。許之。其年七
十七也。明年秋天禧夢觀請師為後學講妙宗。至三
輩往生觀文。忽示疾曰。吾世緣當謝焉。能效悠悠輩
作四句辭世偈耶。第以山林之質。受聖上深恩異遇。
不能報効。而此心常拳拳也。言已即泊然而逝。實洪
武二十五年九月三十日也。夢觀為治喪盡禮。茶毗
烟燄有光。得舍利無筭。至謨等奉靈骨歸葬於檜峯
雲隱塔。春秋七十八。夏五十九。師四坐道場。所至緇
白景從。興建善事。而靈山懺堂為功㝡鉅。居官為郡
綱。杭僧以安。長教府三宗有依怙焉。嗣法者慈感道
立．演福淨盟．崇壽淨珠．靈山如珪。
<other>耶溪若法師法嗣</other>
<other>法師友奎</other>字方舟。會稽人。朱姓。母相里氏。師生而神
異。額有⿱日折文。色紅而隆起。至四十九日乃隱。父因以
⿱日折名焉。十四出家雲門之靈峰。投嗣亮得度。甞從舅
氏耶溪法師於廣孝旁參斷江恩禪師。廣孝至雲峯
不數里。朝進暮習。門學有成。人皆器之。泰定初耶溪
主杭與福。復往侍之。即能該通性具之學。遂擢職賓
司。又從天岸法師於圓通。再領懺事。至正二年出住
慶元奉化。安住不久而回雲門。與安陽韓公．五峰李
公．白野泰公結世外之好。而靈峯有松風閣。往來嘯
詠。名士日盈其門。白野公以師名聞於大寶法王。錫
以覺海弘慈廣濟之號。至正十六年淅坦左相康里
公兼行宣政院事。起師主天竺靈鷲。而耶溪亦陞下
竺靈山。而師弟子兼之。亦一時之罕遇也。越庚子歲。
西湖諸寺悉[(燬-臼+白)-土+工]于兵。師乃力任興復。蓋靈鷲自晉慧
理法師指為中天竺國小朵峯。因卓錫其地。至宋嘉
熈中南㵎果公實振起之。易離向青烏氏不韙之。師
以徒消產廢之。餘欲還舊觀。拓基闢門。移㵎疊橋。建
四華堂。築天香室。改就元向。得全境之勝。及修始祖
慧理塔。復祖田若干頃。吳元丁未國朝革命。以師住
南山旌德。未幾浙右諸寺咸以臺雄之役萃南京。仆
者八九。師獨獲全。洪武初開善世院。總統曇公柄天
下僧選。首以師住天竺大集慶。茲寺實冠諸剎。非重
望者不可尸之。師亦以宗門之重。凡寺之虗席者必
進賢以主之。妄庸冐利者則力排而退之。議論之未
決者即正色抗言之。不避艱險。不畏勢位。唯當於理
<pb n="426"/>
而後已。人以為有僧中御史之風焉。師主是剎。四歷
寒暑。三覲京都。洪武戊申自羅蔣山法會。即情然勇
退。有偈曰。自咲年來歸去遲。天風吹盡桂華枝。井西
猶有長松樹。容我閑身聽子規。宗人矩公和以成帙。
惜師之不留也。於是結第一庵於鳳山之岩。日以念
佛三昧自厲。亦以此勉人。且刊諸圖而流布焉。師於
內外典籍罔不諳究。而尤精於地理之學。故人多屈
致之。而契合者或一往焉。泰溪胡氏與師夙好。時年
六十又六。雖力辭眾請而胡氏之召則欣然赴。以宿
心許之不可移也。舟抵其所。越二日忽示疾。以手書
空。欲索筆書偈而彼不知之。遂奄然而化。抑與北峯
祖之終頗相類。亦緣之有在也。經十有一日。其徒智
誾以師靈骨瘞于包山桃華源。實洪武甲寅十月也。
師凡四董名藍。年逾耳順。雖狀貌清古而氣節藹然。
言論慷慨。賦性鯁直。若無所容。及待人接物。猶春風
盎如也。
<other>絕宗繼法師法嗣</other>
<other>法師如玘</other>字大璞。餘姚張氏子。母俞。夢異僧自言南
岳來。遂娠。早有出塵之志。或啖以魚肉即吐之。入塔
寺見沙門講誦必傾耳聽。告父母願出家。十六投橫
溪普安寺覺海為師。以饒梵為業。頗鄙之。聞我庵無
公唱道明之延慶。即往依之。無公給牒度為僧。初受
具戒。習台乘諸書。時我庵遷上竺。絕宗繼公亦住薦
福。乃渡江依繼公隨眾。授小部文而疑未解。聽講別
行玄義。問。緣了既具性德善。還具性德惡否。答曰具。
繼公曰。四明記云只一具字。彌顯今宗。師釋然有悟。
後號具庵。進閱大部諸書。務曲暢旁通以會于一。繼
公遷台之能仁。師從行。始典賓司。復領懺事。留五夏。
仍依大用才公於演福。繼公亦謝能仁事。與才公為
賓主。素相推重。師自慶得所依歸。闢一閤曰明白。日
務精進。不獨教觀探其奧。至於外典亦皆究其異同。
至正辛丑出世雲門之雍熈。東溟日公住上竺。請師
居第一座。未幾陞住永壽。洪武初開善世院。選師住
普福。歲庚戌上將修[釐-未+牙]事。以鬼神之道茫昧。召高僧
講究。師奏疏稱旨。四年辛亥善世院罷天界領事者。
以師陞演福。學者慕之羸粮景從。五年壬子上將覃
恩幽滯。召天下高僧畢集鐘山。設廣薦會。法儀甚盛。
大駕親臨。沙門上首分番說法。師講法華妙旨。聞者
悅服。上以初度僧罔知佛意。俾習楞伽等三經。又慮
其昧於字義。命師與天界泐師同箋註。進經御覧。尋
命鏤板流布。使僧徒習之。又五年壬戌復立僧錄司。
設官八員。左講經其一也。而員居第五。召師授之。明
年左善世以事去職。召師居之。固讓不敢當。旦日天
禧成。須御領之。潭王之出閤也。上欲以佛理導之居
天界寺。從師說經。並台乘要義。王亦待以師禮。洪武
十八年十一月十七日示寂。訃聞於上。入龕二日。上
親製祭文。遣官來祭者再。親王及公侯貴人亦如之。
闍維日送者填道。弟子一如等函骨歸葬於演福靈
石塢。壽六十六。臘五十四。著述有奉敕箋註三經見
行于世。其偈頌贊疏亦皆粹美。師於山家授受的有
端緒。為學者言縱橫淹貫。翰林學士宋公濂擊節嘆
賞。以為宗教之有人也。其上足靈山溥洽。今授僧錄
司右善世。兼住天禧講寺。次則上竺一如．下竺唯寔。
<other>法師自朋</other>字獨菴。俗姓郭氏。台之臨海人。父德文。愽
通儒術。母陳氏有賢行。師生未齓。不屑與群兒戲。年
十五白父母求出家。去禮四明西壽昌寺惟大為師。
習梵書。十七祝髮。元統二年受具戒。遂至南湖參我
庵無公。爰覽部文旁通外典。次遊上竺見東溟日公。
粗知要解。至正初賢叟思公主集慶。署為賓職。時薦
福絕宗繼公以慧行淑方來咸遲。師至。因入其室。師
資脗合。已而歸南湖賢叟。辟為座端。未幾賢叟示寂。
有禪人挾方氏勢竊據延慶。眾爭之不得。師去之寶
雲。借座談經。從學益眾。久之方悟。黜其僭者以迎師。
<pb n="427"/>
師不為起。至再四始就。凡歷三載。即以疾退居慈溪
之雲林菴。明年正月元日告慧清曰。吾報緣垂盡。不
出十日當去。清曰。和上慈悲。俯徇眾緣。師曰。最後剎
那。諸根悉皆散壞。惟此願王不相捨離。汝其記諸。就
令出所藏法書名[書-曰+(且-二+人)]分送舊往來者。囊篋細碎行佐
唱禮。囑曰。清。汝無違初出世時。無公思公徒囑各請
為其師。後則曰涅槃堂後見。至是唱曰。此香培植蓮
華峰下。發揮指要。言前氣息忽然通透。至今鼻孔撩
天。熱向爐中為酬絕宗大和尚法乳之恩。又書偈辭
眾曰。平生出處只隨緣。夢幻空華任變遷。廓示融通
三觀理。夕陽依舊在西天。書訖溘然而逝。洪武三年
庚戌正月九日也。壽五十五。夏三十八。其弟子必彰．
元旻．元憲．簡廉。
<other>大用才法師法嗣</other>
<other>法師大山</other>字仲齡。別號止堂。台之臨海梅澳人。父陳
習。母方。夢月輪墮懷。以裾捧之而孕。歲周能隨母念
心經。聰敏過人。年十三父命出家。從叔父莊都聞於
杭之演福。時叢林大盛。佛鑑圓照法師才公主之。見
師氣質度為弟子。不搞年法華．金光明．金剛等經俱
能背誦。自後習天台教觀。沛然若決江河莫之能禦。
公凡陞座提唱。即隨記錄。乃喜曰。此子伶俐。將來必
期有成。慎勿怠於學。由是大小諸部及外教典籍靡
不通究。年十八受具戒。充侍者。轉升維那。己亥才公
示寂。遺言於師曰。我去後汝可領眾。以傳持末運。上
竺東溟法師來吊。聞有後言。即請師歸首座班。仍囑
曰。汝師之命毋卻。庚子歲行宣政院以師於五十名
中[鬮-龜+?]中棲真。洪武六年升住大普福。越三載遷演福。
歷十三寒暑。巨細事務以身自任。力建方丈懺堂佛
殿並復富陽沙地。皆師之力也。洪武十六年詔天下
設立講經所。命通曉佛法者為眾演說。師於城中講
經。俄聞異香。或見天神侍側。忽一夕夢至一官府中。
一人如王者狀。賜師坐於左。荊山玉法師繼至。亦坐
于右。明日僧錄司選住持。[鬮-龜+?]師住上竺。兼領本郡僧
綱司都綱職。後荊山果住下竺。遂符前夢。師住上竺
凡十年。增修後殿兩廈。建普門。造善財亭。移水月樓。
法器之未具者範銅以鑄。雲板佛像之未完者增設。
大悲像及十六應真。甃方丈東西階級。重造佛光塔
宇。刊四教儀正文板並指要詳解．瑜伽水陸儀文。立
僧司則剏樓而居之。⿱日折建觀堂塔院以為藏真之所。
掌教十五年。道俗嚮信宗門賴之。壬午六月朔忽言
我必辭官。解制後歸去。七月十七日謂弟子曰。我行
矣。汝等亟稱佛名。切勿悲泣亂我正念。無疾而化。茶
毗得舍利有如菽者。壽七十二。夏五十九。塔于白雲
峯之麓。得法者。
<other>法師良玉</other>字荊山。杭之錢唐人。父葛應祥。母孫。生而
頴悟長於常兒。年十五能背誦法華經。出家於邑之
廣福。投智圓為師祝髮受具戒。深慕佛乘。甞修觀音
懺二期。誓弘天台之道。時南竺演福號為教海。師往
依才公習諸小部四書。粗通大義。命歸侍司。不二三
年一家教觀靡不諳究。復命掌僧事。歲餘還廣福刻
千手大悲像。修長期千日。一夕其徒大蘭等見懺室
發光。眾咸驚異。戊戌年才公請居座端。一眾無不歆
豓。庚子歲出世安溪長慶。時年三十又六。越二載退
居別室。以法華三昧為正軌。三七日滿。見道場華現。
眾請復住。經十有六載。惟以講懺為務。西湖永壽虗
席。諸山以師補之。又八年升大普福。洪武十九年天
禧講寺成。上命右講經夢觀法師重開山。請師表率
萬眾。師於夢觀為伯叔行。弘贊法門振興斯道可與
盛矣。又明年工部侍郎黃立恭請住天禧西院。時四
方多士麇集座下。復職都講。學者皆有矜式。洪武二
十四年僧錄司舉住下竺靈山。大佛寶殿方將鳩工。
施者坌集不謀而成。二十六年左善世夷簡等具師
道行奏聞。以師補天禧講席。上曰。既緣熟一方。不可
<pb n="428"/>
動它。遂止。越明年微有疾。十二月二十二日集眾[禾*(爾-(平-十)+(釆-木))]
佛名書偈而逝。塔于靈山之陽。壽六十九。夏五十二。
師操行端確。舉止齋肅。至於居大方臨廣眾。無有叱
咤之聲嚴厲之色。而人自悅服之。歿後有垂淚者。
<other>法師元鎮</other>字靜菴。松之上海高昌里人。其父多善行。
鄉稱為楊佛子。師生而俊特。貌魁岸口容奉。辛羶未
甞沾唇吻。卒聞其氣嘔噦不已。人謂其宿習而然。九
歲依里之安國寺聞公落髮及受具。從郡之延慶春
洲澤法師習天台性具之學。以才見稱授舘職。既而
求進業於當湖德藏才法師。見如宿契。教觀戶牖如
鑰斯啟。聲譽日隆。命分座代講。眾皆悅之。出世鳳山
之時思。居三年謝歸家山。甞以淞湖二郡僧困征徭。
直走北京白於執政。即日上聞。詔蠲其役。復謁帝者
師。褒贈佛智妙辨之號。江淅左相達爾鉄木爾領行
宣政院事。有以師之名薦。起主杭之西天竺興福。學
徒四集。講貫三載。建開山慧光之塔院。即退歸安國
別築淨住舍。因號淨住子。專意淨業將終老焉。洪武
改元之戊申。復選天竺大普福。未幾五府諸山有臺
城之役。師以工完得告先歸。中途疾作。舟至受經。書
偈而化。是年四月二十也。壽六十三。臘四十七。茶毗
火皆金色。舌根齒牙數珠不燼。舍利粲然。塔于寺西
小峨眉。上首弟子天禧守仁為左講經。慈感紹宗為
右善世。
<other>靜菴鎮法師法嗣</other>
<other>法師紹宗</other>字一元。別號遂初。松江上海陳氏。母程。生
而秀媚不類羣兒。十三出家安國寺禮慧徵為師。祝
髮受具戒。時祖翁靜菴法師住鳳山。時思即侍從。習
台乘諸書。就典客寮。越三年。延慶臻法師延歸懺司。
未幾江淅丞相以鎮公住西天竺興福。又從之究大
小部諸書。莫不研覃而深味之。湖山碩德舉於所司。
出住越之顯慶。時元末兵事擾攘不克渡江。移主安
溪長慶。乃增修佛宇。茂植松竹。十載之間講誦不輟。
洪武丙寅僧錄司選住湖之慈感。寺役煩劇。師處之
裕如也。天禧為講庠淵藪。多士輻湊。請師居第一座。
師持規整肅。接眾嚴厲。升堂入室具合古叢林式。人
贊之曰。三十年無此作。今喜見之。松江普照為海月
都師道場。僧錄舉師重開山為講剎。師以父母之[邱-丘+(看-目)]
勉從其請。既而退歸故林。二十六年癸酉師以高僧
召赴京。上有事於廬岳。命師卒孝子官致謝於天眼
固仙。時九月一日。其夕都佛舒光於天西。神燈自五
祖道場越大江摩空而下。䨱於[石*((白-日+田)/廾)]亭。歸復命于朝。天
顏大悅曰。高僧之德感於神明。故有如是之驗。特補
左講經之職。賜金縷袈裟及以盛服。又謂群臣曰。紹
宗至誠不懈。真君子人也。二十八年乙亥復陞右善
世。恩賜如初有加。時天禧新造儀軌。具有程式。唯懺
斯未舉。師有志於淨土之行。乃於西院闢堂。立西方
三聖像並諸天侍衛之神。以紗厨嚴奉之。慕同志十
人修彌陀期者十晝夜。命左善世蘧菴法師主之。在
京緇素見未曾有。以為懺法之興自師而始。二十九
年丙子除夕忽謂左闡教天禧洽法師曰。某累承恩
賜最為優渥。曾無涓埃以報聖上。深有愧焉。俄感風
疾。一語不能出口。越明年正月五日安坐而逝。七日
上遣神宮監癸于龕所。御製其文。附馬都尉及僧道
錄司京剎皆祭焉。茶毗於石子岡。送者千億人。其徒
收靈骨歸塟於上海宗國祖塔之左。世壽六十。僧夏
四十五。嗣法者能仁智顒．竹林志翔等。師狀貌清俊。
襟慶弘遠。誠一端莊。言不妄發。以戒律持身。三業精
進未甞少怠。凡朝貴見其道義敦厚。咸尊敬之。以致
遭遇聖朝生死榮貴。真法門全人也。

續佛祖統紀卷之二（終）

</file>