<file>
<pb n="1"/>
﻿<book id="85">x85.史傳部十一</book>
<article id="n1586">正源略集目錄</article>

No. 1586
<sarticle>正源略集目錄</sarticle>

卷第二
　南嶽下三十四世
　　（天隱修法嗣）夾山林皐本豫禪師　理安箬菴問禪師
　　報恩玉林通琇禪師　綠蘿山茨際禪師
　　松際印中通授禪師
　　（雪嶠信法嗣）積翠唯一潤禪師　雲門徹崖宏歇禪師
　　明果形山宏淖禪師　開先山鳴弘璐禪師
卷第三
　青原下宗鏡三世
　　（幻休潤法嗣）大覺慈舟方念禪師
　　（廩山忠法嗣）壽昌無明慧經禪師
　青原下宗鏡四世
　　（大覺念法嗣）顯聖湛然圓澄禪師
　　（壽昌經法嗣）博山無異元來禪師　東苑晦臺鏡禪師
　　壽昌閴然謐禪師　鼓山永覺賢禪師
　青原下宗鏡五世
　　（湛然澄法嗣）明因麥浪懷禪師　佛日石雨方禪師
　　顯聖三宜盂禪師　東山爾密澓禪師
　　上虞具足明有禪師　百丈瑞白雪禪師
　　（博山來法嗣）瀛山雪關誾禪師　嵩乳道密禪師
　　長慶宗寶獨禪師　獨峯竹山道嚴禪師
　　（東苑鏡法嗣）天界覺浪盛禪師
　　（鼓山賢法嗣）鼓山為霖道霈禪師
卷第四
　南嶽下三十五世
　　（林臯豫法嗣）天壽謐融元禪師　夾山蘧夫一禪師
　　（箬菴問法嗣）黃曇曉菴昱禪師　五祖千仞岡禪師
　　淨居汝風杲禪師　理安梅谷悅禪師
　　頥浩子山如禪師　黃檗一菴月禪師
　　廣教天章玉禪師　理安天笠珍禪師
　　勝法斯瑞法禪師　金山銕舟海禪師
　　理安濟水洸禪師　雪谷古石藏禪師
　　理安六吉謙禪師　勝法雲峯授禪師
　　（山茨際法嗣）石霜爾瞻尊禪師　臺山且菴芻禪師
　　紫雲密嚴剛禪師　陂𡾇山玄慈謙禪師
　　香林宗玄旨禪師
　　（松際授法嗣）神鼎雲外行澤禪師
　　（大覺琇法嗣）報恩退菴重禪師　善權白松豐禪師
　　高臺不退勇禪師　報恩骨巖峯禪師
　　報恩棲雲行岳禪師　圓照䒢溪森禪師
　　報恩美發淳禪師　報恩寂菴行洽禪師
　　蘊荊行璧禪師　天目全菴行進禪師
　　磬山雲居行嶺禪師　崇福濟芝行覺禪師
　　竹林六解行恒禪師　新安道仁行本禪師
　　曉雲行謀禪師　響雪行澄禪師
　　琴水行韶禪師　地藏洪濟演禪師
　　法海祖山地禪師
卷第五
　南嶽下三十五世
　　（五峯學法嗣）大溈養柮正明禪師
　　（漢月藏法嗣）三峯梵伊致禪師　兜率一默成禪師
　　焦山問石乘禪師　華藏大樹證禪師
　　瑞光頂目徹禪師　顯寧澹予垣禪師
　　徑山具德禮禪師　鄧尉山剖石璧禪師
　　靈巖繼起儲禪師　華嚴于槃鴻禪師
　　祥符慧刃銛禪師　安隱潭吉忍禪師
　　高峯碩棧聖禪師　孝廉劉道貞居士
<pb n="2"/>
　　（破山明法嗣）勝力燕居德申禪師　昭覺丈雪醉禪師
　　大竹百城著禪師　寂光豁禪師
　　二仙覺城明柱禪師　清果不會法禪師
　　興隆深省純禪師　寶光笑宗行密禪師
　　崇因慧覺行衣禪師　福國雲橋水禪師
　　開峯密行寂忍禪師　華嚴聖可玉禪師
　　（費隱容法嗣）黃檗隱元琦禪師　金粟百癡元禪師
　　資福靈機觀禪師　慧雲本充盛禪師
　　覺王千峯立禪師　興陽獨冠敬禪師
　　金粟石菴行琈禪師　法海白嵩俊禪師
　　（朝宗忍法嗣）寶華諾諾行導禪師
　　（石車乘法嗣）金粟息乾元禪師　資國眉菴秀禪師
　　（萬如微法嗣）龍池素巖淵禪師　南禪古鏡符禪師
卷第六
　南嶽下三十五世
　　（木陳忞法嗣）五磊達變權禪師　五磊拙巖懷禪師
　　平陽天嶽本晝禪師　廣潤巨靈螎禪師
　　金粟天岸昇禪師　龍牙雲叟住禪師
　　佛日山曉晳禪師　龍珠森鑑徹禪師
　　天寧古田元禪師　素山沖然義禪師
　　西林以夫可禪師　虎邱節巖琇禪師
　　清泉靈遠應禪師　章巖獻可寂禪師
　　道場山神山瀛禪師　烏石南雲暐禪師
　　寶峯大雷慶禪師　翠峯懷光燦禪師
　　國恩曠圓行果禪師　蔣山芥菴大禪師
　　（石奇雲法嗣）淨居湛菴常禪師　大梅法幢幟禪師
　　椒山律牧制禪師　雪竇宏遠紹禪師
　　（牧雲門法嗣）秀峯岫雲行瑋禪師　祖燈崇已峻禪師
　　寶掌雪厂道白禪師　佛國南音言禪師
　　無量可生慈禪師　法輪石隱貞禪師
　　崇勝雪堂耜禪師　獅子古鑑圓禪師
　　直指尼圓鑑玄禪師　方為戒居士
　　（浮石賢法嗣）極樂獨癡□禪師　寶藏範圍澤禪師
　　東寺洪衍灝禪師　弘戒鈍斧濊禪師
　　澄心寄菴澯禪師
　　（林野奇法嗣）芙蓉自閒覺禪師　鴻福慧日昇禪師
　　香林佛果聞禪師　護國古泉清禪師
　　崇化了悟能禪師　萬年無礙徹禪師
　　寂照芥子彌禪師　香嚴宕山遠禪師
卷第七
　青原下宗鏡六世
　　（瑞白雪法嗣）龍華久默音禪師　洞山孤崖聰禪師
　　三祖破闇燈禪師　百丈石㵎泐禪師
　　雲巖元潔瑩禪師　善權百愚斯禪師
　　金僊蕃光璨禪師　大義山且拙訥禪師
　　荊紫峯萬仞壁禪師　獨園玄素體禪師
　　福善雲松品禪師　梅山歷然相禪師
　　西山邃谷源禪師　護國眠石蘊禪師
　　崆峒不溢滿禪師　崆峒謂斯教禪師
　　獅子岩中也慈禪師　佛燈白巖博禪師
　　道林離愚智禪師　鳳日本珠玥禪師
　　西水菴丹溟幢禪師　佛川離言義禪師
　　紫梅淑安周禪師
　　（麥浪懷法嗣）彌陀寺無迹敏禪師
　　（石雨方法嗣）象田即念現禪師　無量來雲現禪師
　　龍塘遠門柱禪師　白巖位中符禪師
　　普寧天愚寶禪師　徑山夢菴律禪師
　　淨性紫仙陽禪師
　　（爾密澓法嗣）清化惟岑嶾禪師　明覺寧遠地禪師
　　菩曇自若深禪師　融光自聞音禪師
　　（具足有法嗣）寶泉素端衟禪師
　　（三宜盂法嗣）慈雲俍亭挺禪師　多福林妙叶啟禪師
　　保寧端實嚴禪師　能仁盟石息禪師
<pb n="3"/>
　　龍田栢子地禪師　東塔為則範禪師
卷第八
　青原下宗鏡六世
　　（嵩乳密法嗣）洪福靈𦦨燭禪師　檀度南菴依禪師
　　（宗寶獨法嗣）歸宗天然昰禪師　龍泉剩人可禪師
　　（覺浪盛法嗣）棲霞竺菴成禪師　崇光觀濤奇禪師
　　龍華梅逢忍禪師　天界巨音選禪師
　　曹溪石濂汕禪師　青原嘯峯然禪師
　　天界方融璽禪師　壽昌其天浩禪師
　　福山石潮寧禪師　青原無可智禪師
　　大慈石公[琮-示+(眉-目+貝)]禪師
　附諸尊宿
　　雲棲蓮池袾宏大師　紫栢達觀真可大師
　　黃檗無念深有禪師　白馬寺儀峯方彖禪師
　　鵞湖養菴心禪師　真寂聞谷廣印禪師
　　荊紫峯無學幻大師　曹溪憨山德清大師
　　雲居顓愚觀衡禪師　泐潭元白可禪師
　　豪山大辯道焜大師　寶華山見月體和尚
　　祠部黃端伯海岸居士
　　開府余大成集生居士
卷第九
　南嶽下三十六世
　　（爾瞻尊法嗣）石霜碧眼開禪師
　　（千仞岡法嗣）真慧無絃琹禪師　真慧綠雨蕉禪師
　　真慧天澤霖禪師
　　（銕舟海法嗣）金山可達[烈-列+(尤-尢+木)]禪師　香林法乳樂禪師
　　（天笠珍法嗣）理安夢菴格禪師　琅琊樗關真禪師
　　理安越鑑徹禪師　理安獨超方禪師
　　龍華奯舟元禪師
　　（天章玉法嗣）蘄州訥菴辯禪師　迴龍南愚玠禪師
　　（六吉謙法嗣）東山伯嶽惺禪師
　　（不退勇法嗣）永慶尺木休禪師
　　（棲雲岳法嗣）天目南谷頴禪師
　　（骨巖峯法嗣）武康匡裔來禪師
　　（䒢溪森法嗣）正宗形山寶禪師　賢良如川盛禪師
　　怡賢蓮峯源禪師　覺生秀山成禪師
　　（美發淳法嗣）天目晦石琦禪師
　　（養拙明法嗣）大溈慧山海禪師
　　（頂目徹法嗣）雙泉眉山霈禪師
　　（具德禮法嗣）能仁微旨朗禪師　維揚巨渤恒禪師
　　雲居晦山顯禪師　慶雲碩揆志禪師
　　雲林諦暉輅禪師
　　（繼起儲法嗣）蘇州字雲蹤禪師　蘇州月函子禪師
　　國清翼菴酇禪師　資福龍碩宏禪師
　　靈瑞尼祖符禪師
卷第十
　南嶽下三十六世
　　（丈雪醉法嗣）鳳林竹浪生禪師　佛冤超綱禪師
　　（雲橋水法嗣）東川蒼碧聰禪師
　　（易菴師法嗣）法海林我鑑禪師
　　（聖可玉法嗣）崇隆碧露夢禪師
　　（密行忍法嗣）九臺山知空蘊禪師
　　（百痴元法嗣）海會憨璞性聰禪師
　　（靈機觀法嗣）資福明心鑑禪師　資福德水洧禪師
　　（石菴琈法嗣）佛日[王*(虍-七+(一/八/八/目))]鑑衡禪師
　　（天嶽晝法嗣）開先心璧淵禪師
　　（山曉晳法嗣）佛日法持毅禪師
　　（靈遠應法嗣）普慧漢水浩禪師　天童石吼徹禪師
　　慧山魯璠奐禪師　大悲祖幻寧禪師
　　（節崖琇法嗣）虎邱洞明照禪師　廣壽宇亭尹禪師
　　福緣濟生度禪師
　　（祥光吉法嗣）淨慧破愚智禪師　淨慧允中微禪師
　　（薪傳瀾法嗣）龍興靈潔源禪師
<pb n="4"/>
　　（博凡可法嗣）西林仲泉空禪師
　　（天岸昇法嗣）興化谷庵朴禪師
　　（懷光燦法嗣）覺生雪鴻信禪師
　　（文弱盈法嗣）蟠龍子肅遠禪師
　　（古鏡符法嗣）南禪吼松澄禪師
　　（介為舟法嗣）曇華碧雲天禪師
　　（冷堂林法嗣）城山大拙理禪師
　　（萬因聖法嗣）護國鐸夫凡禪師
　　（還一韜法嗣）[鴳-女+隹]林雲屋音禪師
　　（龍喜𣽡法嗣）清凉千智幢毅禪師
　　（彌壑澧法嗣）南陽雪乳律禪師　相國曇紹杲禪師
　　（雲峨喜法嗣）興福憨休乾禪師　白雲雪兆性禪師
　　金粟沖涵恒禪師
　　（無礙徹法嗣）萬年紀安經禪師　永慶念予恒禪師
　　（蘧夫一法嗣）竹林辯言海禪師
　　（道安靜法嗣）聖感霽崙永禪師
　　（敏樹相法嗣）龍山頴悟秀禪師
　　（太白雪法嗣）育王法鐘覺禪師
　　（釆商榮法嗣）向上具瞻仰禪師
卷第十一
　南嶽下三十七世
　　（慧山海法嗣）大梅與峯智禪師　密印古梅冽禪師
　　大溈易菴應禪師　大溈揆菴空禪師
　　上林月憨權禪師　龍山月堂湛禪師
　　雄山千如一禪師
　　（穆文德法嗣）鳳林雪圃修禪師
　　（晦山顯法嗣）九屏燕雷鵬禪師
　　（諦暉輅法嗣）雲林巨濤果禪師
　　（得定運法嗣）迴龍水月圓禪師
　　（止水源法嗣）崇仁天乘參禪師
　　（頴悟秀法嗣）太和長明炅禪師
　　（佛冤綱法嗣）昭覺竹峯續禪師
　　（浪山嶼法嗣）福嚴具宜開禪師　普明赤潭珠禪師
　　福善亹堂成禪師
　　（德水洧法嗣）資福也間潛禪師
　　（四航海法嗣）龍泉匡源洪禪師　靈山具如奇禪師
　　天寧紫松彰禪師
　　（玉山博法嗣）普度古門裕禪師
　　（遇山藏法嗣）慈光中洲嶽禪師
　　（漢雲曇法嗣）澄光繩木林禪師
　　（吼松澄法嗣）九峯三明灝禪師　龍池迅帆裕禪師
　　（紀安經法嗣）金粟山禹門宗禪師　萬年豁然緣禪師
　　金粟慧海源濟禪師　金粟悟心達禪師
　　萬年止先定禪師　法輪觀月光禪師
　　金粟道三本禪師
　　（具瞻仰法嗣）向上雙溪定禪師
　　（允中微法嗣）靜慧述先預禪師
　　（谷庵璞法嗣）興化天池鵬禪師
　　（石吼徹法嗣）一粟默菴言禪師
　　（祖幻寧法嗣）覺林徧知學禪師　香林曉南杲禪師
　　（天培鑑法嗣）祝聖曉堂哲禪師
　　（心壁淵法嗣）秀峯猗蘭操禪師
　　（濟生度法嗣）福緣超宗智禪師　福緣福國傳禪師
　　聖因大徹永禪師
　　（月柯澄法嗣）聖壽厂阿䘄禪師
　　（念予恒法嗣）永慶天嘉卓禪師
　　（法鐘覺法嗣）育王南溟碧禪師
卷第十二
　南嶽下三十七世
　　（碧眼開法嗣）憨峯南翁慧禪師
　　（辯言海法嗣）祇園朗徹印禪師
　　（法乳樂法嗣）香林月潭達禪師　金山量聞銓禪師
　　（天澤霖法嗣）東禪海潮音禪師
<pb n="5"/>
　　（夢菴格法嗣）大覺迦陵音禪師　萬壽調梅鼎禪師
　　（越鑑徹法嗣）理安佛日羲禪師
　　（南谷頴法嗣）崇福靈鷲誠禪師　杭州無幻施居士
　　（晦石琦法嗣）天目澹如永禪師　菩提化昱啟禪師
　　（形山寶法嗣）聖因悟修明慧禪師
　　（永覺盛法嗣）聖因大恒中禪師
　　（宇亭尹法嗣）吉祥朴菴修禪師
　　（可達杰法嗣）三昧不物震禪師
卷第十三
　青原下宗鏡七世
　　（破闇燈法嗣）永寧式衡權禪師　平山受宗智旨禪師
　　焦山古樵智先禪師
　　（元潔瑩法嗣）佛國頻吉祥禪師
　　（百愚斯法嗣）隆福寒松操禪師　靈源紫谷覺禪師
　　褒山天鑑暹禪師　盤山拙菴智朴禪師
　　（且拙訥法嗣）月山洞初度禪師
　　（萬仞壁法嗣）龍華湘翁沄禪師　歷化雪逵照禪師
　　（淑安周法嗣）彌勒院白獅純禪師
　　（蕃光璨法嗣）古佛燈道驤超禪師
　　（邃谷源法嗣）西山不韻音禪師
　　（靈燄燭法嗣）浦洪福隱知聞禪師
　　（南菴依法嗣）檀度天根本禪師
　　（天然是法嗣）海幢阿字無禪師
　　（竺菴成法嗣）棲霞楚雲源禪師
　　（觀濤奇法嗣）顯孝淇園泉禪師
　　（梅逢忍法嗣）龍華子愚[(土/口)*(土/口)]禪師
　　（巨音選法嗣）天界靈潤機禪師
　　（即念現法嗣）南華大休珠禪師
　　（盟石息法嗣）青蓮乾⿰示谷曾禪師
　　（蔗菴範法嗣）華藏嬾翁遇禪師
　　（惟岑嶾法嗣）乾峯雲怡濌禪師
　　（夢菴律法嗣）寶壽尊道揀禪師
　青原下宗鏡八世
　　（古樵智先法嗣）焦山鑑堂德鏡禪師
　　（受宗旨法嗣）棲靈道宏德南禪師
　　（頻吉祥法嗣）會龍藉菴熏禪師　廣州浴日能禪師
　　（洞初度法嗣）法輪自明珩禪師
　　（拙菴朴法嗣）五州遠林德進禪師
　　（湘翁沄法嗣）天然[(土/口)*(土/口)]林吉禪師　澄照紫琈⿰王巨禪師
　　華嚴雪岸德睿禪師　白巖鐵菴清禪師
　　（克歸宗法嗣）歸元白光明禪師
　　（紫谷覺法嗣）慈恩憨月圓禪師
　　（隱知聞法嗣）慈濟侶石清禪師
　　（阿字無法嗣）海幢雲菴雲禪師
卷第十四
　南嶽下第三十八世
　　（迦陵音法嗣）大覺佛泉安禪師　歸宗佩璋璜禪師
　　歸宗果宏德禪師　大覺正宗道禪師
　　（調梅鼎法嗣）崇恩法南勝禪師　拈花[懨-猒+火]慈仁禪師
　　萬壽粹如純禪師
　南嶽下第三十九世
　　（佛日義法嗣）薦福德山海禪師　理安智朗月禪師
　　（古雲沛法嗣）永鎮樸夫拙禪師
　　（祖燈紹法嗣）嶽州印慧勝禪師
　　（月潭達法嗣）金山大曉徹禪師
　　（不物震法嗣）慈濟自聞悅禪師
　　（澹如永法嗣）天華有于成禪師　天目聞學定禪師
　　天目桂巖立禪師　天目道謙智禪師
　　淨慈在衡權禪師
　　（悟修慧法嗣）淨慈振一宗禪師
　　（曉蒼暹法嗣）能仁秀林俊禪師
　　（杲樹憧法嗣）淨慈指遠近禪師
　　（靈鷲誠法嗣）高旻天慧徹禪師　崇福道明信禪師
<pb n="6"/>
　　寶勝萬光篆禪師　崇福智巖昌禪師
　　崇福朗融照禪師　山谷聲聞禪師
　　崇福迅機鋒禪師
　　（百靈然法嗣）湖廣古帆令禪師
　　（海山明法嗣）萬杉大楚圓禪師
　　（古梅冽法嗣）大溈天翼翔禪師
　　（巨濤果法嗣）雲林玉山琳禪師
　　（赤潭珠法嗣）[冰-水+僕]鎮宇存順禪師　白蓮慎初暹禪師
　　（具宜開法嗣）時思道安經禪師
　　（具如奇法嗣）天寧侶松楷禪師
　　（竹峯續法嗣）昭覺潛修悅禪師
　　（中洲岳法嗣）吉祥大文相禪師
　　（南溟碧法嗣）育王嵩來荃禪師
　　（默葊言法嗣）一粟嶧岫旭禪師
　　（曉堂哲法嗣）白霞信賢遐禪師
　　（異目宗法嗣）正覺堯菴治禪師
　　（天池鵬法嗣）興化奎章平禪師
　　（止先源法嗣）休林遠岫堂主
卷第十五
　青原下宗鏡第九世
　　（鑑堂鏡法嗣）焦山碩菴行載禪師
　　（道宏南法嗣）平山麗杲行昱禪師
　　（浴日能法嗣）大千佛道權高禪師
　　（主峯崑法嗣）歸元且憨拙禪師
　　（自明珩法嗣）月山惺學敏禪師
　　（遠林進法嗣）淨因宗一真禪師
　　（紫琈岠法嗣）乳山憨如行秀禪師
　　（侶石清法嗣）慈濟竺風聖禪師　靈谷道揆守禪師
　青原下宗鏡十世
　　（碩菴載法嗣）敏修福毅禪師
　　（麗杲昱法嗣）揚州棲靈善初禪師
　　（宗一行真法嗣）淨因運德輪禪師
　　（惺學敏法嗣）普利埜雲徹禪師
　　（憨如秀法嗣）乳山得一善禪師
　　（竺風慎法嗣）慈濟憨幢惺禪師
　　（道揆守法嗣）靈谷玉潛璞禪師
　青原下宗鏡十一世
　　（敏修毅法嗣）焦山碧巖祥潔禪師　平山拙樵堅禪師
　　焦山鐵機印禪師　平山竹堂祥焸禪師
　　焦山祥雲果首座
　　（得一善法嗣）乳山廣仁祥能禪師
　　（玉潛璞法嗣）靈谷祇園紹禪師
　青原下宗鏡十二世
　　（碧巖潔法嗣）焦山濟舟澄洮禪師
　　（拙樵堅法嗣）平山秋浦澄朗禪師
　　（鐵機印法嗣）大聖允超澄輪禪師
　　（竹堂焸法嗣）山無言澄天禪師
　　（廣仁能法嗣）萬壽中誠智禪師
　青原下宗鏡十三世
　　（濟舟洮法嗣）焦山擔雲清鏡禪師　焦山巨超清恒禪師
卷第十六
　南嶽下三十九世
　　（天翼翔法嗣）大溈藏庵鋒禪師
　　（奎章平法嗣）草堂允中會禪師
　　（普潤濟法嗣）珠明諦修本禪師
　　（潛修悅法嗣）昭覺守仁定禪師　昭覺自光月禪師
　　（嶧岫旭法嗣）一粟霈滄霖禪師
　　（休林岫法嗣）圓通心如靜禪師
　　（長慶安法嗣）南禪靜蓀慧禪師
　　（佩璋璜法嗣）瞻雲素芳華禪師
　　（大曉徹法嗣）天長天濤雲禪師　佛國湛海宗禪師
　　江天滄洪注禪師　香林妙嚴隆禪師
　　香林碧雲寶禪師　江天超宗榮禪師
<pb n="7"/>
　　天寧定悟誠禪師　天寧扶功明禪師
　　天寧納川海禪師　天寧德洪圓禪師
　　（自聞悅法嗣）三昧見徹明禪師
　　（法南勝法嗣）普仁一輪月禪師　磬山恒悟際禪師
　　（正宗道法嗣）瞻雲萬雲岫禪師
　　（德山海法嗣）薦福秀崖春禪師
　　（杲宏德法嗣）頭陀微彩星禪師
　　（佛泉安法嗣）大覺月天寬禪師
　　（粹如純法嗣）覺生徹悟醒禪師
　　（聞學法嗣）天目旅亭會禪師
　　（在權衝法嗣）方塔平川舟禪師
　　（天慧徹法嗣）高旻了凡聖禪師　資福慧皎清禪師
　　崇福曉峯良禪師　寶輪霈霖源禪師
　　安樂廣修圓禪師　東禪道菴參禪師
　　隆慶維圓勉禪師　天台省徹悟禪師
　南嶽下第四十世
　　（藏庵鋒法嗣）雙峯若呆慧禪師
　　（天濤雲法嗣）天長守約信禪師　西天妙德起禪師
　　金山六益謙禪師　天長海宇清禪師
　　精嚴性愷徹禪師　精嚴琢三勤禪師
　　（滄洪注法嗣）天寧覺性是禪師
　　（碧雲寶法嗣）精嚴躬頴義禪師
　　（見徹明法嗣）慈濟湛如真禪師
　　（定悟誠法嗣）聚湖寺頓悟禪師
　　（納川海法嗣）天寧淨德月禪師
　　（霈靈源法嗣）嘉山中和□禪師
　　（了凡聖法嗣）開利化南宏禪師　善因最初心禪師
　　高旻昭月貞禪師　維揚秋門陳居士
　　揚州哲文袁居士　揚州遯園尤居士
補遺目錄
形山淖禪師法嗣
　武林永慶遠峯青禪師　衢州祥符頓聞修禪師
敏修毅禪師法嗣
　四川羅漢幻白可禪師
破山明禪師法嗣
　關中興善易菴印禪師　四川百丈敏樹相禪師
費隱容禪師法嗣
　杭州東明孤雲鑑禪師　明州育王太白雪禪師
　杭州東蓮古風然禪師
萬如微禪師法嗣
　南湖普濟介為舟禪師
弘覺忞禪師法嗣
　本一薪傳瀾禪師　鄂州向上釆商榮禪師
牧雲門禪師法嗣
　桐城清泉十洲瀛禪師
石奇雲禪師法嗣
　蕭山湘湖冷堂林禪師　金華智巖萬因聖侍者
浮石賢禪師法嗣
　蘇州法華彌壑澧禪師　金陵保寧嵋樵𣽡禪師
林野奇禪師法嗣
　汝州風穴雲峩喜禪師　京都淨壽道安靜禪師
石菴琈禪師法嗣
　嘉興普明浪山嶼禪師
無礙徹禪師法嗣
　吉州耽源鍵畿銓禪師
山曉晳禪師法嗣
　南嶽大善天培鑑禪師
節巖琇禪師法嗣
　江陰大悲曇照明禪師
具德禮禪師法嗣
　廬山萬杉剖玉璞禪師
浪山嶼禪師法嗣
　嘉興普明字[、/(、*、)]圓禪師
<pb n="8"/>
述先預禪師法嗣
　揚州淨慧在明德禪師
骨巖峯禪師法嗣
　湖州報恩梓昌英禪師
十洲瀛禪師法嗣
　桐城谷林大宜禪師
雲峯授禪師法嗣
　揚州西方南源信禪師

正源略集目錄

<article id="n1587">正源略集</article>

No. 1587
<sarticle>正源略集卷第二</sarticle>

維揚嗣祖沙門（寶輪際源高旻了貞）輯

天台國清　達珍　編
<other>南嶽下三十四世</other>
<other>磬山天隱修禪師法嗣（五人）</other>
<other>京口夾山林臯本豫禪師</other>晚號晦夫。崑山陳氏子。十
九。脫白於姑蘇之堯峯。誦金剛經應無所住而生其
心句。有省。初參博山來。來曰。未入金籠貯。誰家野鳥
兒。師曰。[鴳-女+隹]有九臯翀碧漢。馬無千里不追風。來曰。運
斤非郢。未免傷痕。師曰。祇如諸方竪拂揚眉。又得什
麼邊事。來曰。片雲橫海嶽。樵子盡思歸。師曰。怪來巖
下虎。特地暗驚人。次參密雲悟和尚。其日已晚。便問。
夜宿投人時如何。悟云。者裏歇不得。師曰。豈無方便。
悟拈拄杖。師接住一送云。看破也。便出。後參磬山修
和尚。修問。那裏來。師云武林。修云。怎知我者裏。師云。
臭名難瞞。修云。汙汝耳。師便喝。修云。喝後何如。師云。
猶是不知。修云。老僧不知。汝知箇甚麼。師擬掌。修云。
猶弄虗在。師禮拜。一日修云。今時學人。不肯著實用
心。所以法門寥落。師云。雖然如是。大約過在知識。如
黃龍南公。不得慈明和尚痛折。云何得知道出常情。
修云。豈口傳耳授之所得耶。師吐舌。又一日入室。修
云。我疑你不會廓侍者與華嚴相會因緣。師云。不但
和尚疑某甲。盡大地人疑某甲。修曰。盡大地人疑你
則可。莫使老僧疑你。師曰。恁麼則某甲罪過。修曰。只
如興化與旻德賓主四喝。化曰。適纔。若是別人三十
棒。一棒也饒不得。何故。為他會一喝不作一喝用。那
裏是他會一喝不作一喝用處。師曰。放某甲別通箇
消息。修曰。不要下語。師遂頌曰。賓主相逢縱奪家。喝
下從雲見活蛇。棒頭突出通無犯。豈作親承解撒沙。
修然之。師開法中山石湫。乃過報恩謝法。修將如意
付曰。此是老僧四十年用不盡底。將去揩磨。不得有
忘。師秉如意。入堂曰。者箇是堂上老人。為豫上座。作
用不盡底公案。敢問。有同相證用者麼。良久。擊板頭
一下。便出　上堂。若論此事。心不可求。智不可學。揑
斷百匝千重。於中下機。一時颺却。突出孤危。方教峻
峭。都盧收拾將來。非心非色。非如非異。要用即用。要
舍即舍。要行即行。要藏即藏。擬思一毫地。便落生死
關頭。到者裏。作麼生相救得。復曰。五蘊山頭自在身。
了然物物應天真。頓教直下無思議。玄要全分見本
人。卓拄杖一喝　示眾。十五日已前。汝諸人放出山
水。十五日已後。汝諸人坐斷柴頭。正當十五日。山僧
看破汝諸人一著。要出出不得。要入入不得。出不得
入不得。火裏眉毛烏歷歷。自家鼻孔急須參。碧眼胡
僧恒面壁　師一日開山次。握枯藤於手。謂僧云。此
是曹家女。僧云。却少箇謝家郎在。師曰。但得有女。何
愁沒郎。僧云。也要完全始得。師度藤與僧。僧擬接。師
即擲下云。却不相當　僧問。三更月落。古殿燈殘。有
<pb n="9"/>
一箇沒面目人來。如何相見。師曰。笑殺人。笑殺人。曰
和尚笑箇什麼。師咄云。問頭也不識　僧問。如何是
諸佛出身處。師云。須彌倒卓半虗空。曰如何是透法
身事。師云。猢猻吞大象　僧問。如何是虗空。師云。你
亦在裏許。僧云。某甲不見虗空。師云。者瞎漢。好與三
十棒　示眾。石裏壓油。水中取火。不是動轉勞人。祇
貴當陽吐露。趙州老子太惺惺。切忌道青州布衫重
七斤　僧問。明月堂前。花開枯木。是賓家句。主家句。
師云。石女哭蒼天　僧問。天不蓋。地不載。甚處安身
立命。師打出方丈。次日又問。某甲昨日喫棒。今日和
尚痛否。師復打出　順治丙戌冬。預計逝日。說偈辭
眾。窆全身於山門之右。天童忞禪師。銘其塔。師著。有
宗門成範四卷。并語錄。行世。
<other>杭州南㵎理安箬菴問禪師</other>吳江俞氏子。父羨長先
生。晚憂無子。於鷲峯寺。建無遮大會百日。應禱而生。
幼失恃。病甚。飲酒不自好。年十六。始自驚曰。柰何使
身心無措足之地哉。奮志讀書。一日偶過山寺。見楞
嚴經云。此身及心外洎虗空山河大地咸是妙明真
心中物。有疑。特走謁磬山修。教看父母未生前本來
面目話。一日修與客立㵎邊。提金剛經。師開口。修驀
劄云。如何是其心。當時不覺自失。二十四歲。姻事苦
逼。竟宵遁至武林。投南㵎法雨大師脫白。嘗夜跪佛
燈下。單提父母未生前本來面目話。不契。決計參方。
聞金粟悟和尚在北禪。𦝫包趕入吳中。得蒙痛棒垂
示。復上磬山。又遇山茨際公。同在山中五更聞得一
陣風聲。疑情頓釋。目前淨躶躶地。了無一法當情。直
是通身慶快。作偈云。千元萬妙隔重重。箇裏無私總
不容。一種沒絃琴上曲。寒崖吹落五更風。呈修。修云。
玄妙即不問。如何是不隔底句。師擬對。被棒。者裏却
又去不得。修見師疑滯。示一頌云。千波萬浪隔重重。
識得源源處處通。根境脫然全體用。拈來物物始從
容。師看頌亦自了了。却是臨機不得活脫自由。一日
頌百丈併却咽喉唇吻云。併却咽喉唇吻。三人口濶
一尺。夜半露柱相逢。橫吹無孔鐵笛。呈修。修云。露柱
還有口麼。師云。熾然說。修云。道得一半。師云。和尚又
如何。修云。此問復何來。當時被者一撥。直下如團熱
鐵火相似。次日呈似修。修云。不得燒却眉毛。師便喝。
修云。却燒却了也。師轉身云。看者老漢一場敗闕。便
出。上堂。望剎竿便橫趨而過。猶是不唧𠺕漢。電影裏
穿針。弓弦上走馬。也須是箇衲僧始得。匙挑不上底。
如稻麻竹葦。千劄不回底。亦如稻麻竹葦。截斷天下
人舌頭。即不問。如何是汝諸人全身獨脫句。舉拂子
云。漫天網子百千重　上堂我者裏禪。無你諸人歇
足處。無你諸人依傍處。無你諸人計較摶量處。直下
如一團熱鐵火燄相似。你纔擬歇足。燒却脚跟了也。
纔擬依傍。燎却眉毛了也。你纔擬計較摶量。自己早
打失眼睛鼻孔了也。你若總不恁麼。又有什麼氣息。
湊泊也。湊泊他不得。躲避也。躲避他不得。除是你猛
烈提取始得。道箇猛烈提取。已是蹉過多時也。到者
裏。你諸人作麼生。顧左右擲杖。歸方丈　雪嶠信和
尚至問。你是那邊。為甚麼又在者邊。師曰。一點墨水。
兩處成龍。信曰。不會興雲作霧在。師曰。今日放大師
過。茶次。信曰。我平日。只教人誦金剛經。師曰。多少人
錯會大師意。信曰。直饒不錯會。大遠在。師曰。大師莫
瞞人好。山門前行次。見狗子吠。信曰。者無佛性底東
西。師曰。却搔著大師癢處。信大笑。師亦大笑。大眾作
禮次。信左右顧視。眾佇立。信曰。都是老實頭。師曰。大
師面前。誰敢出手　山茨禪師問。釋迦掩室。淨名默
然。盡屬化門邊事。不落今時。請師道一句。師曰。未問
已前答了也。曰阿誰證明。師曰。十字街頭廖胡子。又
問。先師不了事。你我共知。作麼生與先師了却。師曰。
蒼天中更添冤苦。曰非兄不委。師曰。逢人切忌錯舉。
又問。十年同學唱。拍板不相離。此去理安。兄還見我
<pb n="10"/>
否。師曰。無人處斫額相望。曰渠無面目。望箇甚麼。師
曰。草賊大敗。問。拈椎竪拂即且置。斬新條令道將來。
師曰。一掌一握血。曰須老兄始得。師曰。是我罪過。又
問。談玄說妙。先哲所訶。瞬目揚眉。今時禪弊。去此二
途。如何是兄的的為人處。師曰。我不教壞人家男女。
曰忒煞婆心。師曰。龍蛇易辯。衲子難瞞　僧問。大悲
千手眼。那隻是正眼。師云。急水灘頭下釣絲　僧問。
對面不識時如何。師云。刀斧斫不開。問。如何是法身
三種病。師曰。灸瘡瘢。曰如何二種光。師曰。[覤-儿+丘]著則瞎
　問。大徹底人。本脫生死。因甚命根不斷。師曰。螺螄
吞却鴨。順治乙未夏。磬山解制後。師將方丈所有器
皿。各具手書。分送諸方為遺念。乃杖錫出遊。至武康
報恩掃塔。晤琇禪師。備托法門大事。預定逝期。於九
月二十七日。行至吳江。寓應天寺。如期坐逝。門弟子
迎龕。塔於南㵎。弘覺忞禪師。為之銘塔。語錄。奏請入
藏。外有續燈存稿。行世。
<other>湖州報恩玉林通琇禪師</other>蓉城楊氏子。童子時。一長
者。令諸晚學。各閉目一回。反觀念起。眾童子各言。起
念畢。師良久云。某甲反觀。無念可得。參天隱修和尚
于磬山。命充侍司。隨堂坐香。一夕未開靜。即進方丈。
修見云。今日香完何早。師云。自是我不去坐香。修云。
見甚道理不去坐。師云。即今亦無不坐。修驀拈案上
石屋錄。問云。者箇是甚麼。師云。却請和尚道。修云。你
不道。教老僧道。師云。情知和尚不敢道。修云。石屋錄。
我為甚不敢道。師云。隨他去也。修云。贓誣老僧。師者
裏透不過。直得大淚如雨。一晚目不交睫。立修單側。
竟忘入寮。至五皷。修呼云。不用急。我為你舉則古話。
當初有箇龐居士。初見人時。也似你一般。孤孤逈逈。
開口便問人。不與萬法為侶者是誰。馬祖當時為甚
蹋向前一步云。待汝一口吸盡西江水。即與汝道。師
云。某有一頌。修云。汝頌云何。師呈頌云。不侶萬法的
為誰。誰亦不立始親渠。有意馳求轉暌隔。無心識得
不相違。修云。不問你不侶萬法。要你會一口吸盡西
江水。師於言下大悟。廼拂袖而出。自後凡有徵詰。皆
當機不讓。修深肯之　師掩關蓉城江干。修遷武康
報恩。連書促師云。老僧在報恩。精神日不如前。當知
我必不久人世。得書即來。有最要語分付。師得書。破
關詣修。不作禮近前叉手云。狂兒國土。父不容過。者
箇峯頭。還是老漢住處麼。修云。你且站下脚。與你道。
師驀掀倒香案而出。修高聲云。將拄杖來。師遙應云。
劍去久矣。次日。修上堂。維那擬白椎。師喝住云。待我
問了話白椎。便問云。昔日大唐國裏無禪師。而今國
裏還有麼。修拈拄杖作打勢云。看棒。師便喝。修亦喝。
師復喝一喝。轉身云。不是狂兒多意氣。祇因曾透上
頭關。便出。修喝一喝。師亦喝。遙聞維那重白椎。師乃
高聲云。歎死氣　住報恩上堂。拈拄杖曰。奇特因緣。
須奇特人拈出。驚羣句子。於驚羣處舉揚。今日既遇
奇特人。有奇特緣。真是驚羣處。舉驚羣句。且道。驚羣
句作麼生舉。驀召大眾曰。吳中石佛大　示眾。舉道
吾每執木劒因緣云。吠虗逐塊韓盧。齩著半醒半醉
漢子。終不免大家草裏輥。道吾若於者僧纔欲取劒。
便一脚蹋翻。儻其知非。不惟令彼頓易皮毛。自亦頭
正尾正。那堪不示本分草料。木劒竟成戲具　示眾。
透脫末後牢關。雲菴正罵。洞達歷祖綱宗。妙喜猶呵。
汝等諸人。趣向者箇法門。大須仔細。前谿水急魚行
澀。後嶺風高鳥泊難　示眾。舉殃崛摩羅產難因緣
云。且道。世尊者兩語。是箇什麼道理。得恁麼靈驗。救
得人家產難。驀喝一喝云。莫做夢。山僧為汝諸人。說
箇譬喻。恰似人來買生薑。世尊乃與他一大把人參。
其時將去。竟作生薑受用。帶累人亂齩嚼。吞了吐不
得。吐了吞不得。如今者裏。有不亂齩嚼的出來。山僧
與汝三十拄杖。何故。世尊當年折本。山僧今日與他
上利　示眾。舉唐州大乘遵禪師上堂云。上來又不
<pb n="11"/>
問。下去又不疑。不知是不是。是即也大奇。師云。其時
無量大眾。一時成道　師問行堂。飯桶裏多少達磨
眼睛。堂罔措。問火頭。三世諸佛。向火焰裏說法。還端
的也未。頭亦罔措。師指旁立一僧云。惟有者箇師僧
解答話。便歸方丈　師問僧。樹凋葉落時如何。進云。
不隔一絲毫。師云。機不離位。墮在毒海。僧喝。師便打
　居士問。明知日用不離者箇。為什麼道不得。師云。
知之一字。眾禍之門　僧問。昔日高祖道。海底泥牛
[啣-止+山]月走。巖前石虎抱兒眠。鐵蛇鑽入金剛眼。崑崙騎
象鷺鶿牽。意旨如何。師曰。好兒終不使爺錢　示眾。
山僧說得一篇好佛法。懸在雨花橋上。大眾各自看
取。良久曰。伯樂曾三顧。千金誰解增。贈君君不納。完
璧倚枯藤　示眾。老窻敗屋。紙帳青燈。此中有人得
些子意味否。夜來風色峭。釀雪已三分　僧問。如何
是本分事。師曰。管人家烟沖大小　僧問。撾鼓鳴鐘。
所為何事。師曰。換人眼睛。師初主報恩。齒最少。道望
四馳。順治己亥春。　詔迎入京。命住萬善殿。　御駕
親臨。師陞座。舉西余端村裏師子話。下座。上大悅。
　賜大覺禪師。紫衣金印。是年。師告假還山。次年秋。上
于馬上有省。連　詔敦請至京。日窮玄奧。又　詔師。
為一千五百僧。授菩薩大戒。加封普濟能仁國師。康
熈乙卯秋。示疾。說偈而化。壽六十二。坐夏四十三。門
人奉全身於天目東塢。塔號璚雲。保和殿大學士王
熙。為撰銘。語錄奏請入藏。
<other>南嶽綠蘿山茨際禪師</other>邗之通州李氏子。兒時。父遇
相師云。爾子。骨格太清。年未必永。乃捨之出家。初侍
東隱若昧法師。聽講有會。禮辭參方。謁金粟悟和尚。
一見便問。客散堂空時如何。悟曰。是甚麼時節。師便
喝。悟便打。師又喝。悟又打。師禮拜云。今日起動和尚。
上磬山參修和尚。問。昔日聞風。今日覿面。覿面一句。
請師分付。修曰。你試道看。師便禮拜。修云。也當不得。
師轉身便出。一日修問。只如百丈。於馬祖喝下。得箇
甚麼。師云。若有得。即鈍置馬祖也。修云。他道三日耳
聾聻。師云。某亦不可更作野狐精見解。修乃休去。一
日修問。古人道有句無句。子如何會。師云。石長無根
草。山藏不動雲。修云。如藤倚樹聻。師云。吾常於此切。
修云。樹倒藤枯。又作麼生。師低頭而出　黃端伯司
理。請住東明祖庭。師云。聞居士開先有省推倒廬山。
是否。士云。還見廬山麼。師云。待你扶起。士云。乍喚東
明。師云。作家作家。士休去。少頃。士問。大師一向在甚
麼處住。師云。居士道。山僧即今在甚麼處住。士云。出
此門不得。師云。居士還出得此門麼。士擬議。師云。却
是居士出此門不得　住綠蘿上堂。山僧者裏。也不
論玄。也不論妙。也不論禪。也不論道。只要你們生死
心破。生死心若不破。便是閻王老子面前。喫鐵棒的
公招。所以云。參須實參。悟須實悟。閻羅大王不怕多
語。不勞久立。珍重　住南源示眾。諸方有玄妙禪。有
性理禪。有細膩禪。有逐日常進禪。有休去歇去禪。有
大法小法禪。與人理會。與人齩嚼。山僧此間。且無如
許多禪。只有遠祖百丈大智禪師。留得一把鈍鐵鋤
頭。逐日要人使用。使用得純熟。若到力忘於己。手忘
於心。目前不見有可開之田。脚下不見有可立之地。
忽然鋤轉山河大地百雜碎。露出當人雙眼睛。大眾。
即今把柄在阿誰手裏。驀擲拄杖云。當陽拈出大家
看　僧問。大死的人。却活時如何。師云。喚來與山僧
洗脚。問。如何是學人轉身處。師云。速禮三拜。如何是
學人親切句。師云。分明記取　僧問。古人云。三千里
外逢人不審。逢甚麼人。師云。不是別人。崇禎戊寅。師
登南嶽。愛祝融之勝。止擲鉢峯下。結茅而居。葢虎穴
也。了不為意。桂林王。聞而異之。親至問道。遣內臣侍
候。不絕於路。願迎入宮。堅却之不得。輙密跡去。王不
懌而焚菴。祝菴前石榴樹曰。南來僧。果有道耶。樹即
冬實。未幾。開花且結實。王乃益加敬信。訪師卓錫處。
<pb n="12"/>
折節步行三百里就見之。復為建菴供養　僧問。如
何是超佛越祖句。師竪拄杖曰。向者裏薦取。僧便喝。
師便打。僧擬進語。師連棒趁出　僧問。如何是學人
安身立命處。師曰。待山僧有安身立命處。即向汝道
　僧問。手握利劒。因甚猢猻子不死。師曰。全承渠力。
甲申春。流賊蹂躢三楚山中。日食不繼。採薇救饑。悞
食野芹。同食二人皆覓療。師曰。何必爾。遂端坐而逝。
門人奉全身。塔于綠蘿。箬菴問禪師。銘其塔。語錄奏
請入藏。外有南嶽禪燈錄。正法眼藏續集。行世。
<other>陽山松際印中通授禪師</other>烏程嚴氏子。年十七。投道
場山脫白。參磬山修和尚。示狗子話。力參久之。一旦
聞畫眉聲。有省。趨見修。修竪起拳曰。道道。師曰。板鳴
也。請和尚赴堂。修可之。崇禎九年。出住南麻明慶。遷
崇義。後繼席磬山　上堂。門對千峯碧。溪沿一逕幽。
更求玄妙旨。撥火覓浮漚。遂下座　師性恬退。以應
對繁。未幾辭去。隱於陽山。僧問。如何是和尚悟處。師
曰。瞞人不得。又問。如何是諸佛出身處。師曰。殿角鵓
鳩啼　僧問。雪峯陞座輥出木毬。玄沙捉來安住舊
處因緣。師曰。陽山不妨再輥。便入方丈　僧問。二十
五聖本無優劣。為甚獨選耳根圓通。師曰。翠為毛死
　訣眾偈曰。昔人五十知非。予年五十知止。莫云日
出事生。須信分明直指。擲筆而逝。
<other>雪嶠信禪師法嗣（四人）</other>
<other>杭州積翠唯一潤禪師</other>浙之梅東人。族姓楊。年二十
三。出家完具。徧參真寂黃檗博山金粟諸老宿。俱有
機契。三十五。參雪嶠信禪師於不動軒。言下投機。歷
隨匡南開先數載。後信開法禾之東塔。舉師為第一
座。送入座元寮。便問。首座何不道取一句。師與一掌
　師至匡南。得蒙印可。遂呈心燈續焰偈曰。不動軒
中話已遙。開先三度奪高標。福城東畔西風急。一掌
酬恩首座寮。丁亥春。信遷雲門。師養病於鹿城祇園。
八月信逝。訃至日。師大慟伏枕。草嗣法書。上供座前。
順治丁亥九月十九日示寂。塔建菴之後。
<other>越州雲門徹崖宏歇禪師</other>楚黃游氏子。投廬山西林
脫白。參雲門信於開先。一日信謂眾曰。我有一句子。
淨盡無道理。黃葉樹頭空。金風到薜蘿。有人下語親
切。為雲門第二代。眾下語不契。師曰。不是某甲。幾作
話會。信曰。不作話會又如何。師退身曰。罪過了也。信
曰。老僧也分一半。信示寂後。請師繼席。信三週。師拈
香曰。三年得活真消息。拈出耶溪水逆流。不是嶺南
𢹂去事。快如風雨任人收　過紫雲上堂。過江江浪
起。入竹竹竿斜。僧投寺裏宿。賊打不貧家。山僧今日
無端著賊。還有共相捉敗者麼。一僧出。師打曰。賊身
已露。乃曰。古人道。相見不揚眉。君東我亦西。紅霞穿
碧落。白日繞須彌。他古人相見。具相見底眼。山僧。與
紫雲十載同參。今日借路經過。相見一句。如何舉揚。
紫雲影裏歌聲滑。秦望峯頭和得齊。師示寂於順治
丁酉九月初十日。世壽四十八。僧臘二十。
<other>衢州明果形山宏淖禪師</other>楚安陸陳氏子。參雲門信
於徑山。問。如何是佛法大意。信曰。無恁麼事。且坐喫
茶。師曰。今日親見明眼尊宿。信首肯之。即題像讚源
流付囑。師開法天溪衢州天寧烏石明果紹興大善
雲門海鹽鷹峯。上堂。僧問。垂絲千尺。為釣獰龍。猛虎
當軒。如何迴避。師曰。照顧性命。曰恁麼則某甲喪身
去也。師曰。山僧今日罪過。乃曰。識得一萬事畢。此猶
是法身邊事。須知法身向上有事在。雨落地上濕。天
晴日頭出。恁麼悟去。猶較天溪半月程。康熈甲寅二
月初四日。師於天寧坐脫。弟子迎龕。建塔明果。壽七
十六。臘五十三。
<other>廬山開先山鳴弘璐禪師</other>解制上堂。風蕭蕭雨蕭蕭。
行脚高流心莫焦。拈來鉢袋從頭看。生涯只在舊時
瓢。開先一期解結。且喜太平。結則虗空合聚。解則大
地平鋪。一任伊東去西去。又誰管胡來漢來。肩擔日
<pb n="13"/>
月。脚踏水雲。行行入佛祖家鄉。步步踏祖翁田地。放
曠隨緣。逍遙自在。拈棒云。住住。忽遇著箇咬猪狗手
脚的。攛出撩天拄杖。當頭把住不放行。又作麼生。良
久云。三十年薦取　僧問。參禪貴了生死。生死不了
如何。師云參。僧云。謝師指示。師云。屈殺人。

<sarticle>正源略集卷第三</sarticle>

維揚嗣祖沙門（寶輪際源高旻了貞）輯

天台國清　達珍　編
<other>青原下宗鏡三世</other>
<other>幻休潤禪師法嗣</other>
<other>北京大覺慈舟方念禪師</other>別號清涼。唐縣人。族姓楊。
年十歲。投金臺廣德大慈老宿披剃。自念生死事大。
受具。歷窮性相宗旨。知非的要。遂往少林。參幻休潤
和尚。潤問。甚處來。師曰。北方來。潤曰。北方道法。與此
方如何。師曰。水分千派。流出一源。潤曰。恁麼則何用
到此。師曰。流出一源。水分千派。潤可之。即命典維那
　師掩關五臺。晝則一食。夜則孤坐。久之自念。差別
智不可不明。乃肆遊諸方。一切苦行。人所蹙頞者。師
皆親歷。後至石城。精厲過分。雙目忽盲。師曰。幻身非
有。病從何來。將身心一時放下。硬坐七日。雙目復明
　師應請住禾之東塔。豫之雲居匡廬。陞座。打○相
曰。會麼。若向者裏會得。不妨穩當。若乃外求。反被者
箇礙在。山僧昔在古道處。看他七處徵心。自覺虗豁
豁地。若非面壁巖前裂破達磨面孔。未免依樣葫蘆。
未有了日。大眾。祇如達磨。是何面目。也須親見一回
纔好。于東街西市。說黃道黑。免得遇家裏人露出破。
綻。且道。阿那箇是家裏人。拈拄杖曰。見面不如聞名。
擲拄杖下座。後欲投老臺山。越中緇白。力挽師歸寶
林道場。示寂後。法嗣湛然澄公。迎龕塔於顯聖南山
之麓。
<other>廩山忠禪師法嗣</other>
<other>建昌黃龍壽昌無明慧經禪師</other>撫州崇仁裴氏子。誕
時難產。祖父誦金剛般若而娩。因名經。初生穎異。長
貌蒼古。九歲入鄉塾。便問。浩然之氣。是箇甚麼。塾師
異之。長依廩山忠和尚出家。常疑金剛四句偈。必有
指據。偶見傅大士頌曰。若論四句偈。應當不離身。不
覺釋然。遂辭廩山。隱峩峯。甞登絕頂顧盻。而作偈曰。
踏上雲頭第一峯。眼中廣博小虗空。當時欲見無由
面。今日相逢處處同。結廬三年。人無知者。閱傳燈。見
僧問興善。如何是道。善曰大好山。師日夜提撕。至忘
寢食。一日因搬石次。堅不可舉。極力推之。豁然大悟。
即述偈曰。欲參無上菩提道。急急疏通大好山。知道
始知山不好。翻身跳出祖師關。遂往廩山呈偈。忠和
尚即為印可。始許薙髮受具。自此服勤左右。日夕溫
研。影不出山者二十四年。出住寶方。時年五十一矣
　上堂。揮尺一下曰。宗乘中事。難以措辭。大道門庭。
爭容擬議。等閒垂一機。如大阿鋒離匣。逢之者。死不
移時。似塗毒鼓受槌。聞之者。喪不旋踵。所謂妙峯峻
仞。野獸難藏。寶樹晶光。靈禽莫泊。其用也。單趕金毛
歸野窟。直追鐵額入深山。掃天下之狐踪。拂人間之
孽屑。提墮坑落塹之類。揭迷封滯[殼-一]之流。其功也。使
法界世界虗空界。一體同觀。俾佛道人道地獄道。萬
法融會。雖然如是。猶未為向上事。且道。出格限量外
一句。作麼生道。正令不行先斬首。大機一撥聖賢悲。
久立珍重　上堂。真正龍象子。有時提得起放不下。
有時放得下提不起。不弄死蛇頭。要捋生虎尾。有時
跨上金毛背。自然足下清風起。會麼。水不涸兮魚自
在。山青幽處鳥安詳　僧參。師問。趙州道。臺上婆子。
我為汝勘破了也。畢竟勘破在什麼處。僧曰。和尚今
日敗缺了也。師曰。老僧一生。也不柰何。好教你知。若
<pb n="14"/>
實會。舉似來看。僧擬進語。師打一棒云。者掠虗漢
　上堂。有始無終。衲僧活計。有終無始。衲僧常規。有始
有終。衲僧家具。無始無終。衲僧巴鼻。透得一句。生死
自在。透得二句。來去自由。三句透得。可以為人天師。
四句總透得。可以為佛祖師。大眾。且作麼生透。良久
曰。五虎凌空攢玉兔。二鸞翀漢趂金烏　僧問。和尚
因甚不行脚。師云。木馬休鞭橫兩腿。鐵牛不索莽低
頭。白[鴳-女+隹]⿰口豕魚頸項直。班鳩呼雨嘴頭鈎。會麼。僧無對。
師曰。行脚去　上堂。抽筋不動皮。換骨不見血。筋骨
一齊空。遊行不倒跌。達磨大師。解滅不解生。釋迦老
人。解生不解滅。要知生滅不相干。除是當年乾矢橛。
喝一喝　僧問。未相見時如何。師云。今日不答話。進
云。相見後如何。師云。向道不答話。僧又擬伸問。師即
打云。鈍置殺人　師住寶坊峩峯壽昌三剎。別建菴
院二十餘所。七旬。尚混勞侶。耕鑿不息。丈室蕭然。惟
作具而已。益王。嚮師道德。深加褒美。每歎曰。去聖時
遙。幸遺此老。萬歷丁巳臘月七日。師自田中歸。謂眾
曰。老僧自此不復砌石矣。眾皆愕然　除夕上堂。曰
今年只有此時在。試問諸人知也無。那事未曾親磕
著。切須痛下死工夫。復曰。此是老僧最後分付著。大
眾切宜珍重。新正十三日示微疾。遂不食曰。老僧非
病當行矣。大眾環侍不懌。師以偈諭之曰。人生有受
非償。莫為老病死慌。可笑無生法忍。將何業識消亡。
一時雲淨祥光發。佛祖聊安此道場。十四日。書辭道
俗。十六日。作舉火偈曰。無始劫來祇者箇。今日依然
又者箇。復將者箇了那箇。者箇那箇同安樂。復命侍
者。代為發火宣偈。次晨。取水盥漱拭身曰。不必再浴。
廼索筆大書曰。今日分明指示。擲筆端坐而逝。茶毗。
火光五色。頂骨諸牙不壞。即於本寺方丈建塔。
<other>青原下宗境四世</other>
<other>大覺念禪師法嗣</other>
<other>越州雲門顯聖湛然圓澄禪師</other>會稽夏氏子。母夢僧
入室而娠。長為郵卒。因傳符踰期懼受辱。走投隱峯。
峯示念佛底是誰。三晝夜輒有省。後謁妙峯剃落。依
三載。一日看乾峯示眾話。遂冰釋無疑。即頌曰。舉一
舉二別端倪。箇裏元無是與非。雪曲應稀人會少。獨
許韶陽和得齊。二老何曾動舌。諸人徒自攢眉。擬議
[鷂-缶+(工/山)]過新羅。刻舟求劒元迷。值大覺慈舟老人說法於
止風圖。師趨座。呈所見求決擇。舟問。止風圖向青山
近。越王城傍滄海遙時如何。師曰。月穿潭底破。波斯
不展眉。舟又問洞上宗旨。師呈頌曰。五位君臣切要
知。箇中何必待思惟。石女慣弄無針線。木偶能提化
外機。井底紅塵騰靄靄。山頭白浪滾飛飛。誕生本是
無功用。不覺天然得帝基。舟曰。語句緜密。不落始終。
真當家種草也　參雲棲。棲舉高峯海底泥牛話問。
內有一句。且道。是那一句。師推出傍僧曰。大眾證明。
棲頷之　僧問。古鏡未磨時如何。師正色厲聲。數其
往事。僧作瞋告辭。師曰。且磨者一點著。僧禮拜　鴛
湖謁問。目前無法。意在目前。其旨如何。師曰。聞令師
出關。是否。曰不是目前法。非耳目之所到。又作麼生。
師曰。請出我要止靜湖。便出　師在雲棲。因師送亡
僧回。棲問眾曰。亡僧遷化。向甚麼處去。師出眾曰。謝
和尚挂念　上堂。老僧沒能柰。行動少自在。齒缺不
關風。心直兼口快。昨夜撞倒須彌山。直得帝釋天尊
龍牀寶座去了半塊。且道。山僧恁麼舉揚。是何道理。
良久曰。大似三江人唱曲　上堂。擎杈和尚。時中擎
條木杈。道得也杈下死。道不得也杈下死。一日被人
藏過。便雙手托空。張口㘞地。者老漢。將謂多少奇特。
元來離却杈子。便伎倆已盡。山僧即不然。借得人一
柄拂子。東拈西弄。今日已被討去了。遂豎指曰。幸有
者箇。不從人借的。甚是現成。而復人人有分。未證底
證取好。師歷住顯聖光孝徑山東塔諸剎。一日過天
華寺。示眾。後有僧告假。師曰。老僧今晚亦欲起程。至
<pb n="15"/>
夜半。遂右脇而逝。時天啟六年十二月四日。世壽六
十六。僧臘三十八。門人奉全身。塔於顯聖寺南鉢盂
山之陰。
<other>壽昌經禪師法嗣（四人）</other>
<other>信州博山無異元來禪師</other>因登廁覩上樹人。大悟。見
壽昌。昌曰。近日如何。師曰。有箇活路。祇是不許人知。
曰。因甚不許人知。師曰。不知不知　上堂。第一義作
麼生觀。佛法二字不可黏著。黏著則埋沒慧命。入荒
田不揀草。猶較些子。博山當日在佛法中。頭出頭沒。
蒙先師親垂隻手提挈。在淨白地上。仍被淨白為礙。
不免將脚跟下一片地。拋向他方不可說不可說世
界之外。然後向太虗空翻觔斗。孤標獨立。始得些子
實用。今日與諸昆仲相見。譬如白日攫金。諸人歷歷
見博山。博山總不見諸人。還信得及麼。諸昆仲。若見
明此事。須在高高山頂立。深深海底行。撞破虗空。始
能捕空捉影。博山記得親近先師。猶驪龍頷下探珠。
猛虎喉中奪⿱少隹。今日不免貴買賤賣去也。諸昆仲。還
有估價底也無。良久曰。也不可當面錯過　上堂。說
箇佛字。好與三十棒。杖頭有眼明如日。說箇法字。好
與三十棒。優鉢無根滿樹花。說箇禪字。好與三十棒。
分付老盧高著眼。說箇僧字。好與三十棒。莫教流落
在天涯。過得瀟湘渡口。便知清白人家。管甚烟雲埋
沒。從教黑豆生芽。翻思昔日雲門老。卸却鐵枷。真箇
好一棒打殺貴太平。免使兒孫落荒草。諸昆仲。開眼
說夢。醒亦是迷。白酒青鹽。我乃是誰。寒冰烈火。痛下
針錐。今古幾多伶俐漢。分明辜負一雙眉。復笑曰。博
山罪過　上堂。卓拄杖曰。轉山河歸自己。月明當戶
照。轉自己歸山河。風冷壓山居。撞鐘撞著老僧心。祥
雲從地起鐘聲。為甚麼披七條衣。寶葢自天垂。總不
恁麼道。又作麼生。不是家鄉客。徒勞話歲寒。此五種
見地。雖則賞罰分明。也要諸人委悉。有一人。在蘊界
屏處。說非法語。有一人。在淨白地上涕唾。有一人。撥
草瞻風攙行奪市。有一人。露盤卓犖解作家方。有一
人。針拶不見血。火燒不知痛。病在膏肓。不堪療治。有
人於此簡辨得出。博山分付拄杖子。一任天下橫行。
其或未然。卓拄杖曰。楖𣗖橫擔不顧人。直入千峯萬
峯去。崇禎三年示微疾。誾首座問。和尚尊候如何。師
曰。儘有些子受用。座曰。還有不病者麼。師曰。熱大作
麼。座曰。來去自由。請道一句。師書歷歷分明四字。擲
筆而逝。壽五十六。塔全身於本山。
<other>建州建陽東苑晦臺鏡禪師</other>別號湛靈。潭陽馮氏子。
生於萬歷丁丑。幼從虎嘯巖。一心受業。後參壽昌經。
一日偶閱維摩經。至此室何以空無侍者維摩詰言
諸佛國土亦復皆空。豁然悟入。述偈曰。識破不值半
文錢。可憐摸索許多年。宗流盡是欺心漢。說甚西來
別有傳。昌閱之。即印可　上堂。佛法本無多。南辰貫
北河。都來三七字。降盡鬼神魔。良久。顧眾曰。會麼。老
瞿曇一生。黃金高北斗。買不得箇人笑。及至末後拈
枝花。惹發飲光特地[覤-儿+丘]破。却將從上祖宗家產。一時
俱籍沒却。究竟有甚麼風流。我試問你。英靈男子。自
有本分。不為人欺瞞的活計。又當如何　除日上堂。
僧問。壽昌和尚。臨七十歲夜。示眾曰。今年只有斯時
在。試問諸人。會也無。此莫便是老漢先分付的末後
句否。師曰。杓卜聽虗聲。熟睡饒譫語。曰在新長老分
上。又作麼生。師曰。擊破寒潭月。癡猿何處窺。曰作家
親父子。別有不傳傳也。師曰。靴頭綻線。脚指何知。乃
曰。百歲翁翁失却父。當堂獨坐沒尊卑。東村王老夜
燒錢。打鼓小兒失却椎。到者裏。生死誰知折合。性命
作何以歸。蛙盆打破啾啾閙。莊周夢蝶亂飛飛。噫嘻
嘻。燈籠露柱。謾自依稀　上堂。師良久曰。千古萬古
事。當不得我眉毛縱一縱。當不得我額頭點一點。當
不得我拄杖子卓一卓。當不待我震聲喝一喝。你若
不會。燈籠露柱。替你下涅槃堂。且道。為甚麼如此。立
<pb n="16"/>
地死漢。有甚麼救處。一日示疾。以手指巖下曰。此處
可以埋我。有行者問曰。試或死了埋了。又作麼生分
發。師笑曰。恰好恰好。者再問。師已脫去。時崇禎三年
七月十三日也。壽五十四。塔於所指之巖石下。
<other>建昌府壽昌閴然謐禪師</other>參先壽昌於峩峯。示以父
母未生前話。一日推磨失手。觸磨盤有省。占偈。有本
來面目不須尋。一點靈明亘古今之句。呈昌。昌頷之。
師甞作趙州無字頌曰。泰山傾倒壓蟭螟。氣絕心
識浪平。不是泥牛開隻眼。焉知猛虎坐中廳。後祠部
海岸黃公。請師繼席壽昌。順治己丑示寂。壽七十一。
塔於本山。
<other>鼓山永覺賢禪師</other>幼習儒。年二十。補邑諸生。讀書山
剎中。聞僧舉南泉斬猫公案。忽有省。詣董巖。參壽昌
經和尚求決擇。昌曰。此事。不可於一機一境上取則。
須是百匝千重。垂手直過。尚當遇人。所謂身雖已在
青雲外。猶更將身入眾藏。因勉看雲門乾屎橛語。過
十餘年。往壽昌落髮。一日問壽昌。如何是清淨法身。
昌振衣而立。師曰。祇此。更別有麼。昌拂衣便行。時身
心豁然。如開千重鎖相似。入方丈禮拜。不及啟口。昌
打三棒曰。向後不得草草。後過延平津。聞僧誦諸佛
謦欬俱共彈指。頓超前解。乃徹見壽昌用處。作偈曰。
金鷄⿰口豕破碧琉璃。萬歇千休祇自知。穩臥片帆天正
朗。前山無復雨鳩啼　上堂。老僧無伎倆。祇打鼓山
鼓。不說禪與道。不論佛與祖。甜瓜現成甜。苦瓜現成
苦。露結必為霜。雲騰必致雨。看來萬法仍舊。自然超
佛越祖。千聖既皆如是。老僧何用重舉。然有一事報
君知。也要大家看取。昨夜捉得石烏龜。天明看時。原
是螺江女　聞谷大師入塔。請上堂。師顧眾曰。你等
還知聞大師住處也未。莫是鼻孔裏安禪。眉毛下𨁝
跳麼。莫是清風度廊下。秋月轉簷前麼。莫是紅霞不
離碧落。白日祇遶須彌麼。恁麼說話。似則也似。在則
未在。驀豎起拳曰。元來祇在老僧拳頭上。要與諸人
相見。揮案曰。一音演說。隨類各解。收拳曰。忽化作出
海金龍。直透青霄去也。你諸人。莫認驢鞍橋。作阿爺
下頷　上堂。正脉難通。邪見易熾。超佛越祖。看來總
是階梯。妙唱玄提。即此便名窠臼。白雲巖下。多沉出
格之英。芳草渡頭。久滯他鄉之客。所以曹洞門下。別
設宗趣。金鳳摶空。不止須彌頂上。鐵牛駕浪。偏入大
海波心。不犯當頭。猶貴轉身有路。行於異類。直須足
下無私　示張二水相國。我宗。無意識領略的禪。無
逐段商量的句。直要向全無縫罅處透入。通身脫落
後承當。其或未能頓領。始有看話頭等法。葢是死盡
偷心。庶幾天光自發。近日宗風大變。率尚虗頭。師徒
授受。專學答問拈頌。甚至飲酒戲笑。自謂。我宗門下。
不受繩檢。不拘小節。視吾輩勸勉。直以為老婆禪。嗚
呼。魔鬼興妖。靜思良可痛哭。順治丁酉十月十七日
示寂。壽八十。塔建本山。
<other>青原下宗鏡五世</other>
<other>湛然澄禪師法嗣（六人）</other>
<other>紹興府明因麥浪懷禪師</other>山陰黃氏子。五歲。驅烏天
王寺。十七。秉具雲棲。遊講肆有聲。聞宗門事。遂參雲
門湛然。門問。見猶離見。見不能及。如何是見不及處。
師下語無當。乃再拜求示旨要。門曰。者裏無甚旨要。
汝時中但看箇見不及處。自有所詣。師參究之久。愈
覺茫然。一日看雲棲舉海底泥牛[啣-止+山]月走話問眾。時
雲門推出傍僧曰。大眾證明。師忽然有省。走見門。門
即席拈盤胡桃曰。我用處不換機。你喚他作甚麼。師
一掌撲落。門曰。汝適來道。佛祖舌頭。瞞你不得。一盤
胡桃。汝便被他瞞也。壽聖師問門。如何是臨濟七事
隨身。門答云云。師以手掩門口曰。休將閑學解。埋沒
祖師心。門大怒曰。汝探頭太過了。師驚疑　定林上
座問曰。大德尊號。師曰麥浪。定曰。無風時。向何處安
身立命。師於定面上。輕搖一扇。定曰未在。師曰。三尺
<pb n="17"/>
浪高魚化龍。癡人猶戽夜塘水。門曰。雖然。麥浪善行
劒刃上事。若無後語。二人都成布袋裏老鴉。何故。機
不離位。墮在毒海。師於此頓釋壽聖之疑。開法梅墅
古彌陀寺。上堂。昨日是人日。今朝是穀朝。斬新一句
子。莫認驢鞍橋。汝等欲將我新年佛法。償他舊日陳
債。好向山僧未陞法座。諸人未到法堂時。一眼[覤-儿+丘]破。
已落權乘。那堪拈椎豎拂。說妙談玄。若有箇漢子出
來。掀翻法座。喝散大眾。還可救得一半。其或未然。山
僧自救去也。卓拄杖。下座　示眾。篾穿烏龜[殼-一]。箇箇
空索索。棒打石人頭。擊擊嚮嚗嚗。獨有衲僧行履。從
來不受穿鑿。昨夜泥牛生兩角　師侍湛次。湛曰。靈
虗有吹毛偈。汝批判看。師曰。借劒看。靈以手作斫勢。
師曰。是白鐵。靈曰。我適纔橋上。見僧打碎了箇鉢盂。
師曰。好敗闕。湛曰。且喜靈虗脚跟穩密。其如麥浪氣
宇如王。
<other>龍門佛日石雨方禪師</other>初出家。隨老宿專修淨土。一
日撾木魚子。笑曰。不特西方可生。東方亦可生矣。宿
曰。未是汝到家處。示以三不是話。師鈍置。疑礙橫生。
[(曷-曰)/月]痛不止。遂參雲門湛。湛曰。參禪圖大安樂。豈是苦
得來的。縱苦得來。也是苦禪。參他作麼。師如暗得燈。
自此工夫。踴躍謁博山憨山黃檗諸老。諄諄以死工
䇿勵。再參湛老和尚。結同志不語。限七日徹證。一日
聞湛上堂曰。放下著。忽覺疑情冰釋。口占偈曰。平空
一擲絕躊蹰。轉眼風波徹太虗。會得竿頭舒卷意。放
生原是釣來魚。湛問。如何是一口道不盡底句。師曰。
晨昏禮拜和尚。也是尋常事。湛曰。趙州道無。意作麼
生。師信口頌曰。家家有幅遮羞布。放下便能當雨露。
獨怪當年老趙州。擲去頭巾頂却褲。湛大喜。付以斷
拂一枝。故師自號斷拂　上堂。舉拂云。此是第二義。
復舉曰。此是第三義。百義千義萬義。咄。有甚麼交涉。
若是箇漢。纔拈起斧子。從教斧子謳歌。放下鉏頭。直
得鉏頭作舞。那管江南江北瓦礫荊棘。如或未然。也
要披苔剝蘚。讀殘[石*((白-日+田)/廾)]續斷碣。免使碌磚瓦礫。七片八
片。泥金剛努目。木羅漢攢眉　上堂。有物先天地。將
甚麼作眼。無形本寂寥。舉拂曰。者箇是甚麼。能為萬
象主。天際日上月下作麼生。不逐四時凋。瞞歷代老
古錐即得。普明者裏。也有一偈。無物先天地。有形本
寂寥。不為萬象主。常逐四時凋。於傅大士邊會得。百
鳥[啣-止+山]花。天人送供。於普明者裏會得。𦝫纏八斗。肩挑
擔二。雖然。若得江南風氣暖。梅花何必待春開　上
堂。若要舉揚箇事。直須四方受敵。八面當機。鴈過長
空。會得橫抽寶劒。雲歸遠岫。明他腦後鉗鎚。若是以
言遣言。以理遣理。忽然撞著無手人行拳。無舌人解
語。便道是格外之談。無義之語。若要與他施主福慧
雙圓。水也消他不得　上堂。選佛場開。只要箇心空
及第的人。既是其人。便能善通消息。若一機一境。問
答語言。轉身拂袖。以為能事。教山僧何處與汝分箇
優劣。你又何處會得舌根談而不談的道理。所以一
入門來。便死在佛日語下。要見佛日重輝。也大難在。
還要見佛日重輝麼。倒跨黃[鴳-女+隹]峯。何須問彌勒。
<other>越州顯聖三宜盂禪師</other>武林丁氏。依真寂脫白。參雲
門澄。進堂打七。有省。一日入室。澄問。如何是一口道
不盡的句。師曰。問取典座。澄即為印記　上堂。新豐
一句。當陽道破。不涉唇吻。已成露布。細雨濛濛。黃花
滿路。打失衲僧鼻孔。忘却邯鄲故步。古鏡臺前幾錯
悞。顧大眾曰。露。小參。牛頭未見四祖。百鳥[啣-止+山]花。見後
野鬼飛沙。堪笑長汀布袋子。却從閙市作生涯。召眾
云。歸堂喫茶。康熈乙巳十月初八日。語侍者曰。三日
後吾行矣。者曰。和尚尊候甚安。何云便去。師曰。看老
僧登場。一笑而逝。於顯聖前岡建塔。
<other>紹興府東山爾密澓禪師</other>會稽王氏子。生而雄偉。力
能仆牯。家貧未甞讀書。然日誦金剛經。不由師訓。似
解其理。謁貞白珊和尚於大慈。決志力參。殆忘寢食。
<pb n="18"/>
偶往德清探友。舟中聞鑼聲。豁然有省。偈曰。鑼震空
身世。觀音獨露身。泥牛[啣-止+山]月走。木馬報新春。時年二
十七。父兄逼以婚。潛往開元。投貞白大師剃落。服勤
數載。領性相二宗。非其好。辭白。參雲門湛老人。恍有
宿契。師呈聞鑼因緣。門曰。汝夙有善根。故得隨觀音
入道。命充維那。一日門上堂曰。放下著。師因此全身
脫落。作偈曰。夜半霜寒月忽低。行人到此盡遲疑。翻
身踏著來時路。默默星輝斗柄垂。門嘉其幽玄緜密
　適博山開法天界。師謁之。山與論物不遷旨。徵辨
竟日。了無窒礙。山曰。江南佛法。洵自有人。住彌陀寺
　上堂。未出薔薇洞時。有一句子。從剡溪流出三江
鼈子。門外倘有過錢塘。拾得者。不妨人天眾前拈出
驗看。如無。山僧唱菩薩蠻去也。良久。喝一喝曰。千里
烏騅不易騎。時首座出禮拜。師曰。你在弁山。拾得箇
陳年榾柮。直饒滿口道盡。拈來好一爐燒却。座曰。者
老漢。猶作者箇去就。師曰。也要大家知。
<other>紹興上虞香雪菴具足明有禪師</other>會稽楊氏子。弱齡
事親至孝。因父病危。乃割股救之。年二十二出家。便
參念佛是誰。謁雲門湛。每承提訓。頗有發明。次年。聞
僧舉北斗面南看話。疑情逼抑。一日在殿經行。舉首
見前山。豁然大悟。偈曰。虗空粉碎無偏正。大地平沉
孰是親。從今了却相思債。石虎泥牛笑轉新。湛見助
喜　後出住上虞之香雪。示眾。雲門活口。德山辣手。
正眼看來。二俱是醜。驗盡天下衲僧。翻身落人窠臼。
不若本色住山。飽飡飯了抖擻。休管他家餿殘。但逞
自己風度。有問百年已後事如何。阿呵呵。烏龜飛入
北斗。石雨和尚問。堪與佛祖為師。佛祖又學箇甚麼。
師曰。佛祖聻。石曰。與佛祖為師聻。師曰。黃山谷後園
種菜。石曰。不問佛不問祖。不管你佛。不管你祖。速道
速道。師曰。東邨桃樹。西隴梅花　示疾日。即念現禪
師問。古人道。病有不病者。如何是不病者。師默然。曰
恁麼便是那。師曰。三十棒領出自打。曰臨末稍頭一
句作麼生。師震威一喝。曰不會。曰不會會取好。曰會
後又如何。師曰。南山雲北山雨。時未有繼嗣。乃以如
意法衣法卷。寄石雨和尚。付毒端道上座偈曰。香柏
支分秀。隨緣折一枝。花開香雪遠。何必異苗為。後示
寂。塔於顯聖之南山。
<other>洪都百丈瑞白雪禪師</other>桐城楊氏子。薙染參雲門。看
拖死屍話。疑情逼拶。如挑千觔擔子相似。至廣孝。聞
湛上堂。有竪起脊梁生鐵鑄。放下面皮莫回顧。猶如
象王脫金鎖。若不如是何劫悟之語。痛哭苦參工夫。
遂得成片。一日。湛舉南泉斬猫因緣。師忽領悟。復結
制打七。至六日。聞鐘聲大徹。參金粟。適上堂次。師出
眾便喝。粟便打。師又喝。粟又打。師曰。者老漢敗闕了
也。便歸位。繼席雲門。次移湖之弁山延慶蕺山白⿱少隹。
台之護國。贛之崆峒。後因南昌建安王。欽師道望。請
住百丈　上堂。三尺氷河連底凍。數株枯樹盡銀花。
太陽一出峯頭外。清潭依舊走魚蝦。見色明心雖好
事。撒却時人幾眼沙。莫有清淨寶目不受翳障者麼。
出來高鑒看。僧出曰。獅兒獨吼雲門裏。香象羣藏北
斗中。師曰。嗄。僧拂袖曰。嶺外彰牙爪去也。師曰。者野
狐精　師晚居崆峒時。以禪版東敲西敲。凡有僧請
益。亦禪版敲示之。師住百丈。第舉百丈清規。而重撰
之時。復荷鍤與作務。明春穀日。示微疾。誨眾益篤。談
笑自如。三月十九遲明起浴。謂侍者。扶老僧入龕。日
正卓午。吉祥而逝。師生萬歷甲申十一月廿六日戌
時。崇禎辛巳三月十九日午時示寂。世壽五十八。僧
[藹-言+月]三十八。塔全身於弁山。
<other>博山來禪師法嗣（四人）</other>
<other>信州瀛山雪關誾禪師</other>上饒傅氏子。八歲喪父母。依
景德寺傅公和尚出家。一日見壇經火燒海底句。疑
之。乃參博山來。來令究船子藏身公案。急切提撕。偶
入槽廠。見磨鼻拽脫。有省。呈偈曰。直下相逢處。由來
<pb n="19"/>
絕覆藏。舌頭原是肉。嚼破也無妨。來喜曰。子可參禪
也。後作五頌。請壽昌衲衣。來曰。宗門語句。如滿口含
冰。不曾道出水字。子風骨太露。更須死心一番始得。
師乃掩關窮踐。凡六載。大徹源底。開法瀛山。時山荒
圮。師瀟然。作破院歌以自樂　[藹-言+月]八上堂。直下承當。
是何話𣠽。官不容針。私通車馬。須彌高大柱堪題。海
天空濶橋難跨。花隄柳巷盡穿開。寶殿珠簾誰放下。
雪山夜半覩明星。若到瀛山痛棒打。靠拄杖下座
　上堂。九十日期今已滿。閉門作活事如何。不會揑殺
獼猴子。重疊關山未易過。大抵末法禪期。真參罕遇。
縱他意樹抽枝。未見心花開片。雖然。冷裏豈無一粒
豆[焊-干+恭]。還有不跨石門。扶竪晏祖門風者麼。如無。且向
蘆花深處宿。月明穿過鈎魚臺　唐祈遠孝廉請。上
堂。遠問。如何是參禪入手處。師曰。一一踏翻始得。曰
如何是參禪得力處。師曰。把定乾坤。遠禮退。又一僧
問。如何是參禪入手處。師曰。截千人之頭臂。剜萬人
之心肝。曰如何是參禪險難處。師曰。拆佛殿。毀魔宮。
曰。如何是參禪得力處。師曰。逆水船出順水風。乃曰。
諸兄弟。者些答話。雖是撇他閒骨董。也不曾思索出
來。不見。洞山初禪師云。言無展事。語不投機。乘言者
喪。滯句者迷。他家是透頂徹底人。臨機應用。灑脫非
常。不似今人要句句投機。却被言句礙殺。徑山道。趙
州禪。只在口唇邊山僧道。趙州禪。如神廟裏籤。千掣
千應。萬掣萬靈。初不曾安排古凶。使人規避禍福也。
方山老人道。得意者所說皆是。失意者所言皆非。若
以是非得失。而論古駁今。山僧綰上眉毛。一任諸方
貶駁。卓拄杖下座　師。以丁酉秋示微恙。乃謝事南
邁。十月朔。行抵瀛山。遺書謝諸檀越。時壽昌閴公。自
博山來候問。和尚安否。師曰。你道。我生耶死耶。閴曰。
末後句也須分付。師彈指一聲。微笑而逝。師世壽五
十有三。坐三十七夏。門弟子迎歸博山。建塔於蓮花
峯之右。
<other>[鬱-山+止]州嵩乳道密禪師</other>泗州唐氏子。年十四。投景會剃
染。二十事包笠。初歷講肆。閱楞嚴。至雖得多聞不成
聖果句。歎曰。不躭幻身世。反躭幻學耶。遂棄之。參壽
昌基隆。次參雲門金粟。復參博山來和尚。一日隨眾
採茶。忽覩㵎底白雲飛起。有契。遂衝口說偈曰。欲知
來去處。好看白雲窩。青山常靠倚。出入也由他。歸舉
似來。來見便問。汝作甚麼來。師曰。熟境難忘。來曰。即
今一口氣不來。向甚麼處安身立命。師曰。某甲終不
通去處。來曰。莫便是你安身立命處麼。師曰。終不作
此見解。來曰。作與不作。總不免老僧痛棒在　出住
淮安古檀度寺。元旦上堂。師卓拄杖曰。識得一。萬事
畢。天得一以清。地得一以寧。君王得一天下平。衲僧
得一。鼻直眉橫。設若一亦不立。又作麼生。擲拄杖曰。
門簾忽被風吹去。杲日光騰四壁清。上堂。壽昌師翁。
搬底是石塊。博山先師。見底是一株樹。瀛山師兄。徑
山師兄。一等是口挂壁上。老僧覩白雲底聻。顧左右。
喝一喝曰。住住。老僧見底。諸人不知。諸人見底。老僧
不知。驀起身曰。慧炬三昧。淨光明三昧。連擊拂子。下
座。
<other>福州長慶宗寶獨禪師</other>廣州陸氏子。六歲。聞隣嫗發
願來生童真出家見性成佛語。遂觸宿因。堅出世志。
及披剃。惟事苦參。年十四有省。復參石壓笋斜出。巖
懸花倒生話。遂得瞥脫。三十出嶺。參博山來和尚。來
與語器之。一日拈騎牛入佛殿話。問師。即呈偈曰。貪
程不覺曉。愈求愈轉渺。相逢不是渠。纔是却顛倒。蟻
子牽大磨。石人撫掌笑。別有一生機。不落宮商調。來
見以為深入堂奧。後辭。來乃囑曰。我愛你見處清白。
向後不得辜負。師拜別。出住廬山。次開法廣之羅浮。
及長慶等處　上堂。竪拂子曰。我宗無語句。亦無一
法與人。既是無語句。華首今日說箇甚麼。既無一法
與人。諸上座。今日向華首覔箇甚麼。諸上座。此是徹
<pb n="20"/>
底相為。莫要錯過。切莫踏步向前。各人照管自己脚
跟下。莫要他覔。
<other>江寧獨峯竹山道嚴禪師</other>順慶大竹縣沈氏子。總角。
染衣南遊。初預講肆。一日走京口。登凌雲亭。忽身心
世界頓然一空。遂罷講。往參博山來於天界。典第二
座。山見師領眾當機。動合宗旨。遂授名道嚴。且囑曰。
汝當以道法嚴持也　上堂。驀拈拄杖曰。一滴水。作
大海之波濤。一點塵。徧大千之境界。連卓三下曰。天
不能蓋。地不能載。本分衲僧。只是尋常。無為道者合
當如是。畢竟據箇甚麼道理。便得恁麼行徑。良久。擊
禪牀曰。對月思玄度。臨風憶謝公　上堂。擊如意曰。
姑孰城裏。有大人氣象。白苧山頭。有毒皷先聲。獨峯
與龍象交集。萬象與虗空並會。茶裏飯裏。行時坐時。
共轉法輪。世尊陞座。文殊白椎。獨峯上堂。院主拈香。
其間還有自肯底麼。良久。顧眾曰。官圩東畔王三老。
日日擔薪上太平。
<other>東苑鏡禪師法嗣</other>
<other>江南天界寺覺浪盛禪師</other>建寧浦城張氏子。十九歲。
見大父歸寂。自疑曰。者一點靈明。向甚麼處去。一日
聞猫呌。有省。走瑞巖剃落。隨師住夢筆。閉關苦究。因
見百丈再參公案。頓徹馬祖機用。從前寶惜。冰釋無
疑。出關參博山於董巖受具。是冬。謁東苑鏡。苑問。子
聞博山提唱維摩經否。師曰曾聞。苑曰。彌勒得一生
受記作麼生。師曰。大有人疑著。苑曰。你又恁麼去。師
異之。向日次。師問。古德劫火洞然。者箇壞不壞。有云
壞。有云不壞。此意如何。苑曰。你又恁麼來。師遂折節
過冬。苑細驗其生平參證處。及徵詰五家堂奧差別
之旨。師恣意披其所見。苑感歎曰。不期。子乃能深入
此秘密法門。吾壽昌者枝慧命。屬子流布去也。隨苑
禮壽昌。昌勘問。大奇之。問。東苑曾將子說甚麼。師曰。
曾被他賺了一上。昌曰。作麼生被他賺。師曰。者老漢。
又恁麼去也。昌笑曰。子作怪那。師曰。是和尚自致得。
因復問昌曰。聞東苑當時答和尚一語。如何滿口便
許可他。若是某甲。決不輕易放過。昌曰。祇如他道和
尚莫作怪在。你當作麼生。師纔開口。被昌劈面一掌。
師曰。也是賊過後張弓。昌曰。且喜有人喫掌。自此與
昌多有詰問機緣。昌為深喜　住寶筏上堂。向上一
路。千聖不傳。本分風光。須自領悟。山僧便恁麼下座。
還有親切為人處也無。大眾便恁麼禮拜而退。還有
不相孤負處也無。雖然。官不容針。正好添花錦上。石
女夜拋梭。文彩煥然滿地。木人朝唱曲。音聲杳而難
聞。其中還有正偏兼帶不落是非者。出來唱和看。眾
無語。師曰。恁麼則山僧倒騎露地白牛。遊戲十方剎
土去也。舉如意曰。會麼。自古輪王全意氣。不彰寶印
自然尊　大雄菴上堂。師陞座。擊香臺曰。聞麼。良久。
朗聲曰。巍巍獨坐大雄峯。一喝曾教三日聾。今日當
陽明舉似。西江吸盡吐東風。且不與萬法為侶者。是
甚麼人。一僧出眾曰。閣靜不須重借月。三更自有夜
明簾。師顧視曰。乾闥婆王。親托出摩尼。光影照三千。
更有於光明門頭出身者麼。李太宰出曰。近有提婆
達多一頌。平地孤堆最悞人。枉將法座賺冤親。瞿曇
自有金針度。認影迷頭又隔津。師曰。何不道提婆別
有金針度。太宰拊手曰。此文是老婆勘破。有來繇也。
師震威一喝。便下座　問。石頭和尚道。木頭碌磚。此
意如何。師曰。藝壓當行。曰或問和尚如何是道。作麼
生。師曰。好皮不染皂。曰如何是禪。師曰。好人不債錢。
曰此與石頭答。有同別否。師曰。白馬廟前好傘舖。曰
不會。師曰。木屐店在對門開。曰恁麼一般要用也。師
曰。天晴不肯去。直待雨淋頭。僧禮拜。師大笑　上堂。
有情之本。依智海以為源。含識之流。總法身以為體。
祇為情生智隔。想變體殊。將山門來佛殿裏。移廚庫
在鐘樓上。惟佛與佛。乃能究盡山僧拄杖。驀顧左右
曰。咄。莫妄想　上堂。疎雨打牕清夢裏。好山深鎖白
<pb n="21"/>
雲中。有題最是難藏覆。竹浪蕭蕭一夜風。百草頭上
識取祖師。草枯了也。閙市裏識取天子。市散了也。與
諸兄甚處相見。良久。以手拍曰。猩猩。我與你相見了
也。
<other>鼓山賢禪師法嗣</other>
<other>福州鼓山為霖道霈禪師</other>建安丁氏子。年十四出家。
十八參方。首禮聞谷大師於寶善。次參鼓山賢和尚。
看庭前柏樹子話。三年無所入。辭遊兩浙。後復歸皷
山。充維那。山一日垂語曰。一口吸盡西江水。馬師此
語。只道得八成。還有下得十成語者麼。師進曰。某甲
盡力。也只道得八成。山乃呵出。師一夜不安。至四皷
方捲簾出門。了然大徹。次上方丈曰。某甲今日有箇
十成語。舉似和尚。山喝曰。汝作麼生。師乃背身叉手
向山曰。請和尚鑑。山曰。好與七藤條。師便禮拜。自是
入室。商確玄奧。無不脗合。山示寂。遂繼席焉　上堂。
庾嶺一舖功德。無盡劫來成就。今日一回拈出。便見
光輝宇宙。不須雪點紅爐。一切萬法仍舊。春水盈盈
競流。春山疊疊挺秀。春鳥關關和鳴。春樹葱葱[鬱-山+止]茂。
若能直下便見。即是瞿曇之後。更作佛法商量。此人
却不唧𠺕。乃舉拂召大眾曰。見麼。是大神呪。是大明
呪。擊案下座　小參。金牛喚人喫飯。趙州呌人喫茶。
二老覿面分付。不知誰是作家。或有箇漢出來問。皷
山又作麼生。有願從來不撒沙　上堂。人人有一天
真佛。相好光明皆具足。可惜日用而不知。五陰坑中
自埋沒。喝一喝曰。五陰坑。為諸人打破了也。真佛即
今在甚麼處。驀舉拂子曰。容顏甚奇妙。又喝曰。切忌
揑目。

<sarticle>正源略集卷第四</sarticle>

維揚嗣祖沙門（寶輪際源高旻了貞）輯

天台國清　達珍　編
<other>南嶽下三十五世</other>
<other>林臯豫禪師法嗣（二人）</other>
<other>天壽謐融元禪師</other>首參博山。看狗子無佛性話。有省。
次參林臯豫於夾山印記　上堂。教中道。不應取法。
不應取非法。豎拂子曰。者箇是法。那箇是非法。擊拂
子曰。者箇是非法。那箇是法。大眾。還有不落是非者
麼。良久曰。汝等比丘。知我說法。擲拂子下座。
<other>潤州夾山蘧夫一禪師</other>宜章李氏子。年十八。投萬松
出家。初謁憨山清於曹溪。看萬法歸一話。三年不會。
次扣天童悟。棒下有省。後見夾山豫。豫問。甚處來。師
曰。浙中。豫竪起拂子曰。還收得者箇麼。師曰。阿誰不
具。豫曰。試呈似老僧看。師拂袖便出。未幾。命主石湫。
次遷楚之九峯。復主夾山　示眾。山上鯉魚。海底蓬
塵。舌頭無骨。眼裏有筋。驀竪竹篦曰。國一欽禪師來
也。眼裏有筋的。請出相見。良久曰。本欲期君重話會。
誰知覿面不相親。塔於澧陽之大同。
<other>箬菴問禪師法嗣（十四人）</other>
<other>潭州瀏陽黃曇曉菴昱禪師</other>龍丘葉氏子。幼喪父。母
程氏。撫育成立。因閱六祖壇經。知有宗門事。年十九
辭母。投天台肇心祝髮。秉戒天童。參箬菴問於南㵎。
入室每遭棒喝。不能領旨。立誓以悟為期。一夕獨坐。
忽然頓豁。乃辭問出山。廬居養母。及母終。仍歸南㵎
首眾。問欲以院務及之。師遠遁江右之武功山。至甲
午秋。始繼席南㵎。晚參。盡大地是自己。坐殺千千萬
萬。盡大地不是自己。走殺千千萬萬。衲僧家。踏翻窠
臼。別立生涯。逢佛殺佛。逢祖殺祖。說甚麼湘南潭北
驢事馬事。行便行。坐便坐。修證不無。但莫染污。驀喝
曰。依稀似曲纔堪聽。又被風吹別調中　頌殃崛托
盋話。師曠之聰不以耳。張儀之辯不以舌。接響承虗
萬萬千。黃面瞿曇空叫屈。師三會說法。挈要提綱。凜
<pb n="22"/>
然風化。康熈乙丑夏。囑以後事。奄然脫去。壽七十九。
臘五十。塔於黃曇妙高峯。有語錄行世。
<other>黃梅五祖千仞岡禪師</other>明州王氏子。弱冠。禮䨮嶠信
斷髮。受具天童。看無字話。有省。偈曰。狗子無佛性。莫
道說得好。閨女學做媒。自身也難保。後往夾山。見箬
菴問。舉高峯枕子因緣。言下大徹。呈頌曰。久憶并州
是故鄉。而今身已到咸陽。若教忘却來時路。不是愁
人也斷腸。問擊節稱賞。命師分座。出世潤之金山。鄂
之黃龍。舒之浮度。陞座。春色闌珊三月天。數聲啼鳥
落花前。荷因有熱先擎蓋。柳為無寒漸脫綿。處處勸
畊槑子熟。家家繰繭竹籬烟。分明好箇神仙訣。父子
雖親不可傳　僧問。牛頭未見四祖時如何。師云。花
開蝶滿枝。曰見後如何。師云。樹倒猢猻散　黃梅祖
殿拈香。鉢衣漫與俗家兒。骨董渾身欲付誰。看取東
山山上水。承恩端在逆流時　陞座。鴉鳴鴉鴉。鵲噪
鵲鵲。婆餅鳴婆餅。姑惡鳴姑惡。記取枝頭一一鳥。何
聲不是自家音。師于康熙丙午六月示疾。乃貽書。命
大乾明公繼席。再訂以次春二月行期。至是月十七。
會晦山顯公問疾。師囑以後事。至二十未刻。陞座。乃
問。眾集否。曰集。又問。晦公在否。曰在。遂端坐而逝。壽
五十五。臘二十四。塔於東山演祖之右。
<other>淮安淨居汝風杲禪師</other>吳門張氏子。依中峯蒼雪法
師受業。首參天童悟。值陞座。眾環視。悟一唾。便下座。
師脫然領旨。乃扣箬菴問於夾山。問舉風穴見南院
一棒因緣命頌。師曰。師資合處芥投鍼。嶽未為高海
未深。看取作家罏鞴在。能消躍冶不祥金。問曰。此則
因緣。二十年來。罕有契其旨。今日始愜老僧意。遂舉
西堂。後繼席南㵎。上堂。竪起拂子曰。彩鳳舞丹霄。放
下拂子曰。鐵蛇橫古路。復拈拂子。拂左右曰。翻天關。
轉地軸。格外提持。目前包裹。突出無巴鼻。無可無不
可。康熙戊午正月三日。師往[鴳-女+隹]林。與天樹植公訣別
曰。衰軀不久謝世。至期借重為我了却。植曰。新年頭。
何得說末後語。師曰。實非戲言。朽骨火後。祈颺大江。
無違我願。由是相笑而別。至廿四巳刻。鄰菴火起。師
整衣而坐。侍者曰。火猛已逼。和尚宜速出。師曰。吾時
節至矣。者曰。和尚如是。某甲敢離左右。遂同證火光
三昧。門人依命。葬骨於大江之龍門。有傳并語錄十
卷。行世。
<other>杭州理安梅谷悅禪師</other>婁東曹氏子　上堂。一切聲
是佛聲。二三千處管絃樓。一切色是佛色。四五百條
花柳巷。聲色堆頭坐。聲色堆頭臥。佛子住此地。即是
佛受用　上堂。道遠乎哉。觸事而真。刀不自割。金不
博金。聖遠乎哉。體之則神。黃河九曲。水出崑崙。應如
是知。如是見。如是信解。開口不在舌頭上。你向甚處
辯別。拍膝一下。到江吳地盡。隔岸越山多。師有列祖
提綱。正宗語錄。行世。
<other>松江金澤頤浩子山如禪師</other>吳門真豐里人。幼喪母。
年十七。因村坊演劇。見目犍連事。即慨然曰。吾欲報
母。何讓佛祖。遂棄聘室。至堯峯。禮西脉老宿落髮。參
夾山豫。令看無字話。聞鐘聲有省。後謁箬菴問於南
㵎。㵎垂問。師下語不契。輒被麾斥。師方出。至殿廡。忽
通身汗下。洞徹玄微。亟趨入室。㵎即約住曰。不是不
是。師喝曰。這老漢又來相瞞那。於是機鋒迅捷。執侍
八載。始獲印記。出住華嚴廣福。繼席南㵎堯峯夾山
諸剎　晚參。天寒人寒。事無兩般。滴水滴凍。死蛇活
弄。空寥寥實嚗嚗。無位真人難躲縮。嘉州大象忽懷
胎。陝府鐵牛夜脫[殼-一]。漫承當。休卜度。令人常想老巖
頭。鈯斧拈來撒壁角。喝一喝。
<other>瑞州黃檗一菴月禪師</other>廣陵崇川涂氏子。初叩天童
悟。棒下有省。辭悟入匡山。刀畊火種者數年。聞林臯
豫唱道夾山。師往謁。即舉西堂。豫順世時。箬菴問主
喪。一日問舉無雲生嶺上有月落波心語。謂。此事祇
須直下承當。原非別有。師深契旨要。問付以源流信
<pb n="23"/>
物。歷住江上興國豫章黃檗　上堂。金剛圈。栗棘蓬
吞底任他吞。跳底任他跳。跳得出也是好手。吞得下
也是好口。一任折東籬補西壁。指北斗作南辰。山僧
亦不妨袖手看他。良久曰。長江萬里拖銀練。自有人
言短與長。
<other>蘄州廣教天章玉禪師</other>陞座。僧問。拈椎竪拂。早成
鈍置。瞬目揚眉。落二落三。向未陞座前薦去。猶是鬼
家活計。總不恁麼。也是無繩自繫。請問和尚。作麼生
指示。師云。却被闍黎奪却鎗。進云。恁麼則白雲峯頂
立。西河浪潑天。師云。百襍碎了也。僧便喝。師亦喝。進
云。師喝某也喝。意作麼生。師便打。進云。意氣不從天
地得。英雄豈藉四時催。師云。識甚好惡。迺云。春日炤
高林。春香發幽谷。多少尋春人。偏向春邊逐。空生巖
畔草如烟。妙高峯頂錦似簇。大眾。見之不取。思之千
里。若是大丈夫。據虎頭收虎尾。落落聲光振天地。如
其未委。百花春至為誰開。卓拄杖一下。舉僧問大龍
云。色身敗壞。如何是堅固法身。龍云。山花開似錦。㵎
水湛如藍。師揮拂子云。會麼。昨日是三十。今朝乃初
一。展事投機知不知。野老愛閒烟樹立。無限輪椎劈
不開。古今空射轅門戟。擬不擬。如山屹。三更半夜過
牢關。忠言不避風前泣。
<other>杭州錢塘理安天笠珍禪師</other>雲間陳氏第三子。父仲
雍。母金氏。十八出家。行脚參南㵎。㵎示父母未生前
話。疑不去心。圓具後。徧謁知識。過紹興東郭門外。逢
殺犯人。血濺衲衣。打失本參。偈曰。活人頭落地。血濺
死人衣。不知誰死活。斬斷未生疑。呈南㵎。未獲許可。
後依南㵎過竹林。因僧錯會趙州勘破婆子話。南痛
棒打出。復喚回云。與你說箇譬喻。你即是者僧。老僧
即是趙州。拈起竹篦云。者便是婆子。那裏是勘破處。
僧擬議。㵎擲竹篦歸方丈。師在旁。不覺汗下。洞徹古
今公案。師呈頌云。幾人不戰便成功。獨許南陽老臥
龍。自借東風鏖赤壁。賺他血淚滿江紅。㵎云。那裏是
趙州勘破婆子處。師震威便喝。㵎便打。師禮拜云。勘
破了也。便出。後繼席南㵎　上堂。抱鈯斧居山。聞名
不如見面。著卓鞋住院。見面不若聞名。事到如斯。抑
不獲已。颺下鈯斧子。脫却破草鞋。展開驢脚。伸出佛
手。菩提路上。扶起剎竿。廣濟道中。重開飯店。不蓄一
粒米。不栽一莖菜。令一箇箇飽齁齁地。拈却炙脂帽。
卸却鶻臭衫。作赤灑灑淨躶躶漢。若是具頂門眼。懸
肘後符。呼喚不回顧。羅籠不肯住。望剎竿而走。見鞭
影而行。山僧不妨瞻之仰之。即今還有恁麼人麼。驀
卓拄杖云。設有。勘過了打　上堂。大通智勝佛。稽首
乾矢橛。十劫坐道場。猴子繫枯樁。佛法不現前。心肝
樹上懸。不得成佛道。泥神撫掌笑。此四句中。一句殺
人刀。一句活人劒。一句殺活同時。一句殺活不同時。
若檢得出。古佛在你脚底　晚參。大人峯頂無根樹。
却被賊子偷了去。幾多癡漢守枯樁。業識茫茫無本
據。以拄杖一齊趁退。
<other>蘇州常熟勝法斯瑞法禪師</other>雲間上洋瞿氏子　上
堂。有一句子。千聖不曾道著。有一妙機。列祖不能提
起。若是伶俐衲僧。一舉更不再舉。山僧今日再舉去
也。遂卓拄杖曰。箭過西天十萬里　示眾。十方無壁
落。山前山後。縱煞馬廝。大地不曾藏。知得甕頭是糟
是醬。天一生水。地二生火。俊傑禪流。規行矩武。以拄
杖劃曰。是大人相。是不欺力　示眾。眾生被解障。菩
薩未離覺。惟有住山翁。胷中乾索索。不愁獨對聖僧。
一任皮膚脫落。且道。脫落後如何。是我好兒郎。為我
把木杓。
<other>潤州金山鐵舟海禪師</other>新安蔣氏子　開爐上堂。僧
問。盡大地是火柴頭。和尚向甚麼處挑撥。師云。照顧
眉毛。進云。輕輕一扇。烈焰飛騰。師云。四面誰敢入。進
云。且道。火爐濶多少。師便打。問。天隆久不行此令。今
日重逢事若何。師云。總是頑銅鈍鐵。進云。忽遇躍冶
<pb n="24"/>
之金。又作麼生。師云。鉗放一邊。進云。恁麼則缺慈悲
也。師便打。乃云。大地火柴頭。撥開飛烈焰。銅頭鐵額
漢。精金能百煉。躍冶非種草。鉗來放一邊。你說缺慈
悲。正是慈悲現。天隆久不行斯令。今日洪開顯八面。
驀拈拄杖擲下。便下座　晚參。人天眾前。激揚箇事。
也須是本分衲僧始得。若非本分衲僧。未免遭人怪
笑。只如一味打潔淨毬子。抱不哭孩兒。不是逞俊。便
是顢頇。有甚本分處。且道。如何是本分處。昨日風雷
起山嶽。今朝和氣滿江天　陞座。達磨不會禪。特地
泛海來。二祖苦言詮。却覓安心去。透徹本地風光。有
甚身纏瘋恙。一任自逍遙。縱橫誰縛汝。栽松能應記。
黃梅續法系。放下新州柴擔。真誠負石春米。喚作一
物即不中。打車打牛須自體。南嶽出馬駒。神影踏千
里。一喝三日聾。不覺便吐舌。棒下忽翻身。慣作白拈
賊。兒孫遍天下。有誰能測得。須是嫡骨兒孫。驅耕夫
牛。奪饑人食的好手脚。方可與他話會。驀拈拄杖卓
一卓。喝一喝　晚參。但得一萬事畢。達磨大師家風
密。阿呵呵。識不識。惟有神光斷臂時。滿天飛雪深三
尺。須知是那苦心人。始信眉橫與鼻直。環山有箇廖
鬍子。半夜穿靴水上立。揚聲大叫君自知。明早又是
臘月一。莫教三十夜到來。雙眼依然黑漆漆　晚參。
一僧出禮拜。師便打。僧便喝。師云好喝。進云。莫作喝
會好。師云。將謂金牙作。進云。不勞再勘。師云。你無拄
杖子。奪却你拄杖子時如何。僧擬議。師便打。乃云。諸
兄弟。還有為者僧通箇消息者麼。眾無語。師云。諸兄
弟。既是吝慈。山僧不惜口業。放一線道去也。以拄杖
卓一卓。向者裏會去。猶是鈍鳥棲蘆。多見兄弟們。每
每臨機下一喝。頓一足。打一圓相。拂袖便行。及至挨
拶將來。依舊木雕泥塑。堪作何用。須是竿頭進步始
得。豈不見。蓮花峯菴主。凡見僧來。拈拄杖卓一卓云。
古人到者裏。為甚不肯住。二十年來。舉似於人。雖有
下語。總不相契。後自代云。只為途路不得力。又云。畢
竟如何。以拄杖架肩上云。楖栗橫擔不顧人。直入千
峯萬峯去。還委麼。拽拄杖下座　謝兩序上堂。人天
眼目。靈樹符合。一大藏教。是箇切脚。興化打克賓。瘥
病驢駝藥。英靈衲僧。不撥自轉。聽闌鷄鼓翅。看茶銚
𨁝跳。雖則金聲玉振。未免平地骨堆。金山門下。稍可
頴脫。留雲臺榭孤風峻。曉堂樓閣足知音　上堂。祖
師門下。只貴痛快。向未舉已前。一肩擔荷。若停機佇
思。了沒交涉。豈不見。德山老漢。在吹紙燭處。徹見源
底。遂焚青龍疏鈔云。窮諸玄辯。若一毫置於太虗。竭
世樞機。似一滴投於巨壑。拽條楖栗。湖海橫行。復顧
視左右云。有麼有麼。摩霄俊鶻。便合乘時。止濼困魚。
徒勞激浪　問。牛頭未見四祖時。為甚百鳥[啣-止+山]花。師
云。只在此山中。進云。見後為甚不[啣-止+山]。師云。雲深不知
處。進云。牛頭畢竟在甚麼處。師云。天共白雲曉。水和
明月流。師生於萬歷己酉十月二十九日。示寂於康
熙癸亥五月三日。塔建五峯之陰。
<other>南㵎理安濟水洸禪師</other>據室。從上古德。盡向者裏。
造瞞天罪過。將大秤大尺。欺一切人。新長老甚是公
平。你有半觔。還你八兩。你有十尺。還你一丈　上堂
云。峯巒毓秀。溪水瀠迴。古木扶疎。殿堂洞啟。秘密寶
藏。八字打開。祖父田園。四至分曉。只要箇漢親到地
頭一回。便見伏虎高蹤。未泯先師弘範森羅。可謂法
法不隱藏。古今常堂堂。雖然恁麼。不免再舉箇舊話。
僧問九峯。承聞和尚親見延壽。是否。峯云。山前麥熟
也未。師云。者老漢。通身是刃。爭奈罕遇其人。致令勞
而無功。今日者裏。有問承聞和尚親見石磬是否。山
僧劈脊便棒。他若道且莫盲加瞎棒。更與連棒趁出。
何故。一不做。二不休　元旦上堂。問。如來禪祖師機。
一總拈過。請和尚道應時及節句。師云。闍黎白椎。進
云。祇如威音不先。彌勒不後。中間是誰。師云。高著眼。
進云。與麼則慶讚有分。師云。禮拜著。乃云。五更起來。
<pb n="25"/>
忙忙碌碌。禮拜燒香。念誦祈禱。合山大眾雲集。互相
慶賀新正。可曾與無位真人慶賀也未。若也未曾。山
僧為諸人。念補缺真言去也。遂顧左右。下座　解制
上堂。十月十五一句子。莫道我瞞你。九十日兩手分
付了也。有般眼目未辨東西底。便問。是那一句。是者
般底。我也沒有拄杖打他。但與他一緉破草鞋。便下
座。觀音誕日上堂。春風笑花柳。徧界獅子吼。欲入三
摩地。面南看北斗。看看。觀世音菩薩來也。擡脚云。展
驢脚。舉手云。舒佛手。明眼衲僧莫亂走。復顧眾云。信
得及麼。未出錢塘門。為汝說了也。下座。
<other>邱山雪谷古石藏禪師</other>示眾。觸目儼然。因何不薦。眨
得眼來。風過別院。鵲巢定風柴。鶻眼衲僧試辨看。
<other>杭州理安六吉謙禪師</other>蕭山汪氏子　晚參。秋風生
夜凉。壞壁鳴寒螿。的的祖師意。明明不覆藏。雖然如
是。切忌認奴作郎　晚參。老僧口訥。猶如木橛。三五
不參。朔望不說。大眾上來。不須饒舌。何故。心不負人。
面無慚色。
<other>蘇州常熟勝法雲峯授禪師</other>早參。以手向前指云。
者一片地。待來多時也。因甚無人搆去。眾擬議。以竹
篦旋風打散。師行履氷操。凡學者來參。皆隨機接待。
不厭不倦。臨終豫知報盡。坐化。
<other>山茨際禪師法嗣（五人）</other>
<other>潭州石霜爾瞻尊禪師</other>明州唐氏子。六歲。知信佛乘
求出家。父母不允。越年。從福泉圓明老宿受業。歷參
天童顯聖。後謁山茨際於東明。言下頓豁。隨上南嶽。
誅茆綠蘿。一夕圍罏。際舉僧問夾山。撥塵見佛時如
何。山曰。直須揮劒。若不揮劒。漁父棲巢。汝作麼生會。
師曰。太費力生。際曰。是夾山費力。者僧費力。師曰。任
和尚分別。際曰。情知汝會者話不得。師起身便出。後
辭出山。際以偈授師。其略曰。鄭重堅操志。慧命賴持
傳。未幾。開法石霜　上堂。未離兜率。版齒生毛。已降
王宮。脚不點地。未出母胎。蠅子放卵。度人已畢。銕作
面皮。釋迦老子。從久遠劫來。一片廣大婆心。被石霜
一時華劈了也。眾中有不甘底。出來如何若何。山僧
一不作。二不休。有麼。擕取詩書歸舊隱。埜花啼鳥一
般春　示眾。以拄杖橫曰。黃[鴳-女+隹]樓前吹玉笛。江城五
月落梅花。諸人聞麼。若道不聞。山僧今日未遇人在。
擲拄杖下座。康熈癸卯九月朔日。師作書遣使。囑曉
菴昱公。面托後事。昱不信。令使歸。師曰。昱兄。以山僧
為妄語。大眾。今晚莫睡。聚話終夕。至天明。高聲召眾
曰。老僧別矣。便坐脫。入龕一七未掩。顏貌如生。昱趨
拜淚下曰。吾兄再來人也。塔建石霜圓祖之側。
<other>吉州安福臺山且菴芻禪師</other>上堂。不說有法。不說
無法。諸人會麼。拈起少林無孔笛。順風吹又逆風吹
　上堂。卓拄杖。喝一喝曰。山僧今日與麼提持。還有
共相激揚者麼。僧便出。師便打。乃曰。臺山者裏。明如
杲日。有時喝。有時棒。照用同行。殺人刀活人劒。應時
拈出。復卓拄杖。喝一喝。鉗錘不動火星飛。眨上眉毛
隔遼海。
<other>邵陵金峯紫雲密巖剛禪師</other>茶陵蕭氏子　上堂。問。
祖意教意。是同是別。師云。一尺青天蓋尺地。乃曰。機
先薦得。落二落三。句下承當。錯七錯八。縱饒得到奔
流度刃。疾𦦨過風。信手拈來。羣機普利也。只是建化
門中事。若到自己分中。也是日午打三更。雖然如是。
只因梅雪落。又得顯風光。
<other>楚黃陂𡾇山玄慈謙禪師</other>上堂。機先一著。廓爾現
前。正眼洞明。本無迷悟。孤峻處峭巍巍。平坦處活鱍
鱍。佛祖莫能知。人天不可測。不假修證功。豈資解脫
力。明明不覆藏。歷歷絕背向。包今括古。離見絕名。直
下透徹本源。不須別處尋討。祇如透聲透色一句。作
麼生道。一塵舉處全身現。徧界明明不覆藏。
<other>[(奧-釆+米)-大+ㄎ]西全州香林宗玄旨禪師</other>除夕小參。世事匆匆。
情緣碌碌。節換時移。光陰迅速。看看。又過一年。且喜
<pb n="26"/>
林下衲僧。自無塵事勞攘。却有溪山可樂。守道安貧。
逍遙快活。任從村老燒錢。說甚烹牛納角。人人安帖
家[邱-丘+(看-目)]。箇箇甘休巖壑。雖然如是。也不可錯過時光。正
當與麼時。應時及節一句。作麼生道。圍爐煑瀑消殘
夜。也勝諸方五味禪。
<other>松際授禪師法嗣</other>
<other>潭州神鼎雲外行澤禪師</other>婺源汪氏子。年廿五脫白
黃山。閱三載圓具。參天童悟。問。如何用心。得箇入處。
悟曰。無心可用。是汝入處。師擬進語。悟便打。於是疑
情頓發。一夕不覺倚柱失睡。忽聞開門聲有省。呈悟。
悟為首肯。後依松際授於磬山。機鋒迅捷。應對無滯。
授曰。汝進語都佳。住桶底未脫在。乃發憤力究。一日
因風動簾幙墮地。撲簌作聲。忽然大悟。授始印可。出
世蘄州老祖湘陰神鼎　上堂。會得也打。不會得也
打。良久。喝一喝曰。姹女已歸霄漢去。獃郎猶向火邊
棲。僧問。文殊乃七佛之師。為甚麼作釋迦弟子。師曰。
鐘樓上走馬。佛殿裏騎驢　問。和尚昔在磬山。得箇
什麼。師曰。山僧愛嗔不愛喜。曰如今以何為人。師曰。
揑棒呼狗。曰恁麼則圓滿菩提無所得也。師曰。百草
頭上薦取老僧。僧禮拜。師接機峻邁。手眼精明。室中
嘗舉狗子無佛性話驗人。罕有契其機者。順治甲午。
師書偈曰。是非海內展全機。多少時師盡皺眉。此日
一言無可付。江南江北大家知。投筆端然而逝。全身
塔於神鼎之右隴。語錄十五卷。附楞嚴方冊藏流通。
<other>大覺琇國師法嗣（十九人）</other>
<other>湖州報恩退菴重禪師</other>高安彭氏子。幼喪母。隨父出
家。參大覺得旨。呈拈花頌曰。倚天長劒露鋒鋩。拈出
何人敢近旁。膽大飲光輕觸著。面門血濺好慚惶。覺
可之　示眾。舉黃龍三關語。佛手驢脚與生緣。一箇
錮鏴兩箇圈。漁父忙忙貪錦鯉。不知衣角水涓涓
　晚參。賣却劫初田地。兄弟同添十字。碎盡列祖沙盆。
兒孫義斷真金。寸絲不挂的。卸下鳳袞龍章。寸草不
生處。脹破驢胎馬腹。若在飯籮裏叫餓。火聚中畏寒。
置而不論。饒伊牙如劒樹。口似血盆。慣向饑鷹爪下
分餐。餓虎舌尖奪肉的英靈。要問你。去冬雪裏。轟箇
凍雷。今年米作麼生價。滿盤傾不出。大地沒飢人。戊
子閏四月廿八日。無病趺坐。說偈而化。塔于寺東大
覺潭上。
<other>荊溪善權白松豐禪師</other>鞏氏子。山西平陽人也。年十
六。從三元菴出家。納戒於普陀隱光律師。二十九。謁
天童悟。扣以向上事。未幾。參報恩琇。問。盡大地是箇
火坑。得何三昧。不被燒却。師曰。金不博金。琇可之。後
以伽黎授師。及琇退居大雄義母。命師繼席。次遷海
會　上堂。圓機大用。觸處全彰。格外真宗。隨方顯露。
所以道。在天成象。在地成形。在日月為照臨。在四時
作寒暑。居谷盈谷。處坑滿坑。有情則動轉施為。無情
則森羅顯煥。天人羣生類。皆承此恩力。且道。超羣拔
萃。又作麼生道。漠漠水田飛白鷺。陰陰夏木囀黃鸝。
師於萬歷壬子十月三十日生。康熈甲寅九月十九
日示寂。世壽六十三。僧臘四十七。塔建海會寺側。有
語錄若干卷。行世。
<other>南嶽高臺不退勇禪師</other>錢塘韓氏子。從界山衍雲披
剃。隨全菴進禪師。上金車山。參大覺琇。令究未生前
語。一日普請次。見僧荷空畚行。有省。次侍琇於方丈。
琇問僧曰。轉山河大地歸自己則易。轉自己歸山河
大地則難。如何會。師在旁。徹法源底。自此機用超絕。
琇以衣拂授之。出世吳興法海。次住高臺　上堂。銅
頭鐵額諸禪客。肘後橫懸奪命符。尚有火爐吞不下。
氷霜肝膽細磋磨。驀然南斗北翻身。赤縣神州火裏
坐　小參。三間破屋通天眼。七尺烏藤抹太虗。要明
臨濟三玄旨。荊棘林中舞柘枝。昨夜無位真人。倒騎
三脚驢子。直上萬仞峯頭。欲與諸人通箇消息。卓拄
杖下座　小參。老鴉嘴上挂油瓶。月落寒松著一驚。
<pb n="27"/>
失口一聲連嘴落。逢人便叫兩三聲。且道。叫箇甚麼。
驀喝一喝。下座　小參。醉臉夭桃舒笑口。垂腰衰柳
展春眉。堪笑靈雲多浪蕩。驚落枝頭萬點紅。顧眾云。
有恁麼見徹者麼。山僧如此舉話。八萬四千毫毛。盡
皆拋向諸仁者懷抱裏去也。如或未然。但辦肯心。必
不相賺　小參。少林面壁。白玉琢成西子骨。雪庭肘
墮。黃金鑄就伍員心。六耳不同謀。一花開五葉。喝一
喝下座　小參。赤肉團上。壁立萬仞。世尊摩竭。鼻祖
嵩山。豈許九旬聚眾。畫地為牢。若有高鑑。山僧性命。
早已不存。有麼有麼。如無。卓拄杖云。此令還是我行
　小參。即心即佛。文殊著賊。非心非佛。普賢叫屈。不
是心不是佛不是物。觀音菩薩摸著了。一箇毛頭大
結。十字街頭。忽然撞著了。大肚子彌勒。放下布袋。呵
呵大笑云。青天白日。為甚麼著賊　僧送茶至。師接
得便掌。僧云。某甲過在甚麼處。師竪二指。僧擬議。師
便打出。師示偈云。狗[啣-止+山]燈盞街前去。老鼠偷鹽咳嗽
歸。露柱堂前驚破夢。開門雪裏放烏龜。順治乙未五
月六日示疾。眾請遺偈。師接紙曰。信手拈來。一筆寫
盡。都盧丟在大江東。擲筆而逝。壽三十九。僧臘一十
有七。塔於江陰敔山。
<other>湖州報恩骨巖峯禪師</other>溫姓。上世山西懷仁縣人。遠
祖大司馬祥卿。厥後遷浙之烏程。世以隱德著。師生
有奇質。篤信佛乘。投陽山授和尚落髮。參報恩琇圓
具。聞琇示眾云。但向父母未生前薦取。自然廣大圓
滿。師於言下有省。一日琇問。如何是日中浩浩時作
得主。師曰。真不掩偽。琇曰。如何是夜間睡夢時作得
主。師曰。曲不藏直。琇曰。正睡著時。無夢無想無見無
聞。主人公在什麼處。師答十數語。琇皆不肯。一日答
曰。家無二主。琇曰。一箇驢子。繫在橛上。師即頓釋
　上堂。蒼翠連天松蔭濶。桃枝紅並李枝白。西來祖意
報君知。一二三四五六七。喝一喝　早參。放出南山
鱉鼻蛇。齩殺門前子湖狗。竪起秘魔巖下叉。打折俱
胝手中指。設有箇衲僧出來道。長老合喫三十棒。却
也怪伊不得。師生萬歷己未正月初十。康熈丁丑六
月二十六。徧巡各寮曰。老僧不復來矣。至晚。略示微
疾。即索筆書偈。侍僧以為師食過飽。作辭推之。師曰。
既不將來。他後不得謂吾無偈。遂不復語。越一日不
起。眾請說法。師乃轉身。面壁而逝。世壽七十九。僧臘
五十九。全身塔於本寺之左。有語錄。行世。
<other>湖州武康報恩棲雲行岳禪師</other>烏程沈氏子。世為望
族。少補廩庠。始以居士身。參大覺老人於報恩。順治
乙酉。投大覺披削。丁亥秋。事覺於淮北。乞食炊給之
餘。覺力為錐劄。一日問覺。空索索地錦艶艶。錦艶艶
地空索索時如何。覺云。待你到此境界。與汝道。師禮
謝。覺云。者漢多時妄想。今日始斷。師有省。庚子春。侍
覺應詔還山。入天台桐栢宮。草衣木食。習頭陀行者。
三閱寒暑。癸卯春。覺命繼席報恩　晚參。彌勒真彌
勒。起模畫樣。分身千百億。揑目生花。時時示時人。郎
當不少。時人自不識。略較些子。召大眾云。還有讚歎
分也無。驀豎拂子。將此身心奉塵剎。是則名為報佛
恩　晚參。入秋時節不相饒。西風吹雨池塘暮。古殿
松陰宛轉開。鐘聲透過山前路。急回顧。是甚麼　晚
參。臨濟大師道。一句具三玄。一玄具三要。汾陽大師
道。三玄開正眼。一句破邪宗。所以參禪上士。投崖捨
身。立雪斷臂。三千里外。撥草瞻風。二三十年。捍勞執
役。祇求於一句下。發明心地。了畢大事。透脫一句。該
攝三句。了達三句。纔明一句。僧問馬祖。如何是佛。即
心即佛。僧問雲門。如何是佛。乾矢橛。僧問洞山。如何
是佛。麻三觔。僧問風穴。如何是佛。杖林山下竹筋鞭。
僧問首山。如何是佛。新婦騎驢阿家牽。歷代祖師。天
下知識。出一令立一機。布縵天網子。垂四海玄鈎。今
日岳上座。亦有一句。布施大眾。春無三日晴　上堂。
舉臨濟三度問佛法大意。及興化在大覺會下被打
<pb n="28"/>
語畢。乃云。報恩今日不惜眉毛。一時頌出長壽石壁
寺盧公一首詩。渴讀即不渴。飢讀即不飢。鯨吞海水
盡。露出珊瑚枝。海神知貴不知價。留與人間光照夜
　晚參。舉陸亘大夫問南泉曰。肇法師。也甚奇怪。解
道。天地與我同根。萬物與我一體。南泉指庭前牡丹
曰。大夫。時人見此一株花。如夢相似。昭覺曰。陸亘手
攀金鎖。南泉八字打開。直得七珍八寶。並列目前。拈
拂子云。天地一指。萬物一馬。通身是眼。分疎不下。師
乃召大眾云。報恩。身騎梵天宮殿。穿過諸人髑髏。將
山河大地。若草若木。情與無情。撒向諸人眼睛鼻孔
裏。還知麼。連擊拂子。下座　康熙丙午冬十月二十
七日。示寂於報恩方丈。世壽五十三。僧臘二十二。塔
於寺之西塢。
<other>杭州圓照[茿-凡+ㄗ]溪森禪師</other>惠州博羅黎氏子。母夢白光
入懷生師。眉宇俊秀。如[鴳-女+隹]立鷄羣。博覧經史。寓目會
心。甫念七歲棄家。從宗寶獨公削染。納戒。出參雲門
信。問。紫燕繞華屋。梅子正香熟。如何是西來祖意。門
曰。未曾聞著。師曰。恰似錯問。次參大覺琇於大雄。令
頌本來面目。師即曰。苕溪屈曲水潺潺。萬疊關山一
境閒。乍雨乍晴雲散後。滿天風月到人間。琇頷之。遂
舉立僧。接機迅利。衲子響風。出住老祖。開龍溪法席
　佛誕小參。從古相傳。釋迦佛今日降生。不知是否。
說與諸仁撿點看。南康府裏星子縣。黃梅縣外義豐
城。者便是森長老見處。良久云。知客在否。眾答在。復
云。內外大眾。今早都念課誦麼。眾云。念。師便入臥室。
順治己亥夏。琇應召還山　上語琇曰。和尚座下。有
可語上首否。琇奏以師。且曰。彼骨硬。惟善遇之　陞
座。放下布袋。快活無匹。閒看猢猻偷喫生鐵。阿呵呵。
的的的。問甚生前面目。誰論梨花笑日。齋堂有粥有
飯。禪和要喫便喫。喫即不無。飽後作麼生。夜行莫踏
白。下座　晚參。萬法歸一。一歸何處。呵呵。學人也有
趣。和尚也有趣。擊拂子下座　晚參。山門前得的。禪
堂裏商量去。進到方丈。不必再舉。何也。天溪不肯辜
負汝　室中晚參。問答畢。師乃云。阿逸多笑甚麼。蛇
穿耗子窟。普化搖鈴過。嗚呼。小子脚板踏破。癢瘡近
火血沾衣。傷鹽傷醋陳年貨。有人道。慈翁老。有茶請
喫茶。無茶滾水好。咄。漢仙琴高騎赤鯉。羲之寫字換
鵞兒。良久云。歸堂去　黴天連雨。師落堂云。大眾。因
甚麼迷癡許久不晴。眾無對。師曰。知之為知之。不知
為不知。天上雷公叫。地下走蟛蜞。呵呵。好場熱閙。以
拄杖畫云。湄。眾茫然。師喝曰。聾牛瞎驢。一齊打散
　師問座主。金剛且止。喚什麼作經。主擬議。師便笑。主
問。如何是經。師召云。法師。主應諾。師云。好箇座主。主
指茶鐘云。者裏有趙州也無。師云。匙挑不上　師問
柴頭。無根樹子。斫斷也未。頭無對。次早云。昨夜看無
根樹子。聞鑼聲忽然斷去。師指花云。因甚麼喚作海
棠。頭擬議。師便掌。陞座。竪拂云。一羣子上來。一羣子
下去。殘夢五更鐘。落花三月雨。合掌低頭換步時。進
前退後翻身處。有利有害。人無遠慮。歸到故鄉還似
客。布穀催耕鳴別樹。叉手句可惜許。一切數句非數
句。打一拂云。去　晚參。拂一拂曰。不到雄峯頂。那知
竹徑深。樹古石形瘦。木落見山林。月照龍囦底。乾坤
點客心。復拂一拂。師於康熙丙辰六月二十七示眾
曰。明年此日。能見我於別峯乎。眾罔測。至明年春。師
謝事大雄。游武林吳山。見華巖幽僻。謂主人曰。吾欲
於此。結一期緣。可乎。主人唯唯。至六月二十四。復謂
主人曰。明日吾行矣。主人請曰。願留數日。候集諸子。
何如。師曰。諾。至二十七。諸子四集。師沐浴更衣說偈。
六十四年。七顛八倒。開口便罵人。無事尋煩惱。呵呵。
總是一場好笑。復書封龕語云。[茿-凡+ㄗ]溪老[茿-凡+ㄗ]溪老。到者
裏有什麼不了。咄封却。遂擲筆含笑而化。時異香遠
徹。緇素競奔。至七日掩龕。餘香猶烈。迎龕歸龍溪。塔
於圓照之右脇焉。世壽六十四。僧臘三十六。九座道
<pb n="29"/>
場。雍正間。追封明道正覺禪師。語錄賜入藏。
<other>湖州武康報恩美發淳禪師</other>福建延平熊氏子。首參
壽昌謐覺浪盛。次參大覺。乞單入堂。覺懸牌垂問云。
佛未出世時。道將一句來。師即抱牌入方丈云。和盤
托出。覺云。山僧今日困。師禮拜。過一邊立。覺謂師曰。
汝者一轉語。可作我維那。次日結夏。即命師綱維首
眾。師自謂曰。若不克意來參。焉知有與麼事。所謂悟
了不見人。十箇有五雙。杜撰記莂。後師為西堂。自此
執侍左右。未嘗少間。覺一日以趙州勘婆。白雲入磨
房勘五祖話。問師。凡下語。覺輙詬罵不已。一日復舉
問師曰。既是拈也拈得。頌也頌得。悟也有悟處。因甚
却道未在。師云。粉牌不著白。覺云。說也說得是。見也
見得到。祇是未在。師究竟累日。忽見白雲五祖面目。
遂舉似覺曰。者回謾某甲不得也。覺云。更與你三箇
未在。師云。恩大難酬。便禮拜而退。辛丑春。師乞假。入
閩塟親。度夏蚌坑。於經行次。忽憶百丈囑溈山。時節
若至其理自彰之語。驀然打失布袋。始信大慧禪師
云。大悟十八遍。小悟不記其數。非欺人語。出嶺舉似
老人。老人云。所謂不住始覺。冥合本覺。參得涅槃堂
裏禪。未能透徹此關。自利即得。為人則禍生。今時佛
法。虀腐極矣。能透此關。是不易得　上堂。湘水龍淵
浮玉山。廿年氷雪侍師顏。無端推出成狼藉。滿面
慚惶何處安。行淳雖親依老漢二十餘年。並不曾參
老漢禪。亦不曾得老漢說話。祇是被老漢罵。得徹骨
徹髓。身心頑了。一味瞌睡。佛法總未夢見。記得幾箇
古人因緣。在肚皮裏安排。今日寶花王座上。闡揚佛
祖宗猷。開換人天正眼。不意來到野猫洞口。打一箇
噴嚏。都忘却了。一字也想不起來。祇見金輪峻峭。萬
象森羅。山青水碧。鵲噪蟲吟。秋風颯颯。秋雨蕭蕭。緇
是緇。素是素。鐘是鐘聲。皷是皷響。一一現成。一一明
妙。一一為諸兄發向上機。一一為諸兄轉大法輪。一
一從自己[(曷-曰)/月]襟流出。所謂我本無心。有所希求。今此
無盡寶藏。自然而至。大眾。前是山門佛殿。後是方丈
寢室。左是齋堂。右是禪堂。且道。無盡寶藏。在甚麼處。
驀卓拄杖。下座　晚參。古佛心。千萬世只如今。祖師
意。鍼眼魚吞鱉鼻蛇。牆壁瓦礫放光明。演說如來真
妙諦。驀拈拄杖卓一卓。召大眾云。現前買賣。不離行
市　晚參。十方無壁落。四面亦無門。浙西游東魯。梵
語讀唐文。菖蒲溪火發。燒著帝釋眉毛。南海波斯。忍
痛不禁。轟一箇霹靂。雨似盆傾。咄。我行荒草裏。汝又
入深村。康熙十八年九月初。命所服衣履。散諸苦行。
至重陽日。自書辭世偈。泊然而逝。世壽六十三。僧臘
四十。停龕三日。肉髮猶煖。顏貌如生。以陶龕。塔全身
於報恩寺後隴之左阜。
<other>報恩西堂寂菴行洽禪師</other>汝州光邑王氏子。孤苦絕
塵。矢志萬行。到處陸沉眾中。尤行業純謹。後參大覺
老人於報恩。覺示以未生前話。每徵詰。師無對。覺云。
你恁麼參禪。水也消不得。師直得垂淚。同眾坐不臥
七。覺問。恁麼物恁麼坐。師云。總沒交涉。覺便打。師無
語。覺痛打一頓。中夜釋然。舉似覺。覺頷之。時年二十
三。師因看病回。覺問。有氣死人。是你救活了。無氣死
人。作麼生救。師指旁僧云。何不祇對和尚。覺云。他已
喫我三十棒了。你自道。師云。和尚著甚死急。覺云。念
汝看病辛苦。一日覺指楊梅問。一樣楊梅。因甚有紅
有青。師云。和尚合取口。覺頷之。覺垂問。道通無礙。因
甚一片竹牕關斷月。師云。和尚道甚麼。覺云。須是他
喫得棒。覺問。紫羅帳裏撒珍珠。汝作麼生道。師云。拖
泥帶水。覺云。向古廟裏。躲得過時如何。師云。吹毛用
了急須磨。一日廟下同不退禪師行次。退驀將一毬
擲師。師云。那裏得者箇來。退以毬便打。師大笑而去。
至晚。入退寮。於桌上。畫<img n="X/X85p0027_01.png"/><rubynote t="【圖】"/>云。午後底午後底。復作此
[中-口+○]相去。作麼生作麼生。遂將毬子收過。退少間自外
歸。亦書此<img n="X/X85p0027_02.png"/><rubynote t="【圖】"/>云。賊賊把將來。令行者送至師寮。師將
<pb n="30"/>
毬子付行者云。也是雪峯道底。退又書此○相云。幾
人於此茫然。師云。直饒恁麼。也只是弄泥團漢。雖然。
若人檢點得出。直須○○○。順治辛卯。示寂於大雄
棲賢堂。師十七披緇。僧臘十五。世壽三十二。火化。齒
牙不壞。色愈白澤。并骨石。與退菴禪師。合塔於報恩
大覺璉禪師放生潭上。
<other>蘊荊行璧禪師</other>楚人。參大覺於崇福。真切體究。未嘗
輕發躁露。後坐精進三。次日上方丈。謂覺曰。某有箇
見處。覺曰。狗子因甚無佛性。師拳覺肋下云。一向在
趙州處落節。今日要和尚處拔本。覺便推出。次日復
上方丈。覺云。盡大地火發。得何三昧不被燒却。師云。
特來度夏。覺便喝。師呈偈云。圓似滿月圓。寬同太虗
寬。歷劫無姓氏。從來絕躋攀。聖凡由此出。剎海任伊
安。始終無變異。觸處善隨緣。覺云。還會適來一喝麼。
師便出。師土木形骸。悟處頴脫。後竟不知所終。蓋若
西山之流亞歟。
<other>杭州天目山全菴行進禪師</other>武林錢塘沈氏子。生數
月而孤。年十二。母命投無諍寺隱松老宿出家。芟染
後。思求出世正因。往參天童密老和尚。遂進具。嗣往
報恩。參大覺琇。問。某甲生死不明。求和尚開示。覺曰。
將生死來。與汝開示。師茫然。覺見師誠實。痛下針錐。
師自恨障緣深厚。不能一撥便轉。覺北行。不退勇公
綱維。見師工夫得力。當眾稱賞。師七終不得透徹。放
聲大哭。次早。詣寮致謝。乃流淚不已。勇慰曰。和尚不
在家。兄去親近理安和尚亦可。師曰。某在此親近和
尚。十來年。如此不青不黃。有何面目。別去見人。者樁
大事。必求吾兄為我了斷。某已辦得石米。欲上證果
菴。討箇分曉。乞兄早晚提誨。勇大喜。即送師上山。研
究一七有餘。忽地春風大作。打開門戶。師當下猛省。
喜躍無量。時勇往雲覆菴。師即星夜越嶺相見。勇曰。
全兄何得夜來。師云。某甲捉住了賊來出首。勇云。文
殊為甚出女子定不得。師云莫謗文殊好。勇云。為甚
罔明出得。師纔擬議。勇攙前云。喂咍。師茫然無對。值
覺回大雄。趨往瞻禮。命充副寺。一日因禪者呈香嚴
上樹頌觸著。向問勇公。此語咬嚼不破。自謂。此話不
透。則從前發揮公案。皆未穩當。遂將拈頌稿。一時焚
却。辛卯。老人命師上天目。一夕諸兄弟同在老人室
中。因舉上樹話。至虎頭問處。覺厲聲云。什麼虎頭上
座。狗頭上座。師當下。礙膺之物。豁然蕩盡。遂當眾頌
上樹話。覺大可之。後出世住興化極樂院。既而遷荊
溪海會寺。庚申仲夏。應請主持天目。辛未春。復應請
崇福　僧問。盡力道不得的句。誰是得者。師乂手云。
慚愧。僧云。得後如何。師云。兩粥一飯。進云。忽遇出格
人來。又如何相見。師云。打退皷　僧問。大死底人却
活時如何。師云。只得一橛。進云。不許夜行。投明須到
時如何。師云。此夜一輪滿。清光何處無　上堂。報化
非真佛。亦非說法者。且阿那箇是法身佛。驀竪拂子
云。赤骨𩪸露堂堂。洗清天地一林霜。金烏曉映扶桑
國。遍界全彰烜赫光。遂放下拂子。撥開胷云。老僧有
幾莖葢膽毛　示眾。舉香嚴上樹話。師云。孔明密排。
休生傷杜景死。驚開八門陣圖。若非慣戰作家。自然
遭困。還有知音者麼。不奮咬人獅子勇。吠叢逐塊幾
時休。癸酉十一月初一日。師示寂於崇福關室。世壽
八十三。僧臘六十四。全身塔於天目陽和峯之麓。
<other>宜興磬山雲居行嶺禪師</other>江右臨江楊氏子。聞天童
密和尚旺化。往依之。繼參大覺老人於報恩。有一日
不作一日不食之戒。司樵十載。克究己事。覺[托-七+友]為堂
司。一日覺問。百丈被馬祖扭鼻有省。如何是他省處。
師云。十字街頭遇父親。覺云。何不道打失鼻頭張大
口。師云。有理不在高聲。覺云。掩却拜單聻。師云。俊[鷂-缶+(工/山)]
撲天飛。覺云。又道有理不在高聲。覺又問。百丈云。即
此用離此用。馬祖挂拂舊處。馬祖云。即此用離此用。
百丈亦挂拂舊處。為甚馬祖却與他一喝。師云。虎頭
<pb n="31"/>
虎尾一時收。覺云。百丈已有省。解捲席解挂拂。如何
又道於此三日耳聾。師云。不是箇中人不知。覺云。雪
竇曰。大冶精金。應無變色。聻。師云。千峯勢到岳邊止。
萬派聲歸海上消。覺云。張無盡。為甚不肯他。師云。情
知他是箇俗人。覺云。大慧為甚却肯無盡。師云。偶爾
成文。覺云。你若作大慧時如何。師云。居士更須喫棒
始得。覺云。我道。許他各具一隻眼。師禮拜。覺云。你作
無盡時如何。師云。某甲今日耳聾。覺云。何不道下官
造次。覺次日又問師。如何是就事藏鋒。師指几上硯
云。者硯。盡大地人提不起。覺云。如何是就理藏鋒。師
云。虗空裹大千。覺云。如何是理事俱藏鋒。師云。喚作
虗空。却是硯瓦。喚作硯瓦。却是虗空。覺云。如何是不
涉理事。師云。某甲不識得。覺打出。草堂老人示寂。覺
哀毀遇禮。大眾亦封鍋閉厨。覺垂示云。我作那吒太
子時如何。師進云。樂則同歡。覺令開鍋。順治乙未秋。
荊溪諸檀越。堅懇大覺老人。主持磬山。覺令師代為
首眾。至年七十。覺始命陞座開堂。復贈偈曰。年臻七
十始開堂。慣自將身入眾藏。今日寶花王座上。烏藤
痛處好宣揚。僧問。洪鐘在架。隨扣隨應。未扣時。聲在
甚麼處。師云。罕逢知音。進云。某何不聞。師云。怎怪得
山僧。僧問。掀翻大海。抖擻虗空。因甚平地上擡脚不
起。師云。門裏出身易。身裏出門難。僧問。百尺竿頭如
何進步。師云。速退速退。進云。退後如何。師云。不快漆
桶。康熙丁巳春。眾請繼席天目。戊午歲大旱。明年春。
持盋姑蘇。復歸棲水。遂示寂。世壽八十有二。弟子迎
龕。塔於磬山之壽藏。語錄十卷。行世。
<other>杭州良渚崇福濟芝行覺禪師</other>四明慈谿王氏子。幼
孤苦。及長。每思世界廣濶。不知從何起止。一日偶經
講寺。值演金剛般若。即猛念生死。決志出塵。時年二
十有二。聞報恩和尚乃大善知識。遂投薙染。令參父
母未生前話。一日入室。請益無夢無想無見無聞話。
聲未絕。被覺連棒打出。師當下豁然。一日覺問。有句
無句。如藤倚樹。汝如何會。師云。有水皆含月。無山不
帶雲。覺云。樹倒藤枯。又作麼生。師云。狡兔移窠眠嫰
草。癡人猶自守枯樁。一日覺又問。趙州道。臺山婆子。
為汝勘破了也。且道。有勘破無勘破。師云。有勘破。覺
云。那裏是勘破處。師云。用盡自己心。笑破他人口。覺
云。恁麼則趙州亦在裏許。師云。知即得。覺笑云。你還
覺面皮重麼。師便鞠躬低首。覺云。山僧罪過。師作禮。
覺頷之。乃結茆於前谿大聖庵。枕石鋤雲。瀟灑自適。
大覺老人示寂。後師應請住崇福　僧參。師問云。你
今日念普佛麼。曰念。師云。念佛的是誰。曰不會。師云。
漱口去。僧問。不是心不是佛不是物。是箇甚麼。師云。
拄杖長七尺。進云。不會。師云。扶過斷橋水。伴歸明月
村　晚參。舉昔日大慧禪師云。徑山莊無寸土田。今
夏隨宜結眾緣。慵論道懶談禪。拄杖挑來箇箇圓。不
用息心除妄想。大家喫飯了噇眠。噇眠即不無。倘或
夢中有人索飯錢。作麼生。依稀似曲才堪聽。又被風
吹別調中。師云。徑山恁麼入草求人。不覺舌頭拖地。
檢點將來。大似壓良為賤。崇福則不然。雄峯不置半
分田。日給持盂助眾緣。也沒道也無禪。脫賺方來萬
萬千。更有一般好笑處。蚤叮蚊咬髑髏穿。阿呵呵。樂
不樂。大家相聚喫莖韲。不喚作莖韲也大錯。捉敗千
七百箇老古錐。鐵牛迸斷黃金索。喝一喝。擲拂子下
座。師生平儉約。謹慎許可。一日忽示微疾。謂門人契
真曰。余四十年來。不輕許可。汝當保任此事。即沐浴
更衣。眾請偈語。師厲聲云。無偈豈死不得麼。遂坐脫。
世壽六十四。僧臘四十二。弟子奉全身。葬于大覺老
人衣盋塔之右。
<other>潤州夾山竹林六解行恒禪師</other>江陰劉氏子。弱冠。受
業于邑之乾明寺唯心老宿。年二十二。往參磬山修
和尚。山示以父母未生前話。因進具。聞鄰僧受食盂
鉢作聲。忽然身心踴躍。即入室白磬山。山云。試道來。
<pb n="32"/>
師擬對。山驀掩師口云。道道。師擬議。山便掌。後山示
寂。依大覺老人於報恩。舉一口吸盡西江水話。師下
語不契。值渡錢塘江有省。頌云。西江一口直吞乾。蝦
蠏魚龍命已安。大丈夫兒全意氣。始從今日肚皮寬。
順治辛丑秋。受夾山竹林寺請。一住九載。辛亥冬十
月。復住雲陽嘉山寺。僧問。如何是不動尊。師云。驢自
去馬自來。僧問。如何一體三寶。師云。一粥兩飯。僧問。
一口氣不來。向何處去。師云。不是河南。便是河北
　上堂。山河大地。草木叢林。皆是恒沙劫千佛數。刺你
眼睛。無處回互。東山水上行。西河火裏坐。驀卓拄杖。
下座　示眾。舉世尊臨入涅槃時。因文殊請再轉法
輪。世尊召文殊曰。吾四十九年住世。未曾說一字。你
請我再轉法輪。吾曾轉法輪耶。師云。文殊被世尊推
倒了也。山僧若在當時。待世尊恁麼道。便白椎云。諦
觀法王法。法王法如是。康熙丁巳十月十六日。師至
潤州八公洞漢隱菴示寂。世壽六十五。僧臘四十四。
門人奉全身於漢隱之右。塔焉。
<other>新安道仁行本禪師</other>新安人。參大覺老人於崇福。一
日呈二頌。一拈花頌云。佛法本無法。粥飯家常話。以
水相澆水。騙人又拈花。一外道問佛頌云。左山右水
露堂堂。默付密傳豈商量。悟者方知人骨體。難把虗
空作斗量。覺謂。師本不嫻文墨。以水澆水四字。却搔
著山僧癢處。發明昔日事。却甚相當。復召師問云。你
在靈山見世尊拈花時如何。師云。是他敗闕。覺乃竪
拂子。謂眾曰。大眾道看。良久云。一絲寒撒千峯外。漠
漠魚龍動地雷。師後開法於新安之華山。石塔在焉。
<other>侍者曉雲行謀禪師</other>楚人。參大覺老人於報恩。發明
己事。順治庚子秋。侍覺再奉　詔旨於萬善殿。陞座。
師出問。口吞佛祖。還同入泥入水。有主有賓。因甚却
在千峯頂上。覺云。正要闍黎恁麼舉。師云。直得宗風
永振。萬類瞻依。覺云。過者邊道場圓滿。覺復陞座。師
又出問。昔日趙州。今朝和尚。覺便喝。師云。有所譽者。
有所試者。覺云。被你兩番鈍置。師云。却是行謀罪過。
後歸楚。未出世而逝。
<other>書記響雪行澄禪師</other>姑蘇長洲人。投大覺老人芟染。
覺一日問師。如何是三十年不少鹽醬。師云。賣弄不
少。覺遂休。
<other>西堂琴水行韶禪師</other>世籍金臺。久歷講肆。參大覺老
人於報恩。復侍覺入天目。發明己事。一日覺問。因甚
頭角四蹄俱過了。尾巴過不得。即云。坐斷十方猶點
額。密移一步看飛龍。覺印之以偈。有教河深入不濕
脚。禪域窮幽見日枯之句。後歸金臺。示寂昌化寺。
<other>常熟拂水地藏洪濟演禪師</other>絳州張氏子。隨大覺琇。
應召於萬善殿。一日上同琇坐次。上問師。你那裏人。
師曰。山西平陽。上曰。出家幾時。師曰。歲半。上顧琇曰。
為甚者樣早。琇曰。疇昔願力。上曰。可曾悟道麼。琇曰。
已見本來面目。上曰。如何是本來面目。師曰。今日親
見陛下。上曰。和尚聻。師曰。兩重公案。上大悅。為雨錢
菴主掩關。小參。盡大地是箇關房。本無出入。盡大地
是箇法身。本無動靜。既無出入。又無動靜。為甚麼今
日特地。乃舉封皮云。還會麼。劃然坐斷萬重雲。鐵壁
銀山須粉碎。
<other>萬安法海祖山地禪師</other>元旦小參。師以拂子打圓相
云。一年十二月。一月三十日。一日十二時。年年月月。
日日時時。佛殿山門。燈籠露柱。胡張三黑李四。撞頭
磕額拜新年。覿面相呈無彼此。放下拂子云。孟春猶
寒。伏惟珍重。師問僧云。冒雨衝風去。披星帶月回。如
何是塵中主。進云。朔風滿面。師笑云。有勞闍黎。康熙
丙午秋。師示微疾。語諸弟子曰。四大假合。吾不久於
世。說偈云。金風颯颯飄黃葉。明月團團徧九垓。一句
了然超萬有。不須特地妄疑猜。至十一月五日。集眾
開示法要。遂命西堂超頂。繼居方丈。夜分時。趺坐而
逝。世壽五十有一。僧臘二十有一。茶毗。獲舍利若干。
<pb n="33"/>
越數日。猶有於草間得之者。戊申夏。建塔於本山。兵
部尚書淮南龔鼎孳。為之銘。

<sarticle>正源略集卷第五</sarticle>

維揚嗣祖沙門（寶輪際源高旻了貞）輯

天台國清　達珍　編
南嶽下三十五世
<other>五峯學禪師法嗣</other>
<other>潭州大溈養拙正明禪師</other>蒲州常氏祿山之仲子也。
自幼慕出世法。二十辭親。薙髮於普陀。首參金粟。棒
下不能領旨。一日見僧閱萬峯錄。有一歸何處話。猛
力參究。時五峯學。居金粟西堂寮。師往請益。峯以竹
篦打曰。眼觀一物即不是。但見絲毫便是塵。師當下
心境兩忘。祇有箇事。如擔百觔擔子放不下。一日入
室。粟問。你來作麼。師曰。挑水。粟曰。水桶在甚麼處。師
擬對。粟劈頭便棒曰。打破了也。師從此發明心要。執
役六年。有同參欲偕師住靜。師曰。我有三住靜。一本
分事畢。二有兵戈難行。三無善知識開堂。我即住矣。
後隨峰住大溈。師為監院　示眾。大丈夫休擬議。翻
身提起吹毛利。大鵬展翅絕遮攔。直透千重萬重去。
師順治己丑春示寂。塔於本山之前阜。
<other>漢月藏禪師法嗣（十四人）</other>
<other>蘇州三峰梵伊致禪師</other>海虞陶氏子。幼從寶巖朗公
薙度。參三峰。令看竹篦子話。一夕聞松聲有省。峰問。
子今在甚麼處行履。師曰。坐斷石牀鐘夜半。一聲寒
鴈破雲來。峯頷之。天啟七年。繼住三峯　上堂。打破
無明窟。何處為家。踏翻人我山。阿誰是主。入魔入佛。
任運施為。喚馬喚牛。誰人指擬。水自流雲無去。水茫
茫天無際。喝一喝曰。那箇是本來常住佛心地。師寂
於崇禎戊辰。塔造本山。
<other>杭州兜率一默成禪師</other>錢塘黃氏子。年二十三。投真
如寺薙染。入雲棲受息慈戒。次謁雲門圓具。尋參三
峯。經七年不得契悟。時同參澹予垣。䇿之曰。此事。因
循多年。若不明白。如何折合。師直得愧汗浹背。而不
能答。是夕坐至四鼓。垣舉竹篦話詰之。師擬對。垣以
手驀掩師口。遂有省。乃曰。我會也。垣曰。會則且置。祇
如生死到來時如何。師便喝。垣曰。一喝意旨如何。師
曰。截斷老兄舌頭去在。遂趨方丈呈所得。峯頷之。一
日侍峯。見僧請益三玄語。峯以手拈紅紙。翻覆示之。
師忽然會得兩隻水牯牛。雙角無欄棬之旨。峯為之
助喜。命居第一座。後出住橫山　僧問。如何是佛法
的灼大意。師以拄杖拄其口曰。急急如勅令。僧擬議。
師連打三棒　問。如何是向上機。師曰。虎頭生雙角。
師寂於崇禎辛巳。壽六十七。臘四十四。塔於鄧尉。
<other>潤州焦山問石乘禪師</other>竟陵熊氏子。參三峯藏。一日
侍立次。有僧問藏。十方無壁落。四面亦無門時如何。
藏震聲一喝。師從旁有省。出世海門焦山。次遷九峰
　上堂。蓋天蓋地。通古通今。太虗不可喻其大。微塵
不可喻其小。邪魔聞之膽裂。鬼怪觸之魂銷。且道。是
箇甚麼。三頭木馬嘶風去。獨足泥牛吼月來。師歷主
九峰正覺。太平興國。潤之金焦兩山。崇禎丁丑。何相
國芝岳。請主白門天隆。數致書問道。己卯。楚王請師
至武昌。於洪山小塔寺說法。晚居神山白雲。為逸老
計。一日示微疾。集眾訣別曰。汝等當發精進勇猛。則
悟理當機。無礙不破矣。乃書偈。趺坐而逝。時順治乙
酉八月二十日也。壽六十一。弟子建塔於白雲寺後
山之巔。諡慧照。
<other>無錫華藏大樹證禪師</other>本邑朱氏子　上堂。揮拂子
曰。指揮白拂。摟空五陰魔宮。拈拄杖曰。拈弄烏籐。打
破十方佛國。竪一手曰。伸手而醉象驚回。彈指一下
曰。鳴指而毒龍屈伏。此四句中。一句有賓無主。一句
<pb n="34"/>
有主無賓。一句賓主全無。一句賓主全具。汝等有簡
點得出也無。順治三年九月十六日示寂。壽五十九。
塔於三峰。
<other>蘇州瑞光頂目徹禪師</other>金陵栢氏子。參三峰藏和尚。
因竹椅倒地作聲大悟。峰即助喜。繼主三峰。次遷瑞
光　上堂。壁立萬仞處。陷虎機深。箭鋒相拄時。千鈞
弩重。即今還有成禠瑞光者麼。一僧纔出。師便打
　示眾。劈面一喝。壁立千仞。猛撞著打破髑髏。直使石
人。攣拳雙足。縮向牯牛隊裏。驚起木魚。翻身𨁝跳。躍
入毒龍湫裏。滿天風雨夜來歇。明月還從海上生。順
治戊子九月八日。泊然而逝。建塔穹窿拈花寺右。
<other>杭州顯寧澹予垣禪師</other>姑蘊朱氏子。狀貌豐碩。有玉
彌勒之稱。十歲出家於太倉聖像寺。十九參雲棲。問。
如何是佛知見。棲笑而不答。師疑之。次見雪浪於西
山。及聽講於巢雨二法師。自念無得力處。日夕憂惶。
最後參三峰藏和尚。稍有省悟。未得灑然。因與靈隱
禮。阻雪長安鎮。屢承䇿勵。忽得契證。親炙三峰二十
年。深入法奧。乃獲心印　僧問。三峰室中。嘗論臨濟
三玄要。是否。師曰。三峰無此語。莫謗三峯好。曰和尚
何得諱却。師曰。不特謗三峯。又來謗老僧　師住持
八載。說法不容記錄。將示寂。僧問。和尚尊候如何。師
曰。苦苦。曰善知識。焉得如此。師曰。未離三界外。還在
五行中。僧無對。師曰。你道。者兩轉語。那一轉敵得生
死。僧擬議。師喝出。書偈坐化。闍維。塔建本山。
<other>杭州徑山具德禮禪師</other>會稽張氏子。幼躭玄術。長慕
空宗。投普陀薙髮。旋遊講肆。聞三峰開法安隱。趨見
之。力參本來面目話。一日窺鏡猛省。峰未之許。後充
圊頭。運糞下山。因轉肩次。匾擔連𠿕。豁然了徹。機用
橫出。叢林有鐵䇿之稱。峰舉師為維那。綱紀一眾。未
幾辭去。及聞峰掩關鄧尉。師亟歸省覲。受最後之囑。
崇禎戊寅。出世雲門光孝寺。次遷安隱顯寧及靈隱
諸處　陞座。野老門外不留佛祖。正勅既行。佛祖門
外不留野老。諸侯避道。所以此事在野老。野老不知。
在佛祖。佛祖不會。會麼。文殊出女子定不得。德山不
會末後句。驗敵勝於全輸。黃檗耳邊吐舌。臨濟肋下
還拳。捋虎鬚於既敗。佛日者裏。總不與麼。動輒馬前
相撲。撲倒便休。還有向馬前相撲者麼。時有僧出。掀
倒禪牀。師便下座。歸方丈　示眾。識得自己。用得山
河大地萬象森羅。識得山河大地萬象森羅。用得自
己。且作麼生說箇識得用得底道理　晚參。山門八
字開。日用事成堆。露柱牙如劒。燈籠眼似眉。惡發時。
狼心虎面。歡喜時。蜜棗甜梅。更有石敢當橫行直闖。
惹得鐵獅子暴跳如雷。且道。為甚麼事。折梅花折梅
花　上堂。禪。葉落山空久寂然。道。十字街頭閙浩浩。
佛。雕刻精工勝泥塑。法。看透牛皮無濟拔。良久云。大
眾。禪道佛法。一時註破了也。汝等諸人。還在者裏覔
甚麼盌。拈拄杖下座。旋風打散。歸方丈　師住持十
剎。行化三十年。而於靈隱獨久。晚居徑山。未幾。揚之
天寧再請開法。師欣然往之。既至。衲子雲擁。師應機
說法。倍於常時。甫經七日。命設闔山供。是夕。劇談過
夜半。方寢。至五鼓。興起易衣。疾呼侍者。頓足一下曰。
快。隨我上方去。侍僧亟至。而師已逝矣。時康熙丁未
十月十九日也。壽六十八。臘四十七。師化後。挺身端
坐。頂門火熱。三日後。門弟子以陶龕封函。迎歸靈隱。
建塔於慧日軒。
<other>蘇州鄧尉山剖石璧禪師</other>無錫鄭氏子。參三峯。得印
心宗。上堂。有一句子。如青萍出匣逢物便揮。有一句
子。如白雲歸洞捲無蹤跡。有一句子。如露地白牛藏
頭卷尾。有一句子。如奔雷掣電暴雨疾風。顧左右云。
會麼。三醉岳陽人不識。等閒飛過洞庭湖　上堂。臨
時眼目千古絕同。或縱或奪。有始有終。電光莫及。石
火罔通。若也擬議。白雲萬里。遂歸臥室。行數步而逝。
塔建本山華嚴壇後。
<pb n="35"/>
<other>蘇州靈巖繼起儲禪師</other>號退翁　上堂。一向與麼去。
佛眼覰不見。驀地與麼來。晴空起雲雷。二途俱不涉。
玉女正懷胎。拈拄杖曰。是男是女。卓一卓曰。石牛攔
古路。一馬生三寅　上堂。黑月不見星。但依白路行。
忽然踏著水。冷汗徧身淋。拈起拄杖曰。寶雲若不出
隻手。未免道我暗地欺人　師歷主台州能仁國清。
興化靈石天寧瑞巖。蘇州靈巖等剎。康熙十一年示
寂。塔于堯封之頂。
<other>蘇州華嚴于槃鴻禪師</other>常州蔣氏子　僧問。如何是
大法。師曰。雙獅同輥繡花毬。問。如何是向上事。師曰。
猛虎驀頭騎。
<other>常州祥符慧刃銛禪師</other>上堂。藤樹交加仔細參。竝
頭拄杖語喃喃。夜深雙影抱明月。輥作連環玉一團
　示眾。石女穿梭織錦章。回文寫出舌蓮香。遙遙寄
向多情者。花木春深意轉長。順治己丑七月二十二
日示寂。塔于祥符寺之陽。
<other>杭州安隱潭吉忍禪師</other>示眾。拈拄杖卓一卓云。千
佛頂𩕳。與諸人一擊洞開了也。有撩起便行的。脚下
好與三十拄杖。崇禎十一年五月十五日示寂。塔于
祥符寺東。
<other>湖州高峯碩機聖禪師</other>上堂。拳倒須彌山。趯翻大
海水。帝釋與龍王。背負日月走。於一毫端。現寶王剎。
坐微塵裏。轉大法輪。喝一喝云。被山僧一喝。直得藏
身無地。還有相救者麼。又喝一喝。下座　上堂。拈拄
杖云。趙州和尚來也。東門西門。南門北門。土曠人稀。
相逢者少。僧問。如何是和尚為人句。師曰。阿誰欠少。
<other>孝廉劉道貞居士</other>字長倩。號墨仙。蜀之卬州人。因閱
壇經。遂信嚮宗門。已而疊遭憂患。怖死念切。發意參
叩。以大慧中峯二錄為指南。恒自鞭逼。每到言語道
斷。心行處滅。眼前如銀山鐵壁。愈不放捨。如是者十
八年。崇禎辛未。下第南遊。一日因大樹證公。自虞山
來。往扣之。忽於言下。心地豁然。述偈曰。妙喜老人。無
風起浪。咄哉三峯。添鹽合醬。跳出雲門觸背關。夜懸
明月青天上。峯命之入室。乃問。不得有語。不得無語。
士撫掌一下。峯曰。速道。士大聲曰。黃[鴳-女+隹]樓前鸚鵡洲。
峯曰。未在。士以手掣扇於地。便禮拜而出。厥後。峯書
法語。并拄杖授之。後歸卬州。當張憲忠陷蜀。屠戮無
遺。羣議自免。公曰。如何提筆寫得箇降字。被執席地。
罵不絕口。頃坐而逝。有問道錄續錄。行世。
<other>破山明禪師法嗣（十二人）</other>
<other>楚南武岡雲山勝力燕居德申禪師</other>西蜀忠南李氏
子　上堂。捲起簾見天地。鳥語溪聲明歷歷。將東籬
補西壁。今日猶然是昨日。有時拈起吹毛劒。萬壑千
巖血滴滴。諸仁者且道。利害在什麼處。參　太守楊
公請上堂。公問。如何是祖師西來意。師曰。老僧今日
上堂。公擬議。師便打。乃曰。識風鼓動㠟峨走。一根拄
杖不離手。昨日曾打慶陽王。今朝又打楊太守。諸上
人會也麼。直教赤尾化成龍。不許金毛變作狗。卓拄
杖。下座。
<other>成都昭覺丈雪醉禪師</other>內江李氏子。襁褓時。禮古字
山清然師為徒。性冲澹。于世邈然。因讀法華經。乃至
一舉手或復小低頭皆以成佛道。默計曰。成佛與麼
易耶。遂質本師。師罔措。圓具後。遍參諸方。至破山問。
僧問雲門。如何是佛。門云乾屎橛。意旨如何。山作臥
勢云。老僧不參禪。祇愛伸脚眠。師疑駭動靜。如一箇
有氣死人相似。一夜。因倒穿了鞵。脚套不上。擬伸手
拔。忽然有省。參天童。一日上太白頂拖柴。因竹簽傷
足。血迸污地。忽聽梆鳴聲震山谷。忽然大悟。進方丈
作禮云。某甲有些暢快。密作聽勢。師便打噴嚏。密打
云。那裏失利。來者裏拔本。師又兩喝。密連打云。翻不
暢快了。師拂袖便出。復至蜀謁山。山問。你從南方走
一回。帶得什麼寶物來。師竪一拳。山曰。別我七八年。
一點氣息也沒有。師曰。若有氣息。則不歸了。山肯之。
<pb n="36"/>
後住成都府雪居禪院　上堂。白牛山裏上堂。東勝
神洲打鼓。石頭瓦礫揚眉。草木禽魚起舞。從上先聖
頂門。盡是時人窠窟。若也觸途成滯。問取燈籠露柱
　晚參。山僧一夏已來。妄談般若。生身墮拔舌犁耕
地獄。正與麼時。阿誰隨侍溪聲。首座云。自作自受。師
云。我識得你。復云。既是無人替得。冥應眾緣。毫髮不
爽。因甚三門廚庫。被蠛蠓蟲吞却。老僧於須臾頃。遊
徧一十八重地獄。末後為眾兄弟。撥轉今昔關頭去
也。拽杖打散。歸方丈　上堂。斷谷蘆邊繫艇。氣逼華
亭。奔濤浪裏揚絲。聲驚奯老。且不犯清波。如何通信。
烏雞半夜[啣-止+山]珠去。玄兔天明抱玉回　上堂。物物有
密語。直捷直到底。七佛祖師來。兩眸擡不起。林下人
十中有九。覰捕不及。時大憨維那一喝。師云。好人不
肯做。又去屎裏臥。示眾云。靜明無隔夜禪與人參。復
拈拂子云。而今有也。拂一拂云。到與麼也未。
<other>大竹百城著禪師</other>奉節縣沈氏子。出住順慶興國
　上堂。運水搬柴只自知。神通妙用總由伊。算來不費
些兒力。何必三三兩兩疑。僧云。不疑底人來也。師云。
須彌山王。在那一劫中。與你說破。僧沉吟。師便打
　上堂。劈不成兩。捏不成團。是箇甚麼。指足云。一隻草
履。爛却半邊。不得周全　上堂。秋蟬聒耳。黃葉點牀。
閙中取靜。喪我兒郎。畢竟如何。鐘樓對石塔。山門向
池塘　師因雪背師兄問。道得一句。是吾真弟。師打
一掌。背休去。師云。不可向鬼窟裏作活計。背呵呵大
笑。師云。也未見得　師入堂。埜湘驀抱云。正恁麼時
如何。師打一掌。湘沉吟。師又打一掌。師圍爐。湘隨至。
問云。畢竟如何。師拈火示之。湘後契悟。師云。你何不
謝我。湘拈一粒豆。置師碗中。師云。今日收得一主冷
賬。
<other>寂光豁禪師</other>果城南充楊氏子。幼負出塵之志。父母
鞿鞚不許。遂持金剛經為業。年三十。父母繼逝。遂投
法雨禪師落髮。南詢至漢上。因兵戈阻隔。至一菴。見
壁間偈云。求佛在己。須彌在心。要行三岐路。便問去
來人。疑曰。作麼生是心。阿那箇是去來人。致疑不已。
偶聞瀑布聲有省。後于破山老人座下。了明大事。出
世住佛子寺　上堂。拈拄杖云。心若無事。萬象俱空。
靈機運轉。森羅齊舞。所以本師和尚云。把住也真金
失色。放行也瓦礫生輝。把住放行且置。且道。作麼生
是心。良久云。還委悉麼。紅菡萏花三四枝。紫旃檀塔
六七級。卓拄杖下座　上堂云。金峯㟮屼秀。疊嶂破
雲烟。鷲嶺排空外。直泉瀉碧淵。觀花開夢眼。擊竹悟
心源。珍重參玄士。我無道理傳　上堂。舉拄杖云。識
得拄杖子。却被拄杖子礙。不識拄杖子。亦被拄杖子
礙。識與不識。都來打壞。是法平等。如天普蓋。含靈疏
親。頓超三界。
<other>豐都二仙覺城明柱禪師</other>上堂。昨日今朝。元無有定。
劈面拈起。如泡如影。坐斷淨名佛頭。倒行摩竭正令。
擊拂子曰。野狐窟裏產麒麟。獼猴各佩軒轅鏡。
<other>射洪清果不會法禪師</other>南充楊氏子　上堂。至玄至
要。至難指踪。石火弗及。電光罔通。回頭轉腦。喪却家
風。一念知非。耳熱面紅。是箇甚麼。為萬物宗。遂舉拄
杖曰。天上有星皆拱北。人間無水不朝東。
<other>鳳山興隆深省純禪師</other>佛誕上堂。竪拂子曰。會麼。當
日瞿曇降誕。指天指地。即是者箇消息。今日諸人還
會麼。擲下云。四十九年說不盡。兒孫不踏葛藤窠。
<other>四川寶光笑宗行密禪師</other>上堂。不離當處。本地風光。
力破重圍。頓超十地。氣吞佛祖。眼葢乾坤。縱奪隨宜。
卷舒自在。所謂以大圓覺為我伽藍。身心安居。平等
性智。正眼看來。何異今日。以拄杖一卓云。風流不在
搽紅粉。肌骨生成格外奇　上堂。僧問。混沌未分時
如何。師良久。進云。分後如何。師便打。進云。分與未分
時如何。師連打。乃云。大方無外。大圓無內。今古混融。
凡聖同類。瓦礫生光。須彌粉碎。無量法門。百千三昧。
<pb n="37"/>
卓拄杖云。總在這裏。切忌他覓。摩訶般若。蘇嚕㗭哩。
<other>重慶崇因慧覺行衣禪師</other>上堂。路本平夷。行來即險。
眼分明暗。看自成盲。見不及時。眼毫萬丈。行不到處。
壁立千尋。脚跟下踏破。地竅天關。隨處通衢直捷。眼
睛底刺瞎。傍觀正視。管取見諦精明。到此時節。掀翻
漆桶。直步大方。擺手出長安。逍遙諸國土。所以道。不
移寸步。遊歷三千。弗越片時。融通今昔　上堂。無扊
[戶@多]門闥。盡力扣難開。沒關鍵堂奧。放身挨不入。脚下
紅絲未斷。手頭瓦子欠靈。一向信二疑三。致令進五
退七。是以。只在籬壇外打之遶。不得穩密處坐一坐。
諸禪德。可中若有箇通方上士。勇猛丈夫。不顧危亡。
𢬵著性命。自肯單刀直入。管教坐享成功。倘或三搭
不回。一任東西南北。何故。十方薄伽梵。一路涅槃門。
把手牽伊行不得。惟人自肯乃方親。喝一喝　佛成
道上堂。六年忍餓苦辛勤。一點明星刺眼睛。剛道瞿
曇成正覺。依前日午打三更。
<other>雙桂福國雲橋水禪師</other>上堂。隴頭梅雪鬬芳開。密把
陽春細剪裁。寒盡天清星斗現。無端瞿氏歎奇哉。
<other>衡州開峯密行寂忍禪師</other>上堂。一念未生。全體獨
露。止妄求真。迷封覺路。青山綠水。顯揚古佛家風。鵲
噪鴉鳴。祖意全彰露布。明明不覆藏。歷歷無回互。
<other>重慶華巖聖可玉禪師</other>上堂。念佛一聲。火急潄口
纔起二見。貶鐵圍山。金屑落眼成翳。好事不如無。到
者裏。忽有人道。和尚說得盛水不漏。無一針鋒許縫
罅。即不無。要契他達磨魯祖藥山維摩。不啻鄭州出
曹門。老僧正要問你。藥山維摩。置之不論。達磨魯祖。
向你道甚麼。莫向鬼窟中作活計。
<other>費隱容禪師法嗣（八人）</other>
<other>福州黃檗隱元琦禪師</other>福清林氏子。甫十歲。仰觀天
星有觸。遂銘志出家。薙染黃檗。徧歷講肆。後參徑山
容。有省。一日呈百丈再參公案頌曰。一聲塗毒聞皆
喪。徧野髑髏沒處藏。三寸舌伸安國劒。千秋凜凜白
如霜。容深肯之　上堂。舉熏風南來話。師曰。熏風南
來。寒毛卓竪。擬涉思量。無本可據。順治初年。日本國
主。嚮師道化。遣使三請。始為日本開宗　佛殿。巍巍
堂堂。坐斷十方。正當與麼時。好與三十拄杖。何故。不
見道。斫却月中桂。清光應更多　上堂云。今朝十月
初一。箇箇鼻孔條直。百千無量法門。卓拄杖云。總在
者裏頓入。會則信手拈來。填溝塞壑。不會。且搭在九
郎田畔。一任風吹日炙　上堂。金風體露。萬木凋殘。
行脚高人。急著眼看。明月灘頭休著脚。蘆花影裏出
頭難。驀拈拄杖。卓一卓云。且把一聲歸去笛。夜深吹
過汨羅灣。下座。
<other>嘉興金粟百癡元禪師</other>閩之漳浦蔡氏子。參費隱於
黃檗。便問。人境雙忘。安身立命在什麼處。容連棒打
出。師從此疑情頓發。一日入室。容問。動絃別曲。葉落
知秋。汝作麼生會。師呈坐具。容曰。是甚麼時節。作此
去就。師擬開口。容便打。師于棒下豁然　佛涅槃日
上堂。生不惜莖眉。死猶露雙足。一等賣風流。令人常
憶著。休憶著。年年二月十五日。遍地花開紅閃爍。下
座。
<other>湖州武康資福靈機觀禪師</other>解制陞座。一冬與諸
人眉毛廝結。今日擬欲開交。且道箇甚麼即得。若道
去有鉤鉤汝。未免按牛頭喫草。若道住。有錐錐汝。也
是平地起堆。爭如鉤也不施。錐也不用。一條古路。八
字打開。一任諸人南天台北五臺。逗到羅紋結角之
際。忽然踏斷石梁橋。擊碎玻璃盞。寒拾豐干。非從外
見金毛師利。覿面相逢方知。資福一片婆心。為汝諸
人徹困。下座　封鍋示眾。山僧今晚封鍋。不為別事。
只為諸兄弟。檐囊挈盋。不憚身力。到資福者裏。箇箇
盡為參禪學道。了脫生死。然既為此大事急切而來。
豈可孤負。故特就此急切處置一問。只如禪作麼生
參。道作麼生學。生死作麼生了。若向者裏。著著有出
<pb n="38"/>
身之路。答得一語相契。不妨依舊開鍋。大家同住。若
答不得。便請撿點行囊。各各散去。資福無閒飯與汝
喫。虗度光陰。打閧過日。蓋緣邇來祖道衰微。禪風澹
薄。正因衲子把參學禪道。了脫生死。一段大事因緣。
却成虗設。良可悲哉。故山僧今晚捋下面皮。不避嫌
謗。逆行此令。弗圖門庭繁盛。只貴正眼流通。乃顧左
右曰。出來道道看。一僧曰。文不加點。師曰。你者一語
在禪上著。道上著。生死上著。僧云。和尚撿點看。師曰。
情知你未諳落處。慣弄虗頭。僧無語。師以拄杖旋風
打散。歸方丈　示眾。驀竪拂子云。者便是當年鷲嶺
拈花微笑一著子。箇裏見得。瞿曇頭陀。一肩擔荷。正
法眼今古洞然。涅槃心永劫不磨。掃却從前露布。那
涉迷悟誵譌。既無迷悟誵譌。汝等眾兄弟。在者裏覓
甚麼盌。以拄杖旋風打散。歸方丈。
<other>杭州慧雲本充盛禪師</other>泉州吳氏子　上堂。參禪須
是鐵漢。上大人。著手心頭便判。丘乙己。直趨無上菩
提。佳作仁。一切是非莫管。可知禮也。審如是。一切障
礙。即究竟覺。得念失念。無非解脫。成法破法。皆名涅
槃。智慧愚癡。通為般若。雖然如是。更須知有佛祖爪
牙。衲僧巴鼻始得。拈拄杖卓一卓曰。還知麼。意氣不
從天地得。靈苗豈藉四時催。
<other>杭州長安覺王千峯立禪師</other>開爐上堂。敲冰打凍。須
資手眼玲瓏。琢聖陶賢。貴在鉗錘緊密。擲明珠於爛
草堆邊。置靈符於死柴頭上。頑金鈍鐵。一鎚打正。利
劒剛錐。從頭按過。不用揚塵簸土。更勿帶水拖泥。照
用同時也。燈籠起舞。露柱伸腰。人境俱奪也。萬籟吞
聲。乾坤失色。猛烈漢當爐不避。央庠主鑿壁偷光。指
尖畫出飛禽迹。未是作家。脚頭踏斷流水聲。亦非俊
傑。縱饒猛虎口中找舌。驪類頷下奪珠。千尺井底運
機籌。百尺竿頭施伎倆。猶未堪入覺皇爐鞲在。卓拄
杖下座。
<other>郢州興陽獨冠敬禪師</other>王司李至。上堂。腦後圓光。
萬別千差俱照徹。驀頭風雨。從教徧界骨毛寒。拋却
家珍。掀翻舊案。懸巖撒手。自肯承當。絕後再甦。欺君
不得。拍禪牀曰。隔江招手橫趨去。爭似今朝見面親
　頌高峯枕子話曰。擕魚沽酒江邊樂。醉臥蘆花不
及歸。開得眼來天大曉。一聲欵乃過前溪。
<other>嘉興金粟石菴行琈禪師</other>崑山楊氏子　解制上堂
拈拄杖卓一卓曰。明明無結。何處有解。諸人向者裏
明得透得。不起一念心。照察十世古今。不動一步脚。
歷徧百億神洲。碎須彌為芥子。散空界作微塵。機不
停位。用不停玄。驅牯牛於欄外。曳占波於西瞿。直得
五湖四海。同歸皇化。百千日月。不離者裏。大眾且道。
正恁麼時。解制一句。作麼生道。春山青。春水碧。芒鞵
踏斷萬重山。觸破指頭心便息。喝一喝。卓拄杖。下座
　問。如何是諸佛出身處。師曰。吳王臺畔石嶙峋。曰
學人不會。師曰。橫看成嶺側成峯。
<other>福州羅山法海白嵩俊禪師</other>宜興周氏子。上堂。逆拔
拳頭提正令。三世如來齊乞命。一張狗口利如刀。尋
常專罵諸方病。要人火急立地搆。拔楔抽釘曾不吝。
禿驢若不打殺人。撞著怨家打殺定。何故。誣人之罪。
以罪加之　僧問。如何是羅山主中主。師曰。禿掃箒
[啣-止+山]金勒馬。曰如何是賓中賓。師曰。爛麻繩走簸箕方。
<other>朝宗忍禪師法嗣</other>
<other>贛州寶華諾諾行導禪師</other>金陵劉氏子　上堂。竪拂
曰。大眾會麼。覿面相呈。不須擬議。直下承當。了無忌
諱。掉轉鎗旗仔細看。大機大用似兒戲。孤兔盡潛蹤
龍象皆恐懼。掀翻彌勒釋迦。說甚德山臨濟。且道。正
當恁麼時。一句作麼生。放下拂子曰。子房終不貴封
侯。
<other>石車乘禪師法嗣（二人）</other>
<other>嘉興金粟息乾元禪師</other>武原俞氏子。從普淨菴受業。
參天童悟。看本來面目話。偶觸飯器有省　上堂。玄
<pb n="39"/>
機獨唱。截斷眾流。祖印高提。千差頓絕。突出衲僧巴
鼻。闡揚諸佛宗猷。萬魔窺[覤-儿+丘]無門。十地魂驚膽喪。若
也放一線道。便乃有賓有主。有事有理。高低普應。左
右逢源。大方獨步。自由自在。祇如祝聖開堂一句作
麼生。雕弓已挂狼烟息。萬姓謳歌樂太平。
<other>吉州龍須資國眉菴秀禪師</other>號文素。金陵夏氏子
　上堂。威音那畔。擕手同歸。十字街頭。相逢不識。十字
街頭。擕手同歸。威音那畔。相逢不識。若也倜儻分明。
一生參學事畢　康熙癸卯。燈節。有弄獅子到山。是
晚師陞座。問眾曰。既是假獅子。為什麼亦能跳躍。若
是真獅子。為甚不解齩人。眾佇思。師曰。老僧收煞去
也。以手左右指曰。真獅子假獅子。都過兩邊著。祇如
哮吼驚羣。坐斷真假一句。作麼生道。和聲打觔斗而
出。眾皆罔測。越數日。忽示微疾。始知別眾語也。至二
十四午刻。沐浴更衣。泊然而化。世壽六十。僧臘三十
七。全身塔於本山之後。
<other>萬如微禪師法嗣（二人）</other>
<other>荊谿龍池素巖淵禪師</other>頌雲門乾矢橛洞山麻三觔
曰。雲門矢橛洞山麻。絞索澆蔬用著他。識得其中奇
特處。長來茄子大如瓜。
<other>無錫南禪古鏡符禪師</other>上堂。禪禪。仰之彌高。鑽之彌
堅。達磨不來東土。二祖不往西天。是處池中有月。誰
家竈裏無煙。雖然如是。不是一番寒徹骨。怎得梅花
撲鼻香　小參。若有一法。不成法身。若無一法。不成
法身。天際日上月下。簷前山高水深。知有的。十箇手
指八箇叉。不知有的。有飯喫飯。有茶喫茶。一任行住
坐臥。何妨柳巷花街。若有道伴交肩過。此事分明說
向他。阿呵呵。會也麼。直饒會得。也不是我同流。何故。
南禪不肯撒泥砂。

<sarticle>正源略集卷第六</sarticle>

維揚嗣祖沙門（寶輪際源高旻了貞）輯

天台國清　達珍　編
南嶽下三十五世
<other>木陳忞禪師法嗣（二十人）</other>
<other>明州五磊達變權禪師</other>上堂云。一代時教。是箇切脚。
畢竟正文。無人道著。當的帝都丁。必彬班豹剝。圓通
無礙底。七縱八橫。局守一隅底。無繩自縛。義隨文而
文隨義。歷歷明明。珠走盤而盤走珠。灑灑落落。卓拄
杖云。分明舉似作家。切忌胡穿亂鑿。就中演出妙伽
陀。定慧圓明無住著　上堂。劫前運步。孰是知音。格
外橫身。誰當辨的。二聽絕聞其響。五眼莫睹其形。直
饒威音那畔承當。未免打作兩橛。縱使却來者邊行
履。也應難許十全。有佛處不得住。抹過恒河沙國土。
春風孰道在花枝。鸞鳳不栖荊棘樹。無佛處急走過。
夢鎻關空成險墮。莫守寒巖異草青。休戀白雲深處
坐。有無不住絕商量。妙用縱橫迥異常。熱盌晝鳴翻
古調。鐵牛夜㖃換新腔。蟭螟眼裏放夜市。卓拄杖云。
須信吾宗別有長。
<other>明州五磊拙巖懷禪師</other>示眾。牛頭北馬頭南。突出虗
空向上談。大地山河齊起舞。頭陀迦葉也癡憨。前三
三後三三。端的無勞宿草菴。卓拄杖曰。還委悉麼。者
裏廓然俱放下。百千剎海一毫端　示眾。不是心不
是無不是物。一一為君都拈出。鬔頭垢面老寒山。却
是十年歸不得。歸不得。朝朝雞向五更啼。日日日從
東畔出。堪笑無端王老師。殘花落地無人拾。大眾還
會麼。一回雨過一回溼。卓拄杖下座　解夏示眾。問。
文殊七佛之師。因甚出不得女子定。師云。你在那裏
見他出不得。僧擬議。師打云。十萬八千。進云。罔明乃
下方初地菩薩。為什麼出得女子定。師云。切莫錯認
定盤星。進云。若恁麼。喚什麼作定。師打云。打破髑髏
<pb n="40"/>
來。與汝相見。
<other>越州平陽天嶽本晝禪師</other>楚黃蕭氏子　上堂。冬至
陽生好箇令。旦衲子工夫。打成一片。露柱搖船。燈籠
到岸。光陰一線長。佛法長一線。竪拂子召大眾曰。山
僧瞌睡方濃。今日見所未見。擊禪牀下座。
<other>台州廣潤巨靈螎禪師</other>新安陳氏子　上堂。神機迅
捷。蓋是尋常見。徹骨髓未為極則。從上以來。有許多
老骨董。向搕𢶍堆頭。拾得一隻破草鞵。在牀子上。撐
眉努目。壓良為賤。若是祖師意。不曾道著。返累宗風
掃地。乃召眾曰。且道。恁麼有扶持處也無。卓拄杖曰。
看看。祇緣生在千峯上。不得雲擎也出頭　示眾。淡
雲啼破鷓鴣天。雨後平塘濕柳烟。珍重往來行脚者。
莫將玄妙污心田　問。如何是三教。師曰。耕種耘田
割稻。曰三教之義。何者為最。師曰。波斯鼻孔下頭麤
　落堂示眾。東單下板頭。打鐘黑漆皮。燈籠止靜觸
目。若見聖僧。自不辜負露柱。拽拄杖便出。
<other>嘉興金粟天岸昇禪師</other>金壇陳氏子。弱冠。從姚江高
原薙染。謁天童忞圓具。參那吒析骨因緣。有省。作華
嚴五十三頌呈忞。忞稱善。後繼席青州大覺。及忞奉
詔入京。舉師立僧。後遷金粟　上堂。收得蕙江雲。滿
載剡溪月。跨[鴳-女+隹]度錢塘。賽彩雙白璧。描也描不成。畫
也畫不出。佛手驢脚與生緣。趙州輸勝不輸劣。阿呵
呵。饅頭䭔子齊拈出。餐則任君餐。切忌齩破舌。金牛
大笑君何拙　上堂。㵎水繞山房。白雲抱幽石。此時
林下人。活計天然別。却怪德山臨濟。星布碁列。摝蜆
撈蝦。竪拳行喝。好與捉來。朝打三千。暮打八百。因甚
如此。清平世界。不容草竊。師寂於康熙癸丑十一月
二十四。全身塔於姚江栖雲之右麓。
<other>漳州龍牙雲叟住禪師</other>示眾。紅滿枝綠滿枝。邨邨綠
暗與紅稀。黃鸝語杜䳌啼。底事聲聲苦勸歸。春己暮
樹不華。狼藉枝頭恨轉賒。擲下拄杖曰。一片何人得。
流經十萬家　問。如何是和尚家風。師曰。折筯攪滄
溟。曰忽遇客來。將何看待。師曰。爛炒浮漚滿滿盛。
<other>臯亭佛日山曉晳禪師</other>晚參。不著佛求。不著法求。
現成公案。日照山丘。黃[鴳-女+隹]峯依然高聳。天衣泉不斷
長流。驀拈拄杖。卓一卓云。千年石鼓音重震。却賴桐
魚有地頭。晚參。問。清淨行者。不入涅槃。破戒比丘。不
入地獄。意旨如何。師云。鐘聲披七條。進云。高沙彌不
受戒。軌則安存。佛日寺演毗尼。涇渭可辨。畢竟受者
是。不受者是。師云。趙州東壁掛葫蘆。乃云。不是心不
是佛不是物。滿口道著。爭柰諸人不肯直下承當。然
則畢竟如何。起身云。山僧住持事繁。不暇東西葛藤
　藥師佛誕辰上堂。盡十方是箇琉璃世界。盡十方
悉成𦦨網莊嚴。於中山河大地。明暗色空。水鳥樹林。
胎卵溼化。莫不皆由藥師本願之所建立。即今恭肅
壇儀。一燈一香。一花一果。以至現前一問一答。亦皆
藥師本願之所成就。既歷歷如是。畢竟喚甚麼作本
願。兩手擎杖云。還委悉麼。燈光燦丹桂香。莫教錯過
古醫王。卓拄杖下座　解七。舉天如則禪。師云。金剛
圈被人透了。栗棘蓬被人吞了。老倒揚岐。伎倆已盡。
天如則不然。禪客相逢。但只道箇吽吽。管取吞不得
透不得。師呵呵笑云。恁般舉揚。何異以五十步笑百
步。佛日又則不然。禪客相逢。遇飯吃飯。遇衣穿衣。有
什麼吞不得透不得。現成公案。各與三十棒。
<other>揚州興化龍珠森鑑徹禪師</other>示眾。衲僧家。立志要堅。
卓絕依倚。如獅子游行。百獸絕跡。如孤[鴳-女+隹]翔於空外。
如片雲點太清裏。無適無莫。視成佛作祖。猶是目翳。
豈有他哉正當恁麼。百千善逝。舒金色臂。同聲讚善。
爛嚼熱涎啐一面。何故。我王庫內。無如是刀　上堂。
正行不踏草。正見無不了。正得不富家。正言不作巧。
若人會此四語。則臨濟三玄。玄沙三病。曹山三墮。一
時而了。如若不會。須要鏟却案山草。師寂於康熙癸
酉十二月。世壽八十四。僧臘五十九。塔於維揚之平
<pb n="41"/>
山。
<other>金陵天寧古田元禪師</other>問。如何是諸佛出身處。師曰。
秋蟬鳴翠柳。
<other>黃州黃陂素山沖然義禪師</other>於燕京西山。一僧。戴雲
尖帽。穿朱履。著跨[鴳-女+隹]衣。拜曰。和尚還識得否。師拈棒
曰。不是儒不是道。俗人頭戴僧官帽。連棒打趁。其僧
渾身脫却赤體。問曰。和尚如今如何識我好。師亦打
曰。脫却皮毛換却骨。難逃法眼破重迷。僧悲感禮謝
而退。康熙壬戌春。師預期辭世。至二月十八午時。上
堂訣眾。叉手而逝。塔建本山。
<other>廬山西林以夫可禪師</other>字博凡。姑蘇人。依顯聖脫白。
看念佛是誰。默提猛切。一日忽於路次觸石。有省。後
謁弘覺忞於天童。始承心印。出住虔州仰坪雙峯。次
遷真如西林　小參。談玄說妙。太平之奸賊。行棒行
喝。亂世之英雄。畢竟如何。心不負人。面無慙色　晚
參。殺人刀活人劒。喝一喝曰。是殺耶。是活耶。一僧出
曰。和尚性命也不顧。師曰。果然。僧佇思。師曰。蒼天蒼
天。師寂於康熙癸亥八月初二。春秋六十有八。僧臘
四十六。塔於虎溪之南。
<other>蘇州虎邱節巖琇禪師</other>小參。毛吞巨海。不撓魚龍。芥
納須彌。無傷樹木。且道。是什麼義。戴嵩牛臥綠楊陰。
韓幹馬嘶芳草地　晚參。華嶽有頂。洞庭無蓋。臘月
蓮花。石人腰帶。文殊乃七佛之師。因甚出女子定不
得。低聲低聲。罔明乃下方菩薩。因甚出得。低聲低聲。
行盡天涯諳世事。老君頭戴楮皮冠。
<other>桐城清泉靈遠應禪師</other>上堂。師舉當山元白尊宿。
示眾畢。喝一喝下座。師云。老尊宿若無末後一喝。洎
無合煞。然。此喝中有縱奪殺活之機。驅耕奪食之略。
嚇殺曹家女。折却石鞏箭。瓊樓玉殿。直下瓦解氷消。
妙法蓮華。管教絕根敗蒂。縱有齩釘嚼鐵者。喪膽亡
魂。設或脫死超生底。何處出氣。蓋伊得處鹵莽。親從
太白山前大爐鞴中出來。一味承當。本自密師翁棒
頭取證。非同掠虗之漢。豈比昧己之流。故乃高揮大
抹。起廢興衰。克紹宗乘。丕振家業。[懨-猒+火]復泐潭清泉天
柱。唱太平華。蓋大寧雖則六座道場。却成千載一遇。
然雖如是。且道。者尊宿具何眼目。有如斯作略。喝一
喝云。大鵬奮展摩霄翅。那顧奔騰六合雲　五燈全
書到山。陞座。五燈發耀。二桂騰芳。肇自世尊拈花迦
葉微笑。教外別傳之旨。始此流通。見性成佛之言。亦
布華夏。自唐至宋。分為五宗。元明以來。祇存二派。數
百年間。其論說不一。或以天王天皇。疑案不決。或以
日覺自覺。強揑一人。削五代之源流。排兩世之法祖。
蓋因道原當斷。大川欲刪。使頂眼不具者。藉以譌傳。
捕風捉影。流妄自穿鑿。俄爾突出聖感輯成全書。華
嚴復參較閱。遭遇　聖恩屈尊鑑定。　御制序文
　恩賜。梨版刊布天下。使天下學佛徒。知其源委無復
紛諍。天王天皇。不告而顯白。日覺自覺。不考而允詳。
更使洞下五代之源流。還歸本位。濟宗兩世之法祖。
不動如山。蓋以大公無我之心為心。定千古不易之
道為道。（臣）僧本應。今日得披全書。知其的據。恭爇瓣
香。以酬　聖德。大眾還委悉麼。但見皇風成一片。不
知何處有封疆。
<other>信州章巖獻可寂禪師</other>中秋上堂。十五日已前。半開
半合。十五日已後。全放全收。正當十五夜。靈機密運。
大地平沈。圓陀陀發明本地風光。淨躶躶露出生前
面目。無一處不是真乘。統十方咸歸寶所。廣寒虗碧
月華新。天桂飄香金井落。以拂子打○相曰。大眾見
麼。是處倚欄人盡望。不知秋色落誰家。揮拂子下座。
<other>湖州道場山神山瀛禪師</other>立春晚參。目前無法。泥
牛背上霜刀刮。意在目前。額點黃金賀鐵錢。不是目
前法。凍折老梅先破臘。非耳目之所到。春風吹動無
根草。好大哥。了不了。羚羊挂角無蹤。休向枯樁尋討。
擊拂子　晚參。舉五祖頌龐居士問馬祖不與萬法
<pb n="42"/>
為侶話曰。一口吸盡西江水。洛陽牡丹新吐蕊。簸土
揚塵沒處尋。無端撞著自家底。師以拂子指曰。演祖
走入牡丹花裏去也。被馬大師一摑粉碎。直得芬菲
繚繞。徧界殘紅。龐老迴避不及。突出拂子頭上道。[覤-儿+丘]
透祖師關棙子。妬花風雨更多情。
<other>越州烏石南雲暐禪師</other>楚黃麻城田氏子。上堂。驀卓
拄杖曰。珠回玉轉。草偃風行。有眼者見。有耳者聞。烏
石巖畔翠竹。全彰佛祖心印。慶壽堂前白日。裂破露
柱面門。不妨行棒行喝。揭却衲僧腦蓋。坐斷報化佛
頭。一任龍吟霧起。虎嘯風生。直得拄杖子吞却十方
世界。敢問諸人。山河大地甚處得來。以杖卓一卓。喝
一喝曰。我為法王。於法自在。
<other>洪州寶峯大雷慶禪師</other>鼎州武陵賈氏子。年十五出
家。十八受具大溈。徧參名宿。後謁平陽弘覺忞。機契
命充第一座。出世豫章能仁同寧廣福大寧寶峰菩
提六剎　上堂。入門便喝。果然佛法無多。劈脊便棒。
何關樞機竭世。攢花簇錦。空閼大道之淵。厭死欣生。
未脫識情之表。衲僧家。眼光爍破四天。毛孔橫吞大
地。從阿娘肚裏出來。便作獅子吼。猶未是性燥漢。還
肯恁麼那。擲拂子下座。
<other>越州翠峯懷光燦禪師</other>上堂。出入同門甚是奇。相
呼相應兩相宜。今朝已訴衷腸事。總有旁觀那得知。
既有旁觀。為甚不知。乃顧左右云。只為山僧所說一
味土音。不能聳聽。教諸人如何辨得　上堂。山僧正
欲斂伽黎。戶後松風闡大機。若謂偶然成底事。難陀
迦葉皺雙眉。喝一喝。下座。
<other>新州龍山國恩曠圓行果禪師</other>佛成道日上堂。皎潔
明星耀碧空。無今無古粲然同。苟能著眼雲霄外。便
即橫身宇宙中。寒竹依牕搖瘦影。野梅臨㵎度香風。
二千年事如何舉。旭日初生海畔紅。喝一喝。下座。
<other>金陵蔣山芥菴大禪師</other>小參。捲簾除却障。閉戶成塞
礙。祇者障與礙。古今無人會。無人會。三箇成羣。四箇
逐隊。君不見。臺山路上驀直婆。明州市裏憨布袋
　晚參。乾坤之內。宇宙之間。中有一寶。秘在形山。大眾。
如何是你形山底寶。一僧云。月色和雲白。松聲帶露
寒。師云。我不答對。不吟詩。只要問你形山底寶。僧禮
拜。師云。禮拜且置。雲門道。將山門來燈籠上。又作麼
生會。僧擬議。師便喝。一僧拜云。深領和尚者一問。便
出。師復喚來云。領後如何。僧云。密不通風。師打云。將
謂是南番舶主。元來販私鹽漢　小參。秋風清秋月
明。梧桐葉已落。丹桂又香生。長空歷歷雁過。高樹啾
啾蟬鳴。說甚西來祖意。太煞十分現成。楊美之郭君
建。不依本分。錯路修行。來我興善寺裏。朝三暮四。念
他白雲。老子底上大人。乃呵呵大笑。歸方丈　晚參。
入院以來一月。人事奔忙不徹。日日愁米愁柴。佛法
無暇打疊。大眾。一體人情苦苦。煎逼要說。大似欠他
錢債。還本還利無歇。興善雖則臂長袖短。今晚不免
盡情抖搜了罷。遂提起衣袖。連抖數抖云。大眾多得
不如少得。少得不如現得。年窮歲畢以後。再不要上
門上戶來索取　晚參。若起紛飛之心。即究紛飛之
處。究之無處。則紛飛之念自除。返究究心。則能究之
心安在。正恁麼時如何。抱石投江。
<other>石奇雲禪師法嗣（四人）</other>
<other>台州淨居湛菴常禪師</other>四明鄞邑吳氏子。依金粟悟。
得度圓具。隨悟遷天童。因陶瓦乏人。命師執役五載。
每求進堂。悟曰。此事不拘內外。貴在篤信。師即矢志
不進堂。決於透徹。以作堂外榜樣。一夕閱悟語錄曰。
何不向棒頭指處看。忽然知得棒頭落處。悟許之
　示眾。一言不相赴。知君太罔措。即此罔措時。便是汝
出路。擬向別處討。驢年不得了。年老覺心孤。誰知多
落草　康熈甲辰夏。師示微疾。集諸弟子。囑以法門
要事。遂怡然而逝。塔於方巖之東隅。
<other>明州大梅法幢幟禪師</other>溫州瑞安林氏子。崇禎戊辰。
<pb n="43"/>
舉進士。因謁聞谷大師。令看死猫頭話。有省。祝髮參
雪竇。舉一宿覺再來話。竇曰。上座還承當得麼。師曰。
承當不是好手。竇曰。迴避不得又如何。師默契其旨。
住大梅。人稱常師再來　小參。蒼山碧水。古佛家風。
枕石鋤雲。道人活計。只今已辭密印。初到蓮峯。金風
吼無畏之音。紅樹鋪十分之錦。蘆鴻嚦嚦。箇中消息
全彰。籬菊叢叢。徹底風光漏洩。會則頭頭俱玅。物物
皆靈。所以道。烟島雲林。咸提妙旨。霜柯月渚。竝可傳
心。何必樓閣門開。方參慈氏。福城東際。始見文殊。既
然。如是則老僧七尺烏藤。到此全無用處。正恁麼時。
且賓主歷然。全放全收一句。又作麼生。驀拈拄杖曰。
有時卓向千峯頂。劃斷飛雲不放高。卓一卓。下座。康
熈丁未夏。示微疾。應接如故。八月十二。說偈辭眾曰。
七十五年閒打閧。總無奇特出常倫。而今撒手懸巖
去。一任諸方說幻真。凡有問者。惟書十三。指以示之。
至十三目。吉祥而逝。塔於白門吹臺之麓。
<other>處州椒山律牧制禪師</other>紹興謝氏子。年二十。禮崇勝
悟空老宿得度。看本來面目話。竟無所入。乃往天童
乞戒。時石奇雲為闍黎。一日師問。如何是某甲本來
面目。雲便掌。師擬再問。雲以手掩師口。忽大悟。崇禎
十七年。雲主雪竇。命師典維那。順治十七年九月。始
秉衣拂。出住椒山。次住雪竇　上堂。一九與二九。相
逢不出手。楊岐驢子湖狗。踏破虗空顛倒走。只箇渾
身沒處藏蹤跡。知他何所有。因甚街頭石敢當。凍得
通身白汗流。師晚年退居雲蓋。至壬戌二月十七日
中夜。索筆書偈曰。堂堂無去亦無來。體露真風絕點
埃。七十一年端的處。漫隨流水入天台。擲筆而逝。塔
于雪竇妙高臺側。
<other>明州雪竇宏遠紹禪師</other>族姓王。越之觀海衛世胄也。
母一夕夢老人送和尚入室而誕。師總角脫白。參天
童悟。看念佛是誰。力究不契。後謁石奇雲於靈鷲。看
雲門東海鯉魚話。有疑。一日侍雲次。直旁僧舉問此
話。雲便打。僧又問。雲又打。僧再問。雲復打。師見之忽
然大悟。乃曰。可惜許三棒也無一點。雲曰。你又作麼
生。師拂袖曰。大雨來也。便出。呈頌曰。一棒雷轟雨似
傾。翻身倒擲打雲門。如今覿面無回互。東海西江一
口吞。雲然之。歷住海岸南廣諸處　上堂。十一月望
日。萬里一條鐵。臨濟與德山。是甚乾矢橛。如今藏在
乳峯前。為君[托-七+友]却頂門楔。別別試看。千山凜寒色。師
生萬歷丙辰四月三十日。寂於康熈戊辰十一月十
九日。壽七十三。臘四十九。塔建東山之陽。
<other>牧雲門禪師法嗣（十人）</other>
<other>蘇州西華秀峯岫雲行瑋禪師</other>長洲顧氏子。年十二。
投虎丘西隱房本如披薙。參牧雲門於古南。命師為
第一座。一夕晚參。門曰。心生大歡喜。自知當作。只是
下面一字。山僧續不來。請大眾續看。師出眾曰。賊。門
可之。乃以衣拂源流授之。出興秀峯。次住虎丘興福
　上堂。初夏日長。五更月皎。庭前罌粟花。紅底紅紫
底紫。池中新荷葉。大底大小底小。山僧睡在牀上。忽
聽得鐘聲雞聲。一齊報曉。穿著長衣起來。看看。祖師
西來意。狼藉知多少。便下座　小參。舉不顧即差互
擬思量何劫悟。瑋上座。即今舉也。新月如弓。霜風如
箭。普請諸人。照顧頭面。康熈丙辰六月。師示微疾。二
十一日沐浴更衣。留偈曰。吾年六十七。世緣今已畢。
長歌歸去來。扶桑日初出。泊然而寂。塔全身於吾家
山麓。
<other>嘉興祖燈崇己峻禪師</other>吳興施氏子。年二十五薙染。
參牧雲門於天童。得蒙印可　上堂。寒風凜凜。夜雨
瀟瀟。[鴳-女+隹]鳴松頂。雲臥山腰。空劫前事。不異今朝。當陽
契入。今古全超。不與一切透漏。不與一切動搖。有意
氣時添意氣。不逍遙處也逍遙。康熈甲寅夏。師示疾
至九月九日。乃沐浴更衣。謂眾曰。此是甚麼時節。眾
曰。正午矣。師曰。胥山東北。虗空迸裂。如說而行。正是
<pb n="44"/>
時節。且道。老僧行到甚麼處去。眾中。還有道得底麼。
眾無語。遂大喝一聲而逝。塔於菴之左。
<other>越州明覺寶掌雪厂道白禪師</other>字冷翁。蘇州鈕氏子
　上堂。妙辯非干舌。譚玄口不開。鴉鳴及鵲噪。蚯蚓
舞三台。百口同一舌。并將致問來。一僧出欲作禮。師
曰。拈却門前下馬臺　示眾。半雨半不雨。千峯布袋
裏。欲晴不得晴。淡日吐圓睛。我也惺惺。你也惺惺。若
也見未徹。新羅昨夜打三更　示眾。臘月過半。風雪
如箭。壁破茅疎。撲頭撲面。好叚機緣。無人能薦。贏得
飢禽牕外來。⿰口豕啐梅花三兩片　問。洞山君臣。臨濟
賓主。是同是別。師曰。刻空求鳥跡。師歷主梅墅彌陀
至大報恩王城法雲。康熈丁巳十月十八辰刻。索筆
書辭世偈。并封龕等語。擲筆怡然委順。預建塔于寺
之東隅。孫司馬魯。為之銘。有語錄。雪響集。救正錄。及
雲門方外志若干卷。行世。
<other>金陵蔣山佛國南音言禪師</other>別號真鈍叟。海寧凌氏
子。年十九薙染。尋謁古南門。一日同門泛舟。見岸上
桃花盛開。門因舉靈雲玄沙公案詰之。師曰。風吹柳
絮毛毬走。雨打梨花蛺蝶飛。門頷之。後歸里養親。以
忍大師有養母堂。因名其院。曰黃梅。歷主真相匡菴
清溪之圓覺諸剎　上堂。師吐舌曰。還見山僧舌輪
上。放大寶光。演摩訶衍法麼。遂喝一喝曰。癡人面前。
豈可說夢。便下座　上堂。小暑一聲雷。倒轉作黃梅。
風吹兼雨打。愁雲撥不開。忽然撥開時。六月日頭。晚
娘拳頭。雖然。不打情理難容。山僧與麼說話。得休休
處。且休休作甚。溈山作甚牛。擲拂子。下座。師於康熈
甲寅九月二十五日。集眾說偈曰。烏龜白玉身。矢橛
黃金相。誰悟涅槃空。海門孤月上。泊然而逝。壽五十
六。僧臘三十六。塔於黃梅院後。
<other>蘇州無量可生慈禪師</other>歙州程氏子　小參。道遠乎
哉。觸事而真。聖遠乎哉。體之即神。如是則全真即體。
全體即真。在凡不減。在聖不增。在凡不減。眾生度盡
恒沙佛。在聖不增。諸佛何曾度一人。雖然。恁麼且道。
山不是山。水不是水。一句作麼生會。卓拄杖曰。自是
不歸歸便得。五湖烟景有誰爭。
<other>南嶽法輪石隱貞禪師</other>江西武寧劉氏子　上堂。生
擒虎兕。活捉獰龍。驅耕奪食。點鐵成金。若據本分提
持。直饒釋迦老子。出廣長舌。也道不得。達磨祖師。用
盡神通。也指不出。且道。法輪憑箇甚麼。便開此大口。
乃橫按拄杖曰。橫按鏌鎁全正令。太平寰宇斬癡頑。
　上堂。法輪貞長老。恰似打油匠。不管菜子桐子山
茶子。一齊收拾榨床上。冷也一撞。熱也一撞。撞得一
點氣息也無。翻轉篐來。還要加上兩撞。且道。為甚如
此。良久。顧眾曰。是則名為報佛恩。師寂於康熙庚申
五月一日。塔建岣嶁峯之頂。
<other>廬山圓通崇勝雪堂耜禪師</other>原字雪田。示眾。風不來
樹不動。癩蝦蟆。休鼓弄。良久顧眾曰。會麼。楚雞不是
丹山鳳。萬杉僧參問。和尚者裏。有兵過麼。師曰。一箇
東瓜如椰子。大重七十觔。僧茫然。師曰。不消鹽蘸。僧
問。廬山有多少高。師拈拄杖作量勢。僧曰。畢竟有多
少高。師便打曰。恁麼高。僧茫然。師痛打出。
<other>德安孝惑獅子古鑑圓禪師</other>本邑胡氏子。從達聞老
宿薙染。首參天童悟。次依雪竇雲。經八載。後見古南
門。詰其悟處隱密。命居第二座。終夏辭歸。門曰。何不
相隨久住。師曰。某甲將古南。歸楚去住。門曰。汝甚有
神通。師曰。相隨來也。門喜之。遂題頂像授之。師歷住
黃草山龍池獅山等處　結制上堂。法王大寶。本自
圓成。頂上髻珠。古今不昧。不須外覔。豈假他求。驀卓
拄杖。若向者裏擔荷得去。則知火爐頭畔不費鉗錘。
獅子院中愈增光彩。苟或未然。山僧今日翻轉面皮。
結却布袋去也。復卓拄杖。下座。
<other>虞山直指尼圓鑑玄禪師</other>邑之曹氏女。幼出家。詣報
國受具。嚴持律範。初參金粟悟。禮拜次。即竪拳。悟便
<pb n="45"/>
棒曰。者箇是甚麼。師曰。千聖不識。悟曰。放下著。師曰。
放下箇什麼。悟乃休。後謁古南得法。掩關虞山。黃淳
耀進士。一日到關問曰。久慕關主。師曰。貧道總不識。
士曰。啟口即是葛藤。要師全提。師曰。放下著。士大悅
　錢宗伯夫人問。如何是萬法歸一。一歸何處。師曰。
秀水年年秀。青山歲歲青。康熈癸丑二月十一日。無
疾忽命剃頭。沐浴更衣。趺坐說偈曰。七十三年假借
名。了無一法可當情。而今四大隨機散。曾向檀那致
別聲。遂怡然而化。語錄年譜行世。
<other>如如懶人方為戒居士</other>歙州人。齠年。即有志向道。一
夕。夢幅巾道者。引至揚州三叉河寶塔下。視塔影欹
斜。命士將塔扶正。士開塔門著力。醒來通身汗下。覺
身心世界一空。盡古今只是一箇自己。并自己亦不
可名狀。述偈曰。夢中作夢宛然真。耳聽何如眼聽親。
泡影堆中拈實具。大千活句屬吾人。自此遣妾茹素。
求道益切。一日謁牧雲門於[鴳-女+隹]林。門曰。不生不滅心
聻。士曰。弟子今早渡江。門曰。江上風浪惡。如何過得。
士曰。柁柄在弟子手裏。門曰。即今登岸。也柁柄聻。士
曰。本寺伽藍米公做。門曰。米公與你。有甚交涉。士揖
曰。即刻拜別和尚。門笑而頷之曰。梅子熟矣。乃付以
偈曰。靈山花下別。京口渡頭逢。君今如是去。千載起
吾宗。後求薙度。門曰。可搆靜室。不必出家。便化同人。
堪稱希有。
<other>浮石賢禪師法嗣（五人）</other>
<other>極樂獨癡□禪師</other>示眾。昔汾陽高臥巖穴。士大夫
仰慕風采。八請不赴。聞聰公一語。遂幡然而出。以致
道滿天下。亦幾曾有定法來。老僧未到極樂。慣自貶
駁諸方。既到極樂。且聽諸方貶駁。況肩祖宗之任。肎
畏法道之難行乎。多見邇來後生晚學。纔入叢林。便
不務進道。一味希圖飲食。豐隆寮舍。穩便師家。待之
寬厚。蚤得印可。則喜與之認真。鉗鎚則嗔。全不思行
解相應。名之曰祖。智過於師。方堪傳授。嗚呼。吾宗至
此。誠可痛哭流涕者也。常言。寧可將身替大地眾生。
受地獄苦。終不以佛法當人情。廣求利養。取閙門庭。
我報恩老人。初赴海門三山寺請。因僧問如是和尚
家風。老人云。老來住箇破院子。有鼓無鐘響不全。僧
云。或遇客來。將何欵待。老人云。非惟庫房無茶菓。抑
且雲厨少米炊。當年不肖子云。老人何得作者般話
語。若是上根利智底。自然守得窮耐得苦。若是小知
小見底。又爭怪得他窮廝煎餓廝炊。築著磕著生煩
惱。老人云。惟在闍黎三十年後。挽回天童清白家聲。
不至墜地。是所願也。親承教益。終不敢忘。昨晚在方
丈。挑燈靜坐。已及三鼓。忽然思量老人天覆地載之
恩。此生如何報答。惟諸碩德。朝斯夕斯。切磋琢磨。必
期造到佛祖極則田地。方成了事。道人之名。誠不愧
矣。珍重。
<other>江西寶藏範圍澤禪師</other>吉安五雲人。陳氏子。一日喫
飯次。見飯中黑[殼-一]蟲。有省。說偈曰。米裏蟲米裏蟲。元
來面目與我同。呵呵一笑平生樂。諸佛眾生俱夢中。
呈報恩賢。即印可。後繼席天童。上堂。赤肉團上。壁立
千仞。只此靈鋒。阿誰敢擬者裏薦得。結解迷悟向甚
處著。而今事不獲已。起模畫樣。於無綣繢處立綣繢。
於無繩索處立繩索。要使諸人。九十日中。驀地跳出
綣繢。迸斷繩索。直得萬象森羅起舞。百川大海騰波。
到者箇時節。正好喫寶藏拄杖。何故。太平寰宇斬癡
頑。
<other>海寧東寺洪衍灝禪師</other>上堂。吾有一語。未敢輕舉。
今正是時。卓拄杖曰。記取記取。上堂。我宗無語句。實
無一法與人。雲門紅旗閃爍。臨濟熱喝雷奔。良久曰。
剛刀雖快。不斬無罪之人。
<other>潁州弘戒鈍斧濊禪師</other>上堂。生也不道。死也不道。
螃蠏橫行。蝦蟆直跳。本分衲僧。不得草草。卓拄杖下
座　一日寺僧涉訟。師亦被累。即怡然陞座。說偈別
<pb n="46"/>
眾而逝。淮徐備兵使者聞之。率同官羅拜。士民集資。
建塔于寺後。
<other>太平澄心寄菴澯禪師</other>僧問。色身敗壞。如何是堅
固法身。師曰。今日風頭太硬。僧喝。師曰。作家。僧纔拜。
師劈脊一棒曰。急著眼戲。僧大笑。師曰。你疑我與你
葛藤那。僧又拜。師復打曰。第一不得忘却。
<other>林野奇禪師法嗣（八人）</other>
<other>荊谿芙蓉自閒覺禪師</other>蜀之合州徐氏子。周歲失母。
父携禮馬山太虗老宿落髮。未幾。父喪。既壯。徧歷講
肆。後遊吳越。依天童悟有年。無入處。因見林埜奇於
閒住寮。問。參禪不得力。過在甚處。奇曰。莫妄想。師曰。
畢竟如何。奇曰。鋪柄長斧柄短。師愈加迷悶。苦心力
究。一晚排遣。驀撞露柱。透徹心宗。適奇應廣化請。師
隨侍。一日。奇舉興化擯維那。你如何會。師曰。為人須
為徹。殺人須見血。奇然之　順治辛丑十二月二十
五日。師書偈曰。天上天下。脚頭脚底。撩起便行。將頭
作尾。阿呵呵。風流不在著衣多。一曲歸家唱哩囉。擲
筆而逝。塔於屏風山。
<other>台州鴻福慧日昇禪師</other>一字妙高。邵武馮氏子　上
堂。鴻福好消息。天開百萬峯。山巖呈瑞色。物物展春
容。門前石鋸欽禪虎。堦下池歸聽法龍。更有現前諸
衲子。相將圍繞箇邨翁。將南作北。指西話東。紫羅帳
裏撒珍珠。信手拈來用不窮。簸箕量去渾無別。熨斗
煎茶⿰缶兆不同　上堂。打開布袋口。放出遼天鶻。冲破
九重雲。山青與水綠。梅花笑雪。正眼舒開。正恁麼時。
解制一句。作麼生道。閙中拶出憍尸迦。咭嘹舌頭三
千里。
<other>蘇州太倉香林佛果聞禪師</other>西蜀潼川張氏子　上
堂。聲色裏坐。聲色裏臥。冷地商量。早成蹉過。堪笑楊
岐三脚驢。踏倒嵩山破竈墮。師善定力。每坐則竟日
不起。
<other>溫州護國古泉清禪師</other>上堂。一大事因緣。如天普
蓋。似地普擎。歷歷明明。輝今鑑古。一謦欬透鐵壁銀
山。一彈指啟千門萬戶。或孤峯頂上臥月眠雲。或十
字街頭拖泥帶水。發大機顯大用。無一物不彰至理。
無一法不示真機。使人人眼光燭天。箇箇脚跟點地。
正當恁麼時。格外明宗一句。作麼生道。白雲片片來
天外。徧界聲光亘古今。
<other>廣德崇化了悟能禪師</other>蜀之墊江李氏子　上堂。震
法雷鳴法鼓。雲從龍風從虎。一毫纔動體全彰。無限
真機俱顯露。正當與麼時。且道。承誰恩力。喝一喝。師
後遷太平府之昭明。未幾。返石溪。康熈癸卯五月五
日。示疾告終。門人因忌此日不吉。乞師另擇以祐後
來。師更延二日。復鳴鐘集眾。更衣端坐而逝。壽七十。
臘五十二。全身塔於本寺之右。
<other>天台萬年無礙徹禪師</other>荊谿朱氏子。年四十。體達微
老宿脫白。謁林野奇於通玄。一夕入室。奇問。人人有
摩醯正眼。如何是汝摩醯眼。師震威一喝。奇隨聲便
棒。師於棒下頓豁。說偈曰。棒下虗空碎。摩醯眼豁開。
者回端的後。從此絕疑猜。奇首肯。後命繼席通玄
　上堂。赤手屠龍。空拳搏虎。世間稱為豪傑。若到衲僧
門下。且過一邊。果是克家種草。終不向無佛處稱尊。
偏於閙中插足。橫拖布袋等箇人來。紫羅帳裏撒珍
珠。捏雙空手。便與八大龍王鬪富。且畢竟如何。拈得
寒山禿掃箒。掀翻蜆子酒臺盤。卓一卓下座　上堂。
慧刃纔施。羣魔匿跡。獅王一吼。百獸逃形。掃盡野狐
涎。掀翻獅子窟。向萬八峯頭上。放出臨濟爪牙。活捉
獰龍猛虎。平田淺草裏。重整普岸門庭。從教起鳳騰
蛟。是以。風行草偃。水到渠成。坐斷聖凡。全機獨露。到
者裏。說甚還丹一粒。點鐵成金。至理一言。轉凡成聖。
直饒一莖草現瓊樓玉殿。微塵裏轉大法輪。變大地
作黃金。攪長河為酥酪。猶是奴兒婢子邊事。可中有
箇漢。未免道長老會下。能得幾人敢開如許大口。良
<pb n="47"/>
久云。豈不見道。八萬四千非。鳳毛祥麟。只有一隻角。
<other>桐鄉寂照芥子彌禪師</other>示眾。頌國師三喚待者因
緣。一度風光一度新。黃鶯喚醒舊時春。檀郎無限傷
心處。不敢高聲說與人　頌大梅即心即佛公案。一
領羊裘一釣竿。任他更改漢衣冠。朝秦暮楚何時了。
潦倒西風十八灘。
<other>香嚴宕山遠禪師</other>上堂。青蘿夤綠。直上寒松之頂。
樹倒藤枯。却使溈山笑轉新。白雲淡竚。出沒太虗之
中。萬里無雲。任是青天也喫棒。萬法本閒。而人自閙。
不涉動靜。端的別是一壺天。諸仁者。祇如香嚴。今日
還是有生耶。無生耶。應世耶。出世耶。拈草建剎耶。逢
場作戲耶。卓一卓云。須知撲落非他物。始解縱橫不
是塵　上堂。問。世尊拈花。迦葉微笑。且道。笑箇甚麼。
師云。忍俊不禁。問。如何是如來禪。師云。絡索不少。進
云。如何是聲聞禪。師云。說那自了漢作麼。乃云。時及
黃梅。連日好雨。田中有水。栽秧園裏。黃瓜結瓠。各得
滋潤。勃然興起。蝦蟆唱歌。蚯蚓念讚。情與無情。悉皆
歡喜。祇有兩件不喜。衲僧家。貼肉汗衫脫不下。通身
悶熱。不得慶快回香嚴的。俶裝前途。不得到家。且道。
如何是到家慶快處。擲下拂子云。即今休去便休去。
欲覓了時無了時　師至棗邑。與李文學邂逅次。李
言。格物至誠。心正功夫。師云。據吾教中。一念具九十
剎那。一剎那具九百生滅。人心如猿猴驛馬。居士。心
作麼生正。意作麼生誠。李擬語。師云。居士祇知格物。
而不知物格。李罔測。

<sarticle>正源略集卷第七</sarticle>

維揚嗣祖沙門（寶輪際源高旻了貞）輯

天台國清　達珍　編
<other>青原下宗鏡六世</other>
<other>瑞白雪禪師法嗣（二十三人）</other>
<other>弁山龍華久默音禪師</other>語溪李氏子　上堂。化母動
乎煦氣。王孫生於燒痕。鶯梭亂擲軋軋機聲來柳上。
燕翦頻開紛紛雲影落風前。春服既成。誰是著者。
<other>瑞州洞山孤崖聰禪師</other>湖廣應城李氏子　示眾。拈
如意曰。新豐洞裏。嘯月臺前。中有一機。覿面渾然。魔
外不識。佛祖不傳。全該五位。橫括三玄。翠竹搖風聲
細細。清流出谷響涓涓。
<other>舒州三祖破闇燈禪師</other>桐城汪氏子。目有重瞳。少為
諸生。出家閱楞嚴有所得。首謁無異來。尋參弁山。山
見便問。那裏來。師曰。金陵。山舉竹篦曰。金陵還有者
箇麼。師曰。非但金陵無。即今亦不有。山打一竹篦曰。
甚處學得者虗頭來。師曰。適纔新到。尚未洗浴。一日
山拈拄杖曰。阿誰是汝本來。師曰。剛被人借去。山曰。
何不呈似老僧。師曰。若呈似即在也。山打一棒。師接
住曰。棒頭有眼。山曰。子。已後坐斷天下人舌頭去在。
　小參。春風急野鳥啼。山山水水。綠暗紅稀。會得者。
風流滿目。不會者。認影迷頭。果是箇丈夫兒。爭肎受
人欺。翻身一擲虗空外。鼻孔依然向下埀　上堂。全
機敵勝。作者猶迷。曲為今時正偏兼帶。到者裏應須
功勳不立。明暗兩忘。活卓卓。倒弄橫拈。虗豁豁。圓常
靜應。發明臨濟玄要。照用並行。提掇溈仰機輪。渾融
境致。點開法眼相義。言前獨露。縱奪雲門三句。北斗
藏身。雖則機權互換。要且偏正交羅。妙在功勳不犯
之先。用向賓主未立之際。果到恁麼田地。一任橫抽
寶劒。伐邪見稠林。棒喝交馳。掃野狐穿鑿。況比來法
門。不古祖道。如殤慧命。有纍卵之危。宗乘有墮地之
患。承此任者。夙興夜寐。當以大法為懷。斯堪報不報
之恩。以助無為之化　上堂。霜花匝地。泥牛飲盡吳
塘月。雪刃攢空。木馬嘶乾九井風。到者裏。威臨剎海。
德被神洲。列賓主於棒下。驗正偏於言前。有時奪人
<pb n="48"/>
不奪境。有時奪境不奪人。有時人境俱奪。有時人境
俱不奪。說甚麼德山臨濟。就使文殊普賢到來。亦是
茫然。諸昆仲。寒威凜凜。𦦨燄冰河連底結。山光[鬱-山+止][鬱-山+止]
森森枯木盡銀花。非惟殺活縱橫。亦且與奪自在
　師於順治十六年六月十三日示疾。告眾曰。來便恁
麼來。去便恁麼去。遂竪指曰。會麼。明月一輪天柱外。
摩空老[鴳-女+隹]出雲霄。語畢而逝。塔全身於三祖寺。
<other>南昌百丈石㵎泐禪師</other>餘姚周氏子　上堂。拈拄杖
云。放之則彌六合。橫拄杖曰。卷之則退藏於密。不放
不卷時如何。溪山雨過添新翠。又被風吹落短篷。擲
拄杖云。迫。上堂。以兩手踞案云。獅子嚬呻。復顧視左
右云。象王回顧。震威一喝云。家無白澤之圖。必無如
是妖怪。
<other>寧州雲巖元潔瑩禪師</other>江都莊氏子　上堂。苔生玉
殿。尊貴未忘古路。悄然話會猶在。縱使拈一機千機
萬機頓赴。如刻人糞作旃檀香。舉一句千句萬句朝
宗。似持蠡[殼-一]量大海水。到者裏。格外超宗底。正好朝
三千暮八百。若是抵死十成底。未有喫棒分在。所以
道。我宗無語句。亦無一法與人。舉如意曰。道吾舞笏
同人會。石鞏張弓作者諳　上堂。正按傍提。是弄猢
猻家具。一椎百匝。徒教露柱心空。放風前箭。展末後
機。巧不如拙。賊來便打。客來須看。眼不似眉。若論佛
法。即使口似懸河。舌如利劒。者到者裏。也不敢舉箇
元字脚兒。何故。一任鑽龜打瓦。從教塞壑填溝。
<other>荊谿善權百愚斯禪師</other>上堂。踏翻琉璃瓶。阿誰寶
惜。擊碎珊瑚樹。遍地光生。撒珍珠於紫羅帳裏。砌瑪
瑙於碧玉階前。不守功勳。渾忘尊貴。所以道。夜明簾
外。快且翻身。荊棘林中。那容住足。祇須作而無作。為
而無為。世法佛法。併作一團。者邊那邊。混融一致。驀
竪拂子曰。大眾。正與麼時。是何人分上事。玉兔月中
生彩鳳。金雞架上產祥麟　解制上堂。江楓乍落秋
空老。體露金風凉月皎。滿堂衲子促行裝。頂笠腰包
過別島。者山又見那山高。路債區區何日了。若是金
毛獅子兒。爭肯隨羣入荒草。快翻身舒牙爪。一聲哮
吼震乾坤。野干狐狼踪跡杳。遂喝一喝曰。還有不隨
羣逐隊者出來。與山僧拄杖子相見　上堂。溢目好
風光。不須更別討。檻外鳥關關。峯頭雲渺渺。人皆愛
月夜眠遲。我獨惜花春起早。驀拈拄杖曰。會得也。與
三十拄杖。不會得也。與三十拄杖。何故。負恩者多。知
恩者少。
<other>蘇州金僊蕃光璨禪師</other>江南朱氏子。出家參弁山。山
問。誰與你拖死屍到者裏。師曰。一帶青山藏古寺。山
曰。意旨落在甚麼處。師擬議。山痛叱打趁。師通身汗
下。憤感曰。真吾師也。次日。進堂逼拶。到寢食無知。心
胸難過。忽五更聞遠村雞啼。有省。但心中猶不自肯。
出山掩死關六閱月。一日見關後樹果墜瓦上。觸發
從前寶惜。遂渙然消解　冬至上堂。六陰逼盡一陽
生。困海沉鵬眼略睜。雖然未解垂雲翼。時節相逢俊
不禁。諸昆仲。會也無。堪笑趙州老。東壁挂葫蘆。
<other>衡州大義山且拙訥禪師</other>上堂。白椎竟。師曰。即此
一句。已是一杓惡水潑人了也。遂作振衣勢曰。山僧
者裏。幸無半點交涉。汝等各自照顧。祖師門下。單刀
直入。眼目定動。萬里崖州。何況道黃說白。問三答五。
堪作甚麼。雖然如是。曲為初機。未免略露些子。助揚
法化。伸掌召眾曰。看看。盡法界微塵佛剎。悉在山僧
指尖上。不消一揑。便見粉碎　住弁山上堂。一言道
盡。猶是半提全體承當。未為究竟。直得塵塵三昧念
念無為。祇好作箇了事閒人望。衲僧境界正遠在。到
者裏。反著袈裟。倒拈錫杖。推出刀山劒樹。排列馬面
牛頭。魔宮佛窟。一齊掀翻。地獄天堂。咸恣遊戲。此時
始有語話分。設若起絲毫許佛法知見。脚跟下更要
三十棒。何故。我王庫內。無如是刀。
<other>南嶽荊紫峯萬仞壁禪師</other>上堂。僧問。喚作竹篦則
<pb n="49"/>
觸。不喚作竹篦則背。畢竟喚作甚麼。師曰。鐵蛇穿古
洞。曰直下薦取去也。師曰。瞎驢趁隊行。復曰。喚作竹
篦則觸。不喚作竹篦則背。大海乾枯。須彌粉碎。臨濟
德山。開得眼吐得氣。鐵蛇橫路難迴避。獅子咬人。瞎
驢成隊。風前轉憶謝三郎。不愛南山愛鼈鼻　上堂。
告眾曰。參禪不能了脫生死。病在依他作解。障自悟
門。所以雜毒入心。醫王拱手。從今不許習學經典。及
妄讀古德語言。時中要靠取本參話頭。定圖討見分
曉。如違大棒。趁出山門。莫怪性燥　師於壬辰二月
初二日。書偈曰。無盡生緣藏黑豆。十五日中俱洩漏。
萬里神光今古圓。坐斷生來與去後。偈畢。趺坐移頃
而逝。塔於荊紫龍岡之左。
<other>湖州烏程獨園玄素體禪師</other>錢塘單氏子　上堂。日
出心光耀。天陰性地昏。不知天地者。剛道有乾坤。喝
一喝曰。與麼會又爭得。觀世音菩薩。將錢買餬餅。放
下手來。元是箇饅頭。復喝一喝曰。與麼會又爭得。且
道。前來一喝。與後來一喝。是同是別。良久曰。幸是無
人證明　僧問。年去年來即不問。送舊迎新事如何。
師曰。快便難逢。曰向上還有事也無。師曰。西天令嚴。
曰梅花幾點相思怨。只許佳人獨自知。師曰。龍頭蛇
尾。
<other>嘉禾福善寺雲松品禪師</other>吳江桂氏子。參瑞白和尚。
有省。復遍謁諸名宿。崇禎己卯。瑞。應豫章建安王百
丈之請。師禮覲。當機撲碎法几上鼇山一座。為丈所
稱賞。遂受記莂　示眾。定志凝神。總是鬼家活計。千
差坐斷。更須眨起眉毛。正當恁麼時。如十日並照。千
古洞明。有甚麼佛手驢脚生緣。還知黃龍老眼光。爍
破四天下麼。喝一喝　示眾。穩密處徹頭徹尾。動轉
際擒縱卷舒。者裏直下承當。猶是通身依倚。直饒向
擊石火閃電光中。坐斷誵訛。更須知懷州牛吃禾。益
州馬腹脹始得。卓拄杖曰。靈龜曳尾終成兆。離水鵾
鵬宇宙昏。
<other>越州梅山歷然相禪師</other>山陰王氏子　上堂。歷歷神
鋒挂眼。明明寶鏡懸眉。變現六臂三頭。宛轉四方八
面。直得三乘膽喪。十地魂驚。若非特達英流。對面如
盲似啞。是以。過量者千斤不覺重。赤手不知輕。水底
播紅塵。山頭翻白浪。且道。得何憑仗。遂拍案以兩手
作修羅勢曰。還委悉麼不怕拔肺抽腸纔見出心露
膽　示眾。風寒羞露面。日暖愛抽衣。法爾皆如是。知
君到不疑。山僧也肯你一半。只如凍雲不歉自在。流
泉不怕忙生。却又如何。山僧亦肯他一半。諸昆仲。你
道。還有全肯底麼。時有僧出曰。將此深心奉塵剎。是
則名為報佛恩。師曰。效顰不是良家女　問。萬法歸
一。一歸何處。師曰。三人擡不動。曰莫者便是麼。師曰。
八箇夜叉扛　問。世尊放光現瑞。智境全彰。祇如未
放光前。智境在甚麼處。師曰。瞎。曰還有分明者麼。師
曰。米貴柴荒。
<other>衝陽西山䆳谷源禪師</other>僧問。如何是歸根得旨。師
曰。深崖藏白額。勸子不須行。曰莫便是和尚為人處
麼。師曰。射虎不真。徒誇沒羽。
<other>天台護國眠石蘊禪師</other>舒州懷寧潘氏子。別號嘯雲。
初參博山天童。俱獲契證。後參弁山。問答罷。山曰。子
猶滯功勳在。師疑悶不自安。忽聞雷震。乃大悟曰。信
知悟後須得作家煅煉　上堂。者磬上座。大似強與
安名了也。更欲山僧指註。豈非枝蔓上重增枝蔓。然。
既難以獲辭。只得聊通線道。竪拂子曰。者箇取捨不
得。背觸俱非。如大火聚。如吹毛劒。近之則燎却面門。
觸之則喪身失命。
<other>虔州崆峒不溢滿禪師</other>義真笪氏子。初參弁山。看拖
死屍話。一日山呼茶。師擎茶至。山曰。擎茶者誰。師曰。
某甲。山指花瓶曰。他為甚不擎茶。師從此契悟　小
參。舉趙州勘臺山婆子因緣。頌曰。野外林禽弄日輝。
一聲高調一聲低。東君別有拂人意。吹落殘紅滿釣
<pb n="50"/>
磯　上堂。竪拂子曰。此事。諸方盡向奇特處會。殊不
知羊質犬皮。披文為豹。每日叱佛罵祖。衒賣己才。扯
東拽西。牢籠後俊。縱饒見超真俗。機貫古今。若到生
死分中。全沒交涉。爭如山僧赤手空拳。閉門緘口。徑
接上根。所以我為法王。於法自在。諸方。今日結制說
禪。崆峒。今日解制放參。且道。手眼在甚麼處。咄咄咄。
何所疑。野鳥呌寒枝。好箇歸家時。擲拂子。泊然而逝。
塔於本山五位峯前。
<other>[虔-文+ㄆ]州崆峒謂斯教禪師</other>上堂。自別白雲窩。相將半
載多。驀拈拄杖曰。見麼。磊磊落落。婆婆和和。有時為
道路指東話西。有時上孤峯無背無面。且道。事作麼
生。復卓拄杖曰。依然立在烟霞外。畫斷天雲不放高
　小參。少林有一機。青山常與白雲齊。曹溪有一語。
填溝塞壑無知己。是以。把住則了無涓滴。放行則在
處通途。直饒一一分明。正是徐六擔板。須知把住中
有放行。放行中有把住。諸昆仲。且道。過此二途。如何
是本分事。時有僧出曰。描也描不成。畫也畫不就。師
曰。三十棒自領出去。
<other>虔州興國獅子岩中也慈禪師</other>歙縣程氏子　浴佛
陞座。今日天上人間。盡謂釋迦老子誕生。都將惡水
去潑他。世尊被人潑得沒柰何。走在香烟堆裏道。昨
夜夜叉形。今朝菩薩面。菩薩與夜叉。不隔一條線。穀
山敢問世尊。只如夜叉形時。菩薩面在甚麼處。菩薩
面時。夜叉形又在甚麼處。釋迦老子。被此一問。無言
可對。又走在諸人脇下去了。請現前諸公。各各向己
躬下摸索看。
<other>湖州佛燈白巖博禪師</other>示眾。苕南佛燈。苕北積善。
日照千山。雲摩霄漢。雨灑林邱。溪流白練。處處逢渠。
曾無餘欠正。所謂竹籟松濤。露出金針玉線。諸仁者。
見不見。打破黃龍關。抝折石鞏箭。青草窩中深復深。
黃葉堆頭離背面。拍案曰。會麼。佛燈朗耀正乾坤。萬
派從茲歸積善。僧問。如何是弁山境。師曰。兩株古柏
勝蒼龍。一對清池如寶鏡。曰如何是境中人。師曰。策
杖峯頭擒虎豹。溪邊掬水探驪龍　師示寂時。有貫
慈上座。參師甚久。後依佛川義和尚於高峯。主人公
話。得徹法源底。遂手書法偈。囑為師嗣。悟載佛川義
章中。
<other>越州蕭山道林離愚智禪師</other>示眾。毫[釐-未+牙]繫念。三塗
業因。瞥爾情生。萬劫羈鎖。祇如僧問趙州。狗子還有
佛性也無。州云。無。祇者無字。你道。是何意旨。眾欲下
語。師震聲曰。飯袋子　師於甲午季冬示微疾。寓北
關紫雲精舍。十六日沐浴告眾曰。後事皆託弁山鏡
法兄。只侯十八日半夜。為我報知。我當行矣。至時。侍
僧失報。師問曰。半夜也未。侍曰。過也。師即命焚香。端
坐書偈曰。不出西關門。不入此關限。打破中閒底。權
且吾著便。擲筆而逝。世壽四十有八。法臘三十有四。
塔於道林兜率寺前。
<other>贛州鳳日本珠玥禪師</other>依弁山。苦究七載。一日瀑雨
奔雷。師在樓凭窻。漠然不知者半晌。俄聞山上瀑水
聲。豁然打徹　陞座。鳳日開場選佛。大家看取題目。
不是五典笙簧。亦非三墳金玉。不用錦繡文章。不取
琳琅翰墨。不說菩提涅槃。不論禪定解脫。不拈曹洞
正偏。不施臨濟棒喝。既總不恁麼。且道。喚甚麼作題
目。竪拂子曰。會得山僧素志。千崖把茆獨處　祈雨。
師至龍王前。拈起香曰。會麼。若也會得。不敢喚你作
龍王。若也不會。伏惟尚饗。拽拄杖便歸方丈。隨後雷
雨大作。山主入室禮謝曰。謝和尚說法。天下都有雨
了。師曰。莫塗污山僧好　示眾。靈明空廓。活卓無依。
向之則背。親之則離。有言不是。無語亦非。雲封雪谷
難為喻。月映蘆花類莫齊。搆不上底。墮身荊棘。東奔
西馳。搆得上底。貪眠雪屋。忍凍躭飢。盡道迷時無悟。
焉知悟處猶迷。祇如有佛不得住。無佛急走過。此人
還有措足之地麼。喝一喝曰。切忌向鬼窟裏作活計
<pb n="51"/>
　示眾。盡十方世界。還有別的法麼。若有。拈取一毫
頭來看。若無。為甚麼頭頭顯露。良久曰。雞公嶂走八
齋堂。四金剛兩手無措　師生於萬歷甲辰。至順治
乙酉。無疾而終。塔於本山方丈。太僕正卿陳玉李公。
撰[石*((白-日+田)/廾)]。
<other>青谿西水菴丹溟幢禪師</other>陞座。幢上座。於天啟年
間。會得法身邊事。惟法身向上事。直至而今無消息。
更教說箇甚麼。卓拄杖曰。淑景餘三月。鶯花已半稀。
便下座　師示微疾。謂眾曰。努力修行。吾今去矣。泊
然而逝。
<other>佛川離言義禪師</other>上堂。有一句子。不居那畔。那畔
親聞。嘗在目前。目前難覩。弁山不敢被葢囊藏。直與
當陽揭露。喝一喝　魏徐二公請。師為眾講宏傳序。
師曰。山僧不是講師。僧問。如何是妙法蓮華經。師脫
履示之。僧愕然無語。師穿履曰。可惜許。又問。如何是
佛座高遠。師指先寶善像曰。此真。是甚麼人描底。眾
皆罔測。師乃抽身。眾作禮而退。
<other>紫梅淑安周禪師</other>師誕辰上堂。驀拈拄杖曰。不屬
虎不屬龍。慣打東西南北風。十地三賢渾不識。造次
凡流豈易通。且道。他本命元辰。落在甚麼處。卓拄杖
曰。吽吽　示眾。參須實參。悟須實悟。金鎖玄關。一拳
打破。大凡學道之士。必先去其滲漏。且道。作麼生是
滲漏。隨聲逐色是滲漏。護善遮惡是滲漏。愛聖憎凡
是滲漏。承言滯句是滲漏。背暗投明是滲漏。專事棒
喝是滲漏。馳騁機辯是滲漏。任你總不恁麼。亦是滲
漏。若盡舉滲漏處。不可勝數。却不是逐件對治他底。
只要置心一處。無事不辨。從上古人。盡是打者條路
上過的。遂喝一喝曰。山僧恁麼告報。已墮入滲漏了
也。卓拄杖下座。
<other>麥浪懷禪師法嗣</other>
<other>越州彌陀寺無迹敏禪師</other>上堂。靈犀玩月。彩鳳翔
雲。至人作而萬物咸孚。大德鍾而羣英畢聚。說甚麼
絕天維違地紀。擘華嶽逗黃河。稱奇鬬巧。駭俗誇肓。
總不如演教者裏。毛端現剎。插草成林。塵中能作主。
化外自來賓。咳𠻳一聲。也勝他玄音妙義。微塵一點。
也當得華藏莊嚴。何故。不見道。大千世界入正定。一
微塵中從定起。乃拍案一下。
<other>石雨方禪師法嗣（七人）</other>
<other>古虞象田即念現禪師</other>僧問。如何是佛種從緣起。
師曰。香煙書梵字。曰不因修竹傳清籟。爭識孤松吼
太虗。師曰。一般萃錦空山裏。霜葉雖紅不是春。
<other>劒浦無量來雲現禪師</other>越州蕭山汪氏子。年二十二。
參石雨方和尚。蒙印記。次謁象田。充第二座。聞田舉
竹篦示眾。會得者箇。肯他一半。會得那箇。全不肯他。
師於言下釋然　上堂。徧界不曾藏。山河無影象。冉
冉白雲流。小鳥啼花上。春去了春去了。細雨綿綿數
不休。大悲千手難描樣。分明目前事。不是目前機。若
還擬議時。早已龜毛長數丈　到歸菴上堂。白雲無
倚。[鴳-女+隹]不停機。綠水有觔。扁舟易渡。還有先行不到末
後太過者麼。良久曰。分明踏在歸雲上。看到歸雲早
已遲。
<other>龍塘遠門柱禪師</other>上堂。長松蔽日。修竹干霄。薰風
入奏。殿閣生凉。任從溽暑蒸人。我者裏六月冷如冰
霜。且道與眾苦不到處。相去多少　上堂。僧問。昨夜
朔風凜凜。師曰。還覺寒毛卓竪麼。僧停機。師曰。凍殺
了也。乃曰。朔風凜凜正嚴寒。葉落空林遍地丹。惟有
衲僧一著子。本無榮茂與凋殘　師。著會元續略。行
世。
<other>杭州白巖位中符禪師</other>冬至開堂。道窮則變。日長
一線。枯樁眼底動生機。小人道消微應驗。好消息急
須薦。莫待一九二九。數到沿河看柳。依舊花飛片片。
乃卓拄杖三下曰。大眾。向羣陰剝盡處。道將一句來。
良久。眾無語。師曰。不妨親切　示眾。舉守廓到華嚴。
<pb n="52"/>
值嚴上堂曰。今日若是臨濟德山高亭大愚鳥窠船
子兒孫到來。不用如何若何。便請單刀直入。華嚴與
汝證據。見兔放鷹。廓出禮拜。起便喝。見義勇為。嚴亦
喝。投桃報李。廓又喝。碁逢敵手不辭再。嚴亦又喝。琴
遇知音豈厭三。廓禮拜曰。大眾看者老漢一場敗缺。
復喝一喝。拍手歸眾。山當轉折處。幽媚出常情。嚴便
下座歸方丈話。到無言際。此心愈見真。時。風穴作維
那。上方丈問訊。者漢行年在坎。嚴曰汝來也尀耐。守
廓適纔把老僧。扭揑一上。待集眾打一頓趁出。平地
上撈甚魚鰕。穴曰。趁他遲了也。自是和尚言過。他是
濟下兒孫。本分恁麼喪盡。殘生猶不知。嚴方息怒。水
清魚不餌。空載月明歸。穴下來。舉似廓。自首者不足
罪。廓曰。你著甚來由勸者漢。我未問已前。早要棒吃
得我話行。如今不打。搭却我者話也。未必心頭似口
頭。穴曰。雖然如是。已徧天下也。識甚好惡。復拈曰。華
嚴攔頭。廓公把尾。鑑照鑑。空合空。唯二老心知之。若
夫貪觀雲裏雁。失却目前機者。又何足道。雖然。二老
恁麼做處。畢竟成得箇甚麼邊事。曲終人不見。江上
數峯青。復喝一喝　師說法近三十年。每念宗風訛
舛。遂不顧避忌。翻刻人天眼目考。著祖燈大統。及拈
古彚集。頌古摘珠。并偶言諸書若干卷。行世。
<other>餘杭南山普寧天愚寶禪師</other>建昌新城歐陽氏子
　上堂。瓶鵝喚出明月。隨夜船而來。夢破指花。白雲依
青山而轉。真機現而法法該通。曠劫消而塵塵解脫。
了無罣礙。奪縱全超。灌陝府之鐵牛。驟空中之木馬。
日暮歸來仔細看。依稀恰似天邊[鴳-女+隹]。彈指曰。噁。
<other>杭州徑山夢菴律禪師</other>結制上堂。橫拈玉筯攪龍
門。未為通天作略。倒握金鞭趁虎穴。謾云向上鉗鎚。
活人便用殺人刀。不過是毫末活計。寒冰中向火。烈
𦦨裏乘凉。小廝伎倆。烏足稱羨。直須知釋迦彌勒猶
是他奴。且道。他是阿誰。乃吐舌曰。會麼。向者裏透得
去。不妨安居解脫。更說甚麼萬馬千軍。百匝圍繞。脚
跟下活潑潑。自有通霄路。擲拂子。
<other>杭州錢塘淨性紫仙陽禪師</other>海寧戴氏子　上堂。偏
處不逢雲遮一帶峯巒。玄中不失雪覆萬年松徑。苟
能於此薦得。一任靈機密運。展手通玄。寶印昭彰。當
風得妙。橫抽玉線。繡出鴛鴦。倒弄金梭。織成古錦
　上堂。金烏剗彩。玉兔收光。潛消一色。坐斷十方。正恁
麼時。還有共相證據者麼。僧問。打鼓弄琵琶。還他一
會家。未審。作家相見。有何言說。師曰。誰許妄通消息。
曰豈無方便。師曰。莫嫌春迅速。彷彿過梅花。曰春花
到處心花發。月落寒江別一天。師曰。莫錯認定盤星。
曰明月峯前獅子吼。三千界外絕知音。師曰。非汝境
界。師以年邁。尋遷會龍。為終老計。一日示微疾。垂誡
諸子。諄諄懇切。至晚浴畢。書偈坐逝。
<other>爾密澓禪師法嗣（四人）</other>
<other>紹興山陰清化惟岑嶾禪師</other>荊州松滋縣張氏子
　上堂。白雲淡蕩。紅葉飄颻。真機歷歷。古幹迢迢。木人
撫掌。石女歌謠。針眼魚躍浪。夏葢山𨁝跳。驚起廣澤
龍王。駕霧沖霄。更有拄杖子。忍俊不禁。出來揚聲大
呌。且道。呌箇甚麼。古今一段風流事。無端被人短販
一遭　上堂。堪笑枯木老。娶他聾瞶嫂。生箇白頭兒。
世出世間少。海嶽盡掀翻。乾坤抖亂了。吞却日月光。
至今無處討。殃及宇宙人。開眼不覺曉。經曰。是法平
等。無有高下。只如破驢脊上蒼蠅。東廁坑裏糞蟲。還
具佛法也無。若道有。則淨穢何分。若道無。則聖凡迥
隔者裏下箇甚麼語即得。若謂春色無高下。花枝有
短長。恁麼見解。更參三十年。也未夢見在。
<other>紹興嵊縣明覺寧遠地禪師</other>姑蘇馬氏子　上堂。洞
山麻三斤。雲門乾屎橛。夜來相看呵呵笑。天明依舊
沒交涉。沒交涉。捉得海東三脚龜。看來元是西江鼈。
竪拂子曰。看看。拂子吞却乾坤。汝等諸人。向何處安
身立命。復擊拂子曰。雲從龍風從虎。聖人作而萬物
<pb n="53"/>
覩。本乎天者親上。本乎地者親下。呵呵呵。會也麼。知
事少時煩惱少。識人多處是非多　雪菴禪人滿關
請上堂。昨日行至中途。聽得村翁說四句話。最妙最
玄最親最切。若人識得。可以籠⿱卓古今。凌跨佛祖。千
七百則葛藤。到此冰消瓦解。三十二傳曲調。直是熱
椀鳴聲。且道。是甚話。得恁麼奇特。良久曰。四九三十
六。柴米家常足。後園種芥菜。生箇大蘿葡。以拂子擊
禪几。下座。
<other>杭州仁和菩曇自若深禪師</other>山陰王氏子　上堂。潛
身那畔。向上未許全提。炭裏藏頭。正令無煩舉唱。直
須轉位就功。無影幕中呈彩鳳。觀頭識尾。太虗脊上
畫飛龍。縱奪在手。殺活臨機。正恁麼時。且作麼生。與
主中主相見。良久曰。九重深密無窺處。閙市叢中著
眼看。卓拄杖下座。
<other>越州融光自聞音禪師</other>上堂。有僧纔出。師以杖約
曰。高高山頂立。深深海底行。汝作麼生會。僧曰。行藏
原不屬他人。師曰。孟八郎漢。又恁麼去。僧擬開口。師
便打。
<other>具足有禪師法嗣</other>
<other>越州寶泉素端衟禪師</other>上堂。維那舉應觀第一義。
師驀拈拂子曰。若是第一義。汝等作麼生觀。拂一拂
曰。既登虞嶽巔。謾道娥江曲。玄風萬里來。到我清凉
屋。分明題唱此宗猷。直下承當轉轆轆。露柱燈籠笑
點頭。鐵蛇昨夜生於菟。喝一喝　小參。結制已經一
七。箇箇眉毛撕結。大地沒處藏身。虗空那容著楔拶。
得無位真人。𨁝跳上三十三天。撞入兜率內宮。揚聲
大呌道。一切智智清淨。無二無別。驀顧左右曰。你等
噇酒糟漢。可曾善別機宜也未。山僧有箇休歇方子。
盡情布施也。看看。拈拄杖下座。旋風打散。歸方丈
　師於康熈甲辰夏示疾。至五月十五日。聲氣朗然。神
色明潤。眾謂。師病已愈。師忽謂眾曰。我以十九日巳
時去也。遂命鼎新徒急歸候。至十九日巳時。乃喚淡
如覺曰。與我打鼓集眾。扶我入龕去。淡如曰。和尚未
可去在。師痛叱。淡依教集眾。師入龕說偈曰。六十餘
年。談天論地。八苦交煎。別展良伎。撲破空花。說甚真
諦。寂滅逍遙。等閒難[覤-儿+丘]。偈畢。端然坐化。世壽六十三。
僧臘三十八。窆龕于本寺之右。
<other>三宜盂禪師法嗣（六人）</other>
<other>嘉善慈雲俍亭挺禪師</other>錢塘徐氏子　上堂。尋常道。
箇唱和句。也不容易。有般鹵莽禪和。只曉得掀翻法
座。推倒禪牀。以為是當機不讓。那知同生同死。能弱
能強。放去收來。却自有宛轉機絲之妙。罷罷罷。達磨
一宗料想。無人識得。高山流水千年調。白雪陽春萬
古心。不是巖頭雪峯。誰與共賡此曲。
<other>苕溪鳳山多福林妙叶啟禪師</other>家世業儒。投寶壽方
披剃。一日壽示眾曰。此事教你沒趨向處。師聞直得
行坐不安。遂有省。復徧謁諸名宿。皆蒙器重。後參愚
菴盂和尚。一語洞明大法。出住桐川東山妙覺　上
堂。碓嘴花開。乃得聲騰米價。石頭路滑。方知鈯斧風
規。藥山皷笛韻同音。翻出新豐成古曲。鏡湖波浪滔
天湧。流來明聖水汪洋。雖則光演宗乘。只貴大家知
有。大眾。山青水綠。蒼松翠竹。雲田可耕。月泉可掬。水
足草足。大眾多福。良久曰。且道。是何節拍。擊如意曰。
昇平樂　上堂。不是心不是佛不是物。兩手相呈。和
盤托出。提起也傾國難酬。放下也分文不值。一百二
十歲老趙州。齒不關風。道有道無。黑夜投珠。又何怪
按劒相及。諸昆仲可惜許。坐在飯籮裏呌餓。反去胡
餅上呷汁。逗到今朝。三七依舊二十一。竪拂子曰。寒
山拾得　上堂。唐明皇劒斬紙人。李將軍箭穿石虎。
什法師。八歲能舉鐵磬。商邱開。出入水火。所以道。毫
[釐-未+牙]繫念。[鷂-缶+(工/山)]過新羅。瞥爾情生。萬劫羈鎖。拈拂絲曰。者
些子雖是栗棘蓬金剛圈。會得也不值涕唾。會麼。分
明月在梅花上。看到梅花早已遲。
<pb n="54"/>
<other>山陰保寧端實嚴禪師</other>崑山孫氏子　修造示眾。拈
如意曰。向者裏努力進前。出得一身白汗。便能拈一
莖草。竪起玉殿瓊樓。若未得出身白汗。莖草自是莖
草。玉殿瓊樓。自是玉殿瓊樓。畢竟如何。三臺須要大
家催。擊如意一下。
<other>越州大能仁寺盟石息禪師</other>山陰毛氏子　上堂。霜
風凜冽。萬木凋殘。覿面之機。如何委悉。直饒會得。猶
是時流見解。祇如三世諸佛不知有。黧奴白牯却知
有。日午打三更。面南看北斗。雖是右人向上全提。殊
不知。能仁者裏。鐘鼓與市語。互互交參。佛殿與山門。
機機相應。一一天真。一一成現。畢竟諸人分上又作
麼生。良久曰。二由一有。一亦莫守。打破趙州關。放出
子胡狗。喝一喝　上堂。舉盤山道。向上一路。千聖不
傳。慈明道。向上一路。千聖不然。師曰。不傳不然。白日
青天。拍案曰。畢竟如何是向上一路。便下座　問。如
何是一。師曰。匾擔。曰意旨如何。即曰。挑甎挑瓦。
<other>越州上虞龍田栢子地禪師</other>上堂。釋迦不出世。未
見頭可履地。足可指天。達磨不西來。豈是夜能明晝
能暗。然。一人整舊如新。一人刪繁取要。只為人人忘
失己躬一段大事。不能返本窮源。故。有者箇格調。流
布寰中。多少人認奴作郎。證龜成鼈。所以龍田有願。
不欲打者鼓笛。何故。今日又作者箇模樣。良久曰。待
虗空點頭。與汝道破　上堂。說心說佛。三年陳醋生
花。談妙談玄。十里烟墩失火。難同醜婦共春秋。一任
盲人分早白。金烏沉夜半。玉犬吠雲中。從教繡出鴛
鴦。裏許線痕不露。祇如不通明暗路。坐斷往來機。如
何話會。良久。喝一喝。
<other>嘉興東塔為則範禪師</other>姑蘇吳江人　上堂。南天台
北五臺。踏破多少草煙。歷過無窮煙水。聽人所說底。
盡情吐出。自己肯重底。颺在一邊。如何是諸人親切
句。良久云。六六元來三十六。

<sarticle>正源略集卷第八</sarticle>

維揚嗣祖沙門（寶輪際源高旻了貞）輯

天台國清　達珍　編
青原下宗鏡六世
<other>嵩乳密禪師法嗣</other>
<other>淮安清江浦洪福靈燄燭禪師</other>本郡山陽毛氏子
　上堂。僧問。占斷千峯。不假他力。乃上古風規。因甚三
聖道。逢人則不出。出則便為人。師曰。賊身已露。曰應
緣化物。方便為智。乃今時樞要。因甚興化道。逢人則
出。出則不為人。師曰。龍頭蛇尾。曰和尚一向把斷要
津。不通凡聖。即今開堂。為從三聖。為從興化。師曰。符
到奉行。曰恁麼則百千諸佛水投水。歷代宗乘空合
空。師曰。高枕枕頭春夢少。乃曰。先老人。現神應運。發
軔於斯。建法幢立宗旨。鞭龍馴象。點鐵成金。歷來幾
度春秋。即今山子湖波翻舌。相逢人不出。出則便為
人。洪福莊柳漾金容。逢人則出。出則不為人。一任瞻
之仰之。不妨道今佛古佛。如水投水。似空合空。卓拄
杖曰。黃河三千年一度清　上堂。節令不相饒。倏忽
蠶麥老。不圖十分豐稔。試看農忙舞蹈。風味一旦簇。
新歲運依舊。恰好村歌社飲。西歌東倒。驚起拾得遇
豐干。向道難難難。吸盡長淮玉影寒。更有寒山子。笑
道易易易。一條界破青山色。驀喝一喝曰。有甚麼[石*((白-日+田)/廾)]
記。
<other>淮安檀度南菴依禪師</other>上堂。白雲無變識。包裹千
差。青山無異心。發育萬有。從上聖人。談經三百餘會。
末後拈花。教外別傳。只為會參一貫。令他函谷關前
紫氣。橫竪高三千丈。神光老子。依舊覓心。了不可得。
今日觀音門下事同一家。騎燈籠入露柱裏。拈露柱
卓燈籠上。喝一喝曰。如是之法。我從佛聞　師示寂。
<pb n="55"/>
命焚香集眾。乃說偈曰。百劫千生。不遺一句。今日為
君。重新露布。微笑而逝。世壽六十七。僧臘四十三。塔
全身於江浦西華之麓。
<other>宗寶獨禪師法嗣（二人）</other>
<other>廬山歸宗天然昰禪師</other>番禺曾氏子　上堂。大眾。只
管將問來問。脚跟下有一段事。浮逼逼地。古人纔開
口。便知落處。一棒兩棒。總不回頭底。有甚麼打發處。
驀卓拄杖曰。若向者裏。開却隻眼。堪與人天為師。復
卓一下曰。若向者裏。瞎却隻眼。堪與佛祖為師。擲拄
杖曰。且道。堪作甚麼。若無舉鼎[托-七+友]山力。千里烏騅不
易騎　上堂。圓明了徹。猶落今時。聞見俱捐。且居意
地。隨流得妙。勉強主張。總不與麼頭角生也。大眾。須
有脫身法始得　上堂。心不自心。因契道以名心。道
不自道。因無心以名道。所以道絕玄微。心無體量。若
言有道有心。猶是把起匙見之識。若言無心無道。依
然靈龜曳尾之機。明暗掀翻。非其境界。同時殺活。豈
是全提。纔到龍門。已遭點額。汝等諸人。幸自好看。
<other>千山龍泉剩人可禪師</other>上堂。剎竿向汝道了也。三
門向汝道了也。四天王向汝道了也。法座燈籠向汝
道了也。汝等諸人。還聞麼。若未聞。山僧今日失利
　上堂。舉寒山子偈曰。吾心似秋月。碧潭光皎潔。無物
堪比倫。教我如何說。本權禪師和云。吾心似燈籠。點
火內外紅。有物堪比倫。來朝日出東。山僧不惜眉毛。
再示一偈。懞懂真懞懂。我心黑漆桶。何物堪比倫。好
似海州接引寺路東角頭盛惡水底大瓦甕。大眾會
麼。你若不會。山僧又將第二杓。驀頭潑去也。卓拄杖
下座。
<other>覺浪盛禪師法嗣（十一人）</other>
<other>金陵棲霞竺菴成禪師</other>湖南人　上堂。老驥伏櫪。志
在千里。烈士暮年。壯心不已。諸仁者。莫謂歲暮年殘
解制放參。便乃出入無禮。須知古人云。大事已明。如
喪考妣。方今叢林下衰。師法混濫。許多白頭老翁作
準。幾箇黃口小兒。拂子手卷。胡亂打發。社廟城隍。搖
唇鼓嘴。不惟正信之士不生信心。且令彼義學沙門。
終身埋頭故紙。遂謂我少林宗風不過。也只是者箇
意旨。安知一回親見飲牛人。不向溪邊閒洗耳　結
制上堂。威音那畔。空劫已前。直饒會得十萬八千。若
向達磨西來。尋踪覓跡。敢保此事。驢年也未夢見在。
到者裏德山棒臨濟喝。一場忙亂。其餘念言語漢。到
攝山門下。只向他道。汝得恁麼無慚愧生。但向諸方
學來的。奇言妙語。峻峭機鋒。直須拋向東洋大海。此
是閨閣中物。不得舉著。若也舉著。誤賺生平。二六時
中。各宜剔起眉毛。瞠開眼孔。壁立萬仞。更向飯籮邊
廁坑頭。拶斷命根。庶幾不負一向行脚。其或悠悠揚
揚。空過一冬。莫怪攝山不相為好。
<other>杭州崇光觀濤奇禪師</other>示眾。舉僧問洞山。三身中
那身說法。山曰。吾常於此切。僧後問曹山。吾常於此
切。意旨如何。曹曰。要頭斫取去。又問雪峯。峯以拄杖
擘口打曰。我也曾到洞山來。師曰。且道。吾常於此切。
意作麼生。一僧拂袖便出。師曰。情知你恁麼去。一僧
曰。白鷺下田千點雪。黃鸝上樹一枝花。師曰。引不著。
曰和尚意作麼生。師曰。試看山僧舌頭在麼。乃曰。吾
常於此切。丫角女子齒門缺。要頭斫取去。不祥之事
天下諱。我也曾到洞山來。未肯將身一處埋。今日分
明重舉似。布穀催畊啼深樹。聲聲流血勸農忙。莫待
秋來少官賦。
<other>吉水龍華梅逢忍禪師</other>住蕪湖興國　上堂。僧問。如
何是衲僧本分事。師曰。赤脚趁麒麟。僧擬議。師便打。
乃曰。芭蕉無耳。聞雷而長。葵萼無眼。向日而傾。石獅
子眼耳俱足。為甚麼迅雷震天。渠總不驚。紅葉滿地。
他亦不顧。當知眼耳非功。聲色無緣。是你諸人。二六
時中。應聲應色的。又是箇甚麼。若不藍田射石虎。幾
乎誤殺李將軍　上堂。僧問。豁開戶牖。坐斷乾坤時
<pb n="56"/>
如何。師曰。天共白雲曉。曰和尚又恁麼去也。師曰。善
能高鑒。曰我行荒草裏。師又入深村。師曰。偶然撥草。
不覺傷蛇。乃曰。從上祖師。信脚行隨口道。後代兒孫。
巧生計較剛道。有賓有主。有玄有要。通宗通途。挾帶
兼妙。壽昌今日咬定牙關。分明向諸人說。也是㶚陵
橋上望西川　示眾。獅子兒騰空返擲。俊[(采-木+(工/山))*鳥]子不戀
舊窠。本分道流。別有生機一路。試請相見。一僧纔出。
師曰。不是。僧擬申語。師便打。
<other>金陵天界巨音選禪師</other>上堂。杲日當空。大地生靈。
受屈明星出現。瞿曇剛被眼瞞。縱使三七日內。觀想
思惟。也只救得一半。更有那一半。從古至今。未有人
救得。諸方老宿。不得已應病與藥。於無言說處立言
說。只要你歇却馳求心。你若更向伊語句上。尋討轉
見。刺腦入膠盆。畢竟如何得諦當去。卓一卓曰。貪觀
天上月。失却手中橈　上堂。一根既返源。六根成解
脫。釋迦老子。開了口合不得。十方俱擊鼓。十處一齊
聞。觀世音菩薩。拈得頭來失却尾。如何是諸佛出身
處。東山水上行。大小祖師伎倆。也祇到與麼地。山僧
今日避諱不及。有箇奇特商量處。聊與諸人。旁通一
線。良久。驀拈杖卓一卓曰。臨崖看滸眼。特地一場愁。
<other>廣東曹溪石濂汕禪師</other>上堂。打開布袋口。飛走天
蝴蝶。撞碎太虗空。風光都漏洩。到者裏又說甚麼。不
是心不是佛。麻三斤乾屎橛。此非畫餅充飢。也是望
梅止渴。既然。古錐南天北地。何妨大汕東話西說。棒
不枯不止。舌不爛不歇。累他八臂那吒。十字街頭呌
屈。可憐牛過窻櫺。只有尾巴過不得　七期上堂。丈
夫兒莫癡坐。又不如提婆達多。者一箇毀法謗佛不
甘心。雖在極惡魔中。到有些大丈夫底氣度。你不見。
他直至于今。生陷地獄。如登三禪天快樂。到者裏。佛
也無可擺布。諸昆季。果是者等不避生死。獨步獨行
底。任是魔頭也。算他撐天拄地一箇。顧眾云。若道我
認賊為子。不妨自我罪過。
<other>吉州青原嘯峯然禪師</other>鎮江丹徒人。宋倪文節公之
後。明天啟壬戌。舉進士。與集生余公。同參狗子無佛
性話。一日倚杖忽然定去。不覺念無字出口。忽前後
際斷。乙酉。解綬剃染。丁亥。參天界盛於報恩。入室次。
界擒住曰。狗子有佛性也無。師曰。道甚麼有無。界曰。
汝猶作道理會在。速道。師連聲曰。道不得。界曰。汝為
甚又道不得。師曰。領。界打曰。領箇甚麼。師擬對。界復
打曰。要汝從者裏親見趙州。師珍重而出。次早。界又
問。我昨日疑你者公案。師擬對。界乃呵呵大笑。師忽
大悟。方禮謝。界曰。你適來。會得我者一笑麼。師曰。鯨
吞海水盡。露出珊瑚枝。界然之　上堂。良久。擊拂子
曰。然闍黎真可笑。七十從心從所好。佛祖於我如浮
雲。疏水曲肱堪自傲。有何禪有何道。聖諦不為階不
落。昔年騎虎把尾行。今日騎虎頭先掉。中閒弄出類
難齊。獨上千峯時一嘯。唱歌須待帝鄉人。新豐曲子
非常調。從今洗耳聽清音。回途且看兼中到。珍重。
<other>江寧天界方融璽禪師</other>上堂。釋迦佛成道。拄杖子
化龍。惟此一事實好。日多犯重。道得著。與他三十棒。
道不著。也與他三十棒。何為如此。不見。世尊覩明星
歎曰。奇哉一切眾生。俱有如來智慧德相。但以妄想
執著。不能證得。拄杖子。既與佛同時成化。當與佛共
鼻出氣。會麼。遠離妄想及諸取。令心所向皆無礙
　上堂。僧問。狹路相逢時如何。師曰。真對頭。曰當面錯
過時如何。師曰。好相識。曰驀直撞著布袋時如何。師
曰。與我一文錢。曰者一文錢。有何用處。師曰。換人眼
睛。曰還換得虗空麼。師曰。得。曰虗空作麼生換。師曰。
北斗面南看。曰果然於法自在。師曰。今日且放過。
<other>建昌壽昌其天浩禪師</other>虔州信豐楊氏子　上堂。我
若放開。直得冰河發𦦨。枯木生花。拽取赭山古寺疊。
向興國山門揮洒。同雷電咳唾成風雲。恁麼則冬至
月頭。本不曾添一線。夏至月尾。亦不曾減一絲。可以
<pb n="57"/>
促千百劫於一剎那。可以延一剎那。而洞觀千百劫。
<other>新城福山石潮寧禪師</other>參覺浪盛。命充第二座。一日
茶次。聞覺舉壽昌老祖。臨濟三頓棒頌。恍如千層網
底跳出。即呈偈曰。黃金宮殿水晶牀。特地迷人者一
場。翻轉面門誰是我。看他白晝鬼分贜。覺閱而笑之
　上堂。舉僧問雲門。如何是塵塵三昧。門曰。鉢裏飯
桶裏水。師曰。連日半晴半雨。風漸急天漸寒。空中霜
氣滿。河畔水聲乾。落木巖前。文殊縮項。蠟梅枝上。普
賢破顏。是甚麼。不合無端饒舌　上堂。喝一喝曰。清
風無透路。烈𦦨自藏冰。於此脫去。也是鄭州出曹門。
況復朝三暮四。何啻掉棒打月。驀竪拂子曰。看看。阿
那律。觀三千大千世界。如掌中菴摩羅果。雪峯把大
地撮來。如粟米粒。諸人既在此閒。須著些精彩。不可
到處。被烏豆換却眼睛。東看西看。好是瞎驢逐大隊。
拍案曰。我若一向舉揚宗乘。法堂前草深一丈。不得
已抑下威光。與汝相見。還搆得麼。又拍一下。
<other>吉州青原無可智禪師</other>桐城方氏子。祖大鎮廷尉少
卿。父孔昭。歷官巡撫。崇禎庚辰。師成進士。官翰林院
檢討。尋避難遠竄。投昭平仙迴山薙染。順治癸巳。謁
天界盛和尚圓具。盛示高峯墮枕話。發其機用。遂閉
關高座。久之。深入堂奧　上堂。此是第二義。如何是
一。一又作麼生觀。即心即佛。黃葉啼丹嶂。椎碎了也。
非心非佛。露柱笑燈籠。椎碎了也。不是心不是佛不
是物。急水拋毬子。椎碎了也。更教說箇甚麼。若能於
說箇甚麼處。直下承當。便可耳聾舌吐。如或錯過。不
免將先杖人集大成底葛藤。上下四維。打一周由也。
<other>杭州虎跑大慈石公[琮-示+(眉-目+貝)]禪師</other>錢塘顧氏子。幼從母。謁
雲棲。棲與剃落受具。復謁盛和尚於徑山。盛見便問。
入門須有語。師曰。和尚年尊。猶未聞那。盛微笑。命典
書狀。一日登藏天樓。將擬致問。盛扭師鼻。負痛作聲。
豁然徹悟　上堂。椎鼓擊鐘。早是惡水澆人。禮拜燒
香。轉見互相鈍置。從上諸聖。雖向劒刃上橫身。火𦦨
裏垂手。都是勞而無功。那更到者裏。如何若何。巧涉
語言。堪作甚麼。汝諸人。見山僧上來。便掀倒禪牀。喝
散大眾。略較些子。今既不能總成世諦流布。未免重
加一杓惡水去也。汝等。急須齅著惡水臭氣始得。
<other>附諸尊宿</other>
<other>杭州雲棲蓮池袾宏大師</other>郡之仁和沈氏子。年十七。
補邑庠。每書生死事大四字於案頭。一日失手碎茶
甌。有省。作七筆勾見志。投西山性天祝髮。北遊參徧
融。復謁笑嵓於柳巷。求開示。嵓曰。阿你三千里外。來
開示我。我有甚麼開示你。師恍然。辭歸。過東昌道中。
聞樵樓鼓聲。忽大悟。述偈曰。二十年前事可疑。三千
里外遇何奇。焚香擲戟渾閒事。魔佛空爭是與非。後
住雲棲。侍郎王公宗沐問。夜來老鼠唧唧。說盡一部
華嚴經。師曰。貓兒突出時如何。侍無語。師自代曰。走
却法師留下講案。遂頌曰。老鼠唧唧。華嚴歷歷。奇哉
王侍郎。却被畜生惑。貓兒突出畫堂前。牀頭說法無
消息。無消息。大方廣佛華嚴經。世主妙嚴品第一
　時因饑荒。疫癘盛行。餓莩載道。當道發儲賑濟。命
醫救療。與師董其事。銓部虞公淳熈。問慧日點五百
病僧因緣。師曰。慧日自是窮子。捨己從人西院。屈陷
平民。將生就死。可惜五百僧。只解點著便行。曾無一
箇高臥不起。致令慧日顯異惑眾。禍及兒孫。郡主深
切民瘼。我山僧急趨時難。倉卒中失帶了竹杖子。不
免奮空拳。向居士癰腫上。擘地一下。敢保沉疴潰散。
毒血淋漓。萬脈流通。百骸舒暢。雖然如是。云何一人
能令眾起。不見道。陽回片葉。春滿千林。者事且止。只
如終日把竹杖子。東指西揮。不如一直在木頭上。朝
持暮守。守來守去。忽然枯木重華。便是死人再活。說
甚麼竹木。管取盡大地草木叢林。悉皆成佛去也。何
以故。青青物外虗空體。即是如來堅實心　問。參禪
念佛。可融通否。師曰。若然。是兩物用得融通著。問。世
<pb n="58"/>
尊默然良久。外道謂。開我迷雲空生。宴坐不言。帝釋
曰。善說般若。意旨如何。師曰。良久處。欲望開迷陰霾
萬里。宴坐邊。擬聞般若說竟多時。雖然如是。鞭頭得
旨。空裏飛華。者畢竟見箇甚麼　示採蕨者曰。心訣。
教我如何說。蹉過山前好時節。蕨蕨竪起拳頭向君
說　新春示眾。今日賀新春。歲時重換却。昨日作麼
生。十二月二十八。師自贊曰。十畫九不像。惱殺丹青
匠。庶幾此近之。權留作供養。若道者便是。依然成兩
樣。不兩樣三十棒。臨終時。預於半月前。別眾曰。吾將
他往矣。人皆莫測。至期示微疾。面西端坐而逝。
<other>紫栢達觀真可大師</other>句曲沈氏子。年十七。剃髮遊方。
聞誦張拙偈。斷除妄想重增病。趨向真如亦是邪。大
疑之。一目齋次。忽大悟。乃曰。使我在臨濟德山座下。
一掌便醒。安用如何若何。北遊京師參徧融。萬歷癸
卯秋。忽妖書發。師罹難。先是。神宗手書般若經。偶汗
下漬紙。疑當易函。遣近侍質于師。師以偈進曰。御汗
一滴。萬世津梁。無窮法藏。從此放光。上大悅。由是注
意焉。適見章奏。意甚憐之。在法不能免。因逮及旨下
著審而已。拷訊時。師神色自若。持議甚正。以衰老殘
軀。備嘗笞楚。抵死不屈。十二月五日入獄。法司定罪
欲死師。師說偈曰。一笑繇來別有因。那知大塊不容
塵。從茲收拾孃生足。鐵橛華開不待春。又曰。世法若
此。久住何為。乃索浴罷。囑侍者曰。吾去矣。幸謝江南
諸護法。復說偈曰。事來方見英雄骨。達老吳生豈宿
緣。我自西歸君自北。多生晤語更冷然。語畢。端坐而
逝。
<other>瑞州黃蘗無念深有禪師</other>黃州麻城熊氏子。偶遊蕩
山。有宿衲謂師曰。十方一粒米。重如須彌山。若還不
了道。披毛戴角還。師悚然。又聞僧舉僧問大休。如何
是西來意。休曰。黃瓜茄子。師大疑。遂往五臺伏牛。遍
叩知識。一夕聞哭笑二聲相觸。有省。又一日。失手櫃
葢打頭。渾身汗流。撫掌笑曰。遍大地是箇無念。何疑
之有。往龍湖。同卓吾居士。到駟馬山。會有講主至。士
問主曰。清淨本然。云何忽生山河大地。主依文講罷。
士顧謂師曰。你試說看。師擬開口。士將師膝上一推
曰。者箇聻。師忽大悟。有偈曰。四十餘年不住功。窮來
窮去轉無踪。而今窮到無依倚。始悔從前錯用功
　僧問。道。果有耶。果無耶。師曰。說有說無。二俱成謗。曰
如何即得。師曰。無求即得。曰如何是道之體。師曰。滿
口道不著。曰四大離散時如何。師竪起拳曰。者箇不
屬四大　問。古人迸却咽喉唇吻。道將一句來。者一
句如何道。師曰。我不迸却咽喉唇吻。你且道一句看。
僧無對。師曰。你被音聲塞却口　問。見性成佛。是否。
師曰。是。曰性是無形底。如何得見。師曰。性是有形底。
只你不見。曰請和尚指出我看。師曰。我說汝不見。問。
如何出離生死。師召僧。僧應諾。師曰。從者裏出。曰和
尚說底話。某甲不曉得。師曰。等你曉得。堪作甚麼。
<other>夔州白馬寺儀峯方彖禪師</other>達州羅氏子。參金佛山
雲庵和尚。令看如何是鬼神戲不破之機。三年有省。
出峽徧謁知識。結茅雙溪。一日午炊。聞甑中作聲。忽
大悟作頌。有白雲青峯齊點頭之句。嘗遊浙中。菴居
杭之清平。真寂印公。蚤年嘗依之。一日師舉青峯丙
丁童子來求火話。詰之曰。青峯恁麼道。法眼亦恁麼
道。為甚麼有悟不悟。印曰。初以識心湊泊。所以不悟。
後乃直下承當。故能大悟。師遽舉拳揮案一下。厲聲
曰。恁麼則汝今大悟耶。印擬議。師便痛罵趁出。印直
得汗流浹背。繇茲憤志力參。萬歷壬辰。師歸白馬。僧
問。如何是西來意。師曰。兩頭燒火一頭烟。師手中常
執一鼗鼓。一面書矗字。一面書犇字。凡應機多舉而
搖之。示寂塔于龍神山。
<other>廣信鵞湖養菴心禪師</other>郡之上饒朱氏子。偶過戚屬。
會道者談四生之義。師於言下。洞了物我平等大意。
往洛之太平落髮。南還焦山度臘。聞江中推船聲。有
<pb n="59"/>
省。述偈曰。夜靜江空闊。推船㘞㘞聲。不知何所往。擔
子半邊輕。謁華山。聞山拈一段生涯六不收話。有疑。
猛提七日。身心脫然。尋歸里。住靈山。嘗畫大○相於
壁間曰。內寫莫教塗黑。外寫勿使傷白。有人向圈裏
圈外。下得註脚者。許汝學道無疑。不然總是懡㦬。後
遷鵞湖。十年不立座元。無異來參。以趙州無字話相
契。請居厥職。贈以偈曰。鵞湖十載虗元位。一旦緣何
立少年。兩道眉毛八箇繓。須知佛祖不容前。又嘗置
無門鎖。室中以驗方來。偈曰。上古留傳鎖。憑君智鑰
開。若無開鎖法。相見不須來。萬歷丁卯二月晦日。上
堂說法。置齋作別。復示偈曰。八十餘年幻夢中。鐵牛
耕破太虗空。臨行一句相分付。半夜金烏帶日紅。端
坐而逝。
<other>杭州真寂聞谷廣印禪師</other>因參龍池傳。適傳負暄階
下。問曰。和尚在那裏。傳曰。恰好不在。師展禮畢。傳命
作德山托鉢頌。師頌曰。末後之句有也無。德山父子
太誵譌。同條生不同條死。活得三年恨轉多。傳喜之。
又謂曰。何不承當此事共相唱和。師不肯。傳送門外。
撫背曰。老姪我還疑你在。師曰。甚處疑某甲。傳曰。如
何是密啟其意。師曰。今日不打宜興轉。傳呵呵大笑。
師頂笠便行。
<other>湘鄉荊紫峯無學幻大師</other>因僧問如何是學人得力
處。師曰。如人在家。無事不辦。
<other>韶州曹溪憨山德清大師</other>全椒蔡氏子。幼習儒業。年
十二。禮報恩西林公為師。十九芟染受具。與妙峯為
友。偶閱肇論。至梵志出家。白首而歸。鄰人見之曰。昔
人猶在耶。梵志曰。吾猶昔人。非昔人也。忽有省曰。今
日始知鼻孔向下。妙峯曰。何所得耶。師曰。夜來兩箇
泥牛。鬬入水中。至今絕無消息。峯笑曰。且喜。有住山
本錢。尋往燕都。參笑嵓和尚。嵓問。何處來。師曰。南方
嵓曰。記得來時路麼。師曰。一過便休。嵓曰。子却來處
分明。師便禮拜。後為黃冠所誣。坐以私創寺院。遣戍
雷州。至韶陽禮祖。偈曰。曹溪滴水自靈源。流入滄溟
浪潑天。多少魚龍爭變化。源頭一脈尚泠然。越十有
一年。免戍。留曹溪又九年。始還僧服。乃歸匡廬。結菴
五乳峯。作逸老計。數載。復請還曹溪。未幾。忽告眾曰。
緣與時違。化將焉託。一期事畢。吾將歸矣。索浴更衣。
端坐而化。壽七十有八。臘五十有九。塔全身于天子
岡。師嘗過德山禮祖塔。偈曰。堂前閒拓鉢。獅子漫調
兒。覿面難回處。低頭不語時。未明末後句。翻使至今
疑。為問三年事。因何得早知。山居偈曰。生平蹤蹟任
東西。投老那能擇木棲。縱使脊梁剛似鐵。柰何脛骨
軟如泥。閒從絕壑看雲起。坐對孤峯聽鳥啼。不必更
拈言外句。現前聲色是全提。
<other>江西雲居顓愚觀衡禪師</other>行脚時過雲間。因訪陳眉
公。三度通刺。適公有事。未及接見。師乃留偈而去。偈
曰。硯池三泖秀。筆架九峯高。堂上讀書子。清風吹布
袍。公見偈。急呼舟追至蘇州。師却杜門不見。
<other>江西泐潭元白可禪師</other>拈香。此一瓣香。毗盧師法
身主。元是者箇。今日拈來為我先祖。馬大師示寂。一
千二百年。大機大用。杳無消息。山僧既據此座。與今
日兒孫。開通一線。又拈香云。此一瓣香。我且不言。若
要我言。直待來年　據室。一牛欄一虎穴。宏道之區。
一毛頭一彈指。得人之際。且道。者裏是何所在。無孔
鐵鎚七十九。打風打雨不教休。祖師性命遭毒手。千
古含冤一棒酬　立首座小參。東廊也喝。西廊也喝。
喝到驢年未有了日。關西有金毛獅子。獨輥繡毬。豈
得不托。文素闍黎看取　立侍者。聲喚聲應。上下相
手。拄杖子不在我手。却在你手。但是不得當堂捲席
　立飯頭小參。淘沙去米。淘米去沙。總是飯籮邊事。
南泉善喫。金牛善舞。似與轉生成熟處相近。若有此
等作用。鐘未鳴一任問將來。皷未響一任問將來
　立化主小參。此去漢陽不遠。黃[鴳-女+隹]樓前鸚鵡洲。現成
<pb n="60"/>
公案。男兒膝下有黃金。不可拜他無眼長老。轉語一
下。三十棒任爾將來。
<other>衡陽豪山大辯道焜大師</other>石漣汕問。堂堂獨露脫體
無依。是甚麼人。師曰。搭著布單穿市過。曰恁麼則七
縱八橫去也。師曰。騎驢踏破洞庭波。曰除此二途。還
有向上事也無。師曰。請坐喫茶。
<other>金陵寶華山見月體和尚</other>僧問。如何是諸佛出身處。
師曰。芒鞋拄杖子。曰某甲曉得了。師曰。試道看。僧曰。
芒鞋拄杖子。師曰。三生六十劫。
<other>祠部黃端伯海岸居士</other>訪雪嶠信於匡山。問。久聞雪
嶠。及乎到來。不見一點。信曰。日頭大。公曰。雪融後如
何。信曰。春水滿溪流。公曰。大師曾見什麼人來。信點
胸曰。雪老。公便拜。
<other>開府余大成集生居士</other>雪關誾問。閉門作活是如何。
士曰。出賣𨍏轢鑽。誾休去。

<sarticle>正源略集卷第九</sarticle>

維揚嗣祖沙門（寶輪際源高旻了貞）輯

天台國清　達珍　編
<other>南嶽下三十六世</other>
<other>爾瞻尊禪師法嗣</other>
<other>潭州石霜碧眼開禪師</other>上堂。向上機末後句。坐臥
不在聲色裏。趙州十八家業忘。南泉十八解活計。打
牛打車。因語識人。磨甎磨鏡。鬼家伎倆。扶起黃檗。踏
倒水潦。山僧特地報君知。白雲深處須尋討。
<other>千仞岡禪師法嗣（三人）</other>
<other>黃梅五祖真慧無絃琹禪師</other>陞座。先聖道。一切智
通。無障礙。因甚夜來山僧三昧。枕子不知。枕子三昧。
繩牀不知。繩牀三昧。地鑪不知。地鑪三昧。青州布衫
不知。布衫三昧。雲門餬餅不知。你等還知麼。若不知
山僧開方便門去也。乃云。堂前種鐵樹。鐵樹燦銀花。
銀花結蓮蓬。蓮蓬長木瓜。木瓜纔剖出一枚烏芝蔴。
遂呵呵大笑　陞座。諸仁者。還會麼。須參了句。莫參
未了句。直饒透到前無釋迦。後無彌勒。是未了句。博
通大藏小藏。頓漸偏圓。是未了句。洞徹向上向下。全
提半提。是未了句。而今有般漆桶。我會也。望剎竿回
去。脚跟已喫痛棒。是了句。眨上眉毛。此事尚云錯過。
是了句。龐公參馬祖。一口吸盡西江。是了句。呵呵。你
若恁麼商量。到驢年亦未了在。卓拄杖。便下座　陞
座。東山有柄無星秤。華嶽稱來沒半觔。崑崙兒暗生
嗔。背說東山不公平。慣將巨秤稱官物。世出世間未
遂心。刮回佛面金千兩。削去鍼頭鐵萬鈞。窮坑究竟
何年滿。大千有理也難伸。大眾。惻隱之心。人皆有之。
不必如前較重輕。任伊天下樂忻忻　小參。欲知過
量事。須是過量人。不是過量人。安知過量事。昔日神
秀大師。有株菩提樹子。被嶺南箇無佛性漢折倒了
也。自後無人出手扶起。今日琴上座。借路經過。扶起
菩提樹。花開一枝兩枝。懸出明鏡臺。光輝千古萬古。
俾盡大地人。於鏡光中。植菩提樹花。見之眼根清淨。
聞之耳根清淨。齅之鼻根清淨。味之舌根清淨。思之
意根清淨。觸之身根清淨。所以見聞覺知無障礙。色
香味觸常三昧。且墜腰石子還甘麼。顧左右便下座
　晚參。露柱懷胎。混沌證明。碓嘴花開。墜石證明。無
賓主話。火鑪證明。枕子落地。方磚證明。涅槃堂禪。孤
燈證明。啞者得夢。有何證明。以手槌胸云。苦苦。誰肯
黃金如糞土　小參。古德云。釋迦彌勒。猶是他奴。且
道。他是阿誰。山僧二十年前。聞此語仰羨他。二十年
後。聞此語嗔嫌他。何故。見面不如聞名。復頌云。金榜
定名外莫知。玉梭忙織狀元衣。胡為誤會張騫面。割
斷天孫錦上機。
<other>蘄州黃梅五祖真慧綠雨蕉禪師</other>荊州護國啟真
<pb n="61"/>
法叔入山。請上堂。少林九年面壁。向雪堆裏。覓得一
箇。猶欠一臂。溈山九年橡栗。從地神報。得阿僧祇劫
為守。此山尚屬一夢。蕉上座九年再住。銷骨鑠金。含
恥忍垢。從別峯頭。覓得一個。尚屬猶子。才難不其然
乎。記得應菴華祖。住歸宗日。大慧杲和尚至上堂。祖
舉當山演祖牛過窗櫺話。頭體四足俱過了。尾巴過
不得。者箇說話。小姪蘊在肚皮有年。若非法叔老師
到來。此生無因拈出。今日何妨移上就下。轉南作北。
況青氈本是吾家物。焉用他人借酒杯。然則畢竟如
何。大底過了。小底過不得。聽取一頌。久約尋春春已
殘。啼䳌聲裏血光寒。英雄有武用無地。不借荊州何
處安　師靈墖合尖。上堂。僧出問。多子墖前。曾無異
說。曹溪路上。豈有多譚。即今靈墖合尖。有何分付。師
云。古今人自老。今古月常新。進云。祇如月落後。又向
甚麼處相見。師云。花如解笑還多事。石不能言最可
人。僧無語。師連棒打退。乃云。舉手何堪說再來。青山
未死已先埋。思從草下求安宅。愧附樗邊永不材。七
尺形骸非我有。百年長短聽君裁。蕭蕭白骨無憂殮。
珍重高風太守齋。
<other>黃梅五祖山真慧天澤霖禪師</other>上堂。今朝六月六。
猫兒狗子俱沐浴。狸奴白牯放毫光。普請念道真言
呪。一免寒暑災。二免無明逐。卓拄杖曰。一切情與無
情。承此呪力。悉得平等。各各具足。雖然動則穿却鼻
孔。不動則平地死漢。具眼衲僧。如何通變　早參。昨
夜三更失却牛。天明起來失却火。三世諸佛總不知。
假雞聲韻難瞞我。任是神通自在。也須一一勘過。
<other>鉄舟海禪師法嗣（二人）</other>
<other>金山可達[烈-列+(尤-尢+木)]禪師</other>小參。即心即佛。癩馬繫枯樁。非
心非佛。黑牛沉死水。不是心不是佛不是物。芳草渡
頭韓幹馬。綠楊深處戴嵩牛。參　晚參。三拜得髓。一
笑印心。圓相著點。鉢水投鍼。袖頭打領。腋下剜襟。速
則易改。久則病深。選佛若無如是眼。宗風那得到於
今　小參。趂起三聖瞎驢。踏殺元沙猛虎。看取白牯
黧奴。一一超宗越祖。
<other>金陵香林法乳樂禪師</other>上堂。解語非干舌。能言不
是聲。長江白浪湧千尋。汝諸人。入一保社。出一叢林。
因甚百草頭上不見祖師。拋却家珍。來者裏覓甚椀。
以杖旋風打散　除夕小參。臘月三十。好箇消息。觸
碎明月珠。大地黑如漆。無手老人夜燒錢。無口童子
吹鐵笛。老二少三過殘年。一年三百六十日。大事各
自承當。小事替你不得　上堂。揚子江開張大口。廣
演秘密章句。妙峯塔豁開正眼。徧照大千沙界。直得
石獅哮吼。木馬飛騰。忽然拄杖子奮迅出來。擉瞎妙
峯眼。塞却揚子口。三世諸佛。飲氣吞聲。歷代祖師。忘
鋒結舌。諸兄弟且道。拄杖子具何眼目。橫拈倒握。千
峯上殺活。縱橫得自由　小參。一鎚便就底。未是性
燥漢。不假一鎚底。推出山門外。樂上座。具何眼目。便
恁麼道。千鈞之弩。不為鼷鼠發機。
<other>天笠珍禪師法嗣（五人）</other>
<other>杭州理安夢菴格禪師</other>蕪湖丁氏子。投金陵劒門和
尚落髮。依見月和尚受具。徧參諸方。偶登五老峯。豁
然頓悟。有踏破虗空作兩邊之句。即叩天笠珍。呈所
得。珍即印可。出住嘉善東禪柏林　早參。五位三墮。
是曹洞宗旨。臨濟未免失笑。料簡賓主。是臨濟綱宗。
洞山未免掩口。新豐一曲。七事鈎錐。放之徧周沙界。
收拾在一微塵。慈雲門下。朝打三千。暮打八百。未肯
放過。縱使淨裸裸赤洒洒。沒可把。且居門外。不是渠
儂多意氣。出頭天外許誰知　小參。慈明參汾陽。一
味祇是罵。臨濟問黃檗。三回不離打。拄杖嘴唇皮。解
索撩天價。今日五更頭。佛殿上習儀。放箇三眼鎗。眾
兄弟。還聞麼。各各照顧面門　晚參。大盡三十日。小
盡二十九。柏林請住持。要我來出手。我本無所長。專
使逼人走。及乎到此間。佛法毫沒有。一月四小參。開
<pb n="62"/>
口便掣肘。究竟沒柰何。老臉難藏醜。記得趙州歌。舉
似眾善友。裩無腰褲無口。頭上青三五斗。比望修
行利濟人。誰知變作不唧𠺕　師於康熈戊子六月
二日示寂。世壽七十。僧臘四十二。塔于仰天塢。雍正
間。賜帑重修。
<other>滁州琅琊樗關真禪師</other>落堂晚參。釋迦不出世。達
磨不西來。佛法徧大地。談玄口不開。山僧未離平江。
此間還有佛法麼。既到此間。喚甚麼作佛法。莫非拈
椎竪拂。說妙談玄。是佛法麼。且喜沒交涉。莫非燕語
鶯啼。驢鳴犬吠。是佛法麼。且喜沒交涉。莫非行喝行
棒。瞬目揚眉。是佛法麼。且喜沒交涉。莫非雨洗澹紅
桃萼嫰。風搖淺綠碧雲生。是佛法麼。且喜沒交涉。既
總沒交涉。畢竟以何為佛法。驀卓竹篦云。噁。遂出堂
　示眾。見見之時見非見。蟭螟眼裏黃金殿。㯶櫚莫
認夜叉頭。芍藥開非菩薩面。
<other>杭州理安越鑑徹禪師</other>上堂。舉雪峯云。盡大地撮
來。如粟米粒。大拋向面前。漆桶不快。打皷普請看。師
云。雪峯一千五百人善知識。被粟米粒換却眼睛。理
安則不然。大地撮來無寸土。覓一微塵。了不可得。打
皷普請。看個甚麼　小參。一舉不再舉。更添鑪上火。
一聞不再聞。重撾塗毒皷。爍破趙州無。擊碎雲門普。
驚起西河獅子。吞却溈山水牯。臨濟三玄三要。打雨
敲風。曹洞五位君臣。揚塵簸土。阿呵呵休莽鹵。達摩
不是西天祖。
<other>杭州理安獨超方禪師</other>上堂。單前椽下費途程。結
制安居枉用心。擊竹見桃魚入網。奪人奪境鳥投林。
急荐取莫沉吟。邊疆寧靜狼煙息。放馬桃林慶太平
　小參。放出露地牛。踏殺子胡狗。掀翻劫初田。獅象
忙奔走。文殊普賢。趂入鐵圍。釋迦彌勒。驢前馬後。獨
有淨名老人。毗耶杜口。若到理安。劈脊便棒。咄　上
堂。平旦纔陞座。中齋又上堂。重重納敗闕。好肉更剜
瘡。大眾。無法可說。是名說法。無道可悟。是名悟道。無
禪可參。是名參禪。無佛可成。是名成佛。何故。若參底
是禪。是名禪障。說底是法。是名法障。悟底是道。是名
道障。成底是佛。是名佛障。要會真禪真道真佛真法。
三生六十劫。
<other>邵州龍華奯舟元禪師</other>晚參。一月兩月落不歇。雨
師戰退扶桑國。村北村南愁殺人。石頭路滑須防跌。
鬬海泥牛不見踪。井底蝦䗫吞却月。諸禪德。瞥不瞥。
更有一句最關情。子規啼遍枝頭血。
<other>天章玉禪師法嗣（二人）</other>
<other>蘄州訥菴辯禪師</other>上堂。暮江沙白映蘆花。一望秋
光萬頃賒。忽聽鴻傳鄉國信。不疑消息在漁家。要識
上大人。便是邱乙己。不用化三千。直下可知禮。南泉
與物若為觀。卸却珍衣異類行。頭角未全人[覤-儿+丘]破。老
農孤負一年春　示眾。偉哉首座。貪程太急。一炷清
香。坐脫已畢。勇銳還他虔侍者。冰潭不許鷺鷥立
　上堂。末後句祇這是。吞人猛虎原無齒。同條生不同
條死。天下知心有幾幾。明暗雙雙鑑作家。直饒能弄
亦非蛇。撥草瞻風莫容易。未知何日狂心息。叢林往
往亦如斯。悠悠今日又明日　心不是佛智不是道
頌。心不是佛。智不是道。蚯蚓蝦蟇。休鑽死竅。打破羅
籠鉄[(采-木+(工/山))*鳥]飛。白雲影裏呵呵笑。
<other>金陵迴龍南愚玠禪師</other>上堂。舉華祖上堂。九年面
壁。壞却東土兒孫。隻履西歸。鈍置黃面老子。以杖畫
一畫云。石牛攔古路。一馬生三寅。迴龍則不然。九年
面壁。年老知非。隻履西歸。伶俐有分。殊不知。支那國
內。泥猪癩狗。破額癡頑。皆是千佛一數。以拂子搭肩
云。山僧之言。不足信矣。
<other>六吉謙禪師法嗣</other>
<other>東山伯嶽惺禪師</other>上堂。拋出雪峯毬。打破鹽官皷。
鞭起楊岐驢。踏煞元沙虎。倒生牙齒囓青天。大丈夫
兒休鹵莽。喝一喝　上堂。四月五月。新蠶乍歇。謝家
<pb n="63"/>
姊妹恣歡遊。踏歌聲襲楊柳陌。石榴花下鬬樗蒲。鳳
凰釵墮無人拾。歸來對鏡斂蛾眉。鼻孔無端高突兀。
參　上堂。黃金臺上清風起。五鳳樓前白日懸。喝彩
爬竿饒爾弄。不將麈尾說三禪。五陰頓脫忘覊鎻。生
死全超出葢纏。白玉階前垂手立。璃琉殿上捲簾看。
吾不識誰之子。和羅飯罷口門呿。引舌曾過大梵天
　小參。離此用絕安排。喝下從教正眼開。當陽不說
無情法。漫把眉毛眼上栽。麋鹿羣中有令。不妨揮去。
靈龜背上無毛。正好刮來。縛煞樹頭風。拋向堂前誰
敢[覤-儿+丘]。揭開紅日而分明。腦後露雙腮。全賓全主。驗龍
蛇于立地。有殺有活。驅佛祖以深埋。一任雲封霧鏁。
那許柳陌花街。
<other>不退勇禪師法嗣</other>
<other>山西沁州銅鞮永慶尺木休禪師</other>係明宗室。世居金
陵。幼能騎射。一日射獵山中遇熊。幾被傷害。忽空中
有聲。見金甲神。持杵擊熊。師乃得脫。夜夢神告曰。趁
時脫白。勿得遲延。將為叢林雨露。法海津梁。師覺時。
宿慧頓開。矢志出家。年三十。依守燈禪師。薙染於雱
之龍坑菴。次年。納戒於贛州崆峒。偶至漢口延壽菴。
為眾僧收供。適報恩首座不退禪師。將之南嶽。過延
壽。內外諸禪客。悉秉贄參請。師獨了不之顧。一日師
與眾僧立次。退突至面前云。此位禪客何處。旁僧云
南直。退云大[邱-丘+(看-目)]。師云不敢。退休去。師自念言。一嚮不
與此人相見。他今日倒來一招。我若颺在無事甲裏。
却成死漢。明日寫一帖子云。昨日撞著箇小老虎。將
咱脚跟下嗅嗅。他雖不曾下口。俺亦放過一頓。作麼
生是放過處。者裏下得一語。相見有分。若下不得。打
飯事忙。退見書。即手裂之。令侍者喚師。侍紿師云。和
尚甚喜。吾師若見時。須機鋒相讓。莫太觸忤他好。師
云。我自有方便。遂入室。挺身不拜。退便拈前書示之
云。者是你的麼。師擬開口。退驀口打。師欲伸辯。退直
打出堂前。打得口裏血出。師無語。歸堂。心自思惟。我
二十年用工夫。諸方善知識。見我便好生器重。今日
不曾開口。被他折倒一上。定要與他勘辯個明白。決
不甘休。次日晚。兀坐間。聞隣單僧云。今日迎春。明日
該打春了。師忽然猛省。大呌云。壞事壞事。隣單驚問
云。作麼。師瞋目視云。心太狠。手太毒。見人在井邊。推
入黃泉路。隣單愕然。退聞之。知師已徹。令侍者召師。
乃陞座。師便禮拜。退云。如何是佛法大意。師云。黃[鴳-女+隹]
樓前鸚鵡洲。退云。如何是透法身事。師云。昨朝元旦。
今日打春。退云。那裏得這消息來。師拍禪牀一下。退
便喝。師亦喝。退云。還有麼。師拂袖出去。後出世永慶。
榜示十字經於法堂云。一切諸佛。皆從此經出。此經
從法王出。遂畫此相○△[囗@昜][囗@(山/水)]俺<img n="X/X85p0056_01.png"/><rubynote t="【圖】"/>復著
語云。即深明河洛數者。不能辯之　示眾。打一尖相
<img n="X/X85p0056_02.png"/><rubynote t="【圖】"/>云。直下道得一句。許你有出身處。若道不得。又怎
怪得老僧　師將示寂。詣一士人乞陶龕。即自期於
二月二日。與遠近緇白辭。至期。畢集乞法利者。咸贈
以筆語。遂蛻然坐逝。以所乞陶龕。塔於本寺之側。
<other>棲雲岳禪師法嗣</other>
<other>杭州天目南谷穎禪師</other>江寧上元張氏子。年十六。投
本邑彌勒菴別峯師。薙落受具。後參雲居禪師于磬
山。不契。過報恩。謁棲和尚。棲舉一火燒却話示之。未
幾有省。依止數載。棲示寂。大覺老人過報恩。問云。鐵
蛇鑽入海。撞倒須彌山。你如何會。師曰。大家在者裏。
覺解頥。遂以衣拂囑為棲嗣。後侍大覺最久。住磬山
天目大雄等處　晚參。揑不聚撥不散。曬不乾浸不
爛。等閑挂在太虗空。一任旁人冷眼看。驀卓拄杖云。
何似秦時𨍏轢鑽　端陽上堂。一句全提。了無縫罅。
通身是口。分疏不下。五月五日午時辰。盡向鬼門重
貼卦。以拂子打圓相。復劃破云。咄　上堂。拳來拳應。
踢來踢當。拳踢不到。作麼商量。拈拄杖卓一卓云。六
耳不同謀　上堂。兩兩不成雙。三三原非九。鼈咬釣
<pb n="64"/>
魚竿。雞銜燈盞走。北[鬱-山+止]單越打三更。南閻浮提日當
晝　解制小參。常州有蘇州有。擔著草鞋赤脚走。三
千里外覓知音。未曾舉步先分剖。且道。分剖個甚麼。
眾擬議。師云。可知禮也　晚參。智鑑圓明。靈機廓徹。
非即非離。非語非默。二祖無端求覓安心。雲門特地
拶得脚折。似者般不唧𠺕漢。縛作一團。拋在大洋海
底。免得令人循途守轍。阿呵呵山僧恁麼告報。也是
普州人送賊　師領眾二十餘年。至老不懈。室中日
夜身不離七條。甲申秋。說偈而逝。塔于天目雙清右
隴之荊門菴。
<other>骨巗峯禪師法嗣</other>
<other>武康匡裔來禪師</other>中秋上堂。庭空月白明如鏡。寒
螿遶砌送秋韻。寒山拾得臥松林。幾人同此趣真境。
驀卓拄杖云。了盡凡情即佛性　小參。舉拂子云。向
上道即易。向下道即難。何用明修棧道。入林不動草。
入水不動波。任教暗度陳倉。直饒上上根人通天手
眼。到報恩這裏。一點也用不著。何故。黃河滾滾流今
古。華嶽三峯勢插天　上堂。情見不忘多與少。這等
油麻何用炒。識得前三與後三。方見此中不草草。閙
裏插香。衣中失寶。堪歎浮生心未悄。山中無事若登
仙。一種平懷何處討。
<other>䒢溪森禪師法嗣（四人）</other>
<other>天目獅子正宗形山寶禪師</other>上堂。清隱不會說禪。
森羅萬象同參。寒山却笑拾得。沒却鼻孔半邊。呵呵
呵。會也麼。楊岐驢子三隻脚。小樹小皮纏。大樹大皮
裹。德山棒臨濟喝。普化為何搖鈴鐸。莫莫莫。風吹石
臼念摩訶。設有伶俐衲僧。出來道。長老長老。今日悟
公請法。直須舉揚向上宗乘。如何也似三家村裏長
老。說幾句淡話便了。遂鞠躬云。山僧今日失利。
<other>京都賢良如川盛禪師</other>賜號無礙永覺。江南常州
人　小參。古人道。大善知識。須具驅耕夫之牛。奪饑
人之食手段。方堪為人。盛上座。乏此伎倆。但知助耕
夫之牛。與饑人之食。何故。佛不違眾生所願。且道。與
古人。還有同異也無。將拂擊几兩下云。山中草木皆
光潤。知有寒輝玉在淵。
<other>姑蘇怡賢蓮峯源禪師</other>早參。者個陳年滯貨。一春
不發利市。今日和盤托出。還有酬價麼。一僧纔禮拜。
師云。問話不許啟口。進云。陳年滯貨。拈過一邊。師云。
汝有新得那。進云。無位真人舉一步。過萬億恒沙國
土。因甚又道出不得渠儂毛吼。師震威一喝。進云。八
面玲瓏去也。師云。多虗不如少實。乃云。昨宵風雨過
園林。洗出威音那畔春。無位真人毛骨冷。柳烟榴火
一時新　乾隆十年四月二十日。沐浴更衣。望　闕
謝恩畢。書偈曰。今年過六九。金毛顛倒走。撞倒兩泥
牛。笑破虗空口。趺坐而化。世壽五十有五。
<other>京都覺生秀山成禪師</other>直隷龔氏子　示眾。參須真
參。悟須實悟。汝等諸人。不可希圖小利。得少為足。中
止化城。不求陞進。登山到頂。須要從空放下。入海窮
源。更當折合歸來。枯木依寒林。逢春不變心。徒然無
用之材。能為萬象主。不逐四時凋。錯會不少。工夫坐
到。如秋潭月影。靜夜鐘聲。隨扣擊以無虧。觸波瀾而
不散。尚是生死岸頭事。何況下此而修。隨人脚轉。狥
塵背覺。弄影勞形。如此參方行脚。山僧有棒不肯打
你　萬壽上堂。天地與我同根。萬物與我一體。但能
一超直入。管取塵劫凝滯。當下氷消。無邊妙義。一時
颺却。得深固根。獲堅凝體。徹萬法源。了諸緣本。坐微
塵裏。轉大法論。於一毫端。現寶王剎。一為無量。無量
為一。物我融通。理事無礙。即幻而真。隨緣不變。祇如
恭祝一句作麼生。　聖壽等南山。
<other>美發淳禪師法嗣</other>
<other>天目晦石琦禪師</other>蘇之曹氏子。依美和尚出家。出住
報恩。上堂。真心絕朕。妙體無方。神不可知。聖莫能測。
處生死流。驪珠獨耀於滄海。踞涅槃岸。桂輪孤朗於
<pb n="65"/>
碧天。言超象外。道合羣情。苟非鷲嶺鳳毛。那解當陽
契證。所以道。事是恁麼事。人須恁麼人。不是恁麼人。
何知恁麼事。還見恁麼人麼。遍界且無尋覓處。龍淵
千尺漲波濤　上堂。人人有面古鏡。諸佛於中隱現。
個個本來面目。殊非長短方圓。作形生之資始。超有
象之機先。背之者迷頭認影。悟之者無垢金仙。該因
括果。徹底虗元。七處九會舌頭短。五十三人妙不傳。
淨智莊嚴功德聚。分明一朵火中蓮　上堂。佛說一
切法。應度一切心。我無一切心。何用一切法。三世諸
佛。歷代祖師。到者裏。有口惟堪挂壁。若祇恁麼休去。
敢保渠儂未徹在。直須萬機不到處七穴八穿。百匝
千重時。水灑不著。有時破二作三。有時會三歸一。向
無言處演言。無法處說法。頭頭建立輝煌。一一要津
把斷。擊拂云。常憶汾陽好言語。菊花遍界耀全提。
<other>養拙明禪師法嗣</other>
<other>潭州大溈慧山海禪師</other>上堂。按拄杖曰。談玄說妙。
文殊無地藏身。舉古舉今。普賢有處吐氣。便恁麼去。
吳楚未同風。別轉機關。東西十萬里。以拄杖一畫云。
牛頭沒馬頭回。竿頭絲線從君弄。不犯清波始俊哉
　上堂。一燈然出百千燈。大地山河盡斬新。石女雲
中歌雪曲。木人水底舞陽春。重重涉入寶林網。剎剎
全彰般若因。直下和光都撲滅。爍迦羅眼透金塵。
<other>頂目徹禪師法嗣</other>
<other>雙泉眉山霈禪師</other>上堂。有不得無不得。秤錘揑出
黃金汁。是句剗非句剗。熨斗煎茶銚不同。六六三十
六。三尺龍鬚當破布。五五二十五。出門蚊子大如牯。
東山水上行。嵓前嘯石虎。西園綠竹叢叢。北苑青松
楚楚。一人有手無脚。千峯頂上。疾走如飛。一人有脚
無手。十字街頭。撫掌歌舞。顧眾云。還有識得渠面目
者麼。一僧纔出。師便下座　上堂。一不隻。兩不雙。青
天撲地。日月無光。東勝神洲打鼓。西瞿耶尼插秧。普
請雲居羅漢。大家逐隊成行。天台石橋路窄。趙州略
彴許長。丹霞燒却木佛。院主眉鬚遭殃。道是第一義
諦。早已錯過梁皇。至今江上蘆花白。少室峯頭瑞靄
蒼。
<other>具德禮禪師法嗣（五人）</other>
<other>能仁微旨朗禪師</other>小參。僧問。學人上來。請師一接。
師拈起拄杖。僧擬議。師便打。乃舉僧問雲門。大拍盲
的人來。師還接否。門放身倒。師云。韶陽老人。向逐浪
隨波處。截斷眾流。要使函葢乾坤話行。能仁不作者
箇去就。大拍盲的人來師還接否。拈起拄杖。擬議不
來。劈脊便棒。且道。者話在什麼句中收　小參。白雲
一堆兩堆。丹楓三章五章。無意欲分賓主。有時欵段
飛揚。敢問。參方上士。其中可有商量。時有僧出。師云。
好沒主張　小參。舉不顧即差互。如何是佛麻三斤。
山僧今日如法舉了。幸毋更生差互。隨顧一僧云。汝
作麼生會。僧佇思。師云。擬思量何劫悟。
<other>維揚巨渤恒禪師</other>示眾。宗師家。須是杓柄在手。活
計通身。任他漢去胡來。難逃一鑑。始可橫拈楖𣗖。高
踞上流。卷太虗於毫端。乾坤函葢。吸滄溟於霹[靂-秝+林]。膏
澤人天。固是衲僧家本分事。若是單單認得一個無
夢無想。不名不物道理。以為極則。便乃開張大口。誑
嚇閭閻。誤賺後昆。平沉佛法。乃斯之輩。深可痛憫
　陞座。有一句子無。無一句子有。坐斷有無機。一雙窮
相手。打破蔡州城。毛端獅子吼。呵呵呵。好大哥。溪西
雞齊啼。狗走抖擻口　陞座。目前無闍黎。山河匪礙。
此間無老僧。不許夜行。一句中虎踞龍蟠。眉睫間風
雷變換。箇是衲僧家尋常作略。直得野老門前。王令
稍嚴。牧唱樵歌。聲光烜赫。六識無功的。如水投水。破
家散宅的。似空合空。苟能超證。到與麼田地。天寧門
下。還須喫棒。昨夜三更失却牛。天明起來失却馬。手
不停脚不住。且道。作何事業。一期之中。敢望諸人。道
一轉語。通箇真實消息。庶免鐵面老子打算草鞋錢
<pb n="66"/>
好。
<other>江西雲居晦山顯禪師</other>示眾。雲門鑑報慈隔。頭蓬
鬆眼赫赤。虎舌打鞦韆。佛口生荊棘。當陽一箭髑髏
穿。南海波斯面如墨　小參。三世老黃頭。渾然不知
有。吸盡西江。藏身北斗。乾坤暗黑。山河倒走。等閒只
為太惺惺。拈得鼻孔失却口。狸奴白牯慣稱揚。雲中
盡作獅子吼　小參。今朝六月廿九。一歲已過其半。
生死大事未明。急急須教刀斷。慈明引錐刺肱。瑞巖
惺惺呌喚。真如圓木驚心。高峯𢬵作癡漢。依此四老。
修行管取。前程了辦。赤心片片向人傾。剔起眉毛君
自看。
<other>泰興慶雲碩揆志禪師</other>佛成道日上堂。僧問。展開
關捩子。千聖立下風。即令和尚站在甚處。師云。焦甎
打著連底凍。進云。則鑊湯無冷處。師云。放待冷來看。
進云。覿面無私句。今朝謝舉揚。師云。千里萬里。進云。
靈山授記。未到如是。師云。不妨伶俐。問。雪覆千山。因
甚孤峯不白。師云。別露一家風。問。一念無為。十方坐
斷。慶雲寺中。幾人親薦。師云。驢鳴犬吠一般聲。乃云。
釋迦老子。於正覺山中。覩星大悟。便道。奇哉一切眾
生。具有如來智慧德相。但以妄想執著。不能證得。何
似慶雲寺裏。連日彤雲密布。一朝紅日高昇。現前僧
俗男女。草木叢林。山門佛殿。癩狗泥豬。悉皆歡喜。異
口同音道。也不奇。也不奇。一切眾生。悉無妄想。但以
如來智慧德相。不能證得。驀召眾云。咄。
<other>杭州雲林諦暉輅禪師</other>陞座。梅白松青。絲毫不隔。
掃却凡塵與法塵。咳𠻳掉臂皆三昧。喝曰。達人面前。
豈可不知忌諱。露出人人本有之珍。又喝曰。雖然春
滿乾坤。也要東風著力。連喝兩喝。下座　陞座。竪拄
杖曰。紀綱滹沱家法。少此爪牙不得。敲擊靈山骨髓。
非此鍵槌不可。今有一人。焉能如是知。如是見。如是
信解。統御一切。用別萬端。平其不平。不平其平。好手
手中呈好手。紅心心裏中紅心。驀卓拄杖曰。其利斷
金　示眾。心肝不橫。頭角不露。奇哉眾生。貪程錯路。
何如我妙濟院裏。滿徑幽篁風有餘。一池荷葉霜打
破。茆堂日出共商量。乃竪拳曰。兩箇拳頭那箇大。
<other>繼起儲禪師法嗣（五人）</other>
<other>蘇州字雲蹤禪師</other>上堂。騎佛殿入山門。釋迦不在
先。騎燈籠入露柱。彌勒不在後。其間忽乘師子而來。
且請別時相見。或乘象王而至。未便輕易投刺。或現
半身。靈嵓門下。那許縮頭縮項。倚墻靠壁。或現全身。
聽呼指使。不致慢事。自然獲賞。蹤長老今日騎拄杖
子。入汝諸仁鼻孔裏去也　小參。句前句後。是諸人
難處。著脚一跨跨過。是汝諸人極容易處。嵓頭道。百
不思時。喚作正句。以手引舌曰。是伊有甚麼用處。拍
禪牀曰。親切無過此。
<other>蘇州月函子禪師</other>上堂。一筆勾下也。胸中穩貼。即
便散去情理。不甘者說。眾無對。師云。去又不即去。說
又沒得說。我實情耐你不得。遂旋風打散　上堂。大
眾。有一句子。言雖粗淺。理實甚深。良久。驀伸拳云。生
鐵拳頭不識人　上堂。你者輩。黏鑊湯漢。青州覓棗。
鄭州覓梨。閻老子。是你親。是你眷。堯封今日若不喚
醒你。你把阿波波呵咤咤。盡作了祖宗。鐵券慙愧。今
日道一句子。塞得住山僧口。不可止一路掀翻几案。
<other>國清翼菴酇禪師</other>據室。諸佛心量廣一尺。此方地
面廣一尺。諸佛心量廣一丈。此方地面度一丈。諸佛
法身長一尺。箇條拄杖長一尺。諸佛法身長一丈。箇
條拄杖長一丈。踏著此方地面。坐得者箇座子。提起
箇條拄杖。開得此箇法門。鐘鐘鳴。鼓鼓響。文殊絕羅
籠。普賢脫知解。舉措盡光明。咳唾皆龍象。卓拄杖曰。
出手釘得虗空橛。許汝叢林作榜樣　晚參。驀地草
鞋底脫。不管鼻孔⿰山藍巉。脫向深山角落裏。橫橫竪竪。
竪竪橫橫。無不放光動地。脚尖頭踢出來的。是甚麼
乾矢橛　小參。汝刺脚與麼來。法華塘。為汝說大事
<pb n="67"/>
因緣。木魚山。為汝說無聲三昧。解脫門。為汝說智智
清淨。七寶幢。為汝說淨光無礙。更來者裏。討什麼椀。
擲拂子便起　小參。紅鑪𦦨裏。拈來片雪。散作普天
春色。直得森羅萬象。草木叢林。一時簇綻。於以壯烟
雲之色。于以添渤澥之瀾。西來大意。不須煖室商量。
少室真宗。何用望空啟告。曩謨佛陀。曩謨達磨。曩謨
僧伽。總然將得虗空來。驀擊竹篦云。還教博取虗空
去。
<other>資福童碩宏禪師</other>據室。未入門豈容話會。到者裏
方許商量。且道。醍醐語毒藥語。達磨是大士化身。直
得九年分疏不下。維摩乃古佛再世。亦不敢輕措一
詞。莽鹵漢好作等閒。竪拂子云。試看是何標格　上
堂。透金剛圈。不在手脚快。便吞栗棘蓬。難在牙齒堅
牢。不能與諸塵作主。徒然誇七事隨身。主賓玄要。未
分以前反手摸得著。當斷不斷。反招其亂。揮劒處。十
字街頭曾無向背。當四山相逼。煞有生機。臨濟面門
突出底無位真人。卓拄杖一下云。早已斬為三段。何
況虗空畫圓相。水上插紅旗。一向誵訛。無本可據。山
僧實頭人。何敢妄語。喝一喝云。切忌巡人犯夜。
<other>靈瑞尼祖符禪師</other>上堂。拈香云。此一瓣香。明逾寶
月。瑞勝優曇。若非鼻孔相符。爭得心源共印。爇向鑪
中。供養始祖釋迦文佛大和尚。暨禪宗第一祖飲光
尊者。直下諸大祖師。恭願金輪統御一人。端拱御樓
中。叡澤𩃎流。四海五湖王化裏。乃云。道者家風。古今
不異。三間茆屋。一味安閒。更弗向外營求。隨分有鹽
有醬。若是佛法。山僧有口。祇堪挂壁　上堂。無依無
欲是能仁。却被明星換眼睛。盡大地人同一見。更將
何法度眾生。黃面老子。受山僧一問。直得口似匾擔。
汝等諸人。著如來衣。坐如來座。何不道一句與他出
氣。以見佛法有人。不然。却是山僧罪過　上堂。拈拄
杖。碎得聖凡窠臼。荒草解橫身。提起本分鉗鎚。大地
齊乞命。讚之則耳聾眼瞎。毀之則口啞舌禿。不毀不
讚。平地陷人。別有機關。鑿空覓路。明明向你道了也。
若更不會。莫怪山僧葢覆　上堂。長廊下與你說底。
不是。後架頭與你說底不是。即今法堂上與你說底
且道。是不是。學人纔出作禮。師云。似即似。是即不是。
下座。

<sarticle>正源略集卷第十</sarticle>

維揚嗣祖沙門（寶輪際源高旻了貞）輯

天台國清　達珍　編
南嶽下三十六世
<other>丈雪醉禪師法嗣（二人）</other>
<other>青城鳳林竹浪生禪師</other>至節上堂。機輪轉處。草木
揚眉。坐斷當陽。乾坤失色。語其動也。徧周法界。語其
靜也。泯跡潛踪。所以道。先天而天弗違。後天而奉天
時。若以世諦流布。讓伊有分。若約正眼流通。則不然。
驀拈拄杖云。看木上座。如何行履。百萬億須彌盧。百
萬億日月。百萬億四大部洲。百萬億香水海。一口吞
却。且盈虗消息。向甚麼處流轉。諸佛眾生何處安身
立命。
<other>佛冤超綱禪師</other>內江李氏子　上堂。證第一義。異類
潛蹤。正印提持。眾流截斷。若存知見。如算海沙。豈不
見。少室峯前。低頭難覓地。曹溪路上。擡眸不見天
　小參。雷音普震。困蟻羣蘇。捲起簾來。青天白日。露柱
笑呵呵。燈籠功不宰。白雲本無心。常自露光彩。竪拄
杖云。輙不得動著者箇。何故。願彼觀音行。善應諸方
所　問。亡僧遷化。向甚麼處去。師云。昨日雨今日晴。
進云。恁麼則與天地同根去也。師云。虗空裏不可安
耳躲　問。如何是學人本來面目。師云。春風吹露柱
云學人不會。師云。夜雨濕嵓花。
<pb n="68"/>
<other>雲橋水禪師法嗣</other>
<other>東川蒼碧聰禪師</other>上堂。懷抱一念虗明。未脫三乘
羈鎻。妄認八處見見。埋却自己靈光。直饒當下轉身。
竿頭進步。脚跟下未免三十痛棒　元旦上堂。動若
行雲。止猶谷神。水中鹹味。色裡膠青。老盧只解踏碓。
藥山一物不為。舟有一尺篷。可使八面風。駕無三尺
鞭。難控千里馬。喝一喝。拋出栗棘蓬。誰人吞得下。
<other>易庵師禪師法嗣</other>
<other>南陽法海林我鑒禪師</other>上堂。薰風始拂。炎暑臨時。
長稚賢愚。正堪休歇。制毒龍於無相佛剎。調狂象於
正覺場中。朗智地於神珍。燦性天之戒月。單刀直入。
獨步丹霄。方知牢關把定。異轍同途。相見別峯。傍通
消息。驀竪拂子云。還會麼。居然擊碎蟠桃核。者回方
見個中人　上堂。看破浮漚化城。了知空華寶所。彼
既烏有先生。大都我亦非我。相將下應上呼。却也無
可不可。揮拂子召眾云。還會麼。於斯會得。何勞曲唱
巴歌。其或未然。拂一拂云。雙桂曾開五葉花。及至寶
峯今結果。
<other>聖可玉禪師法嗣</other>
<other>崇隆碧露夢禪師</other>上堂。嫩笋出林。點破青霄。日月
蒼松徹蔭。普覆大地乾坤。會則千足萬足。不會日午
三更。遂拈起袈裟云。會麼。此是雞足頭陀。待慈氏下
生的　秋日上堂。秋風清秋月明。碧天皎潔絕無痕。
半夜木雞啼月冷。三更石犬吠花陰。驀竪拂子云。知
音有幾人　佛誕上堂。銅鐘易扣。鐵鼓難鳴。事出無
由。機扣有方。一言一語。文殊起發請之端。全默全歸。
維摩圓不二之門。把定封疆。彌勒陷在兜率。放開一
線。釋迦此日降生。到者裏。把住是。放行是。大眾試定
當看。
<other>密行忍禪師法嗣</other>
<other>滇楚九臺山知空蘊禪師</other>小參。迦葉一笑傳心。神
光三拜得髓。拈拄杖卓一下云。只此一著。了無多子。
久參上智。便合乘時。顧盻躊躇。劍去久矣。更說甚鑛
中之金。麥中之麫。一場自賺。諸兄弟知也無。若不知。
盡情放下。直須絕後再甦。莫待一事無成兩𩯭疎。方
袍圓頂胡為乎。噓一噓。靠拄杖便起。
<other>百癡元禪師法嗣</other>
<other>京師海會憨璞性聰禪師</other>延平順昌連氏子。年十八
祝髮。首參皷山賢。令看萬法歸一話。久無入處。出嶺
謁百癡元。即承記莂。命主餘杭法喜。臨安觀音。錢塘
廣福。大興延壽。海會愍忠諸剎。順治己亥。應　詔萬
善殿。賜號明覺　上堂。佛祖妙道。衍派流芳。選佛場
開。鑪鞴洪啟。既以門庭施設。言前的旨控玄機。楷定
圓宗。句下搜尋絕了義。劈禪宗之骨髓。標教網之紀
綱。隨處建立法幢。須知法無定相。如月印於滄江。似
聲傳於空谷。直使百草頭上。常轉大法輪。一毛孔中。
現瓊樓玉殿。應是金輪王降世。處處成就菩提道場。
作天下人中之主。布德澤三有霑恩。垂慈育羣靈瞻
仰。一人有慶。萬民賴之。堯風蕩蕩。舜日熈熈。四海清
寧。齊天一統。佛法有幸。興隆祖燈。聯芳續𦦨。一機感
赴。萬善同歸。正當今日開堂。祝聖一句。作麼生道。壽
比岡陵等太極。龍棲鳳閣永彌新　上堂。無雲峯頂。
徹湧空劫金烏。枯木堂前。暗消剛骨紅影。達者深入
閫奧。作家格外權衡。無孔笛橫吹倒吹。破甑子七零
八落。寒山拾得不知名。豐干尚且難摸索。擲下拂子
曰。諸人切莫亂卜度。康熙丙午臘月十三日。師書偈
曰。今年五十七。揑碎孃生鼻。一生受用中。無得亦無
失。昨夜泥牛鬬入海。直至如今無消息。真消息。今日
西廊打倒東廊壁。放拾傀儡歸去來。莫教特地成狼
藉。擲筆而逝。塔於台山安國寺右。
<other>靈機觀禪師法嗣（二人）</other>
<other>湖州資福明心鑑禪師</other>示眾。鉢盂峯下。禺泉亭畔。
有一句子。突出難辨。山僧為汝等道破去也。便下座。
<pb n="69"/>
<other>湖州資福德水洧禪師</other>據室。實地之中。不得烏焉
成馬。有問佛法心性。劈脊好與一棒。因甚如此。車不
橫推。理無曲斷。
<other>石庵琈禪師法嗣</other>
<other>杭州仁和佛日璿鑑衡禪師</other>僧參。師問。甚處來。曰
白下。師曰。石頭城𨁝跳上梵天。你還知麼。曰不因師
舉。某甲那知。師曰。不屬聲。不屬色。你作麼生知。曰和
尚婆心太切。師云。孟八郎漢。又恁麼去也　僧參。纔
展坐具。師曰。錯。僧便收坐具。師曰。錯錯。僧復禮拜曰。
某甲是本地人。不解梵語唐言。求和尚放過。師曰。正
要問你。本地上親切道一句來。僧彈指一下。師曰。是
何意旨。僧無語。師曰。者沒地頭漢。直打出　上堂。有
一句子。密不通風。有一句子。徧周沙界。更有一句。且
作麼生道。良久云。吾常于此切　上堂。卓拄杖云。龍
袖拂開全體現。眉毛上作麼生。又卓一卓曰。象王行
處絕狐蹤。脚跟下作麼生。又卓曰。向者裏見得徹去。
自然眼葢乾坤。大方闊步。儻或未然。直須薦取。連卓
兩卓。
<other>天嶽晝禪師法嗣</other>
<other>廬山開先心璧淵禪師</other>上堂。白雲影裏藏身。祇圖
瞌睡。紅塵堆中託跡。隨順世緣。至於佛法兩字。久已
拋向他方世界。今日却被當道尊官推。向者曲彔木
牀上。又且如何施設。賴得雙劍峯巍巍萬仞。門戶潑
天。瀑布水滾滾千尋。舌頭拖地。此是從上祖師。轉不
退的法輪。說不盡的妙義。新長老。不妨借水獻花。舉
似大眾。雖然如是。錯會者多。
<other>山曉晳禪師法嗣</other>
<other>杭州佛日法持毅禪師</other>立春小參。正月春臘月春。
一歲梅花兩度新。處處泥牛頭角逈。沿街鑼皷閙相
迎。諸仁者。還識春牛落處麼。良久曰。四蹄踏破天邊
月。耕轉虗空滿地金　清明小參。節屆禁煙三月五。
家家塚上添新土。雨打桃花冶豔傾。靈雲漫向枝頭
覩。今日黃龍見處偏。乘閒密種長生果。無陰陽地好
栽培。滿樹花開香朵朵。報諸人休莽鹵。達磨不是西
天祖。
<other>靈遠應禪師法嗣（四人）</other>
<other>襄州洞山普慧漢水浩禪師</other>佛殿。麗像開圖。宏濟萬
品。金容掩色。典御十方。所以貴買無數僧祇。賤賣一
時拈出。且道。以何為據。遂拜云。六出天花鋪地錦。占
斷風光作主人　晚參。舉朝宗忍和尚。因僧問向上
事如何下手。忍便掌。僧擬議。忍踢云。脚下也得。師驀
卓杖云。南華老人。將者片真金。三翻兩次。當作頑鐵
賣了。山僧今日欲來對眾找價。乃下座。旋風打散。
<other>天童石吼徹禪師</other>越州山陰童氏子。博士弟子員。依
兜率院子賢和尚薙染。造真州五臺靜觀律師圓具。
參靈遠應。親炙十有二年。遂傳衣寶應一宿。年七十
二。值文覺禪師堅請。主席天童　冬至早參。句外明
宗。豈屬言詮。劫前運步。不費心力。只在當人能達通
變。何必定要分時限日。四序不遷。陰陽不涉。藏冥運
於化育之際。無影樹頭宿彩鸞。截羣機於未兆之先。
不萌枝上飛春色。若能向頂門上。霹[靂-秝+林]轟騰。脚跟下
自然紅輪突出。魯公臺上書底。是世法不是佛法。須
知不是者箇消息。慈明堂前揭底。是佛法不是世法
須知也不是者箇消息。既總不是者箇消息。畢竟是
什麼消息。擲下拄杖云。拄杖子吞却祖師了也。教什
麼人說禪。還有人救得也無　乾隆戊午五月二十
七日示寂。世壽七十七。僧臘五十二。語錄五卷。行世。
塔于天童之陽。
<other>桐城慧山魯璠奐禪師</other>解夏上堂。拄杖活如龍。草
鞋獰似虎。呼喚不回頭。羅籠不肯住。脚跟下天寬地
寬。切忌東去西去。剔起眉毛子細看。寸草不生千萬
里　晚參。孤月朗眾星明。突出達磨眼裏睛。看看山
門騎皷角。走入佛堂拜聖僧。喝一喝云。是甚麼。乾矢
<pb n="70"/>
橛麻三觔。描不成兮畫不成　小參。大地平沉。虗空
粉碎。認著依然還不是。前三三後三三。推門落臼。開
門見山。還會麼。虗空背上板毛生。萬里山河一條鐵
　小參。昨夜金龜脫却[殼-一]。無端又被人鑽破。天明石
女急尋看。撞倒嵩山破竈墮。顧左右云。下坡不走。快
便難逢。
<other>六安大悲祖幻寧禪師</other>金陵劉氏子　上堂。事存函
葢。展全機於聲色堆中。理應箭鋒。顯大用於法界之
外。直得陟山起舞。渒水歡騰。露柱揚眉。燈籠發笑。更
說甚麼門裏出身易。身裏出門難。衲僧家。無固必。行
便行。坐便坐。苟能直下薦得。則知德山棒不圖打草。
臨濟喝祇要驚蛇。到者裏。自然如龍得水。似虎靠山。
縱奪自由。殺活在我。設有所重。便成窠臼。皆是依草
附木之流。指鹿為馬之輩。不惟孤負從上宗乘。亦乃
笑破衲僧鼻孔。寧上座。雖則一任騰騰。於法無知。終
不將斷貫索。穿人鼻孔。只得借路。與眾兄弟。通箇消
息。良久。喝一喝　小參。心不是佛。智不是道。卓拄杖
云。不許夜行。投明須到。
<other>節崖琇禪師法嗣（四人）</other>
<other>蘇州虎邱洞明照禪師</other>徽州歙縣洪氏子　三門。師
云。打葛藤分露布。涉水登山渾不顧。拄杖頭邊車馬
多。縱橫不礙毬門路。拽拄杖。便入　佛殿。不禮明行
足。只拜竹筋鞭。無人知此意。令我憶南泉　小參。有
佛處不得住。一片古青山。白雲侵占去。無佛處急走
過。澄潭不許臥蒼龍。枯木寒嵓成話墮。有無俱打脫。
明鏡正當臺。顧左右云。戶外重增龍象跡。屋中添緉
破草鞋　示眾。一口氣不來。何處安身命。老鼠無處
尋。猫兒通箇信。咬破鐵棺材。死屍喫不盡　小參。昨
日天晴。今朝雨落。門前石烏龜。草鞋葢覆却。雖然躲
得渾身。未免露出頭脚　上堂。頭五岳鼻三巴。半肩
斜搭紫袈裟。人來問道無言說。一笑清風捲落霞。
<other>湖州吳山廣壽宇亭尹禪師</other>浴佛示眾。舉藥山。因
遵布衲浴佛次。山曰。者箇從汝浴。還浴得那箇麼。衲
曰。把那箇來。山休去。師曰。遵老索來。杓柄在握。藥山
休去。舌抵上齶。要見那箇。敢保未在。爭如吳山今日
莖老宿發心浴佛。尹上座袖手旁觀。不管他者箇那
箇。隨例與伊一杓。直得麻三斤乾矢橛。殿裏底牛頭
阿旁。有眼無鼻孔。杖林山下竹筋鞭。一齊放光動地。
不唯坐斷天下人舌頭。且免大家鈍置　佛誕。靈山
會上葛藤根。今日毗藍園裏生。引蔓牽枝二千載。娑
婆無路得人行。以拄杖劃曰。今日為諸人。一齊截斷
了也。且向何處。見他釋迦老子。武林春已晚。臺榭綠
陰深。
<other>揚州福緣濟生度禪師</other>青州張氏子。年十三。投恒晏
大師出家。依佛定和尚圓具。後參節崖琇。徹法源底。
出住救生金粟祖堂聖因等處　據室。據此室行此
令。天下衲僧齊乞命。佛祖直教重鍛過。甎頭瓦礫呈
心印。且道。利害在甚麼處。霜刀舉起骨毛寒。利劒揮
開天地靜　小參。寒則普天寒。說誠實言。熱則普天
熱。是他時節。有箇不被寒熱所轉底。諸兄弟。還知麼。
以手托拄杖云。自從隨我下天台。直至如今。七尺還
是七尺。一丈還是一丈。上堂。冷靜處却沒滋味。閙熱
處正好商量。踢脚絆手。無非乾矢橛。撞頭瞌額。總是
蔴三斤。倘若秤得來。乾坤無剩欠。齅得著。世界總馨
香。且道。無鼻孔老漢。又向甚麼處安著。夜來牀薦暖。
一覺到天明　小參。昨日打點幾句佛法。欲來為眾
小參。被四肢風火燒。得乾乾淨淨。今早又打點幾句。
又被一個噴嚏打得乾乾淨淨。今日對眾不可無語。
有法無法。單看臘八　師行脚時。因僧問。萬法歸一。
一歸何處。師云。出一叢林。入一保社。後住山。又問萬
法歸一。師云。飯後濃煎茶喫了。池邊坐石數遊魚。及
住救生。又問萬法歸一。師云。拆東牆補西壁。後住福
緣。又問萬法歸一。師云。一喫便飽。一屙便了　雍正
<pb n="71"/>
丁未八月十八日示寂。世壽五十七。僧臘三十九。塔
于福緣之右。
<other>祥光吉禪師法嗣（二人）</other>
<other>揚州淨慧破愚智禪師</other>示眾。枝頭拭羽鳥初啼。一
一咸明上上機。卓拄杖曰。若向箇中親薦取。擔頭挑
得好春歸。
<other>揚州淨慧允中微禪師</other>小參。古德道。日出心光耀。
天陰性地昏。不知天地者。剛道有乾坤。諸人簇簇上
來。山僧瞌睡特甚。遂竪拂云。成人者少。敗人者多。
<other>薪傳瀾禪師法嗣</other>
<other>淮安龍興靈潔源禪師</other>小參。將心是佛。墮野狐窟。
謂佛非心。遭無間獄。逈脫中間與兩頭。夜深不向蘆
花宿。翻來活眼照寰中。六六元來三十六。
<other>博凡可禪師法嗣</other>
<other>江州西林仲泉空禪師</other>上堂。舉世尊正覺山前覩
明星悟道。歎曰。奇哉一切眾生。皆具如來智慧德相。
但以妄想執著而不證得。師竪起拂云。智慧德相。妄
想執著。總被空上座一串穿却了也。正恁麼時。假饒
釋迦老子到來。也只得傍觀有分。眾中。還有為古人
雪屈者麼。良久云。咄咄咄。一人發真歸元。十方虗空。
悉皆消殞。
<other>天岸昇禪師法嗣</other>
<other>徐州雲龍興化谷庵朴禪師</other>早參。拈拄杖云。莫避
喧以求靜。莫自是而非他。莫生聖解。莫存己見。但除
揀擇。洞然明白。作麼生是明白底事。卓拄杖。喝一喝
云。面山高。主山低。
<other>懷光燦禪師法嗣</other>
<other>京都覺生雪鴻信禪師</other>賜號文覺。姑蘇人。世業儒。
于庠序閱金經。有省。即剃染。參懷光燦。印可　小參。
向上一機。不是金剛圈。透頂一句。不是栗棘蓬。諸人
每日二時。匙箸下鉢盂裏。喫粥喫飯。若是口口不曾
咬著米。透得金剛圈。吞不得栗棘蓬。若是口口咬著
米。吞得栗棘蓬。透不得金剛圈。直饒吞得透得。祇如
藕絲懸須彌山。一手接四天下。是什麼人境界。還知
麼。良久云。也只是個沒面目底漢　晚參。行棒行喝。
老僧從來沒此閒氣力。眉橫鼻直。諸人幸無些子缺
陷。只是上來下去。切忌踏碎堦前者片雪。露出甎頭
土塊。努眼睛掀脣舌累汝。眼中突地添箇屑　晚參。
數輩枯禪繞病僧。箇箇眉橫鼻直。豈可將佛法鈍置
了也。只二時粥飯外。不須別用心力。近日園頭要種
菜。田頭要種穀。雖然如是。也須大家照顧。且道。照顧
箇甚麼。朝朝犂耙迎風動。翻轉泥來原是土　小參。
本來無一物。何處惹塵埃。祖師愛道無。覺生愛道有。
山河大地是有。人物男女是有。身心世界是有。只是
要覓絲毫塵埃。了不可得。且道。祖師見處是。覺生見
處是。於此辨得分明。許汝具參學眼　乾隆五年。師
退處彌陀寺。至十五年示寂。召門弟子曰。將法語焚
之。乃吉祥而逝。世壽八十七。塔建本寺。
<other>文弱盈禪師法嗣</other>
<other>終南蟠龍子肅遠禪師</other>無為州趙氏子。母夢僧乘牛
車投宿而孕。襁褓喜趺坐。出家後。參文弱和尚。問不
是心不是佛不是物。是箇甚麼。文與劈頭痛棒。後聞
空手把鋤頭大徹。一日文落堂。纔據坐。師即出眾。奪
取拄杖。拋向人前。文云。者孟八郎漢。來捋虎鬚。師即
呵呵大笑　上堂。僧問。文殊是七佛之師。因甚出女
子定不得。師云。劄。進云。罔明是初地菩薩。為什麼出
得。師云。露。廼云。當機不昧。千眼頓開。知鑑洞明。十方
普應。說甚文殊罔明女子入定。直饒瞿曇老漢。也須
喪身失命。且道。利害在甚麼處。卓拄杖云。吽吽。
<other>古鏡符禪師法嗣</other>
<other>無錫南禪吼松澄禪師</other>參龍池微。問。如何是萬法歸
一。微劈頭便棒。師曰。一歸何處。微復打。師乃呵呵大
笑。微曰。見箇甚麼道理。師便喝。微又打。師拂袖便出。
<pb n="72"/>
後參古鏡。徵師所得。師呈偈曰。萬法歸一一歸何。拿
住虗空活切磨。嚇殺白雲飛萬里。清風吹調唱哩囉。
鏡可之　僧問。如何是本來面目。師曰。日曬苔枯。雨
濕葉茂。曰。不會。師曰。素富貴行乎富貴。
<other>介為舟禪師法嗣</other>
<other>漢陽曇華碧雲天禪師</other>上堂。問。不展鋒鋩。如何得
勝。師云。金剛手內八稜棒。僧云。掀倒禪牀。師云。你不
是者手脚。僧便喝。師云。峨嵋白長老。乃云。梧生鳳隱。
霧起龍吟。應無所住。而生其心。者是盧能和尚。遇著
碓嘴生花。曳轉孃生鼻孔。山僧忝列末裔。不顧彌天
罪犯。將他老古錐底。鍋子大小。杓柄短長。直言便道。
只得[鴳-女+隹]棲起舞。晴川攢眉。驚羣句。驚羣人前拈出。奇
特句。奇特人前舉揚。收放臨時。與奪自在。設有傍不
甘的道。忽遇衝雲破浪者。將何支遣。卓拄杖。喝一喝。
下座。
<other>冷堂林禪師法嗣</other>
<other>越州蕭邑城山大拙理禪師</other>上堂。最初一句子。未
曾越此時。末後有光輝。今日更誰委。大千沙界掌中
揮。大地山河成正覺。眼中花相長短春。幻裏生涯作
非作。圓陀陀活潑潑。珠走盤兮盤走珠。一顆寒光永
照燭。
<other>萬因聖禪師法嗣</other>
<other>福州護國鐸夫凡禪師</other>上堂。僧出便喝。師曰。古人
道。一喝不作一喝用。你者一喝。落在甚處。僧又喝。師
曰。前一喝。也有主。也有賓。後一喝。還有賓主也無。僧
擬進語。師連棒打下曰。脫空妄語漢。乃曰。德山棒臨
濟喝。拈放一邊。若具頂𩕳正眼。別資一路。猛烈進前。
殺活自由。卷舒無礙。竪拄杖曰。祇者些誵譌。多少師
僧。到者裏開口不得。今日落在天聖手裏。一任施設。
佛來也打。祖來也打。正與麼時。還有為佛祖出氣者
麼。震威一喝曰。將此深心奉塵剎。是則名為報佛恩
　示眾。拄杖子。摟翻洞山五位。顛倒臨濟三玄。直得
古定光。騎佛殿出三門。撞倒慧明崖。粉骨碎身。驚起
積道山。了無巴鼻。是汝諸人。還覺眉毛定動也未
　小參。事事無礙。大雲秀聳千林外。法法無差。鴈度瀔
江素影斜。松濤夜夜和鐘落。梅蕊凝香鐵笛花。君不
見。太原孚。草鞋踏破徧天涯。揚州畫角落誰家。
<other>還一韜禪師法嗣</other>
<other>潤州[鴳-女+隹]林雲屋音禪師</other>師問新到。向在甚麼處住。
僧云。天目。師云。曾見和尚麼。僧云。某住數年。豈得不
見師拈竹篦云。天目和尚。何似者箇。僧罔措。師云。更
住數年。也夢不見　晚參。菊綻東籬。香浮內院。鴉鳴
古木。響答虗堂。明明父母未生前。了了見聞不及處。
所以道。曠劫來事。只在如今。一句無私。靈機獨露。還
委悉麼。相識滿天下。知心有幾人　小參。近日諸方
據曲彔牀者。說法務要尖新。出語必求玄妙。殊不知。
秘魔一向擎叉。禾山只解打皷。打地和尚。初無棘句
鈎章。振鐸阿師。曾不攢花簇錦。汾州只道莫妄想。俱
胝惟竪一指頭。更有老鳥窠。但道諸惡莫作眾善奉
行。如此朴實禪。今人那肯說。山僧嘗謂。古人說禪如
蓮華。花在實亦在。今人說禪。如牡丹芍樂。花有實無。
柰何。禾黍不陽豔。競栽桃李春。翻令力耕者。半作賣
花人。
<other>龍喜𣽡禪師法嗣</other>
<other>龍王山清涼千智幢毅禪師</other>茶話。新茶嫩笋。芳草
垂楊。徐步山谷。鐵石心腸。好鳥相喚。其音叮噹。如何
白雲飛來滿牀。山下有田。菜麥青黃。山外有屋。烟樹
蒼茫。忽來明月嵓上生光。誰為侍者。松杉兩傍。橫攛
拄杖。擊碎空王。正恁麼時。日出東方。如大火聚。今古
文章。山泉自流。清聲勿狂。金毛獅子。哮吼高岡。驚走
無路。妖怪狐狼。一喝兩喝。佛祖潛藏。無人可伴。靈樹
家鄉。長年受用。百結衣裳。佛祖慧命。伶俐兒郎。吾師
授受。時刻不忘。呵呵。且道。是詩耶偈耶。世諦耶。佛法
<pb n="73"/>
耶。遂舉杯云。總不妨吃茶。
<other>彌壑澧禪師法嗣（二人）</other>
<other>南陽雪乳律禪師</other>小參。一念萬年。萬年一念。一念
不生。前後際斷。乃高聲召眾云。大眾。目前無闍黎。此
間無老僧。且道。作麼生相見。良久云。任從滄海變。終
不與君通。上堂。昨夜南極老人退位。向北斗裏。安閒
自在。須彌山子。拍手高歌。四大部洲。一齊唱和。且道。
誰是知音者。良久云。摩訶般若波羅蜜。
<other>東京相國曇紹杲禪師</other>小參。橫按竹篦云。會麼。者
箇是諸佛諸祖說不到的。山僧說了也。諸人作麼生。
良久云。覿面不薦。如隔千山唯弄光影。大難大難
　上堂。摩尼珠人不識。如來藏親收得。召眾云。如何是
摩尼珠。喚什麼作如來藏。良久。以手指云。者箇上座
肥。那箇上座瘦。小參。舉東山和尚道。如何是禪。閻浮
樹在海南邊。近則不離方寸。遠則十萬八千。畢竟如
何。禪禪。相國也有箇道處。如何是禪。三脚蝦蟇跳上
天。吞雲吐霧。布雨興煙。有意尋時天地隔。無心用處
嘴脣邊。畢竟如何。禪禪。
<other>雲峨喜禪師法嗣（三人）</other>
<other>西安興福憨休乾禪師</other>西蜀龍安胡氏子　上堂。三
度與棒。黃檗老徹底婆心。脇下還拳。小廝兒事急則
變。顯大用。發大機。明頭合。暗頭合。擒縱互換。照用齊
彰。北斗裏藏身。針鋒上走馬。到者裏。釋迦老子口似
磉盤。達磨大師眼如木𣔻。十聖三賢。讚歎無門。眾生
魔外。疑謗不息。獨許超方作者伶俐衲僧。直下了知。
端倪不用。明椎玉皷。暗展鐵旗。在處草偃風行。所向
無思不服。正所謂鍾馗醉裏唱涼州。小妹門前暗點
頭。巡海夜叉相見後。大家拍手上高樓　結制上堂。
金粟舊火爐。深廣莫可測。一道本平等。聖凡元不別。
撥出火星時。虗空齊迸裂。寒則普天普地寒。熱則普
天普地熱。三世諸佛。於火𦦨中。轉大法輪。總不相違
越。汝等諸人。今日於中坐臥經行。一任麻三斤乾屎
橛。都來拋向一邊。總沒干涉。只如不許昏沉瞌睡。若
也瞌睡。眉毛被火燎却。也怪金粟不得。
<other>汝州風穴白雲雪兆性禪師</other>陞座。堪笑當年蘧伯
玉。行年五十方知趣。從頭一一細思量。四十九年都
不是。欲寡其過未能焉。孔子聞言深相契。某也今年
四十九。信手拈來無不是。年年頭上頂青天。歲歲草
鞋踏實地。獨有今年業力牽。雲水相從許結制。無端
將箇破沙盆。安排累爾諸兄弟。禪道佛法半點無。鬼
面神頭無本據。何如撥轉鐵牛機。直入千峯萬峯去。
免教扭揑孃生鼻。懸羊賣狗成何濟。大眾。孃生鼻孔。
一任扭揑。孃未生時。鼻孔在甚麼處。蘇魯蘇魯。㗭唎
㗭唎。
<other>河南金粟沖涵恒禪師</other>佛殿。萬德莊嚴。紫金光聚。
驀劄相逢。誰敢正[覤-儿+丘]。乃撒開坐具云。因我得禮你。彼
此無本據。遂大展三拜　上堂。僧問。如何是佛。師云。
遠親不如近隣。進云。如何是法。師云。多虗不如少實。
進云。如何是僧。師云。求人不如求己。師乃以拂子。打
○相云。非瓦礫非珍寶。圓陀陀兮光皎皎。爍破威音
雪谷春。照開空劫壺天曉。各努力休潦草。蹉過當陽
無處討。遂高聲召云。大眾。眾側聆。師驀拍禪牀一下
云。此時不了何時了　中秋上堂。冲虗妙粹。惟證乃
知。撲地風光。出突難辨。外離點綴。寧容者也之乎。內
絕推窮。討甚單重交拆。還知金粟為人在甚麼處。竪
拂子云。見月休觀指。歸家罷問程。
<other>無礙徹禪師法嗣（二人）</other>
<other>天台萬年紀安經禪師</other>湖州高氏子　上堂。直截根
源。聖凡罔測。向上一著。佛祖不識。惟貴作家當陽定
奪。思量擬議。天懸地隔　上堂。靈鷲拈花。人天百萬。
領略者唯飲光。黃檗行棒。龍象一千。承當者獨臨濟。
荷恁麼事。須恁麼人。萬年十餘年。布網張羅。東敲西
擊。欲覓一箇半箇。以續先宗。爭柰土曠人稀。相逢者
<pb n="74"/>
少。設有箇漢。聞恁麼道。出來掀翻法座。喝散大眾。把
山僧亂槌一頓。不惟堪報不報之恩。以助無為之化。
亦免後人遞相鈍置。也須是過量人始得。何故。若無
舉鼎[托-七+友]山力。千里烏騅不易騎　秋收上堂。藤條倒
握。敲玉露於清晨。鐮子橫拈。斬金野於白晝。百草頭
邊全意氣。明明大智神通。一微塵裏轉法輪。歷歷普
賢境界。東拋西擲。謾云不是家珍。北走南奔。觸處無
非至寶。進前退後。脚跟下蹉過幾箇祖師。左盻右瞻。
頂門上失却一隻正眼。通方作者。便合乘時。懵懂禪
流。徒勞側耳。
<other>天柱永慶念予恒禪師</other>江南上元萬氏子　上堂。風
吹不入。雨灑不濕。四面八方。渾無欠缺。夜明簾外。任
他[鴳-女+隹]立枯松。選佛場中。那許狐藏獅窟。門裏人。要出
出不得。門外漢。要進進不得。把斷要津。直得天曉不
露。豁開戶牖。便見夜半正明。出頭天外底。到此且居
門外。穩坐室中底。向來佛眼難窺。若謂門外逍遙。摩
竭因何掩室。若謂堂中穩密。文殊因甚不肯入門。向
者裏檢點得出。便好荊棘林中縱步。毗盧頂上棲真。
攝十劫作一念。撮大千為一塵。古今一貫。內外一如。
其或不委。莫怪山僧立門戶。須知別有一壺天。下座。
<other>蘧夫一禪師法嗣</other>
<other>潤州夾山竹林辯言海禪師</other>住大同。僧云。如何是大
同境。師云。風暖鳥聲碎。日高花影重。僧云。大好一聯
詩。師云。作詩會那。僧云。某甲祇作詩會。和尚作麼生
會。師云。甜瓜徹蒂甜。苦瓜連根苦。僧近前云。和尚道
什麼。師云。風流不在著衣多。僧便拜。師便打。
<other>道安靜禪師法嗣</other>
<other>聖感霽崙永禪師</other>立春上堂。鴉則鴉鳴。鵲則鵲噪。
眼辨不如手親。行到不如說到。五九盡日又逢春。古
屋朝陽寒氣少　除夕小參。毗盧師法身主。無死生
忘寒暑。從來使得十二時。不彼十二時辰使。聖義炳
然。真風廓爾。喝一喝曰。[焊-干+恭]竹聲中百慮除。發機也勝
千鈞弩　上堂。山花似錦。一花上一佛土。鳥語如簧。
一語中一珠數。千聖同躔。萬機頓赴。躋盛世於唐虞。
返淳風於太古。福果端莊。法輪永固。喝一喝曰。當陽
驗取目前底。明明歷歷無回互。復喝一喝　佛誕日
上堂。世尊剖一。伏羲畫一。乾峯舉一。雲門用一。一字
一加橫。八字沒兩撇。此非彼不知。彼非此不識。一會
靈山尚儼然。人人具眼誰端的。喝一喝　結制早參。
永嘉一宿而覺。高亭招手橫趨。簡點將來。猶為鈍漢。
眾中可有越格衲僧。契得我機者。即與證明。驀竪如
意云。且道。是第幾機。眾佇立。師擲下如意曰。放待冷
來看　晚參。如來密語。祖師真訣。水不自洗。刀不自
割。悟須自悟。說自他說。卓拄杖曰。此回重按過。兩口
無一舌。師落堂曰。適纔西堂上方丈啟白。堂中悟得
兩人。悟的走出來。老僧為汝證明。連問數次。眾默然
佇立。師曰。西堂誑語。老僧實語。滿堂菩薩。幸是可憐
生。
<other>敏樹相禪師法嗣</other>
<other>辰州龍山頴悟秀禪師</other>上堂。至理無言。明眼者鑑。
真機獨露。通方者知。若以禪會。特地乖張。不以禪會。
當面錯過。
<other>太白雪禪師法嗣</other>
<other>明州育王法鐘覺禪師</other>上堂。關頭路口。捷徑要津。
時時把住。處處放行。透得過者。却在那邊去。不得的。
只在者裏　閏四月八日上堂。一年兩度四月八。不
知何日生悉達。淡黃楊柳帶棲鴉。嫩綠池塘藏睡鴨。
<other>釆商榮禪師法嗣</other>
<other>鄂州向上具瞻仰禪師</other>解制小參。結制以前。鼻孔
撩天。結制以後。鼻孔依舊。放開布袋。緊俏草鞋。荒草
裏奔逐馬牛。酒肉案頭。醉殺佛祖。若也田地穩密。一
任丹霄獨步。假饒漆桶不快。切忌前途路滑。

<pb n="75"/>
<sarticle>正源略集卷第十一</sarticle>

維揚嗣祖沙門（寶輪際源高旻了貞）輯

天台國清　達珍　編
<other>南嶽下三十七世</other>
<other>慧山海禪師法嗣（七人）</other>
<other>邵陵大梅與峯智禪師</other>上堂。一畝之田。三蛇九鼠。
齩斷麻繩。翻身辨主。南州北縣。任遨遊。虎穴獅林顛
倒走。萬別千差盡踏翻。丈夫氣宇衝牛斗。喝一喝
　晚參。既得本不愁末。渾身直踞上頭關。空裏磨盤旋
八角。東搭西兜。南涌北沒。當陽拋下死蛇頭。十聖三
賢眼卓朔。爛嚼虗空當飽餐。誰解臨機道莫莫。
<other>潭州大溈山密印古梅冽禪師</other>上堂。雨催樵子還
家。一步緊一步。風送漁舟到岸。罷櫓停橈。正恁麼時
如何。野老不知堯舜力。鼕鼕打皷祭江神　晚參。蹋
破艸鞵赤脚走。縮却項兮露出肘。昨日江上折枝梅。
逢人喚作隄邊柳。大似雞羣之[鴳-女+隹]。大似喪家之狗。未
審。是聖是凡。合取狗口　示眾。拍禪牀召眾云。無人
奪你鹽茶袋。庫藏裏須檢點。禍不入慎家之門。有人
喚你苦葫蘆。者閑家具。直須颺却。賊不打貧兒家。復
拍一拍。
<other>潭州大溈易菴應禪師</other>上堂。春已半夜猶寒。遲遲
煦日上欄杆。清淺聲隨流水濕。輕柔風動野雲翻。晴
和暖綠陰繁。花放南枝向北看。大眾。森羅起舞。樂則
同歡　示眾。搖風柳眼如青黛。浥露桃腮似火紅。實
相深譚梁燕語。袈裟齩破五更鐘　示眾。倒騎鐵馬
上須彌。信步披離絕所之。及頂凝眸天外看。百千諸
佛下泥犂。
<other>潭州大溈揆菴空禪師</other>上堂。冲風颯颯。古佛嘉猷。
綠水潺潺。道人活計。恁麼會得。釋迦彌勒。站過一邊。
其或未然。父母所生口。終不為人說　小參。拈拂子
曰。掬水月在手。揮一拂云。弄花香滿衣。擲拂云。止止
不須說。我法妙難思　晚參。老來住邨院。口齒不關
風。逢人即便罵。彼此絕踈親。聖凡情量都消盡。方識
山僧句句真。
<other>潭州上林月憨權禪師</other>上堂。向上一路。大地無寸
土。千聖不傳。徧界有家風。直得頭頭離向背。處處絕
遮攔。帝子不知春去也。夜深猶聽樹頭嗁。
<other>邵陵龍山月堂湛禪師</other>開鑪上堂。鉗錘初展。鑪鞴
宏開。是聖是凡。乃佛乃祖。總與縛作一束。拋向烈𦦨
堆中。一火煅就。他日鼻孔撩天。眼空四海。不得孤負
西禪　上堂。紙窗生白月初來。笑破寒梅白玉腮。古
㵎幽深人罕至。尋香公子謾疑猜。
<other>邵陵上梅雄山千如一禪師</other>上堂。佛法無人說。雖
慧莫能了。即今山僧將一大藏教。千七百葛藤。作一
句子。布施諸人。良久云。[鷂-缶+(工/山)]子過新羅。
<other>穆文德禪師法嗣</other>
<other>鳳林雪圃修禪師</other>小參。從上不傳之道。瞞不得具
眼衲僧。驀一喝云。且道。者一喝。又從甚處得來。復一
喝云。具眼者辨取　佛成道日上堂。朝雲漠漠。鎻斷
聖見凡情。夜月沉沉。浸却魔宮佛殿。到者裏。雖無纖
毫滲漏。未免冷落從上家聲。竪拂子云。明星現也。切
忌大驚小怪。
<other>晦山顯禪師法嗣</other>
<other>雲居九屏燕雷鵬禪師</other>陞座。揮拂子云。全提著子。
貫徹古今。楖𣗖一條。攬翻途轍。荊棘林中紅爛。刳盡
骨髓。活人背後掘地深埋。觸目菩提。神光萬丈。貶向
二鐵圍山。于中端倪。作麼生辨。擲拄杖下座　陞座。
出門入門。釋迦彌勒。磕額交肩。便稱楊稱鄭。紫羅帳
裏。傾國難酧寶珍。可惜作燕石拋散。若是田地穩密。
打翻諸聖己靈。出纏漢子。劫前不居正位。不落今時。
任運騰騰。風流特地。所以道。威音王已前。無師自悟。
<pb n="76"/>
是第二句。還我第一句來。拍禪牀下座。
<other>諦暉輅禪師法嗣</other>
<other>杭州雲林巨濤果禪師</other>上堂。教外別傳。是何巴鼻。
滿耳非聲。滿眼非色。識得圓陀陀。何須問彌勒。清淨
本然。莫生疑惑。纔有希異之心。早已聖凡相隔。今朝
十五開鑪。但看空中發𦦨。饒他玉轉珠迴。也要其中
鍛煉。頑銅廢鐵齊收。果是真金不變。心佛與眾生。原
不隔一線。錯認定盤星。失却金剛劒。打一○相云。若
以智測。未為好手。若以慧照。猶在半途　除夕小參。
一年復一年。梅花開放幾鮮妍。一歲復一歲。塵世茫
茫醒又醉。爾我出家人。經營除俗累。選佛非選官。切
忌墮尊貴。卓拄杖云。惟有拄杖子。寒暑一任推遷。豈
肯隨羣逐隊。驗盡花枝短長。那管殘年舊歲。但能順
適安和。便是融通三昧。良久云。露地白牛烹也未。
<other>得定運禪師法嗣</other>
<other>迴龍水月圓禪師</other>上堂。當陽一句。獨脫根塵。向上
一機。光騰電閃。眨得眼來。已是落二落三。如之若何。
白雲萬里。直得千古萬古如斯。前佛後佛無別。寬闊
無外。大千沙界箇中藏。寂寥非內。香水海裏浮幢剎。
若能無彼無此。非色非心。坐斷要津。不通凡聖。自然
常光現前。巴鼻獨露。顯一切神通不思議之力。月籠
丹桂遠。星拱北辰高。
<other>止水源禪師法嗣</other>
<other>崇仁天乘參禪師</other>長至上堂。一二三四五。屈指從
頭數。數到驢年時。算來無今古。渠不涉春秋。何曾有
寒暑。報與參玄人。薦取主中主。且道。阿那箇是主中
主。良久下座。
<other>穎悟秀禪師法嗣</other>
<other>沅州太和長明炅禪師</other>上堂。一僧纔出。師云。止止
不須說。我法妙難思。僧拂坐具。師便喝。僧亦喝。師便
打。又一僧出云。某甲禮拜是。不禮拜是。師拈棒云。山
僧打即是。不打即是。僧退後三步。進前三步。師云。不
是不是。乃云。今朝衲子。當機一味。棒喝齊施。強生枝
節。要人翻轉面皮。眾中還有翻轉者麼。如無。且看木
上座。自翻轉去也。擲拄杖。下座。
<other>佛冤綱禪師法嗣</other>
<other>昭覺竹峯續禪師</other>成都松州沈氏子　上堂。晴雲萬
里。處處霑錦江皓月。瑞氣千尋。家家沐四野清風。村
歌奏無生之曲。牧女含太古之音。杖頭有眼。定盤無
星。諸禪德。薦取鉢盂。幾度朝天。照顧眉毛。[覤-儿+丘]穿東壁
　問。溪聲盡是廣長舌。且道。所談何事。師云。罕逢穿
耳客。多見刻舟人　問。喚作一莖虀。入地獄如箭射。
不喚作一莖虀。入地獄如箭射。如何。師云。口是禍門
　問。雪覆千山。因甚孤峯不白。師云。瘦處難滿　問。
虎以肉為食。因甚不食其子。師云。無他下口處。進云。
魚以水為命。因甚死在水中。師云。隨鄉入鄉。
<other>浪山嶼禪師法嗣（三人）</other>
<other>嘉興福嚴具宜開禪師</other>毗陵湯氏子　小參。山僧歷
夏經秋。從不與諸人東語西話。樂得口門清淨。耳竅
空鬆。你諸人。拚得一期做死漢。活來氣宇吞諸方。佛
法貴正不貴勝。人情難契不難多。臨濟大師。住滹沱
河側。僅得兩人成褫。建立黃檗宗旨。法昌禪師。住分
寧。行脚僧無一箇。不辭依例開罏。心雄一時。道高千
古。不與諸方鬬勝。便與諸方鬬劣。鬬勝也。烘烘閙閙。
難免瞎驢趁大隊。鬬劣也。古古怪怪。管教麟角呈祥。
正恁麼時。福嚴要與諸方鬬勝。則較劣十倍。要與諸
方鬬劣。則較勝三分。如何得道出常情。超羣越格去。
卓拄杖云。不可好肉剜瘡　佛殿。指天指地成何事。
七步稱尊更可憐。是處池塘皆有月。誰家竈裏火無
煙　僧問。水牯牛過窗櫺。因甚尾巴過不得。師云斫
却月中桂。清光應更多。進云。謝師答話。師云。揭諦揭
謁娑婆訶。
<other>嘉興普明赤潭珠禪師</other>佛誕上堂。眼前境是生機。
<pb n="77"/>
口頭語是活句。指天指地。且道。是生機不是生機。雲
門云。一棒打殺。與狗子喫。是活句。不是活句。者裏著
得眼插得嘴。千七百爛葛藤。縛作一束。燒鍋滾水。正
好與悉達澡浴　立秋上堂。秋蟬樹上鳴。秋蟲砌底
吟。飄飄楓林葉落。漸漸襟袖涼生。白蘆雪鋪兩岸。紅
蓼血染沙汀。誰家拋落金丸。星浮水面。何處輥來玉
鏡。月挂天心。歐陽修感時作賦。杜子美乘興狂吟。吳
道子描難就。張僧繇畫不成。只要直下心與境合。始
知佛祖無法為人。攛下拄杖曰。雲門扇子。拋向搕𢶍
堆上。趙州布衫。拈來補袖剜襟。樹凋葉落即不問。體
露金風是若何。兔角長三尺。龜毛重九斤。
<other>濮鎮龍潭福善亹堂成禪師</other>元旦上堂。春風蕩蕩。
春日熈熈。花開笑面。柳展歡眉。無位真人。當陽突出。
山門頭合掌稽首釋迦。佛殿裏燒香問訊彌勒。雖然
禮數周旋。要且新年頭佛法大意。祇是未在　上堂。
竪拂子云。只者威音不知其始。彌勒未知其終。迥超
名言。不墮諸有。可行則行。不出百千三昧。可止則止。
寧忘萬象森羅。若也全身擔荷得去。一任粃糠佛祖。
陶鑄聖凡。續千聖不傳之燈。照八面無私之𦦨　上
堂。泗洲大聖。為什在揚州出現。者裏下得一轉語諦
當。不但大聖落處。亦且參學眼正。其或未然。大地雪
漫漫。春風依舊寒。泗洲見大聖。莫作等閒看。
<other>德水洧禪師法嗣</other>
<other>湖州翔鳳資福也閒潛禪師</other>維揚海門胡氏子　除
夕。山僧入此門來。惟解刀耕火種。礱米樵柴。禪之一
字。無暇舉著。今晚年窮日盡。結角羅紋之際。並無一
物與諸人分歲。若者一物可與。即是鈍置。然雖如是。
有一件奇特事。不敢囊藏。特地舉似。露柱懷胎。被[焊-干+恭]
竹一聲驚落。不知是男是女。
<other>四航海禪師法嗣（三人）</other>
<other>杭州龍泉匡源洪禪師</other>解夏小參。金風扇野。盡大
地覓其起處。了不可得。暑氣初降。一毫頭識取端由。
絕無影響。有箇漢從天目來。往南海去。分明舉似路
頭。說甚九旬度夏。三月安居。未得到家在。以手招眾
云。此去杭城三十里。逢人切不得錯舉　中秋小參。
此夜一輪滿。清光何處無。古人恁麼去。未必到無疑。
寒山比底。依稀似曲。南泉話底。彷彿同音。畢竟如何
是真月。展兩手云。團圞有八角。劈破無兩邊。
<other>湖州靈山具如奇禪師</other>浙江人　上堂。眼不見眼。寧
知他目乃自己瞳神。心不悟心。豈謂布毛當諸方佛
法。莫道黑如漆。千日避其輝。明如鏡。萬象失其影。因
甚有如是奇特。皆從山僧拂子頭上。打過鞦韆來。
<other>維揚天寧紫松彰禪師</other>佛殿。燈籠是我父。露柱是
我子。的的老公祖。覿面沒相識。且道。拜他是。不拜是。
顧左右云。逢人不得錯舉。遂拜　上堂。拈香極有來
由。詮註不出。沒分曉處。特地昭明。須知桑樹上著箭。
柳樹上出汗。未是奇特。炷香云。驗在目前　上堂。有
一無口人。時時吞且吐。有一行路人。日日不出戶。驀
然拾得三尺紗。仔細看來一匹布　上堂。撞翻彌勒
樓閣。拈却淨名方丈。雲水高衲。法爾如然。還須知有
向上一竅。始可歸家休歇。坐享太平。有麼。代云。黑漆
布衫無兩袖。從君裁剪任方圓。
<other>玉山博禪師法嗣</other>
<other>秦郵臨川普度古門裕禪師</other>本邑季氏子　上堂。玄
關把住。縱然千聖罔通。智鎻掣開。一任萬靈設化。驀
拈拄杖云。到者裏。不妨竿木隨身。逢場作戲。直得雲
外鳥呼天。水中魚躍樹。高低普應。逆順從緣。當下如
戴角猛虎。搖嶽驚羣。奮瓜獰龍。衡雲搏浪。正恁麼時。
劈開華嶽連天色。放出波濤動地聲。
<other>遇山藏禪師法嗣</other>
<other>黃山慈光中洲嶽禪師</other>上堂。諸方今日安居。吉祥
事無一向。他人行處不行。他人尚處不尚。日午慣打
三更。箇是渠儂伎倆。謾誇奪食驅耕。剖腹刳心保障。
<pb n="78"/>
直饒問若興雲。須知不肯輕放。從前寶惜填膺。就請
一時洗蕩。若戀兔徑遊行。辜負三登九上。者裏不比
尋常。佳器須資敏匠。何必口似轆轤。祇要一言諦當。
此事真實相為。敢有一毫欺誑　小參。佛是眼中刺
甲。法是貼瘡膏藥。祇如僧。又是箇甚麼。顧左右云。放
過一著　小參。盡大地是箇盋盂。鹽官今日為你諸
人。安箇柄子去也。卓拄杖云。方木不投圓孔。
<other>漢雲曇禪師法嗣</other>
<other>李山澄光繩木林禪師</other>上堂。木人拍板。韻徹清霄。
石女吹笙。聲傳幽谷。趁泥牛而含月。踏斷元途。驅鐵
馬以追風。衝開鳥道。頭頭迥脫根塵。物物頓忘聲色。
於無聲色中。一見一切見。一明一切明。自然靈光獨
耀。至體全彰。且無聲無色中。見底明底是甚麼。擊拂
子。青山不鎻長飛勢。滄海合知來處高　上堂。古佛
心祖師意。以字不成八不是。迦葉問阿難。阿難不會。
武帝問達摩。達摩不識。趙州五年分疏不下。魯祖見
人只得面壁。德山入門便棒。起陸地之波瀾。臨濟入
門便喝。轟晴空之霹[靂-秝+林]。更有一事報君知。夜行莫踏
白。
<other>吼松澄禪師法嗣（二人）</other>
<other>無錫九峯三明灝禪師</other>臘八上堂。擡頭觸破娘生
鼻。情與無情俱漏泄。口吞宇宙不留蹤。拶著虗空頭
腦裂。明星夜夜發光華。覿面相逢是誰識。一句奇哉
作話端。出山又見來時跡。眼裏有瞳。舌中無骨。諸兄
弟。還有悟道者麼。有則與你痛棒三十。山僧者裏。留
你不得。
<other>宜興龍池迅帆裕禪師</other>無錫錢氏子　臘八上堂。一
九二九。相逢不出手。臘七臘八。河裏凍殺鴨。山門口
金剛。不挂寸絲。佛殿裏羅漢。額上汗出。堪笑黃面老
瞿曇。偏向雪山作窠窟。六年凍得眼無光。一覩明星
便饒舌。千古兒孫作話端。一年一度揚他拙　除夕
小參。今朝臘月二十九。年窮歲盡難遮覆。大家覿面
露堂堂。那個男兒不知有。看取長沙岑大蟲。却似西
河獅子吼。撞著普化一頭驢。趂去子胡一隻狗。大家
相聚團圞頭。八角磨盤空裏走。少傾普請喫年茶。切
忌打失娘生口。不失口。來年依舊笑東風。好手手中
誇好手　師於雍正元年癸卯五月六日示寂。世壽
七十一。僧臘五十九。塔建致敬菴之旁。
<other>紀安經禪師法嗣（四人）</other>
<other>金粟山禹門宗禪師</other>小參。薰風南來。殿閣微涼。無
位真人。赤露堂堂。見麼。又逐流鶯過短墻　小參。一
尺水興一丈波。是必源頭有據。半幅帆使八面風。又
豈易借渠力。且道。渠是阿誰。嫩艸階前初見綠。殘梅
帶雪未全消　晚參。天寒日短。那事甚緩。狼藉百艸
頭。官物無收管。堪收管。他日諸方問著。當言切莫面
煖。
<other>天台萬年豁然緣禪師</other>上堂。向上一機。澄清巨海。
當陽一句。烈𦦨騰空。三世諸佛。到者裏無處藏身。歷
代祖師。到者裏豈容著跡。說甚皇宮兜率。苦行度人。
却不為平地跌跤。無風起浪。所以雲門道。一棒打殺。
與狗子喫。貴圖天下太平。衲僧須到恁麼田地。不屈
佛祖兒孫。何故。噉龍須是金鵬子。竭海還他過量人。
<other>金粟慧海源濟禪師</other>小參。舉大茅和尚示眾云。欲
識諸佛心。向眾生心行中識取。拈拄杖。卓一卓。欲識
常住不凋性。向萬物遷變處會取。復卓一卓。若會得
者兩卓。大茅和尚。被爾捉敗。若也未會。萬物遷變。換
爾眼睛。
<other>浙江金粟悟心達禪師</other>上堂。破一微塵。出大經卷
則易。歸大經卷。入一微塵則難。入得一微塵。出得一
微塵。自然動無遺照。舉必全真　起七。無隔宿思。可
參臨濟禪。有肯諾意。難續楊岐派。殺佛殺祖。須是其
人。煅凡煉聖。全憑作者。大丈夫。秉金剛王寶劍。二六
時中。行亦斬。坐亦斬。住亦斬。臥亦斬。縱無斬處。亦不
<pb n="79"/>
得放過。何故。為人須為徹。殺人須見血　中秋。靈山
指月。龍像不足致雨。曹溪話月。畫餅安可充飢。馬祖
玩月。大開了眼作夢。何故。此夜一輪滿。清光何處無
　小參。不是心不是佛不是物。老龍解破蒼龍窟。八
萬四千非鳳毛。祥麟只有一隻角。
<other>天台萬年止先定禪師</other>上堂。禾山普化忽顛狂。打
皷搖鈴戲一場。不若少林無孔笛。頻頻吹出妙難量。
且道。甚麼曲調。者裏明得。便見昔日末山尼。因僧問
如何是末山境。山云。不露頂。進云。如何是末山人。山
云。非男女相。進云。何不變去。山云。不是神。不是鬼。變
箇甚麼。看。他一問一答。好不勦絕。豈不是無孔笛中
吹出驚天動地。諸兄弟。還委悉麼。若將耳聽終難會。
眼裏聞聲始得知　小參。新正不如舊歲。寒風雨雪
連綿。釋迦不管閒事。彌勒只笑無言。伽藍心中著急。
祖師性裏參禪。厨中柴無一擔。庫內穀米將完。直待
天晴日出。大家努力向前。喝一喝。
<other>福州法輪觀月光禪師</other>明州秦氏子。示寂偈云。萬物
遷變處。常住不凋心。會得箇中意。日午打三更。遂跏
趺而逝。通侍者曰。蒼天蒼天。和尚恁麼去。坐在死水
裏了也。師復舉目曰。你不肯老僧那。分付聲鐘上堂。
拈拄杖云。即此物非他物。還有擔荷得者麼。通出問
云。如何萬苦不到處。師云。金不博金。通打一○相。喝
一喝立脫去。師云。通侍者與麼去。太鹵莾生。通復舉
目云。和尚不可壓良為賤。師即大喝一聲而寂。通云。
賊是小人。智過君子。亦立化去。
<other>嘉興金粟道三本禪師</other>小參。大樹生小菓。細藤結
大瓜。佛法本尋常。知心滿天下。
<other>具瞻仰禪師法嗣</other>
<other>鄂渚南溪向上雙溪定禪師</other>上堂。靈山密語。歷歷
全彰。少室真機。頭頭顯露。裂破佛祖面門。穿過衲僧
鼻孔。今日現前一會。坐立儼然。見聞不昧。人人抱滄
海之珠。箇箇蘊荊山之璧。果能直下悟得。便乃尊居
化外。獨步寰中。有時孤峯頂上。盤結艸菴。有時十字
街頭。打開布袋。驅耕奪食。一切臨時。起死回生。不資
餘力。不惟南溪法社。千載光生。亦令山僧出世。一期
事畢。其或未然。止涸困魚徒激浪。摩霄俊鶻快乘時
　開鐘。有大圓音。隱而不發。靜既無虧。扣則普應。此
在佛事門頭。足堪取則。若約衲僧分上。聲前薦得。猶
落今時。槌下分明。循途守轍。直須透過聲色堆頭。方
可證入圓通境界。
<other>允中微禪師法嗣</other>
<other>揚州靜慧述先預禪師</other>本郡甘泉徐氏子。自幼脫白。
依隆覺冶牧律師圓具。繼席靜慧　小參。坐斷千聖
頂𩕳。且居門外。踏著向上關棙。猶在半途。汝等諸人。
朝三暮四。全放全收。放去即是十尺。收來依然一丈。
還是門外。還是半途。試定當看。師一日示寂。偈云。倒
騎鐵馬上須彌。踏破虗空兩片皮。萬象森羅齊著眼。
看他紅日影離披。端坐而逝。世壽六十六。僧臘四十
二。塔于靜慧之右。
<other>谷庵璞禪師法嗣</other>
<other>徐州雲龍興化天池鵬禪師</other>江南桐城方氏子　上
堂。即心即佛。萬象森羅明歷歷。非心非佛。十方剎土
冷沉沉。不是心不是佛不是物。放之則彌滿虗空。卷
之則纖塵不立。雍正壬子四月初六日示寂。塔于龍
泉寺左。
<other>石吼徹禪師法嗣</other>
<other>寶應一粟默菴言禪師</other>山西汾陽李氏子。參石吼徹。
石便問。威音那畔。阿誰作主。師云。爍迦羅眼莫能窺。
石曰。莫能窺底是甚麼。師曰。[覤-儿+丘]著則瞎。石曰。空劫中
還有佛否。師震聲一喝。石曰。居何國土。師便掌。石曰。
敢來捋虎鬚耶。復舉狗子佛性有無二語徵之。師擬
開口。石連棒打出。師忽有省。即呈偈曰。佛性有佛性
無。莫顢頇休莽鹵。放出無毛大蟲。咬殺南山猛虎。石
<pb n="80"/>
頷之。師于乾隆壬申十二月二十八日示寂。世壽六
十八。塔于一粟願田之左。
<other>祖幻寧禪師法嗣（二人）</other>
<other>潁州覺林徧知學禪師</other>楚漢孝邑黃氏子。依四禪
師披剃。年滿受具。後謁大悲寧。舉甘贄設粥南泉打
破鍋子語。寧云。南泉打破鍋子。還得飯吃也無。師云。
者老漢忘前失後。寧云。畢竟南泉意作麼生。師與一
掌。寧云。者裏即得。諸方未甘在。師又掌云。說甚麼甘
與不甘。寧云。可做得臨濟兒孫。遂承印可　上堂。若
論箇事。人人本具。箇箇不無。眼見耳聞。語默動靜。無
不了了分明。停思佇機。即沒交涉。
<other>六安香林曉南杲禪師</other>江南鳳台邊氏子　上堂。竪
拂子云。者條斷貫索。慣穿天下人鼻孔。從上諸佛。沒
柰他何。歷代祖師。沒柰他何。山僧三十餘年。摩裙擦
褲。帶水拖泥。也沒柰他何。今日欲作祖禰不了。殃及
兒孫去也。遂拈拄杖點空云。一九二九。袖不出手。
<other>天培鑒禪師法嗣</other>
<other>南嶽祝聖曉堂哲禪師</other>吉州楊氏子。到溈山。藏菴和
尚引座。師與阿諾惺友嵩繼四人同陞座。師末結座
云。溈山又出四天王。擡起須彌到處撞。臨濟小廝不
解事。一椎擊碎太郎當。且道。臨濟小廝在甚麼處。倚
天閣上閒無事。撑起眉毛丈二長　濟生和尚到南
嶽。贈師偈曰。昔年銜粟老金雞。又向祝融峯外棲。秋
日偶聞新月下。一聲纔唱萬聲低　師歷主南嶽福
巖鴈峯西江禾山象山等處。雍正十二年十一月三
十日示寂。世壽六十六。塔于天柱峯下之金雞林。
<other>心壁淵禪師法嗣</other>
<other>廬山秀峯猗蘭操禪師</other>湖南邵陽胡氏子　上堂。石
人喫痛棒。木人滴鮮血。聖女感天宮。寶花散不徹。不
干鶖子辯。豈是維摩默。文殊與普賢。頭出還頭沒。街
頭廖鬍子。隨分得一橛。良久。以手指侍者云。汝號淨
月　上堂。僧問。如何是學人自己。師云。將謂眾生癡。
更有癡眾生。曰學人遠尋。和尚豈無方便。師曰。方便
即不無。遠尋即不得。曰恁麼則全因今日事。親見舊
時人。師曰。盲者不見光。終非日月咎。問陳爛葛藤即
不問。當陽一句請師宣。師曰。日輪正卓午。僧禮拜。師
便打。乃拈拂子打○云。若向者裏會得。盲者不見光。
終非日月咎。又打○云。若向者裏會得。全因今日事。
親見舊時人。復打○云。正當恁麼時。薦取當陽句。日
輪正卓午。
<other>濟生度禪師法嗣（三人）</other>
<other>維揚福緣超宗智禪師</other>彭城蕭邑單氏子。幼投觀音
庵天習師出家。二十二。受具于佛定和尚。參謁濟生
洞明諦暉諸老。後于大雄靈鷲和尚處。作水頭。靈云。
你終日到龍潭。曾見龍麼。師于靈前。回旋作奮迅勢。
靈打云你在者裏亂做。一日靈問。萬法歸一。一歸何
處。師云。寒則普天寒。熱則普天熱。靈云。那裏得者消
息來。師云。不向己求。豈從他得。靈命充維那。後復參
濟生度。濟云。你向甚處。打野榸來。師云。近自雲林。濟
云。飛來峯與你所談何事。師云。未到雲林。早有信來。
濟云。只學箇掠虗漢。師云。若有禪可參。今日不再見
和尚。濟竪拳云。者箇喚作甚麼。師擬議。濟便打云。大
好無禪　晚參。日影離離。烟光淡淡。無位真人。露頭
露面。左右是廚庫僧堂。前後是山門佛殿。無位真人
在甚麼處。偶聽長空鴈一聲。擡頭飛過蕭湘岸。
<other>維揚福緣福國傳禪師</other>本府鄭氏子。幼投雨文大師
薙染。十九詣華山受具。參濟生和尚。一夕聞香板聲。
豁然桶底脫落。乃曰。擊碎疑團見古人。而今不用更
參詢。頭頭盡是西來意。法法全彰淨妙身。濟頷之。出
住泰州龍珠趙州栢林　開鑪上堂。鑪鞴久停。須知
寒發𦦨。鉗鎚乍舉。直教死漢翻身。點鐵成金。變河
為酪。敲唱雙行。鍛凡鍊聖。祇如無面目漢。作麼生鍛
鍊。一椎擊碎太虗空。大地山河無背向　乾隆丙寅。
<pb n="81"/>
師休養于圓通菴。己巳春示寂。墖于菴側。
<other>武林聖因大徹永禪師</other>江南新安汪氏子。年十八。侍
母金山進香。覩大徹堂三字。忽然心如虗空。旋投金
山際雲老宿。落髮受具。後參南㵎寶壽諸知識。次謁
濟生和尚。濟云。南來的北來底。師云浙中。濟云。彼處
知識。有何言句。師云無。濟云。你在彼。豈不空過。師便
喝。濟便打。師又喝。濟又打。至晚。濟落堂。師出禮拜。濟
便打。師云。某甲話也未問。和尚因甚便打。濟云。用你
開口。有甚交涉。師于言下頓徹。遂付衣拂。出住梅林
　上堂。竪拂子云。諸兄弟。還見麼。如此見得。曠大劫
來。不假栽培。葢天葢地的。根本徹底呈露了也。更說
甚麼物我一如。有無雙遣。大似懷拳石以登泰山。未
免傍觀者哂　上堂。衲僧家向銀山鐵壁處。突出金
剛正眼。徹見佛祖肝腸。無絲毫滲漏。和他命根。一拶
拶斷。然後全主全賓。全殺全活。趂動南山白額。吞却
無毛大蟲。不妨鼻孔裏聽聲。眉毛上吐氣　除夕。大
道絕遮攔。真機無背向。透得法身句。當仁自不讓。遂
召眾云。會麼。今年常住有三樁。好舉似大眾。第一。春
夏園中。瓜茄結得好。第二。秋深田上。糧食收割得好。
第三。今冬廚庫。年節事件總辦得好。即今臘月三十
日到來。內外諸人。向衣鉢下摸索好。
<other>月柯澄禪師法嗣</other>
<other>吳江聖壽厂阿䘄禪師</other>小參。有法說私法。無法說
官法。一不立三。二五成十。達磨本西竺國人。何曾少
林與神光安心。杖頭隻履是鐵拐。李公藥葫蘆。一時
眼花。訛傳千古。南無佛。南無法。南無僧。劫前劫後枯
樁。腦葢大如斗　華嚴期上堂。有真逼窄胸襟。便有
最寬廓境界。一華藏海。一逝多林。一彌勒樓。一普光
殿。如高如下。亦近亦遙。遮那鼻孔無毛。善財脚底有
痣。踏徧一百十城。參見五十三員知識。面面是新。面
面是舊。推詳到未離兜率。未出母胎。八十一卷餘。文
從何說。喝囉哆恒楞登室左侘陀。聲韻從何叶來。一
訛百訛。鑽故紙者粉紛。如今一總拋開。耳論齋僧功
德。南泉打破鍋。金牛放下桶。者似比邱尼三大師素
信女。於華嚴期第八日。真心實供鉢盂裏。斗大青蓮
花。飲者食者。齒頰俱香。更有可喜。舌尖抵上脣。吐出
圓珠箇箇新。十目還他無垢眼。微塵塵盡一微塵。
<other>念予恒禪師法嗣</other>
<other>天台永慶天喜卓禪師</other>本邑胡氏子　上堂。西天四
七。東土二三。乃至天下老和尚。拈槌竪拂。冀闡宗乘。
何異乎河頭賣水。逆風揚塵。今日山僧先師有未了
公案。不得已出來。為他了却。若是宗乘中事。諸人語
默動靜之間。未敢錯誤絲毫。豈肯仍蹈前轍。且道。超
宗異目一句。如何舉似。便下座　師於雍正十三年
人日。無恙而逝。世壽八十有四。僧臘六十有八。塔于
寺之南隴。
<other>法鐘覺禪師法嗣</other>
<other>明州育王南溟碧禪師</other>小參。溈山牛。趙州驢。子胡
狗。任他行向異類中。育王一總不知有。爭柰衫兒袖
短露出手。以拄杖一齊打散。歸方丈　小參。風鳴條。
雨破塊。伶俐衲子。眼被眉葢。直饒踏向威音前。育王
拄杖。也未許在。

<sarticle>正源略集卷第十二</sarticle>

維揚嗣祖沙門（寶輪際源高旻了貞）輯

天台國清　達珍　編
南嶽下三十七世
<other>碧眼開禪師法嗣</other>
<other>石霜憨峯南翁慧禪師</other>佛殿小參。剗却竹筋鞭。趁
開三脚驢。颺下乾矢橛。拈退麻三斤。佛聻。喝一喝曰。
幾成話墮　上堂。如來禪祖師意。有來由無巴鼻。十
<pb n="82"/>
字街頭破草鞋。錦衣公子何曾貴。既不貴。九上三登。
欠你錢欠你米。喝一喝　晚參。舉永嘉曰。江月照松
風吹。永夜清宵何所為。佛性戒珠心地印。霧露雲霞
體上衣。師喝曰。者老漢。在者裏打之遶。拈拄杖。顧左
右云。什麼處去也　小參。舉圓通示眾云。少林九年
冷坐。剛被神光[覤-儿+丘]破。如今玉石難分。只得麻纏紙裹。
者一個。那一個。更一箇。若是明眼人。何須重話破。師
曰。若要應時應節。今日也與諸人。葛藤一上。九冬臘
月冷坐。露柱燈籠勘破。手脚一時難藏。那待麻纏紙
裹。者一箇那一箇更一箇。阿呵呵。且道。笑箇什麼。三
十年後。築著磕著也未可　小參。即心即佛。死鼠作
璞。非佛非心。撥火覓冰。不是心佛物。藏得頭來露却
尾。三十六峯天外看。遊人只到愚公谷　示眾。盡大
地是一口劒。諸人向甚麼處措足。學侍者曰。某甲通
身紅爛有分。師曰。太狼藉生。曰和尚作麼生。師曰。黃
[鴳-女+隹]樓前鸚鵡洲。學便禮拜。
<other>辯言海禪師法嗣</other>
<other>荊州萬佛祇園朗徹印禪師</other>僧問。如何是學人自
己。師云。低頭覓天。僧有省。師云。恁麼會去。走殺闍黎。
僧云。不恁麼會。又怎得。師云。離心意識參。僧云。既離
心意識。向甚麼處參。師云。㼾甎。
<other>法乳樂禪師法嗣（二人）</other>
<other>金陵香林月潭達禪師</other>鎮江丹徒張氏子。幼依中輪
和尚剃染。登華山定安和尚圓具。造金山。參法乳和
尚。得授信拂。繼席三昧香林　小參。欲識大道真體。
不離聲色言語。拈起拄杖云。者是色。見之則瞎。卓一
下云。者是聲。聞之則聾。超脫二途。驢前馬後。復卓一
下云。各請歸堂。晚參。一大藏教。結角羅紋處。一一透
得徹。八萬四千秘密行門。處處踏得著。衲僧分上。喫
笤帚柄。未有分在。一僧云。過在甚麼處。師打云。龍象
蹴踏。非驢所堪　上堂。日日皆好日。今更是良辰。堆
柴兼積炭。打皷祭鑪神。今日香林無別語。只將約法
告同人。但於九十日中。飢時。要你自己喫飯。寒時。要
你自己穿衣。事到頭來。要你自己作為。一一不得推
張靠李。更有一箇鐵面使來請。要你自己親到。何故。
大事替你不得。小事自己擔當　師于雍正己酉示
寂。世壽六十五。塔建紫金山之右。
<other>潤州金山量聞銓禪師</other>上堂。壁立孤峯。千山稽首
潑天門戶。萬派朝宗。揭示摩醯正眼。提持向上宏規。
拈一機則羣機頓赴。示一法則萬法周圓。明如杲日。
寬若太虗。大用現前。不存規則。揮金剛利劍。勦除聖
凡窠臼。用格外鉗錘。斷送衲子命根。古佛家風再展。
大人境界全彰。直得揚子江心。風恬浪靜。妙高峯頂。
霧散雲收。日月增輝。乾坤朗耀。正恁麼時。祝延聖壽。
翊贊皇猷一句。作麼生道。金輪統御三千界。寶祚綿
延億萬年。
<other>天澤霖禪師法嗣</other>
<other>黃梅槽廠東禪海潮音禪師</other>示眾。說禪被禪迷。說
道被道礙。不如總不提。大家唱箇囉囉哩。且道。是何
曲調。良久云。和者煩聽者厭。若要不煩不厭。各人自
討方便。遂呵呵大笑。下座　示眾。夫參學者。必須具
擇法眼。研究自己本地風光。叢林原為淘汰聖賢。居
位者。承當法門。上接七佛以前慧命。下開盡未來際
眾生眼目。何等大擔子。必堅其骨苦其節。或接得一
箇半箇。自無愧耳　李太守到寺。茶次問。六祖於此
舂米得法。有墜腰石一塊在麼。師云在。守云。和尚此
間。有僧墜得此石麼。師云。用墜作麼。守云。既為出家
苗裔。何得不肯擔荷。師云。怕做祖師。守大笑。
<other>夢菴格禪師法嗣（二人）</other>
<other>京都大覺迦陵音禪師</other>瀋陽李氏子。母許氏。夢大日
輪墜懷而生。年二十四。投高陽毗盧真一和尚薙染。
圓具後。參夢菴和尚。菴問。靈雲見桃花即不問。因甚
元沙道未徹在。師云。老老大大。向者裏納敗闕。菴云。
<pb n="83"/>
是寔相問。師展坐具云。且蓋覆却。菴肎之。即付衣拂。
命師首眾。出住千佛理安歸宗　上堂。百尺竿頭踏
著。最初一步。自然縱橫得妙。天清地寧。晝明夜暗。移
易一些子不得。松直棘曲。鳧短[鴳-女+隹]長。增減一些子不
得。通方俊彥。不言而喻。稍若回頭轉腦。未免累他。周
行七步底。至今坐不得。面壁九年底。至今行不得。今
日馬頭截角。將娑婆擲去他方。妙喜移來此土。如壯
士展臂。如獅子遊行。更若出來問。何者是建綱宗。何
者是振祖風。直須打了。更勘過始得　上堂。諸佛有
頂𩕳一機。威音前薦得。灞陵橋上望西川。祖師有末
後一句。樓至後踏著。壒𡒁堆頭破畚箕。拈一微塵。塞
却虗空口。不是不能。直須脫却橐籥。別展神光。爭柰
桔槹之士頻逢。抱甕之流罕遇　小參。噓一噓云。三
爐力盡。百搭不回。真箇是鐵漢。盡大地人。亡鋒結舌。
收拾絲綸歸舊隱。任其成龍者昇天。成蛇者竄草。怎
柰竹篦子。心內又憤憤悱悱。吹餘眼似銅鈴。終不肯
作蒲盧。不管相似不相似。覓著一箇。便呼之曰類我
類我　小參。半千間寮舍。一任經行。百五十火鑪。分
開打坐。不論南來北來。普同供養。來者飽食高眠。不
用肩擔募化。去者亦不索你九十日飯錢。免得人笑
小家子樣。果有一箇。吃栢林飯。屙栢林屎。不參栢林
禪。今日七寶布施。金繩界道。以為供養。顧左右云。却
是你謾我　小參。拈四大海水歸鉢盂裏。鬼窟中作
受用三昧。拈鉢盂歸四大海水。吹餘有力。助汝不得。
無師智自然智。牛尾巴。一一分明指示。何用紫羅帳
裏撒珍珠。又笑云。寧在有智人前斬首。莫向無智人
前得勝　小參。石上栽花。沙裏覓油。心力盡處。自然
功不浪施。趙州為沙彌時。德山見龍潭時。玄沙𡎺破
脚指時。是心力盡處。若問三大老底功行。吹餘祇得
將敗壞補敗壞　小參。伎倆不及時。一切處平平坦
坦。千人萬人中。不向一人。白馬入蘆花。不背一人。初
日照華林。撩鉤搭索。凡聖同居。爭免遞相顢頇。欲追
紛飛之心。則紛飛之念自息。須知老僧不在明白裏
　示眾。三日前棒。克符承當。三日後棒。普化擔荷。正
當三日。不為建立宗旨。亦不用諸人成褫。若覰破吹
餘立地處。小廝兒棒不虗行。若祇恁麼上來下去。且
放諸人箇不抵對罪　與不凡大師。人人盡云。今人
不及古人遠矣。據實而論。還是古人不及今人。你看。
古人未得見地之先。食惟接氣。日中一食。喫瓔珞。吞
橡𣗖。圓木為枕。鶉衣百結。封被去煖。終身不臥。既得
之後。水邊林下。甘沉下版。剛被世人知住處。又移茅
屋入深山。古人何其愚也。今人未得之先。惟恐食不
充口。衣不豐盛。參體面禪。稍不如意。拂袖便去。倒像
求他。參禪底一樣。稍得些子。只恨人不知。處處賣弄。
眼空四海。妄呵古人。今人何其智也。臨末稍頭。一無得
力。暗自悲傷。悔之晚矣。大師。寧為今之古人。不可為
古之今人　示冰界侍者。佛佛授受。以法傳法。祖祖
相傳。以心印心。今則惟門庭是論。未得入院。如虎視
荊州。種種謀為。用勢用力。斷得入院。似蚖蛇戀窟。日
日撕挨。除死方休。甚至聚訟興詞。無所不至。但看百
丈馬祖黃檗臨濟興化。以至龍池幻祖石頭藥山雲
巖洞山雲居。以至小山書祖。獨不念護祖庭如眼目
乎。何其輕如敝屣。數千里外。毫不關心。山僧退千佛
院。交與舊住。𢹂杖而出。退栢林院。一鉢蕭然。蓋因龍
天常住。豈你可以用心用力乎。侍者若要為佛祖兒
孫。單於心法上。傳持可也　師晚年。山棲水宿。居無
定止。四方徵書交至。槩却之。雍正四年七月二十九
日示寂。追封圓通妙智禪師。　賜帑造塔于西山之
大覺。有十會語錄。及宗鑑法林。行世。
<other>京都萬壽調梅鼎禪師</other>楚黃馮氏子。年八歲。于滙源
禮石師薙染。于萬杉受具。後參夢菴和尚。菴問黃[鴳-女+隹]
樓公案。師擬對。菴驀頭棒云。打破黃[鴳-女+隹]樓。師當下脫
然。呈偈云。黃[鴳-女+隹]樓子遭風折。三千諸佛盡活埋。嚇得
<pb n="84"/>
丈人峯倒卓。錢塘江上吼風雷。菴頷之。後禮五臺回
京。上白塔山。忽見雲中日光。得大自在。出住磬山理
安栢林萬壽諸剎。小參。南泉提不起。雲巖按不下。從
朝至暮。婆婆和和。祇如提不起按不下。且道。是甚麼。
鏡乃醜婦之冤。智者愚人之患　佛成道日早參。六
年凍得嘴都盧。伎窮力盡何所圖。摘得毛頭星一顆。
半裝門面半遮羞。祇今片雪長空布。上下通明總一
般。更要開眼求別見。敢保證取在驢年　早參。入水
不動波。入林不動草。因甚踏著南邊動北邊。自代云。
住持事繁。乃云。終日東去西去。脚跟下尚未移著一
步。連朝說古說今。舌尖上喜無半點。祇如春鳥咸鳴。
春風和暢。還當得西來祖意也無。三世諸佛不知有。
黧奴白牯却知有　晚參。世尊夜半明星一覩。迦葉
人天拈花一笑。六祖隔壁經聲一聞。者三箇漢。眼見
是實。耳聞是虗。口是禍門。汝諸人。離此三處。且作麼
生與萬壽契證。三點如流水。曲似刈茆鐮　晚參。品
律調於長夏。猶恐禪牀震動。施棒喝於風前。以致法
堂前草深一丈。汝諸人。淨潔打疊上來。面赤不如語
直。山門前。禪堂後。蒼松翠蓋之下。石洞清幽之間。抖
擻通身臭氣。走出無位真人。池沼觀鱗。波面生紋。隨
流得妙。無喜無嗔。年來疎嬾無餘說。笑指薰風殿閣
生　師七旬。因疾奏退。至旃檀靜養。一日告眾曰。海
上橫撐沒底船。神頭鬼面已多年。而今捩轉娘生鼻。
一任諸方取次傳。安坐而化。全身塔于磬山。
<other>越鑑徹禪師法嗣</other>
<other>杭州理安佛日羲禪師</other>江西陳氏子。投毓明老宿。剃
染圓具。後參越鑑和尚。命充記錄。久之。遂承印可
　小參。鴟吻運大神通。咬斷佛殿脊梁。醯雞作大佛事。
掀翻庫房醋甕。合掌曰。是故我今應當歸命禮敬。多
陀阿伽度阿羅訶三藐三菩陀。若曰三大阿僧祇劫
而修而證。則吾豈敢。明羲造妄業。應招惡報。入阿鼻
獄去也。且道。其中還受用麼。揮拂子云。風澹蕩兮。我
心暢兮。少間與諸公。坐松巔閣。煑法雨泉。看洛陽春
色。各各鬮韻賦詩一首。若無采毫角勝。恐令花返笑
人　小參。藥嶠之堂。多時不上。鹽官之皷。久矣停撾。
其柰雲門扇子。一時惡發。𨁝跳上三十三天。鼓黑風
澍⿱雨泡雨。就向雨點裏。展大法輪。說大法要。不惟淅淅
瀝瀝。鐺鐺滴滴。文身粲然。句義炳然。抑且衝衝軸軸。
漩漩澓澓。鐺澎湃灌注河山。終晨夕而不止。遂豎拂
云。明羲手裏拂子。忍俊不禁。要與攙行奪市。但就十
笏堂前。入不動地三昧。掃雲葉而靈天容。只憑少女。
御日輪而搖嶽面。惟仗羲和。明晨普請。搬出山前大
石頭哂㫰　小參。一人住於妙高峯頂。却在海底算
沙。一人住於金剛水際。却在銀漢泛槎。一人住於半
虗空裏。却在舜若多神眼底栽花。三人若到理安。總
與三十拄杖。何謂。剪盡霜前竹。臨溪不化龍　小參。
一片秋雲薄蟬翼。風高吹貼千尋壁。欲磨堅玉寫微
吟。寄與天涯李八伯。八伯八伯知未知。天涯流落露
凉時。歸去來須趁早。莫待砧聲催。嚴霜殞秋草　師
于乾隆壬申八月十七日示寂。世壽七十。僧臘五十
一。塔建蓮花峯之陽。
<other>南谷穎禪師法嗣</other>
<other>杭州崇福靈鷲誠禪師</other>台州寧海謝氏子。年十九。薙
染圓具。後參南谷和尚。谷問。作麼生轉得山河大地。
歸自己。師云。喚甚麼作山河大地。谷云。放汝三十棒。
谷又問。作麼生轉自己。歸山河大地。師云。將甚麼喚
作自己。谷云。放汝三十棒。師作舞而出　上堂。世尊
在因地中。捨生身而求半偈。山僧有一全偈。若人捨
半身。即與他說。忽有人道。我無眼耳鼻舌身意。捨箇
甚麼。山僧拄杖。痛與三十。崇福門下。那許坐在者箇
境界　佛成道日小參。舉世尊悟道因緣畢。乃云。山
僧昨夜亦覩明星悟道。上不見天。下不見地。覓一切
眾生。了不可得。覓智慧德相。了不可得。覓妄想執著。
<pb n="85"/>
了不可得。諸人向山僧悟處薦得。堪與佛祖為師。向
世尊悟處薦得。堪與人天為師。向今日說處薦得。自
救不了　解二七小參。第一七鳴鐘擊皷。諸人向鐘
皷聲裏。得箇消息。即今二七圓滿。汝諸人。猛參實究。
佛在你前。祖在你後。要行行不得。要住住不得。檢到
十分。靈亦十分。高峯老祖道。盡大地是箇火坑。得何
三昧。不被燒却。作倒身勢云。明日台山大會有齋
　師于康熈六十一年示微疾。偈曰。六十六年。今日為
終。來時空手。去亦手空。怡然而逝。塔全身于大雄芝
塢。
<other>杭州無幻施居士</other>閱楞嚴。至見猶離見見不能及。有
省。參南谷和尚。呈所得。南曰。適來呈所得。是什麼見。
士云。甕中走却鼈。半夜放烏雞。南可之。
<other>晦石琦禪師法嗣（二人）</other>
<other>杭州天目澹如永禪師</other>新安俞氏子。依雪崖和尚披
緇。參晦石和尚數載。一日于祖塔推門。頓忘身世。呈
似琦。琦曰。唱教門中。足可觀光。祖師門下未在師憶
興化在大覺棒下。會得臨濟喫棒處底道理。遂知天
下老和尚舌頭落處。復呈琦。琦曰。那裏是趙州趙破
臺山婆子處。師曰。趙州亦被我勘破。琦曰。向何處勘
破。師喝一喝便出。上堂。法逐心生。心隨法滅。心法兩
忘。頭頭漏泄。大花園裏。石笋抽條。四照亭邊。梅枝破
雪。庭前露柱已懷胎。情與無情俱饒舌。報君知須辯
別。大洋海底起蓬塵。無位真人得一橛　上堂。道本
無形。離諸名相。不假修證。豈涉言詮。三世諸佛。望風
結舌。歷代祖師。斫額有分。天下老和尚。仰望不及。聖
因今日齩定牙關。與諸人和泥合水。擊拂子云。執之
失度。必入邪路。放之自然。體無去住。擲拂子云。春水
春山無限意。不用安心話別傳。乾隆庚子二月八日
示寂。塔于本山揚樹坂。
<other>如臯菩提化昱啟禪師</other>上堂。今日乃釋迦老子二
千餘年。周行目顧。七步稱尊。賣弄小兒伎倆底時節。
後來看箇跛脚阿師道。我當時若見。一棒打殺。與狗
子喫。看來雲門。也祇知瞻前。不解顧後。啟上座。今日
只將三瓣旃檀。一盆惡水。且道。與雲門大師。同耶異
耶。具眼者。試定當看。
<other>形山寶禪師法嗣</other>
<other>杭州聖因悟修明慧禪師</other>湖廣人。雍正十年。應　詔
入京。賜號悟修。并紫衣杖鉢。命住聖因　上堂。九天
閶闔遇恩隆。今日歸來不借功。一片慈雲騰海國。為
霖為雨滿蒼穹。驀竪拄杖云。者裏薦得。山僧在汝背
後。達磨在汝脚底。皇恩佛恩。一時報得。其或未然。諸
人日用堂堂。從何處假借。卓拄杖云。總在吾皇化育
中　上堂。正法眼藏。涅槃妙心。日月經天。江河行地。
尋常具眼底。說甚金風淡蕩。了然無事。那聞蟋蟋吟
哦。正恁麼時。月明簾外。道合洞上君臣。毒皷堂前。聲
震白拈棒喝。道有道無。黃葉止小兒之啼。說是說非。
清風引犀牛之扇。普天匝地。無非自己心光。動轉施
為。盡是當人妙用。物我不遷。卷舒自在。十世古今。始
終不離於當念。無邊剎境。自他不隔於毫端。於斯會
得。靈山一會。儼然未散。
<other>永覺盛禪師法嗣</other>
<other>杭州聖因大恒中禪師</other>桐鄉施氏子。生而茹素。七歲
出家。秀水楞嚴寺師祖含明。教之徧讀儒釋等書。頴
悟非凡。雍正十年。受　皇戒。後住吉祥院。　恩賜手
勅發明本分工夫。及杖鉢如意等物。乾隆四年得法。
六年主席西湖聖因。十年移主山陰乾峯。旋歸天竺。
十六年。翠華南幸。駐蹕寺中。　御製詩章。命師和韻。
并邀　御覧。二十二年。移主淨慈。復遇　南巡。獲蒙
賜紫。謝　恩上堂。春雨湖山青不斷。曉風湖水碧無
波。若作境會。白雲萬里。不作境會。萬里白雲。隨緣適
性。猶縱浪之輕舟。靜慮虗襟。若凌空之逸翮。意消能
所。情斷是非。了了常知。騰騰任運。春波梅嶼。已為解
<pb n="86"/>
脫之覺場。塔影鐘聲。便是菩提之妙境。且道。淨慈與
聖因。還有分別也無。東㵎水流西㵎水。南山雲起北
山雲　起七。不快漆桶。秦時𨍏轢。自家鼻孔。阿誰摸
索。休向那邊討取。謾從者裏卜度。將心比心。豈非大
錯。露柱燈籠。觸著磕著。不是鉗鎚惡辣。貴要皮膚脫
落　解七。飯裏受飢。湖邊呌渴。山上羅魚。空中釘橛。
沒撈摝無巴鼻。土面頭徒費力。庭前栢樹子。止止
不須說。乾隆三十三年二月一日。師示偈云。五十八
年一報周。謝家活計霎時休。披蓑赤脚千峯去。不問
蘆塘舊釣舟。擲筆而逝。僧臘五十一。世壽五十八。建
塔慧日峯下。
<other>宇亭尹禪師法嗣</other>
<other>金陵吉祥朴菴修禪師</other>小參。甜瓜徹蒂甜。苦瓜連
根苦。不住兜率天。却在江寧府。枉勞心終無補。雲門
一曲少知音。辜負臘月二十五。
<other>可達[烈-列+(尤-尢+木)]禪師法嗣</other>
<other>吳陵三昧不物震禪師</other>佛殿。三寸算子。六尺拄杖。
八十種妙好。三十二真相。理上合事上合。丹霞雖非
孝子。雲門豈是忠良　小參。山僧一春以來。拄杖邊
撥著一箇半箇。雖欲大眾知有。且貴正眼流通。何期
露柱燈籠。與泰山石敢當。私相竊議云。長老唱道。未
幾便恁麼施為。寧免笑破胡張三嘴唇。黑李四舌根。
以拂子指曰。莫道楊岐山勢險。前途猶有最高峯
　韋䭾放下屠刀。是千佛一數。與麼人來。如何制度。阿
呵呵。賓則始終賓。主則始終主。

<sarticle>正源略集卷第十三</sarticle>

維揚嗣祖沙門（寶輪際源高旻了貞）輯

天台國清　達珍　編
<other>青原下宗鏡七世</other>
<other>破闇燈禪師法嗣（三人）</other>
<other>鹽城永寧式衡權禪師</other>設供小參。既然不用巴陵
語。何必瑯琊三句玄。報答吾師親切處。虗空鼻孔一
時穿。只這四句。有玄有要。有正有偏。不會者。一任天
上天下。會得者。管取驢年馬年。忽有箇漢出來道。長
老也是因風縱火。山僧只向他說。豈不聞。啼得血流
無用處。管他這些杜蠻禪。
<other>平山受宗智旨禪師</other>據室云。杖卓千峯月。拂招四
海雲。垂雙無事手。慣點飛龍睛。且道。作麼生說箇點
晴底事。拈杖云。爐鞴初開。三賢膽喪。鉗鎚纔舉。十聖
魂驚。任是釋迦相見。難免棒頭商確綱宗。直饒達磨
面會。也須掌下發明妙旨。正是好手手中呈好手。紅
心心裏中紅心。
<other>潤州焦山古樵智先禪師</other>真州張氏子。年十一。投焦
山松寥閣出家。首參問石乘無得聞。破闇燈初主焦
山。乃依之。閱雪巖欽問高峯。無夢無想主人公在什
麼處因緣。疑甚。行坐不安。忽一日登山。失足傾仆。豁
然大徹。從上一切公案。瞭如指掌。燈命充監院。後燈
之三祖。命師繼席　上堂。海雲連岫出。江水逐波來。
分明都說盡。何必更疑猜。喝一喝　結制。打開爐鞴
𦦨騰騰。烹煉英雄最上乘。頭角猙獰平墮陷。爪牙威
猛不須矜。拿雲攫霧橫身透。退水藏麟奮力登。鈎搭
不回真錯過。曝腮點額自相憎。擊拂子下座　上堂。
佛祖大因緣。人天不可測。鯤出海為鵬。自得扶搖力。
株守于寒岩。如蚖蛇戀窟。峭拔本生成。孤危亦不立。
是山野之徹骨。乃從上之秘密。木人笑呵呵。畢竟是
何物。以拂子當空畵○⊙。復抹却曰。若持此法印中
流。江海魚龍何點額。
<other>元潔瑩禪師法嗣</other>
<other>衡陽雲峯佛國頻吉祥禪師</other>上堂。白椎畢。維那教
你諸人。觀第一義。老僧特為舉似。遂作修羅障日月
<pb n="87"/>
勢曰。還有善觀的麼。顧視良久曰。滿船空載月明歸。
維那結椎竟。師呵呵大笑。歸方丈　小參。淨土諸佛。
是赤窮漢。歷代祖師。是白拈賊。三藏十二部。是破故
紙。一千七百則。是繫驢橛。山僧不是壓良為賤。只要
你諸人灑落無羈作好人去　晚參。以拂子畵<img n="X/X85p0077_01.png"/><rubynote t="【圖】"/>曰。
蝸牛角上。添斤著兩。畫○曰。蟭螟眼裏。去骨留筋。復
畫◎曰。都愛他持妙喜世界。如陶家輪。究竟出⊙者
裏不得。何也。土星犯牛斗。小參。上無攀仰。萬里不挂
片雲。下絕己躬。青天也須喫棒。不是心不是佛不是
物。是甚麼繫驢橛子。山僧獨不愛他維摩詰。將箇大
千世界。置向蟭螟眉睫頭上。從朝至暮。只管呼盧呼
盧。有甚快活分。還有為他拈得退的麼。良久曰。試看
雲峯拈去。以拄杖一時打散　除夕上堂。今夜舊隨
殘雨去。明辰新逐曉風來。三十六旬消算了。到頭無
事可安排。格外句是破草鞋。向上機是爛麻索。那管
驢字馬字。笊籬木杓。我者裏別有三段奇特。廚房內
柴乾水足。僧堂中有香有燭。更有一般聻。明早出行
放喜炮時。你來聽　上堂。摘虎鈴驚羣動眾。截驪角
水湧波騰。山僧。且不現十二面相見。只好平實商量。
不見道。明明無悟。有法即迷。向來佛佛祖祖。俱不曾
以實法累贅于人。諸人亦不得作實法領悟。你若解
綉鴛鴦。我便金針密度。山僧。數千里水陸間關。來此
聚首。不為別事。只要諸人直下承當。赤肩擔荷。紅塵
犬吠。吐出祖師眼睛。白畫鷄鳴。吞却嘉州大象。臨危
不變的。安著者邊。見義勇為的。下風排列。要知新長
老令行一半。
<other>百愚斯禪師法嗣（四人）</other>
<other>松江青龍隆福寒松操禪師</other>示眾。黃閣簾垂。正不
居正。紫羅帳啟。偏不坐偏。正恁麼時。還是正耶偏耶。
虗空開口笑。子午不相冲　上堂。舉一明三。目機銖
兩。十方坐斷。大地全收。猶是釘樁搖櫓。抱橋柱洗脚。
況復言中取則。句裏呈機。何異鄭州出曹門。南轅而
北轍。殊不知當人脚跟下一著子。天地不能包其廣。
日月不能並其明。一言逈脫。獨拔今時。塵中作主。化
外來賓。雖在途中。不離家舍。是處是彌勒。無門無善
財　天中節上堂。一抽三。二抽四。黃牛角向天。八脚
垂過鼻。師云。五祖固然逞盡神通。仔細看來。太怯力
生。善權不比諸方。水綠山青道泰。千殃百忌無拘。敢
教人人瀟灑。何故。家無白澤之圖。必無如是妖怪。
<other>終南靈源紫谷覺禪師</other>上堂。舉拂子召眾曰。見麼
這一著子。與三世諸佛同參。和法界含靈共壽。釋迦
不先。彌勒何後。未涉化門。早已漏逗。覿面拈來。目前
難搆。一心不生。萬法無咎。一念無私。十方通透。描也
描不成。畫也畫不就。且道。是甚麼。是無上呪。是無等
等呪。
<other>和州含山褒山天鑑暹禪師</other>挂報鐘小參。大冶爐
中得其本。三世諸佛不知有。萬人叢裏顯其用。狸奴
白牯却知有。即今體用雙彰。生佛一貫。任扣擊以無
虧。歷羣音而不亂。到者裏。更欠一著子在。大眾且道。
欠那一著子。遂擊鐘云。兵隨令轉。將逐符行。
<other>盤山拙菴智朴禪師</other>自幼有出塵之志。博通經史。閱
華嚴經。歎曰。已觀大海。回視江淮河漢。如溝瀆耳。即
出家秉具。參百愚斯於弁山。問。如何是西來的的大
意。斯便打出。師疑甚。又一日如前問。復打出。師汗浹
背。至第三度。問未畢。斯將手掩其口師豁然大悟。從
上佛祖言教。如鏡照像。遂了徹。出住盤谷　上堂。山
河大地。常演圓音。萬象森羅。恒談實相。拈拄杖云。者
是甚麼相。卓一卓云。者是甚麼音。於此見得聞得。則
知諸人耳朵裏有觀音。眼睛裏有文殊。二六時中。出
出入入。放大光明。現大神變。作諸佛事。從無量劫來。
未曾間斷。大眾還委悉麼。一道靈光曾不昧。千差萬
別盡圓融。康熈間。師受賜紫衣杖鉢。後無疾端坐而
化。著存誠錄。行世。
<pb n="88"/>
<other>且拙訥禪師法嗣</other>
<other>端州月山洞初度禪師</other>上堂。野干鳴。獅子吼。韓獹
吠。癱子舞。啞子善唱。盲人解覩。良久云。過　小參。香
巖聞聲悟道。靈雲見色明心。雲門舉手云。觀音菩薩。
將錢買胡餅。放下手原來是饅頭。月山則不然。若謂
聞聲悟道。須當飯後經行。若欲見色明心。好聲板鳴
打坐。且問諸人。月山眉毛還在也無。
<other>萬仞壁禪師法嗣（二人）</other>
<other>龍華湘翁沄禪師</other>入院晚參。僧問。本是山中人。來
作山中主。上下一和同。春風滿寰宇。如何是山中主。
師曰。身上毛不出。頭上角不全。曰如何是主中人。師
曰。眼見如盲。口說如啞。曰掃盡諸方老婆禪。傑出春
山無二主。師打曰。你未有喫棒分在。乃曰。若說佛法。
供養大眾。杜䳌聲裏春陰老。若說世法。供養大眾。苕
水環流波浪深。罄情撥撒。徹底剗除。更須知拄杖頭
一竅。卓拄杖曰。看看。拄杖子惡發來也。三十棒要打
臨濟廝兒。為他纔住箇院子。便乃教人成褫。致令普
化克符。連日在屋角頭。傾箱傾籠。漏盡家私。三十棒
要打雪峯箇漢。為他纔得些。須供養。便對閩王道。自
從先德山石頭以來。傳此秘密法門。帶累後世。攙行
奪市。把白馬老枕邊破木榍。認作他先祖髑髏。更三
十棒要打古今知識。為他噇却常住飯。終日說大法
小法。向上向下。山中主主中人。賺引一隊伶俐後生。
怖鏡尋頭。無有休歇。諸兄弟。山僧與麼提訓。你道。還
有為人處也無。擲拄杖曰。一逕直二週遮。好。眼如何
亂撒沙。日勢已晚。歸堂喫茶　上堂。竪拄杖曰。拄杖
子。頭帶寶冠。身披御服。先天地而不老。後天地而常
存。有時突出人前便見千年一遇。如今混俗和光。共
你八十三九十四。教你修省。當機覿面提。與你饒益。
覿面當機捷。你若不信。驀呈起拄杖曰。看看。變作觀
音大士。走入西王母眉毛罅裏。說阿字法門去也。卓
一卓曰。吽吽。
<other>蘄州歷化雪逵照禪師</other>臘八上堂。明星午夜光吞
月。累及瞿曇叫不徹。智慧德相眚生花。妄想執著紅
爐雪。三七猛思惟。頂門重喫楔。法說四十九年。誰肯
蹈你覆車之轍。縱饒八萬四千皆鳳毛。三十三人入
虎穴。你若到春山手裏。不消一揑。何故。國有憲章。三
千條罪。
<other>淑安周禪師法嗣</other>
<other>濟寧彌勒院白獅純禪師</other>南陽泌水許氏子。母趙氏。
依少拜寺主薙染圓具。于破暗燈之弁山。一日看水
潦悟。由會得竹篦用處。呈偈曰。鐵輪舉。大地無寸土。
返魂臺重看取。始信黃連滋味苦。破頷之。後住徑山。
乘舟順流而下。誤落水中。乃大徹。偈曰。撞頭百雜碎。
落水亦無知。船子離鈎意。夾山喫棒時。走呈淑安和
尚。即受印記　暉老先德設茶。請因猫說法。師云。現
虎豹形容。兼獅兒躑躅。有時牙張爪露。有時尾掩頭
藏。能上樹以安身。解幽室而開眼。捕家中賊。知門外
賓。辨的處。身世都忘。遇緣時。腥羶不避。密樞應用。而
由己真訣。不傳於外甥。縱饒無事安眠。見者猶然驚
異。且道是誰。昔年刀下分身去。今與南泉共體來。
<other>蕃光璨禪師法嗣</other>
<other>吳興金峯古佛燈道驤超禪師</other>金仙問。情與無情。
如何成一體去。師曰。露柱開花。燈籠發笑。仙曰。露柱
開甚麼花。師曰。紅白撐空。曰燈籠笑箇甚麼。師曰。南
泉道的。
<other>䆳谷源禪師法嗣</other>
<other>楚衡西山不韻音禪師</other>上堂。齋主當仁不讓。費却
許多鹽醬。帶累葫蘆。馬杓特地翻騰。一上九十日中。
一任拈匙把箸。但要各人照顧鉢囊。動著也三十拄
杖。不動著也三十拄杖。不是西山令嚴。要作叢林榜
樣　上堂。第一第二。法法全彰。擬議尋思。翻成途轍。
風催柳線添長。雨過山容展翠。自是劫前田地。從來
<pb n="89"/>
古佛威儀。生與無生。惟我知之。妙用神通。有煩聖眾。
然則陽春和寡也。要將勤補拙。再唱箇村田樂。供養
大眾去。連敲拂子云。莫怪空踈。
<other>靈𦦨燭禪師法嗣</other>
<other>淮安清江浦洪福隱知聞禪師</other>晚參。衲僧巴鼻。佛
祖心印。青山片片。白雲重重。若向者裏。著得隻眼。轉
萬象歸自己亦得。轉自己歸萬象亦得。咄咄咄。是何
言歟。不可教壞人家男女。召眾曰。屈。
<other>南菴依禪師法嗣</other>
<other>淮安清江檀度天根本禪師</other>小參。識得一萬事畢。
燈籠沿壁上天台。露柱依舊打瞌睡。山是山水是水。
僧是僧俗是俗。如何說得箇一底道理。竪拳云。握則
成拳。展則成掌。半斤算來。定是八兩　晚參。天寒地
凍。虗空藏菩薩。藏身處沒踪跡。日炙風吹。觀世音菩
薩。沒踪跡處莫藏身。只得十方通暢。八面玲瓏。呼牛
則應之以牛。呼馬則應之以馬。要騎便騎。要下便下。
說甚麼張家杓柄長。李家杓柄短。却要收起大相國
寺南廊下王和尚破袈裟。放待春回土暖。黑豆自生
芽　小參。諸佛不出世。祖師未西來。佛法遍天下。談
玄口不開。卓拄杖云。諸佛出世也。祖師西來也。為甚
麼却無佛法一字可得。復卓一下云。上來無限良因。
統惟回向黧奴白牯。新年頭起居萬福。
<other>天然是禪師法嗣</other>
<other>廣州海幢阿字無禪師</other>說戒上堂。昨夜燈籠沿露
柱。釋迦彌勒相耳語。說道人人此道同。人人日日怪
如許。竪拂子云。大眾還會麼。飛塵埃於綠水。撥冰塊
於紅爐。象王著刺。獅子哮吼。樹益州之嘉禾。脹懷州
之馬腹。無有而有。已看蕭史下瑤臺。有而無有。誰聽
陽關吹玉笛。若是逆風鈍鳥。孤負霜林之片葉。須知
挂角𦏰羊。難尋獵犬之孤踪。直得掩室摩竭。杜口毗
耶。文殊與普賢。同龕掩耳不徹。惟有優波離尊者。乘
時附勢。出來說道。今朝是臘月朔。趂明星未出之時。
無佛名無眾生名。不妨且說毗尼。宏通戒法。阿上座。
被他抑逼不過。今日作箇順水推舟。然不得攀條引
例。良久云。驢字未去。馬字到來。參玄上士。切忌疑猜。
<other>竺菴成禪師法嗣</other>
<other>金陵棲霞楚雲源禪師</other>長沙龍氏子。母彭氏。年八歲
時。有老僧至。師問。佛名如來。何義也。僧乃摩頂。告眾
曰。此曹溪之瑞。非塵世所能留也。順治己丑。師走瀏
陽覺恒上人。剃染圓具。後遍參尊宿。師參竺菴成之
壽昌。昌問曰。大好山消息如何。師曰。此去杭城三千
里。昌云。且道。無明師翁鼻孔長多少。師曰。御龍橋下
水潺潺。昌曰。可惜許多草鞋錢。師云。行人更在青山
外。師繼席壽昌。後主棲霞。設四問以[騇-古+(一/心)]方來　示眾。
究理此事。如兩木鋸火。歇手不得。又如千尺井底求
出相似。念念無間。方有少分相應。山僧昔年住靜香
山。閉關百日。正念堅卓。確乎不拔。曉夜鞭逼。毫無昏
散。一夕覔心了不可得。自此胸中洞然無礙。始知萬
象之中獨露身。非虗語也。
<other>觀濤奇禪師法嗣</other>
<other>杭州臯亭山顯孝淇園泉禪師</other>上堂。橫按拄杖曰。
臯亭亞劒相待。有不顧危亡者。便請單刀直入。一僧
突出便喝。師便打。僧近前。把住拄杖。師曰。作家作家。
莫怪適來造次。僧呵呵大笑。師曰。草賊大敗。連棒打
出　上堂。若論此事。如握利劒相似。佛來也斬。魔來
也斬。僧出問。忽遇寶劒來時如何。師曰。魔佛潛踪
　上堂。汝等恁麼簇簇上來。謂。臯亭實有一法與人。你
也沒量罪過。我也沒量罪過。以手自指口云。看看。臯
亭舌頭在麼。一僧方答。師咄曰。合取狗口。
<other>梅逢忍禪師法嗣</other>
<other>吉水龍華子愚[(土/口)*(土/口)]禪師</other>上堂。揮拂子云。會麼。聲前
拋不出。句後不藏形。筍埋千丈節。花放一生心。眾生
心內諸佛。時時說法。諸佛心內眾生。處處放光。拈一
<pb n="90"/>
機。點出生平活眼。千機迸發。施一用。頓開今古心胸。
萬用齊彰。奇言妙諦。宣揚不及。棒喝交馳。祇可傍推。
驀竪拂子云。清鏡一輪東畔上。照臨原在翠微中
　示眾。詩以道志。書以道事。禮以道行。樂以道和。易以
道陰陽。春秋以道名分。祇如一大藏教。以道箇甚麼。
諸昆仲。切不可認定箇光影。門頭汩汩放過。他時後
日。被語言文字所賺。五欲八風所吹。煩惱無明所累。
莫道佛法無靈[騇-古+(一/心)]。龍華不惜口業。更為添箇註脚。有
問一大藏教以道箇甚麼。只向道。虗空百雜碎。廓徹
太分明。
<other>巨音選禪師法嗣</other>
<other>金陵天界靈潤機禪師</other>晚參。捕春光。爛煑無底鐺
兒。鳳凰臺一飽。便忘百饑。招梅魄。直用烏有先生。南
山蛇子湖狗。出來開口不得。山僧暫將長干塔作棒。
令飽者飽開口不得者。痛入骨髓。直下知歸。且道。無
面目漢。還甘麼。王孫歸未得。愁殺踏青人　晚參。人
人盡欲出常流。殊不知披其枝者傷其根。咳唾嘻笑。
一飯一⿰口豕。差毫釐失千里。折合終歸炭裏坐。怎生消
繳。乃撫掌曰。將謂放過相隨來也。雞醯蠛蠓。猿啼鵲
噪。皆與遮那妙體。均一色相。雖然。水上卓紅旗。那吒
撲帝鐘。著甚來由。有僧纔出。師打曰。又來繩上生蛇
　上堂。芳草綠落花紅。巧不過是東君。栽者培傾者
覆。仁莫大於天地。禪和子家。拋却三經五論。念佛一
聲。潄口三日。好不快活殺人。若停思佇意。念佛口可
潄。栽者傾者。綠的紅的。怎迴避得及。天界私通車馬。
諸人急急著眼。竪拂子曰。明明百草頭。明明祖師意。
東君巧。離得這箇麼。天地仁。離得這箇麼。若離這箇。
當面錯過。
<other>即念現禪師法嗣</other>
<other>曹溪南華大休珠禪師</other>上堂。僧問。清淨本然。業從
何來。師展兩手云。清淨本然。業從何來。乃曰。若恁麼
問答。直下會得。不落意想。清淨本然。業從何來。然而
清淨俱不得。善財彈指見彌勒　示眾。以拄杖擊香
桌云。太煞不近人情。動著胡打亂打。未曾讀得古書。
不解之乎者也。是以直不藏曲。智者如聾如啞。卓拄
杖云。於此薦得。何勞東扯西扯　上堂。姚老今冬六
十四。問著生平不知數。自謙老拙百無能。我道其人
有大智。西天達磨不會禪。東魯仲尼不識字。山僧倒
讀梵本書。却把張三喚李四。大眾。為甚麼却把張三
喚李四。喝一喝。只許老胡知。不許老胡會。
<other>盟石息禪師法嗣</other>
<other>越州寓山青蓮乾⿰示谷曾禪師</other>解制上堂。連城之璧。
未許稱奇。照乘之珠。何足云貴。拈拄杖云。偉哉拄杖
子。驚羣而拔萃。四大海攝入讓鷗池。涓滴不遺。五須
彌會歸青玉嶺。了無向背。饒伊結也解也。行也住也。
總不易其本位。一顧而山輝。再顧而川媚。歷徧四大
部洲。回到八求樓上。閉却前牕後牕。看取撲地高飛
孤鴻一對。卓拄杖云。百雜碎　上堂。者邊那邊。應用
無礙。堯舜之君。猶在化位。直饒道得分明。漆桶依然
不快。陶彭澤聞鐘皺眉。米南宮見石而拜　佛成道
日上堂。智慧德相。妄想執著。瞎眼波斯。一串穿却。可
憐九轉返魂丹。翻作黧猫老鼠藥。
<other>蔗菴範禪師法嗣</other>
<other>都城安定關華藏嬾翁遇禪師</other>上堂。物物皆能轉。
法法無差別。雖然。顯密全該。猶是時人饒舌。惟有觀
音大士。還較些子。將錢買胡餅。放下手原來是乾屎
橛　上堂。惡人無好夢。至人無細情。若自事事了辨
得去。方許你眼歸眼位。耳歸耳位。平地上一任橫行。
六門頭隨其互用。復云。為甚麼大鼻頭乙字上大人
也不知。參　上堂。拈來放去。直教走殺闍黎。掇五拏
三拍。拍都皆是令。雖然。密不通風。儘可容車走馬。且
道。無著天親。在忉利天宮。七晝夜通說的。是甚麼法。
良久云。適來猶記得。
<pb n="91"/>
<other>惟岑嶾禪師法嗣</other>
<other>越州乾峯雲怡濌禪師</other>僧問。未見清化時如何。師
云。寶　自生虗壁。曰見後如何。師曰。澄潭影寂寥。
<other>夢菴律禪師法嗣</other>
<other>禹杭寶壽尊道揀禪師</other>僧問。如何是法身體。師云。
日暮千峯冷。曰如何是法身用。師曰。春回萬象新。
<other>青原下宗鏡八世</other>
<other>焦山古樵智先禪師法嗣</other>
<other>鎮江焦山鑑堂德鏡禪師</other>山陽劉氏子。受具後。參焦
山古樵和尚。令看父母未生以前話。三年無所得。將
辭去。忽一日見同參請益曰。父母未生以前。如何是
我本來面目。山叱之曰。豈有不知自己面目。而反問
旁人乎。師聞之。當下了然。一向疑滯冰釋。後嗣法主
焦山　上堂。舉高亭見德山。隔江橫趨而去。師曰。萬
派海門直渡。妙在一漚未發以前。孤峯頂上橫身。要
具不犯鋒鋩脚手。然雖如是。縱得錦鱗翻浪快。尾邊
已惹亂雲橫　上堂。臘已殘。歲云暮。雨雪緜緜不得
住。途人無箇不攢眉。我等赤貧真是富。富富富。提起
脊梁休放過　上堂。竪拂云。四序密推移。乾坤如槖
籥。看看冬到來。即便春風至。晴霽三四九。一雨偪除
歲。惟有者一頭。倔強真可貴。寒暑不相侵。聖凡難以
類。鼻孔自撩天。通身渾露地。有時狂𨁝跳觸著彌盧
碎。驚起虗空入藕絲。文殊急走三千里。小參。風雨連
朝。競作夜來。何事更惡。雷奔電掣。乾坤霧鎖雲籠。海
嶽忽爾炎暑清涼。正好討箇安樂。咄。人人飽足觀光。
參取秦時𨍏轢。
<other>平山受宗旨禪師法嗣</other>
<other>棲靈道宏德南禪師</other>據室。拈杖云。據此室行此令。
鉗錐雖舊。爐鞴斬新。佛祖來參。難饒痛棒。其餘中下
二機。權放一著。諸仁者。還知麼。乃卓拄杖云。隨例但
拈笤箒柄。拍盲治爾野狐僧　上堂。爐鞴開而風生
大野。鉗錐舉而聲震虗空。到此直教三世諸佛。退身
有分。歷代祖師。進[覤-儿+丘]無門。所謂鈎錐在手。殺活自由。
有時開一線道。有時絕斷羣機。其開也。竿頭有路通
車馬。其絕也。棒下無生解祖翁。諸仁者。祇如不開不
絕一句。又作麼生。遂卓拄杖一下云。欲透禹門三級
浪。須承棒下五風雷。
<other>頻吉祥禪師法嗣（二人）</other>
<other>會龍藉菴熏禪師</other>上堂。古柏庭前秀。梅花嶺外香。
分明祖師意。何用更商量。兔角拄杖。卓倒正覺山頭。
露出明星朗月。龜毛拂子。掃除妄想執著。掀翻智慧
德相。石女解吹笙。木童能撫掌。擎起陝府鐵牛。𨁝跳
上三十三天。觸著帝釋鼻孔。轉過身來。恰是嘉州大
象。大眾還會麼。
<other>廣州浴日能禪師</other>解夏小參。敲空擊木。已涉言詮。
喝下承當。猶為鈍漢。所以一夏以來口如扁担。祇管
日長喫飯。夜短打眠。任他風動塵起。鳥飛花落。雖然
如是。忽遇雷奔電捲時。又作麼生。良久云。大海若不
納。百川應倒流。
<other>洞初度禪師法嗣</other>
<other>端州法輪自明珩禪師</other>示眾。你有我有。大家出手。
踢翻大海。氣吞佛祖。合水和泥。拖枷帶杻　小參。出
息入息。猿猴上樹。將欲到尖。樹倒藤枯。
<other>拙菴朴禪師法嗣</other>
<other>五州遠林德進禪師</other>首住盤山。上堂。昔盤山道。向
上一路。千聖不傳。慈明道。向上一路。千聖不然。乃云。
二尊宿。大似假借豪門虗彰聲勢。若是向上一路。依
舊拈掇不出。盤山。今日要與諸人覿面拈出。擲下拄
杖云。看看　結制。拄杖活如龍。草鞋獰似虎。牢關把
住誰能覩。只將大地作紅爐。管教凡夫成佛祖。
<other>湘翁沄禪師法嗣（四人）</other>
<other>天然[(土/口)*(土/口)]林吉禪師</other>示眾。雪覆萬年松徑。雲遮一帶峯
巒。一色功邊。不堪駐足。威音那畔。安可容身。直饒懸
<pb n="92"/>
崖撒手。猶在半途。句下承當。未能通變。若是不動步
到家底。自然頭頭顯露。物物全彰。信手拈來。隨緣應
用。只如折旋俯仰。喫飯穿衣。還是動步不動步。良久
曰。待鉢盂峯點頭。即向你道。
<other>湖州弁山澄照紫琈⿰王巨禪師</other>上堂。雪峯輥毬。禾山
打皷。虗空畫彩。泥裏洗土。臨濟三玄。掣風掣顛。洞山
五位。成羣成隊。若也會去。南北東西。依位而住。若也
不會。二六時中。如藤倚樹。參參參。悟悟悟。生鐵秤錘
被蟲蛀　上堂。臨濟喝德山棒。昨日今朝無兩樣。三
脚蝦蟆著錦襠。風雷鼓送桃花浪。投子提油。趙州轉
藏。千古風流是難比。況堪笑當年馬簸箕。殷勤遠寄
三瓶醬。筯夾不起。匙挑不上。月落寒潭徹底輝。淡烟
疎雨籠青嶂。山僧恁麼檢責。也是葛伯仇餉　上堂。
展開驢脚。踢翻香水海。臨濟老師。不名性燥。伸出佛
手。築碎須彌盧。黃龍小叔。且過一邊。驀拈拄杖曰。天
中天聖中聖。千祈千靈。萬叩萬應。適來卜得純乾。如
今變成重巽。報君知好生聽。人從天台來。接得杭州
信。且道。是甚麼信。擲拄杖曰。分付直歲來。朝不得普
請　上堂。百匝千重處。水泄不通。四方八面來。針劄
不入。直饒轉得身。吐得氣。猶是門外活計。且親到其
中一句。作麼生道。萬緣遷變渾閒事。五月山房冷似
冰　一僧入門便喝。師曰。納敗作麼。僧又喝。師曰。轉
見不堪。僧作掀禪床勢。師曰。拄杖子不在。笤箒柄聊
與三十。
<other>山西汾州華嚴雪岸德睿禪師</other>湖廣景陵費氏子。母
李氏。年十六。禮南廬澍村師出家。二十二。投六堂和
尚納戒。參湘翁沄和尚。途中忽憶牛首未見四祖。百
鳥[啣-止+山]花。見後為甚杳無消息。欣然頌曰。土偶當年嘯
碧天。賺他羣鳥意茫然。黃昏一陣西風雨。識破原來
不值錢。湘頷之。元旦上堂。冰封蟄戶枯木不許龍吟。
玉剖梅胎。瑞草咸知花發。新年頭舊年尾一句子。非
玄非要。非正非偏。薰然似春回萬壑。煥乎若日照千
山。會得的。與他一錠金。不會的。亦與他一錠金。因甚
如此。元旦啟祚。萬物咸新。冬至上堂。朔風翻曉木。凍
玉鎻寒條。巖石抽冰筍。千峯湧雪濤。這猶是放行句。
且如何是把住句。葭管不許飛。冰河不許𦦨發。陰
不許消。陽不許長。晝不許長。夜不許短。直得天地易
位。聖人無功。化機既已坐斷。密運誰敢通風。當此之
時。作麼生轉得青陽之律。行得東君之令。良久曰。五
九盡日又逢春。冬至寒食一百五。不萌枝上花開。無
影樹頭鳳舞。捉得踈山木蛇。却是大雄猛虎。喝一喝
曰。莫莾鹵　小參。不屬青黃與赤白。惟證乃知難可
說。堪笑一種守株人。也要紅爐去拾雪。棄却家拋却
業。依舊狂馳心不歇。繫驢橛上牢拴定。朝打三千暮
八百。情關震開。識鎻[焊-干+恭]折。跣足針鋒𢬵命行。錯脚踏
碎澄江月。熱處拈來冷處看。却似汾州城東天寧寺
北王木匠鑿就的一塊生鐵。
<other>蘄州後山白巖鐵菴清禪師</other>上堂。牢關把定。語默
難通。祖令親行。情思頓絕。果肯全身放下。從他月照
寒潭。若得伎倆消融。誰道雲生室內。到者裏。雖則萬
機休罷。千聖不携。若教白巖撿點。正是髑髏前妄想。
陰山下活計。要得入林不動草。入水不動波。除非別
有生涯始得。顧左右曰。眾中莫有恁麼人麼。饒你八
面四方。總被山僧拂子穿却鼻孔　小參。明明百草
頭。明明祖師意。直下便承當。又落第二義。且作麼生
是第一義。拈拄杖卓一下云。寧可截舌。不犯國諱。
<other>克歸宗禪師法嗣</other>
<other>漢陽歸元白光明禪師</other>上堂。歸元開建多年。並無
一字可說。諸方浩浩談禪。者裏家風迥別。向來弄瓦
搬磚。勝過雲門念七。今朝緊把繩頭。拶得諸人骨出。
豈容立地承當。轉身一步始得。失脚踏破疑團。稱鎚
肚裏流汁。波斯拊掌讚揚。翁仲慚顏屈膝。大眾且道。
翁仲知何過咎。竪拂云。會麼。悟後自當明白。
<pb n="93"/>
<other>紫谷覺禪師法嗣</other>
<other>陝西西安慈恩憨月圓禪師</other>上堂。打開無盡寶藏。
運出自己家珍。信知佛法無多子。眉下人人有眼睛
　上堂。即心即佛。背負乾坤遇野火。非心非佛。懷胎
石女害相思。不是心不是佛不是物。且道是什麼。是
大神呪。是大明呪。
<other>隱知聞禪師法嗣</other>
<other>桐城慈濟侶石清禪師</other>楚州唐氏子。年二十。禮本邑
洪福寺隱知和尚出家。受具于華山定菴律師。徧參
諸方。後受洪福印可。雍正癸丑冬。特　召入京。論曹
洞宗旨。　賜紫衣盂杖。明年春。奉　命住鍾山靈谷
寺。次遷慈濟新剎　上堂。佛是乾矢橛。無你下口處。
佛是蔴三斤。無你下手處。無下口處。言說議論不行。
無下手處。揑聚放行不得。不行不得。福足慧足。擬議
思量。千隔萬隔。老僧恁般說話。也是胡亂差排。你更
顧佇停思。豈止白雲萬里　早參。昨夜說真方。今朝
賣假藥。立效比金丹。百病能除却。取利亦輕微。功用
實寬廓。信得及。捨手傳名。包管全愈。信不及。諱病反
常。自取狂瘧　小參。佛法現成。要說即有。大盡三十
日。小盡二十九。若有纖毫欺誑。我脚何似驢脚。我手
何似佛手。直饒透過三關。也是癡狂外邊走。顧左右
云。南斗七北斗八。生薑酸梅子辣。東震旦國說禪。西
瞿耶尼笑殺。且道。笑箇甚麼。曼倩善滑稽。觜也沒處
插　小參。東山水上行。不是諸佛出身處。庭前柏樹
子。不是祖師西來意。非敢好異立奇。實在有憑有據。
且道。憑據在甚麼處。卓拄杖。下座　師於乾隆丁巳
八月二十三日示寂。世壽七十三。僧臘五十三。塔全
身於陶冲之採藥菴旁。
<other>阿字無禪師法嗣</other>
<other>廣州海幢雲菴雲禪師</other>上堂。煇煌寶鏡。照萬象以
無私。燦爛天花。灑眾緣而獨耀。撩天鼻孔。糞掃摩金。
特地波瀾。虗空閃電。縱得金而塵滿。假縛電而影閒。
一鏃穿關。分明箭後之路。三臺按拍。依稀似曲之聲。
認著即差。呈時不露。惟有藤條𨁝跳。不違萬有真機。
麈尾飛騰。喚醒千秋噩夢。誰堪燈續燒破面門。若箇
途迷挈開漆桶。勿圖斷一寸之絲。且教挽千鈞之弩。
忽然中的。慶悅平生。立地掀翻沉淪消息。須知有從
上恁麼事。莫辜負當下之己靈　小參。夜間聞得鬍
張三黑李四。兩箇撞著。痛打一場後。說道。你若無心
我也休。不須逞氣各風流。大家普入華嚴界。一向杭
州一汴州。仔細聽來。却是蟋蟀雙雙鳴草砌。

<sarticle>正源略集卷第十四</sarticle>

天台嗣祖沙門國清　達珍　輯
<other>南嶽下第三十八世</other>
<other>迦陵音禪師法嗣（四人）</other>
<other>京都大覺佛泉安禪師</other>湖廣人　示莊主。百丈展開
兩手。善說大義。只得其體。不得其用。仰山立地插鍬。
善於應對。只得其用。不得其體。若欲體用全備。事理
雙彰。且看。大德逐日機用。尋常作略。有時一犂耕轉
乾坤種。出廬陵白米。一任飽餐。有時一鋤翻轉大地。
收得鎮州蘿蔔。由人齩嚼。既有如是神通妙用。佛祖
亦甘立下風。試問。無陰陽地上。種箇甚麼。若向者裏
道得一句。祖父田園。一時分付。
<other>廬山歸宗佩璋璜禪師</other>楚南衡州楊氏子。投悟禪師
剃落。依友嵩和尚圓具。後參迦陵音。音問。那裏人。云。
湖南。音云。南嶽山高多少。云不露頂。音云。知解禪和
參堂去。一日入室。問。那箇是你本來面目。師云。若呈
上則不中。音云。學語之流。令看無佛性話。三七日。忽
明情與無情煥然等現。白音。音不顧。師云。學人有三
十棒。要打趙州。音云。過在什麼處。師云。舌頭無骨。音
頷之。隨音南北二十餘年。後賜紫。命住歸宗夾山雲
<pb n="94"/>
居等處　小參。以竹篦畫○云。者是諸佛頂𩕳機。錯
了也。又以竹篦畫○云。者是祖師末後句。錯了也。者
兩錯。有一錯。鋸地獅子。亦如金剛王寶劒。有一錯。有
照有用。能縱能奪。能殺能活。若分疏得下。功不浪施。
若分疏不下。山僧亦錯。闍黎亦錯。師年逾八十。靜住
雲居西室。一日喚侍者云。丟去罷。書偈云。生也沒得
說。死也沒得說。打破太虗空。陽春與白雪。怡然而逝。
塔于寺西安樂橋側。
<other>江西歸宗果宏德禪師</other>住瞻雲。拈香云。當年承慈訓。
已𢬵著活埋。打開無盡藏。拖出死屍來。大死之人今
又活。老人頭上舞三台。
<other>京都大覺正宗道禪師</other>小參。適纔山門外佛殿裏。
已是狼籍殆盡。諸人上來下去。還嫌少𨚗。陽氣發來
無硬土。無根樹子發生也。崖前枯木糝華也。諸人。還
覺眉毛重麼　上堂。今朝十月十五。大地山河齊吼。
樂奏乾闥婆王。伶俐迦葉起舞。擊著須彌鐘。撾破虗
空皷。演出無字經。唱作蠻腔譜。不是譚玄說妙。亦非
生老病苦。大家同赴華筵。面南須看北斗。覿面直截
提持。擬議失却何有。果能直下承當。始知不住劫數。
其或彌封滯[殼-一]。棒折何能歇手　小參。綠柳隄邊。水
足艸足。青山崖畔。東觸西觸。不耕那畔田。豈踏今時
路。嘯月吟風。餐霞飲露。有時放下玉簾。佛眼[覤-儿+丘]不見。
有時突向金輪。大地藏不住。有權有實。有照有用。放
之自然體無去住。不如隨分納些些。何須脅下書五
字。
<other>調梅鼎禪師法嗣（三人）</other>
<other>磬山崇恩法南勝禪師</other>上堂。未離兜率降皇宮。公
案何曾有兩重。千古毗藍今日事。一枝杓柄活如龍。
釋迦老子生也。一花現瑞。千葉流芳。雲門大師來也。
一棒揮空。十方通暢。佛佛祖祖。全提斯旨。七十二傳。
未甞少易。良久云。開口不在舌頭上　白洋河抄化
回。示眾。破施主慳貪。磨自己種性。須是過量人。遇著
血性漢。不然易說難行。山僧昨日將者兩步工夫。親
歷一番。向九曲黃河邊。往來兩月。麥麫粥⿰米差子飯。滋
味徧嘗。看他三回四回。只云不在要。彼一文兩文。如
割身肉。非關古井淵深。自愧汲長綆短。只得撩起便
行。且把馳求心。歇歇歇。者般皷笛莫輕敲。甘守門庭
三尺雪。
<other>京都拈花[懨-猒+火]慈仁禪師</other>據室。既登獅子座。須效師
子吼。若有法可說。笑破虗空口。畢竟如何。家堂穩坐
渾無事。終日面南看北斗　上堂。千聖頂𩕳上。可容
剎海。衲僧命脉中。不許商量。休向言中取則。莫於句
下承當。大展通天活路。打開被蓋囊藏。明歷歷毫無
間隔。光灼灼獨露真常。入得不二法門。處處無非佛
事。出得五陰區宇。頭頭總是道場。毫端上。羅列真空
妙有。芥孔中。莊嚴清淨寶坊　小參。真機纔動。妙用
全彰。靈通莫測。感應無方。果然無手能行拳。千手萬
手。一時頓現。無目能舒光。千眼萬眼。當下豁開。拈提
格外生涯。洞達幽玄活計當處圓融無礙。等閒蓋色
騎聲。
<other>京都萬壽粹如純禪師</other>順義黃氏子。禮本邑觀音寺
悟上師出家。依貫文律師具戒。遍參宗匠。次謁萬壽
調梅和尚。親炙數載。日窮底蘊。始授記莂。出住栴檀
廣通等處。上堂。昨夜紛紛大雪。鏡外狂心頓歇。舉頭
冷眼遙觀。萬里山河一色浪。禪和無交涉。踏著方磚
撞倒牆。觸著露拄打失鼻。識取不為冤。止止不須說。
直饒虗空粉碎。大地平沉。到者裏正好。朝打三千。暮
打八百。何故。絕後再甦。欺君不得　小參。一任法堂
前艸深一丈。不曾山門外垂手接人。不是調高和寡。
亦非價重難酬。且道。意在于何。釣竿可換鈎難曲。你
但無心我便休　小參。輦路橫門外。西山峙寺旁。說
法雲興。瓶瀉論文。鳥語花香。直饒拈燈籠露柱。也是
折東壁補西牆。分明舉似。切忌承當。自古韓盧多逐
<pb n="95"/>
塊。從來好肉不剜瘡。諸仁者。還知山僧舌頭落處麼。
良久云。一番雨過一番涼　佛誕。一年一度。徒增塗
污。者箇那箇。有甚分別。杓柄子不問長短。拈來便澆
小廝兒。也知佼儈放過不可。且道。渠還甘受也無。須
知遠烟浪。別有好商量　小參。舉僧問千巖長祖。如
何是和尚家風。祖云。無力竪拳頭。老祖恁麼說話。大
似隔靴將棒槌搔癢。有甚受用處。設有人問萬壽如
何是和尚家風。劈脊便棒。待他擬議。連棒打出。因甚
如此。重賞之下。必有勇夫　小參。隔江招手橫行。脚
跟下好與三十。望見剎竿回去。脚跟下好與三十。且
道。半青半黃。七上八下的。脚跟下合打多少。有人道
得好轉語。別炊甑飯與他喫。乾隆甲午七月二十日
示寂。世壽六十一。僧臘四十二。全身塔于本寺之後
園。
<other>南嶽下第三十九世</other>
<other>佛日義禪師法嗣（二人）</other>
<other>薦福德山海禪師</other>小參。鄭州梨青州棗。萬物無如
出處好。阿呵呵。毗婆尸佛早留心。直至如今不得妙。
珍重擔囊行脚人。一念偏枯錯到老　示眾。舉玉國
師云。禪林秋晚。學道之士。貴乎一一真實。耑為生死。
不爭人我是非。是發心真實。切問近思。不學虗頭。是
參學真實。[(曷-曰)/月]襟流出。蓋天盖地。是酬唱真實。好賢樂
善。成人道業。是領眾真實。省虗文務誠敬。是禮貌真
實。誡虗華崇節儉是。日用真實。明因果識罪福。除害
去獘。是任事真實。遠奸[佞-二+〦]親仁厚。是交接真實。甘淡
薄恥謀求。是家風真實。更有一處真實。一發與汝諸
人道破。大抵還他肌骨好。不搽紅粉也風流。師云。國
師心肝五臟。和盤傾出。怎柰無人識取。而今冷地思
量著。三十三天被火燒。下座　同參至上堂。舉雲門
示眾云。平地上死人無數。過得荊棘林是好手。時有
僧出云。與麼則堂中第一座。有長處也。門云。蘇嚕蘇
嚕。師云。過得荊棘林是好手。若到薦福門下。腿筋打
斷。也不肯放過在。須要通身是箇金剛圈栗棘蓬。教
一切人。吞跳不得。諸人還委悉麼。問取我同參去。
<other>南㵎理安智朗月禪師</other>白門李氏子。年十九。投慧開
老宿脫白。受具于六安曇瑞年和尚。後詣靈峯素蓮
法師。習天台賢首諸經論。徧參諸方。于佛日和尚處。
投機印可。示眾。參禪須參活句。活句薦得。永劫不忘。
作麼生是活句。驀舒手云。我手何似佛手。復垂足云。
我脚何似驢脚。有漏笟籬。無漏木杓。覿面相呈。分付
典座。一等蝦作眼者便作。言發非聲。色前不物。會去。
何止笤帚柄三十　示眾。德山棒是瞎棒。臨濟喝是
瞎喝。正偏已屬繁辭。顧鑑那堪再說。壩子橋頭。來千
去萬。忠清巷裏。驢奔馬踱。一一天真。誰敢動著。雖然。
王和尚底袈裟。因甚七零八落　小參。獅子嚬呻。象
王回顧。要行便行。要住便住。是名大丈夫。不枉打艸
鞋行脚。若乃不死不活。癡心妄想。成佛作祖。豈不大
錯。三歲孩童抱花皷。莫來攔我毬門路　小參。大樹
大皮裹。小樹小皮纏。庭前紫荊樹。無皮也過年。世出
世間法。時至理俱圓。看看。山腰白雪雖凝凍。溪上紅
梅已破顏　小參。風不鳴條。雨不破塊。買有處買。賣
有處賣。人人有喫有穿。各各無灾無害。饒他千佛到
來。一齊推出門外。何故。堂上不張白澤圖。人間何自
有妖怪　小參。摸螺螄搭好伴。刺繡文看好樣。年荒
病久倦開爐。無可如何著須炭。眉毛鼻孔。各自照管
　小參。有大蓮華。忽然出現。竪拂子云。見麼。善財童
子參德雲。麥裏何曾不是麫。一旦相逢在別峯。空裏
雲飛知幾片。乾隆辛卯八月初十日示寂。世壽六十
一。僧臘四十三。塔于蓮花峯之陽。
<other>古雲沛禪師法嗣</other>
<other>劒溪永鎮樸夫拙禪師</other>入室。書頭教娘勤作息。書
尾教娘莫瞌睡。坐斷中間。不落窠臼。未免法報化身
呌屈。摩竭陀親行此令。毗耶離已現神通。還委悉麼。
<pb n="96"/>
以拄杖卓一卓。喝一喝　上堂。鶯啼燕語。水綠山青。
人人懷滄海之珠。箇箇抱荊山之璧。龜毛拂子拂。兔
角扇子扇。又誰管你米裏有蟲。麥裏有麫。盞子撲落
地。碟子成七片。狗子佛性無。問伊是誰見。見不見。倒
騎泥牛入佛殿。
<other>祖燈紹禪師法嗣</other>
<other>嶽州印慧勝禪師</other>開堂。金剛正體。充塞十虗。智眼
圓明。包羅萬有。百千法門。因此而建立。無量妙義。因
茲而流通。赤洒洒騎聲蓋色。峭巍巍越古超今。到者
裏說箇大唐國裏無禪師。瞎却鎮州一城人眼。總是
靈龜拽尾。拂迹迹生　當晚小參。揮拂子云。諸佛心
印。非從人得。列祖綱宗。豈假言傳。所貴俊俏衲僧。向
把捉無踪時。詮註不及處。一連入手。自然理事全彰。
諸兄弟。且入手後如何。岳陽船子洞庭波。擊拂子。歸
方丈　中秋。秋風涼秋夜長。途中客思故鄉。星河燦
燦。蟾桂飄香。一輪孤月轉長廊。萬家砧杵應寒螿。敢
問大眾。祇如心月孤圓。光吞萬象。光非照境。境亦非
存。光境俱忘。復是何物。擊拂子云。自是不歸歸便得。
五湖烟景有誰爭。
<other>月潭達禪師法嗣</other>
<other>鎮江金山大曉徹禪師</other>崇明陳氏子。依天語和尚。出
家圓具。後入終南山。㵎飲木食數年。憶洞山參雲門
公案。忽見電光徹證。乃述偈曰。奇哉奇哉甚奇哉。閃
電光中正眼開。明暗兩條生滅路。誰知無去亦無來。
即出山。參月潭和尚。得蒙印可。繼席香林。次遷金山
天寧等處　早參。逼塞太虗。了無空缺。燈籠用盡神
通。𨁝跳不出。露柱使盡伎倆。藏身不得。百億須彌暗
點頭。萬象森羅笑不歇。且道。笑箇甚麼。眉毛眼上橫。
鼻孔大頭垂　小參。金山一夏來。無法可商量。饑來
要喫飯。飽時絕思想。倦來要打眠。一覺到天亮。動轉
及施為。十方盡通暢。了了全非見。堂堂無背向。但只
恁麼過。還有為人處也無。明眼人前。不得錯舉　小
參。不是心。耳聲眼色甚分明。不是佛。暑氣侵人誰不
熱。不是物。電光石火空狼籍。畢竟是什麼。冬瓜直儱
侗。瓠子曲彎彎。若向者裏會得。一生參學事畢　早
參。有一人六根不具。四大皆空。體周法界。行住無蹤。
洒洒落落。任西任東。問伊佛法禪道。全然一法不通。
且道。此人有長處也無。試道看　僧問。既是金山。因
何惟見土石。師云。是你見處。云和尚又作麼生見。師
云我不曾眼花。云謝師答話。師云。放汝三十棒　僧
問。隔江招手而去。過在甚麼處。師云。不守本分。云恁
麼不用行脚也。師云。只恐不是玉。是玉也大奇　上
堂。佛祖玄機。人天罔測。大用現前。不存軌則。德山入
門便棒。臨濟入門便喝。施雷轟電掣之機。展殺活臨
時之用。直下全提。凡聖路絕。若是明眼衲僧。向棒喝
未施已前。貫通古今。猶較些子　小參。即心即佛。芍
藥花開菩薩面。非心非佛。棕櫚葉放夜叉頭。不是心
不是佛不是物。猿抱子歸青嶂裏。鳥[啣-止+山]花落碧巖前。
恁麼會得。猶是陝府灌鐵牛。嘉州打大象。莫若業識
茫茫去。一條白練去。無明煩惱去。一念萬年去。雖然
如是。毫[釐-未+牙]有差。天地懸隔。毫[釐-未+牙]無差。天地懸隔。師示
微疾。說偈而逝。世壽七十三。僧臘四十九。塔于金陵
紫金山之麓。
<other>不物震禪師法嗣</other>
<other>泰州慈濟自聞悅禪師</other>徐州蕭縣盛氏子　上堂。華
藏界香水海。重重無盡善法。堂樓閣門。門門無礙。只
貴當人信得及。一拶便入。始知虗而靈。寂而妙。高揖
釋迦。不拜彌勒。婢視聲聞。奴呼圓覺。正所謂我為法
王。於法自在。雖然如是。開堂一句。作麼生道。但願好
風齊著力。一時吹入我門來　佛殿。漱口三日。吾不
喜聞。是光明藏。是最上乘。展具云。丈夫自有衝天志。
豈向他人行處行　結制。九十日已前。鈎子鈎你。九
十日已後。錐子錐你。正當九十日。開潑天潑地爐鞲
<pb n="97"/>
起烹佛烹祖火𦦨。釋迦彌勒。擬議則眉鬚墮落。文殊
普賢。顧鑑則燎却面門設有箇漢出來道。長老云何
修學。云何取證。與麼見解。拄杖子不在。笤箒柄聊與
三十。
<other>澹如永禪師法嗣（五人）</other>
<other>杭州天華有于成禪師</other>誕日上堂。釋迦老子。未離
兜率。成上座。早已脚踏閻浮。釋迦老子。指天指地。成
上座。早已成等正覺。不是為他閒事長無明。豈肯自
輕而退屈。三十年前。驅耕奪食。誰敢當鋒。三十年後。
意忘情。甘心下劣。修禪入定。讓與他人。喫飯安眠。
隨緣度日。曾憶母胎中有一轉語。告報諸人。卓拄杖
云。來朝一一為君說。
<other>杭州天目聞學定禪師</other>松江上海張氏子。年二十。出
家受具。閱六祖壇經。如獲古物。參澹如和尚。問。一歸
何處。澹云。南高峯頂浪滔天。師不會。後上天台。雲霧
四塞。忽見日輪湧出。身心廓然。夙疑冰釋　上堂。蘭
吐春山。梅開玉樹。是處全彰正眼。頭頭漏洩家風。何
必重陞此座。皷兩片皮。說黃道黑。然則事豈無因。道
由言顯。十字街頭廖胡子。何妨觸著磕著。三家村裏
泥土地。從來有感有靈。鎔瓶盤釵釧為一金。攪酥酪
醍醐成一味。還他作者。入荒田不揀。信手拈來艸。誰
是知音。須彌山。突出諸人額角邊。大海水。灌入諸人
鼻孔裏。即且置。前三三後三三。又明箇甚麼邊事。良
久云。三級浪高魚化龍癡人猶戽夜塘水　上堂。事
存函葢合。理應箭鋒拄。鼻孔與眼睛。今古長相對。拈
却事。去却理。孟八郎漢無措足地。令人轉憶謝三郎。
一絲獨釣寒江雪　冬節上堂。天無私蓋。地無私載。
鐵馬驟冰稜一句。逈超千聖外。事無礙。理無礙。打破
相呈。漆桶依然不快。剝盡羣陰。一陽來復。即且置。優
波離尊者。因甚昨夜酒醉。喝一喝　早參。如來說一
合相。即非一合相。神光三拜後。熊耳一峯高。風聲水
聲。驢聲馬聲。任運流入薩婆若海。而總不見得。無位
真人。是什麼乾屎橛。且逐雞聲過板橋　早參。明頭
合暗頭合。[啣-止+山]鐵負鞍。瞎驢成隊。佛法僧三寶。匙挑不
上。薰風自南來。殿閣生微涼。菩提場中一千七百箇。
喫鹽止渴漢。作盡不良人。總未具透關眼在。西峯今
日吐膽傾心。是汝諸人。何妨拍拍是令　乾隆戊戌
正月初三日示微疾。謂弟子曰。今日是何日。答曰。甲
子。師曰。吾行矣。乃起坐說偈而逝。世壽六十七。僧臘
四十四。
<other>天目桂巖立禪師</other>上堂。金烏飛玉兔走。盡未來際
盡。鰕跳不出斗。乾坤大戲場。好手手中呈好手。胡張
三黑李四。千年桃核裏。原是舊時仁。釋迦文殊是他
奴。說箇成佛作祖。大似不識羞底莽鹵漢。顧眾云。汝
諸人行甚麼。驢脚馬脚。達磨擉瞎你眼睛文殊[托-七+友]却
你舌頭。山僧恁麼告報。已是不堪。何故。好兒終不使
爺錢。
<other>天目道謙智禪師</other>江西建昌南城縣人　上堂。以拂
子畫一下云。摩竭提國。親行此令。即此用離此用。馬
師父子。移花兼蝶至。買石得雲饒。說甚向上向下。花
須連夜發。莫待曉風吹。祖師西來。大似賣老鼠藥底
客人。汝等諸人。切忌誤用。用則傷人。西峯恁麼說。是
真語實語。不二語不誑語。還信得及麼。良久云。罕逢
穿耳客。多遇刻舟人　其遇人銘曰。佛法無多。得鼻
失口。若說罷參。真箇漏逗。急須見人跳出窠臼。一念
不生百拙千醜。大地同行。虗空把手。道無不無。道有
不有。有無不二。簸箕熨斗。釋迦彌勒。難出其右　緇
素銘曰。正體非覺。孤光爍爍。正覺非體。乾坤莫比。比
智不忘。非愚即狂。徹底掀翻。獨露堂堂。劈心剜腹。換
骨洗腸。金剛栗棘。百世遺光。痛棒熱喝。飯熟羹香。耳
聾蒿拂法乳親甞　權衡銘曰。末後牢關。說與徧參。
黑花猫子。面門已班。瓜直儱侗。瓠曲彎彎。通玄峯頂。
不是人間。長慶曰差。水潦曰奇。明得下載。分清水泥。
<pb n="98"/>
我天爾狗丹鳳楚雞蕩盡閨閣。悟中之迷。師世壽六
十三。預知報盡。端坐說偈。大喝一聲而寂。
<other>南屏淨慈在衡權禪師</other>海寧錢氏子。依天台道源和
尚。薙染受具。後謁澹如和尚。命看狗子無佛性話。一
日聞梆聲。打失鼻孔。遂蒙印可。出住南屏聖果華頂
興勝等處。示眾。道慚未克繼先宗。俛首時時省己躬。
珍重後賢須䇿勵。莫將心地自[朦-卄+((並-(前-刖))-一)]朧　小參。欲覓覓
不得。要推推不開。拳頭無縫罅。眉毛頷下栽。面壁九
年猶不識。手擕隻履自西歸。淨慈恁麼道。却被露柱
在旁呵呵大笑。且道。他笑箇什麼。良久云。參　乾隆
己丑初夏示微疾。五月二十九日。說偈而逝。世壽五
十四。僧臘三十四。塔于華頂之西塢。
<other>悟修慧禪師法嗣</other>
<other>杭州淨慈振一宗禪師</other>佛誕上堂。人人共道。今日
世尊降誕之辰。試問諸仁者。世尊未降誕前。向什麼
處見。只在當人眼裏耳裏口裏鼻裏。諸人還見麼。擊
拂子云。吽吽吽。
<other>曉蒼暹禪師法嗣</other>
<other>潯陽能仁秀林俊禪師</other>上堂。全身擔荷。赤體提持。
不向言前薦取。不從句裏承機。顯揚臨濟宗猷。掀翻
報恩窠臼。正恁麼時如何。拍掌云。教外何曾有別傳。
<other>杲樹憧禪師法嗣</other>
<other>杭州淨慈指遠近禪師</other>開鐘板小參。兵隨印轉。將
逐符行。觸著磕著。萬象皆新。以椎擊鐘云。蝦蠏何勞
努眼睛。
<other>靈鷲誠禪師法嗣（七人）</other>
<other>維揚高旻天慧徹禪師</other>臘八日上堂。今日乃釋迦成
等正覺之辰。若恁麼道。喪我兒孫。若不恁麼道。亦喪
我兒孫。且道。作麼生始得。若是明眼衲僧。聞恁麼舉。
便攢眉而去。未免也是靈龜負圖。自取喪身之兆。揮
拂云。黃面老。大似夢眼見空花。常州有蘇州有。當臺
寶鏡分妍醜。輝天鑑地大光明。須向面南看北斗。放
出楊岐三脚驢。踏殺衢州子胡狗。栴檀林內栴檀香。
獅子窟中獅子吼。山意衝寒欲放梅。岸容待臘將舒
柳。曾識大經不勞塵剖。西走東行。南行北走。呵呵大
笑云。相見每施三盞茶。貴圖人識高旻口　上堂。雨
洗紅衣。濯濯清芬可掬。風搖翠盖。亭亭松柏堪觀。無
不是生機。無不是妙用。所以東山道。如何是祖師西
來意。庭前柏樹子。恁麼會則不是。如何是祖師西來
意。庭前柏樹子。恁麼會方始是。方外原無剩語。劫初
那有閒名。當機即色即空。軼格非同非異。咄。白晝裏
瞌睡。有甚麼限　上堂。三箇月開爐。九旬日取則。香
板與蒲團。都盧最親切。山僧誠實言。諸人瞥不瞥。張
三未必胡。李四何曾黑。水底烏龜吃鐵鞭。山頭玉兔
吞明月。彈指北淮達帝都。一口西江連底吸。茱萸灣
步步蓮生。天中塔層層彩結。大地掀眉。虗空吐舌。三
十三天撲帝鐘。誕生內外驚一跌。[○@母]東勝神洲。西瞿
耶尼。北[鬱-山+止]單越。南閻浮提。○[(○*○)/○]芒鞋懸向月　晚參。
香巖上樹。全身獨露。聾者瞽者。徒勞顧佇。不顧佇。三
岔河邊。官塘大路　早參。拈拄杖。寫[○@烏][○@焉][○@馬]。一番雨
過一番風。雨雨風風白月中。條令斬新端的旨。頂門
迸出一輪紅。以杖寫<img n="X/X85p0087_01.png"/><rubynote t="【圖】"/>。下座　早參。夜來木馬旋空
走。天曉泥牛露地眠。誰是騎聲蓋色者。東君有信借
相傳　早參。菊綻籬邊。朵朵發明空劫外。鴈鳴天際。
聲聲透出威音前。時節若至。其理自彰。情與無情。煥
然等現。喝一喝。觀自在菩薩。行深般若波羅蜜多時。
照見五蘊皆空。度一切苦厄。復喝一喝。若是陶淵明。
攢眉便歸去　佛涅槃早參。今日有明日無。欲滅度
不滅度。捉敗伊何處去。金棺裏一足露。二千七百餘
年前。黃面瞿曇。半生半死。竟無伸救底人。今日雄峯
遠孫實徹。直下伸救一上。揮拂云。收。
<other>武林崇福道明信禪師</other>佛誕上堂。盡法界身。本無
出沒。大悲願力。示現受生。眾中。還有法界身者麼。卓
<pb n="99"/>
拄杖云。一切處。是他受生出現處。一切時。是他成等
正覺時。雄峯已為諸人。下箇註脚了也　早參。舉定
山疎山論生死中有佛無佛。一僧云。生死中有佛。不
迷生死。一僧云。生死中無佛。無生死。爭之不已。仝上
大梅。梅云。一疎一親。定云。誰疎誰親。梅云。親者不問。
問者不親。雄峯看來二僧各具隻眼。何故。過河須用
筏。到岸不須舟。若論佛法商量有佛無佛。颺在他方
世界。再來雄峯喫棒。
<other>金壇東禪寶勝萬光篆禪師</other>上堂。洞山參雲門。曾
喫三頓棒。世尊成正覺。惟見一天星。亮座主入山不
見。豐干老騎虎相迎。唇上碧斑迸逼豹。嘴邊當的帝
都丁　小參。未打臉時。說甚生旦。淨丑既已出臺。便
是長幼貴賤。坐立儼然。各知所守。不是藥山閒曲調。
所貴人人得知有。如何是知有底事。達磨大師鼻孔。
廚竉烟衝。釋迦老子眉毛。糞箕笤帚。
<other>杭州崇福智巖昌禪師</other>上堂。冰凍三尺。非一日之
寒。證悟一朝。非一時之功。禪發疑而漸悟。道無執而
頓通。所以劫前運步。非心力之所到。句外明宗。豈言
詮而可徹。若是伶俐漢。向未舉已前領略。猶較些子。
若乃如何若何。則劒去久矣。卓杖云。艸鞋踏斷處。不
索別商量。
<other>杭州崇福朗融照禪師</other>藏經到山。上堂。無始以來。
有一大藏。本不曾開。實未嘗關。不立一法。不捨一法。
盡情供養諸人了也。而諸人能知能覺。所以不知不
覺。竪拂子云。者裏又有一大藏。且道。地甚麼處。擲拄
杖下座。
<other>杭州孤舟山谷聲聞禪師</other>臨終自云。我見靈鷲和尚。
得箇歇處。便住此山。直至如今。五十二年。未曾移脚。
今朝事不獲已。闊步大方。門人問。和尚何往。師云。到
青陽余姓家。汝可為我更衣沐浴。門人請偈。師云。五
十餘年住此山。且無閒話落人間。今朝無事山前去。
大似楊花去復還。分付留龕勿化。即跏趺含笑而逝。
廿年後有。青陽余居士來。山移龕火塟。
<other>大雄崇福迅機鋒禪師</other>上堂。信手拈來艸。猶是門
外句。其他三藏十二部。一千七百則。是甚麼。展抹爛
艸衣。德山棒臨濟喝。是趕狗底家具。山僧今日吐露
心肝。若向我者裏會去。也是逐塊韓獹。擬議之間。千
里萬里。所以古德云。悟即不無。爭柰落在第二頭。若
是第一頭事。三世諸佛。有口祇堪挂壁。歷代祖師。祇
可自知。釋迦老子。四十九年。祇說得濁邊過患。汝諸
人。要明第一頭事麼。若是箇漢。向山僧未啟口前會
得。便可與佛祖為師。顧眾云。已遲八刻　上堂。拈拄
杖云。拈起也。乾旋坤轉。放下也。海晏河清。衲僧分上。
料掉沒交涉。曲為今時。由人施設。舉溈山禪師云。有
句無句。如藤倚樹。溈坭壁次。香巖問云。忽然樹倒藤
枯。句歸何處。溈放下泥盤。呵呵大笑。師云。溈山雖然。
笑裏有刀誰不知。被香巖一推推倒。直至如今起不
得。若是山僧則不然。有恁麼問。但向道。今日普請。且
道。溈山底是。山僧底是。良久。委悉麼。見義不為。是無
勇也。
<other>百靈然禪師法嗣</other>
<other>湖廣古帆令禪師</other>上堂。老僧確辭不上堂。茲為眾
人一段誠懇。不得不出來。舉則奇特因緣。阿逸多。滿
腔疑情。請問善現。須菩提。一肚糊塗。啟白於佛。佛云。
此事年代深遠。暫時忘却。可問會中長老。老云。我不
是不解答。但答不在問處。諸公不是不解我意。柰問
不在答處。言無展事。語不投機。祇如目前者株無根
樹。非干雨露。不涉春秋。摘花剪麗。可以換諸人眼睛。
直截根源。可以穿列祖鼻孔。黃面聞之快歎。奇哉。空
生領旨。極贊希有。獨有山門箇漢。未免笑脫下頷。還
有為渠拍得上者麼。拈拄杖一卓云。三會龍華。齊成
正覺。
<other>海山明禪師法嗣</other>
<pb n="100"/>
<other>萬杉大楚圓禪師</other>據室。拈拄杖云。祖父不傳之義。
人天共仰之宗。今日豈敢囊藏蓋覆。復卓一下云。爍
破面門。小參。臨濟喫棒三頓。有口難言。雲門拶折一
足。有路難行。誰知睦州是竭水取魚。黃檗是覆巢探
卵。臨濟之命根不斷。雲門之[仁-二+丸]讎不結。若要與古人
雪屈。直須翻轉面皮始得。遂拈拄杖。旋風打散。便歸
方丈。
<other>古梅冽禪師法嗣</other>
<other>潭州大溈天翼翔禪師</other>上堂。廣大祖庭。宗風浩蕩。
三玄要旨。逈出言詮。無賓無主。山僧今日廓闢十智
門庭。倒跨三脚驢子。卓拄杖云。他人行處我不行。他
人住處我不住。
<other>巨濤果禪師法嗣</other>
<other>杭州雲林玉山琳禪師</other>解制小參。山僧于舊歲十
月十五。布箇縵天網子。收取徐十三郎頭上破網巾。
趙州行脚底破艸鞋。南泉刀下死猫頭。玄沙叱沙斑
面虎。柏樹子枯樹樁。禿苕帚破簸箕。向七尺單前長
廊下。受盡雲蒸霞蔚。霽月光風。要伊箇箇翻身𨁝跳。
吐氣揚眉。未免眉毛撕結。做盡對頭。向冷水裏浸殺。
火爐邊燒殺。山僧縱有九轉還丹。開瞽金針。要伊眼
目定動。令彼衝霄底衝霄。入淵底入淵。有一句子。至
緊切要話。切記切記。蚯蚓跳上梵天。蝦蟇驀過東海。
不得辜負雲林。
<other>赤潭珠禪師法嗣（二人）</other>
<other>繡州濮鎮宇存順禪師</other>立兩序小參。建立賓主。須
仗兩堂齊下喝。舉唱宗風。全憑一句定綱維。抽却克
賓鉗鎚。不用東山圓相。若要少室宗風聲振。滹沱正
脉長流。只須禪歸海經入藏。拈起布毛。燈盞燎亮。貴
賣生薑。敢保的當。自從胡亂後。三十年不少鹽醬。
<other>嘉興白蓮慎初暹禪師</other>晒藏經小參。者卷真經。不從
世尊宣揚。亦非慶喜結集。龍宮海藏未嘗收。梵語唐
言豈能譯。大眾。還見真經麼。展手下座。
<other>具宜開禪師法嗣</other>
<other>興化時思道安經禪師</other>祝髮於海昌慶善寺。圓具後。
參福嚴具宜和尚。有省。出世住普明。未幾遷時思
　上堂。阿含十二。方等八兩。手無端鳴聒聒。二十二年
般若談。杜䳌枝上血斑斑。法華涅槃共七年。何須醫
裏又加鹽。華嚴最初三七日。千古秤錘俱生鐵。時思
慣為東話西說。抝直作曲。哆哆和和。截[鴳-女+隹]續鳧。昨夜
拄杖子。將山河大地。及如來一大藏教。一口吞却了
也。且道。今日畢竟說箇甚麼。八十婆婆髩抹油。不搽
紅粉也風流　師示寂。後四十年。嗣孫悅心。始茶毗
建塔。道俗送者數千人。咸謂。師之德行所感也。
<other>具如奇禪師法嗣</other>
<other>維揚天寧侶松楷禪師</other>解制。師云。十五日已前。滴
水滴凍。十五日已後。融雪融霜。正當十五日。春雨蒙
潤。萬物滋生。諸人到者裏。正好把住繩頭。單提向上。
討箇分曉。不為分外。設使脚頭無眼。任你南天台北
五台。走遍四大部洲。拄杖子。終不肯放過。何故。日月
燈明佛本光瑞如此　起七。扇起𠒋勇爐鞲。放出惡
辣鉗錘。逼得陝府鐵牛。汗流浹背。打得西河獅子。躑
身無地。驚動憍陳如尊者。將虗空一摑粉碎。擲竹篦
云。撲落非他物。縱橫不是塵。遂拈竹篦云。起　小參。
師云。舉一不得舉二。放過一著。落在第二。且道。一作
麼生舉。彈指一下。古佛過去久矣。
<other>竹峯續禪師法嗣</other>
<other>四川昭覺潛修悅禪師</other>陝西鳳翔縣李氏子。母黃氏。
夢白[鴳-女+隹]投懷而生。丱歲出家。遊西安金繩寺。圓具後。
參竹峯於昭覺。得授信拂。遂繼席焉　解七。一七工
夫。用盡許多閒力氣。仔細看來。大似金剛與泥人揩
背。金剛累得汗出。泥人晝夜鼾睡。烈𦦨紅爐。鉗鎚惡
辣。總當等閒遊戲。人人飲木楂羹。口口吞來無滋味。
是誰轉得古乾坤。一擦頓入獅羣隊。挂角𦏰羊不用
<pb n="101"/>
尋。藏身之處無踪迹。際融史居士。問。弟子此生姓史。
不知一氣不來姓箇甚麼。師喚云。際融。士應諾。師云。
姓甚麼。士無對。師便歸室。
<other>中洲岳禪師法嗣</other>
<other>德清吉祥大文相禪師</other>上堂。天空雲淨。九臯之[鴳-女+隹]
高飛。浪靜波恬。四海之龍穩睡。今日來昔日去。善知
識之脚跟。本無固必。用則行。舍則藏。大丈夫之肝膈。
自有權衡。況乃靈山的旨。逈絕思惟。少室真傳。不拘
文字。思惟逈絕也。且懸河之辯。啟口無由。文字不拘
也。縱饒奪錦之才。縮手有分。拈花示眾。已是畫虎成
狸。立雪安心。何異指鹿為馬。從此分枝別葉。列𦦨聯
燈。競顯神通。各呈伎倆。或露半面。或現全身。或憑華
座而笞龍象。或閉松扉而馴猿鳥。總之曲垂方便。誘
引童蒙。山僧道德荒蕪。固是匙挑不上。無端也闖入
這羣隊裏。只得隨例簸土揚塵。拈椎揮麈。以拂子畫
[○/○/○]云。試看合浦珠還日。自有清光照九州　上堂。粗
言及細語。皆歸第一義。釋迦老子。婬房裏宿夜。酒樓
上看戲。肉案頭午。齊墮在阿鼻大地獄中。永無出期。
鹽官念一道真言。為他結箇般若緣。多他阿伽陀三
藐三佛陀。釋迦老子出來了也。試看即今在甚麼處。
良久云。過　上堂。喝一喝云。虗空粉碎。大地平沉。你
這隊喫自在飯底漢。向那箇壁角頭。門扇後打瞌睡。
<other>南溟碧禪師法嗣</other>
<other>育王嵩來荃禪師</other>小參。即心即佛。月落不離天。非
心非佛。蝦跳不出斗。不是心不是佛不是物。嘒嘒蟬
聲在高柳。擊拂云。還知落處麼。江南兩浙。春寒秋熱。
<other>默葊言禪師法嗣</other>
<other>寶應一粟嶧岫旭禪師</other>鹽城潘氏子。幼投本邑法興
院不違和尚剃染。依石塔瑞律師圓具。次歸本師。印
可。師於乾隆丙申。示微疾。眾請說偈。云老僧末後無
言。倩取虗空代說。揭開劫外春光。指出一天明月。端
坐而逝。塔於本邑之松園。
<other>曉堂哲禪師法嗣</other>
<other>長沙白霞信賢遐禪師</other>元旦上堂。喝一喝云。春光
滿握。撒向梅梢。和氣一團。別開世界。不待磨塵刮垢。
轉見耀古騰今。如日在天。普使具眼凡夫。一時瞻仰。
得其半者。可以定國安[邱-丘+(看-目)]。得其全者。可以轉凡成聖。
上下安居。不敢攙匙亂箸。尊卑異位。何須越爼代庖。
要用豈假思惟。會得總成靈妙。復喝一喝。人人萬福。
<other>異目宗禪師法嗣</other>
<other>饒州龍溪正覺堯菴治禪師</other>陞座。釋迦老漢。於無
量阿僧祇劫。修習心地法門。向雪山頂上。明星現處。
一時打失。于今二千年。後轉向正覺山前。明星現時。
且道。心地法門。作麼生會。彈指圓成八萬門。一超直
入如來地。
<other>天池鵬禪師法嗣</other>
<other>徐州雲龍興化奎章平禪師</other>早參。興化結制安禪。
龍象兢頭來參。本來無法可說。帶累四海高賢。祖師
西來大意。恰似火裏紅蓮。冷地若還[覤-儿+丘]破。正好和衣
打眠。更有向上一路。只是千聖不傳。不落理事兼帶。
亦非三要三玄。就中有恁麼舉。便與掀倒禪牀。喝散
大眾。三十棒。一棒也較不得。何故。有功者賞　晚參。
水不洗水。金不博金。西來大意。直指人心。恁麼會去。
轉見病深。不恁麼會去。無處討尋。畢竟如何。喝一喝。
<other>止先源禪師法嗣</other>
<other>休林遠岫堂主</other>嘉善王氏子。投萬年明之和尚出家。
圓具後。瓢囊行脚。徧參尊宿。後謁止先源。止問。涉水
登山。所為何事。師云。不為別事。止拈棒。師云。[鷂-缶+(工/山)]子過
新羅。拂袖便出。未幾。蒙印可。命充堂主　小參。把住
則鐵壁銀山。通天活路。放行則隨流得妙。水洩不通。
且道。把住是。放行是。復舉僧辭趙州。州云。何處去。僧
云。諸方學佛法去。州竪起拂子云。有佛處不得住。師
云。無毛[鷂-缶+(工/山)]子撲天飛。無佛處急走過。師云。倒騎鐵馬
<pb n="102"/>
上須彌。三千里外逢人不得錯舉。師云。燈籠與露柱。
商量浩浩地。僧云。恁麼則不去也。師云。笑殺南鄉泥
土地。州云。摘楊花摘楊花。師云。石虎叫時山谷響。木
人㖃處鐵牛驚。岫上座。著與麼語。一任諸方檢點。

<sarticle>正源略集卷第十五</sarticle>

天台嗣祖沙門國清　達珍　輯
<other>青原下宗鏡第九世</other>
<other>鑑堂鏡禪師法嗣</other>
<other>潤州焦山碩菴行載禪師</other>吳陵叚氏子。祝髮於州之
曲塘清淨菴。受具後。參焦山鑑。一日夜起。見電影過
牕前。有省。衝口說偈曰。聽之不聞。視之不見。裂破虗
空。無背無面。遂充西堂。受心印。繼住焦山　結制上
堂。僧問。烈𦦨紅爐。光騰徧界。到者裏。還假鉗錘也無。
師打曰。少者一槌不得。僧擬開口。師又打曰。莫待冷
來看。僧作禮。師乃曰。東弗于逮打皷。西瞿耶尼上堂。
今日海門結制。一時把斷封疆。拈將折筯攪滄溟。只
要魚龍知性命。鯤鯨赤尾應不待言。祇如鰕蜆泥鰍。
總教伊直下翻身。始知焦山心不負人　中秋示眾。
拈如意曰。無物可酬佳節。一句報於禪德。各各本有
光明。無物堪能比得。雖則如是。若不真實參究。只恐
認在清淨境上。以當平生。後來大有事在　示眾。天
氣不寒。人力困倦。大事未明。時光易換。要得覿體相
應。須是出身白汗。出後又且如何。健則經行。饑則喫
飯。
<other>道宏南禪師法嗣</other>
<other>揚州平山麗杲行昱禪師</other>晚參。祖道荒涼。人根尠
劣。佛法二字。置之高閣。山僧今夜。用長虹作竿。新月
為鈎。向揚子江心垂釣。莫有搖頭擺尾底赤尾鯉魚
麼。有則出來。衝波躍浪看。如無。且聽山僧唱一漁父
詞。以供大眾。乃拈拄杖。作搖櫓勢云。鼓抴烟波一釣
翁。自南自北自西東。銀絲直釣寒江雪。鐵笛橫吹別
浦風。紅蓼岸白蘋叢。水光山色有無中。儂家不管塵
寰事。欵乃一聲天地空。
<other>浴日能禪師法嗣</other>
<other>京都大千佛道權高禪師</other>冬至上堂。渠今正是我。
我今不是渠。睡眼瞳人踢玉毬。昔年驢[覤-儿+丘]井。今朝井
[覤-儿+丘]驢。嚼破舌頭怕合口。千佛不從陰陽而至。脚底生
毛長似線。臘八上堂。修行三大阿僧祇劫。成佛作祖。
造業於正覺山前。咬盡人間猪狗。赤眼觸碎明星。[啣-止+山]
著舌頭打失口。無所從來。猛虎饑鷹爪牙下。何曾唧
𠺕　上堂。通身羅綺皂靴。荊棘林中。安眠有地。赤體
不挂寸絲。明月堂前。轉身無門。奪得壁上鍾馗寶劒。
一任橫揮豎揮。直得露柱閃爍。瓦礫生光。百億須彌。
百億日月。萬象森羅。一時顯現了也。報化佛頭。圓妙
等覺。九種十類。都盧是箇自己。恁麼會是有相。不恁
麼會是無相。作麼生是實相。眾無語。復曰。明朝後日。
切莫違時失候。
<other>主峯崑禪師法嗣</other>
<other>漢陽歸元且憨拙禪師</other>佛成道日上堂。咄哉黃面
老。午夜覩明星。帶累閻浮客。重添眼上塵。山僧。今日
向瞿曇頂𩕳上。展演爪牙。眾生眉睫間。掀翻窠臼。將
智慧德相。拈向一邊。妄想執著。掃置一壁。威音非始。
樓至非終。孤逈逈光吞萬象。峭巍巍雄蓋大方。到者
裏。通身是眼[覤-儿+丘]不及。渾身是口讚莫窮。
<other>自明珩禪師法嗣</other>
<other>端州月山惺學敏禪師</other>上堂。遇水架金梁。莫讓他
人爭作。撥沙填滑路。豈肯袖手傍觀。羅睺羅之密行。
釋迦佛讚莫能窮。觀世音之慈心。二乘人空生仰望。
興隆梵剎。一肩擔荷莫辭勞。輔弼叢林。全副肝腸歸
淨域。勿謂事之難成。總怪力之不足。既為佛子。當報
佛恩。擲拄杖云。莫謂清早起。更有夜行人。
<pb n="103"/>
<other>遠林進禪師法嗣</other>
<other>京口五州淨因宗一真禪師</other>上堂。舉拂子云。無偏
無正。無主無賓。門外剎竿。一任踢倒扶起。匣中寶劒。
何妨竪弄橫拈。葉續花聯於不萌枝上。鳳舞鸞翔於
無影林中。不涉功勳。得大自在。且道。是甚麼人。手握
金鞭問歸客。夜深誰共御街行　佛誕上堂。未離兜
率降王宮。未出母胎度人畢。何必指天更指地。一春
紅雨花狼藉。
<other>紫琈岠禪師法嗣</other>
<other>京口乳山憨如行秀禪師</other>興化卜氏子。幼而頴異。胸
次蕭爽。髫年祝髮。秉具後。即瓢囊行脚。至弁山。謁紫
琈岠。機契。命掌記室。閱數載。遂承印可。辭去。同蔭乾
法兄。道出京口。愛江山之勝。偶過乳山萬壽寺。見峯
迴水繞林茂寺荒曰。者箇破落院子。正合我意。乃卓
錫焉　上堂。座右烏藤七尺。靠倒虗空。牀頭白拂一
枝。挂殘破壁。二六時中。但使一頭牯。長耕八畆田。把
空手鋤。耘無根草。灌引曹谿之水。穿雲絡石。成熟廬
陵之米。匝地普天。將此供養十方大眾。以及三世諸
佛。總向者裏。飽滿一如。山僧恁麼為人。一任諸方檢
點。良久云。雙手扶犁雲過膝。泥牛耕破水中天　僧
參問。千七百位老凍儂。向甚處去了。師竪起拂子曰。
鼻孔總穿在者裏。僧云。千七百則舊公案。都請判斷
了。師揮拂子曰。今日郊天大赦。盡情發放去也。乾隆
壬午秋。示微疾。偈曰。四十餘年住此峯。了無一法與
人通。倒騎石馬嘶風去。葉落霜林滿地紅。擲筆端坐
而寂。世壽七十二。僧臘六十二。塔全身於寺左。
<other>侶石清禪師法嗣（二人）</other>
<other>桐城投子慈濟竺風聖禪師</other>維揚海陵人。七歲於金
陵地藏菴。依玉白法師出家。秉戒於雲林諦老和尚。
後參誕登。遂承記莂　晦日小參。月當晦兮逢小暑。
香不拈兮讚不舉。日落西峯吞火團。露柱通身汗如
雨。平田塵鹿忽成羣。阿誰能辯塵中主　晚參。卓拄
杖云。拄杖子一往。得箇乾巴見識。不怕風吹。不怕雨
打。孤逈逈峭巍巍。正與麼時。忽現神變。𨁝跳上三十
三天。撞著行雨龍王。攔頭一棒。當下瓦解冰消。主風
神忍俊不禁。解開風囊。颼颼[颱-台+(?/田)][颱-台+(?/田)]。頃刻間。吹得雲收
雨散。依舊日光明照。見種種色。復卓一下云。摘楊花
摘楊花。胡盧架上生冬瓜。明朝喫了早粥後。大家努
力檢新茶　上堂。崖桂發龍門。折來供投子。滿院散
天香。簪向銀瓶裏。賓主方歷然。問答從此始。以我為
隱乎。吾無隱乎爾。臨濟四料簡。古今人莫辯。透過金
剛圈。與君通一線。卓杖一下云。盞子撲落地。碟子成
七片。
<other>金陵靈谷道揆守禪師</other>浙江烏程淩氏子　小參。山
僧一往口門窄。者也之乎不愛說。若問西來意若何。
白棒倒拈頭打裂。不是絕人情。亦非無德澤。肝腸如
火臉如冰。從來鍾阜家風別。祇如知音底人到來。又
作麼生。相將把手步秋林。笑指霜楓紅似血　小參。
日日日東昇。夜夜月西沒。昇沒不停機。又值黃花節。
砧敲夜月寒。雁呌霜風洌。楓葉嶺頭紅。蘆花江上白。
是聲非聲。是色非色。祖意西來。了然無別。既無別。因
甚有會有不會。只為忒分明。翻令人不識　晚參。禪
不假參。道不假學。祖師西來。祇堪洗脚。蔣山恁麼說
話。自摑一摑云。絡索　晚參。東邊來的。東背西向。巍
巍堂堂。西邊來的。西背東向。濟濟鏘鏘。可中有箇漢。
不落東西。不存向背。且道。是何面目。良久云。認著依
然還不是　師住靈谷三十餘年。三接　翠華召對。
　賜紫。乾隆丁亥八月十一日示寂。世壽六十七。僧
臘四十六。塔于本山。
<other>青原下宗鏡十世</other>
<other>碩菴載禪師法嗣</other>
<other>潤州焦山敏修福毅禪師</other>湖廣武昌李氏子。年十九。
禮荊州承天寺恒印老宿祝髮。抵漢陽歸元受具。志
<pb n="104"/>
慕宗乘。包挑行脚。至焦山參碩菴。命看無字話。十餘
年無所入。乃徧參名宿。大病幾死。忽猛省曰。狗子佛
性無。乾坤一火爐。擬議剛半步。徹底盡焦枯。返焦山
呈所得。蒙印可。住弁山上堂。僧問。如何是正中偏。師
云。金烏夜半海門懸。進云。如何是偏中正。師云。白髮
女兒照古鏡。進云。如何是正中來。師云。雲中石女夜
懷胎。進云。如何是兼中至。師云。象王跨上泥牛背。進
云。如何是兼中到。師云。黑漆濃潑烏紗帽。進云。洞上
五位蒙師指。弁嶺家風試展看。師云。明向道破。還來
亂統。僧禮拜。師乃曰。問答分明也罔然。莫將知解認
為禪。祖師那有西來意。只把空拳立正偏　解制。開
爐十月中。罷爐正月半。目前是何物。打皷普請看。竪
拂子云。看看。古佛一真燈。十方悉照徧。三世諸如來。
皆從影裏現。各各不相借。光明莫可見。大眾。既是古
佛。因甚莫可見。無油乾紙撚。不同騰烈𦦨。我見燈明
佛。本光瑞如此。喝一喝　師垂問。洞山門下。永絕滲
漏。為甚不波亭外流水滔滔　師六坐道場。乾隆二
年。重住焦山。潤州大旱。師至廣陵。募米三萬餘石賑
飢。師無疾而終。全身塔於潤之黃山之南。
<other>麗杲昱禪師法嗣</other>
<other>揚州棲靈善初禪師</other>示眾云。諸仁者。此事。只貴卒
地折[焊-干+恭]地斷。淨躶躶絕承當。赤洒洒無回互。若是久
參先達。纔聞舉著。撩起便行。猶較些子。
<other>宗一行真禪師法嗣</other>
<other>京口五州淨因運德輪禪師</other>上堂。垂萬里鈎。駐千
里馬。布漫天網。打衝霄[鴳-女+隹]。固是從上老古錐底作略。
祇如有一人。佛祖呼喚不回。三界羅籠不住。古聖不
安排。至今無處所。畢竟作麼生授受。震威一喝云。莫
謂龍華消息斷。桃花依舊笑春回　示眾。南來三楚
客。北至五臺僧。望見五州山。早喫三十棒。踏著迴龍
橋。已落第二路。況入淨因門。有甚相見處。樓臺風月。
近來幾箇知音。古殿青燈。日下果然失照。將謂老僧
空過闍黎。誰知闍黎錯過老僧。
<other>惺學敏禪師法嗣</other>
<other>洞山普利埜雲徹禪師</other>誕日上堂。世尊臘八成道。
徹上座。先世尊三日。世尊眼中著屑。徹上座雪上加
霜。休云兩彩一賽。總是熟境難忘。喝一喝云。分付山
門頭大漢。切莫笑他坭塑金剛。以拂子打<img n="X/X85p0092_01.png"/><rubynote t="【圖】"/>相云。事
無一定。理無一向　小參。無明長我志。煩惱助我能。
推倒無影樹。更上第一層。良久云。舉頭天外看。誰是
我般人。
<other>憨如秀禪師法嗣</other>
<other>鎮江乳山得一善禪師</other>本郡元氏子。幼失怙恃。投萬
壽寺。依憨如秀出家。秉具于寶華文海律師。時念。出
沒閻浮。將何敵他生死。即叩夾山翠巖江天海門諸
處而返。參拖死屍的是誰話。久無入處。一日定中聞
禪板聲。豁然透脫。即呈偈曰。北斗面南看。西江一吸
乾。抽開白霜刃。凜凜倚天寒。秀接得。以火燒却再索。
師展兩手。秀曰未在。師云。和尚莫瞞人好　中秋上
堂。中庭地白樹棲鴉。冷露無聲濕桂花。今夜月明人
盡望。不知秋思在誰家。靈山指曹溪話。馬祖翫寒山
比。畢竟那箇聻。試檢點看。殊不知貴在自肯承當。不
可傍他門戶。打○相云。汝等諸人。切忌錯認定盤星
　僧問。如何是逈出黑山鬼窟一句。師云。石壓筍斜
出。問如何是不犯化門一句。師云。崖懸花倒生。問如
何是衲僧本分一句。師打云。者裏檢點得。
<other>竺風慎禪師法嗣</other>
<other>桐城慈濟憨幢惺禪師</other>姑孰鳩玆毛氏子。年十六。參
金山天濤和尚。問生死事大話。機不契。造夾山。禮麗
杜多於首座寮。遂求薙染。是冬受振南和尚具足戒。
年二十。參竺風慎於投子。巾瓶九載。方脗合。授受洞
上源流。未幾。遂繼住焉　清明。祖堂上供。趙州曾此
訪同流。今日何人識賣油。回首夕陽坡下望。荒烟蔓
<pb n="105"/>
草不勝愁。大同當日謂。趙州只識賣油翁。且不識投
子。惺上座則不然。趙州只識投子。究竟不識賣油翁。
要見賣油翁麼。柳暗花明風物好。小齋無事足淹留
　解夏小參。秋初夏末諸兄弟。足比飛蓬了無繫。投
子堂中人不多。規模特與諸方異。以大圓覺為伽藍。
以悟為期無改易。即教萬里無寸草。未許脚跟輕點
地。雖然如是。須知增上慢人。不在此例。畢竟如何。荊
棘林中容不得。無事界中閒位置。
<other>道揆守禪師法嗣</other>
<other>金陵靈谷玉潛璞禪師</other>浙江烏程沈氏子　解制上
堂。九十日期。風不搖草不動。前面案山。後面靠山。石
頭大的大小的小。松樹長的長短的短。出大經卷於
一微塵。湖海禪流。十方共集。觀音依舊淨瓶。勢至別
開生面。靈谷今日解開布袋頭。百城烟水五十三人。
一任東南西北。小參。舉一僧問三尊宿云。二龍爭珠。
誰是得者。一曰。得即失。一曰。老僧只管看。一曰。誰是
不得者。師云。得即失。夜短睡不足。日長飢有餘。老僧
只管看。易分雪裏粉。難辨墨中煤。誰是不得者。含元
殿裏。更問長安　師住靈谷十載。乾隆丁酉六月初
七示寂。世壽五十一。僧臘三十。塔于本山之西麓。
<other>青原下宗鏡十一世</other>
<other>敏修毅禪師法嗣（五人）</other>
<other>潤州焦山碧巖祥潔禪師</other>池州青陽人。自幼喜趺坐。
祝髮於金陵清凉。聞弁山法道之盛。往受具焉。至黃
山。禮中州和尚。看父母未生以前話。久無所得。過焦
山。參敏修和尚。修問。甚處來。師云黃山。修曰。曾到天
都峯麼。師云。若不到即不來也。修曰。將得黃山松來
否。師云。早已呈似了也。修曰。脫空妄語漢。參堂去。一
日放參後。師問。既是萬里不挂片雲。為何青天也須
喫棒。修便打。師即豁然。及修赴弁山之請。命師繼席
　結制上堂。紅爐大啟。選佛場開。無論是凡是聖。一
齊拶入。輥作一團。鎔作一塊。期以九旬為度。果能於
威音那畔更那畔。轉得身來。方可向毗盧頂𩕳上。揚
眉吐氣。不妨拈烏豆換人眼睛。於赤肉團上。剝人汗
衫。事雖恁麼事。人須恁麼人。諸兄弟。還信得及麼。卓
拄杖云。選佛若無如是眼。宗風那得到於今　住弁
山上堂。佛祖關棙。壁壘精嚴。當機一著。透骨徹髓。不
見四祖大師道。百千法門。同歸方寸。河沙妙德。總在
心源。若也如此見得。傾湫倒嶽。只在鍼鋒。跨海擎天。
不資餘力。今日山僧。略借諸祖威光。敢與諸人。通箇
消息。且道。是箇甚麼消息。携得海門一滴水。洒來弁
嶽四時春　乾隆三十年。師復主焦山。乙酉八月朔
示微疾。至初七日。天未明。聞啼鳥聲。起坐沐浴。索筆
書偈曰。去年八月初七來。今年八月初七去。海雲樓
外木犀香。林鳥一聲天欲曙。擲筆瞑目而逝。世壽六
十三。僧臘三十五。茶毗。建塔於五州山。
<other>揚州平山拙樵堅禪師</other>徽州歙縣吳氏子。遂之棲霞
落髮。慈應秉戒。首參敏修毅。值庭梅大放。毅曰。汝識
此香乎。師曰。味不雷同。毅曰。不同在甚麼處。師隨頌
曰。無樹枝頭花正開。靈根透處絕塵埃。無香無色真
奇特。者段風流說不來　上堂。山頭翻白浪。海底起
紅塵。會得箇中意。鐵船水上行　上堂。至道無難。唯
嫌揀擇。把住放行。雲騰雨致。擬議思量。徒增意識。不
意識。楊岐驢子脚三隻。
<other>潤州焦山鐵機印禪師</other>上堂。僧問。如何是本分事。
師曰。巧不如拙。僧曰。謝師答話。師曰。誰教你恁麼。僧
擬議。師曰且去。乃曰。盤山道。心月孤圓。光吞萬象。光
非照境。境亦非存。光境俱亡。復是何物。洞山道。光境
未亡。復是何物。若論如來禪。盤山不道全無。若論祖
師禪。洞山亦未夢見。爭如焦山者裏。三詔洞。燒丹井。
羲之崖。𢉉[鴳-女+隹]銘。雙峯閣。不波亭。青玉塢。海棠屏。且道。
是心耶境耶。俱亡耶未亡耶。若人檢點得出。始知巧
不如拙。
<pb n="106"/>
<other>揚州平山竹堂祥焸禪師</other>上堂。祖意教意。胡餅呷
汁。洞徹元微。眼中著屑。到者裏。直饒三世諸佛。累代
祖師。天下老古錐。有口只堪掛壁。何故。水流㵎底太
忙生。雲在嶺頭閒不徹。
<other>潤州焦山祥雲果首座</other>因僧入室。師問。汝是甚處
人。僧曰江西。師曰。龐公吸盡。意旨如何。僧曰。當初只
嫌茅長短。燒了原來地不平。師曰。上座脚跟未穩。僧
曰。謝師證明。師便打。
<other>得一善禪師法嗣</other>
<other>京口乳山廣仁祥能禪師</other>本郡陳氏子。禮得一善得
度。造夾山圓具。遍參諸尊宿。一日隨眾灌禾。登車踏
水。驀然打脫桶底。歸呈偈曰。昔年尋劒事徒勞。八字
眉分眼上毛。驀地踏翻關棙子。胸中流出自滔滔。善
曰。猶欠棒在。師曰。和尚自喫。善拈拄杖。師轉身便出。
善頷之　上堂。獨坐幽篁裏。彈琴復長嘯。深林人不
知。明月來相照。橫杖於膝。作彈勢云。諸仁者。聞麼。琴
上無絃曲。知音自古難。踏破天下人草鞋。足不出戶。
截斷天下人舌頭。話不出口。殊不知狹路相逢。豈為
知己。從門入者。不是家珍。擊香案一下云。向者裏得
箇入處。恰好全收珍藏。異窮子之疾馳。道到寶山。無
化城之暫息。能上座恁麼道。且喜沒交涉。顧左右云。
丈夫自有冲霄志。莫向他人行處行　師登大殿。僧
問。如何是入門一句。師云。磬口仰天。鐘口俯地。僧罔
措。師云。大扣聲大。細敲聲細　師生于乾隆丙辰正
月十三日。至乙巳三月初一日示疾。全身塔于乳山
之陽。
<other>玉潛璞禪師法嗣</other>
<other>金陵靈谷祇園紹禪師</other>池州銅邑余氏子。母吳氏。年
二十五。禮九華之天臺真如菴洪渡師祖出家。復投
徽歙黃山雲谷寺介菴和尚圓具。徧參知識。後受玉
潛印記。出住六合之長蘆。九江之龍池　小參。紫金
山石頭。塊塊是精金美玉。解珍重者。惟有白雲兒。常
能守護。庭前八功德水。滴滴是醍醐上味。解吞吐者。
惟有竹管子。得些受用。其餘光搖玉帶。嚮音空堦。五
月松風。凉生殿角。流觴曲水。玉級五層。諸仁者。日日
喫靈谷飯。入靈谷室。切忌眼橫鼻直。自瞞瞞人。良久
云。沒機用漢。直饒恁麼去。何日得有恁麼事　貼單。
結制藂林古例。貼單諸方舊規。正恁麼時。直饒臨濟
德山。且居門外。雲門趙州。拈過一邊。何故。好漢不用
多。一箇是一箇。復呈票云。舉起字義炳然。免得當面
錯過。
<other>青原下宗鏡十二世</other>
<other>碧巖潔禪師法嗣</other>
<other>潤州焦山濟舟澄洮禪師</other>湖廣武昌梁氏子。號灑然。
依報德寺慈雲師脫白。受具歸元寺。杖錫遊方。參碧
巖之龍華。作第二座。巖問。堂中事作麼生。師云。太行
山下賊。南嶽嶺頭雲。巖云。更別有麼。師云。一段鴛鴦
錦。霜刀剪不開。師服膺三年。從巖主焦山。聞江濤聲。
徹法源底。偈曰。醉騎白[鴳-女+隹]上揚州。夢繞笙歌十二樓。
酒醒眼開渾不見。長江今古向東流。巖閱之。方脗合
　解制。十五日以前。客帆當檻落。江鳥背人飛。十五
日以後。覓火和烟得。擔泉帶月歸。正當十五日。動用
揚古路。不墮悄然機。其揑聚也。星馳電捲。海竭山崩。
其展演也。光風霽月。海晏河清。若能掀翻鳥道。截斷
玄關。逈超階級。不落有無。向此轉得身吐得氣。一任
定光招手於金地。智者點頭於江陵。只如二具不涉。
又作麼生。青山橫谷口。綠水繞江干。衲子須珍重。春
風透骨寒　上堂。摩尼珠人不識。如來藏裏親收得。
六般神用空不空。一顆圓光色非色。永嘉此語。大似
不會洞宗金針玉線之功。正偏回互之旨。今日焦山。
亦有舉似。摩尼珠誰不識。竪窮橫徧無倫匹。六門晝
夜放光明。輝古耀今囊空色。設有箇漢出來。索取摩
尼珠。焦山如何抵對。遂展兩手。下座　師三主焦山。
<pb n="107"/>
一住弁山。無不以本分事接人。晚年多𠻳。庚戌秋逾
甚。八月初十。晨起沐浴更衣。眾請說偈。師笑曰。拄杖
子早已分付了也。何必臨行而更饒舌。翌日遂逝。塔
於黃山之麓。侍讀學士茅元銘。為銘其塔。
<other>拙樵堅禪師法嗣</other>
<other>揚州平山秋浦澄朗禪師</other>至平山。參拙樵。久嚮高風。
趨師一鑑。山目視之曰。汝猶帶苞苴在。師曰。若有即
不來也。山曰。前村烟浪裏。別有好商量。師禮拜而出
　解制示眾。從前牢關把住。水泄不通。今後鞭杖放
開。重門大啟。其把住也。驅耕奪食。休來瞬目揚眉。其
放開也。獎愛憐嬰。饒汝轉身吐氣。正當今日。盡十世
古今。統無邊剎海。總是汝諸仁一具舊閣閒田。汝欲
往東弗於逮。也在裏許。往西瞿耶尼。也在裏許。乃至
兜率內院。色究竟天。也在裏許。自餘烏石嶺。望州亭。
廬山五老峯。天台石梁橋。無有不在裏許者。諸昆仲。
只如古人吹布毛一事。又作麼生。乃拈拄杖云。扶過
斷橋水。伴歸明月村。
<other>鐵機印禪師法嗣</other>
<other>廣陵大聖允超澄輪禪師</other>上堂。咄咄。金剛腦後三
斤鐵。油油。細抹春風滾綉毬。也不咄也不油。一箭落
雙鵰。原是柵中鵝。
<other>竹堂焸禪師法嗣</other>
<other>京口五州山無言澄天禪師</other>據室。三世諸佛。累代
祖師。闡大機。顯大用。為法為人。選佛選祖。一段秘密
公案。已被過量大人註脚了也。
<other>廣仁能禪師法嗣</other>
<other>京口乳山萬壽中誠智禪師</other>盱縣梁氏子。過京口乳
山。聞梵音有感。依廣仁能禪師得度。往池陽九華圓
具。江浙間。歷參宗匠。上弁山。依濟舟洮三載。飄然而
返。是夕禪窻閉雨。能問。得箇甚麼。師呈偈曰。撲落虗
空碎。平教大地沉。可憐蕉葉雨。滴滴故鄉音。能頷之
後命繼席　上堂。片雪輕飛大冶爐。不勞更下死工
夫。明明拈出當陽看。原是衣中舊日珠。揮拂子云。者
裏[覤-儿+丘]得。本自圓明。那邊放下。了無障礙。向上一路踏
翻。直下一機軒豁。既無四賓主可分。何有五君臣可
序。只得驅泥牛而出海。春耕紅破落花谿。跨石馬以
朝天。曉踏綠開埀柳陌。三世諸佛。到此進步無從。歷
代古錐。只好退身有分。祇如不涉進退一句。作麼生
道。震威一喝云。擊碎寒潭月。癡猿何處窺。
<other>青原下宗鏡十三世</other>
<other>焦山濟舟洮禪師法嗣（二人）</other>
<other>潤州焦山擔雲清鏡禪師</other>姓吳氏。嘉興海鹽人。少為
諸生。能詩。嘗過金粟。閱大般若經。至如來所說十八
空。有省。即捨家室。祝髮於海寧慶善寺。受寶華山渾
律師戒。參焦山濟舟洮和尚。見一切殿宇禪堂。皆可
記憶。如宿世焉。人亦異之　示眾。舉三祖信心銘云。
至道無難。維嫌揀擇。但莫憎愛。洞然明白。又舉五祖
先為破頭山中栽松道者。嘗請於四祖曰。法道可得
聞乎。祖曰。汝已老。脫有聞。其能廣化耶。倘若再來。吾
尚可遲汝。師云。大小祖師恁麼說話。且道。是揀擇耶。
非揀擇耶。是憎愛耶。非憎愛耶。今請諸兄弟。批判一
上看。倘若未能。山僧即為批判去也。卓拄杖下座
　示眾。良醫之門足病人。爐鞴之所多鈍鐵。焦山者裏。
無禪可參。無法可說。無金剛圈與人跳。無栗棘蓬與
人吞。一任弄無星秤子於不波亭上。兩脚踏翻生死
海。唱無生曲於三詔坊前。一身挨過是非關。偶爾磕
著。自然粉碎了也。設有箇日午打三更。面南看北斗
底人到來。但向他道。參乎吾道一以貫之。即今還有
知宣尼落處者麼。
<other>潤州焦山巨超清恒禪師</other>桐鄉陸氏子。自幼能詩。投
海寧慶善寺脫白。造隆覓岫雯律師圓具。因閱壇經
不思善不思惡語。知有宗門中事。即登焦山。參濟舟
洮。濟問。何處來。師云浙江。濟云。曾過滸墅關麼。師云
<pb n="108"/>
曾過。濟云。把將公[騇-古+(一/心)]來。師無對。自此親炙數載。得蒙
印可。乾隆五十二年。遂繼焉　解制小參。春風漸和。
春日漸長。時節若至。其理自彰。龍潭吹滅紙燈。德山
隔江招手。雪峯九上洞山。玄沙𡎺破指頭。以至鴉鳴
鵲噪。無非時節因緣。便可洞明者事。今當九旬期滿。
聖制圓成。山門頭布袋阿師。呵呵大笑。且道。笑箇甚
麼。人說今年勝舊年。上元定是正月半　佛誕上堂。
麻三斤總沒交涉。乾矢橛貨真價實。三十二相殿裏
底。橫三竪四。杖林山下竹䈥鞭。七長八短。下兜率降
皇宮。妄想執著。覩明星成正覺。執著妄想。城東老母
不欲見。趙州老漢不喜聞。丹霞燒取舍利。雲門一棒
打殺。仔細檢點將來。却是汾陽道的　結夏小參。焦
山今年結夏。兩袖清風依舊。心將江水俱清。人與綠
楊共瘦。來者湖北湖南。住者山東山右。犀牛扇子。一
人一把。梅花紙帳。月明如晝。興來時。竹裏高吟山鳥
驚。雲起處。窻前落筆龍蛇走。非仙非佛。亦經亦呪。有
人驀地相逢。一時識也難透。若問此中消息。正是楝
花時候。畢竟作麼生。卓拄杖云。究。

<sarticle>正源略集卷第十六</sarticle>

天台嗣祖沙門國清　達珍　輯
<other>南嶽下三十九世</other>
<other>天翼翔禪師法嗣</other>
<other>潭州大溈藏庵鋒禪師</other>武陵羅氏子　上堂。舉一不
得舉二。放過一著。落在第二。栽松道者求寄宿。面皮
厚多少。碓房俗漢上江舟。未跨船舷。好與三十棒。迷
時師度。悟時自度。大小祖師。乘風而過。寄來三甕醬。
要你添鹽。收來一面鏡。自照覺醜。扶起黃檗。踏倒水
潦。一棒一條痕。一掌一握血。到此田地。堪報不報之
恩。卓拄杖云。人歸大海方知貴。水到瀟湘一樣清。
<other>奎章平禪師法嗣</other>
<other>徐州草堂允中會禪師</other>解制小參。把住泥牛畊夜
月。放行木馬撞春風。以杖橫肩云。海濶從魚躍。自南
自北。自西自東。
<other>普潤濟禪師法嗣</other>
<other>蘇州珠明諦修本禪師</other>浙江嘉禾王氏子。母夢曼陀
羅華投腹而生。年十三薙染。一日閱楞嚴七處徵心。
有省。即參普潤濟之普明。親炙數載。得受信拂。出住
蘇之珠明。以堂弟光賢為徒。竭力相承。廢復新而幢
復建　上堂。終日拖犁拽耙。耕種自家田地。文章佛
法全無。信口麤言細語。但看新珠明搖唇皷舌。說青
道黃。東山溪接西山水。南院花開北院香。所以法無
定相。遇緣即宗。佛佛於此授受。祖祖於此相傳。世尊
拈花。迦葉破顏微笑。達磨面壁。神光斷臂安心。黃梅
夜遁。九江驛還把櫓。臨濟建黃檗宗旨。天童起太白
家風。者裏明得。何妨平步青霄。其或未然。珠明今日
失利。
<other>潛修悅禪師法嗣（二人）</other>
<other>成都昭覺守仁定禪師</other>湖廣德安陳氏子　上堂。要
知此事。如干將鏌鎁。雖遇佛祖。難與爭鋒。世智辯聰。
近傍不得。昭昭靈靈。迷瞞不住。無事甲裏。坐守不得。
始是一切無礙底漢子。塵塵開道眼。處處不覆藏。其
或未然。道業未成空白首。大千無處著羞慚　示道
魁禪人。須向離名離相處承當。勿向筆尖舌尖上探
討。雖是無跡無影。又却有憑有據。但非思量分別。之
所能及。若從虗拳指上生實解。正是水底撈明月。且
問闍黎。如何是你直下承當底意旨。魁拂袖便出。師
云。也須珍重始得。
<other>四川昭覺自光月禪師</other>衡州李氏子　小參。九旬把
住脚跟。不容⿰糸系毫走作。箇箇骨頭皆換。人人皮膚脫
落。鐵牛卸却鼻頭繩。縱橫自在無束縛。婬房酒肆。劍
樹刀山。天堂地獄。任大步以逍遙。惟高懷而廓落。只
<pb n="109"/>
恐不是玉。是玉也大奇。設遇黑面老子。打算飯錢。又
且如何。盲龜趁月天涯。跛鼈追風海角　起七小參。
七晝七夜。萬緣放下。人境雙忘。寸絲不挂。忽然㘞地
一聲。擡眸看見天下。
<other>嶧岫旭禪師法嗣</other>
<other>寶應一粟霈滄霖禪師</other>本城湯氏子。年十八。投嶧岫
和尚出家。依文律師受戒。首參振一宗。次歸一粟。受
本師衣拂。遂繼席焉　請佛上座小參。即此是佛錯。
即此非佛錯。一粟。祇得將錯就錯。何以故。本來無位
次。今日強安排。
<other>休林岫禪師法嗣</other>
<other>嘉興圓通心如靜禪師</other>平湖金氏子。投萬年休林大
師出家　小參。金鎞刮眼裏翳塵。全憑妙手。叢林轉
綱紀法令。須是其人。一大藏教。是箇切脚。且道。切箇
什麼。犀牛扇子。匝地清風。於此互作主賓。成就不思
議化。人人親證摩醯眼。箇箇洞明正法輪　山門。圓
通門戶。潑天大開。師子嚬呻。須待伊來。且道。伊是阿
誰。喝一喝。拽杖便入。
<other>長慶安禪師法嗣</other>
<other>無錫南禪靜蓀慧禪師</other>吳門程氏子。幼投本郡法華
純白和尚薙染。造雲林巨濤果受具。徧參諸方。首謁
憨初澹如諸尊宿。次造南禪。參長慶安。得蒙印可。後
繼席焉。乾隆甲辰。退隱蘇之支硎山法音精舍。有禪
宗心印。行世。
<other>佩璋璜禪師法嗣</other>
<other>廬山瞻雲素芳華禪師</other>上堂。昨夜抖擻肚腸。思量
一夜。作一首不落法身頌子。今日舉似諸人。拈拂子
云。甲子乙晝[○@─]。雙隻角麒麟。丙子丁晝[○@(│*○)]。中午現明
星。庚子辛晝[○@(○/│)]。獨戶出羣英。壬子癸晝[○@(、/(、*、))]。三週慶百
歲。惟有中心戊子己。不敢動著。動著即禍生。乃吐舌
云。忙把琵琶半遮面。不令人見轉風流。
<other>大曉徹禪師法嗣（十人）</other>
<other>杭州天長天濤雲禪師</other>嘉定王氏子。弱冠。依豁崖和
尚剃染。受具後。徧參南北宗師。及見大曉徹。印可。繼
席香林金山天寧　小參。過得荊棘林。尚非是好手。
何況死在平地。欲指你一箇路頭。怎柰我王庫內。無
如是刀。若總不恁麼。露柱燈籠呌屈有分。事不得已。
造箇口業。甘心墮[托-七+友]舌犁耕。擊竹篦云。錢塘江上桃
花水。蘇白堤邊楊柳風　小參。花枝爛漫。燕語呢喃。
妙吉祥眉毛拖地。阿逸多鼻孔撩天。惟有東村王大
哥。耳卓朔頭鬔鬆。不見天空地濶。不知春夏秋冬。終
日饑餐渴飲。喚甕作鐘。水底嬾撈明月。虗空好捉春
風。任他晝夜滔滔水。今古奔流不向東　小參。三界
無法。一性圓明。四大本空。六窻虗靜。三藏十二部故
紙。一千七百則葛藤。提起也風行草偃。放下時海晏
河清。白雲山谷原無我。黃葉飛空豈有心。師末年。退
隱山陰善福菴。丙戌冬示疾。眾請醫。師却之。眾請偈。
乃笑曰。無偈便死不得耶。起坐如常。至臘月十九日。
吉祥而逝。茶毗。頂骨不壞。塔于鎮江丹徒之南崗。
<other>金陵佛國湛海宗禪師</other>貴州人　小參。西來意古佛
心。晝見日夜見星。門前春水連溪綠。屋後青山色更
新。靈雲見桃。豁開正眼。香巖擊竹。磕破頂門。會則途
中受用。不會則世諦流布　小參。翻天關展地軸。紅
爐焰裏。六月冰生。赤日光中。三伏凍冽。露柱燈籠。昨
夜三更。與墻壁石頭。商量箇事。引得舜若多神。從空
躍出。側耳偷聆。問訊蒲團上瞌睡漢。也是眼見如盲。
耳聽若聾　早參。霜風開戶牖。寒氣上蒲團。騎牛覓
牛的。打入荒草。抱贜呌屈的。轉見不堪。香林此際。撥
轉乾坤。廓清海宇。據欵結案去也。以拄杖旋風打散。
塔于月潭祖塔之旁。
<other>鎮江金山江天滄洪注禪師</other>曬藏小參。牟尼珠人
不識。如來藏裏親收得。現前六櫃。無非如來藏。牟尼
珠。畢竟在那一櫃。眾中還有點得出者麼。若點不出。
<pb n="110"/>
金山不惜狼藉。不妨對眾打開。一任識取。卓杖云。急
著眼。
<other>金陵香林妙嚴隆禪師</other>早參。陀羅尼法。神妙章句。
觀音普門。圓通妙旨。包括三藏。頓超十地。教外別傳。
無字經偈。信受奉行。諸弟子回向無上佛菩提。跛鱉
盲龜跳梵天。稽首的依蘇悉帝　解夏。安居禁足。體
遍十方。遊山玩水。了無踪跡。至於秋清月朗。暑退涼
生。普天佛土。遍地禪關。伶俐漢就此承當。箇中人全
身放下。更有奔南走北者。好與三十痛棒　早參。日
食三飡。夜眠一覺。神通妙用。無不具足。更問如何若
何。痛棒一頓打出。且道。香林還有為人處也無。良久
云。知恩者少。
<other>香林碧雲寶禪師</other>上堂。祖師印鐵牛機。印泥印水
總全非。其他向上向下。末後最初。是甚熱碗鳴聲。今
日山僧。終不抝直作曲。幸爾諸人。箇箇眉橫鼻直。雖
然如是。非非想天。有幾人脚踏實地。
<other>金山江天超宗榮禪師</other>上堂。拈拄杖云。俱胝一指
頭。一生用不盡。江天一橛頭。且道。幾生用得盡。若識
得一指頭。便明得一橛頭。明得一橛頭。德山臨濟是
他奴。歷代知識。天下老和尚。莫不總被他穿却鼻孔。
且道。山僧呢。卓一卓云。年來無力賴伊扶。
<other>常州天寧定悟誠禪師</other>本郡陽湖人。於五峯山紹隆
寺出家　上堂。舉楞嚴經云。見見之時。見非是見。見
猶離見。見不能及。坐得眼中火出。走教腋底汗流。大
地有同參。目前無異路。途中受用的。但能水草渾無
欠。終日騎牛且覓牛。
<other>常州天寧扶功明禪師</other>本郡周氏子。年弱冠。投修善
庵淨玉師脫白。依金陵報恩圓具。遍歷諸方。後參大
曉徹。遂受記莂。乾隆丙子。繼席天寧。乙未春。說菩薩
戒竟。沐浴更衣而逝。凡上堂小參。不許記錄。故無傳
焉。世壽五十九。塔全身於寺之北埜。
<other>常州天寧納川海禪師</other>上海徐氏子。依隆覺敷律師
受具。遍參名宿。後參大曉徹之天寧。為火頭。一日大
問。如何是萬法歸一。師以火叉呈之。大云。一歸何處。
師云。燒火滿竈紅。大云。火盡飛時如何。師云。佛眼
覰不見。大頷之。
<other>常州天寧德洪圓禪師</other>本郡李氏子。髫年。閱法華經
止止不須說我法妙難思。有省。便投天寧脫白。圓具
後。參大曉徹。親炙數年。方脗合。繼席天寧。凡上堂小
參。不許記錄。一日告眾云。三心不得。四大無家。便入
寂。
<other>自聞悅禪師法嗣</other>
<other>吳陵三昧見徹明禪師</other>金壇丁氏子　解制小參。火
爐邊煆來的。銅頭鐵額。霜雪裏揀出的。玉骨冰心。既
然。時至理彰。不免放一線道。南去北去。東去西去。濃
陰不減來時路。添得黃鸝四五聲　據室。九龍溪口。
叮公橋頭。有一句子。明歷歷光爍爍。諸佛覰不見。列
祖夢不著。明上座。拈起也百谷風生。放下也千江水
肅。驀喝一喝云。天上有星皆拱北。人間無水不朝東。
<other>法南勝禪師法嗣（二人）</other>
<other>常熟普仁一輪月禪師</other>上堂。荊棘林中插足。須是
其人。虗空背上遊行。法輪大轉。塵塵剎剎。普現威光。
物物頭頭。全彰正眼。破沙盆大家扶起。無文印信手
拈來。不作奇特商量。亦非玄妙解會。若能直下無私。
便見輝天鑑地。喝一喝。
<other>常州商山恒悟際禪。禪師</other>宜興許氏子　開爐上堂。
天之高。地之厚。滄海之深廣。品物之不齊。高懸古鏡。
列萬象於臺前。橫按鏌鎁。截羣機於句下。若夫透脫
一路。累他達磨眼睛突出。彌勒口門笑破。千手大悲。
摸索不著。大智文殊。測度不出。只有街頭石敢當。風
吹不入。雨打不濕。守獃獃地。却較些子。雖然。要悟則
易。要迷則難。火爐頭無賓主話。總不許動著。若動著
則禍生。
<pb n="111"/>
<other>正宗道禪師法嗣</other>
<other>江西瞻雲萬雲岫禪師</other>上堂。三日已前。在後堂寮。
未曾減一絲毫。三日已後。據方丈位。未曾增一絲毫。
不增不減。前後際斷。直下踢倒人我山。竪起智慧幢。
不被名相轉移。不逐時節遷變。東湧西沒。隨緣自在。
是乃諸佛菩薩。同得阿耨多羅三藐三菩提。是名無
諍三昧　說戒上堂。向上一路。千聖不傳。而佛佛同
證。宗乘一唱。三藏絕詮。而法法全彰。道遠乎哉。拄杖
頭孤逈逈。縱橫得妙。聖遠乎哉。眉睫上圓陀陀。殺活
自由。所貴當人直下搆去。則透頂透底。無欠無餘。說
什麼一不殺生二不偷盜。不消咳嗽一聲。百雜碎也。
其或立功勳存知見。則波羅提木叉。誰敢動著一絲
毫。何故。修證即不無。染污即不得。
<other>德山海禪師法嗣</other>
<other>錢塘鹽官薦福秀崖春禪師</other>上堂。擬心即錯。動念
即乖。直饒火爐頭會得無賓主話。也只空費了許多
漿水錢。稍知原委底。著著有出身之路。化鈍鐵作良
金。鎔頑銅成法器。妙手雖彰。歸根得旨。猶未許在。且
道。薦福具何眼目。
<other>果宏德禪師法嗣</other>
<other>江西頭陀微彩星禪師</other>入院。四山圍繞。樓閣重開。
入門一句。不用安排。喝一喝。便入。
<other>佛泉安禪師法嗣</other>
<other>京都大覺月天寬禪師</other>上堂。豁開戶牗。萬象歷然。
明頭也合。暗頭也合。因甚世尊三昧。迦葉不知。一步
較易。兩步較難。縱然劒刃上橫身。冰稜上走馬。只解
瞻前不解顧後。且道。誵譌在甚麼處。良久云。無人知
此意。令我憶南泉　中秋。打開普光藏。吾無隱乎爾。
有權有實。有照有用。木樨薰破山谷鼻孔。正好修行。
正好供養。直饒拂袖便行。王老師猶少機關在　立
春。僧問。如何是道。師云。如何是道。僧云。問大道。師云。
此去京都六十里。云學人會也。師云。猶隔九關在。乃
云。冰河焰發。碓嘴花開。黑漆拄杖生頭角。不萌枝上
吐奇葩。木童嶺上歌無盡。石女溪邊笑轉賒。且道。笑
箇甚麼。不解風從何處起。吹開無數白楊花　晚參。
清秋氣爽西風急。吹破虗空露一竅。燈籠揚聲。露拄
發笑。且道。笑箇甚麼。良久云。手執夜明符。幾箇知天
曉。呵呵。
<other>粹如純禪師法嗣</other>
<other>京都覺生徹悟醒禪師</other>參萬壽純有省。受心印。首住
廣通。足不出寺十五年。凡求指示者。以寸香為度。後
奉　命。住覺生寺。道益高而望益重　起七。佛性誰
無。佛性誰有。三齩不見骨。一舉四十九。師子野干鳴。
野干師子吼。咄咄咄。夜半日輪紅。面南看北斗　解
七。舉禪板云。蒲團坐斷古今。脚跟踏結佛祖。火爐頭
不容片雪。長空裏任布重雲。恁麼是去。變大地作黃
金。供養上座。如其不是。喫水也須防噎。須知悉達太
子。夜覩明星。見大地眾生。齊成正覺。大似棄海認浮
漚。調達老。墮身在地獄。如比邱入三禪樂。也是乞兒
見小利。大力魔王。當時若解道箇我待眾生界盡。乃
至無有眾生名字。亦不發菩提心。却不妨始終丈夫。
廣額屠兒。放下屠刀便了。更說甚我是千佛一數。好
人不肯做。定要屎裏臥。雖然。山僧說却說得一丈。行
尚行不得一尺。山僧固不肯諸子。諸子尤不肯山僧。
且作麼生。置禪板云。得饒人處且饒人。
<other>聞學禪師法嗣</other>
<other>杭州天目旅亭會禪師</other>嘉善張氏子。參東魯法師。令
看東山水上行話。遍參十載。一日在崇福禪堂。聞雨
聲打失鼻孔。乃趨見聞學定。機緣相契。遂記莂焉
　上堂。半生抱拙水雲鄉。自覺冰霜已慣甞。今日慚惶
繼祖席。了無一法可商量。既無一法商量。作麼生與
諸師。趂箇時節。好雲迎嘵日。無物不風光　佛誕小
參。身口意清淨。是名佛出世。身口意不清淨。是名佛
<pb n="112"/>
滅度。正當恁麼時。還有釋迦老子麼。良久云。從今醜
惡難遮掩。路上行人口似[石*((白-日+田)/廾)]。
<other>在權衡禪師法嗣</other>
<other>方塔平川舟禪師</other>上堂。拈拄杖云。豎窮三際而無
內。含褁十虗而無外。入一微塵而非小。盈滿六合而
非大。復舉善財入彌勒樓閣因緣。師云。彈指一聲。善
財便得入重重樓閣。適來山僧撾皷陞堂。汝諸仁得
入也未。若未得箇入處。應須得箇出處始得。或有問
學人。入也未入。何云出耶。向伊道。待慈氏下生。更為
說破　小參。雲散長空淨。崔巍萬八峯。聲聲紫燕語。
擬欲寄飛鴻。者是我在老人寄示語也。此四句中。有
一句全照全用全縱全奪。若人檢點得出。參學事畢。
<other>天慧徹禪師法嗣（八人）</other>
<other>揚州高旻了凡聖禪師</other>浙江海寧薛氏子。與友人張
永昌。往衢州居洞。復投慧初和尚薙染。永昌。名世空。
同師參方。夜坐石城橋上。遇遊俠三四人。以鐵棒打
師曰。好和尚不打坐。打坐不是好和尚。師聞。覺有所
入。後參崇福怡然和尚。時天慧徹。居首座。徵竹篦子
話。師云。摩醯首羅三隻眼。座云。𨚗箇是正眼。師喝一
喝。一日覩露柱。便知情與無情悉皆成佛。即呈所得
座云。子大事了畢矣。遂付衣拂　解七小參。一期之
中。九七之內。言不蓋覆。語不囊藏。倘獲知音。將大海
來。盛取大海去也。知我法門。有如此廣大。如此坦蕩。
若是持鉢盂底漢。焉知他家笊籬大小。杓柄長短。驀
拈拄杖云。能有幾人不喚作拄杖。卓一卓。又能有幾
人喚作拄杖。擲杖歸丈室　起七。古之今之。若佛若
祖。檢點將來。不無三錯。第一錯不合投師出家。第二
錯不合參方行脚。第三錯不合打七參禪。若免得者
三箇錯字。不妨橫眠倒臥。鼓腹謳歌。倘或竚思停機。
高旻與諸人將錯就錯去也。擊禪板云。起　晚參。大
盡三十日。小盡二十九。會得箇中意。面南看北斗。拈
拄杖。卓一卓云。是大神呪。是大明呪。是無上呪。是無
等等呪。拄杖卓著方磚。因甚東海龍王頭疼。復卓一
卓云。一雨普注　早參。三岔河畔有一物。豎窮三際。
天中塔下有一物。橫遍十方。更有一物。在洋子之北。
歐公之南。名喧宇宙。聲振大千。且道。是甚麼物。設或
道得。大有我在　早參。昨朝入城。行路辛苦。夜間一
覺。直至五板。忽然醒來。憶得無夢無想。主人公在甚
麼處話。特特舉似諸人。仲冬猶寒。恭惟大眾萬福
　早參。春風如刀。春雨如膠。盡大地人。在泥水裏。頭出
頭沒。惟有赤肉團上無位真人。略較些子。驀召大眾。
要知臨濟大師落處麼。遂展手云。一夜落花雨。滿溪
流水香　解夏。壁角頭破草鞋𨁝跳。塞却金剛神鼻
孔。若人識得。千里同風。其或未然。山僧為諸人說箇
道理。譬如饑人欲米而得其柴。動用一般。未免難以
救饑。如病者欲取黃連而得名品菓物。雖甘美。未免
不能療病。如行人欲朝北闕而往南走。勞苦無異。未
免愈走愈遠。遂噴嚏云。還我草鞋錢來　小參。行年
五十六。命窮真薄福。雖有幾畝田。夏秋不成熟。爭柰
倉一空。搜尋無積蓄。坐對此浮圖。但能飽眾目。欲倩
金剛王。擔入市間鬻。金剛亦云饑。聞言自顰蹙何如
賣。山僧皮骨無多肉。大眾忽停飡待。聲同一哭。諸人
且勿哭。山門書問頭。轉語人必速。師於乾隆丙子五
月七日示寂。世壽五十七。僧臘三十三。塔于鎮江七
里店之石壠。
<other>揚州興化資福慧皎清禪師</other>中州人。參高旻。示以本
來面目話。力究有惺。呈旻曰。丁一卓二。放三拋兩。本
來面目。伸手見掌。旻云。洞山道。麻三斤。又作麼生。師
云。口開便見喉。眼閉多言夢。一日十二時。時時作客
送。送到勞勞亭。無聊抱絃弄。旻曰。未在更道。師云。忽
然打破沙盆。露出家常茶飯。多吞不盡。少吐不盡。這
回端不揖檀𨚗。旻大喜曰。此子。慧性過人。舉以首眾
　小參。文殊普賢。說理說事。錯。德山臨濟。行棒行喝。
<pb n="113"/>
錯。將錯就錯。下箇註脚。就地書箇心字。懸空書箇必
字。有人過此兩關。際清替他下涅槃堂。倘或未然。粒
米寸絲。也須仔細　上堂。破常住却有三般物。一曰
空心菩薩。二曰折脚香爐。三曰無烟火灶。僧問云。如
何是空心菩薩。師云。內外一如。如何是折脚香爐。師
云。動著便倒。如何是無烟火灶。師云。輕易燒不著。僧
云。恁麼則與古佛同參也。師云。上座三寸甚濶。僧一
喝。師亦喝。僧連喝二喝。師休去。來日見僧云。昨日何
似今日。僧便喝。師云。者一喝。落在甚麼處。僧無語。師
震聲一喝云。鹹水粯子飯從你喫。臨濟四賓主。未夢
見在。一日索浴。更衣正坐。書偈云。有佛處不得住。老
僧罪過。無佛處急走過。老僧罪過。不然。獲罪於天。無
所禱也。老僧罪過。畢竟如何。橫案竹篦云。來時無口。
去時無鼻。擲筆趨寂。塔于劉埠之西。
<other>錢塘大雄山崇福曉峯良禪師</other>江西安福郭氏子。八
歲。禮騰𦦨公薙染。年十九。納戒於吉州龍鬚山。遍歷
諸方。無可意者。聞高旻鉗鎚嚴密。往參得旨。後晦跡
於吳門。無出世意。同門霈公。堅挽出住崇福　解夏
示眾。江海之逝。豈棲遲于芳藻。雲漢之飛。未飲⿰口豕于
清流。祇恐不是玉是玉也大奇。崇福三十年前。謳歌
之野老。慣趨栖巢之漁父。三十年後。總不恁麼。何故。
蟻子自來腥處走　示眾。他人行處我不行。他人住
處我不住。不是與人難共合。從來緇素要分明。山僧
昔日挑擔。懵慬出來。撞著箇無鼻孔漢。添得一擔顢
頇。東觸西觸。忽然桶底脫落。始知善財童子學心經。
從來不識元字脚。而今仔細思量。更有一箇難處。且
道。𨚗裏是難處。搖手云。不道不道。
<other>揚州寶輪霈霖源禪師</other>湖廣陳氏子。丱歲出家。聞谷
中有聲。猛然大徹　小參。登山到頂也。入水窮源也。
一九二九三九寒徹骨。且道。生機一路。在甚麼處。咄
云。絕對絕待。無在不在。匝地普天。頂光三昧。南北東
西。一場慶快。若人佇思停機。辜負明州憨布袋　上
堂。五千四十八卷。破爛故紙。拈放一邊。一千七百箇。
陳年滯貨。置之勿論。乃拈拄杖云。拈新條行正令。直
得羣狐滅跡。魔外潛踪。東京相國寺裏西廊下石獅
子。𨁝跳上三十三天。觸著帝釋鼻孔。新昌石佛。汗流
如雨。驚得石敢當。有鼻無嘴。連聲道箇吽吽吽。乃喝
一喝曰。無毛[鷂-缶+(工/山)]子。撲地雙飛。汝等諸人。要知三玄三
要落處麼。下座　解夏。腕頭無力。龜毛繩。縛得虗空
緊峭。肘後有符。兔角杖。點得碓嘴花生。無位真人。不
須把住。自然教伊進不得退不得。變作露地白牛。趁
亦不去。若是東觸西觸。犯他國王水草。總不干寶輪
事。何故。源長老信亦不立　早參。嘉州打大象。不是
得力句。陝府灌鐵牛。不是親切句。西河弄獅子。不是
轉身句。日觀峯頭覔的。不是最高句。大丈夫。語不離
窠臼。焉能出蓋纏。卓拄杖云。擊碎壺中日月。掀翻劫
外乾坤。有語非干三寸舌。能言豈是一腔心。阿呵呵
好大哥。風流不在著衣多　結夏。開無鬚鎖。未為好
手。挽虗空結。方是作家。猛虎舌上書字。烈𦦨光中喝
采。拈起栗棘蓬。倒著金剛圈。舉著帝釋驚心。擊著二
乘膽喪。薰風自南來。殿角生微凉。若起絲毫佛見法
見。寶輪不用神力。二鐵圍山自入去也。卓拄杖云。以
大圓覺牛脚馬脚。為我伽藍瓜籃菜籃。
<other>安樂廣修圓禪師</other>上堂。拈一莖草。作丈六金身不
難。拈丈六金身。作一莖艸不易。忽有人出來道。也不
難也不易。饑來喫飯困來睡。山僧向伊道。箇未在。何
故。儱侗禪和。如麻似粟。安樂做處也。要諸人共知。即
起身云。急著眼[覤-儿+丘]。遂翻一觔斗。歸丈室。
<other>金壇東禪道菴參禪師</other>江南常州武進童氏子　上
堂。長坐不行之人。提脚不起。頂𩕳上好與一拶。長行
不坐之人。放脚不下。脚板下好與一錐。擎拳瞬目之
人。瘋氣纏染。更與三十痛棒。何故。劒為不平離寶匣。
藥因救病出金瓶　小參。七竅鑿開混沌死。智者過
<pb n="114"/>
之。九烏射盡乾坤黑。愚者不及。作麼生得恰好去。以
無所思心。得大自。在力。
<other>丹陽嘉山隆慶維圓勉禪師</other>閩之汀州寧化徐氏子
　示眾。居一切時。不起妄念。空山無人。於諸妄心。亦
不息滅。水流花開。住妄想境。不加了知。點即不到。於
無了知。不辨真實。到即不點。恁麼也得。不恁麼也得。
山僧無固無必。石鞏陳迹。華亭故態。吾不為也。有心
用處翻成錯。無意求時却宛然。有麼有麼。良久。渭水
垂綸。得璜便休　小參。有句無句。揭諦揭諦。如藤倚
樹。波羅揭諦。樹倒藤枯。波羅僧揭諦。句歸何處。菩提
薩婆訶。遂呵哈大笑曰。昔賢疑案。維上座明斷了也。
三世諸佛。歷代祖師。百千法門。無量妙義。亦不消一
彈指。竭盡無餘。還委悉麼。昔年出嶺來。今日入嶺去。
只在此山中。雲深不知處（本分偈。本來成現。晴空閃電。霹[靂-秝+林]一聲。裂娘生面
文不加點。兒戲鬼臉。長大思量。慚惶無限我有一機。人誰識伊。昨朝吃飯。今日肚饑）。
<other>天台省徹悟禪師</other>參天慧徹。禪堂供司水職十二年。
一日舉足下單。踏破方磚。有省。大呌曰。十二年底。十
二年底。維𨚗問曰。十二年底甚麼。師曰。十二年來被
鬼迷。今日脚踏實地。至方丈呈偈曰。[覤-儿+丘]破方磚。面目
儼然。一微塵內。洞見大千。天曰。未在更道。師云。蚯蚓
過海。蝦蟇上天。聰事不真。重說偈言。天頷之。後隱於
華頂深處玉樹林。終身不出。
<other>南嶽下第四十世</other>
<other>藏庵鋒禪師法嗣</other>
<other>芙蓉雙峯若呆慧禪師</other>常德寧邑黃氏子。結制。喝一
喝云。臨濟。曹洞。溈仰。雲門。法眼。總被麻三斤縛作一
束。輥入阿耨達池。縱使口如利劒。早已打濕袈裟角。
只待乾矢橛成等正覺。方知出頭有分。山僧見處。要
望諸人高超物表。何以故。喝一喝云。月落不離天。
<other>天濤雲禪師法嗣（六人）</other>
<other>杭州天長守約信禪師</other>小參。夫子不識字。達磨不
會禪。一卷好心經。被箇歪嘴和尚念壞了。你還透得
壞處麼。打一錘一塊腫。踢一脚一塊青。因甚麼蚊子
上鐵牛。癩士聽雷聲。欲得不招無間業。莫謗如來正
法輪　小參。一拳拳倒妙高峯。就地拈來土是金。一
踢踢翻圓覺海。滔天波浪浪是水。若果恁麼。天長。與
你助彩。東西南北去。鑊湯爐炭去。劒樹刀山去。毒蛇
頭上揩癢去。猛虎口裏橫身去。若也滴滴搭搭婆婆
訶訶。只恐總去不得。何也。天長。從來不與人說媽媽
禪。
<other>金陵西天妙德起禪師</other>號元峰。浙江山陰呂氏子。年
二十。投普照老宿出家。得戒于杭之天長。掩關三載。
北禮五臺。遍參尊宿。後謁天濤雲于金山　上堂。問
答本無交涉。棒喝亦然。虗設莫問張三李四。空懸一
天星月。復卓拄杖云。一二三四五六七。入海筭沙徒
費力。箇中消息報君知。彌勒釋迦同喫跌　小參。山
僧。自小記得。四句伽陀。不免當陽拈出。揮拂子云。上
大人孔乙己。化三千可知禮也。且問諸仁者。是甚麼
義　小參。論玄宗談意旨。佛祖單提傳心印。打開寶
藏妙無窮。得意忘言超智境。實無一法與君通。萬象
森羅齊乞命　早參。禪無可參。道無可學。世尊拈花。
早喪靈源。迦葉微笑。更添病目。山僧今日略呈醜拙。
喫飯穿衣。無法可說。兩箇拳頭。一對伸出　早參。有
夢有想。情塵未釋。無夢無想。天地懸隔。坐斷兩頭。觸
處明白。直下承當。更添階級。擬議思量。白雲萬里
　師年老。退居興教。以角虎雙修。嘉慶戊午正月十四
日示微疾。眾請說偈。師曰。莫污人好。索浴更衣。移龕
坐寂。
<other>金山六益謙禪師</other>上堂。向上一路。人人鼻孔撩天。
各各脚跟點地。放行也海濶天空。把住也無處迴避。
今日金山。也不把住。也不放行。大家團圞頭。同說家
常話。知有的兄弟。杓柄短長。鍋子大小。常住日用。一
一盡知。不知有底兄弟。柴米油鹽。銀錢使費。齋堂茶
<pb n="115"/>
飯。種種現成。畢竟作何消受。若向三條椽下七尺單
前。獃獃坐禪。如是消受。閻羅老。打你鬼𦜇臀有分。何
故。金山者裏。不賣者箇滯貨。無禪到你參。無道到你
學。顧眾云。還知金山為人處麼。去到諸方。切莫錯舉。
<other>杭州天長海宇清禪師</other>上堂。買帽相頭。看席打令。
未免取舍自殊。朝打三千。暮打八百。徒爾疲勞。天長。
今日橫吹牧笛。不犯宮商。大家齊唱太平歌。合會共
歡堯舜日。恁麼委悉。便請承當。其或未然。不免為諸
人直截去也。十箇手指八箇叉。會得也。是揑目生花。
若不會。若哉佛陀耶。
<other>嘉興精嚴性愷徹禪師</other>上堂。未離兜率。已降王宮。
未出母胎。度人已畢。恁麼會去。木馬逐風嘶。不恁麼
會去。泥牛海底走。馬子尿壺。掃帚畚斗。是山僧尋常
用底。臨濟德山。是乾屎橛。汝等尿床漢。費山僧多少
委曲。更向者裏。覓什麼羶。喝一喝。若是丈夫兒。不向
𨚗邊討。
<other>嘉興精嚴琢三勤禪師</other>湖州德清許氏子。年二十八。
投雲林在瞻和尚脫白。後參天濤雲。命看萬法歸一
話。一日契旨。偈曰。一念回光雙眼瞎。泥牛裂斷黃金
索。無毛[鷂-缶+(工/山)]子潑天飛。四十九年錯註脚　陞座。一五
又一五。大地即是土。甜瓜徹蒂甜。苦瓜連根苦。苦樂
大家知。各自照門戶。因語識人。因苗辯土。無是無非。
有賓有主。卓拄杖云。會也無。山猫不是老虎　小參。
世尊不說說。迦葉不聞聞。會得箇中意。棗子囫圇吞。
卓拄杖云。無端無端　小參。拈拄杖云。有頭有尾。無
病無藥。眼睛橫生。鼻孔直落。見飯會吃。見衣會著。現
成公案。不用造作。禾山打皷。普化搖鐸。直饒會得也
是絡索。
<other>滄洪注禪師法嗣</other>
<other>常州天寧覺性是禪師</other>本郡江陰姚氏子。二十歲。造
宜興銅官山。禮德梵和尚出家。徧參諸方。次謁滄洪
注。命看未生前話。二年後。忽契悟。得授印記　上堂。
空手把鋤頭。殺活縱橫得自由。步行橋水牛。不風流
處也風流。人從橋上過。崑崙踏破洞庭波。橋流水不
流。黃[鴳-女+隹]樓前鸚鵡洲。還委麼。揮拂子下座。
<other>碧雲寶禪師法嗣</other>
<other>嘉興精嚴躬頴義禪師</other>小參。殘春已過。孟夏到來。
十方聚會。選佛場開。一箇箇壁立萬仞。拶破虗空。便
見盡十方世界。是沙門一隻眼。盡十方世界。是圓覺
伽藍。身心安居。平等性智。精嚴恁麼說話。大似畫蛇
添足。若是過量人。著著有出身之路。還有過量人者
麼。卓杖云。泥牛昨夜遭塗炭。直到于今不見蹤。
<other>見徹明禪師法嗣</other>
<other>泰州慈濟湛如真禪師</other>丹徒王氏子　據室。此是從
上祖師。斷人命根處。拄杖子。今日在真上座手裏。即
今銅頭鐵額到此。也須一一按過。不是與人難共住。
大都緇素要分明　當晚小參。秋臨數日。桐葉初稀
木樨香。含蕊南畝稻花肥。鐘鳴東海。塔影西溪。離聲
離色。未許住泊。隨聲逐色。打折驢蹄。莫把青州棗。錯
認鄭州梨　小參。水底不須撈月。虗空何處著楔。一
法不見不知。正是抱䞋呌屈。直饒純清絕點。脫體承
當。脚跟之下。泥水一尺。何故。萬里不掛片雲。青天也
須喫棒　大殿。丈六金身。千丈盧舍那身無邊身。菩
薩量至梵天。不見其頂。正眼觀來。尚屬戲論。金佛木
佛泥佛真佛。丹霞德山雲門趙州。各執己見。新長老
合作麼生。展具云。齊之以禮　祖堂。不立一塵。不捨
一法。世界本清平。何須神臂發。斷臂安心。將病與醫。
致使大唐宗徒。行棒行喝。了無收煞。莫謂家醜外揚。
貴圖授受直截。
<other>定悟誠禪師法嗣</other>
<other>常州聚湖寺頓悟禪師</other>浙江海寧人。參定悟和尚。印
記繼席天寧　上堂。明明明。宛如紅日照乾坤。暗暗
暗。普天匝地不見面也不明。也不暗。露出金剛一隻
<pb n="116"/>
眼。且道。金剛眼在甚麼處。良久云。咄。
<other>納川海禪師法嗣</other>
<other>常州天寧淨德月禪師</other>本郡陽湖人　解制小參。若
人識得心。大地無寸土。家舍途中。若人識得心。大地
皆是土。途中家舍。於斯了然。不妨登山涉水。隨處自
在。揮拂云。若向者裏停思。縱饒經歷百城。也是趙婆
呷醋　除夕小參。今年遇𨳝增一月。寒暑推遷今日
畢。衲僧巴鼻祇如常。摩訶般若波羅蜜　解制小參。
萬法歸一。有佛處不得住。一歸何處。無佛處急走過。
三月無違。青州布衫重七觔。恁麼則不去也。三千里
外漫流傳。上元定是正月半。摘楊花摘楊花。良久云。
還識趙州麼　陞座。最初機。末後句。泥牛吼水面。木
馬疾追風。有甚奇特。過得天寧門。方為好手。且道。天
寧有何長處。卓拄杖云。直饒佛祖到來。也要從頭勘
過　小參。今朝五月望旦。諸兄一齊雲集。驀竪拂子
云。祖意教意全彰。虗空何必釘橛。
<other>霈靈源禪師法嗣</other>
<other>丹陽嘉山中和□禪師</other>上堂。麻三斤。須菩提巖中
端坐。見吾法身。乾矢橛。萬里無雲天喫棒。克賓維𨚗。
罸錢赶出。文殊師利。喚不入門。倒却門前剎竿。弄猢
猻伎倆。禮拜歸位而立。認奴作郎。者一隊漢。箇箇認
影迷頭。嘉山者裏。仍可法堂前草深一丈。不肯將金
針度與人。何故。諸方難見易識。我者裏易見難識。
<other>了凡聖禪師法嗣（六人）</other>
<other>無錫開利化南宏禪師</other>上堂。僧問。意句俱不到時
如何。師云。描不成畫不就。進云。一種沒絃琴。惟師彈
得妙。師喝云。誰是知音。乃云。菱花纔現。人境難逃。鏌
鎁全提。佛魔膽喪。遵寰中之敕。握閫外之權。斬新條
令。掃除竹木精靈。截斷疑根。剖出佛祖心印。定龍蛇。
須具閃電之機。分玉石。必有迅雷之句。百尺竿頭。使
人人進步。萬仞巖上。要箇箇翻身。眾中還有進得步
翻得身者麼。喝一喝云。一片白雲橫谷口。幾多歸鳥
自迷巢　小參。花開樹樹開椏。椏上著葫蘆。葫蘆藤
上結冬瓜。瓜中五味盡皆全。甜如蜜。苦如連。辣似番
椒鹹似鹽。其中一種真酸味。相逢難以對人言。卓一
卓云。薦。
<other>高郵善因最初心禪師</other>生平。於道自任。室中嚴峻。衲
子少有能近者　上堂。真無妄不立。妄無真不生。透
過兩重關。猶落第二頭。所以臨濟大師云。向第一句
薦得。可與佛祖為師。第二句薦得。可與人天為師。第
三句薦得。自救不了。設有箇出來道。不落階級。又作
麼生。但向他道。今日不著便。
<other>維揚高旻昭月貞禪師</other>徐州沛縣余氏子。幼依銅山
潔生和尚出家。年二十。受具于宏濟律師。常誦法華
金剛致疑。奮志參方。謁高旻了凡聖。參三不是話。有
省。呈所得。了曰。誰教你坐在者裏。懸崖撒手。自肯承
當。絕後再甦。欺君不得。師聞舉。豁然開悟。從茲日益
玄奧。後繼席焉。上堂。綠陰深處。水足草足。碧玉階前。
風清月白。千劫眼不借舌頭底。萬劫舌不借眼睛底。
[王*(虍-七+(一/八/八/目))]璣不動。寂爾恒通。大清國裏。不是無禪。只是無師。
一釋迦二元和三佛陀。其餘是什麼碗脫坵　華嚴
期上堂。剖塵出經卷。了義絕言詮。阿字法門海。不隔
一毫端。良久云。風鳴條雨破塊。朝來塔上鈴語碎。大
方廣佛華嚴經。塵說剎說不思議。普賢行文殊智。樓
閣門開。三摩鉢地。顧眾云。文彩全彰。各請自鑒　上
堂。十方國土中。無剎不現身。昨日雨今日晴。馬嘶芳
草地。牛臥綠楊陰。漁歌遠浦。蟬噪高林。金沙灘頭馬
郎婦。不搽紅粉也風流。好大哥。夜來明月照千谿。無
限獼猿探深影。喝一喝　小參。夜短睡不足。鐘聲披
七條。山門佛殿。露柱燈籠。因我得禮。你塔鈴邗水。妙
音觀世音。梵音海潮音。薰風南來。殿角凉生。甚麼處。
是文殊被世尊攝向二鐵圍山。驀喚行者。濃煎茶來。
小參。掃盡觸途滯程。頓開不二生涯。鑊湯為樂業。爐
<pb n="117"/>
炭是安家。趙錢孫李。大寶法華。若起絲毫佛見法見。
粗拳辣掌。不怕戴角夜叉。咄。突出無師句子。當陽獨
露無遮　晒藏經小參。舉世尊臨入涅槃。文殊請再
轉法輪。世尊咄曰。文殊。吾四十九年。未嘗說著一字。
請我再轉法輪。是吾曾轉法輪耶。師云。大小文殊。被
世尊熱瞞一上。萸灣今日路見不平。要與文殊作主。
召眾云。可快將黃面老漢贜物。盡搬在殿前。青天白
日。大家露佈一番。管教伊轉身不及。雖然。也是為他
閒事長無明　小參。三登投子。九上洞山。三千里路。
賣却布單。癡狂外邊走。一盲引眾盲。達磨不來東土。
二祖不往西乾。佛法徧天下。誰人不丈夫。一塵飛而
翳天。一芥墮而覆地。擬心即錯。動念即乖。汝等遠涉
山水。皆是去本逐末。還委悉麼。未動脚跟。好與三十
棒　小參。拈起須彌椎。擊碎虗空皷。狹路相逢。無賓
無主。釋迦不是佛。達磨不是祖。放出楊岐三脚驢。踏
殺玄沙一角虎。阿呵呵。休莾鹵。若人識得心。大地無
寸土　示眾。諸人以我有佛法。我以佛法是冤家。不
著趙州七斤衫。豈拈洞山三斤麻。饑即飯。渴即茶。終
朝隨分足生涯。惟有一箇決定說。庭前娑羅樹。年年
放碧華　僧問。如何是道。師云。瓜州遠似揚州。問如
何是禪。師云。山僧今日勞倦。僧便出。師云。不妨伶利
　問。如何是學人本來面目。師云。牙齒一具骨。耳朵
兩片皮。僧禮拜。師曰。好箇師僧。又恁麼去　僧參。纔
跨門。師曰。後面是阿誰。僧回首。師云。業識茫茫。無本
可據　師問僧。狗子還有佛性也無。僧云。無。師云。汝
驢年。夢見趙州去在　僧。問如何是雲門北斗藏身
意。師曰。月落寒潭靜。烏鷄半夜啼。僧曰。恁麼便是否。
師云。不打者驢漢出去。師主席三十餘年。室中嚴明
峻拒。不妄許可。事親最孝。有養母堂。乾隆五十年十
月七日示寂。世壽五十七。僧臘四十七。塔于江城村
之原。
<other>維揚秋門陳居士</other>喜讀佛書。偶閱維摩經。至文殊菩
薩問疾品。維摩念言今文殊師利與大眾十萬餘俱
來我所。即以神力空其室內除去所有。乃豁然。得薀
界空。遂詣高旻。求入室。呈所得。旻曰。此是薀空。未得
性空。猶是門外事。士云。如何是門內事。旻曰。月落後
相見。士乃頓悟前非。即呈偈曰。大地黑漫漫。相逢不
相識。十聖三賢總不知。泥牛入海絕消息。旻頷之曰。
且喜得入門也。士云。弟子從未出。何言入也。旻曰。放
汝三十棒。遂築居士軒。長譚不二。臨終前一日。辭謝
親舊。時至。沐浴更衣禮佛。端坐說偈。合掌謝眾而化。
著述甚多。唯一貫吟。皆闡不不二之旨。
<other>揚州哲文袁居士</other>善繪雞。舉家茹素。參高旻。令參誰
字。半載無入處。一日畫雞呈似旻。旻曰。雖然如活。爭
柰不解啼。士曰。聲遍大千。旻把住曰。𨚗裏是他發聲
處。速道速道。士無對。自此晝夜力參。半夜忽聞雞呌。
徹見淵源。清晨求證。旻曰。居士會也。士呈偈曰。錦雞
啼破玉屏空。子夜閻浮日正中。情與無情同一舌。到
頭無處覓渠踪。旻云。到頭原不識渠踪。士唯然。日精
玄奧。一日喚家僮。敷座焚香。至午趺坐。令請秋門居
士話別。門至問曰。正當恁麼時如何。士乃畫一○相。
大喝一聲而寂。
<other>揚州遯園尤居士</other>未弱冠入泮。不信佛氏。每見僧心
若有物。忽舌下患一重舌。醫皆拱手。自知必死。聞秋
門居士知坐禪。可了生死。往扣之。門一見。即推出仍
閉却。士大疑之。遂詣高旻。令參神前酒臺盤話。日夜
參究。誓不歸。未幾。病釋然。一日欲登廁未及門。忽猛
省曰。從今不受人瞞也。即趨方丈。呈偈曰。酒臺盤酒
臺盤。答處何曾在問端。大道本來無背向。從今不被
舌頭瞞。旻為之助喜。

<article id="n1588">正源略集補遺</article>

<pb n="118"/>
No. 1588
<sarticle>正源略集補遺</sarticle>

天台嗣祖沙門國清　達珍　輯
<other>形山淖禪師法嗣（雪嶠信孫二人）</other>
<other>武林永慶遠峯青禪師</other>上堂。雪峯輥毬。道吾舞笏。
弄巧成拙。秘魔叉。降魔劒。自納敗闕。玄沙虎。子湖狗。
切忌道著。道著即頭角生。
<other>衢州祥符頓聞修禪師</other>上堂。當機覿面提。覿面當
機疾。若不解轉身。空費千鈞力　小參。故德有云。薰
風自南來。殿角生微凉。師曰。祥符則不然。朔風陣陣
寒。梅花樸鼻香。若是守株待兔。一定倚壁靠墻。拈拄
杖。一齊約退。
<other>敏修毅禪師法嗣</other>
<other>四川羅漢幻白可禪師</other>上堂。十八十九口生肘後。
吉嘹舌頭一場漏逗。山僧恁麼道。大似十字街頭乞
兒。將一文錢。買得箇油𩝐。向珍御筵前。點胸點肋曰。
這般滋味子。能有幾人知。有識者聞之。豈但噴飯而
已。即今松直棘曲。鵠白烏玄。風鳴條雨破塊。東掖山
高。琴溪水冷。一一覿露常光。不假修為造作。有眼者
見。有耳者聞。驀竪拄杖云。住住。說得道理好。歸依佛
法僧。
<other>破山明禪師法嗣</other>
<other>關中興善易庵印師禪師</other>西蜀成都廖氏子　佛誕
上堂。過去已過去。未來渾莫算。年年四月八。人人慶
佛誕。當日獨稱尊。而今殃害遍。不墮雲門機。瞻仰資
無限。大眾既同瞻仰。還見釋迦老子麼。竪拂子云。不
涉去來今。毫端全體現。
<other>四川百丈敏樹相禪師</other>上堂。識得一萬事畢。趙州
東壁挂葫蘆。道吾舞笏無休歇。諸仁者。若無閑事在
心頭。便是人間好時節。
<other>費隱容禪師法嗣（三人）</other>
<other>杭州錢塘東明孤雲行鑑禪師</other>嘉興宋氏子　上堂。
十月廿五。切忌莽鹵。一句無私。日輪當午。直下翻
身。超佛越祖。堪笑雪峯輥毬。禾山打皷。大丈夫作用
超羣。豈肯釘樁搖櫓　解制小參。春朝解制好行脚。
世出世間不可著。活潑風流物外遊。切莫無繩而自
縛。衲僧踐履不尋常。佛祖從來難摸索。脫體無依得
自由。大方獨步乾坤廓。師於順治辛丑示寂。塔建東
明。
<other>明州育王太白雪禪師</other>解制上堂。十五日已前。開
池不待月。十五日已後。池成月自來。正當十五日。竿
木隨身。逢場作戲。處處綠楊堪繫馬。家家有路透長
安。
<other>杭州東蓮古風然禪師</other>嘉興許氏子　上堂。寒雲開
曉嶂。暖日照虗堂。物物從茲始。照然不覆藏。靈芽抽
夙種。枯荄轉微黃。上苑含香花未吐。得沾淑氣競芬
芳。暴露泥牛。翻身騰踏。陳年骨董。動地生光。直得璞
峯金嶺。掀眉皷舞。燈籠露柱。俯首稱揚。盡言。門迎多
吉慶。無限風光。各各喜逢佳節。自然道泰時康。雖然
如是。只者一般韶光媚景。畢竟承誰恩力。良久云。元
和力轉回天地。散作林巒萬卉春　上堂。解語非干
舌。能言不是聲。直教玄會得。更不涉途程。端的意甚
分明。以拄杖搖云。無風荷葉動。決定有魚行　上堂。
大丈夫兒志莫。切須猛力出頭來。禪關今日重封
鎻。白汗從教下一回。透徹根源諳落處。一番心眼頓
然開。橫拈倒用隨施展。剎海毫端萬象該。無造作絕
安排。得意欣懷笑滿腮。百日功成圓底事。養成頭角
待春雷　師生於萬曆乙卯。寂於康熈庚午八月二
十八日。塔建寺後凝雲峯下。世壽七十六。臘四十六。
有正續燈。行世。
<other>萬如微禪師法嗣</other>
<other>南湖都門普濟介為舟禪師</other>楚沔水趙姓　上堂。卓
<pb n="119"/>
拄杖曰。心不是佛。智不是道。拄杖子。𨁝跳上三十三
天。觸著帝釋鼻孔。打箇噴嚏。落在諸人眉毛上廝結。
儘力抖擻不下。直饒抖擻得下。未免明眼人前三尺
暗。切須子細。
<other>弘覺忞禪師法嗣（二人）</other>
<other>本一薪傳瀾禪師</other>婆子拋兒頌曰。祇這孩兒也不消。
虎頭戴角出荒郊。毒如蝎惡似鶚。將軍誰數漢嫖姚。
<other>鄂州向上釆商榮禪師</other>中州海寧羅氏子　上堂。西
風颯颯催寒樹。黃葉飄飄滿地金。已為止啼誰小哭。
分明狼藉祖師心。急薦取莫因循。忽然冬盡又逢春。
師於康熈丁未示寂。偈云。今年六十六。事事皆具足。
翻身北斗藏。山青與水綠。塔於南溪之右。
<other>牧雲門禪師法嗣</other>
<other>桐城清泉十洲瀛禪師</other>小參。諸方打七。慧山打三。
朝三暮四。暮四朝三。鉗錘雖然各別。火色必定一般。
金剛圈。栗棘蓬。任你諸人吞跳。主人公額頭上。仔細
參詳。以拄杖畫一畫云。透得者箇爐鞴過。許你放參。
若透不過。且聽山僧一指南。喝一喝　解制。春山覆
雪。春艸萌芽。春日和融。春風襲襲。衲僧艸鞋癢癢。只
欲涉水登山。長老拄杖搖搖。直得拋磚引玉。去年結。
也是隨方應時節。今年解。終始何妨早數天。佛法猶
如水中月。長長短短皆光圓。有佛處不得住。百艸頭
上祖師意。無佛處急走過。家家門首長安路。三千里
外。不得錯舉。墻有風。壁有耳。恁麼則不去也。無端又
打之乎者。摘楊花摘楊花。思量擬議隔千差。正恁麼
時。且道。天台鴈宕。可遊不可遊。投子浮山。可到不可
到。良久云。莫將閒學解。埋沒祖師心。
<other>石奇雲禪師法嗣</other>
<other>蕭山湘湖冷堂林禪師</other>華亭沈氏子。投華山一雨法
師披剃。遍參諸方。次參雪竇受囑　上堂。昨夜西風
拂石龍。今朝覿面又相逢。箇中消息元無異。想像毗
盧老主翁。康熈戊申。師示寂。留偈曰。來無一絲。去無
一線。七十二年。虗空閃電。撒手浩歌歸去來。臨行拋
出吹毛劒。喝一喝。奄然而逝。
<other>金華智巖萬因聖侍者</other>忞國師。屢勸出世。師不肯。嘗
垂五問。其一曰。一乎便應底人。因甚喚不回頭。二。從
來無背面。人人有箇鼻孔。因甚摸不著。三。只為太近
機如掣電底人。因甚降龍塔不肯點頭。四。竿木隨身。
逢場作戲。因甚又道拄杖子不在手裏。五。二水合流。
因甚到千丈岩前。便七花八裂。
<other>浮石賢禪師法嗣（二人）</other>
<other>蘇州楓江法華彌壑澧禪師</other>上堂。法身無相。櫻桃
果熟春枝上。法眼無瑕。漁父時歌江上槎。無事倚筇
閒眺望。河山萬里好生涯　上堂。祖師意。如來禪。猿
啼巴峽。水闊湘潭。諸人不會。圅關月落聽雞度。若也
瞥地。華岳雲開立馬看。
<other>金陵保寧嵋樵𣽡禪師</other>上堂。乃竪拂云。迷時祇迷
者箇。手執夜明符。幾箇知天曉。擊拂云。悟明祇悟者
者箇。椎碎蟠桃核。還見舊時仁。放下拂云。縱饒迷悟
心盡。灸瘡瘢上更著艾爝。莫有獨超格則道得一句
者麼。擿拂云。惜取眉毛。
<other>林野奇禪師法嗣（二人）</other>
<other>汝州風穴雲峩喜禪師</other>蜀之紫陽陳氏子。徧參諸方。
晚入天童。參林野奇和尚。一日侍奇山行。胸中廓然
冰釋。即呈偈曰。罷罷罷休休休。橫眠倒臥在山丘。翻
身拶碎虗空骨。萬象森羅笑點頭。奇即頷之。後開法
普濟。次遷龍池風穴　小參。將心作佛。剜肉補瘡。了
妄歸真。潑油救火。機前負荷。平地千差。直下承當。白
雲萬里。總不恁麼。入無間獄。行但行。坐但坐。饑來喫
飯。困來打眠。也只嬴得一味平常。猶未是衲僧向上
事。何也。三面狸奴脚踏月。兩頭白牯手擎烟。
<other>京都淨壽道安靜禪師</other>山陰鄭氏子　示眾。瞬目揚
眉。早已錯過。拈椎竪拂。落二落三。到者裏。全身放下。
<pb n="120"/>
直下知歸。略較些子。若也卜度沉吟。正是迥風鈍鴿。
只合籬下覊棲。安可翱翔雲外　小參。識得一萬事
畢。佛法僧三寶。拈過一邊。戒定慧等學。置而勿論。馬
師三甕醬。投子一瓶油。滋味頻添在口頭。
<other>石菴琈禪師法嗣</other>
<other>嘉興普明浪山嶼禪師</other>上堂。薰風涼。夏日長。白雲
澹澹。流水蒼蒼。黃鶯啼綠樹。旭日照虗堂。末後句絕
囊藏。人在藕花香世界。風流廓徹體全彰　小參。雲
騰致雨。露結為霜。分明歷歷。徧界不藏。揮拂子曰。玄
沙原是謝三郎。
<other>無礙徹禪師法嗣</other>
<other>吉州耽源鍵畿銓禪師</other>上堂。覿面明明人不識。一
顆圓明色非色。名不得狀不得。兩道眉毛葢却鼻。知
不得解不得。臨濟廝兒白拈賊。不是心不是佛。門前
一池水。照徹虗空骨。
<other>山曉晳禪師法嗣</other>
<other>南嶽大善天培鑑禪師</other>示眾。大善今日初結制。普
請兄弟各仔細。二六時中總莫分。單單觀著自家鼻。
不惟昏散盡掃除。從前悟得俱要棄。不勞更問祖師
禪。不勞再問第一義。釋迦老子不唧𠺕。達磨祖師成
特地。三千七百雖超奇。山僧[騇-古+(一/心)]來總不是。既超奇為
何不是。良久。噓一噓曰。參。
<other>節巖琇禪師法嗣</other>
<other>常州江陰大悲曇照明禪師</other>小參。有一句子。等閒
不輕示。騎牛上崑崙。踏出虗空髓。蟭螟急得雙眼紅。
毗盧界內煙塵起。堂前露柱久懷胎。生下孩兒多意
氣。良久云。是何言歟　小參。徧呈貪眠。曼殊失曉。目
連打失眼睛。笑殺子丑寅卯。多少孟八郎。渾身入荒
艸。山色溪聲著眼看。珊瑚枝上日杲杲　小參。德山
老子。拈一條棒。佛來也打。魔來也打。眼空四海。背負
須彌。與奪自在。殺活現前。若到衲僧門下。掃地挑屎。
未有分在。汝等黃瓜茄子。何曾識得好惡。
<other>具德禮禪師法嗣</other>
<other>廬山萬杉剖玉璞禪師</other>古蓼朱氏子。幼依廬州伏虎
寺祝髮。出謁瑞光徹圓具。看竹篦子話。後扣三峯有
年。乃於棒下透徹臨濟宗旨。繼見靈隱禮。機契。命充
第二座。出住京口焦山。次興萬杉。上堂。橫按拄杖曰。
靈山話月。以訛傳訛。曹溪指月。將錯就錯。天下老和
尚。貴買硃砂。隨邪逐惡。新海門一擊敲落。天下黯黑。
要使先聖後賢。逈出明白窠臼。其或未然。撥轉雲頭。
另與諸人相見去也。遂擲拄杖。下座　僧問。如何是
佛。師曰。孟八郎漢。僧禮拜。師曰。將勤補拙。
<other>浪山嶼禪師法嗣</other>
<other>嘉興普明字[、/(、*、)]圓禪師</other>上堂。僧問。如何是過去心。
師云。趙州衫子重七觔。進云。如何是未來心。師云。牛
上騎牛笑殺人。進云。如何是未來心。師云。無勞日下
挂紅燈。進云。三心中。那一心成佛。師云。蒼天中更添
冤苦。乃云。目前無法。意在目前。饑來喫飯。困即打眠。
拍禪床云。三口渡邊魚跳網。崑崙騎象鷺鷥牽　誕
日小參。圓上座。憶得出母胎時。有則公案。未曾舉著。
今日不免快便難逢。舉似諸兄。良久云。黃河三千年
一度清　普明退院上堂。道人住處。原無定向。動若
行雲。止猶谷神。雲從龍風從虎。隨處作主。遇緣即宗。
有時。孤峯頂上潛名隱迹。有時。十字街頭較是論非。
賓則始終賓。主則始終主。脫體無依。隨處自在。汝等
還知山僧樂處麼。拽杖便出。
<other>述先預禪師法嗣</other>
<other>維揚淨慧在明德禪師</other>小參。惺惺的不在明白裏。
瞌睡漢豈處昏沉中。離此二途。且向何處安身立命。
若說睡惺不二。依舊無本可據。諸兄弟。還會麼。深林
黃鳥尋朋切。綠水浮鷗傍母眠　解制小參。把住要
津。不通凡聖。放開一線。任爾縱橫。諸兄。還是把住好。
放行好。梅馨透骨何人薦。又逐春風向藕塘。
<pb n="121"/>
<other>骨巖峯禪師法嗣</other>
<other>湖州報恩梓昌英禪師</other>小參。非心非佛。圓相著點。
即心即佛。黃葉止啼。楊岐驢。子湖狗。四料三玄。驢脚
佛手。者一隊漢。若到報恩門下。掃地挑屎。總用不著。
顧眾云。還有祖師麼。
<other>十洲瀛禪師法嗣</other>
<other>桐城谷林大宜禪師</other>小參。春風和暖。日長夜短。青
山依舊青。乾坤依舊轉。山僧拄杖頭。今古何嘗免。謹
白參玄人。道不遠人人自遠。
<other>雲峯授禪師法嗣</other>
<other>揚州西方南源信禪師</other>聖節上堂。四民安其業。百
官盡其分。相共擊壤。以頌太平。皷腹以歌王化。厥修
盛世。無過此時。吾沙門釋子。律心有慧。治身有戒。入
保社萍蹤湖海。趨雲水寄迹煙霞。同一師法。同一受
用。只如王恩佛恩。如何報答。舉如意云。若向途中覓。
猶爭半月程　小參。上前不足。退後猶寬。只知鹽味。
那知醋酸。夜深燭隱無餘事。又把閑書月下看　示
眾。舉磬山修祖云。諸方善知識。道眼高。福德大。叢林
整齊。飲食清潔。可謂難見而易親也。老僧者裏。世緣
淺薄。闢艸開荒。茶飯麤糲。可謂易見而難親也。師云。
昔日磬山。今朝奉聖。同坑無異土。且於不難不易一
句。又作麼生。彈指頓超千聖外。揚眉不是目前機。

<article id="n1589">錦江禪燈目錄</article>

No. 1589
<sarticle>錦江禪燈目錄</sarticle>

卷一
　　卷首　序　辯譌　凡例
　　後跋
　　初祖菩提達磨大師　二祖慧可大祖禪師
　　三祖僧燦鑑智禪師　四祖道信大醫禪師
　　五祖弘忍禪師　六祖大鑒慧能禪師
　四祖下第三世
　　（智嚴法嗣）益州端伏禪師　漢南法俊禪師
　　西川敏居禪師
　四祖下第六世（旁出）
　　（智威法嗣）天柱崇慧禪師（有錄）
　五祖下第一世
　　金州□持禪師　資州智侁禪師
　五祖下第二世
　　（智侁法嗣）資州處寂禪師
　五祖下第三世
　　（處寂法嗣）益州無相禪師　長松馬禪師
　　梓州曉了禪師
　五祖下第四世
　　（無相法嗣）保唐無住禪師（有錄）　雲頂王頭陀
　　淨眾神會禪師
　六祖大鑒下第一世
　　南嶽懷讓禪師（有錄）　青原行思禪師
　大鑒下第二世
　　（南嶽讓法嗣）馬祖道一禪師（有錄）
　　（神會法嗣）西隱進平禪師（有錄）　益州南印禪師
　　涪州朗禪師
　大鑒下第三世
　　（馬祖一法嗣）西山亮座主（有錄）　則州和尚（有錄）
　　章敬懷腪禪師　漢南良津禪師
　　（南印法嗣）益州義俛禪師
　大鑒下第四世
　　（歸宗常法嗣）漢南高亭和尚（有錄）
　　（章敬腪法嗣）金州操禪師（有錄）
　　（南泉願法嗣）雲頂日子和尚（有錄）
<pb n="122"/>
　　（石頭遷法嗣）雲頂常清禪師
　　（荊南忠法嗣）益州如一禪師　遂州道圓和尚
　大鑒下第五世（旁出）
　　（遂州圓法嗣）圭峰宗蜜禪師（有錄）
　　（長慶安法嗣）大隨法真禪師（有錄）
　　（趙州諗法嗣）益州西睦和尚（有錄）
　　（龍潭信法嗣）鼎州德山鑒禪師（有錄）
卷二
　大鑒下第五世
　　（藥山儼法嗣）華亭船子德誠禪師（有錄）
　　（臨濟玄法嗣）金沙和尚（有錄）
　　（溈山祐法嗣）益州應天和尚（有錄）　金州法朗禪師
　　興元崇皓禪師
　　（雲水清法嗣）長松神照禪師
　　（常清法嗣）龍槐如順禪師
　大鑒下第六世
　　（夾山會法嗣）嘉州白水禪師（有錄）
　　（香巖閑法嗣）益州南禪無染禪師（有錄）
　　益州長平和尚（有錄）
　　益州崇福演教禪師（有錄）
　　（投子同法嗣）香山澄照禪師（有錄）
　　中梁遵古禪師（有錄）
　　（洞山价法嗣）北院通禪師（有錄）　益州白禪師
　　白水本仁禪師　昭覺休夢禪師
　　（禪照法嗣）縉雲有錄禪師
　　（夾山會法嗣）益州西穆和尚　益州夾山院和尚
　　（石霜諸法嗣）臨卭守閒禪師
　　（德山鑒法嗣）雙流尉遲和尚
　大鑒下第七世
　　（雲葢元法嗣）天台山燈禪師（有錄）
　　（洛浦安法嗣）洞谿戒定禪師（有錄）　黑水華藏慧通禪師
　　（曹山寂法嗣）布水崖和尚（有錄）　益州西禪和尚（有錄）
　　（白馬儒法嗣）青剉山如觀禪師（有錄）
　　（嵓頭奯法嗣）雲頂玄泉彥禪師（有錄）
　　靈嵓慧宗禪師
　　（龍牙遁法嗣）西川存禪師（有錄）
　　（雪峰存法嗣）普通山普明禪師（有錄）
　　太原孚上座（有錄）　鼓山神晏禪師（有錄）
　　永安峰禪師　明水懷中禪師
　　益州懷果禪師
　　（雲居應法嗣）白水瑋禪師
　　（了覺法嗣）昭覺延美禪師
　大鑒下第八世
　　（青峰楚法嗣）西川靈龕禪師（有錄）　益州歸信禪師（有錄）
　　（玄泉彥法嗣）玄泉二世和尚（有錄）
　　（羅山閑法嗣）西川定慧禪師（有錄）　灌州靈嵓和尚（有錄）
　　（芭蕉清法嗣）承天院辭確禪師（有錄）
　　興元牛頭精禪師（有錄）
　　覺城院信禪師（有錄）
　　（雲門偃法嗣）香林院澄遠禪師（有錄）
　　薦福承古禪師（有錄）　雙峰竟欽禪師（有錄）
　　青城大面山乘禪師（有錄）
卷三
　大鑒下第八世
　　（雲門偃法嗣）普通封禪師（有錄）　銕幢覺禪師（有錄）
　　福化充禪師（有錄）　黃龍贊禪師（有錄）
　　（鹿門真法嗣）益州崇真禪師（有錄）
　　（曹山霞法嗣）嘉州東汀和尚（有錄）
　　（雲居岳法嗣）梓州龍泉和尚（有錄）
　　（含珠哲法嗣）龍穴山和尚（有錄）
　　（紫陵一法嗣）興元府大浪和尚（有錄）
　　（大嵓白法嗣）臨卭碧雲和尚
　　（報慈嶼法嗣）聖興存和尚
<pb n="123"/>
　　（瑞龍章法嗣）西川德言禪師
　大鑒下第九世
　　（黃龍機法嗣）黃龍繼達禪師（有錄）　玄都山澄禪師（有錄）
　　嘉州黑水和尚（有錄）　昌福達禪師（有錄）
　　（大龍洪法嗣）普通從善禪師（有錄）
　　（護國遠法嗣）軍雲頂德敷禪師（有錄）
　　（石門微法嗣）承天義懃禪師（有錄）
　　（德山密法嗣）中梁山崇禪師（有錄）　東禪秀禪師（有錄）
　　黑水承璟禪師
　　（乾明信法嗣）西禪垂白禪師（有錄）　保唐無約禪師
　　（雙泉寬法嗣）延慶宗本禪師（有錄）
　　（香林遠法嗣）灌州羅漢和尚（有錄）　青城香林信禪師（有錄）
　　（妙勝臻法嗣）西川雪峰欽山主（有錄）
　　（白兆楚法嗣）永慶繼動禪師
　　（雲頂德敷法嗣）樂營將
　　（五祖戒法嗣）梁山了奇禪師
　大鑒下第十世
　　（黃龍達法嗣）眉州黃龍禪師（有錄）
　　（清凉益法嗣）大梅慧明禪師（有錄）
　　（梁山緣法嗣）梁山嵓禪師（有錄）
　　（石門遠法嗣）雲頂山鑒禪師（有錄）　清居山昇禪師（有錄）
　　（黑水璟法嗣）黑水義欽禪師（有錄）
　　（智門祚法嗣）雪竇重顯禪師（有錄）　長松襲禪師
　　（德山遠法嗣）大中仁辯禪師（有錄）　菩提桂芳禪師（有錄）
　　（福昌善法嗣）福昌詢禪師
　大鑒下第十一世
　　（谷隱聰法嗣）永福院延照禪師（有錄）
　　永慶光普禪師（有錄）
　　（葉縣省法嗣）䦹邡方水禪師（有錄）
　　（大陽玄法嗣）羅浮顯如禪師（有錄）　雲頂海鵬禪師（有錄）
　　（北塔廣法嗣）玉泉承皓禪師（有錄）
　　（雪竇顯法嗣）修撰曾會居士（有錄）　興元道滿禪師
　　（延慶榮法嗣）圓通居訥禪師（有錄）
　　（梁山嵓法嗣）梁山善冀禪師（有錄）
　　（圓覺曇法嗣）靈嵓圓日禪師
　　（南華緣法嗣）青剉智靜禪師
　　（繼鶻法嗣）臨卭復首座
　　（雲居錫法嗣）淨眾先禪師
　大鑒下第十二世
　　（琅琊覺法嗣）歸宗可宣禪師（有錄）
　　（浮山遠法嗣）玉泉謂芳禪師（有錄）
　　（稱心倧法嗣）慧日堯禪師（有錄）
　　（石霜圓法嗣）菩提光用禪師
　　（大愚芝法嗣）雲頂繼蘭禪師
　　（天衣懷法嗣）淨眾梵言禪師　淨眾擇言禪師
　　（天衣在法嗣）菩提志專禪師
　　（玉泉珘法嗣）雲頂宗永禪師
　大鑒下第十三世
　　（雙峰回法嗣）光國文贊禪師（有錄）　靈山彥文禪師
　　（玉泉謂芳法嗣）延福智興禪師（有錄）
　　（芙蓉楷法嗣）丹霞子淳禪師（有錄）　寶峰惟照禪師（有錄）
卷四
　大鑒下第十三世
　　（芙蓉楷法嗣）石門元易禪師（有錄）　梅山己禪師（有錄）
　　天寧齊璉禪師（有錄）　鹿門法燈禪師（有錄）
　　合州鑑禪師
　　（大洪恩法嗣）大洪守遂禪師（有錄）
　　（蔣山泉法嗣）清獻趙抃居士（有錄）
　　（法雲秀法嗣）慈濟聰禪師（有錄）　佛國惟白禪師
　　明水法遜禪師
　　（黃龍南法嗣）東林總禪師（有錄）　黃檗勝禪師（有錄）
　　福嚴慈感禪師（有錄）　雲葢守智禪師（有錄）
　　靈隱德滋山主（有錄）　景福順禪師（有錄）
<pb n="124"/>
　　靈嵓確禪師　淨眾啟蒙禪師
　　雲頂清泰禪師
　　（祖印林法嗣）富樂智靜禪師（有錄）　富樂智福禪師
　　（承天珍法嗣）白水中白禪師　九頂智海禪師
　　（雲頂宗永法嗣）□□璋禪師
　　（夾山遵法嗣）福昌知信禪師
　　（慧日堯法嗣）大隨道開禪師
　大鑒下第十四世
　　（白雲端法嗣）五祖法演禪師（有錄）
　　（丹霞淳法嗣）真歇清了禪師（有錄）
　　（石門易法嗣）尼佛通禪師（有錄）　九頂慈普禪師
　　（大洪遂法嗣）大洪顯慶禪師（有錄）
　　（黃龍心法嗣）三聖繼昌禪師（有錄）　中江法海禪師
　　（東林總法嗣）內翰蘇軾居士（有錄）
　　青城清傳禪師　慈姥嵓子詠禪師
　　長松山錦禪師　慈姥嵓諒禪師
　　（寶峰文法嗣）西蜀廣道者（有錄）　泐潭湛堂準禪師（有錄）
　　（黃檗勝法嗣）昭覺純白禪師（有錄）　馬祖懷儼禪師
　　雲頂表奇禪師
　　（仰山偉法嗣）谷隱靜顯禪師（有錄）
　　（黃龍肅法嗣）月珠祖鑑禪師（有錄）
　　（圓照本法嗣）逍遙聰禪師（有錄）　聖壽省聰禪師
　　（上藍順法嗣）參政蘇轍居士（有錄）
　　（佛國惟法嗣）乾明永因禪師（有錄）
　　（慧林冲法嗣）福昌義端禪師
　　（大溈[(土/口)*(土/口)]法嗣）象耳子真禪師　昭覺師範禪師
　　（五祖常法嗣）昭化希紹禪師
卷五
　大鑒下第十五世
　　（天童覺法嗣）清凉法真禪師（有錄）
　　（黃龍新法嗣）九頂寂惺泉禪師（有錄）
　　性空妙普菴主（有錄）
　　（青原信法嗣）正法希明禪師（有錄）　昭覺符禪師
　　（兜率悅法嗣）丞相張商英居士（有錄）
　　（法雲杲法嗣）西蜀鑾法師（有錄）
　　（泐潭準法嗣）雲嵓天游禪師（有錄）
　　（大溈瑃法嗣）中嵓慧目能禪師（有錄）
　　雲頂宗印禪師（有錄）
　　（昭覺純白法嗣）信相宗顯禪師（有錄）　成都安象禪師
　　（儼首座法嗣）天寧則禪師（有錄）
　　（浮山真法嗣）靈嵓徽禪師（有錄）
　　（信相顯法嗣）金純文禪師（有錄）　雲頂思旦禪師
　　（五祖演法嗣）昭覺勤禪師（有錄）　龍門遠禪師（有錄）
卷六
　大鑒下第十五世
　　（五祖演法嗣）大隨元靜禪師（有錄）　無為宋泰禪師（有錄）
　　五祖表自禪師（有錄）　龍華道初禪師（有錄）
　　九頂清素禪師（有錄）　牛心達禪師
　　雲頂才良禪師
　　（佛印明法嗣）富樂德彰禪師
　　（石霜林法嗣）臥龍思順禪師
　　（開先瑛法嗣）正法無照禪師
　　（繼昌法嗣）大隨元信禪師　曲尺慧照禪師
　　（宗演法嗣）臥龍俞禪師
　　（惠章法法嗣）雲頂雲峰禪師
　大鑒下第十六世
　　（昭覺勤法嗣）大溈泰禪師（有錄）　靈隱遠禪師（有錄）
　　正法建禪師（有錄）　華藏民禪師（有錄）
　　昭覺元禪師（有錄）　象耳覺禪師（有錄）
　　中嵓覺禪師（有錄）　福嚴演禪師（有錄）
　　昭覺祖首座（有錄）　丞相張浚居士（有錄）
　　成都范縣君（有錄）　長松曉禪師
　　九頂希問禪師　正法化冲禪師
<pb n="125"/>
　　九頂宗悟禪師　師範首座
　　（太平懃法嗣）文殊心道禪師（有錄）　南華昺禪師（有錄）
　　（龍門遠法嗣）龍翔珪禪師（有錄）　雲居悟禪師（有錄）
　　西禪璉禪師（有錄）　白揚順禪師（有錄）
卷七
　大鑒下第十六世
　　（龍門遠法嗣）歸宗賢禪師（有錄）
　　世奇首座（有錄）　給事馮楫居士（有錄）
　　（大隋靜法嗣）石頭回禪師（有錄）　護聖靜禪師（有錄）
　　南嵓勝禪師（有錄）　廓菴遠禪師（有錄）
　　能仁悟禪師（有錄）　子言菴主（有錄）
　　南修道者（有錄）　莫將尚書（有錄）
　　龍圖王蕭居士（有錄）
　大鑒下第十七世
　　（育王諶法嗣）西嵓宗回禪師（有錄）
　　（徑山杲法嗣）東林道顏禪師（有錄）　萬壽護禪師（有錄）
　　連雲能禪師（有錄）　靈隱印禪師（有錄）
　　秦國法真夫人（有錄）
　　（大溈泰法嗣）慧通旦禪師（有錄）　正法灝禪師（有錄）
　　昭覺辯禪師（有錄）
　　（靈隱遠法嗣）東山己禪師（有錄）　知府葛剡居士（有錄）
　　（華藏民法嗣）寶印禪師（有錄）　可宣禪師（有錄）
　　（泐潭明法嗣）無為緣禪師（有錄）
　　（龍翔珪法嗣）雲居昇禪師（有錄）
　　（雲居悟法嗣）雲居圓禪師（有錄）
　　（黃龍忠法嗣）信相修禪師（有錄）
　　（西禪璉法嗣）西禪秀禪師（有錄）
　　（大溈杲法嗣）玉泉璉禪師（有錄）
　　（石頭回法嗣）雲居會禪師（有錄）
卷八
　大鑒下第十八世
　　（東林顏法嗣）報恩演禪師（有錄）　元菴慈禪師（有錄）
　　昭覺禪師（有錄）　敬夫張居士（有錄）
　　（西禪需法嗣）劍門分菴主（有錄）
　　（大溈行法嗣）德山涓禪師（有錄）
　　（育王光法嗣）北㵎簡禪師（有錄）
　　（未詳法嗣）方辯禪師（有錄）　太瘤禪師（有錄）
　　仁王欽禪師（有錄）　德普禪師（有錄）
　　報恩熈禪師（有錄）　范蜀公（有錄）
　　無心廣道者（有錄）　意中上座（有錄）
　　自慶藏主（有錄）　峩眉白長老（有錄）
　　（峰如法嗣）木平章禪師　武連鑒禪師
　　飛龍首座　月空禪師
　　雲頂靜禪師　□州果禪師
　大鑒下第十九世
　　（密菴傑法嗣）臥龍先禪師（有錄）　薦福生禪師（有錄）
　大鑒下第二十世
　　（臥龍先法嗣）無準範禪師（有錄）　靈隱黃禪師（有錄）
　　即菴覺禪師（有錄）
　　（淨慈頴法嗣）江心萬禪師（有錄）
　　（雙林⿰石明法嗣）昭覺誾禪師
　大鑒下第二十一世
　　（無準範法嗣）天童智禪師（有錄）
　　（金山開法嗣）石溪心禪師（有錄）
　大鑒下第二十二世
　　（無用寬法嗣）如海真禪師（有錄）
　　（虗州法嗣）雲頂真禪師
　　（雪嵓法嗣）銕牛定禪師
　　（斷橋倫法嗣）竹屋簡禪師
　大鑒下第二十五世
　　（少林裕法嗣）昭覺慶禪師（有錄）
　　（後菴照法嗣）䦹邡進禪師（有錄）
　　（易道簡法嗣）平山杖禪師
<pb n="126"/>
　大鑒下二十六世
　　（古拙俊法嗣）無際悟禪師（有錄）
　大鑒下第二十七世
　　（無際悟法嗣）楚山琦禪師（有錄）　無礙鑑禪師（有錄）
　　寶月潭禪師（有錄）　雪峰瑞禪師（有錄）
　　（淳拙才法嗣）益都亮禪師（有錄）
卷九
　大鑒下第二十八世
　　（東明旵法嗣）海舟慈禪師（有錄）　湛淵奫禪師（有錄）
　　（天成奇法嗣）濟川洪禪師（有錄）　海珠意禪師（有錄）
　　大心源禪師（有錄）　智中國禪師（有錄）
　　豁堂裕禪師（有錄）　月光慧禪師（有錄）
　　古音韶禪師（有錄）
　　（西禪瑞法嗣）寶文印禪師（有錄）
　　（八峰聞法嗣）無礙通禪師（有錄）
　大鑒下第二十九世
　　（古溪澄法嗣）西宗祐禪師（有錄）
　　（了禪能法嗣）寶藏通禪師（有錄）
　　（雪峰瑞法嗣）東明昇禪師
　大鑒下第三十世
　　（天目進法嗣）寶明鑑禪師（有錄）
　大鑒下第三十一世
　　（石門海法嗣）大休隆禪師（有錄）
　大鑒下第三十二世
　　（不二際法嗣）儀峰彖禪師（有錄）　徧融圓禪師（有錄）
　　（休塵法嗣）灌陽鑑隨和尚（有錄）
　大鑒下第三十三世
　　（鑑隨法嗣）彭州寶池禪師（有錄）　了凡剛禪師（有錄）
　　（天甘濟法嗣）金川聚禪師
　大鑒下第三十五世
　　（天章悟法嗣）萬峰破山明禪師（有錄）
　　天童林野奇禪師（有錄）
　　（未詳法嗣）法璽印禪師（有錄）
　大鑒下第三十六世
　　（三峰藏法嗣）潭吉忍禪師　默仙劉居士
　　（破山明法嗣）象崖珽禪師（有錄）　含璞燦禪師（有錄）
　　靈筏昌禪師（有錄）　無漏涵禪師（有錄）
　　體宗寧禪師（有錄）　離指示禪師（有錄）
　　雪臂巒禪師（有錄）　敏樹相禪師（有錄）
卷十
　大鑒下第三十六世
　　（破山明法嗣）澹竹密禪師（有錄）　燕居申禪師（有錄）
　　丈雪醉禪師（有錄）　蓮月正禪師（有錄）
　　靈隱文禪師（有錄）　慧覺衣禪師（有錄）
　　靈木綬禪師（有錄）　雲幻宸禪師（有錄）
　　寂光豁禪師（有錄）　易菴師禪師（有錄）
　　聖可玉禪師（有錄）　快雪國禪師（有錄）
　　石幢壽禪師（有錄）　百城著禪師（有錄）
　　遺聞幻禪師（有錄）　兩生從禪師（有錄）
　　六岫金禪師（有錄）　禦木章禪師（有錄）
　　耕雲鑑禪師（有錄）　雲嶠水禪師（有錄）
　　竺意傳禪師（有錄）　不會法禪師（有錄）
　　肅宗密禪師（有錄）　相國呂居士（有錄）
　　密行忍禪師（有錄）　無私元禪師（有錄）
　　四維寬禪師　空外逵禪師
　　破雪璽禪師　字水拙禪師
　　破浪舟禪師　竹微泰禪師
　　尼足瀾禪師　本明徹禪師
　　圓明印禪師　孤石憲禪師
　　蒼松[鴳-女+隹]禪師　壽山福禪師
　　竹帆波禪師　默識悟禪師
　　覺城柱禪師　雪眉坤禪師
　　西瞿望禪師　石龍雪禪師
<pb n="127"/>
　　僧可實禪師　三際通禪師
　　普天圓禪師　大吼傳禪師
　　本源液禪師　碧觀嵩禪師
　　象含定禪師　月宗心禪師
　　古城堅禪師　清溪昶禪師
　　耶湘[、/(、*、)]禪師　秋水能禪師
　　萬竹葦禪師　直指歸禪師
　　九彥歷禪師　勝幢鎧禪師
　　唯旃道禪師　中天朗禪師
　　三止昇禪師　千松萬禪師
　　深省鈍禪師　凝真空禪師
　　慈門毓禪師　忍微道禪師
　　古拙可禪師　丹台森禪師
　　卓爾文禪師　含光玉禪師
　　九昭朗禪師　寶峰慧禪師
　　頴初顯禪師　蒼峩海禪師
　　指北鑑禪師　靈源淵禪師
　　如岳無禪師
卷十一
　大鑒下第三十六世
　　（弘覺忞法嗣）山曉晳禪師（有錄）　大賢咸禪師
　　氷豁禪師　節嵓琇禪師
　　大朗裕禪師　省嵓堅禪師
　　（浮石賢法嗣）嵋樵𣽡禪師（有錄）　退崖泐禪師（有錄）
　　法旨禪師　磚鏡禪師
　　（林野奇法嗣）自閒覺禪師（有錄）　二隱謐禪師（有錄）
　　雲峩喜禪師（有錄）　連雲用禪師
　　宕山遠禪師　捃拾禪師
　　出冶禪師
　　（龍池微法嗣）大博禪師
　大鑒下第三十七世
　　（象崖珽法嗣）石谷慧禪師（有錄）　雲腹智禪師（有錄）
　　余山瑞禪師（有錄）　惟雪禪師
　　靈鋒禪師
　　（靈筏昌法嗣）紫芝藏禪師（有錄）
　　（雪臂巒法嗣）語嵩裔禪師（有錄）　書雲旵禪師
　　（敏樹相法嗣）耳毒泰禪師（有錄）　天隱崇禪師（有錄）
　　空谷澄禪師（有錄）　赤松嶺禪師（有錄）
　　繼初尚禪師（有錄）　大冶況禪師
　　天眼悟禪師　伯符禪師
　　象影禪師　天吼禪師
　　聖圖行禪師
　　（澹竹密法嗣）曉元濟禪師（有錄）　自徹琛禪師（有錄）
　　吼一等禪師（有錄）　充裕印禪師（有錄）
　　從谷習禪師（有錄）　天猷政禪師
　　明一遠禪師　日嵩舜禪師
　　止水鏡禪師　岑碧蓮禪師
　　瞿也能禪師　古岸曇禪師
　　向木逵禪師　鵾化澤禪師
　　瑞琳璉禪師
　　（博山來法嗣）竹山嚴禪師（有錄）
　　（青龍愚法嗣）薦福谷禪師（有錄）
卷十二
　大鑒下第三十七世
　　（丈雪醉法嗣）溪聲圓禪師（有錄）　月幢了禪師（有錄）
　　端碧萬禪師（有錄）　懶生昇禪師（有錄）
　　大憨我禪師（有錄）　懶石聆禪師（有錄）
　　憨月聞禪師（有錄）　佛冤剛禪師（有錄）
　　半生襄禪師（有錄）　耨雲實禪師（有錄）
　　半月涵禪師（有錄）　問潮嶼禪師（有錄）
　　竹浪生禪師（有錄）　月莖自禪師（有錄）
　　佛明清禪師（有錄）　竹鏡嵩禪師（有錄）
　　不二貴禪師（有錄）　松齋中禪師（有錄）
<pb n="128"/>
　　其白富禪師（有錄）　希聲詠禪師（有錄）
　　徹嵓彭居士（有錄）
　　節度使坤育張居士（有錄）
　　尚書幻菴胡居士（有錄）
　　海岸良璧趙居士（有錄）
　　超斯菴頭陀（有錄）　心齋魯趙道人（有錄）
　　雨樹愚禪師　石琳玉禪師
　　慎獨德禪師　磚鏡皓禪師
　　佛藏海禪師　三一[、/(、*、)]禪師
　　雲瑞載禪師　野月奇禪師
　　一句修禪師　在璞禪師
　　琪樹一禪師　可聞源禪師
　　無念禪師　惟白宗禪師
　　鑄顏杲禪師　雪平實禪師
　　靈芝從禪師　玉潔蓮禪師
　　殃雪瑄禪師
　　（密行忍法嗣）嗣燈胤禪師（有錄）　畵先一禪師（有錄）
　　心拙懷禪師　含拙祖禪師
　　旵拙奣禪師　大幢相禪師
　　徹微慧禪師　別菴慧禪師
　　不昧寤禪師　古天成禪師
　　從拙微禪師　天儀享禪師
　　開極慧禪師　恬一靜禪師
　　（燕居申法嗣）石琴聞禪師（有錄）　息機禪師
　　銕梅禪師　玉東昺禪師
　　（靈隱文法嗣）師林育禪師（有錄）　密印傳禪師（有錄）
　　天如覺禪師　大慈禪師
　　梅溪禪師　龍眉禪師
　　石珍禪師
卷十三
　大鑒下第三十七世
　　（慧覺衣法嗣）破峰重禪師（有錄）　佛語御禪師（有錄）
　　翠峩登禪師　琇峩脈禪師
　　正峩合禪師　清源懿禪師
　　（大吼傳法嗣）豁靈順禪師（有錄）　雨春智禪師（有錄）
　　半水元禪師（有錄）
　　（易菴師法嗣）林我鑑禪師（有錄）
　　（聖可玉法嗣）還初佛禪師（有錄）
　　南芝靜禪師（有錄）　子鐘洪禪師（有錄）
　　法空證禪師（有錄）　浮石演禪師（有錄）
　　价南仙禪師（有錄）　上乘啟禪師（有錄）
　　不惑興禪師（有錄）　指雲孝禪師（有錄）
　　嘉石亮禪師（有錄）　惟識典禪師（有錄）
　　三惺禪師（有錄）　大器成禪師（有錄）
　　碧露夢禪師（有錄）　提刑奣映高居士（有錄）
　　帝臣王居士（有錄）　雪林朗禪師
　　懶野益禪師　介休命禪師
　　體空玄禪師　徹我杲禪師
　　法達徹禪師　思歇榮禪師
　　瞎驢鳴禪師　松偶禪師
　　不厭樂禪師　再昇旭禪師
　　月岑中禪師　純充璽禪師
　　復問理禪師　惠吉鄧居士
　　君碩劉居士
　　（體宗寧法嗣）湛一清禪師（有錄）　微密聲禪師
　　藏舟澤禪師　澹玄瑤禪師
　　清素訥禪師　笑虗空禪師
　　（兩生從法嗣）藏天宣禪師（有錄）　銕機常禪師（有錄）
　　滌玄性禪師
　　（含光真法嗣）佛先啟禪師（有錄）　介眉壽禪師
　　秋雪心禪師　齒菴化禪師
　　石頭能禪師
　　（嘯宗密法嗣）峩雪慧禪師（有錄）　昌昌慧禪師（有錄）
<pb n="129"/>
　　（二隱謚法嗣）梓舟船禪師（有錄）　牧兩霖禪師（有錄）
卷十四
　大鑒下第三十七世
　　（自閒賢法嗣）憨余暹禪師（有錄）　一融禪師
　　（雲峩喜法嗣）斌雅禪師（有錄）　憨休乾禪師（有錄）
　　雪照禪師
　　（宕山遠法嗣）孤月朗禪師（有錄）　古宿尊禪師（有錄）
　　祇然禪師
　　（報恩峰法嗣）藪菴願禪師（有錄）
　　（響谷法嗣）眉雪宗禪師（有錄）
　　（凝真空法嗣）天然慧禪師（有錄）
　　（快雪國法嗣）蓮池聞禪師（有錄）　文心禪師
　　（雲嶠水法嗣）蒼谷桂禪師（有錄）　豳源亮禪師
　　世奇瑞禪師　雲石性禪師
　　暉賢昱禪師　乃昭晟禪師
　　蒼嚴嵩禪師　大淵源禪師
　　心印傳禪師　首一懷禪師
　　（雪門璞法嗣）洞簫禪師　大雲禪師
　　（壽山福法嗣）範冶彬禪師　心池映禪師
　　（竺意傳法嗣）全渠禪師　自警嚴禪師
　　雪痕奴禪師　丈雲懷禪師
　　圓初成禪師　本輝禪師
　　（竺微泰法嗣）凍雲禪師
　　（蒼松[鴳-女+隹]法嗣）井[覤-儿+丘]登禪師　影木禪師
　　（西瞿望法嗣）隱波禪師
　　（林木綬法嗣）燕石禪師　擊竹禪師
　　大有禪師
　　（雲幻宸法嗣）天鳳炯禪師
　　（寂光豁法嗣）嘯蒼禪師
　　（百城著法嗣）石樵禪師
　　（石幢壽法嗣）大參照禪師　卜蘆臨禪師
　　藏天月禪師
　　（三止昇法嗣）覰影鉉禪師
　　（忍微道法嗣）心遠禪師　戒珠禪師
　　（萬竹葦法嗣）大愷禪師
　　（捃拾法嗣）電書頴禪師
　　（山曉晳法嗣）聖鐸智禪師　潭印杲禪師
　　笑傳震禪師　庭南岳禪師
　　尼履淵懿禪師
　大鑒下第三十八世
　　（石谷慧法嗣）雲林地禪師（有錄）　月目初禪師（有錄）
　　蒼桐華禪師（有錄）　楚南禪師
　　居哲禪師　雲外禪師
　　（紫芝藏法嗣）天然貴禪師（有錄）　瓊目溫禪師（有錄）
　　涌泉滙禪師　法一禪師
　　慧菴禪師　洞初禪師
　　（語嵩裔法嗣）嵩耳住禪師（有錄）
　　剖石禪師　古雪禪師
　　省賢禪師　觀煦禪師
　　嵩目禪師　嵩眉禪師
　　牧水禪師　省愚禪師
　　（書雲旵法嗣）舌響訥禪師（有錄）　麗眉釆禪師（有錄）
　　（大冶况法嗣）舒光照禪師（有錄）
　　（耳毒泰法嗣）幻住明禪師（有錄）　純備德禪師（有錄）
　　（佛語御法嗣）寱堂秀禪師（有錄）　大璽宗禪師
　　輿若禪師
　　（吼一等法嗣）文壁福禪師（有錄）　逵哲禪師
　　享文慧禪師　勃昶禪師
　　（瑞林蓮法嗣）玉諾昌禪師（有錄）
　　（曉元濟法嗣）大旭宗禪師（有錄）
　　淵默禪師　大悟禪師
　　碩光禪師　祖裔禪師
　　（佛冕剛法嗣）子開乾禪師（有錄）　天湛熾禪師（有錄）
<pb n="130"/>
　　籌室燦禪師（有錄）　大癡純禪師
　　雲徹明禪師　屢生知禪師
　　豎幢唫禪師　豁菴一禪師
　　偶菴全禪師
　　（月幢了法嗣）玉泉古禪師　善權禪師
　　祖鼻禪師
　　（⿰悚頁生昇法嗣）竹友禪師　芥腹禪師
　　（大憨我法嗣）天麟廣禪師
　　（半生襄法嗣）香谷禪師　雲樵埜禪師
　　（憨月聞法嗣）蠢山逵禪師　西林空禪師
　　白嵓禪師
　　（問潮嶼法嗣）非月禪師
　　（半月涵法嗣）三無法禪師
　　（佛藏海法嗣）以智聞禪師
　　（佛明清法嗣）續𦦨昶禪師　蓮池清禪師
　　見機理禪師　融通慧禪師
　　冰然敏禪師
　　（可聞源法嗣）崑谷環禪師　與峩裕禪師
　　崑石翔禪師　自惺宗禪師
卷十五
　大鑒下第三十八世
　　（竹浪生法嗣）翼雲鵬禪師（有錄）　義[(土/口)*(土/口)]純禪師（有錄）
　　羲奇一禪師（有錄）　正果因禪師
　　紹梅瑞禪師　古燈明禪師
　　恒耀光禪師　指南德禪師
　　蒼石雲禪師　頴參成禪師
　　文煒智禪師　渾全昂禪師
　　三峩定禪師　活一馨禪師
　　自竺悟禪師　文博鑒禪師
　　（⿰悚頁石聆法嗣）非指明禪師（有錄）　來一禪師
　　旨鏡禪師
　　（耨雲實法嗣）佛敏訥禪師（有錄）　體真禪師
　　耳聞禪師
　　（竹鏡嵩法嗣）文衡權禪師（有錄）
　　（其白富法嗣）融徹頂禪師（有錄）
　　（指雲孝法嗣）勤正進禪師（有錄）
　　問水洪禪師　萬指開禪師
　　（浮石演法嗣）嵩雲秀禪師（有錄）
　　（大器成法嗣）濟得正禪師（有錄）　聯瞿性禪師
　　（法空證法嗣）素如珮禪師（有錄）　詞鋒住禪師
　　（赤松嶺法嗣）乾御源禪師（有錄）
　　（嗣燈胤法嗣）隱南廣禪師（有錄）
　　（井[覤-儿+丘]登法嗣）念法禪師
　　（自微法嗣）宇朋禪師
　　（克裕法嗣）敏睿禪師
　　（從谷習法嗣）慧劍禪師　古音通禪師
　　（繼初尚法嗣）渤如毅禪師　成元昶禪師
　　楚菴禪師
　　（破峰重法嗣）欽山祖禪師　恒燦明禪師
　　佛生蓮禪師　慈雲慧禪師
　　（空谷澄法嗣）傳燈續禪師　徹明現禪師
　　璽旨勤禪師　含潤慈禪師
　　香林仁禪師　雪居暘禪師
　　佛山禪師
　　（雲腹法嗣）瞿山禪師
　　（石頭能法嗣）靈香壽禪師　靈吼廉禪師
　　靈相乘禪師
　　（余山瑞法嗣）雙峰禪師　遁峰禪師
　　水谷徧禪師
　　（天如覺法嗣）大樹禪師
　　（密印法嗣）爍吼禪師
　　（南芝靜法嗣）若璽玉禪師　語峰實禪師
　　（林我鑒法嗣）愚參禪師
<pb n="131"/>
　　（祇然法嗣）萬固淵禪師
　　（天眼法嗣）印光禪師
　大鑒下第三十九世
　　（舌響訥法嗣）大朗璽禪師（有錄）
　　（祖鼻法嗣）滄溪月禪師（有錄）
　　（純備德法嗣）法幢遠禪師（有錄）　覺幢洪禪師
　　月幢深禪師
　　（隱南廣法嗣）雪浦玉禪師　楚石琮禪師
　　（文壁福法嗣）大樹禪師　子松玄禪師
　　隱微禪師　梅菴禪師
　　（嵩耳住法嗣）懷素元禪師
　　（蒼桐華法嗣）了塵葉居士
　　（靈香法嗣）大慧徹禪師
　　（渤如毅法嗣）省嵓哲禪師
　大鑒下第四十世
　　（懷素元法嗣）彬松朗禪師　完璧玉禪師

錦江禪燈高僧神僧傳目錄
卷十六
　唐多寶寺道因　簡州福聚寺靖邁
　梓州慧義寺神清　京師楞嚴院靈著
　成都淨眾寺神會　成都聖壽寺南印
　縉雲連雲院有緣　漢州開照寺鑑源
　彭州丹景山知玄　成都淨眾寺無相
　簡州慈雲寺待駕　[郫-卑+((白-日+田)/廾)]縣法定寺惟忠
　資州蘭若院處寂　漢州棲賢寺大川
　唐[鹵-※+夕]域難陀　徐州安豐山懷空
　成都福感寺定光　雅州開元寺智廣
　成都法聚寺圓相　閬州常樂寺法融
　成都東禪院貫休
卷十七
　唐成都府永安　興元渠山亡名
　唐法聚寺法江　彭州茶籠山羅僧
　閬州光國院行遵　周淨眾寺僧緘
　卭州靈鷲山點點師　成都福感寺定蘭
　成都蘭若院洪正　成都府雄俊
　梓州慧義寺清虗　漢州開化寺亡名
　成都府費長房　傖僧慧韶
　閬中寶淵　安漢寶彖
　閬中寶海　資州智方
　成都玄續　河南道基
　頴川靈睿　定林寺僧副
　弘農曇詢
卷十八
　郪江僧淵　益州響應山法進
　[郫-卑+((白-日+田)/廾)]筒慧熈　台州世瑜
　緜竹惠寬　徐州智詵
　成都智炫　武陽道會
　梓潼植相　吳人僧林
　康居道仙　益州青城山香闍黎
　益州多寶寺猷禪師　狂人僧度
　成都衛元嵩　廣漢尚圓
　相思寺無相　緜州童進
　淨德寺富上　莫測德山
　緜州慧琳　苦形慧聰
卷十九
　貝州智隱　會州法凝
　涪陵僧崖　玄武紹闍黎
　雒縣法建　益州慧恭
　眉州法泰　緜竹寶瓊
　康居明達　南昌僧晃
　梓州智通　陝州悟詮
　鉅鹿僧稠　霍山僧羣
<pb n="132"/>
　康居邵碩　始州惠主
　襄州慧璿　簡州道昭
　嘉州常羅漢　長樂道汪
　嘉州惠持　冀州慧叡
　瀘州羅貫山和尚　希夷陳先生
　嘉禾楞嚴寺達觀禪師　德昇頑菴
　犍為陳道人　瓦屋山角端
　開元寺張三丰　嘉州凌雲寺千峯大師
　古寺楊關主　峩眉道者
卷二十
　高昌法緒　凉州賢護
　[郫-卑+((白-日+田)/廾)]筒法期　凉州法成
　成都普恒　燉煌道法
　安漢僧慶　臨卭法琳
　[郫-卑+((白-日+田)/廾)]筒僧生　銅梁顯嵩
　名山禪惠　涪陵寶崖
　石巖崑法師　天竺阿世多尊者
　資縣道慧大師　崇慶州明釆
　漢州明本大師　香水空菴大師
　華陽德愛大師　百花萬竹大師
　華陽妙琴法師　安縣雪菴大師
　九峯無遐大師　榮昌真容大師
　豫章實相大師　昭化曉宗大師
　古城知慧菩薩　磻溪寺孤舟法師
　三楚福湛法師　遂寧了用法師
　河西玄暢法師　平田普岸法師
　內江慧永法師　懷州靈燦法師
　楚奇大師　嵋山牟羅漢
　江安印滿法師　聖壽院冲古大師
　成都承遠法師
　裴氏鸚鵡　成都僧誦法華經
　九頂海通行僧　梵僧西天三藏
　成都光遠法師　明槩法師表
　峩眉通天和尚　洪椿坪得心和尚
　木棟可尊法師　內江澄江宗主
　蓬溪高原論師　東山寺無為和尚
　燃燈寺鈞天大師　昭覺惟一大師
　江安遼陽大師　禹門䇿眉尊宿
　攀高傳　諱號雷同傳

錦江禪師高僧神僧目錄（終）

<talk>No. 1589-A
 錦江禪燈序</talk>

明莫明於日月。禪不名日月而名燈者。何哉。日月不
可傳。燈可傳也。故曰。薪盡火傳。膏竭燈傳。日月在天
之中。從上以來。自金襴別付。及斷臂得髓。梅子熟而
菩提無樹。一花開而五葉成枝。燈燈相續。焰焰生光。
千古無暗室無迷途。賴此燈爾。然則此燈。三千大千
世界。莫不有之。奚獨震旦錦江歟。夫神禹自岷山導
江。是山水發源於錦江。而西域讖云。金雞解銜一粒
粟。供養䦹邡羅漢僧。爰出馬駒踏殺天下。後代兒孫
蕃衍。則謂燈獨盛於錦江也亦宜。昭覺丈老人。得天
童悟鍵鎚。破山明衣鉢。滴淚滴血。無法真傳。為臨濟
三十二世中興。圓悟祖師之法席。三十年來。如塗毒
鼓響。聞者咸失身喪命。劫掃蕩。剏建之餘。彚集歷
代尊宿。凡產自蜀。而闡揚宗風於異地。或產異地。而
大建法幢於西川者。皆錄其源流行實警語悟偈。垂
訓後人。名曰錦江禪燈。而以高僧神僧附焉。共二十
卷。老人豈私一錦江哉。老人駐錫錦江。則傳錦江。三
千大千世界俱露。老人法身。則無不禪之燈也。謂錦
江之燈。即三千大千之燈乎。三千大千之燈。即錦江
<pb n="133"/>
之燈也。余雖謬現宰官。未忘本來面目。蒙老人印可。
分一燈於行車。略言簡端。勿謂葛藤饒舌。旹
康熈二十五年丙寅仲秋
賜進士第通議大夫戶部左侍郎。前都察院左副都
御史左僉都御史。乙丑充
殿試讀卷官
欽定纂修賦役全書總裁大理寺少卿。四川按察司
　按察使卓異
賜蟒服
特旨內陞弟子　胡昇猷　頓首譔

<talk>No. 1589-B
 序</talk>

原夫。天文日月所以貞麗。人文藻火所以昭發。而吾
輩亦有揑碎虗空者。有欹枕須彌者。有入水不溼入
火不焚者。此無他。乃精進勇猛之所使然耳。本師嘗
舉諺云。春宵一刻值千金。惟以此事激勵後學。或抑
或揚。揭示自家寶藏。所以年登七十。尤矍鑠焉。謂我
本立誓願。欲令一切眾。如我等無異。姑有是集之舉。
葢吾真丹國中。人物多妄習。妄多則惑重。惑重則智
輕。智輕則根基遲鈍。所以生處不能熟。熟處不能生
也。至于心之未窮。性之未盡。三界火宅茫茫何歸。以
百年之得失。浩劫流浪。可不大哀歟。自劫運以來。髠
夫輩。視三藏如在龍宮。非菩薩手眼。弗能深入。長閉
大櫃。積塵鎖埃。而莫或可展其題目。又深為可憫者。
今略摘吾蜀禪師要語。分為三彚。合刊䇿本。庶來學
便于參討。不致煤墨混雜。是亦泥塗可致雲宵。行潦
可通滄海。綱忝廁祖裔。弗忍旁觀。圓通顯密。聞所未
聞。譬諸眼能察秋毫。而不能自觀其面。髮能舒氣脈。
而不能自通其結。故知面之妍醜者。明鏡之力也。解
髮之曲直者。玄櫛之功也。行之芳者。道德之基也。綱
之振者。禪燈之光也。爰從上一夥老古錐。擅使勇猛
之風。嗟予小子。以禪弓未張。慧劍弗利。怯弱不敢以
自強。敢辭執鞭之後哉。旹
康熈丁卯九日昭覺住持　徹綱　拜譔

<talk>No. 1589-C
 序</talk>

夫禪之為燈也。非日月可能比。日月雖明。代謝有所
不及。彼禪燈瑞光浩浩。圓照六合。不稱其大。妙攝三
有。不名其小。亭毒蒼生。功埒化母。設一念等平。天地
人原無兩致。九年面壁。皮骨髓分作五家。肆口而談。
橫機而唱。推倒須彌。填實東海。惟我支那人物爾。謂
支那鍾秀。傑出叢林者。甲于巴子。而巴子國莫不稱
為法窟禪藪也。爰錦江居西南玉壘之上。北極紫微
之下。左觀于闐。右揖康居。論山聯自崑崙。故有岷峨
巫峰之峻。考水出于耨池。而有瞿塘灔澦之牢。宿躔
參井。吳楚以之而襟帶焉。地接八洪。嵩衡以之而螺
髻焉。所居者尊。而所產者亦勝也。聆生季運。忝寄殘
踪。每見銅頭鐵額之士。光揚宗教。剔獘除繁。賴彼山
高水長之所使然。葢受其道者難訾。信其法者易曉。
時滄桑搖蕩妄為人師。趑趄權門來往不替。嗚乎干
木在魏高枕。而謁文侯。子陵居漢長揖。而尋光武。彼
稱小道。尚懷高蹈之風。豈此沙門。不乘閒放之美。目
下劫熢㶿。三十年來棒喝遺徽。了無正範。今以禪
燈一照。庶使緝玄詞者。攤卷而獲意珠。軌玅道者。披
文而飲甘露。或曰溺文躭義。入海算沙。一體真如。見
性即了。特彼勾章棘句。愈出而愈多。似蜂房釀百花
之蜜。蟻絲穿九穴之珠。食其甜者念其蜂。好其珠者
慕其蟻。今有人焉。不食甜。不好珠。不嗜語言文字。此
集又奚為。余謂病其病者。不能自病。客慚而退。未幾
<pb n="134"/>
半餉。聆輒下榻。手舞足蹈。捫鬚而歎曰。此燈光超日
月大明之表。務流通于運季。展誠心于百世。此其發
端乎。旹
康熈戊辰中天節大聖大慈寺住持覺聆拜譔

<talk>No. 1589-D
 序</talk>

覺範禪師。作石霜慈祖傳贊云。余觀慈明。以英偉絕
人之姿。行不纏凡聖之事。談笑而起臨濟之將仆。叱
咤而死黃龍之偷心。視其施為。不見轍迹。未三世而
死為繩墨。諺云。字經三寫。烏焉成馬。此言可以喻大
也。先師示迹于末運。山川鼎沸之秋。千軍隊裏安禪。
虎穴魔宮說法。亦行不纏凡聖之事。得死心于先師
者。惟我昭覺法兄丈和尚也。荷法心殷。踐履唯實。壽
幾九旬。接納四來。精力猶剩。于應機之假。蒐蘿全蜀
古今知識。及高僧或現宰官居士等身。寶匣中秘要。
廿有餘年。輯成一書。名曰錦江禪燈。欲與百世之上
古錐名宿。同一鼻孔。把手并行。千古之下。十方龍象。
點開正眼。灼破昏衢。此段因緣非小補哉。德玉恨才
謭德涼。不能助其一力。且與先師所行相違。未一世
而死為繩墨。而為諸方耻。豈但烏焉成馬哉。故不及
吾兄遠矣。非儻護贊美之辭耳。癸酉冬。乃命青城竹
浪吾姪。買舟東下嘉禾之楞嚴。鋟梓附方冊龍藏。壽
世流通。暫泊舟于古渝。收征帆而過我。以藁見示。正
值期會接物之餘。燒燈敬閱。誠哉吾蜀劫後之奇遘
也。余欲無言可乎。亦乃吾兄吾姪護持慧命之心。遠
且殷矣。德玉遂合掌加額。謹贅數言。再拜弁于簡端
云。旹
康熈歲次癸酉長至日古渝華嵓聖可德玉題于石
林面壁嵓

<talk>No. 1589-E
 題辭</talk>

夫破顏微笑之旨。彌滿五天。自江槎分玉浪以來。始
洋溢乎中國故金雞銜粟。馬駒踏人。貴乎見諦。履歷
次之。所以五葉蕃衍。中此毒者。病痼弗淺也。即遐陬
僻壤知有悟門。竈[嬾-束]餉兒。擅說法要。累所傳之襍糅。
務稟授有苗裔。某為師承。某為嫡嗣。何州之子。何世
降神。庶法運毋紊乎主張。而流芳亦邁矣。如德山臨
濟。大機大用。殺活自由。無俟外學相助。五季以從。辯
藻轉深。往往從義學理窟中翻駁而出。是衲子反帶
書生氣耳。其真風變渙由茲而始。昨閱少林纘緒。以
大慧易虎丘。付帕為嫡嗣。噫醜詞出自偽口。不遜費
于筆端。古之法匠。尚有傳記可攷。非直譜牒而已。適
以禪燈題其名。高僧神僧附其右者。恐異日雷同纘
緒之謬。以備後之修史者。便于採摭焉。且末法奉教。
例多俑人。每臨文而歎息。遂興志以殫修。吾祖之道
之傳于諸夏。始于梁。盛于唐。而光顯于宋。其間多能
文博達之士。迨懷宗先帝晏駕之後。宼烽霧起。玉石
俱焚。其殘篇短帙。或以文傳而辭陋事踈。或尚聲名
而志乖隱逸。彼得此失。無所攷者。于是取諸方口實。
且刪且衍。以為之書。執筆悲懣。不覺涕泗橫流。而人
之所知。不如人之所不知。信哉。近有一夥不明大法
之人。祇欲攀高自大。曩者阿難調達。均為釋尊之弟。
羅睺善星。同是如來之胤。非道有優劣亦邪正。葢自
取之耳。今集中。自四祖以下。迨雙桂印止。于中麟膞
猩脣不勝枚舉。僅取觚翰雅尚者。摘其黼藻。及馳他
國說法者。名實章程。而乘願入峽利生者。總戢帙內。
間有一知半解隱逸嵓阿者。列書號名于目次之後。
或烽烟兩地難于捃拾。祈鴻魚以示之。俾金雞銜粟
蕃衍中華。斷不類婆須密天皇悟之故事。費後昆之
<pb n="135"/>
筆舌也已。
旹。
康熈壬子成都府昭覺寺丈雪通醉謹識于不動軒。

<other>古今採摭</other>
佛祖綱目佛祖通載佛祖統紀傳法正宗
禪宗正脈宗門統要景德傳燈五燈會元
人天眼目禪燈世譜禪林寶訓傳燈錄
續傳燈錄摘要指南緇門警訓蓮宗寶鑑
古尊宿錄禪源諸詮弘明集廣弘明集
頌古聯珠碧嵓集蘿湖野錄唐弘秀集
明弘秀集五燈緒略清五燈纘緒五燈嚴統
峩眉誌[鹵-※+夕]川誌諸方日錄高僧傳
神僧傳續高僧傳宋高僧傳明高僧傳
徑石滴乳集

<other>辯譌</other>
唐之止訛說。乃昉法師作。宋之磐法師輯統紀。蔓引
昉言。斥嵩禪師定祖圖。以禪經為證。自取其不實。謂
師子遭難而無傳矣。吁宗教之徒。競相是非。如獅子
身蟲。非外來也。爰婆須密正傳。本位居七。反遺之。誤
以末田地填其數。將謂後無人矣。且師子具宿命通。
預以大法。囑婆舍斯。斯接不如密。密接般若多羅。羅
接菩提達磨。廿八世。明如皎日。若依統紀。則闕三矣。
讓祖本金州人。今興安州也。爰興安屬興元。興元今
漢中。是訂漢中本屬蜀。及唐以龍安易之。因爾漢中
歸秦矣。時以彼方古錐。仍收集內。遂從讓祖。始江陵
城西天王寺道悟。而城東亦有天皇寺道悟。兩師同
時同諱。後道原禪師。輯傳燈錄。認為一人。費盡後賢
筆舌。洞宗刊緒略。強歸天王悟于洞。濟宗輯嚴統。仍
收天王悟于濟。少林聞之作纘緒。又揑大慧易虎丘。
付帕為嫡嗣。三者之釁。始于原矣。
廬山惠永法師。本內江潘氏子。一本河內鄱氏。
東林總禪師。本劍州施氏子。綱目備具。而會元誤
為延平者（謂延平劍故。以劍州認延平也。可笑）。
合州釣魚臺自回禪師。會元誤為台州。

<other>校譌篇</other>
佛祖統紀西土二十四祖紀　末田地系阿難旁出。
紀于第四。訛矣。
四祖優婆毱多　五祖提迦多　六祖彌遮迦　婆
須密位居第七。紀以遺之。故後數不及。且又少二
十五祖婆舍斯。二十六祖不如蜜多。二十七祖般
若多羅。
二十四祖師子尊者　縮為二十三。丈雪新添上祈
楞嚴主人災梨以成之　前昉法師。譏嵩禪師。廣
引抵塞為不實。翻以師子尊者。受罽賓之難。其系
以絕。臆何妒哉。如普德勗[、/(、*、)]作七祖傳。亦以宗門
互之。是乃引蔓宗傳之別篡也。

<other>凡例</other>
輯斯錄者。自祖道傳於東土。歷朝以來。流通無滯。
因明季宼亂。惟蜀最久。恐遺失世譜宗派無稽也。
今彚成一書。又附高僧神僧於後。離為二十卷。顏
曰錦江禪燈。苐蒐羅難罄。挂漏猶多。冀將來有志
補輯者。尋討纂述焉。
採摭歷代諸家語錄。凡產於蜀。而闡揚宗教於異
地。或產四方。而建法幢於西川者。略摘上堂小參
機緣頌古法語行實。儻現宰官長者居士身。弘護
法門。有機緣者。與夫山林隱逸物外高流。如獲言
句。已編入帙。俾徵慧命攸歸。淵源有自。若訛謬濫
廁者。不敢收入。
採集規式。略依指月寶積諸錄之例。歷代宗支。乃
<pb n="136"/>
共一源。不析五派。惟於卷目之下。贅大鑒下第幾
世。以便披覽。識其所自。蓋海內[打-丁+(乖-北+比)]竿相望。總不越
南嶽青原之外也。從大鑒下第一世起。至三十九
世止。
是編專言錦江者。蓋天下山水。實由岷山導江發
源。入於錦江。而天下洋溢。昔般若多羅。有金雞銜
粟之讖。祖道世系。亦自錦江發源。遂及寰區。詎云
錦江之燈。不交映於震旦。而震旦之燈。不聯輝於
錦江乎。且蜀難之後。兼有冐籍有宗。雜遝緇林者。
妄樹[打-丁+(乖-北+比)]竿。恐珷玞混玉。涇渭難分。以證攸歸。莫待
後昆悞入羣隊。瞎却正眼。
燈以傳道。統以繼脈。設道之不明。統之不正。先聖
所憂也。邇來予見法門有遙嗣無稽者。不得不憂
深而慮遠。故輯此書。如憲章祖述之旨。必傳持有
譜。承接有系。然後刪繁取要。詳略會同。始收入錄。
俾後之學者。開卷而有得也。
集書以來。三十餘稔。甞郵書海內。乞之當代宗師
尊宿。不勝枚舉。有見示言句者。止得芳名佳號者。
有言句者。依次入錄。表章於前。止有名號者。謹列
於後。以待來纂修補入。敢以俟諸明眼。

<article id="n1590">錦江禪燈</article>

No. 1590
<sarticle>錦江禪燈卷第一</sarticle>

昭覺丈雪　通醉　輯
紹興幻菴　胡昇猷　訂
<other>四祖下第六世（旁出）</other>
<other>金陵牛頭山智威法嗣</other>
<other>舒州天柱山崇慧禪師</other>彭州陳氏子。唐乾元初。往舒
州天柱山創寺。永泰元年賜額。僧問。如何是天柱境。
師曰。主簿山高難見日。玉鏡峰前易曉人。問達磨未
來此土時。還有佛法也無。師曰。未來且置。即今事作
麼生。曰某甲不會。乞師指示。師曰。萬古長空。一朝風
月。僧無語。師復曰。闍黎會麼。曰不會。師曰。自己分上
作麼生。干他達磨來與未來作麼。他家來大似賣卜
漢。見汝不會。為汝錐破卦文。纔生吉凶。盡在汝分上。
一切自看。僧曰。如何是解卜底人。師曰。汝纔出門時。
便不中也。問如何是天柱家風。師曰。時有白雲來閉
戶。更無風月四山流。問亡僧遷化向甚麼處去也。師
曰。灊嶽峰高長積翠。舒江明月色光暉。問如何是大
通智勝佛。師曰。曠大劫來未曾壅滯。不是大通智勝
佛是甚麼。曰為甚麼佛法不現前。師曰。只為汝不會。
所以成不現前。汝若會去。亦無佛可成。問如何是道。
師曰。白雲覆青嶂。蜂蝶戀庭華。問從上諸聖有何言
說。師曰。汝今見吾有何言說。問宗門中事請師舉唱。
師曰。石牛長吼真空外。木馬嘶時月隱山。問如何是
和尚利人處。師曰。一雨普滋。千山秀色。問如何是天
柱山中人。師曰。獨步千峰頂。優游九曲泉。問如何是
西來意。師曰。白猿抱子來青嶂。蜂蝶銜華綠藥間。大
曆十四年歸寂。塔于山之北。
<other>五祖下第四世</other>
<other>益州無相法嗣</other>
<other>益州保唐寺無住禪師</other>初得法於無相大師。乃居南
陽白崖山。專務宴寂。經累歲。學者漸至。勤請不已。自
此垂誨。雖廣演言教。而唯以無念為宗。唐相國杜鴻
漸。出撫坤維。聞師名。思一瞻禮。遣使到山延請。時節
度使崔寧。亦命諸寺僧徒。遠出迎引。至空慧寺。時杜
公與戎帥。召三學碩德。俱會寺中。致禮訖。公問曰。弟
子聞。和尚說無憶無念莫妄三句法門。是否。師曰然。
公曰。此三句是一是三。師曰。無憶名戒。無念名定。莫
妄名慧。一心不生。具戒定慧。非一非三也。公曰。後句
<pb n="137"/>
妄字。莫是從心之忘乎。曰從女者是也。公曰。有據否。
師曰。法句經云。若起精進心。是妄非精進。若能心不
妄。精進無有涯。公聞疑情盪然。公又問。師還以三句
示人否。師曰。初心學人還令息念。澄停識浪。水清影
現。悟無念體。寂滅現前。無念亦不立也。于時庭樹鵶
鳴。公問。師聞否。師曰聞。鵶去已又問。師聞否。師曰聞。
公曰。鵶去無聲。云何言聞。師乃普告大眾曰。佛世難
值。正法難聞。各各諦聽。聞無有聞。非關聞性。本來不
生。何曾有滅。有聲之時。是聲塵自生。無聲之時。是聲
塵自滅。而此聞性不隨聲生。不隨聲滅。悟此聞性。則
免聲塵之所轉。當知聞無生滅。聞無去來。公與僚屬
大眾稽首又問。何名第一義。第一義者從何次第得
入。師曰。第一義無有次第。亦無出入。世諦一切有。第
一義即無。諸法無性性。說名第一義。佛言。有法名俗
諦。無性第一義。公曰。如師開示。實不可思議。公又曰。
弟子性識微淺。昔因公暇。撰得起信論章疏兩卷。可
得稱佛法否。師曰。夫造章疏。皆用識心思量分別。有
為有作。起心動念。然可造成。據論文云。當知一切法。
從本以來。離言說相。離名字相。離心緣相。畢竟平等
無有變異。唯有一心。故名真如。今相公著言說相。著
名字相。著心緣相。既著種種相。云何是佛法。公起作
禮曰。弟子亦曾問諸供奉大德。皆贊弟子不可思議。
當知彼等但徇人情。師今從理解說。合心地法。實是
真理不可思議。公又問。云何不生。云何不滅。如何得
解脫。師曰。見境心不起名不生。不生即不滅。既無生
滅。即不被前塵所縛。當處解脫。不生名無念。無念即
無滅。無念即無縛。無念即無脫。舉要而言。識心即離
念。見性即解脫。離識心見性外。更有法門識無上菩
提者。無有是處。公曰。何名識心見性。師曰。一切學道
人。隨念流浪。葢為不識真心。真心者。念生亦不順生。
念滅亦不依寂。不來不去。不定不亂。不取不捨。不沈
不浮。無為無相。活鱍鱍。平常自在。此心體畢竟不可
得。無可知覺。觸目皆如。無非見性也。公與大眾作禮
稱贊。踊躍而去。師後居保唐寺而終。
<other>大鑒下第一世</other>
<other>南嶽懷讓禪師</other>金州杜氏子。於唐儀鳳二年四月八
日降誕。感白氣應於玄像。在安康之分。太史瞻見。奏
聞高宗皇帝。帝乃問。是何祥瑞。太史對曰。國之法器。
不染世榮。帝傳勅金州太守韓偕。親往存慰其家。家
有三子。唯師最小。炳然殊異。性唯恩讓。父乃安名懷
讓。年十歲。唯樂佛書。時有三藏玄靜過舍。告其父母
曰。此子若出家。必獲上乘。廣度眾生。至垂拱三年。方
十五歲。辭親往荊州玉泉寺。依弘景律師出家。通天
二年受戒。後習毗尼藏。一日自歎曰。夫出家者。為無
為法。天上人間無有勝者。時同學坦然。知師志氣高
邁。勸師謁嵩山安和尚。安啟發之。乃直指詣曹谿。參
六祖。祖問。甚麼處來。曰嵩山來。祖曰。甚麼物恁麼來。
師無語。遂經八載。忽然有省。乃白祖曰。某甲有個會
處。祖曰。作麼生。師曰。說似一物即不中。祖曰。還假修
證否。師曰。修證則不無。污染即不得。祖曰。祇此不污
染。諸佛之所護念。汝既如是。吾亦如是。西天般若多
羅讖汝。足下出一馬駒。踏殺天下人。病在汝心。不須
速說。師執侍左右一十五年。先天二年。住衡嶽居般
若寺。開元中。有沙門道一。在衡嶽山。常習坐禪。師知
是法器。往問曰。大德坐禪圖甚麼。一曰。圖作佛。師乃
取一甎。於彼菴前石上磨。一曰。磨作甚麼。師曰。磨作
鏡。一曰。磨甎豈得成鏡邪。師曰。磨甎既不成鏡。坐禪
豈得作佛。一曰。如何即是。師曰。如牛駕車。車若不行。
打車即是。打牛即是。一無對。師又曰。汝學坐禪。為學
坐佛。若學坐禪。禪非坐臥。若學坐佛。佛非定相。於無
住法不應取捨。汝若坐佛。即是殺佛。若執坐相。非達
其理。一聞示誨。如飲醍醐。禮拜問曰。如何用心即合
無相三昧。師曰。汝學心地法門。如下種子。我說法要。
<pb n="138"/>
譬彼天澤。汝緣合故當見其道。又問。道非色相。云何
能見。師曰。心地法眼能見乎道。無相三昧亦復然矣。
一曰。有成壞否。師曰。若以成壞聚散而見道者。非見
道也。聽吾偈曰。心地含諸種。遇澤悉皆萌。三昧華無
相。何壞復何成。一蒙開悟。心意超然。侍奉十秋。日益
玄奧。入室弟子總有六人。師各印可曰。汝等六人同
證吾身。各契其一。一人得吾眉。善威儀。一人得吾眼。
善顧盻。一人得吾耳。善聽理。一人得吾鼻。善知氣。一
人得吾舌。善談說。一人得吾心。善古今。曰一切法皆
從心生。心無所生。法無所住。若達心地。所作無礙。非
遇上根。宜慎辭哉。天寶三年八月十一日。圓寂於衡
嶽。諡大慧禪師。最勝輪之塔。
<other>大鑒下第二世</other>
<other>南嶽讓法嗣</other>
<other>江西道一禪師</other>漢州䦹邡縣馬氏子。本邑羅漢寺出
家。容貌奇異。牛行虎視。引舌過鼻。足下有二輪文。幼
歲依資州唐和尚落髮。受具於渝州圓律師。唐開元
中。習禪定於衡嶽山中。遇讓和尚。同參六人。唯師密
受心印。始自建陽佛迹嶺。遷至臨川。次至南康龔公
山。大曆中。隷名於鍾陵開元寺。時連帥路嗣恭。聆風
景慕。親受宗旨。由是四方學者雲集座下。一日謂眾
曰。汝等諸人。各信自心是佛。此心即是佛心。達磨大
師從南天竺國。來至中華。傳上乘一心之法。令汝等
開悟。又引楞伽經文。以印眾生心地。恐汝顛倒不自
信。此一心之法各各有之。故楞伽經以佛語心為宗。
無門為法門。夫求法者。應無所求。心外無別佛。佛外
無別心。不取善不捨惡。淨穢兩邊俱不依怙。達罪性
空。念念不可得。無自性故。故三界唯心。森羅萬象。一
法之所印。凡所見色皆是見心。心不自心。因色故有。
汝但隨旹言說。即事即理。都無所礙。菩提道果亦復
如是。於心所生。即名為色。知色空故。生即不生。若了
此意。乃可隨時著衣喫飯。長養聖胎。任運過時。更有
何事。汝受吾教。聽吾偈曰。心地隨時說。菩提亦祇寧。
事理俱無礙。當生即不生。僧問。和尚為甚麼說即心
即佛。師曰。為止小兒啼。曰啼止時如何。師曰。非心非
佛。曰除此二種人來。如何指示。師曰。向伊道不是物。
曰忽遇其中人來時如何。師曰。且教伊體會大道。問
如何是西來意。師曰。即今是甚麼意。龐居士問。不昧
本來人。請師高著眼。師直下覰。士曰。一等沒絃琴。唯
師彈得妙。師直上覰。士禮拜。師歸方丈。居士隨後曰。
適來弄巧成拙。又問。如水無筋骨。能勝萬斛舟。此理
如何。師曰。者裏無水亦無舟。說甚麼筋骨。一夕西堂
百丈南泉隨侍翫月次。師問。正恁麼時如何。堂曰。正
好供養。丈曰。正好修行。泉拂袖便行。師曰。經入藏。禪
歸海。唯有普願獨超物外。百丈問。如何是佛法旨趣。
師曰。正是汝放身命處。師問百丈。汝以何法示人。丈
豎起拂子。師曰。祗者個。為當別有。丈拋下拂子。僧問。
如何得合道。師曰。吾早不合道。問如何是西來意。師
便打曰。吾若不打汝。諸方笑吾也。有小師耽源行脚
回。於師前畫個圓相。就上拜了立。師曰。汝莫欲作佛
否。曰某甲不解揑目。師曰。吾不如汝。小師不對。鄧隱
峯辭師。師曰。甚麼處去。曰石頭去。師曰。石頭路滑。曰
竿木隨身。逢場作戲。便去。纔到石頭。即繞禪牀一匝。
振錫一聲。問是何宗旨。石頭曰。蒼天蒼天。峰無語。却
回舉似師。師曰。汝更去問。待他有答。汝便噓兩聲。峯
又去依前問。石頭乃噓兩聲。峯又無語。回舉似師。師
曰。向汝道石頭路滑。有僧於師前作四畫。上一畫長。
下三畫短。曰不得道一畫長三畫短。離此四字外。請
和尚答。師乃畫地一畫曰。不得道長短。答汝了也。有
講僧來問曰。未審禪宗傳持何法。師却問曰。座主傳
持何法。主曰。忝講得經論二十餘本。師曰。莫是師子
兒否。主曰不敢。師作噓噓聲。主曰。此是法。師曰。是甚
麼法。主曰。師子出窟法。師乃默然。主曰。此亦是法。師
<pb n="139"/>
曰。是甚麼法。主曰。師子在窟法。師曰。不出不入。是甚
麼法。主無對。遂辭出門。師召曰座主。主回首。師曰。是
甚麼。主亦無對。師曰。者鈍根阿師。洪州廉使問曰。喫
酒肉即是。不喫即是。師曰。若喫是中丞祿。不喫是中
丞福。師入室弟子一百三十九人。各為一方宗主。轉
化無窮。師於真元四年正月中。登建昌石門山。於林
中經行。見洞壑平坦。謂侍者曰。吾之朽質。當於來月
歸茲地矣。言訖而回。既而示疾。院主問。和尚近日尊
候如何。師曰。日面佛月面佛。二月一日。沐浴跏趺入
滅。元和中諡大寂禪師。塔曰大莊嚴。
<other>荷澤神會法嗣</other>
<other>西隱進平禪師</other>京兆吳氏子。出家於永安山明福院。
風表端雅。諸經大論皆所研尋。銷文鍊注令人樂聞。
末思禪觀。於洛下遇荷澤會師了悟。且曰。甚矣不自
外知者所知難乎哉。後至唐州。遂居西隱山。刺史鄭
文簡。請入城闡揚宗旨。示滅年八十一。大曆十四年
三月。塔於雲頂。
<other>大鑒下第三世</other>
<other>馬祖一法嗣</other>
<other>西山亮座主</other>蜀人也。頗講經論。因參馬祖。祖問。見說
座主大講得經論。是否。師曰不敢。祖曰。將甚麼講。師
曰。將心講。祖曰。心如工伎兒。意如和伎者。爭解講得。
師抗聲曰。心既講不得。虗空莫講得麼。祖曰。却是虗
空講得。師不肯便出。將下堦。祖召曰座主。師回首。祖
曰。是甚麼。師豁然大悟。便禮拜。祖曰。者鈍根阿師。禮
拜作麼。師曰。某甲所講經論。將謂無人及得。今日被
大師一問。平生功業一時冰釋。禮謝而退。乃隱于洪
州西山。更無消息。
<other>則川和尚</other>蜀人也。龐居士相看次。師曰。還記得見石
頭時道理否。士曰。猶得阿師重舉在。師曰。情知久參
事慢。士曰。阿師老耄。不啻龐公。師曰。二彼同時。又爭
幾許。士曰。龐公鮮健。且勝阿師。師曰。不是勝我。祇欠
汝個幞頭。士拈下幞頭曰。恰與師相似。師大笑而已。
師摘茶次。士曰。法界不容身。師還見我否。師曰。不是
老師。洎答公話。士曰。有問有答葢是尋常。師乃摘茶
不聽。士曰。莫怪適來容易借問。師亦不顧。士喝曰。者
無禮儀老漢。待我一一舉向明眼人。師乃拋却茶籃。
便歸方丈。
<other>大鑒下第四世</other>
<other>歸宗常法嗣</other>
<other>漢南高亭和尚</other>有僧自夾山來禮拜。師便打。僧曰。特
來禮拜。何得打某甲。僧再禮拜。師又打趂。僧回舉似
夾山。山曰。汝會也無。曰不會。山曰。賴汝不會。若會。即
夾山口瘂。
<other>章敬腪法嗣</other>
<other>金州操禪師</other>請米和尚齋。不排坐位。米到展坐具禮
拜。師下禪牀。米乃坐師位。師却席地而坐。齋訖。米便
去。侍者曰。和尚受一切人欽仰。今日坐位被人奪却。
師曰。三日後若來。即受救在。米三日後果來。曰前日
遭賊。
<other>南泉普願法嗣</other>
<other>雲頂日子和尚</other>亞谿來參。師作起勢。谿曰。者老山鬼。
猶見某甲在。師曰。罪過罪過。適來失祇對。谿欲進語。
師乃叱之。谿曰。大陣前不妨難禦。師曰是是。谿曰。不
是不是。趙州云。可憐兩個漢。不識轉身句。
<other>大鑒下第五世（旁出）</other>
<other>遂州圓法嗣</other>
<other>終南山圭峰宗密禪師</other>果州西充何氏子。家本豪盛。
髫齓通儒書。冠歲探釋典。唐元和二年。將赴貢舉。偶
造圓和尚法席。欣然契會。遂求披剃。當年進具。一日
隨眾僧。齋于府吏任灌家。居下位。以次受經。得圓覺
十二章。覧未終軸。感悟流涕。歸以所悟之旨告于圓。
圓撫之曰。汝當大弘圓頓之教。此諸佛授汝耳。行矣。
<pb n="140"/>
無自滯于一隅也。師涕泣奉命禮辭而去。因謁荊南
忠禪師。忠曰。傳教人也。當宣導於帝都。復見洛陽照
禪師。照曰。菩薩人也。誰能識之。尋抵襄漢。因病僧付
華嚴疏。即上都澄觀大師之所撰也。師未甞聽習。一
覧而講。自欣所遇曰。向者諸師述作。罕窮厥旨。未若
此疏辭源流暢。幽𧷤煥然。吾禪遇南宗。教逢圓覺。一
言之下心地開通。一軸之中義天朗耀。今復偶茲絕
筆。罄竭于懷。暨講終思見疏主。時屬門人泰恭斷臂
酬恩。師先齎書上疏主。遙敘師資。往復慶慰。尋泰恭
痊損。方隨侍至上都。執弟子之禮。觀曰。毗盧華藏。能
隨我遊者。其汝乎。師預觀之室。惟日新其德。而認筌
執象之患永亡矣。北遊清凉山。四住鄠縣草堂寺。未
幾復入終南圭峰蘭若。大和中。徵入內賜紫衣。帝累
問法要。朝士歸慕。唯相國裴公休。深入堂奧。受教為
外護。師以禪教學者。互相非毀。遂著禪源諸詮。為錄
諸家所述。詮表禪門根源道理文字句偈。集為一藏。
以貽後代。其都序略云。禪是天竺之語。具云禪那。此
云思惟修。亦云靜慮。皆定慧之通稱也。源者是一切
眾生本覺真性。亦名佛性。亦名心地。悟之名慧。修之
名定。定慧通名為禪。此性是禪之本源。故云禪源。亦
名禪那。理行者。此之本源是禪理。忘情契之是禪行。
故云理行。然今所集諸家述作。多譚禪理。少說禪行。
故且以禪源題之。今時有人。但目真性為禪者。是不
達理行之旨。又不辨華竺之音也。然非離真性別有
禪體。但眾生迷真合塵。即名散亂。背塵合真。方名禪
定。若直論本性。即非真非妄。無背無合。無定無亂。誰
言禪乎。況此真性。非唯是禪門之源。亦是萬法之源。
故名法性。亦是眾生迷悟之源。故名如來藏藏識。亦
是諸佛萬德之源。故名佛性。亦是菩薩萬行之源。故
名心地。萬行不出六波羅蜜。禪者但是六中之一。當
其第五。豈可都目真性。為一禪行哉。
<other>長慶安法嗣</other>
<other>益州大隨法真禪師</other>梓州王氏子。妙齡夙悟。決志尋
師。於慧義寺出家。圓具後南遊。初見藥山道吾雲巖
洞山。次至嶺外。大溈會下數載。食不至充。臥不求暖。
清苦鍊行。操履不羣。溈深器之。一日問曰。闍黎在老
僧此間。不曾問一轉話。師曰。教某甲向甚麼處下口。
溈曰。何不道如何是佛。師便作手勢掩溈口。溈歎曰。
子真得其髓。從此名傳四海。爾後還蜀。寄錫天彭堋
口山龍懷寺。於路旁煎茶。普施三年。因往後山。見一
古院號大隨。羣峰矗秀。㵎水清冷。中有一樹圍四丈
餘。南開一門。中空無礙。不假斧斤。自然一菴。顏曰木
禪。師乃居之。十餘載影不出山。聲聞于外。四方玄學
千里趨風。蜀主欽尚。遣使屢徵。師皆辭以老病。署神
照大師。上堂。此性本來清淨。具足萬德。但以染淨二
緣。而有差別。故諸聖悟之。一向淨用而成覺道。凡夫
迷之。一向染用沒溺輪迴。其體不二。故般若云。無二
無二分無別無斷故。僧問。劫火洞然大千俱壞。未審
者個壞不壞。師曰壞。曰恁麼則隨他去也。師曰。隨他
去。僧不肯。後到投子舉前話。子遂裝香遙禮曰。西川
古佛出世。謂其僧曰。汝速回去懺悔。僧回大隨。師已
歿。僧再至投子。子亦遷化。問如何是大人相。師曰。肚
上不貼榜。問僧。甚處去。曰西山住菴去。師曰。我向東
山頭喚汝。汝便來得麼。曰不然。師曰。汝住菴未得。問
生死到來時如何。師曰。遇茶喫茶。遇飯喫飯。曰誰受
供養。師曰。合取鉢盂。菴側有一龜。僧問。一切眾生皮
裹骨。者個眾生為甚骨裹皮。師拈草履覆龜背上。僧
無語。問如何是諸佛法要。師舉拂子曰會麼。曰不會。
師曰。麈尾拂子。問如何是學人自己。師曰。是我自己。
曰為甚麼却是和尚自己。師曰。是汝自己。問如何是
大隨一面事。師曰。東西南北。問佛法徧在一切處。教
學人向甚麼處駐足。師曰。大海從魚躍。長空任鳥飛。
問父子至親。岐路各別時如何。師曰。為有父子。問如
<pb n="141"/>
何是無縫塔。師曰。高五尺。曰學人不會。師曰。鶻崙甎。
問和尚百年後。法付何人。師曰。露柱火爐。曰還受也
無。師曰。火爐露柱。問僧。甚處去。曰峩眉禮普賢去。師
舉拂子曰。文殊普賢總在者裏。僧作圓相拋向後乃
禮拜。師喚侍者。取一貼茶與者僧。眾僧參次。師以口
作患風勢曰。還有人醫得吾口麼。眾僧競送藥以至。
俗士聞之。亦多送藥。師並不受。七日後師自摑口令
正。乃曰。如許多時鼓者兩片皮。至今無人醫得。即端
坐而逝。
<other>趙州諗法嗣</other>
<other>益州西睦和尚</other>上堂。有俗士舉手曰。和尚便是一頭
驢。師曰。老僧被汝騎。士無語。去後三日再來白言。某
甲三日前著賊。師拈杖趂出。師有時驀喚侍者。者應
諾。師曰。更深夜靜。共伊商量。
<other>龍潭信法嗣</other>
<other>鼎州德山宣鑒禪師</other>簡州周氏子。廿歲出家依年受
具。精究律藏。於性相諸經貫通旨趣。常講金剛般若。
時謂之周金剛。忽謂同學曰。一毛吞海。海性無虧。纖
芥投鋒。鋒利不動。學與無學。唯我知焉。後聞南方禪
席頗盛。師氣不平。乃曰。出家兒千劫學佛威儀。萬劫
學佛細行。不得成佛。南方魔子敢言。直指人心見性
成佛。我當摟其窟穴。滅其種類。以報佛恩。遂擔青龍
疏鈔出蜀。至澧陽路上。見一婆子賣餅。因息肩買餅
點心。婆指擔曰。者個是甚麼文字。師曰。青龍疏鈔。婆
曰。講何經。師曰。金剛經。婆曰。我有一問。你若答得。施
與點心。若答不得。且別處去。金剛經道。過去心不可
得。現在心不可得。未來心不可得。未審上座點那個
心。師無語。遂往龍潭。至法堂曰。久嚮龍潭。及乎到來。
潭又不見。龍又不現。潭引身曰。子親到龍潭。師無語。
遂棲止焉。一夕侍立次。潭曰。更深何不下去。師珍重
便出。却回曰。外面黑。潭點紙燭度與師。師擬接。潭復
吹滅。師於此大悟。便禮拜。潭曰。子見個甚麼。師曰。從
今向去。更不疑天下老和尚舌頭也。至來日。龍潭陞
座謂眾曰。可中有一漢。牙如劍樹。口似血盆。一棒打
不回頭。他時向孤峰頂上。立吾道去在。師將疏鈔。堆
法堂前。舉火炬曰。窮諸玄辯。若一毫置於太虗。竭世
樞機。似一滴投於巨壑。遂焚之。於是禮辭。直抵溈山。
挾複子上法堂。從西過東。從東過西。顧視方丈曰。有
麼有麼。山坐次殊不顧盻。師曰無無。便出。至門首乃
曰。雖然如此。也不得草草。遂具威儀再入相見。纔跨
門提起坐具曰。和尚。山擬取拂子。師便喝。拂袖而出。
溈山至晚問首座。今日新到在否。座曰。當時背却法
堂著草鞋出去也。山曰。此子已後向孤峰頂上。盤結
草菴。呵佛罵祖去在。師住澧陽三十年。屬唐武宗廢
教。避難於獨浮山之石室。大中初。武陵太守薛廷望。
再崇德山精舍。號古德禪院。將訪求哲匠住持。聆師
道行。屢請不下山。廷望乃設詭計。遣吏以茶鹽誣之。
言犯禁法。取師入州。瞻禮堅請。居之大闡宗風。上堂。
若也於己無事。則勿妄求。妄求而得。亦非得也。汝但
無事於心。無心於事。則虗而靈。空而妙。若毛端許言
之本末者。皆為自欺。何故。毫釐繫念。三塗業因。瞥爾
情生。萬劫羈鎖。聖名凡號盡是虗聲。殊相劣形皆為
幻色。汝欲求之。得無累乎。及其厭之。又成大患。終而
無益。小參示眾曰。今夜不答話。問話者三十棒。時有
僧出禮拜。師便打。僧曰。某甲話也未問。和尚因甚麼
打某甲。師曰。汝是甚麼處人。曰新羅人。師曰。未跨船
舷。好與三十棒。僧參。師問維那。今日幾人新到。曰八
人。師曰。喚來一時生按著。龍牙問。學人仗鏌鎁劍。擬
取師頭時如何。師引頸近前曰㘞。牙曰。頭落也。師呵
呵大笑。牙後到洞山舉前話。山曰。德山道甚麼。牙曰。
德山無語。洞曰。莫道無語。且將德山落底頭。呈似老
僧看。牙方省便懺謝。有僧舉似師。師曰。洞山老人不
識好惡。者漢死來多少時。救得有甚麼用處。僧問。如
<pb n="142"/>
何是菩提。師打曰出去。莫向者裏屙。問如何是佛。師
曰。佛是西天老比丘。雪峰問。從上宗乘。學人還有分
也無。師打一棒曰。道甚麼。曰不會。至明日請益。師曰。
我宗無語句。實無一法與人。峰因此有省。巖頭聞之
曰。德山老人一條脊梁骨。硬似銕。抝不折。然雖如此。
於唱教門中。猶較些子。曰道得也三十棒。道不得也
三十棒。臨濟聞得。謂洛浦曰。汝去問他。道得為甚麼
也三十棒。待伊打。汝接住棒送一送。看伊作麼生。浦
如教而問。師便打。浦接住送一送。師便歸方丈。浦回
舉似臨濟。濟曰。我從來疑著者漢。雖然如是。你還識
德山麼。浦擬議。濟便打。上堂。問即有過。不問猶乖。有
僧出禮拜。師便打。僧曰。某甲始禮拜。為甚麼便打。師
曰。待汝開口。堪作甚麼。師令侍者喚義存。存上來。師
曰。我自喚義存。汝又來作甚麼。存無對。上堂。我先祖
見處即不然。者裏無祖無佛。達磨是老臊胡。釋迦老
子是乾屎橛。文殊普賢是擔屎漢。等覺妙覺是破執
凡夫。菩提涅槃是繫驢橛。十二分教是鬼神簿。拭瘡
疣紙。四果三賢初心十地。是守古塚鬼。自救不了。有
僧相看。乃近前作相撲勢。師曰。與麼無禮。合喫山僧
手裏棒。僧拂袖便行。師曰。饒汝如是。也祇得一半。僧
轉身便喝。師打曰。須是我打你始得。曰諸方有明眼
人在。師曰。天然有眼。僧擘開眼曰猫。便出。師曰。黃河
三千年一度清。師見僧來。乃閉門。其僧敲門。師曰阿
誰。曰師子兒。師乃開門。僧禮拜。師騎僧項曰。者畜生
甚處去來。雪峰問。南泉斬猫兒意旨如何。師乃打趂。
却喚曰會麼。峰曰不會。師曰。我恁麼老婆心也不會。
僧問。凡聖相去多少。師便喝。師因疾。僧問。還有不病
者也無。師曰有。曰如何是不病者。師曰。阿㖿阿㖿。師
復告眾曰。捫空追響。勞汝心神。夢覺覺非。竟有何事。
言訖安坐而化。即唐咸通六年十二月三日也。諡見
性禪師。

錦江禪燈卷第一

<sarticle>錦江禪燈卷第二</sarticle>

昭覺丈雪　通醉　輯
紹興幻菴　胡昇猷　訂
大鑒下第五世
<other>藥山儼法嗣</other>
<other>秀州華亭船子德誠禪師</other>節操高邈。度量不羣。自印
心於藥山。與道吾雲巖為同道交。洎離藥山。乃謂二
同志曰。公等應各據一方。建立藥山宗旨。予率性疎
野。唯好山水。樂情自遣。無所能也。他後知我所止之
處。若遇霛利座主。指一人來。或堪雕琢。將授生平所
得。以報先師之恩。遂分擕。至秀州華亭。泛一小舟。隨
緣度日。以接四方往來之者。時人莫知其高蹈。因號
船子和尚。一日泊船岸邊閑坐。有官人問。如何是和
尚日用事。師豎橈子曰。會麼。官人曰不會。師曰。櫂撥
清波。金鱗罕遇。師有偈曰。三十年來坐釣臺。鉤頭往
往得黃能。金鱗不遇空勞力。收取絲綸歸去來。千尺
絲綸直下垂。一波纔動萬波隨。夜靜水寒魚不餌。滿
船空載月明歸。三十年來海上遊。水清魚現不吞鉤。
釣竿斫盡重栽竹。不計功程得便休。有一魚兮偉莫
裁。混融包納信奇哉。能變化吐風雷。下線何曾釣得
來。別人祇看採芙蓉。香氣長粘遶指風。兩岸映一船
紅。何曾解染得虗空。問我生涯祇是船。子孫各自賭
機緣。不由地不由天。除却簑衣無可傳。道吾後到京
口。遇夾山上堂。僧問如何是法身。山曰法身無相。曰
如何是法眼。山曰法眼無瑕。道吾不覺失笑。山便下
座請問道吾。某甲適來祇對者僧話。必有不是。致令
上座失笑。望上座不吝慈悲。吾曰。和尚一等是出世。
未有師在。山曰。某甲甚處不是。望為說破。吾曰。某甲
<pb n="143"/>
終不說。請和尚却往華亭船子處去。山曰。此人如何。
吾曰。此人上無片瓦。下無卓錐。和尚若去。須易服而
往。山乃散眾。束裝直造華亭。船子纔見便問。大德住
甚麼寺。山曰。寺即不住。住即不似。師曰。不似似箇甚
麼。山曰。不是目前法。師曰。甚處學得來。山曰。非耳目
之所到。師曰。一句合頭語。萬劫繫驢橛。師又問。垂絲
千尺。意在深潭。離鉤三寸。子何不道。山擬開口。師一
橈打落水中。山纔上船。師又曰道道。山擬開口。師又
打。山豁然大悟。乃點頭三下。師曰。竿頭絲線從君弄。
不犯清波意自殊。山遂問。拋綸擲釣。師意如何。師曰。
絲懸淥水。浮定有無之意。山曰。語帶玄而無路。舌頭
談而不談。師曰。釣盡江波。金鱗始遇。山乃掩耳。師曰。
如是如是。遂囑曰。汝向去直須藏身處沒蹤迹。沒蹤
迹處莫藏身。吾三十年在藥山。祇明斯事。汝今已得。
他後莫住城隍聚落。但向深山裏钁頭邊。覓取一箇
半箇。接續無令斷絕。山乃辭行。頻頻回顧。師遂喚闍
黎。山乃回首。師豎起橈子曰。汝將謂別有。乃覆船入
水而逝。
<other>臨濟玄法嗣</other>
<other>金沙和尚</other>僧問。如何是祖師西來意。師曰聽。曰恁麼
則大眾側聆。師曰。十萬八千。
<other>溈山祐法嗣</other>
<other>益州應天和尚</other>僧問。人人盡有佛性。如何是和尚佛
性。師曰。汝喚甚麼作佛性。曰恁麼則和尚無佛性也。
師乃呌快活快活。
<other>大鑒下第六世</other>
<other>夾山會法嗣</other>
<other>嘉州白水禪師</other>僧問。如何是西來意。師曰。四溟無窟
宅。一滴潤乾坤。問曹溪一路合談何事。師曰。㵎松千
載[鴳-女+隹]來聚。月中香桂鳳凰歸。問如何是此經。師曰。拋
梭石女遼空響。海底泥牛夜呌頻。
<other>香嚴閑法嗣</other>
<other>益州南禪無染禪師</other>僧問。無句之句。師還答也無。師
曰。從來祇明恁麼事。曰畢竟如何。師曰。且問看。
<other>益州長平山和尚</other>僧問。視瞬不及處如何。師曰。我眨
眼也沒工夫。僧問。如何是祖師意。師曰。西天來唐土
去。
<other>益州崇福演教禪師</other>僧問。如何是寬廓之言。師曰。無
口道得。問如何是西來意。師曰。今日明日。
<other>投子同法嗣</other>
<other>西川青城香山澄照禪師</other>僧問。諸佛有難。向火𦦨裏
藏身。未審衲僧有難。向甚麼處藏身。師曰。水精甕裏
著波斯。問如何是初生月。師曰。太半人不見。
<other>興元府中梁山遵古禪師</other>僧問。空劫無人能問法。即
今有問法何安。師曰。大悲菩薩甕裏坐。問如何是祖
師西來意。師曰。道士擔漏巵。
<other>洞山价法嗣</other>
<other>益州北院通禪師</other>初參夾山。問曰。目前無法。意在目
前。不是目前法。非耳目之所到。豈不是和尚語。山曰
是。師乃掀倒禪牀叉手而立。山起來打一拄杖。師便
下去。次參洞山。山上堂曰。坐斷主人公。不落第二見。
師出眾曰。須知有一人不合伴。山曰。猶是第二見。師
便掀倒禪牀。山曰。老兄作麼生。師曰。待某甲舌頭爛。
即向和尚道。後辭洞山擬入嶺。山曰。善為。飛猿嶺峻
好看。師良久。山召道闍黎。師應諾。山曰。何不入嶺去。
師因有省。更不入嶺。住後上堂。諸上座。有甚麼事。出
來論量取。若上上根機。不假如斯若是。中下之流。直
須剗削門頭戶底。教索索地。莫教入泥水。第一速須
省事。直須無心去。學得千般萬般。祇成知解。與衲僧
門下。有甚麼交涉。僧問。直須無心學時如何。師曰。不
管繫。問如何是佛。師曰。峭壁本無苔。灑墨圖斑駮。問
二龍爭珠。誰是得者。師曰。得者失。曰不得者如何。師
曰。還我珠來。問如何是清淨法身。師曰。無點汙。問轉
<pb n="144"/>
不得時如何。師曰。功不到。問如何是大富貴底人。師
曰。如輪王寶藏。曰如何是赤窮底人。師曰。如酒店腰
帶。問水灑不著時如何。師曰。乾剝剝地。問一槌便成
時如何。師曰。不是偶然。問如何是祖師西來意。師曰。
壁上畵枯松。遊蜂競採藥。滅後諡證真禪師。
<other>大鑒下第七世</other>
<other>雲葢元法嗣</other>
<other>彭州天台燈禪師</other>僧問。古佛向甚麼處去也。師曰。中
央甲第高。歲歲出霛苗。問古鏡未磨時如何。師曰。不
施功。曰磨後如何。師曰。不照燭。問如何是佛。師曰。紅
蓮座上不覩天冠。
<other>洛浦安法嗣</other>
<other>嘉州洞谿戒定禪師</other>初問洛浦。月樹無枝長覆蔭。請
師直指玅玄微。浦曰。森羅秀處事不相依。淥水千波
孤峯自異。師於是領旨。住後僧問。蛇師為甚麼被蛇
吞。師曰。幾度扣門招不出。將身直入裏頭看。有官人
問。既是清淨伽藍。為甚打魚鼓。師曰。直須打出青霄
外。免見龍門點額人。
<other>曹山寂法嗣</other>
<other>益州布水巖和尚</other>僧問。如何是西來意。師曰。一回思
著一傷心。問寶劍未磨時如何。師曰。用不得。曰磨後
如何。師曰。觸不得。
<other>蜀川西禪和尚</other>僧問。佛是摩耶降生。未審和尚是誰
家子。師曰。水上卓紅旗。問三十六路。阿那一路最玅。
師曰。不出第一手。曰忽遇出時如何。師曰。脊著地也
不難。
<other>白馬儒法嗣</other>
<other>興元府青剉山如觀禪師</other>僧問。如何是和尚家風。師
曰。無底籃子拾生菜。問如何是青剉境。師曰。三冬華
木秀。九夏雪霜飛。
<other>岩頭奯法嗣</other>
<other>雲頂山玄泉彥禪師</other>僧問。如何是道中人。師曰。日落
投孤店。問如何是佛。師曰。張家三箇兒。曰學人不會。
師曰。孟仲季也不會。問如何是聲前一句。師曰吽。曰
轉後如何。師曰。是甚麼。
<other>龍牙遁法嗣</other>
<other>西川存禪師</other>僧問。學人解問誵訛句。請師舉起訝人
機。師曰。巢父不牽牛。許由不洗耳。問具足底人來。師
還接否。師便打。
<other>雪峰存法嗣</other>
<other>益州普通山普明禪師</other>僧問。如何是佛性。師曰。汝無
佛性。曰蠢動含霛皆有佛性。學人為何却無。師曰。為
汝向外求。問如何是玄玄之珠。師曰。者箇不是。曰如
何是玄玄珠。師曰。失却也。
<other>太原孚上座</other>初在揚州光孝寺。講涅槃經。有禪者阻
雪。因往聽講。至三日因佛性三德法身。廣談法身玅
理。禪者失笑。師講罷。請禪者喫茶。白曰。某甲素志狹
劣。依文解義。適蒙見笑。且望見教。禪者曰。實笑座主
不識法身。師曰。如此解脫。何處不是。曰請座主更說
一遍。師曰。法身之理。猶若太虗。豎窮三際。橫亘十方。
彌綸八極。包括二儀。隨緣赴感靡不周徧。曰不道座
主說不是。祇是說得法身量邊事。實未識法身在。師
曰。既然如是。禪德當為我說。曰座主還信否。師曰。焉
敢不信。曰若如是。座主輟講旬日。於室內端然靜慮。
收心攝念。善惡諸緣一時放却。師一依所教。從初夜
至五更。聞鼓角聲。忽然契悟。便去扣門。禪者曰阿誰。
師曰某甲。禪者咄曰。教汝傳持大教。代佛說法。夜來
為甚麼醉酒臥街。師曰。禪德。自來講經。將生身父母
鼻孔扭揑。從今已去。更不敢如是。禪者曰。且去來日
相見。師遂罷講。徧歷諸方。名聞宇內。甞遊淅中。登徑
山法會。一日於大佛殿前有僧問。上座曾到五臺否。
師曰曾到。曰還見文殊麼。師曰見。曰甚麼處見。師曰。
徑山佛殿前見。其僧後適閩川。舉似雪峰。峰曰。何不
<pb n="145"/>
教伊人嶺來。師聞乃趣裝而邁。初至雪峰。廨院憩錫。
因分柑子與僧。長慶問。甚麼處將來。師曰。嶺外將來。
曰遠涉不易擔負得來。師曰。柑子柑子。次日上山。雪
峰聞乃集眾。師到法堂。上顧視雪峰。便下看知事。明
日却上禮拜曰。某甲昨日觸忤和尚。峰曰。知是般事
便休。峰一日見師。乃指日示之。師搖手而出。峰曰。汝
不肯我那。師曰。和尚搖頭。某甲擺尾。甚麼處是不肯。
峰曰。到處也須諱却。一日眾僧[勉-力+日]參。峰在中庭臥。師
曰。五州管內。祇有者老和尚較些子。峰便起去。峰甞
問師。見說臨濟有三句是否。師曰是。曰作麼生是第
一句。師舉目視之。峰曰。此猶是第二句。如何是第一
句。師叉手而退。自此雪峰深器之。室中印解。師資道
契。更不他遊。而掌浴焉。一日玄沙上問訊雪峰。峰曰。
此間有箇老鼠子。今在浴室裏。沙曰。待與和尚勘過。
言訖到浴室。遇師打水。沙曰。相看上座。師曰。已相見
了。沙曰。甚麼劫中曾相見。師曰。瞌睡作麼。沙却入方
丈白雪峰曰。已勘破了。峰曰。作麼生勘伊。沙舉前話。
峰曰。汝著賊也。鼓山問師。父母未生時鼻孔在甚麼
處。師曰。老兄先道。山曰。如今生也。汝道在甚麼處。師
不肯。山却問。作麼生。師曰。將手中扇子來。山與扇子
再徵前話。師搖扇不對。山罔測。乃毆師一拳。鼓山赴
大王請。雪峰門送。回至法堂。乃曰。一隻聖箭。直射九
重城裏去也。師曰。是伊未在。峰曰。渠是徹底人。師曰。
若不信。待某甲去勘過。遂趂至中路便問。師兄向甚
麼處去。山曰。九重城裏去。師曰。忽遇三軍圍繞時如
何。山曰。他家自有通霄路。師曰。恁麼則離宮失殿去
也。山曰。何處不稱尊。師拂袖便回。峰問如何。師曰。好
隻聖箭。中路折却了也。遂舉前話。峰乃曰。奴渠語在。
師曰。者老凍膿。猶有鄉情在。師在庫前立。有僧問。如
何是觸目菩提。師踢狗子作聲走。僧無對。師曰。小狗
子不消一踢。保福簽瓜次。師至。福曰。道得與汝瓜喫。
師曰。把將來。福度與一片。師接得便去。師不出世。諸
方目為太原孚上座。後歸維揚。陳尚書留在宅供養。
一日謂尚書曰。來日講一遍大涅槃經。報答尚書。書
致齋茶畢。師遂陞座良久揮尺一下曰。如是我聞。乃
召尚書。書應諾。師曰。一時拂在。便乃脫去。
<other>福州鼓山神晏興聖國師</other>大梁李氏子。幼惡葷羶。樂
聞鐘梵。年十二造雪嶺。朗然符契。一日參雪峰。峰知
其緣熟。忽起搊住曰。是甚麼。師釋然了悟。亦忘其了
心。唯舉手搖曳而已。峰曰。子作道理邪。師曰。何道理
之有。峰審其懸解。撫而印之。後閩帥常詢法要。創鼓
山禪苑。請舉揚宗旨。上堂。良久曰。南泉在日。亦有人
舉。要且不識南泉。即今莫有識南泉者麼。試出來對
眾驗看。時有僧出。禮拜纔起。師曰。作麼生。僧近前曰。
咨和尚。師曰。不才請退。乃曰。經有經師。論有論師。律
有律師。各有人傳持。且佛法是建立教。禪道乃止啼
之說。他諸聖出興。葢為人心不等。巧開方便。遂有多
門。受病不同。處方還異。在有破有。居空叱空。二患既
除。中道須遣。鼓山所以道。句不當機。言非展事。承言
者喪。滯句者迷。不唱言前。寧談句後。直至釋迦掩室。
淨名杜口。大士梁時童子。當日一問二問三問。盡有
人了也。諸仁者。合作麼生。時有僧出禮拜。師曰。高聲
問。曰學人咨和尚。師喝曰出去。曰己事未明。以何為
驗。師抗聲曰。你未聞那。其僧再問。師曰。一點隨流食
咸不重。問如何是包盡乾坤底句。師曰。近前來。僧近
前。師曰。鈍置殺人。
<other>大鑒下第八世</other>
<other>青峰楚法嗣</other>
<other>西川霛龕禪師</other>僧問。如何是諸佛出身處。師曰。出處
非干佛。春來艸自青。問碌碌地時如何。師曰。試進一
步看。
<other>益州淨眾寺歸信禪師</other>僧問。蓮華未出水時如何。師
曰。菡萏滿池流。曰出水後如何。師曰。葉落不知秋。問
<pb n="146"/>
不假浮囊便登巨海時如何。師曰。紅觜飛超三界外。
綠毛也解道煎茶。問如何是自在底人。師曰。劍樹霜
林去便行。曰如何是不自在底人。師曰。釋迦在闍黎
後。
<other>玄泉彥法嗣</other>
<other>懷州玄泉二世和尚</other>僧問。辭窮理盡時如何。師曰。不
入理豈同盡。問玅有玄珠。如何取得。師曰。不似摩尼
絕影豔。碧眼胡人豈能見。曰有口道不得時如何。師
曰。三寸不能齊鼓韻。瘂人解唱木人歌。
<other>羅山閑法嗣</other>
<other>西川定慧禪師</other>初參羅山。山問。甚麼處來。師曰。遠離
西蜀。近發開元。却近前問。即今事作麼生。山揖曰。喫
茶去。師擬議。山曰。秋氣稍熱去。師出至法堂歎曰。我
在西蜀。峩眉山脚下。拾得一隻蓬蒿箭。擬撥亂天下。
今日打羅山寨。弓折箭盡也休休。乃下參眾。山來日
上堂。師出問。豁開戶牗。當軒者誰。山便喝。師無語。山
曰。毛羽未備。且去。師因而摳衣。久承印記。後謁台州
勝光。光坐次。師直入身邊叉手而立。光問。甚處來。師
曰。猶待答話在。便出。光拈拂子趂至僧堂前見師。乃
提起拂子曰。闍黎喚者箇作甚麼。師曰。敢死喘氣。光
低頭歸方丈。
<other>灌州霛巖和尚</other>僧問。如何是道中寶。師曰。地傾東南。
天高西北。曰學人不會。師曰。落照機前異。師頌石鞏
接三平曰。解擘當胷箭。因何祇半人。為從途路曉。所
以不全身。
<other>芭蕉清法嗣</other>
<other>彭州承天院辭確禪師</other>僧問。學人有一隻箭。射即是
不射即是。師曰。作麼生是闍黎箭。僧便喝。師曰。者箇
是草箭子。曰如何是和尚箭。師曰。禁忘須屈指。禱祈
便扣牙。問心隨萬境轉。阿那箇是轉萬境底心。師曰。
嘉州大像古人擕。問眾罪如霜露。慧日能消除時如
何。師曰。亭臺深夜雨。樓閣靜時鐘。曰為甚麼因緣會
遇時。果報還自受。師曰。管筆能書。片舌解語。開堂日
示眾。正令提綱。猶是揑窠造偽。佛法祇對。特地謾罵
上流。問著即參差。答著即交互。大德擬向甚麼處下
口。然則如是。事無一向。權柄在手。縱奪臨機。有疑請
問。僧問。如何是第一義。師曰。羣峰穿海去。滴水下巖
來。問師唱誰家曲。宗風嗣阿誰。師曰。道頭會尾。舉意
知心。
<other>興元府牛頭山精禪師</other>僧問。如何是古佛心。師曰。東
海浮漚。曰如何領會。師曰。秤錘落井。問不居凡聖。是
甚麼人。師曰。梁朝傅大士。曰此理如何。師曰。楚國孟
甞君。
<other>益州覺城院信禪師</other>僧問。如何是出身一路。師曰。三
門前。曰如何領會。師曰。緊峭草鞋。
<other>雲門偃法嗣</other>
<other>益州青城香林院澄遠禪師</other>漢州綿竹人。師初時在
眾日。普請鉏草次。有一僧曰。看俗家失火。師曰。那裏
火。曰不見那。師曰不見。曰者瞎漢。是時一眾皆言遠
上座敗闕。後明教寬聞舉歎曰。須是我遠兄始得。住
後僧問。美味醍醐。為甚麼變成毒藥。師曰。導江紙貴。
問見色便見心時如何。師曰。適來甚麼處去來。曰心
境俱忘時如何。師曰。開眼坐睡。問北斗裏藏身意旨
如何。師曰。月似彎弓。少雨多風。問如何是諸佛心。師
曰。清則始終清。曰如何領會。師曰。莫受人謾好。問如
何是祖師西來意。師曰。踏步者誰。問如何是和尚玅
藥。師曰。不離眾味。曰喫者如何。師曰。唼啗看。問如何
是室內一盌燈。師曰。三人證龜成鼈。問如何是衲衣
下事。師曰。臘月火燒山。問大眾雲集。請師施設。師曰。
三不待兩。問如何是學人時中事。師曰恰恰。問如何
是玄。師曰。今日來明日去。曰如何是玄中玄。師曰。長
連牀上。問如何是香林一脈泉。師曰。念無間斷。曰飲
者如何。師曰。隨方斗秤。問如何是衲僧正眼。師曰。不
<pb n="147"/>
分別。曰照用事如何。師曰。行路人失脚。問萬機俱泯
迹。方識本來人時如何。師曰。清機自顯。曰恁麼則不
別人。師曰。方見本來人。問魚遊陸地時如何。師曰。發
言必有後救。曰却下碧潭時如何。師曰。頭重尾輕。問
但有言句盡是賓。如何是主。師曰。長安城裏。曰如何
領會。師曰。千家萬戶。問如何是西來的的意。師曰。坐
久成勞。曰便回轉時如何。師曰。隋落深坑。問如何是
無縫墖。師曰。合掌當胸。曰如何是墖中人。師曰露也。
問教法未來時如何。師曰。閻羅天子。曰來後如何。師
曰。大宋國裏。問一子出家九族解脫。目連為甚麼母
入地獄。師曰確。問如何是平常心。師曰。早朝不審。[勉-力+日]
後珍重。上堂。是汝諸人。盡是擔鉢囊向外行脚。還識
得性也未。若識得。試出來道看。若識不得。祇是被人
熱謾將去。且問汝諸人。是汝參學日久用心。掃地煎
茶遊山翫水。汝且訂訂。喚甚麼作自性。諸人且道。始
終不變不異。無高無下。無好無醜。不生不滅。究竟歸
於何處。諸人還知得下落所在也未。若於者裏知得
所在。是諸佛解脫法門。悟道見性。始終不疑不慮。一
任橫行。一切人不奈汝何。出言吐氣實有來處。如人
買田。須是收得元本契書。若不得他元本契書。終是
不穩。遮莫經官判狀。亦是不得。其奈不收得元本契
書。終是被人奪却。汝等諸人參禪學道亦復如是。還
有人收得元本契書麼。試拈出看。汝且喚甚麼作元
本契書。諸人試道看。若是靈利底。纔聞與麼說著。便
知去處。若不知去處。向外邊學得千般巧玅記持解
會。口似傾河。終不究竟。與汝自己天地差殊。且去衣
鉢下體當尋覓看。若有箇見處。上來者裏道看。老僧
與汝證明。若覓不得。且依行隊去。將示寂。辭知府宋
公璫曰。老僧行脚去。通判曰。者僧風狂。八十歲行脚
去那裏。宋曰。大善知識去住自由。師謂眾曰。老僧四
十年。方打成一片。言訖而逝。墖于本山。
<other>饒州薦福承古禪師</other>操行高潔。稟性虗明。參大光敬
玄禪師。乃曰。祇是箇艸裏漢。遂參福嚴雅和尚。又曰。
祇是箇脫灑衲僧。由是終日默然。深究先德洪規。一
日覧雲門語。忽然發悟。自此韜藏不求名聞。棲止雲
居弘覺禪師墖所。四方學者奔湊。因稱古墖主也。景
祐四年。范公仲淹出守鄱陽。聞師道德。請居薦福。開
闡宗風。僧問。大善知識將何為人。師曰莫。曰恁麼則
有問有答去也。師曰莫。問青青翠竹盡是真如。[鬱-山+止][鬱-山+止]
黃花無非般若。如何是般若。師曰。黃泉無老少。曰春
來草自青。師曰。聲名不朽。曰若然者。碧眼胡僧也皺
眉。師曰。退後三步。僧曰苦。師乃吽吽。問臨濟舉拂。學
人舉拳。是同是別。師曰。訛言亂眾。曰恁麼則依令而
行也。師曰。天涯海角。問一喝分賓主。照用一時行。此
意如何。師曰。乾柴溼茭。僧便喝。師曰。紅𦦨炎天。上堂。
夫出家者。為無為法。無為法中。無利益無功德。近來
出家人。貪著福慧。與道全乖。若為福慧。須至明心。若
要達道。無汝用心處。所以常勸諸人。莫學佛法。但自
休心。利根者畫時解脫。鈍根者或三五年。遠不過十
年。若不悟去。老僧與你入拔舌地獄。參。
<other>韶州雙峰竟欽禪師</other>益州人也。開堂日。雲門和尚躬
臨證明。僧問。如何是佛法大意。師曰。日出方知天下
朗。無油那點佛前燈。問如何是雙峰境。師曰。夜聽水
流庵後竹。晝看雲起面前山。問如何是和尚為人一
句。師曰。因風吹火。上堂。進一步則迷理。退一步則失
事。饒你一向兀然去。又同無情。僧問。如何是不同無
情去。師曰。動轉施為。曰如何得不迷理失事去。師曰。
進一步退一步。僧作禮。師曰。向來有人恁麼會。老僧
不肯伊。曰請師直指。師便打出。問如何是正法眼。師
曰。山河大地。問如何是法王劍。師曰。鉛刀徒逞。不若
龍泉。曰用者如何。師曰。藏鋒猶不許。露刃更何堪。問
賓頭盧應供四天下。還得徧也無。師曰。如月入水。問
如何是用而不雜。師曰。明月臺前垂玉露。水晶殿裏
<pb n="148"/>
璨真珠。有行者問。某甲遇賊來時。若殺即違佛教。不
殺又違王敕。未審師意如何。師曰。官不容針。私通車
馬。廣主甞親問法要。錫慧真廣悟號。將示寂。告門人
曰。吾不久去世。汝可就山頂預修墳墖。洎工畢以聞。
師曰。後日子時行矣。及期。會雲門爽和尚等七人夜
話。侍者報三更也。師索香焚之。合掌而逝。
<other>西川青城大面山乘禪師</other>僧問。如何是相輪峰。師曰。
直聳煙嵐際。曰向上事如何。師曰。入地三尺五。問如
何是佛法大意。師曰。興義門前鼕鼕鼓。曰學人不會。
師曰。朝打三千。暮打八百。

錦江禪燈卷第二

<sarticle>錦江禪燈卷第三</sarticle>

昭覺丈雪　通醉　輯
紹興幻菴　胡昇猷　訂
大鑒下第八世
雲門偃法嗣
<other>興元府普通封禪師</other>僧問。今日一會何似靈山。師曰。
震動乾坤。問如何是普通境。師曰。庭前有竹三冬秀。
戶內無燈午夜明。
<other>益州鐵幢覺禪師</other>僧問。十二時中如何履踐。師曰。光
剃頭淨洗鉢。問如何是道。師曰踏著。曰如何是道中
人。師曰。退後三步。問諸佛出世當為何事。師曰。截耳
臥街。
<other>眉州福化充禪師</other>僧問。如何是大人相。師曰。山僧者
裏不曾容易對闍黎。曰如何得相承去。師曰。白雲雖
有影。綠竹且無陰。問天皇也恁麼道。龍潭也恁麼道。
未審和尚作麼生道。師曰。汝試道看。曰比來請益。豈
無方便。師曰。將謂是海東舶主。元來是北地番人。問
如何是佛法大意。師曰。十字路頭華表柱。曰學人不
會。乞師再指。師曰。君自行東我向西。
<other>眉州黃龍贊禪師</other>僧問。如何是和尚關棙子。師曰。少
人踏得著。曰忽踏得著時如何。師曰。汝試進前看。僧
便喝。師便打。問僧。近離甚處。曰香林。師曰。在彼多少
時。曰六年。師曰。世尊在雪山六年。證無上菩提。汝在
香林六年。成得個甚麼。僧無語。師曰。移廚喫飯漢。
<other>鹿門真法嗣</other>
<other>益州崇真禪師</other>僧問。如何是禪。師曰。澄潭釣玉兔。曰
如何是道。師曰。拍手笑清風。問如何是大人相。師曰。
泥揑三官土地堂。
<other>曹山霞法嗣</other>
<other>嘉州東汀和尚</other>僧問。如何是向去底人。師曰。石女紡
麻縷。曰如何是却來底人。師曰。扇車關捩斷。問徧界
是佛身。教某甲甚麼處立。師曰。孤峯頂上木人叫。紅
焰輝中石馬嘶。
<other>雲居岳法嗣</other>
<other>梓州龍泉和尚</other>僧問。如何是祖師西來意。師曰。不在
闍黎分上。問學人欲跳萬丈洪崖時如何。師曰。撲殺。
<other>含珠哲法嗣</other>
<other>洋州龍穴山和尚</other>僧問。如何是西來意。師曰。騎虎唱
巴歌。問既是善知識。為甚麼却與土地燒錢。師曰。彼
上人者難為酬對。
<other>紫陵一法嗣</other>
<other>興元府大浪和尚</other>僧問。既是活河神。為甚麼被水推
却。師曰。隨流始得妙。住岸却成迷。
<other>大鑒下第九世</other>
<other>黃龍機法嗣</other>
<other>眉州黃龍繼達禪師</other>僧問。如何是衲。師曰。針去線不
回。曰如何是帔。師曰。橫鋪四世界。豎葢一乾坤。曰道
滿到來時如何。師曰。要羹與羹。要飯與飯。問黃龍出
世。金翅鳥滿空飛時如何。師曰。問汝金翅鳥。還得飽
<pb n="149"/>
也無。
<other>興元府玄都山澄禪師</other>僧問。喜得趨方丈。家風事若
何。師曰。西風開曉露。明月正當天。曰如何拯濟。師曰。
金鷄樓上一下鼓。問如何是沙門行。師曰。一切不如。
<other>嘉州黑水和尚</other>初參黃龍。便問。雪覆蘆花時如何。龍
便打。師於此有省。即便禮拜。
<other>眉州昌福達禪師</other>僧問。學人來問師則對。不問時師
意如何。師曰。謝師兄指示。問本來則不問。如何是今
日事。師曰。師兄者問大好。曰學人不會時如何。師曰。
謾得即得。問國有寶刀。誰人得見。師曰。師兄遠來不
易。曰此刀作何形狀。師曰。要也道。不要也道。曰請師
道。師曰。難逢難遇。問石牛水上臥時如何。師曰。異中
還有異。妄計不浮沉。曰便恁麼去時如何。師曰。翅天
日落。把土成金。
<other>大龍洪法嗣</other>
<other>興元府普通院從善禪師</other>僧問。法輪再轉時如何。師
曰。助上座喜。曰合譚何事。師曰。異人掩耳。曰便恁麼
領會時如何。師曰錯。問佩劍叩松關時如何。師曰。莫
亂作。曰誰不知有。師曰出。
<other>護國遠法嗣</other>
<other>懷安軍雲頂德敷禪師</other>初參護國。問曰。直截根源佛
所印。摘葉尋枝我不能時如何。國曰。罷攀雲樹三秋
果。休弄碧潭孤月輪。師乃頓釋所疑。住後。成都帥請
就衙陞座。有樂營將。出禮拜起。回顧下馬臺曰。一口
吸盡西江水即不問。請師吞却堦前下馬臺。師展兩
手唱曰。細抹將來。營將猛省。
<other>石門徹法嗣</other>
<other>嘉州承天義懃禪師</other>僧問。如何是承天境。師曰。兩江
夾却青盲漢。一帶山藏赤脚蠻。問如何是諦實之言。
師曰。措大巾子黑。
<other>德山密法嗣</other>
<other>興元府中梁山崇禪師</other>僧問。垂絲千尺。意在深潭時
如何。師曰。紅鱗掌上躍。
<other>益州東禪秀禪師</other>僧問。既是善神。為甚麼却被雷打。
師曰。世亂奴欺主。年衰鬼弄人。問如何是一代時教。
師曰。多年故紙。
<other>乾明居信法嗣</other>
<other>[郫-卑+((白-日+田)/廾)]縣西禪埀白禪師</other>僧問。香煙纔起大眾雲臻。祖意
西來請師垂示。師云。心光自照。僧云。恁麼則一句於
師親領得。永鎮[郫-卑+((白-日+田)/廾)]城萬古傳。師云。是人有分。
<other>雙泉寬法嗣</other>
<other>襄州延慶宗本禪師</other>僧問。魚未跳龍門時如何。師曰。
擺手入長安。曰跳過後如何。師曰。長安雖樂。不可久
留。
<other>香林遠法嗣</other>
<other>灌州羅漢和尚</other>僧問。如何是佛。師曰。牛頭阿旁。曰如
何是法。師曰。劍樹刀山。問如何是佛法大意。師曰。井
中紅焰。日裏浮漚。曰如何領會。師曰。遙指扶桑日那
邊。問如何是本來心。師曰。蹉過了也。
<other>灌州青城香林信禪師</other>僧問。覿面相呈時如何。師曰。
築著鼻孔。
<other>妙勝臻法嗣</other>
<other>西川雪峯欽山主</other>上堂。昨日一。今日二。不用思量。快
須瞥地。不瞥地。蹉過平生沒巴鼻。咄。
<other>大鑒下第十世</other>
<other>黃龍達法嗣</other>
<other>眉州黃龍禪師</other>僧問。如何是密室。師曰。斫不開。曰如
何是密室中人。師曰。非男女相。問國內按劍者是誰。
師曰昌福。曰忽遇尊貴時如何。師曰不遺。
<other>清凉益法嗣</other>
<other>大梅慧明禪師</other>參法眼得心印。初菴於大梅。有禪者
來參。師問。近離甚處。曰成都。曰上座離成都到此山。
則成都少上座。此間剩上座。剩則心外有法。少則心
<pb n="150"/>
法不周。說得道理即住。不會即去。僧無對。
<other>梁山緣觀法嗣</other>
<other>鼎州梁山巖禪師</other>僧問。如何是祖師西來意。師曰。新
羅附子。蜀地當歸。
<other>石門遠法嗣</other>
<other>懷安軍雲頂上鑒禪師</other>僧問。雪點紅爐。請師驗的。師
曰。王婆煑䭔。曰爭奈即今何。師曰。猶嫌少在。
<other>果州清居山昇禪師</other>僧問。師唱誰家曲。宗風嗣阿誰。
師曰。金雞啼石戶。得意逐波清。曰未審是誰之子。師
曰。謝汝就門罵詈。
<other>黑水璟法嗣</other>
<other>峩眉黑水義欽禪師</other>上堂。僧出禮拜。師曰。大地百雜
碎。便下座。
<other>智門祚法嗣</other>
<other>明州雪竇重顯禪師</other>遂寧府李氏子。依普安院仁銑
上人出家。受具之後橫經講席。究理窮玄。詰問鋒馳。
機辯無敵。咸知法器。僉指南遊。首造智門。即伸問曰。
不起一念。云何有過。門召師近前。師纔近前。門以拂
子驀口打。師擬開口。門又打。師豁然開悟。出住翠峰。
後遷雪竇。開堂日。於法座前顧視大眾曰。若論本分
相見。不必高陞法座。遂以手畫一畫曰。諸人隨山僧
手看。無量諸佛國土一時現前。各各子細觀瞻。其或
涯際未知。不免拖泥帶水。便陞座。上首白椎罷。有僧
方出。師約住曰。如來正法眼藏委在今日。放行則瓦
礫生光。把住則真金失色。權柄在手。殺活臨時。其有
作者。共相證據。僧出問。遠離翠峰祖席。已臨雪竇道
場。未審是一是二。師曰。馬無千里謾追風。曰恁麼則
雲散家家月。師曰。龍頭蛇尾漢。問德山臨濟棒喝已
彰。和尚如何為人。師曰。放過一著。僧擬議。師便喝。僧
曰。未審祇恁麼。別有在。師曰。射虎不真。徒勞沒羽。問
吹大法螺。擊大法鼓。朝宰臨筵。如何即是。師曰。清風
來未休。曰恁麼則得遇於師也。師曰。一言已出。駟馬
難追。僧禮拜。師曰。放過一著。乃普觀大眾曰。人天普
集。合發明個甚麼事。焉可互分賓主。馳騁問答。便當
宗乘去。廣大門風。威德自在。輝騰今古。把定乾坤。千
聖祇言自知。五乘莫能建立。所以聲前悟旨。猶迷顧
鑒之端。言下知宗。尚昧識情之表。諸人要知真實相
為麼。但以上無攀仰。下絕己躬。自然常光現前。個個
壁立千仞。還辯明得也無。未辯辯取。未明明取。既辯
明得。能截生死流。同據佛祖位。妙圓超悟。正在此時。
堪報不報之恩。以助無為之化。問如何是佛法大意。
師曰。祥雲五色。曰學人不會。師曰。頭上漫漫。問達磨
未來時如何。師曰。猿啼古木。曰來後如何。師曰。[鴳-女+隹]唳
青霄。曰即今事作麼生。師曰。一不成二不是。問和尚
未見智門時如何。師曰。爾鼻孔在我手裏。曰見後如
何。師曰。穿過髑髏。有僧出禮拜起曰。請師答話。師便
棒。僧曰。豈無方便。師曰。罪不重科。復有一僧出禮拜
起曰。請師答話。師曰。兩重公案。曰請師不答話。師亦
棒。問古人道北斗裏藏身。意旨如何。師曰。千聞不如
一見。曰此話大行。師曰。老鼠銜銕。問古人道皎皎地
絕一絲頭。祇如山河大地。又且如何。師曰。面赤不如
語直。曰學人未曉。師曰。徧問諸方。問如何是學人自
己。師曰。乘槎斫額。曰莫祇者便是。師曰。浪死虗生。問
如何是緣生義。師曰。金剛鑄銕券。曰學人不會。師曰
閙市裏牌。曰恁麼則行到水窮處。坐看雲起時。師曰
列下。問四十九年說不盡底。請師說。師曰。爭之不足。
曰謝師答話。師曰。銕棒自看。問如何是把定乾坤眼。
師曰。拈却鼻孔。曰學人不會。師曰。一喜一悲。僧擬議。
師曰苦。問如何是脫珍御服。著弊垢衣。師曰。垂手不
垂手。曰乞師方便。師曰。左眼挑筋。右眼抉肉。問龍門
爭進舉。那個登科。師曰。重遭點額。曰學人不會。師曰。
退水藏鱗。問寂寂忘言。誰是得者。師曰。卸帽穿雲去。
曰如何領會。師曰。披簑帶雨歸。曰三十年後此話大
<pb n="151"/>
行。師曰。一場酸澀。問坐斷毗盧底人。師還接否。師曰。
殷勤送別瀟湘岸。曰恁麼則學人罪過。師曰。天寬地
窄太愁人。僧禮拜。師曰。苦屈之詞。不妨難吐。問生死
到來。如何回避。師曰。定花板上。曰莫便是他安身立
命處也無。師曰。符到奉行。上堂。僧問。如何是吹毛劍。
師曰苦。曰還許學人用也無。師噓一噓。乃曰。大眾前
共相酬唱。也須是個漢始得。若也未有奔流度刃底
眼。不勞拈出。所以道。如大火聚。近著即燎却面門。亦
如按太阿寶劍。衝前即喪身失命。乃曰。太阿橫按祖
堂寒。千里應須息萬端。莫待冷光輕閃爍。復云看看。
便下座。上堂。僧問。如何是維摩一默。師曰。寒山訪拾
得。曰恁麼則入不二之門。師噓一噓。復曰。維摩大士
去何從。千古令人望莫窮。不二法門休更問。夜來明
月上孤峯。乃曰。七月七日復相見耳。至期。盥沐攝衣。
北首而逝。塔全身於寺之西塢。賜明覺大師。
<other>德山遠法嗣</other>
<other>興元府大中仁辯禪師</other>僧問。如何是焦崖境。師云。庭
前寒柏老。祖意不西來。僧云。如何是境中人。師云。胡
僧深碧眼。跣足躡階行。
<other>益州菩提桂芳禪師</other>僧問。諸佛出世。梵王前引。帝釋
後隨。和尚出世。有何祥瑞。師曰。三春萬象妍。僧云。學
人未曉。師曰。溪花紅似錦。岸柳綠如藍。僧云。便恁麼
去時如何。師曰。未曾騎竹馬。切忌跨金龍。
<other>大鑒下第十一世</other>
<other>谷隱聰法嗣</other>
<other>彭州永福院延照禪師</other>僧問。如何是彭州境。師曰。人
馬合雜。僧以手作拽弓勢。師拈棒。僧擬議。師便打。
<other>果州永慶光普禪師</other>初問谷隱。古人道。來日大悲院
裏有齋。意旨如何。曰日出隈陽坐。天寒不舉頭。師入
室次。隱曰。適來因緣。汝作麼生會。師曰。會則途中受
用。不會則世諦流布。曰未在更道。師拂袖便出。住後
僧問。如何是佛法大意。師曰。蜀地用鑌銕。
<other>葉縣省法嗣</other>
<other>䦹邡方水禪師</other>示眾云。方水潭中鼈鼻蛇。擬心相向
便揄揶。何人拔得蛇頭出。（請續後句）二百年後。大隋元靖
長老著語云。方水潭中鼈鼻蛇。圓悟勤著語云。雲門
餬餅趙州茶。瞎堂遠云。摩呢噠哩吽㗶吒。丈雪醉著
語云。咲指庭前一樹花。
<other>大陽玄法嗣</other>
<other>惠州羅浮山顯如禪師</other>初到大陽。陽問。汝是甚處人。
曰益州。陽曰。此去幾里。曰五千里。陽曰。你與麼來。還
曾踏著麼。曰不曾踏著。陽曰。汝解騰空那。曰不解騰
空。陽曰。爭得到者裏。曰步步不迷方。通身無辨處。陽
曰。汝得超方三昧邪。曰聖心不可得。三昧豈彰名。陽
曰。如是如是。汝應信此。即本體全彰。理事不二。善自
護持。住後僧問。如何是羅浮境。師曰。突兀侵天際。巍
峩鎮海涯。曰如何是境中人。師曰。頂上白雲散。足下
黑煙生。
<other>懷安軍雲頂海鵬禪師</other>僧問。如何是大疑底人。師曰。
畢鉢巖中。面面相覰。曰如何是不疑底人。師曰。如是
我聞。須彌粉碎。問祖意教意是同是別。師曰。達磨逢
梁武。摩騰遇漢明。
<other>北塔廣法嗣</other>
<other>荊門軍玉泉承皓禪師</other>眉州丹稜王氏子。依大力院
出家。登具後遊方。參北塔。發明心要。得自在三昧。製
犢鼻裩。書歷代祖師名字。乃曰。唯有文殊普賢較些
子。且書於帶上。故叢林目為皓布裩。元豐間。首眾於
襄陽谷隱。有鄉僧亦効之。師見而詬曰。汝具何道理。
敢以為戲事耶。嘔血無及耳。尋於鹿門如所言而逝。
張無盡奉使京西南路。就謁之。致開法於郢州大陽。
時谷隱主者。私為之喜。師受請陞座曰。某在谷隱十
年。不曾飲谷隱一滴水。嚼谷隱一粒米。汝若不會。來
大陽。為汝說破。携拄杖下座。傲然而去。尋遷玉泉。有
<pb n="152"/>
示眾曰。一夜雨霶烹。打倒葡萄棚。知事頭首行者人
力。拄底拄。撐底撐。撐撐拄拄到天明。依舊可憐生。自
贊。粥稀後坐。牀窄先臥。耳聵愛高聲。眼昏宜字大。冬
至示眾曰。[晷-人+卜]運推移。布裩赫赤。莫怪不洗。無來換替。
僧入室次。狗子在室中。師叱一聲。狗便出去。師曰。狗
却會。你却不會。師示寂。門人圍繞。師笑曰。吾年八十
一。老死舁屍出。兒郎齊著力。一年三百六十日。言畢
而逝。
<other>雪竇顯法嗣</other>
<other>修撰曾會居士</other>幼與明覺同舍。及冠異途。天禧間。公
守池州。一日會于景德寺。公遂引中庸大學。參以楞
嚴符宗門語句。質明覺。覺曰。者個尚不與教乘合。況
中庸大學邪。學士要徑捷理會此事。乃彈指一下曰。
但恁麼薦取。公于言下領旨。天聖初。公守四明。以書
幣迎師補雪竇。既至。公曰。某近與清長老。商量趙州
勘婆子話。未審端的有勘破處也無。覺曰。清長老道
個甚麼。公曰。又與麼去也。覺曰。清長老且放過一著。
學士還知天下衲僧出者婆子圈䙡不得麼。公曰。者
裏別有個道處。趙州若不勘破婆子。一生受屈。覺曰。
勘破了也。公大笑。
<other>延慶榮法嗣</other>
<other>廬山圓通居訥祖印禪師</other>梓州蹇氏子。生而英特。讀
書過目成誦。十一出家。十七試法華得度。受具後肄
業講肆。耆年多下之。會禪者南遊回。力勉其行。于是
徧參荊楚間。迄無所得。至襄州洞山。留止十年。因讀
華嚴論有省。後遊廬山。道價日起。由歸宗而遷圓通。
仁廟聞其名。皇祐初。詔住十方淨因禪院。師稱目疾
不能奉詔。有旨令舉自代。遂舉大覺璉應詔。及引對。
問佛法大意。稱旨。天下賢師知人也。僧問。祖剎重興
時如何。師曰。人在破頭山。曰一朝權在手。師便打。
<other>梁山岩法嗣</other>
<other>鼎州梁山善冀禪師</other>僧問。撥塵見佛時如何。師曰。莫
眼華。問和尚幾時成佛。師曰。且莫壓良為賤。曰為甚
麼不肯承當。師曰。好事不如無。師頌魯祖面壁曰。魯
祖三昧最省力。纔見僧來便面壁。若是知心達道人。
不在揚眉便相悉。
<other>大鑒下第十二世</other>
<other>琅琊覺法嗣</other>
<other>江州歸宗可宣禪師</other>漢州人。壯為僧。即出峽依琅琊。
一語忽投。羣疑頓息。琅琊可之。未幾令分座。淨空居
士郭功甫。過門問道。與厚。及師領歸宗時。功甫任南
昌尉。俄郡守恚師不為禮。窘甚。遂作書寄功甫曰。某
世緣尚有六年。奈州主抑逼。當棄餘喘。託生公家。願
無見阻。功甫閱書驚喜。且頷之。中夜其妻夢間。見師
入其寢。失聲曰。此不是和尚來處。功甫撼而問之。妻
詳以告。呼燈取書示之。相笑不已。遂孕。及生乃名宣
老。期年記問如昔。至三歲。白雲端禪師抵其家。始見
之曰。吾姪來也。雲曰。與和尚相別幾年。宣倒指曰。四
年矣。雲曰。甚處相別。曰白蓮莊上。雲曰。以何為驗。曰
爹爹媽媽明日請和尚齋。忽聞推車聲。雲問。門外是
甚麼聲。宣以手作推車勢。雲曰。過後如何。曰平地兩
條渠。果六周無疾而逝。
<other>浮山遠法嗣</other>
<other>荊門軍玉泉謂芳禪師</other>僧問。從上諸聖。以何法示人。
師拈起拄杖。僧曰。學人不會。師曰。兩手分付。僧擬議。
師便打。
<other>稱心倧法嗣</other>
<other>彭州慧日堯禪師</other>僧問。古者道。我有一句。待無舌人
解語。却向汝道。未審意旨如何。師曰。無影樹下好商
量。僧禮拜。師曰。瓦解冰消。
<other>大鑒下第十三世</other>
<other>雙峰回法嗣</other>
<other>閬州光國文贊禪師</other>僧問。不二之法。請師速道。師曰
<pb n="153"/>
領。曰恁麼則人人有分也。師曰了。曰錦屏天下少。光
國世間稀。師曰退。
<other>玉泉謂芳法嗣</other>
<other>安州延福智興禪師</other>西川人。出家受具後。即造玉泉
芳禪師法席。發明心地。初住漸源。次遷黃梅龍華。[勉-力+日]
住延福。師語不談玄。行不修潔。身不稟儀。眾不喜見。
逝後靈異不測。報應如響。緇素追仰遺體塐餙。祈禱
尤盛。
<other>芙蓉楷法嗣</other>
<other>鄧州丹霞子淳禪師</other>劍州賈氏子。弱冠為僧。徹證於
芙蓉之室。上堂。乾坤之內。宇宙之間。中有一寶。秘在
形山。肇法師恁麼道。祇解指蹤話跡。且不能拈示於
人。丹霞今日擘開宇宙。打破形山。為諸人拈出。具眼
者辨取。以拄杖卓一下曰。還見麼。鷺鷥立雪非同色。
明月蘆花不似他。上堂。舉德山示眾曰。我宗無語句。
實無一法與人。德山恁麼說話。可謂是祇知入艸求
人。不覺通身泥水。子細觀來。祇具一隻眼。若是丹霞
則不然。我宗有語句。金刀剪不開。深深玄妙旨。玉女
夜懷胎。上堂。亭亭日午猶虧半。寂寂三更尚未圓。六
戶不曾知暖意。往來常在月明前。上堂。寶月流輝。澄
潭布影。水無蘸月之意。月無分照之心。水月兩忘。方
可稱斷。所以道。昇天底事直須颺却。十成底事直須
去却。擲地金聲。不須回顧。若能如是。始解向異類中
行。諸人到者裏。還相委悉麼。良久曰。常行不舉人間
步。披毛戴角混塵泥。僧問。牛頭未見四祖時如何。師
曰。金菊乍開蜂競採。曰見後如何。師曰。苗枯花謝了
無依。宣和己亥春示寂。塔全身於洪山之南。
<other>洪州寶峰闡提惟照禪師</other>簡州李氏子。幼超邁而惡
俗。一日授書。至性相近也。習相遠也。遽曰。凡聖本一
體。以習故差別。我知之矣。即趯成都。師鹿苑清泰處。
年十九剃染登具。泰令聽起信於大慈。師輒歸臥。泰
詰之。師曰。既稱正信大乘。豈言說所能了。乃虗心游
方。謁芙蓉於大洪。甞夜坐閣道。適風雪震薄。聞警盜
者傳呼過之。隨有所得辭去。大觀中。芙蓉嬰難。師自
三吳欲趨沂水。僕夫迷道。師舉杖擊之。忽大悟。嘆曰。
是地非鰲山也邪。比至沂。芙蓉望而喜曰。紹隆吾宗。
必子數輩矣。因留躬耕湖上累年。智證成就。出領招
提。遷甘露三祖。宣知壬寅。詔補圓通。棄去。復居泐潭。
上堂。古佛道。我初成正覺。親見大地眾生悉皆成正
覺。又道。深固幽遠。無人能到。㘞。沒見識漢。好龍頭蛇
尾。便下座。上堂。過去諸佛已入涅槃了也。汝等諸人
不應追念。未來諸佛未出於世。汝等諸人不要妄想。
正當今日。你是何人。參。上堂。伯夷隘。柳下惠不恭。君
子不由也。二邊不立。中道不安時作麼生。拈拄杖曰。
鴛鴦繡出從君看。不把金針度與人。上堂。大陽門下
妙唱彌高。明月堂前知音葢寡。不免舟橫江渚。櫂舉
清波。唱慶堯年。和清平樂。如斯告報。普請承當。擬議
之間。白雲萬里。上堂。本自不生。今亦無滅。是死不得
底樣子。當處出生。隨處滅盡。是活生受底規模。大丈
夫漢。直須處生死流。臥荊棘林。俯仰屈伸。隨機施設。
能如是也。無量方便。莊嚴三昧。大解脫門。蕩然頓開。
其或未然。無量煩惱。一切塵勞。嶽立面前。塞却古路。
上堂。古人道。惰肢體。黜聰明。離形去智。同于大通。正
當恁麼時。且道是甚麼人。刪詩書。定禮樂。還委悉麼。
禮云禮云。玉帛云乎哉。樂云樂云。鐘鼓云乎哉。問承
師有言。雲黯黯處獨秀峰挺出。月[朦-卄+((並-(前-刖))-一)]朧裏泐潭水光
生。豈不是寶峰境。師曰。若是寶峰境。憑君子細看。曰
如何是境中人。師曰。看取令行時。曰祇如承言須會
宗。勿自立規矩。如何是和尚宗。師曰。須知雲外千峰
上。別有靈松帶露寒。值雪。僧問。祖師西來即不問。時
節因緣事若何。師曰。一片兩片三四片。落在眼中猶
不薦。建炎二年正月七日示寂。闍維得設利如珠琲。
舌齒不壞。塔于寺之西峯。
<pb n="154"/>

錦江禪燈卷第三

<sarticle>錦江禪燈卷第四</sarticle>

昭覺丈雪　通醉　輯
紹興幻菴　胡昇猷　訂
大鑒下第十三世
芙蓉楷法嗣
<other>襄州石門元易禪師</other>潼川稅氏子。上堂。十方同聚會。
箇箇學無為。此是選佛場。心空及第歸。大眾。祇如聞
見覺知。未甞有間。作麼生說箇心空底道理。莫是見
而不見。聞而不聞。為之心空邪。錯。莫是忘機息慮。萬
法俱捐。銷能所以入玄宗。泯性相而歸法界。為之心
空邪。錯。恁麼也不得。不恁麼也不得。恁麼不恁麼總
不得。未審畢竟作麼生。還會麼。良久曰。若實無為無
不為。天堂地獄長相隨。三尺杖子攪黃河。八臂那吒
冷眼窺。無限魚龍盡奔走。捉得循河三脚龜。脫取[殼-一]。
銕錐錐。吉凶之兆便分輝。借問東村白頭老。吉凶未
兆若何為。休休休。古往今來春復秋。白日騰騰隨分
過。更嫌何處不風流。咄。上堂。皓月當空。澄潭無影。紫
微轉處夕陽輝。彩鳳歸時天欲曉。碧霄雲外石笋橫
空。綠水波中泥牛駕浪。懷胎玉兔曉過西岑。抱子金
雞夜棲東嶺。於斯明得。始知夜明簾外別是家風。空
王殿中聖凡絕跡。且道。作麼生是夜明簾外事。還委
悉麼。正值秋風來入戶。一聲砧杵落誰家。僧問。古鏡
未磨時如何。師曰。精靈皺眉。曰磨後如何。師曰。波斯
彈指。曰為甚麼如此。師曰。好事不出門。紹興丁丑七
月二十五日坐寂。火後收設利。塔于學射山。
<other>潼川梅山己禪師</other>僧問。如何是法身邊事。師曰。枯木
糝花不犯春。曰如何是法身向上事。師曰。石女不粧
眉。
<other>長安天寧大用齊璉禪師</other>潼川牟氏子。上堂。清虗之
理。佛祖同歸。畢竟無身。聖凡一體。理則如是。滿目森
羅事作麼生。纖塵絕際。渠儂有眼。豈有旁窺。官不容
針。私通車馬。若到恁麼田地。始可隨機受用。信手拈
來。妙應無方。當風玄路。直得金針線縫。縫脚不彰。玉
殿寶階。珠簾未卷。正當此時。且道是甚麼人境界。古
渡秋風寒颯颯。蘆花紅蓼滿江灣。
<other>襄州鹿門法燈禪師</other>成都劉氏子。依大慈寶範為僧。
俾聽華嚴。得其要。棄謁芙蓉。蓉問曰。如何是空劫已
前自己。師於言下心跡泯然。從容進曰。靈然一句超
羣象。逈出三乘不假修。蓉撫而印之。開法鹿門。僧問。
虗玄不犯寶鑑光寒時如何。師曰。掘地深埋。問如何
是逍遙物外底人。師曰。徧身紅爛不可扶持。
<other>大洪恩法嗣</other>
<other>隨州大洪守遂禪師</other>遂寧章氏子。上堂。召大眾。一拳
拳倒黃[鴳-女+隹]樓。一踏踏翻鸚鵡洲。慣向高樓驟玉馬。曾
於急水打金毬。然雖恁麼。爭奈有五色絲絛繫手脚。
三鑐金鎖鎖咽喉。直饒鎚碎金鎖割斷絲絛。須知更
有一重礙汝在。且道如何是那一重。還會麼。善吉維
摩談不到。目連鶖子看如盲。上堂。舉李刺史問藥山
何姓。山曰正是時。李罔測。乃問院主。某甲適來問長
老何姓。答道正是時。的當真姓甚麼。主曰。祇是姓韓。
山聞曰。若六月對他。便道姓熱也。又巖頭問講僧。見
說大德會教是否。曰不敢。巖頭舉拳曰。是甚麼教。曰
是權教。頭曰苦哉。我若展脚問你。不可道是脚教也。
師曰。奇怪二老宿。有殺人刀。有活人劍。一轉語似石
上栽花。一轉語似空中挂劍。當時若無後語。達磨一
宗掃土而盡。諸人要見二老宿麼。寧可截舌。不犯國
諱。
<other>蔣山泉法嗣</other>
<other>清獻公趙抃居士</other>字悅道。年四十餘。擯去聲色。係心
<pb n="155"/>
宗教。會佛慧來居衢之南禪。公日親之。慧未甞容措
一詞。後典青州。政事之餘多宴坐。忽大雷震驚。即契
悟。作偈曰。默坐公堂虗隱几。心源不動湛如水。一聲
霹[靂-秝+林]頂門開。喚起從前自家底。慧聞笑曰。趙悅道撞
彩耳。富鄭公初於宗門未有所趣。公勉之書曰。伏惟
執事。富貴如是之極。道德如是之盛。福壽康寧如是
之備。退休閒逸如是之高。其所未甚留意者。如來一
大事因緣而已。能專誠求所證悟。則他日為門下賀
也。公年七十有二。以太子少保致仕而歸。親舊里民
遇之如故。作高齋以自適。題偈見意曰。腰佩黃金已
退藏。箇中消息也尋常。世人欲識高齋老。祇是柯村
趙四郎。復曰。切忌錯認。臨薨。遺佛慧書曰。非師平日
警誨。至此必不得力矣。慧悼以偈曰。仕也[邱-丘+(看-目)]為瑞。歸
歟世作程。人間金粟去。天上玉樓成。慧劒無纖缺。冰
壺徹底清。春風瀫水路。孤月炤雲明。
<other>法雲秀法嗣</other>
<other>興元府慈濟聰禪師</other>僧問。如何是道。師曰。此去長安
三十程。曰如何是道中人。師曰。撞頭磕額。問不是風
動。不是幡動。未審是甚麼動。師曰。低聲低聲。問如何
是隨色摩尼珠。師曰。青青翠竹。[鬱-山+止][鬱-山+止]黃花。曰如何是
正色。師曰。退後退後。問釋迦已滅。彌勒未生。未審誰
為導首。師曰。銕牛也須汗出。曰莫便是為人處也無。
師曰。細看前話。問如何是超佛越祖之談。師曰。陝府
銕牛。上堂。三乘教典不是真詮。直指本心未為極則。
若是通方上士。脫灑高流。出來相見。乃顧視大眾曰。
休。上堂。終日孜孜相為。恰似牽牛上壁。大眾何故如
此。貪生逐日區區去。喚不回頭爭奈何。上堂。一即一。
二即二。把定要津。何處出氣。拈拄杖曰。彼自無瘡。勿
傷之也。卓一下下座。
<other>黃龍南法嗣</other>
<other>江州東林興龍寺常總照覺禪師</other>劍州施氏子。久依
黃龍。密授大法厥旨。出住泐潭。次遷東林。皆符讖記。
僧問。乾坤之內宇宙之間。中有一寶秘在形山。如何
是寶。師曰。白月現黑月隱。曰非但聞名。今日親見。師
曰。且道寶在甚麼處。曰古殿戶開光燦爛。白蓮池畔
社中人。師曰。別寶還他碧眼胡。又僧出眾提起坐具
曰。請師答話。師曰。放下著。僧又作展勢。師曰收。曰昔
年尋劍客。今朝遇作家。師曰。者裏是甚麼所在。僧便
喝。師曰。喝老僧那。僧又喝。師曰。放過又爭得。便打。上
堂。乾坤大地常演圓音。日月星辰每談實相。翻憶先
黃龍道。秋雨淋漓。連宵徹曙。點點無私。不落別處。復
云。滴穿汝眼睛。浸爛汝鼻孔。東林則不然。終歸大海
作波濤。擊禪牀下座。上堂。老盧不識字。頓明佛意。佛
意離文墨故。白兆不識書。圓悟宗乘。宗乘非言詮故。
如此老婆心。分明入泥水。今時人猶尚抱橋柱澡洗。
把[纜-(罩-卓)]放船。良久曰。爭怪得老僧。
<other>瑞州黃檗惟勝真覺禪師</other>潼川羅氏子。居講聚時。偶
以扇勒窻櫺有聲。忽憶教中道。十方共擊鼓。十處一
時聞。因大悟。白本講。講令參問。師徑往黃龍。後因瑞
州太守委龍遴。選黃檗主人。龍集眾垂語曰。鐘樓上
念贊。牀脚下種菜。若人道得。乃往住持。師出答曰。猛
虎當路坐。龍大悅。遂令師往。由是諸方宗仰之。上堂。
臨濟喝。德山棒。留與禪人作榜樣。歸宗磨。雪峰毬。此
箇門庭接上流。若是黃檗。即不然也。無喝也無棒。亦
不推磨。亦不輥毬。前面是案山。背後是主山。塞却你
眼睛。拶破你面門。于此見得。得不退轉地。盡未來際
不向他求。若見不得。醍醐上味。翻成毒藥。上堂。寂兮
寥兮。蟾蜍皎皎下空谷。寬兮廓兮。曦光赫赫流四海。
曹溪路上勦絕人行。多子塔前駢闐如市。直饒者裏
薦得倜儻分明。未是衲僧活計。大丈夫漢。須是向黑
暗獄中敲枷打鎖。餓鬼隊裏放火奪漿。推倒慈氏樓
拆却空王殿。霛苗瑞艸和根拔。滿地從教荊棘生。
<other>南嶽福嚴慈感禪師</other>潼川杜氏子。上堂。古佛心祇如
<pb n="156"/>
今。若不會苦沈吟。秋雨微微。秋風颯颯。乍此乍彼。若
為酧答。沙岸蘆花青黃交雜。禪者何依。良久曰。劄。
<other>潭州雲葢守智禪師</other>劍州陳氏子。遊方至豫章大寧。
時法昌遇禪師。韜藏西山。師聞其飽參即之。昌問曰。
汝何所來。師曰大寧。又問。三門夜來倒。汝知麼。師愕
然曰不知。昌曰。吳中石佛。大有人不曾得見。師惘然。
即展拜。昌使謁翠巖真禪師。雖久無省。且不舍寸陰。
及謁黃龍于積翠。始盡所疑。後首眾石霜。遂開法道
吾。徙雲葢。僧問。有一無絃琴。不是世間木。今朝負上
來。請師彈一曲。師拊膝一下。僧曰。金風颯颯和清韻。
請師方便再垂音。師曰。陝府出銕牛。上堂。緊峭離水
靴。踏破湖湘月。手把銕蒺藜。打破龍虎穴。翻身倒上
樹。始見無生滅。却笑老瞿曇。彈指超彌勒。上堂。昨日
高山看釣魚。步行騎馬失却驢。有人拾得駱駝去。重
賞千金一也無。若向者裏薦得不著。還艸鞋錢。上堂。
舉趙州問僧。向甚麼處去。曰摘茶去。州曰閑。師曰。道
著不著。何處摸索。背後龍鱗。面前驢脚。翻身筋斗。孤
雲野[鴳-女+隹]。阿呵呵。示眾。不離當處常湛然。覓即知君不
可見。雖然先聖恁麼道。且作箇模子搭却。若也出不
得。祇抱得古人底。若也出得。方有少分相應。雲葢則
不然。騎駿馬繞須彌。過山尋蟻跡。能有幾人知。師居
院之東堂。
<other>舒州宿松縣霛隱德滋山主</other>蜀人。住院二十年。每日
獨自上堂。朝朝相似。日日一殿。只者便是。更莫外求。
元豐六年十月四日。陞堂集眾。良久云。會麼。眾無語。
儼然而逝。
<other>景福順</other>西蜀人。得法慧南。然緣薄。所居皆遠方小剎。
學者過其門。莫能容。順亦超然自樂。視世境如飛埃
過目。壽八十餘。坐脫于香城山。
<other>羅漢祖印林法嗣</other>
<other>緜州富樂智靜禪師</other>僧問。如何是佛法大意。師曰。六
耳不同謀。僧云。意旨如何。師曰。逢人但恁麼舉。
<other>大鑑下第十四世</other>
<other>白雲端法嗣</other>
<other>蘄州五祖法演禪師</other>緜州鄧氏子。三十五始棄家祝
髮。受具。往成都習唯識百法論。因聞菩薩入見道時。
智與理冥。境與神會。不分能證所證。西天外道甞難
比丘曰。既不分能證所證。却以何為證。無能對者。外
道貶之。令不鳴鐘鼓。反披袈裟。三藏奘法師至彼。救
此義曰。如人飲水冷暖自知。乃通其難。師曰。冷暖則
可知矣。作麼生是自知底事。遂質本講曰。不知自知
之理如何。講莫疏其問。但誘曰。汝欲明此。當往南方。
扣傳佛心宗者。師即負笈出關。所見尊宿。無不以此
咨決。所疑終不破。洎謁圓照本禪師。古今因緣會盡。
唯不會僧問興化。四方八面來時如何。化云打中間
底。僧作禮。化云。我昨日赴箇村齋。中途遇一陣卒風
暴雨。却向古廟裏避得過。請益本。本云。此是臨濟下
因緣。須是問他家兒孫始得。師遂謁浮山遠禪師。請
益前話。遠云。我有個譬喻說似你。你一似個三家村
裏賣柴漢子。把個匾擔。向十字街頭立地問人。中書
堂今日商量甚麼事。師默計云。若如此。大故未在。遠
一日語師曰。吾老矣。恐虗度子光陰。可往依白雲。此
老雖後生。吾未識面。但見其頌臨濟三頓棒話。有過
人處。必能了子大事。師潸然禮辭。至白雲。遂舉僧問
南泉摩尼珠話請問。雲叱之。師領悟。獻投機偈曰。山
前一片閒田地。叉手叮嚀問祖翁。幾度賣來還自買。
為憐松竹引清風。雲特印可。令掌磨事。未幾雲至語
師曰。有數禪客。自廬山來。皆有悟入處。教伊說亦說
得有來由。舉因緣問伊亦明得。教伊下語亦下得。祇
是未在。師于是大疑。私自計曰。既悟了。說亦說得。明
亦明得。如何却未在。遂參究累日。忽然省悟。從前寶
惜一時放下。走見白雲。雲為手舞足蹈。師亦一笑而
已。師後曰。吾因茲出一身白汗。便明得下載清風。雲
<pb n="157"/>
一日示眾曰。古人道。如鏡鑄像。像成後。鏡在甚麼處。
眾下語不契。舉以問師。師近前問訊曰。也不較多。雲
笑曰。須是道者始得。乃命分座開示方來。初住四面。
遷白雲。[勉-力+日]居東山。僧問。𢹂筇領眾。祖令當行。坐斷要
津。師意如何。師曰。秋風吹渭水。落葉滿長安。曰四面
無門山嶽秀。今朝且得主人歸。師曰。你道路頭在甚
麼處。曰為甚麼對面不相識。師曰。且喜到來。問祖意
教意是同是別。師曰。人貧智短。馬瘦毛長。問如何是
白雲為人親切處。師曰。捩轉鼻孔。曰便恁麼去時如
何。師曰。不知痛癢漢。問達磨面壁意旨如何。師曰。計
較未成。曰二祖立雪時如何。師曰。將錯就錯。曰祇如
斷臂安心又作麼生。師曰。煬帝開汴河。問百尺竿頭
如何進步。師曰。快走始得。問如何是臨濟下事。師曰。
五逆聞雷。曰如何是雲門下事。師曰。紅旗閃爍。曰如
何是曹洞下事。師曰。馳書不到家。曰如何是溈仰下
事。師曰。斷[石*((白-日+田)/廾)]橫古路。僧禮拜。師曰。何不問法眼下事。
曰留與和尚。師曰。巡人犯夜。問如何是白雲一滴水。
師曰。打碓打磨。曰飲者如何。師曰。教你無著面處。問
天下人舌頭。盡被白雲坐斷。白雲舌頭甚麼人坐斷。
師曰。東村王大翁。師乃曰。適來思量得一則因緣。而
今早忘了也。却是拄杖子記得。乃拈拄杖曰。拄杖子
也忘了。遂卓一下曰。同坑無異土。咄。上堂。幸然無一
事。行脚要參禪。却被禪相惱。不透祖師關。如何是祖
師關。把火入牛欄。上堂。恁麼恁麼。鰕跳不出斗。不恁
麼不恁麼。弄巧成拙。軟似銕硬如泥。金剛眼睛十二
兩。衲僧手裏秤頭低。有價數沒商量。無鼻孔底將甚
麼聞香。上堂。難難。幾何般。易易。沒巴鼻。好好催人老。
默默從此得。過者四重關了。泗州人見大聖。參。
<other>丹霞淳法嗣</other>
<other>真州長蘆真歇清了禪師</other>左緜雍氏子。襁褓入寺見
佛。喜動眉睫。咸異之。年十八。試法華得度。往成都大
慈習經論。領大意。出蜀至沔漢。扣丹霞之室。霞問。如
何是空劫已前自己。師擬對。霞曰。你閙在且去。一日
登鉢盂峯。豁然契悟。徑歸侍立。霞掌曰。將謂你知有。
師欣然拜之。翌日霞上堂曰。日照孤峯翠。月臨溪水
寒。祖師玄妙訣。莫向寸心安。便下座。師直前曰。今日
陞座。更瞞某不得也。霞曰。你試舉我今日陞座看。師
良久。霞曰。將謂你瞥地。師便出。後游五臺。之京師。浮
汴直抵長蘆。謁祖照。一語契投。命為侍者。踰年分座。
未幾照稱疾退閒。命師繼席。學者如歸。建炎末。游四
明。主補陀。台之天封。閩之雪峰。詔住育王。徙溫州龍
翔。杭之徑山。慈寧皇太后命開山臯亭崇先。上堂。我
于先師一掌下。伎倆俱盡。覓個開口處不可得。如今
還有恁麼快活不徹底漢麼。若無銜銕負鞍。各自著
便。上堂。久默斯要。不務速說。釋迦老子。待要欵曲賣
弄。爭奈未出母胎。已被人覰破。且道覰破個甚麼。瞞
雪峯不得。上堂。上孤峯頂。過獨木橋。驀直恁麼行。猶
是時人脚高脚低處。若見得徹。不出戶身徧十方。未
入門常在屋裏。其或未然。趂凉搬取一轉柴。上堂。道
得第一句。不被拄杖子瞞。識得拄杖子。猶是途路中
事。作麼生是到地頭一句。上堂。處處覓不得。祇有一
處不覓自得。且道是那一處。良久曰。賊身已露。上堂。
口邊白醭去。始得入門。通身紅爛去。方知有門裏事。
更須知有不出門底。乃曰。喚甚麼作門。僧問。三世諸
佛向火焰裏轉大法輪。還端的也無。師大笑曰。我却
疑著。曰和尚為甚麼却疑著。師曰。野花香滿路。幽鳥
不知春。問不落風彩。還許轉身也無。師曰。石人行處
不同功。曰向上事作麼生。師曰。妙在一漚前。豈容千
聖眼。僧禮拜。師曰。祇恐不恁麼。師一日入廚。看煑麫
次。忽桶底脫。眾皆失聲曰可惜許。師曰。桶底脫自合
歡喜。因甚麼却煩惱。僧曰。和尚即得。師曰。灼然可惜
許一桶麫。問僧。你死後燒作撒却了。向甚麼處去。
僧便喝。師曰。好一喝。祇是不得翻欵。僧又喝。師曰。公
<pb n="158"/>
案未圓。更喝始得。僧無語。師打曰。者死漢。上堂。苔封
古徑。不墮虗凝。霧鎖寒林。肯彰風要。鉤針穩密。孰云
漁父棲巢。祇麼承當。自是平常快活。還有具透關眼
底麼。良久曰。直饒聞早便歸去。爭似從來不出門。上
堂。乍雨乍晴。乍寒乍熱。山僧底個山僧自知。諸人底
個諸以自說。且道雪峰口。除喫飯外。要作甚麼。問僧。
琉璃殿上玉女攛梭。明甚麼邊事。曰回互不當機。師
曰。還有斷續也無。曰古今不曾間。師曰。正當不曾間
時如何。僧珍重便出。上堂。撼拄杖曰。看看三千大千
世界。一時搖動。雲門大師即得。雪峰則不然。卓拄杖
曰。三千大千世界。向甚麼處去。還會麼。不得重梅雨。
秧苗爭見青。上堂。幻化空身即法身。遂作舞云。見麼
見麼。恁麼見得。過橋村酒美。又作舞云。見麼見麼。恁
麼不見。隔岸野花香。上堂。還有不被玄妙汙染底麼。
良久曰。者一點。傾四海水。已是洗脫不下。僧問。如何
是空劫已前自己。師曰。白馬入蘆花。上堂。窮微喪本。
體妙失宗。一句截流。淵玄及盡。是以金針密處不露
光鋩。玉線通時潛舒異彩。雖然如是。猶是交互雙明。
且道巧拙不到。作麼生相委。良久曰。雲蘿秀處青陰
合。巖樹高低翠鎖深。上堂。轉功就位。是向去底人。玉
韞荊山貴。轉位就功。是却來底人。紅爐片雪春。功位
俱轉。通身不滯。撒手亡依。石女夜登機。密室無人掃。
正恁麼時。絕氣息一句。作麼生相委。良久曰。歸根風
墮葉。照盡月潭空。師終于皐亭崇先。塔于寺西華桐
島。諡悟空禪師。
<other>石門易法嗣</other>
<other>遂寧府香山尼佛通禪師</other>因誦蓮經有省。往見石門。
乃曰。成都喫不得也。遂寧喫不得也。門拈拄杖打出。
通忽悟曰。榮者自榮。謝者自謝。秋露春風。好不著便。
門拂袖歸方丈。師亦不顧而出。由此道俗景從。得法
者眾。
<other>大洪遂法嗣</other>
<other>隨州大洪顯慶禪師</other>廣安楊氏子。僧問。須菩提岩中
晏坐。帝釋雨花。和尚新處洪峰。有何祥瑞。師曰。銕牛
耕破扶桑國。迸出金烏照海門。曰未審是何宗旨。師
曰。熨斗煎茶銚不同。
<other>黃龍心法嗣</other>
<other>漢州三聖繼昌禪師</other>彭州黎氏子。上堂。木佛不度火。
甘露臺前逢達磨。惆悵洛陽人未來。面壁九年空冷
坐。金佛不度爐。坐歎勞生走道途。不向華山圖上看。
豈知潘閬倒騎驢。泥佛不度水。一道霛光照天地。堪
羨玄沙老古錐。不要南山要鼈鼻。上堂。舉趙州訪二
菴主。師曰。五陵公子爭誇富。百衲高僧不厭貧。近來
世俗多顛倒。祇重衣衫不重人。
<other>東林總法嗣</other>
<other>內翰東坡居士蘇軾</other>字子瞻。因宿東林。與照覺論無
情話有省。黎明獻偈曰。溪聲便是廣長舌。山色豈非
清淨身。夜來八萬四千偈。他日如何舉似人。未幾抵
荊南。聞玉泉皓禪師機鋒不可觸。公擬抑之。即微服
求見。泉問。尊官高姓。公曰。姓秤。乃秤天下長老底秤。
泉喝曰。且道者一喝重多少。公無對。于是尊禮之。後
過金山。有寫公照容者。公戲題曰。心似已之木。身
如不繫之舟。問汝平生功業。黃州惠州瓊州。
<other>寶峯文法嗣</other>
<other>西蜀廣道者</other>住筠陽九峯。為雲菴真淨之嗣。天資純
至。脫略世故。有頌趙州勘婆話曰。指路婆婆在五臺。
禪人到此盡癡獃。一拳打破扶桑國。杲日當空炤九
垓。一日有戒上座者。善于醫術。分衛而歸。命廣說法。
戒出問曰。如何是九峯境。答曰。滔滔雙㵎水。落落九
重山。進曰。如何是境中人。答曰。長者自長。短者自短。
進曰。人境已蒙師指示。向上宗乘事若何。答曰。喫棒
得也未。戒作禮。廣問侍者曰。陞座為何事。侍者曰。戒
藥王請。廣曰。金毛師子子。出窟便咆哮。且道金毛師
<pb n="159"/>
子子是阿誰。良久云。即是今晨戒藥王。便下座。
<other>隆興府泐潭湛堂文準禪師</other>興元府梁氏子。初謁真
淨。淨問。近離甚處。師曰大仰。淨曰。夏在甚處。師曰大
溈。淨曰。甚處人。師曰。興元府。淨展手曰。我手何似佛
手。師罔措。淨曰。適來祇對一一霛明。一一天真。及乎
道個我手何似佛手。便成窒礙。且道病在甚處。師曰。
某甲不會。淨曰。一切見成。更教誰會。師當下釋然。服
勤十載。所往必隨。紹聖三年。真淨移石門。眾益盛。凡
衲僧扣問。但瞑目危坐無所示。見來學。則往治蔬圃。
率以為常。師謂同行恭上座曰。老漢無意于法道乎。
一日舉杖決渠水濺衣。忽大悟。淨詬曰。此乃敢爾䖃
苴邪。自此迹愈晦而名益著。顯謨李公景直守豫章。
請開法雲巖。未幾移居泐潭。僧問。教意即且置。未審
如何是祖意。師曰。煙村三月裏。別是一家春。問寒食
因悲郭外春。墅田無處不傷神。林間壘壘添新塚。半
是去年來哭人。者事且拈放一邊。如何是道。師曰。蒼
天蒼天。曰學人特伸請問。師曰。十字街頭吹尺八。村
酸冷酒兩三巡。問一法若有。毗盧墮在凡夫。萬法若
無。普賢失却境界。去此二途。請師一決。師曰。大黃甘
艸。曰此猶是學人疑處。師曰。放待冷來看。問向上一
路千聖不傳。未審如何是向上一路。師曰。行到水窮
處。坐看雲起時。曰為甚不傳。師曰。家家有路透長安。
曰祇如衲僧門下。畢竟作麼生。師曰。放你三十棒。
<other>黃檗勝法嗣</other>
<other>成都府昭覺純白紹覺禪師</other>上堂。寒便向火。熱即搖
扇。饑時喫飯。困來打眠。所以趙州庭前柏。香嚴嶺後
松。栽來無別用。祇要引清風。且道。畢竟事作麼生。甲
子乙丑海中金。丙寅丁卯罏中火。
<other>仰山偉法嗣</other>
<other>襄陽谷隱顯禪師</other>生于西蜀安樞密之別業田丁家。
南遊參仰山偉公。因致問。如何是佛向上事。偉對以
日出東方夜落西。顯復進語。東方向上更望指示。語
未竟。偉便打。于是有省。及住谷隱。以仰山忌日。對霛
拈香云。仰面不見天。低頭不見地。不知大仰來不來。
一炷旃檀表勤意。顯為人誠至。道學純正。安公常𢹂
家屬致拜。且語人曰。不意有一佛出吾家地上。遂奏
淨覺禪師號。以伸敬焉。葢取其蘊。略其所出。可謂道
在一介。則一介重也。
<other>黃龍肅法嗣</other>
<other>嘉定府月珠祖鑑禪師</other>僧請筆師語要。師曰。達磨西
來單傳心印。曹谿六祖不識一字。今日諸方出世。語
句如山。重增繩索。乃拍禪牀曰。于斯薦得。猶是鈍根。
若也未然。白雲深處從君臥。切忌寒猿中夜啼。
<other>圓照本法嗣</other>
<other>筠州逍遙聰禪師</other>綿州鹽泉王氏子。幼投劍門慈雲
海亮禪師出家。年二十三。誦經得度。遂遊成都講肆。
捨之南遊。徧參尊宿。末後見圓照本于淨慈。久而不
悟。一日為僧伽作禮。忽洒然。即上方丈具陳所得。本
曰。汝知之矣。吾昔夢汝吞一世界一鬀刀。今汝所悟
云然。知汝自今始出家也。即為陞座告眾。師服勤久
之。後遊江西。延住真如開善聖壽三剎焉。
<other>上藍順法嗣</other>
<other>參政蘇轍居士</other>字子由。元豐三年。以睢陽從事。左遷
瑞州榷筦之任。是時洪州上藍順禪師。與其父文安
先生有契。因往訪焉。相得歡甚。公咨以心法。順示搐
鼻因緣。已而有省。作偈呈曰。中年聞道覺前非。邂逅
相逢老順師。搐鼻徑參真面目。掉頭不受別鉗鎚。枯
藤破衲公何事。白酒青鹽我是誰。慚愧東軒殘月上。
一杯甘露滑如飴。
<other>佛國惟白法嗣</other>
<other>興元府中梁山乾明永因禪師</other>初住法濟。僧問。改律
為禪。非無所以。學人上來。乞師便道。師云。分明一句
作者猶迷。僧云。漢水祇應流到海。月輪直上最高峰。
<pb n="160"/>
師云。且得領話。

錦江禪燈卷第四

<sarticle>錦江禪燈卷第五</sarticle>

昭覺丈雪　通醉　輯
紹興幻菴　胡昇猷　訂
<other>大鑒下第十五世</other>
<other>天童覺法嗣</other>
<other>襄州石門清涼法真禪師</other>劍門人。上堂。柳色含煙。春
光逈秀。一峰孤峻。萬卉爭芳。白雲淡泞已無心。滿目
青山元不動。漁翁垂釣。一溪寒雪未曾消。野渡無人。
萬古碧潭清似鏡。賓中有主。拄杖橫挑日月輪。主中
有賓。踏破艸鞋赤脚走。直得賓主互顯。殺活自由。理
事渾融。正偏不滯。入荒田不揀。信手拈來艸。且道如
何委悉。塵中雖有隱身術。爭似全身入帝鄉。
<other>黃龍新法嗣</other>
<other>嘉定府九頂寂惺惠泉禪師</other>僧問。心迷法華轉。心悟
轉法華。未審意旨如何。師曰。風暖鳥聲碎。日高花影
重。上堂。昔日雲門有三句。謂函葢乾坤句。截斷眾流
句。隨波逐浪句。九頂今日亦有三句。所謂饑來喫飯
句。寒來向火句。困來打睡句。若以佛法而論。則九頂
望雲門。直立下風。若以世諦而論。則雲門望九頂。直
立下風。二語相違。且如何是九頂為人處。
<other>嘉興府華亭性空妙普菴主</other>漢州人。久依死心獲證。
乃抵秀水。追船子遺風。結茅青龍之野。吹銕笛以自
娛。多賦詠。得之者必珍藏。其山居曰。心法雙忘猶隔
妄。色空不二尚餘塵。百鳥不來春又過。不知誰是住
菴人。又警眾曰。學道猶如守禁城。晝防六賊夜惺惺。
中軍主將能行令。不動干戈治太平。又曰。不耕而食
不蠶衣。物外清閒適聖時。未透祖師關捩子。也須存
意著便宜。又曰。十二時中莫住工。窮來窮去到無窮。
直須洞徹無窮底。踏倒須彌第一峰。建炎初。徐明叛。
道經烏鎮。肆殺戮。民多逃亡。師獨荷䇿而往。賊見其
偉異。疑必詭伏者。問其來。師曰。吾禪者。欲抵密印寺。
賊怒欲斬之。師曰。大丈夫。要頭便斫取。奚以怒為。吾
死必矣。願得一飯以為送終。賊奉肉食。師如常齋出
生畢。乃曰。孰當為我文之以祭。賊笑而不答。師索筆
大書曰。嗚呼惟霛。勞我以生。則大塊之過。役我以壽。
則陰陽之失。乏我以貧。則五行不正。困我以命。則時
日不吉。吁哉至哉。賴有出塵之道。悟我之性。與其妙
心。與其妙心。孰與為隣。上同諸佛之真化。下合凡夫
之無明。纖塵不動。本自圓成。妙矣哉妙矣哉。日月未
足以為明。乾坤未足以為大。磊磊落落。無罣無礙。六
十餘年。和風混俗。四十二臘。逍遙自在。逢人則喜。見
佛不拜。笑矣乎笑矣乎。可惜少年郎。風流太光彩。坦
然歸去付春風。體似虗空終不壞。尚饗。遂舉箸飫餐。
賊徒大笑。食罷復曰。劫數既遭離亂。我是快活烈漢。
如今正好乘時。便請一刀兩段。乃大呼斬斬。賊方駭
異。稽首謝過。令衛而出。烏鎮之廬舍免焚。實師之惠
也。道俗聞之愈敬。有僧睹師見佛不拜歌。逆問曰。既
見佛。為甚麼不拜。師掌之曰。會麼。曰不會。師又掌曰。
家無二主。紹興庚申冬。造大盆。穴而塞之。修書寄雪
竇持禪師曰。吾將水葬矣。壬戌歲。持至。見其尚存。作
偈嘲之曰。咄哉老性空。剛要餧魚鼈。去不索性去。祇
管向人說。師閱偈笑曰。待兄來證明耳。令徧告四眾。
眾集。師為說法要。乃說偈曰。坐脫立亡。不若水塟。一
省柴燒。二省開壙。撒手便行。不妨快暢。誰是知音。船
子和尚。高風難繼百千年。一曲漁歌少人唱。遂盤坐
盆中。順潮而下。眾皆隨至海濵。望欲斷目。師取塞戽
水而回。眾擁觀。水無所入。復乘流而往唱曰。船子當
年返故鄉。沒蹤跡處妙難量。真風徧寄知音者。銕笛
<pb n="161"/>
橫吹作散場。其笛聲嗚咽。頃于蒼茫間。見以笛擲空
而沒。眾號慕。圖像事之。後三日。于沙上趺坐如生。道
俗爭往迎歸。留五日闍維。設利大如菽者莫計。二[鴳-女+隹]
徘徊空中。火盡始去。眾奉設利霛骨。建塔于青龍。
<other>青原信法嗣</other>
<other>成都府正法希明禪師</other>漢州人。解制上堂。林葉紛紛
落。乾坤報早秋。分明西祖意。何用更馳求。若恁麼會
得。始信佛祖之道本自平夷。大解脫門。元無關鑰。彌
綸宇宙。偪塞虗空。量不可窮。智不能測。若也未明此
旨。不達其源。任是百劫熏功。千生煉行。徒自疲苦。了
無交涉。若深明此旨。洞達其源。乃知動靜施為。經行
坐臥。頭頭合道。念念朝宗。祖不云乎。迷生寂亂。悟無
好惡。得失是非。一時放却。如是則誰迷誰悟。誰是誰
非。自是諸人獨生異見。觀大觀小。執有執無。己霛獨
耀。不肯承當。心月孤圓。自生違背。何異家中捨父。衣
內忘珠。致使菩提路上。荊棘成林。解脫空中。迷雲蔽
日。山僧今日幸值眾僧自恣。化主還山。諸上善人得
得光訪。不可緘默。隨分葛藤。曲為今時。少開方便。也
須是諸人著眼各自諦觀。若更擬議尋思。白雲萬里。
遂拈拄杖曰。于斯明得。霛山一會儼在目前。其或未
然。更待來晨分付。
<other>兜率悅法嗣</other>
<other>丞相張商英居士</other>字天覺。號無盡。年十九應舉入京。
道由向氏家。向預夢神人報曰。明日接相公。凌晨公
至。向異之。勞問勤腆。乃曰。秀才未娶。當以女奉灑埽。
公謙辭再三。向曰。此行若不了當。吾亦不爽前約。後
果及第。乃娶之。初任主簿。因入僧寺。見藏經梵夾金
字齊整。乃怫然曰。吾孔聖之書。不如胡人之教。人所
仰重。夜坐書院中。研墨吮筆。憑紙長吟。中夜不眠。向
氏呼曰。官人夜深。何不睡去。公以前意白之。正此著
無佛論。向應聲曰。既是無佛。何論之有。當須著有佛
論始得。公疑其言遂已之。後訪一同列。見佛龕前經
卷。乃問曰。此何書也。同列曰。維摩詰所說經。公信手
開卷閱。到此病非地大亦不離地大處。歎曰。胡人之
語。亦能爾耶。問此經幾卷。曰三卷。乃借歸閱次。向氏
問。看何書。公曰。維摩詰所說經。向曰。可熟讀此經。然
後著無佛論。公悚然異其言。由是深信佛乘。留心祖
道。元祐六年。為江西漕。首謁東林照覺總禪師。覺詰
其所見處。與己符合。乃印可。覺曰。吾有得法弟子住
玉谿。乃慈古鏡也。亦可與語。公復因按部過分寧。諸
禪迓之。公到。先致敬玉谿慈。最後問兜率悅禪師。悅
為人短小。聞龔德莊嘗言。悅聰明。乃曰。聞公善文章。
悅大笑曰。運使失却一隻眼了也。從悅臨濟九世孫。
對運使論文章。政如運使對從悅論禪也。公不然其
語。乃強屈指曰。是九世也。問玉谿去此多少。曰三十
里。曰兜率聻。曰五里。公乃過兜率。先是說夢手摶日
輪。覺與首座曰。日輪運轉之象。聞張運使過此。吾當
深錐痛劄。若肯回頭。則吾門幸事。座曰。今之士大夫。
受人取奉。慣恐其惡發別生事也。悅曰。正使煩惱。祇
退得我院。也別無事。公與悅語次。稱賞東林。悅未肯
其說。公乃題寺後擬瀑軒詩。其略曰。不向廬山尋落
處。象王鼻孔謾遼天。意譏其不可東林也。公與悅語
至更深。論及宗門事。悅曰。東林既印可運使。運使于
佛祖言教。有少疑否。公曰有。悅曰。疑何等語。公曰。疑
香嚴獨脚頌。德山托鉢話。悅曰。既于此有疑。其餘安
得無耶。祇如巖頭言末後句。是有耶是無耶。公曰有。
悅大笑。便歸方丈閉却門。公一夜睡不穩。至五更下
牀。觸翻溺器。乃大徹猛省前話。遂有頌曰。鼓寂鐘沉
托鉢回。巖頭一拶語如雷。果然祇得三年活。莫是遭
他授記來。遂扣方丈門曰。某已捉得賊也。悅曰。贓在
甚處。公無語。悅曰。都運且去。來日相見。翌日公遂舉
前頌。悅乃謂曰。參禪祇為命根不斷。依語生解。如是
之說。公已深悟。然至極微細處。使人不覺不知。墮在
<pb n="162"/>
區宇。乃作頌證之曰。等閑行處。步步皆如。雖居聲色。
寧滯有無。一心靡異。萬法非殊。休分體用。莫擇精麤。
臨機不礙。應物無拘。是非情盡。凡聖皆除。誰得誰失。
何親何疎。拈頭作尾。指實為虗。翻身魔界。轉脚邪塗。
了無逆順。不犯工夫。公邀悅至建昌。途中一一伺察。
有十頌敘其事。悅亦有十頌酬之。時元祐八年八月
也。
<other>法雲杲法嗣</other>
<other>西蜀鑾法師</other>通大小乘。佛照謝事居景德。師問照曰。
禪家言多不根何也。照曰。汝習何經論。曰諸經麤知。
頗通百法。照曰。祇如昨日雨今日晴。是甚麼法中收。
師懵然。照舉癢和子擊曰。莫道禪家所言不根好。師
憤曰。昨日雨今日晴。畢竟是甚麼法中收。照曰。第二
十四時分不相應法中收。師恍悟。即禮謝。後歸蜀居
講會。以直道示徒。不泥名相。而眾多引去。遂說偈罷
講曰。眾賣花兮獨賣松。青青顏色不如紅。算來終不
與時合。歸去來兮翠靄中。由是隱居二十年。道俗追
慕。復命演法。笑答偈曰。遯跡隱高峰。高峰又不容。不
如歸錦里。依舊賣青松。眾列拜悔過。兩川講者爭依
之。
<other>泐潭準法嗣</other>
<other>隆興府雲巖典牛天遊禪師</other>成都鄭氏子。初試郡庠。
復往梓州試。二處皆與貢籍。師不敢承。竄名出關。適
會山谷道人西還。因見其風骨不凡。議論超卓。乃同
舟而下。竟往廬山。投師剃髮。不改舊名。首參死心不
契。遂依湛堂于泐潭。一日潭普說曰。諸人苦苦就準
上座覓佛法。遂拊膝曰。會麼。雪上加霜。又拊膝曰。若
也不會。豈不見乾峰示眾曰。舉一不得舉二。放過一
著。落在第二。師聞脫然頴悟。出世雲葢。次遷雲巖。甞
和忠道者牧牛頌曰。兩角指天。四足踏地。拽斷鼻繩。
牧甚屎屁。張無盡見之甚擊節。後退雲巖。過廬山棲
賢。主翁意不欲納。乃曰。老老大大。正是質庫中典牛
也。師聞之述一偈而去。曰質庫何曾解典牛。祇緣價
重實難酬。想君本領無多子。畢竟難禁者一頭。因菴
于武寧。[扁-戶+尸]曰典牛。終身不出。塗毒見之。已九十三矣。
上堂。卓拄杖曰。久雨不晴劄。金烏飛在鐘樓角。又卓
一下曰。猶在㲉。復卓曰。一任衲僧名邈。上堂。馬祖一
喚。百丈蹉過。臨濟小廝兒。向糞掃堆頭。拾得一隻破
艸鞋。胡喝亂喝。師震聲喝曰。喚作胡喝亂喝得麼。上
堂。象骨輥毬能已盡。玄沙斫牌伎亦窮。還知麼。火星
入袴口。事出急家門。上堂。三百五百。銅頭銕額。木笛
橫吹。誰家接拍。時有僧出。師曰。也是賊過後張弓。上
堂。寶峰有一訣。對眾分明說。昨夜三更前。烏龜吞却
鼈。至節上堂。[晷-人+卜]運推移。日南長至。布裩不洗。無來換
贊。大小玉泉。無風浪起。雲巖路見不平。直下一鎚粉
碎。遂高聲曰。看脚下。
<other>大溈瑃法嗣</other>
<other>眉州中巖慧目蘊能禪師</other>本郡呂氏子。年二十二。于
村落一富室為校書。偶遊山寺。見禪冊閱之。似有得。
即裂冠圓具。一鉢遊方。首參寶勝澄甫禪師。所趣頗
異。至荊湖。謁永安喜。真如[(土/口)*(土/口)]。德山繪。造詣益高。迨抵
大溈。溈問。上座桑梓何處。師曰西川。曰我聞西川有
普賢菩薩示現。是否。師曰。今日得瞻慈相。曰白象何
在。師曰。爪牙已具。曰還會轉身麼。師提坐具繞禪牀
一帀。溈曰。不是者個道理。師趨出。一日溈為眾入室。
問僧。黃巢過後。還有人收得劍麼。僧豎起拳。溈曰。菜
刀子。僧曰。爭奈受用不盡。溈喝出。次問師。黃巢過後。
還有人收得劍麼。師亦豎起拳。溈曰。也祇是菜刀子。
師曰。殺得人即休。遂近前攔胸築之。溈曰。三十年弄
馬騎。今日被驢子撲。後還蜀。菴子舊址。應四眾之請。
出住報恩。上堂。龍濟道。萬法是心光。諸緣唯性曉。本
無迷悟人。祇要今日了。師曰。既無迷悟。了個甚麼。咄。
上堂。舉雪峰一日普請搬柴。中路見一僧。遂擲下一
<pb n="163"/>
段柴曰。一大藏教祇說者個。後來真如喆道。一大藏
教不說者個。據此二尊宿說話。是同是別。山僧則不
然。豎起拂子曰。提起則如是我聞。放下則信受奉行。
室中問崇真氈頭。如何是你空劫已前父母。真領悟
曰。和尚且低聲。遂獻投機頌曰。萬年倉裏曾饑饉。大
海中住儘長渴。當初尋時尋不見。如今避時避不得。
師為印可。一日與黃提刑奕棋次。黃問。數局之中。無
一局同。千著萬著則故是。如何是那一著。師提起棋
子示之。黃佇思。師曰。不見道。從前十九路。迷殺幾多
人。師住持三十餘載。凡說法。不許錄其語。臨終書偈
趺坐而化。闍維時暴風忽起。煙所至處。皆雨設利。道
俗斸其地皆得之。心舌不壞。塔于本山。
<other>懷安軍雲頂寶覺宗印禪師</other>上堂。古者道。識得凳子。
周帀有餘。又道。識得凳子。天地懸殊。山僧總不恁麼。
識得凳子。是甚麼閒家具。一日普說罷。師曰。諸子莫
要散去。更聽一頌。乃曰。四十九年。一場熱閧。八十七
春。老漢獨弄。誰少誰多。一般作夢。歸去來兮。梅梢雪
重。言訖下座。倚杖而逝。
<other>昭覺純白法嗣</other>
<other>成都府信相宗顯正覺禪師</other>潼川王氏子。少為進士
有聲。甞晝掬溪水為戲。至夜思之。遂見水泠然盈室。
欲汲之不可。而塵境自空。曰吾世網裂矣。往依昭覺
得度。具滿分戒。後隨眾咨參。覺一日問師。高高峰頂
立。深深海底行。汝作麼生會。師于言下頓悟曰。釘殺
脚跟也。覺拈起拂子曰。者個又作麼生。師一笑而出。
服勤七祀。南遊至京師。歷淮浙。晚見五祖演和尚于
海會。出問。未知關捩子。誰過趙州橋。趙州橋即不問。
如何是關捩子。祖曰。汝且在門外立。師進步一踏而
退。祖曰。許多時茶飯。元來也有人知滋味。明日入室。
祖曰。你便是昨日問話底僧否。我固知你見處。祇是
未過得白雲關在。師珍重便出。時圓悟為侍者。師以
白雲關意扣之。悟曰。你但直下會取。師笑曰。我不是
不會。祇是未諳。待見者老漢。共伊理會一上。明日祖
往舒城。師與悟繼往。適會于興化。祖問師。記得曾在
郡裏相見來。師曰。全火祇候。祖顧悟曰。者漢饒舌。自
是機緣相契。遊廬阜回。師以高高峰頂立深深海底
行所得之語告五祖。祖曰。吾甞以此事詰先師。先師
云。我曾問遠和尚。遠曰。猫有歃血之功。虎有起屍之
德。非素達本源。不能到也。師給侍之久。祖鍾愛之。後
辭西歸。為小參。復以頌送曰。離鄉四十餘年。一時忘
却蜀語。禪人回到成都。切須記取魯語。時覺尚無恙。
師再侍之。名聲藹著。遂出住長松。遷保福信相。僧問。
三世諸佛六代祖師。總出者圈繢不得。如何是者圈
䙡。師曰。井欄脣。上堂。舉仰山問中邑。如何是佛性義。
邑曰。我與你說個譬喻。汝便會也。譬如一室有六牕。
內有一獼猴。外有獼猴。從東邊喚猩猩。獼猴即應。如
是六牕俱喚俱應。仰乃禮拜。適蒙和尚指示。某有個
疑處。邑曰。你有甚麼疑。仰曰。祇如內獼猴睡著時。外
獼猴欲與相見。又作麼生。邑下禪牀執仰山手曰。猩
猩與你相見了。師曰。諸人要見二老麼。我也與你說
個譬喻。中邑大似個金師。仰山將一塊金來。使金師
酬價。金師亦盡價相酬。臨成交易。賣金底更與貼秤。
金師雖然闇喜。心中未免偷疑。何故。若非細作。定是
賊贓。便下座。
<other>儼首座法嗣</other>
<other>潼川天寧則禪師</other>早業儒。詞章婉縟。既從釋。得法于
儼首座。而為黃檗勝之孫。有牧牛頌。寄以滿庭芳調
曰。咄者牛兒。身強力健。幾人能解牽騎。為貪原上綠
艸嫩離離。只管尋芳逐翠奔馳。後不顧傾危。爭知道
山遙水遠。回首到家遲。牧童今有智。長繩牢把。短杖
高提。入泥入水。終是不生疲。直待心調步穩。青松下
孤笛橫吹當歸去。人牛不見。正是月明時。世以禪語
為詞。意句圓美。無出此右。或譏其徒以不正之聲。混
<pb n="164"/>
傷宗教。然有樂于謳吟。則因而見道。亦不失為善巧
方便隨機設化之一端耳。
<other>浮山真法嗣</other>
<other>峩眉靈巖徽禪師</other>僧問。文殊是七佛之師。未審誰是
文殊之師。師曰。金沙灘頭馬郎婦。
<other>信相顯法嗣</other>
<other>成都府金純文禪師</other>僧問。如何是大道之源。師曰。黃
河九曲。曰如何是不犯之令。師曰。銕蛇鑽不入。僧擬
議。師便打。
<other>五祖演法嗣</other>
<other>成都府昭覺寺克勤佛果禪師</other>彭州駱氏子。世宗儒。
師兒時。日記千言。偶遊妙寂寺。見佛書三復。悵然如
獲舊物。即去家。依自省祝髮。從文照通講訓。又從敏
行授楞嚴。俄得病瀕死。嘆曰。諸佛涅槃正路。不在文
句中。吾欲以聲求色見。宜其無以死也。遂棄去。至真
覺勝禪師之席。勝方創臂出血指示師曰。此曹溪一
滴也。師矍然良久曰。道固如是乎。即徙步出蜀。首謁
玉泉皓。次依金鑾信。大溈喆。黃龍心。東林度。僉指為
法器。而晦堂稱。他日臨濟一脈屬子矣。最後見五祖。
盡其機用。祖皆不諾。乃謂祖強移換人。出不遜語。忿
然而去。祖曰。待你著一頓熱病打時。方思量我在。師
到金山。染傷寒困極。以平日見處試之。無得力者。追
繹五祖之言。乃自誓曰。我病稍間。即歸五祖。病痊尋
歸。祖一見而喜。令即參堂。便入侍者寮。方半月。會部
使解印還蜀。詣祖問道。祖曰。提刑少年曾讀小艶詩
否。有兩句頗相近。頻呼小玉元無事。祇要檀那認得
聲。提刑應喏喏。祖曰。且子細。師適歸侍立次。問曰。聞
和尚舉小艶詩。提刑會否。祖曰。他祇認得聲。師曰。祇
要檀郎認得聲。他既認得聲。為甚麼却不是。祖曰。如
何是祖師西來意。庭前柏樹子聻。師忽有省。遽出見
雞飛上闌干鼓翅而鳴。復自謂曰。此豈不是聲。遂袖
香入室通所得。呈偈曰。金鴨香銷錦繡幃。笙歌叢裏
醉扶歸。少年一段風流事。祇許佳人獨自知。祖曰。佛
祖大事。非小根劣器所能造詣。吾助汝喜。祖徧謂山
中耆舊曰。我侍者參得禪也。由此所至推為上首。崇
寧中。還里省親。四眾迓拜。成都帥翰林郭公之章。請
開法六祖。更昭覺。政和間。謝事復出峽南遊。時張無
盡寓荊南。以道學自居。少見推許。師艤舟謁之。劇談
華嚴旨要曰。華嚴現量境界。理事全真。初無假法。所
以即一而萬。了萬為一。一復一。萬復萬。浩然莫窮。心
佛眾生三無差別。卷舒自在。無礙圓融。此雖極則。終
是無風帀帀之波。公于是不覺促榻。師遂問曰。到此
與祖師西來意。為同為別。公曰同矣。師曰。且得沒交
涉。公色為之慍。師曰。不見雲門道。山河大地無絲毫
過患。猶是轉句。直得不見一色。始是半提。更須知有
向上全提時節。彼德山臨濟。豈非全提乎。公乃首肯。
翌日復舉事法界理法界。至理事無礙法界。師又問。
此可說禪乎。公曰。正好說禪也。師笑曰不然。正是法
界量裏在。葢法界量未滅。若到事事無礙法界。法界
量滅。始好說禪。如何是佛。乾屎橛。如何是佛。麻三斤。
是故真淨偈曰。事事無礙。如意自在。手把猪頭。口誦
淨戒。趂出婬坊。未還酒債。十字街頭。解開布袋。公曰。
美哉之論。豈易得聞乎。于是以師禮。留居碧巖。復徙
道林。樞密鄧公子常。奏賜紫服師號。詔住金陵蔣山。
學者無地以容。勅補天寧萬壽。上召見褒寵甚渥。建
炎初。又遷金山。適駕幸維楊。入對。賜圓悟禪師。改雲
居。久之復領昭覺。僧問。雲門道須彌山。意旨如何。師
曰。推不向前。約不退後。曰未審還有過也無。師曰。坐
却舌頭。問法不孤起。仗境方生。提坐具曰。者個是境。
那個是法。師曰。却被闍黎奪却鎗。問古人道。楖栗橫
擔不顧人。直入千峰萬峰去。未審那裏是他住處。師
曰。騰蛇纏足。路布繞身。曰朝看雲片片。暮聽水潺潺。
師曰。却須截斷始得。曰此回不是夢。真個到廬山。師
<pb n="165"/>
曰。高著眼。問猿抱子歸青嶂後。鳥啼花落碧巖前。此
是和尚舊時安身立命處。如何是道林境。師曰。寺門
高開洞庭野。殿脚插入赤沙湖。曰如何是境中人。師
曰。僧寶人人滄海珠。曰此是杜工部底。作麼生是和
尚底。師曰。且莫亂道。問有句無句如藤倚樹。如何得
透脫。師曰。倚天長劍逼人寒。曰祇如樹倒藤枯。溈山
為甚麼呵呵大笑。師曰。愛他底著他底。曰忽被學人
掀倒禪牀抝折拄杖。又作個甚麼伎倆。師曰。也是賊
過後張弓。問明歷歷露堂堂。因甚麼乾坤收不得。師
曰。金剛手裏八稜棒。曰忽然一喚便回。還當得活也
無。師曰。鶖子目連無奈何。曰不落照不落用。如何商
量。師曰。放下雲頭。曰忽遇其中人時如何。師曰。騎佛
殿出山門。曰萬象不來渠獨語。教誰招手上高峰。師
曰。錯下名言。上堂。通身是眼見不及。通身是耳聞不
徹。通身是口說不著。通身是心鑒不出。直饒盡大地
明得。無絲毫透漏。猶在半途。據令全提。且道如何展
演。域中日月縱橫挂。一亘晴空萬古春。紹興五年八
月示微恙。趺坐書偈遺眾。投筆而逝。茶毗舌齒不壞。
設利五色無數。塔于昭覺寺之側。諡真覺禪師。
<other>舒州龍門清遠佛眼禪師</other>臨卭李氏子。嚴正寡言。十
四圓具。後因讀法華經。至是法非思量分別之所能
解。持以問講師。講師莫能答。師歎曰。義學名相。非所
以了生死大事。遂卷衣南遊。造舒州太平演禪師法
席。因丐于廬州。偶仆地煩懣間。聞二人交相惡罵。諫
者曰。你猶是煩惱在。師于言下有省。及歸。凡有所問。
演即曰。我不如你。你自會得好。或曰。我不會。我不如
你。師愈疑。遂咨決于元禮首座。禮乃以手引師之耳。
繞爐數帀。且行且語曰。你自會得好。師曰。有冀開發。
乃爾相戲耶。禮曰。你他後悟去。方知今日曲折耳。太
平將遷海會。師慨然曰。我持鉢方歸。復參隨往一荒
院。安能究決己事耶。遂作偈告辭。之蔣山坐夏。邂逅
霛源禪師。日益厚善。從容言話間。師曰。比見都下一
尊宿。語句似有緣。霛源曰。演公天下第一等宗師。何
故捨而事遠遊。所謂有緣者。葢知解之師。與公初心
相應耳。師從所勉。徑趨海會。後命典謁。適寒夜孤坐。
撥爐見火一豆許。恍然自喜曰。深深撥有些子。平生
事只如此。遽起閱几上傳燈錄。至破竈墮因緣。忽大
悟。作偈曰。刀刀林鳥啼。披衣終夜坐。撥火悟平生。窮
神歸破墮。事皎人自迷。曲淡誰能和。念之永不忘。門
開少人過。圓悟因詣其寮。舉青林搬土話騐之。且謂
古今無人出得。你如何會。師曰。有甚難。悟曰。祇如他
道。銕輪天子寰中旨。意作麼生。師曰。我道帝釋宮中
放赦書。悟退語人曰。且喜遠兄便有活人句也。自是
隱居四面大中菴。屬天下一新崇寧萬壽寺。舒守王
公渙之。命師開法。次補龍門。道望尤振。後遷和之褒
禪。樞密鄧公洵武。奏賜師號紫衣。上堂。臺山路上過
客全稀。破竈堂前感恩無地。雪埋庭柏。冰鎖偃溪。雖
在南方火爐頭。不入他家韲甕裏。看看。臘月三十日。
便是孟春猶寒。你等諸人各須努力向前。切忌自生
退屈。

錦江禪燈卷第五

<sarticle>錦江禪燈卷第六</sarticle>

昭覺丈雪　通醉　輯
紹興幻菴　胡昇猷　訂
大鑒下第十五世
五祖演法嗣
<other>彭州大隨南堂元靜禪師</other>閬之玉山大儒趙公約仲
之子。十歲病甚。每禱之感異夢。捨令出家。師於成都
大慈寶生院宗裔。元祐三年。通經得度。留講聚有年。
而南下。首參永安恩禪師。于臨濟三頓棒話發明。次
<pb n="166"/>
依諸名宿。無有當意者。聞五祖機峻欲抑之。遂謁祖。
祖乃曰。我此間不比諸方。凡于室中。不要汝進前退
後。豎指擎拳。繞禪牀。作女人拜。提起坐具。千般伎倆。
祇要你一言諦當。便是汝見處。師茫然。退參三載。一
日入室罷。祖謂曰。子所下語。已得十分。試更與我說
看。師即剖而陳之。祖曰。說亦說得十分。更與我斷看。
師隨所問而判之。祖曰。好即好。祇是未曾得老僧說
話在。齋後可來祖師塔所。與汝一一按過始得。及至。
祖便以即心即佛。非心非佛。睦州擔板漢。南泉斬猫
兒。趙州狗子無佛性有佛性之語。編辟之。其所對了
無凝滯。至子。胡狗話。祖遽轉面曰不是。師曰。不是却
如何。祖曰。此不是。則和前面皆不是。師曰。望和尚慈
悲指示。祖曰。看他道。子胡有一狗。上取人頭。中取人
腰。下取人脚。入門者好看。纔見僧入門。便道看狗。向
子胡道看狗處。下一轉語。教子胡結舌。老僧鈐口。便
是你了當處。次日入室。師默啟其說。祖笑曰。不道你
不是千了百當底人。此語祇似先師下底語。師曰。某
何人得似端和尚。祖曰。不然。老僧雖承嗣他。謂他語
拙。葢祇用遠錄公手段接人故也。如老僧共遠錄公。
便與百丈黃檗南泉趙州輩。把手共行。纔見語拙。即
不堪。師以為不然。乃曳杖渡江。適大水泛漲。因留四
祖。儕輩挽其歸。又二年。祖方許可。甞商略古今次。執
師手曰。得汝說須是我舉。得汝舉須是我說。而今而
後。佛祖秘要。諸方關鍵。無逃子掌握矣。遂創南堂以
居之。于是名冠寰海。成都帥席公旦。請開法嘉祐。未
幾徙昭覺。遷能仁。及大隨。上堂。君王了了。將帥惺惺。
一回得勝。六國平寧。上堂。舉臨濟參黃檗之語。白雲
端和尚頌云。一拳拳倒黃[鴳-女+隹]樓。一趯趯翻鸚鵡洲。有
意氣時添意氣。不風流處也風流。師曰。大隨即不然。
行年七十老躘踵。眼目精明耳不聾。忽地有人欺負
我。一拳打倒過關東。上堂。問答已乃曰。有祖已來。時
人錯會。祇將言句以為禪道。殊不知。道本無體。因體
而得名。道本無名。因名而立號。祇如適來上座。纔恁
麼出來。便恁麼歸眾。且道具眼不具眼。若道具眼。纔
恁麼出來。眼在恁麼處。若道不具眼。爭合便恁麼去。
諸仁者。于此見得倜儻分明。則知二祖禮拜依位而
立。真得其髓。祇者些子。是三世諸佛命根。六代祖師
命脈。天下老和尚安身立命處。雖然如是。須是親到
始得。
<other>漢洲無為宗泰禪師</other>涪城人。自出關。徧遊叢社。至五
祖。告香日。祖舉趙州洗鉢盂話俾參。洎入室。舉此話
問師。你道趙州向伊道甚麼。者僧便悟去。師曰。洗鉢
盂去聻。祖曰。你祇知路上事。不知路上滋味。師曰。既
知路上事。路上有甚滋味。祖曰。你不知耶。又問。你曾
遊浙否。師曰未也。祖曰。你未悟在。師自此凡五年不
能對。祖一日陞堂顧眾曰。八十翁翁輥繡毬。便下座。
師欣然出眾曰。和尚試輥一輥看。祖以手作打仗鼓
勢。操蜀音唱緜州巴歌曰。豆子山打瓦鼓。楊平山撒
百雨。白雨下取龍女。織得絹二丈五。一半屬羅江。一
半屬玄武。師聞大悟。掩祖口曰。祇消唱到者裏。祖大
笑而歸。師後還蜀。四眾請開法無為。遷正法。上堂。此
一大事因緣。自從世尊拈花迦葉微笑。世尊曰。吾有
正法眼藏。分付摩訶大迦葉。以後燈燈相續。祖祖相
傳。迄至于今。緜緜不墜。直得徧地生花。故號涅槃妙
心。亦曰本心。亦曰本性。亦曰本來面目。亦曰第一義
諦。亦曰爍迦羅眼。亦曰摩訶大般若。在男曰男。在女
曰女。汝等諸仁。但自悟去。者般盡是閑言語。遂拈起
拂子曰。會了喚作禪。未悟果然難難難。目前隔個須
彌山。悟了易易易。信口道來無不是。僧問。如何是佛。
師曰。阿誰教你恁麼問。僧擬議。師曰了。
<other>蘄州五祖表自禪師</other>懷安人。初依祖最久。未有省。時
圓悟為座元。師往請益。悟曰。兄有疑處試語我。師遂
舉德山小參不答話。問話者三十棒。悟曰。禮拜著。我
<pb n="167"/>
作得你師。舉話尚不會。師作禮竟。悟令再舉前話。師
曰。德山小參不答話。悟掩其口曰。但恁麼看。師出揚
聲曰。屈屈。豈有公案祇教人看一句底道理。有僧謂
師曰。兄不可如此說。首座須有方便。因靜坐體究及
旬。頓釋所疑。詣悟禮謝。悟曰。兄始知吾不汝欺。又詣
方丈。祖迎笑。自爾日深玄奧。祖將歸寂。遺言郡守。守
命嗣其席。衲子四至不可遏。師榜侍者門曰。東山有
三句。若人道得即挂搭。衲子皆披靡。一日有僧。𢹂坐
具徑造丈室。謂師曰。某甲道不得。祇要挂搭。師大喜。
呼維那。于明牕下安排。上堂。世尊拈花。迦葉微笑。時
人祇知拈花微笑。要且不識世尊。僧問。如何是祖師
西來意。師曰。荊棘林中舞柘枝。曰如何是佛。師曰。新
生孩子擲金盆。
<other>蘄州龍華道初禪師</other>梓州馬氏子。為祖侍者有年。住
龍華日。上堂曰。雞見便鬬。犬見便咬。殿上鴟吻終日
相對。為甚麼却不瞋。便下座。師機辯峻捷。門人罔知
造詣。一日謂眾曰。昨日離城市。白雲空往還。松風清
耳目。端的勝人間。召眾曰。此是先師末後句。有頃脫
然而逝。
<other>嘉州九頂清素禪師</other>本郡郭氏子。于乾明寺剃染。徧
扣禪扃。晚謁五祖。聞舉首山答西來意語。倏然契悟。
述偈曰。顛倒顛顛倒顛。新婦騎驢阿家牽。便恁麼太
無端。回頭不覺布衫穿。祖見乃問。百丈野狐話又作
麼生。師曰。來說是非者。便是是非人。祖大悅。久之辭
歸住清溪。次遷九頂。太守呂公。來瞻大像。問曰。既是
大像。因甚麼肩負兩楹。師曰。船上無散工。至閣下睹
觀音像。又問。彌勒化境。觀音何來。師曰。家富小兒嬌。
守乃禮敬。勤老宿至。師問。舞劍當咽時如何。曰伏惟
尚饗。師詬曰。老賊死去。你問我。勤理前話問之。師叉
手揖曰。曳破。紹興乙卯四月二十四日。得微疾。書偈
遺眾曰。木人備舟。銕人備馬。丙丁童子穩穩登。喝散
白雲歸去也。竟爾趨寂。
<other>大鑒下第十六世</other>
<other>昭覺勤法嗣</other>
<other>潭州大溈佛性法泰禪師</other>漢州李氏子。僧問。理隨事
變。該萬有而一片虗凝。事逐理融。等千差而咸歸實
際。如何是理法界。師曰。山河大地。曰如何是事法界。
師曰。萬象森羅。曰如何是理事無礙法界。師曰。東西
南北。曰如何是事事無礙法界。師曰。上下四維。上堂。
推真真無有相。窮妄妄無有形。真妄兩無所有。廓然
露出眼睛。眼睛既露。見個甚麼。曉日爍開巖畔雪。朔
風吹綻臘梅花。上堂。寶劍拈來便用。豈有遲疑。眉毛
剔起便行。更無回互。一切處騰今煥古。一切處截斷
羅籠。不犯鋒鋩。亦非顧鑒。獨超物外則且置。萬機喪
盡時如何。八月秋何處熱。上堂。涅槃無異路。方便有
多門。拈起拄杖曰。看看。山僧拄杖子。一口吸盡西江
水。東海鯉魚𨁝跳上三十三天。帝釋忿怒。把須彌山
一摑粉碎。堅牢地神合掌贊歎曰。諦觀法王法。法王
法如是。以拄杖擊禪牀下座。上堂。達得人空法空。未
稱祖佛家風。體得全用全照。亦非衲僧要妙。直須打
破牢關。識取向上一竅。如何是向上一竅。春寒料峭。
凍殺年少。上堂。今朝正月已半。是處燈火繚亂。滿城
羅綺駢闐。交互往來遊翫。文殊走入閙籃中。普賢端
坐高樓看。且道觀音在甚麼處。震天椎畫鼓。聒地奏
笙歌。上堂。渺渺邈邈。十方該括。坦坦蕩蕩。絕形絕相。
目欲眎而睛枯。口欲談而詞喪。文殊普賢全無伎倆。
臨濟德山不妨提唱。龜吞陝府銕牛。虵咬嘉州大像。
嚇得東海鯉魚。直至如今肚脹嘻。
<other>臨安府霛隱慧遠佛海禪師</other>眉山彭氏子。年十三。從
藥師院宗辯為僧。詣大慈聽習。棄依靈巖徽禪師。微
有省。會圓悟復領昭覺。師即之。聞悟普說。舉龐居士
問馬祖。不與萬法為侶因緣。師忽頓悟。仆于眾。眾掖
之。師乃曰。吾夢覺矣。至夜小參。師出問曰。淨躶躶空
<pb n="168"/>
無一物。赤骨力貧無一錢。戶破家亡。乞師賑濟。悟曰。
七珍八寶一時拏。師曰。禍不入慎家之門。悟曰。機不
離位。墮在毒海。師隨聲便喝。悟以拄杖擊禪牀云。喫
得杖也未。師又喝。悟連喝兩喝。師便禮拜。自此機鋒
峻發。無所抵捂。圓悟順寂。師即東下。屢遷名剎。由虎
丘奉詔住臯亭　先復被旨補靈隱。孝廟召對。賜佛
海禪師。上堂。新歲有來由。烹茶上酒樓。一雙為兩脚。
半個有三頭。突出禪難辨。相逢鬼見愁。倒吹無孔笛。
促拍舞凉州。咄。
<other>成都府正法建禪師</other>上堂。兔馬有角。牛羊無角。絕毫
絕氂。如山如嶽。針鋒上師子翻身。藕竅中大鵬展翼。
等閑突過北俱盧。日月星辰一時黑。
<other>建安府華藏密印安民禪師</other>嘉定府朱氏子。初講楞
嚴于成都。為義學所歸。時圓悟居昭覺。師與勝禪師
為友。因造焉。聞悟小參。舉國師三喚侍者因緣。趙州
拈云。如人暗中書字。字雖不成。文彩已彰。那裏是文
彩已彰處。師心疑之。告香入室。悟問。座主講何經。師
曰楞嚴。悟曰。楞嚴有七處徵心。八還辯見。畢竟心在
甚麼處。師多呈藝解。悟皆不肯。師復請益。悟令一切
處作文彩已彰會。偶僧請益十玄談。方舉問君心印
作何顏。悟厲聲曰。文彩已彰。師聞而有省。遂求印證。
悟示以本色鉗鎚。師則罔措。一日白悟曰。和尚休舉
話。待某說看。悟諾。師曰。尋常拈槌豎拂。豈不是經中
道一切世界諸所有相。皆即菩提妙明真心。悟笑曰。
你元來在者裏作活計。師又曰。下喝敲牀時。豈不是
返聞聞自性。性成無上道。悟曰。你豈不見經中道。妙
性圓明離諸名相。師于言下釋然。悟出蜀居夾山。師
罷講侍行。悟為眾夜參。舉古帆未挂因緣。師聞未領。
遂求決。悟曰。你問我。師舉前話。悟曰。庭前柏樹子。師
即洞明。謂悟曰。古人道。如一滴投于巨壑。殊不知大
海投于一滴。悟笑曰。奈者漢何。未幾令分座。
<other>成都府昭覺徹菴道元禪師</other>緜州鄧氏子幼于。降寂
寺圓具。東遊謁大別道禪師。因看廓然無聖之語。忽
爾失笑曰。達磨元來在者裏。道譽之。往參佛鑑佛眼。
蒙賞職。依圓悟于金山。以所見告。悟弗之許。悟被詔
住雲居。師從之。雖有信入。終以鯁胸之物未去為疑。
會悟問參徒。生死到來時如何。僧曰。香臺子笑和尚。
次問師。汝作麼生。師曰。艸賊大敗。悟曰。有人問你時
如何。師擬答。悟憑陵曰。艸賊大敗。師即徹證。圓悟以
拳擊之。師拊掌大笑。悟曰。汝見甚麼便如此。師曰。毒
拳未報。永劫不忘。悟歸昭覺。命首眾。悟將順世。以師
繼席焉。
<other>眉州象耳山袁覺禪師</other>郡之袁氏子。出家傳燈。試經
得度。本名圓覺。郡守填祠牒。誤作袁字。疑師慊然。戲
謂之曰。一字名可乎。師笑曰。一字已多。郡守異之。既
受具。出蜀徧謁有道尊宿。後往大溈。依佛性。頃之入
室。陳所見。性曰。汝忒殺遠在。然知其為法器。俾充侍
者。掌賓客。師每侍性。性必舉法華開示悟入四字令
下語。又曰。直待我豎點頭時。汝方是也。偶不職被斥。
制中無依。寓俗士家。一日誦法華。至亦復不知何者
是火何者為舍。乃豁然。制罷歸省。性見首肯之。圓悟
再得旨住雲居。師至彼。以所得白悟。悟呵云。本是淨
地。屙屎作麼。師所疑頓釋。紹興丁巳。眉之象耳虗席。
郡守謂。此道場久為蟊螣囊橐。非名流勝士。莫能起
廢。諸禪舉師應聘。甞語客曰。東坡云。我持此石歸。袖
中有東海。山谷云。惠宗煙雨蘆雁。坐我瀟湘洞庭。欲
喚扁舟歸去。傍人謂是丹青。此禪髓也。又曰。我敲牀
豎拂時。釋迦老子孔夫子。都齊立在下風。有舉此語。
似佛海遠禪師。遠曰。此覺老語也。我此間即不恁麼。
<other>眉州中巖華嚴祖覺禪師</other>嘉州楊氏子。幼聰慧。書史
過目成誦。著書排釋氏。惡境忽現。悔過出家。依慧目
能禪師。未幾疽發膝上。五年醫莫愈。因書華嚴合論。
畢夜感異夢。旦即捨杖步趨。一日誦至現相品曰。佛
<pb n="169"/>
身無有生。而能示出生。法性如虗空。諸佛于中住。無
住亦無去。處處皆是佛。遂悟華嚴宗旨。洎登僧籍。府
師請講于千部堂。詞辯宏放。眾所歎服。適南堂靜禪
師過門。謂師曰。觀公講說。獨步西南。惜未解離文字
相耳。儻問道方外。即今之周金剛也。師欣然罷講。南
遊。依圓悟于鍾阜。一日人室。悟舉羅山道。有言時踞
虎頭收虎尾。第一句下明宗旨。無言時覿露機鋒。如
同電拂。作麼生會。師莫能對。夙夜參究。忽然有省。作
偈呈悟曰。家住孤峯頂。長年半掩門。自嗟身已老。活
計付兒孫。悟見許可。次日入室。悟又問。昨日公案作
麼生。麼擬對。悟便喝曰。佛法不是者個道理。師復留
五年。愈更迷悶。後于廬山捿賢。閱浮山遠禪師削執
論云。若道悟有親疎。豈有旃檀林中却生臭艸。豁然
契悟。作偈寄圓悟曰。出林依舊入蓬蒿。天網[懨-猒+火][懨-猒+火]不
可逃。誰信業緣無避處。歸來不怕語聲高。悟大喜。持
以示眾曰。覺華嚴徹矣。住後僧問。最初威音王。末後
樓至佛。未審參見甚麼人。師曰。家住大梁城。更問長
安路。曰只如德山擔疏鈔行脚。意在甚麼處。師曰。拶
破你眼睛。曰與和尚悟華嚴宗旨。相去幾何。師曰。同
途不同轍。曰昔日德山。今朝和尚。師曰。夕陽西去水
東流。
<other>潭州福嚴文演禪師</other>成都府楊氏子。僧問。如何是定
林正主。師曰。坐斷天下人舌頭。曰未審如何親近。師
曰。覰著則瞎。上堂。當陽坐斷。凡聖跡絕。隨手放開。天
回地轉。直得日月交互。虎嘯龍吟。頭頭物物。耳聞目
眎。安立諦上是甚麼。還委悉麼。阿斯吒。咄。
<other>成都府昭覺道祖首座</other>初見圓悟。于即心是佛語下
發明。久之悟命分座。一日為眾入室。餘二十許人。師
忽問曰。生死到來如何迥避。僧無對。師擲下拂子。奄
然而逝。眾皆愕貽。亟以聞悟。悟至召曰祖首座。師張
目眎之。悟曰。抖擻精神透關去。師點頭竟爾趨寂。
<other>張魏公浚</other>字德遠。南軒之父。官右僕射。兼知樞密院
事。甞問道于圓悟。悟曰。巖頭云。却物為上。逐物為下。
若能于物上轉得疾。一切立在下風。復示偈曰。收光
攝彩信天真。事事圓成物物新。內若有心還有物。何
能移步出通津。浚伏膺投偈曰。教外單傳佛祖機。本
來無悟亦無迷。浮雲散盡青天在。日出東方夜落西。
<other>成都府范縣君</other>嫠居歲久。常坐不臥。聞圓悟住昭覺。
往禮拜。請示入道因緣。悟令看不是心不是佛不是
物是個甚麼。久無所契。范泣告悟。曰和尚有何方便。
令某易會。悟曰。却有個方便。遂令祇看是個甚麼。後
有省。曰元來恁麼地近那。
<other>太平懃法嗣</other>
<other>常德府文殊心道禪師</other>眉州徐氏子。年三十得度。詣
成都習唯識。自以為至。同舍詰之曰。三界唯心。萬法
唯識。今目前萬象樅然。心識安在。師茫然不知對。遂
出關。周流江淮。既抵舒之太平。聞佛鑑禪師夜參。舉
趙州柏樹子話。至覺銕觜云先師無此語莫謗先師
好。因大疑。提撕既久。一夕豁然。即趨丈室擬敘所悟。
鑑見來便閉門。師曰。和尚莫謾某甲。鑑云。十方無壁
落。何不入門來。師以拳擉破牕紙。鑑即開門搊住云。
道道。師以兩手捧鑑頭作口啐而出。遂呈偈曰。趙州
有個柏樹話。禪客相傳徧天下。多是摘葉與尋枝。不
能直向根源會。覺公說道無此語。正是惡言當面罵
禪人若具通方眼。好向此中辨真假。鑑深然之。每對
客稱賞。後命分座。襄守請開法天寧。未幾擢大別文
殊。上堂曰。師子嚬呻。象王哮吼。雲門北斗裏藏身。白
雲因何喚作手。三世諸佛不能知。狸奴白牯却知有。
且道作麼生是他知有底事。雨打梨花蛺蝶飛。風吹
柳絮毛毬走。上堂。拈拄杖直上指曰。恁麼時刺破憍
尸迦脚跟。卓一下曰。恁麼時卓破閻羅王頂骨。乃指
東畔曰。恁麼時穿過東海鯉魚眼睛。指西畔曰。恁麼
時塞却西王母鼻孔。且道總不恁麼時如何。今年雨
<pb n="170"/>
水多。合宜頻晒㫰。宣和改元。下詔改僧為德士。上堂。
祖意西來事。今朝特地新。昔為比丘相。今作老君形。
[鴳-女+隹]氅披銀褐。頭包蕉葉巾。林泉無事客。兩度受君恩。
所以道。欲識佛性義。當觀時節因緣。且道。即今是甚
麼時節。毗盧遮那頂戴寶冠。為顯真中有俗。文殊老
叟身披[鴳-女+隹]氅。且要俯順時宜。一人既爾。眾人亦然。大
家成立叢林。喜得羣仙聚會。共酌迷仙酎。同唱步虗
詞。或看靈寶度人經。或說長生不死藥。琴彈月下。指
端發大古之音。棋布軒前。妙著出神機之外。進一步。
便到大羅天上。退一步。却入九幽城中。祇如不進不
退一句。又作麼生道。直饒羽化三清路。終是輪迴一
幻身。二年九月復僧。上堂。不挂田衣著羽衣。老君形
相頗相宜。一年半內閑思想。大底興衰各有時。我佛
如來預讖法之有難。教中明載無不委知。較量年代。
正在于茲。魔得其便。惑亂正宗。僧改俗形。佛更名字。
妄生邪解。刪削經文。鐃鈸停音。鉢盂添足。多般矯詐。
欺罔聖君。賴我皇帝陛下。聖德聖明。不忘付囑。不廢
其教。特賜宸章頒行天下。仍許僧尼重新披削。實謂
寒再焰。枯木重榮。不離俗形而作僧形。不出魔界
而入佛界。重鳴法鼓。再整頹綱。迷仙酎變為甘露瓊
漿。步虗詞翻作還鄉曲子。放下銀木簡。拈起尼師壇。
昨朝稽首擎拳。今日和南不審。祇改舊時相。不改舊
時人。敢問大眾。舊時人是一個是兩個。良久曰。秋風
也解嫌狼籍。吹盡當年道教。建炎三年春示眾。舉
臨濟入滅囑三聖因緣。師曰。正法眼藏瞎驢滅。臨濟
何曾有是說。今古時人皆妄傳。不信但看後三月。至
閏三月。賊鍾相叛。其徒欲舉師南奔。師曰。學道所以
了生死。何避之有。賊至。師曰。速見殺以快汝心。賊即
舉槊殘之。血皆白乳。賊駭引席覆之而去。
<other>韶州南華知昺禪師</other>蜀之永康人。上堂。此事最希奇。
不礙當頭說。東鄰田舍翁。隨例得一橛。非唯貫聲色。
亦乃應時節。若問是何宗。八字不著丿。擊禪牀下座。
上堂。日日說時時舉。似地擎山爭幾許。隴西鸚鵡得
人憐。大都祇為能言語。休思惟。帶伴侶。智者聊聞猛
提取。更有一般也大奇。猫兒偏解捉老鼠。上堂。以拄
杖向空中攪曰。攪長河為酥酪。蟹蝦猶自眼搭眵。卓
一下曰。變大地作黃金。窮漢依前赤骨立。為復自家
無分。為復不肯承當。可中有個漢。荷負得行。多少人
失錢遭罪。再卓一下曰。還會麼。寶山到也須開眼。勿
使忙忙空手回。
<other>龍門遠法嗣</other>
<other>溫州龍翔竹菴士珪禪師</other>成都史氏子。初依大慈宗
雅。心醉楞嚴。逾五秋。南遊謁諸尊宿。始登龍門。即以
平時所得白佛眼。眼曰。汝解心已極。但歉著力開眼
耳。遂俾職堂司。一日侍立次。問云。絕對待時如何。眼
曰。如汝僧堂中白椎相似。師罔措。眼至晚抵堂。師理
前話。眼曰。閑言語。師于言下大悟。政和末。出世和之
天寧。屢遷名剎。詔興間。奉詔開山雁蕩能仁。時真歇
居江心。聞師至。恐緣法未熟。特過江迎歸方丈。大展
九拜。以誘溫人。由是翕然歸敬。未視篆。其徒懼行規
法。深夜放火。鞠為瓦礫之墟。師竟就樹縛屋。陞座示
眾云。愛閑不打鼓山鼓。投老來看雁蕩山。傑閣危樓
渾不見。溪邊茅屋兩三間。還有共相出手者麼。喝一
喝下座。聽法檀施。併力營建。未幾復成寶坊。次補江
心。上堂曰。萬年一念。一念萬年。和衣泥裏輥。洗脚上
牀眠。歷劫來事祇在如今。大海波濤湧。小人方寸深。
拈起拄杖曰。汝等諸人。未得個入頭。須得個入頭。既
得個入頭。須有出身一路始得。大眾。且作麼生是出
身一路。良久曰。雪壓難摧㵎底松。風吹不動天邊月。
卓拄杖下座。上堂。萬機不到。眼見色耳聞聲。一句堂
堂。頭戴天脚踏地。你諸人祇知今日是五月初一。殊
不知金烏半夜忙忙去。玉兔天明上海東。以拂子擊
禪牀下座。上堂。明明無悟。有法即迷。諸人向者裏立
<pb n="171"/>
不得。諸人向者裏住不得。若立則危。若住則瞎。直須
意不停玄。句不停意。用不停機。此三者既明。一切處
不須管帶。自然現前。不須照顧。自然明白。雖然如是。
更須知有向上事。久雨不晴。咄。
<other>南康軍雲居高菴善悟禪師</other>洋州李氏子。年十一去
家。業經得度。有夙慧。聞冲禪師舉武帝問達磨因緣。
如獲舊物。遽曰。我既廊然。何聖之有。冲異其語。勉之
南詢。蒙授記于龍門。一日有僧。被虵傷足。佛眼問曰。
既是龍門。為甚麼却破蛇咬。師即應曰。果然現大人
相。眼益器之。後傳此語到昭覺。圓悟云。龍門有此僧
耶。東山法道未寂寥爾。住後上堂。少林面壁。懷藏東
土西天。歐阜陞堂。充塞四維上下。致使山巍巍而砥
掌平。水昏昏而常自清。花非艶而結空果。風不搖而
片葉零。人無法而得咨問。佛無心而更可成。野蔬淡
飯延時日。任運隨緣道自靈。畢竟如何。日午打三更。
<other>遂寧府西禪文璉禪師</other>郡之張氏子。上堂。一向恁麼
去。直得凡聖路絕。水泄不通。銕蛇鑽不入。銕鎚打不
破。至于千里萬里鳥飛不度。一向恁麼來。未免頭
土面。帶水拖泥。唱九作十。指鹿為馬。非唯辜負先聖。
亦仍理沒己靈。敢問大眾。且道恁麼去底是。恁麼來
底是。芍藥花開菩薩面。椶櫚葉散夜叉頭。上堂。諸方
浩浩談玄。每日撞鐘打鼓。西禪無法可說。勘破燈籠
露柱。門前不置下馬臺。免被傍人來借路。若借路須
照顧脚下。若參差。邯鄲學唐步。上堂。心生種種法生。
森羅萬象縱橫。信手拈來便用。日輪午後三更。心滅
種種法滅。四句百非路絕。直饒達磨出頭。也是眼中
著屑。心生心滅是誰。木人擕手同歸。歸到故鄉田地。
猶遭頂上一鎚。上堂。正月孟春猶寒。直下言端語端。
拈起衲僧鼻孔。穿開佛祖心肝。知有者。達磨不來東
土。二祖不往西天。不知有者。誰知當面蹉過。迢迢十
萬八千。山僧為你重說偈言。大眾莫教辜負。孟春猶
寒。僧問。師子未出窟時如何。師曰。爪牙已露。曰出窟
後如何。師曰。龍頭蛇尾。曰出與未出時如何。師曰。正
好喫棒。問以一重去一重即不問。不以一重去一重
時如何。師曰。闍黎有許多工夫。
<other>撫州白楊法順禪師</other>緜州文氏子。依止佛眼。聞普說
舉傅大士心王銘云。水中鹽味。色裏膠青。決定是有。
不見其形。師于言下有省。後觀寶藏迅轉。頓明大法。
趨丈室作禮呈偈曰。頂有異峰雲冉冉。源無別派水
泠泠。遊山未到山窮處。終被青山礙眼睛。住後上堂。
好事堆堆疊疊來。不須造作與安排。落林黃葉水推
去。橫谷白雲風卷回。寒雁一聲情念斷。霜鐘纔動我
山摧。白楊更有過人處。盡夜寒爐撥死。忽有個衲
僧出來道。長老少賣弄。得恁麼窮乞相。山僧祇向他
道。却被你道著。上堂。我手何似佛手。天上南星北斗。
我脚何似驢脚。往事都來忘却。人人盡有生緣。個個
足方頂圓。大愚灘頭立處。孤月影射深灣。會不得見
還難。一曲漁歌過遠灘。示眾。染緣易就。道業難成。不
了目前。萬緣差別。祗見境風浩浩。凋殘功德之林。心
火炎炎。燒盡菩提之種。道念若同情念。成佛多時。為
眾如為己身。彼此事辦。不見他非我是。自然上敬下
恭。佛法時時現前。煩惱塵塵解脫。上堂。雞啼曉月。狗
吠枯樁。只可默會。難入思量。看不見處動地放光。說
不到處天地玄黃。撫城尺六狀紙。元來出在清江。大
眾。分明話出人難見。昨夜三更月到牕。

錦江禪燈卷第六

<sarticle>錦江禪燈卷第七</sarticle>

昭覺丈雪　通醉　輯
紹興幻菴　胡昇猷　訂
大鑒下第十六世
<pb n="172"/>
龍門遠法嗣
<other>南康軍歸宗真牧正賢禪師</other>潼川陳氏子。世為名儒。
幼從三聖海澄為苾蒭。具滿分戒。遊成都。依大慈秀
公習經論。凡典籍過目成誦。義亦頓曉。秀稱為經藏
子。出蜀謁諸尊宿。後扣佛眼。一日入室。眼舉殷勤抱
得旃檀樹語。聲未絕。師頓悟。眼曰。經藏子漏逗了也。
自是與師商確淵奧。亹亹無盡。眼稱善。因手書真牧
二字授之。紹興己巳。歸宗虗席。郡侯以禮請。堅臥不
應。寶文李公懋。甞問道於師。同屬官強之。乃就。上堂。
且第一句如何道。汝等若向世界未成時。父母未生
時。佛未出世時。祖師未西來時道得。已是第二句。且
第一句如何道。直饒你十成道得。未免左之右之。卓
拄杖下座。上堂。良久召大眾曰。作麼生。若也擬議。賢
上座謾你諸人去也。打地和尚。瞋他秘魔巖主。擎箇
叉兒。胡說亂道。遂將一摑成韲粉。散在十方世界。還
知麼。舉拂子曰。而今却在拂子頭上。說一切智智清
淨。無二無二分。無別無斷故。還聞麼。閻老子知得。乃
曰。賢上座你若相當去。不妨奇特。或不相當。總在我
手裏。祇向他道。閻老子。你也退步摸索鼻孔看。擊禪
牀下座。僧問。久默斯要。已泄真機。學人上來。請師開
示。師曰。耳朵在甚麼處。曰一句分明該萬象。師曰。分
明底事作麼生。曰台星照臨。枯木回春。師曰。換却你
眼睛。
<other>世奇首座</other>成都人。徧參講席。[勉-力+日]造龍門。一日燕坐瞌
睡間。羣蛙忽鳴。誤聽為淨髮版響。亟趨往。有曉之者
曰。蛙鳴非版也。師恍然。詣方丈剖露。佛眼曰。豈不見
羅⿰目候羅。師遽止曰。和尚不必。舉待去自看。未幾有省。
乃占偈曰。夢中聞版響。覺後蝦蟇啼。蝦蟇與版響。山
嶽一時齊。由是益加參究。洞臻玄奧。眼命分座。師固
辭曰。此非細事。也如金針刺眼。毫髮若差。睛則破矣
願生生居學地。而自煆煉。眼因以偈美之曰。有道只
因頻退步。謙和元自慣回光。不知已在青雲上。猶更
將身入眾藏。暮年學者力請不容辭。後因說偈曰。諸
法空故我心空。我心空故諸法同。諸法我心無別體。
祇在而今一念中。且道。是那一念。眾罔措。師喝一喝
而終。
<other>給事馮楫濟川居士</other>自壯扣諸名宿。最後居龍門。從
佛眼遠禪師再歲。一日同遠經行法堂。偶童子趨庭
吟曰。萬象之中獨露身。遠拊公背曰。好聻。公於是契
入。紹興丁巳。除給事。會大慧禪師。就明慶開堂。慧下
座。公挽之曰。和尚每言於士大夫前曰。此生決不作
者蟲豸。今日因甚却納敗缺。慧曰。盡大地是箇杲上
座。你向甚處見他。公擬對。慧便掌。公曰。是我招得。越
月特丐祠坐夏徑山。榜其室曰不動軒。
<other>大隨靜法嗣</other>
<other>合州釣魚臺石頭自回禪師</other>本郡人也。世為石工。雖
不識字。志慕空宗每求人口授法華。能誦之。棄家投
大隨供掃灑。寺中令取崕石。師手不釋鎚鑿。而誦經
不輟。隨見而語曰。今日硿磕。明日硿磕。死生到來。作
麼折合。師愕然。釋其器設禮。願聞究竟。隨令且罷誦
經。看趙州勘婆因緣。師念念不去心。久之因鑿石稍
堅。盡力一鎚。瞥見火光。忽然省徹。走至方丈。禮拜呈
頌曰。用盡工夫。渾無巴鼻。火光迸散。元在者裏。隨忻
然曰。子徹也。復獻趙州勘婆頌曰。三軍不動旗閃爍。
老婆正是魔王脚。趙州無柄銕掃帚。掃蕩烟塵空索
索。隨可之。遂授以僧服。因擊石而悟故。有回石頭之
稱也。上堂。參禪學道。大似井底呌渴相似。殊不知塞
耳塞眼。回避不及。且如十二時中行住坐臥。動轉施
為。是甚麼人使作。眼見耳聞。何處不是路頭。若識得
路頭。便是大解脫路。方知老漢與你證盟。山河大地
與你證盟。所以道。十方薄伽梵。一路涅槃門。諸仁者。
大凡有一物當途。要見一物之根源。一物無處。要見
一物之根源。見得根源。源無所源。所源既非。何處不
<pb n="173"/>
圓。諸禪德。你看老漢有甚麼勝你處。諸人有甚麼不
如老漢處。還會麼。太湖三萬六千頃。月在波心說向
誰。
<other>潼川府護聖愚丘居靜禪師</other>成都楊氏子。年十四。禮
白馬安慧為師。聞南堂道望。遂往依焉。堂舉香嚴枯
木裏龍吟話。往返酬詰。師於言下大悟。一日堂問曰。
莫守寒巖異草青。坐却白雲宗不玅。汝作麼生。師曰。
直須揮劍。若不揮劍。漁父棲巢。堂矍然曰。者小廝兒。
師珍重便行。出住東巖。上堂。月生一。東巖乍住增愁
寂。紅塵世路有多端。米麫倉儲無顆粒。崖為伴泉為
匹。颯颯清風來入室。山王土地暗中忙。雲版鐘魚偷
淚滴。世人莫道守空巖。亦有東籬打西壁。
<other>簡州南巖勝禪師</other>上堂。召大眾曰。護生須是殺。殺盡
始安居。會得箇中意。分明在半途。且道。到家一句又
作麼生。釋迦彌勒沒量大。看來猶祇是他奴。僧問。放
行五位即不問。把定三關事若何。師曰。橫按鏌鋤全
正令。曰把定三關蒙指示。放行五位事如何。師曰。太
平寰宇斬癡頑。曰恁麼則南巖門下士曠人稀。師曰。
霛利衲僧。祇消一點。曰自古自今同生同死時如何。
師曰。家賊難防。曰今日學人小出大遇去也。師便打
曰。須是老僧打你始得。僧禮拜。師曰。切忌詐明頭。
<other>常德府梁山廓庵師遠禪師</other>合州魯氏子。上堂。舉楊
岐三脚驢子話。乃召大眾曰。揚其湯者。莫若撲其火。
壅其流者。莫若杜其源。此乃智人之明鑒。佛法之至
論。正在斯焉。者因緣。如今叢林中。提唱者甚多。商量
者不少。有般底祇道。宗師家無固必。凡有所問。隨口
便答。似則也似。是即未是。若恁麼。祇作箇乾無事會。
不見楊岐用處。乃至祖師千差萬別方便門庭。如何
消遣。又有般底。祇向佛邊會。却與自己沒交涉。古人
道。凡有言句。須是一一消歸自己。又作麼生。又有般
底。一向祇作自己會。棄却古人用處。唯知道明自己
事。古人方便却如何消遣。既消遣不下。却似抱橋柱
澡洗。要且放手不得。此亦是一病。又有般底。却去脚
多少處會。若恁麼會。此病最難醫也。所以他語有巧
妙處。參學人卒難摸索。纔擬心則差了也。前輩謂之
楊岐宗旨。須是他屋裏人。到恁麼田地。方堪傳授。若
不然者。則守死善道之謂也。者公案。直須還他透頂
徹底漢。方能了得。此非止禪和子會不得。而今天下
叢林中。出世為人底。會得亦少。若要會去。直須向威
音那畔空劫已前。輕輕覰著。提起便行。捺著便轉。却
向萬仞峰前進一步。可以籠⿱卓古今。坐斷天下人舌
頭。如今還有恁麼者麼。有則出來道看。如無。更聽一
頌。三脚驢子弄蹄行。直透威音萬丈坑。雲在嶺頭閒
不徹。水流㵎下太忙生。湖南長老誰解會。行人更在
青山外。
<other>嘉州能仁默堂紹悟禪師</other>結夏上堂。最初一步。十方
世界現全身。末後一言。一微塵中深鎖斷。有時提起。
如倚天長劍。光耀乾坤。有時放下。似紅爐點雪。虗含
萬象。得到恁麼田地。天魔外道拱手歸降。三世諸佛
一時稽首。便可以大圓覺為我伽藍。於一毫端現寶
王剎。如是則朝往西天。暮歸東土。亦是禁足。百華叢
裏坐。婬坊酒肆行。亦是禁足。雖然如是。不曾動著者
裏一步。恁麼則九旬無虗棄之功。百劫有今時之用。
堪報不報之恩。以助無為之化。此即是涅槃玅心。金
剛王寶劍。敢問大眾。作麼生得到者田地去。如人上
山。各自弩力。上堂。舉趙州訪二庵主公案。頌曰。一重
山盡一重山。坐斷孤峰子細看。霧捲雲收山嶽靜。楚
天空濶一輪寒。
<other>彭州上溪智陀子言庵主</other>緜州人。初至大隨。聞舉石
頭和尚示眾偈。倐然領旨。歸隱土溪。懸崖絕壑間有
石。若蹲異獸。師鑿以為室。中發異泉無涸溢。四眾訝
之。居三十年。化風盛播。室成日。作偈曰。一擊石菴全。
縱橫得自然。清涼無暑氣。涓潔有甘泉。寬廓含沙界。
<pb n="174"/>
寂寥絕眾緣。箇中無限意。風月一牀眠。
<other>劍門南修道者</other>淳厚之士也。自大隨一語契投。服勤
不怠。歸謁崇化贇禪師。坐次。贇以宗門三印問之。南
曰。印空印泥印水。平地寒濤競起。假饒去就十分。也
是霛龜曳尾。
<other>莫將尚書</other>字少虗。家世豫章分寧。因官西蜀。謁南堂
靜禪師。咨決心要。堂使其向好處提撕。適如廁。俄聞
穢氣。急以手掩鼻。遂有省。即呈以偈曰。從來姿韻愛
風流。幾笑時人向外求。萬別千差無覓處。得來元在
鼻尖頭。南堂答曰。一法纔通法法周。縱橫妙用更何
求。青虵出匣魔軍伏。碧眼胡僧笑點頭。
<other>龍圖王蕭居士</other>字觀復。留昭覺日。聞開靜板聲有省。
問南堂曰。某有箇見處。纔被人問却。開口不得。未審
過在甚處。堂曰。過在有箇見處。堂却問。朝斾幾時到
任。公曰。去年八月四日。堂曰。自按察幾時離衙。公曰。
前月二十。堂曰。為甚麼道開口不得。公乃契悟。
<other>大鑒下第十七世</other>
<other>育王諶法嗣</other>
<other>南劍州西巖宗回禪師</other>婺州人。久聆示誨。深得法忍。
因寺僧以茶禁聞有司。吏捕知事。師謂眾曰。此事不
直之。則罪坐於我。若自直。彼復得罪。不忍為也。令擊
鼓陞座。說偈曰。縣吏追呼不暫停。爭如長往事分明。
從前有箇無生曲。且喜今朝調已成。言訖而逝。
<other>徑山杲法嗣</other>
<other>江州東林卍菴道顏禪師</other>潼川人。族鮮于氏。久參圓
悟。微有省發。洎悟還蜀。囑依妙喜。仍以書致喜曰。顏
川彩繪已畢。但欠點眼耳。他日嗣其後。未可量也。喜
居雲門及洋嶼。師皆在焉。朝夕質疑。方大悟。住後上
堂。一葉落天下秋。一塵起大地收。鳥窠吹布毛。便有
人悟去。今時學者。為甚麼却不識自己。良久曰。莫錯
怪人好。上堂。欲識諸佛心。但向眾生心行中識取。欲
識常住不凋性。但向萬物遷變處會取。還識得麼。欲
得不招無間業。莫謗如來正法輪。上堂。諸人知處良
遂總知。良遂知處諸人不知。作麼生是良遂知處。乃
曰。鸕鷀語[鴳-女+隹]。上堂。仲冬嚴寒。三界無安。富者快樂。貧
者飢寒。不識玄旨。錯認定盤。何也。牛頭安尾上。北斗
面南看。上堂。一滴滴水。一滴滴凍。天寒人寒。風動幡
動。雲門扇子𨁝跳上三十三天。築著帝釋鼻孔。東海
鯉魚打一棒。雨似盆傾。不出諸人十二時中尋常受
用。上堂。圓通門戶。八字打開。若是從門入得。不堪共
語。須是入得無門之門。方可坐登堂奧。所以道。過去
諸如來。斯門已成就。現在諸菩薩。今各入圓明。未來
參學人。當依如是法。從上諸聖。幸有如此廣大門風。
不能繼紹。甘自鄙棄。穿窬牆壁。好不丈夫。敢問大眾。
無門之門作麼生入。良久云。非唯觀世音。我亦從中
證。
<other>劍州萬壽自護禪師</other>上堂。古者道。若是識得心。大地
無寸土。萬壽即不然。若人識得心。未是究竟處。且那
裏是究竟處。拈拄杖卓一下曰。甜瓜徹蒂甜。苦瓠連
根苦。
<other>處州連雲道能禪師</other>漢州何氏子。僧問。鏡清六刮意
旨如何。師曰。穿却你鼻孔。曰學人有鼻孔即穿。無鼻
孔又穿箇甚麼。師曰。抱贓呌屈。曰如何是就毛刮塵。
師曰。筠袁[虔-文+ㄆ]吉。頭上插筆。曰如何是就皮刮毛。師曰。
石城虔化。說話廝罵。曰如何是就肉刮皮。師曰。嘉眉
果閬。懷裏有狀。曰如何是就骨刮肉。師曰。漳泉福建。
頭匾如扇。曰如何是就髓刮骨。師曰。洋瀾左蠡。無風
浪起。曰髓又如何刮。師曰。十八十九。癡人夜走。曰六
刮已蒙師指示。一言直截意如何。師曰。結舌有分。
<other>臨安府霧隱最菴道印禪師</other>漢州人。上堂。大雄山下
虎。南山鼈鼻蛇。等閒撞著。抱賞歸家。若也不惜好手。
便與拔出重牙。有麼有麼。上堂。五五二十五。擊碎虗
空鼓。大地不容針。十方無寸土。春生夏長復何云。甜
<pb n="175"/>
者甜兮苦者苦。中秋上堂。舉馬大師與西堂百丈南
泉翫月公案。師云。馬大師垂絲千尺。意在深潭。西堂
振[髟/(鼠-臼+(ㄇ@(企-止)))]。百丈擺尾。雖則衝波激浪。未免上他鉤線。南泉
自謂躍過禹門。誰知依前落在巨網。即今莫有絕羅
籠出窠臼底麼。也好出來露箇消息。貴知華藏門下
不致寂寥。其或未然。此夜一輪滿。清光何處無。
<other>秦國夫人計氏法真</other>自寡處。屏去紛華。常蔬食。習有
為法。因大慧遣謙禪者。致問其子魏公。公留謙。以祖
道誘之。真一日問謙曰。徑山和尚尋常如何為人。謙
曰。和尚祇教人看狗子無佛性。及竹篦子話。祇是不
得下語。不得思量。不得向舉起處會。不得向開口處
承當。狗子還有佛性也無。無。祇恁麼教人看。真遂諦
信。於是夜坐力究前話。忽爾洞然無滯。謙辭歸。真親
書入道槩略。作數偈呈慧。其後曰。逐日看經文。如逢
舊識人。莫言頻有礙。一舉一回新。
<other>大溈泰法嗣</other>
<other>漳州慧通清旦禪師</other>蓬州嚴氏子。初出關。至德山。值
泰上堂。舉趙州曰。臺山婆子已為汝勘破了也。且道
意在甚麼處。良久曰。就地撮將黃葉去。入山推出白
雲來。師聞釋然。翌日入室。山問。前百丈不落因果。因
甚麼墮野狐。後百丈不昧因果。因甚麼脫野狐。師曰。
好與一坑埋却。住後上堂。說佛說祖。正如好肉剜瘡。
舉古舉今。猶若殘羹餿飯。一聞便悟。已落第二頭。一
舉便行。早是不著便。須知箇事如天普葢。似地普擎。
師子遊行不求伴侶。壯士展臂不借他力。佛祖拈掇
不起。衲僧願見無門。迷悟雙忘。聖凡路絕。且道從上
諸聖。以何法示人。喝一喝曰。莫妄想。佛性和尚忌日
上堂。三脚驢子弄蹄行。步步相隨不相到。樹頭驚起
雙雙魚。拈來一老一不老。為憐松竹引清風。其奈出
門便是草。因喚檀郎識得渠。大機大用都推倒。燒香
勘證見根源。糞埽堆頭拾得寶。叢林浩浩謾商量。勸
君莫謗先師好。
<other>成都府正法灝禪師</other>上堂。舉永嘉到曹谿因緣。乃曰。
要識永嘉麼。掀翻海嶽求知己。要識祖師麼。撥動乾
坤建太平。二老不知何處去。卓拄杖曰。宗風千古播
嘉聲。
<other>成都府昭覺辯禪師</other>上堂。毫釐有差。天地懸隔。隔江
人唱鷓鴣詞。錯認胡茄十八拍。要會麼。欲得現前。莫
存順逆。五湖煙浪有誰爭。自是不歸歸便得。
<other>霛隱遠法嗣</other>
<other>慶元府東山全菴齊己禪師</other>卭州謝氏子。上堂。舉修
山主偈曰。是柱不見柱。非柱不見柱。是非已去了。是
非裏薦取。召大眾曰。薦得是。移華兼蝶至。薦得非。擔
泉帶月歸。是也好。鄭州黎勝青州棗。非也好。象山路
入蓬萊島。是亦沒交涉。踏著秤錘硬似銕。非亦沒交
涉。金剛寶劍當頭截。阿呵呵。會也麼。知事少時煩惱
少。識人多處是非多。
<other>知府葛剡居士</other>字謙問。號信齋。少擢上第。翫意禪悅。
首謁無菴全禪師求指南。菴令究即心即佛。久無所
契。請曰。師有何方便。使某得入。菴曰。居士太無厭生。
已而佛海來居劍池。公因從遊。乃舉無菴所示之語。
請為眾普說。海發揮之曰。即心即佛眉拖地。非心非
佛雙眼橫。蝴蝶夢中家萬里。子規枝上月三更。留旬
日而後返。一日舉不是心不是佛不是物。豁然頓明。
頌曰。非心非佛亦非物。五鳳樓前山突兀。艶陽影裏
倒翻身。野狐跳入金毛窟。無菴肯之。即遣書頌呈佛
海。海報曰。此事非紙筆可既。居士能過我。當有所聞
矣。遂復至虎丘。海迎之曰。居士見處。止可入佛境界。
入魔境界猶未得在。公加禮不已。海正容曰。何不道
金毛跳入野狐窟。公乃痛領。
<other>華藏民法嗣</other>
<other>臨安府徑山別峰寶印禪師</other>嘉州李氏子。自幼通六
經。而厭俗務。乃從德山清素得度。具戒後。聽華嚴起
<pb n="176"/>
信。既盡其說。棄依密印於中峰。一日印舉。僧問巖頭。
起滅不停時如何。巖叱曰。是誰起滅。師啟悟即首肯。
會圓悟歸昭覺。印遣師往省。因隨眾入室。悟問。從上
諸聖以何接人。師豎拳。悟曰。此是老僧用底。作麼生
是從上諸聖用底。師以拳揮之。悟亦舉拳相交。大笑
而止。後至徑山謁大慧。慧問甚處來。師曰西川。慧曰。
未出劍門關。與汝三十棒了也。師曰。不合起動和尚。
慧忻然掃室延之。慧南遷。師乃西還。連主數剎。後再
出峽。住保寧金山雪竇徑山。開堂陞座曰。世尊初成
正覺。於鹿野苑中。轉四諦法輪。憍陳如比丘最初悟
道。後來真淨禪師。初住洞山。拈云。今日新豐洞裏。祇
轉箇拄杖子。遂拈拄杖著左邊云。還有最初悟道者
麼。若無。丈夫自有衝天志。莫向如來行處行。遂喝一
喝下座。若是印上座則不然。今日向鳳凰山裏。初無
工夫轉四諦法輪。亦無氣力轉拄杖子。祇教諸人行
須緩步。語要低聲。何故。欲得不招無間業。莫謗如來
正法輪。
<other>可宣禪師</other>嘉定許氏子。出家受具。參安民悟旨訣。嘉
定庚午。詔住徑山。遠近輻輳。宣悲夫重趼而來者。窮
其日力。食息無所。又於雙溪之上。築室百間。為接待
菴。濟其所不及。宋寧宗嘗錫化城二大字。賜號佛日。
<other>泐潭明法嗣</other>
<other>漢州無為隨菴守緣禪師</other>本郡史氏子。年十三病目。
去依棲禪慧目能禪師圓具。出峽至寶峰。值峰上堂。
舉永嘉曰。一月普現一切水。一切水月一月攝。師聞
釋然領悟。住後上堂曰。以一統萬。一月普現一切水。
會萬歸一。一切水月一月攝。展則彌綸法界。收則毫
髮不存。雖然收展殊途。此事本無異致。但能於根本
上。著得一隻眼去。方見三世諸佛歷代祖師。盡從此
中示現。三藏十二部一切脩多羅。盡從此中流出。天
地日月萬象森羅。盡從此中建立。三界九地七趣四
生。盡從此中出沒。百千法門無量妙義。乃至世間工
巧伎藝。盡現行此事。所以世尊拈華。迦葉便乃微笑。
達磨面壁。二祖於是安心。桃花盛開。霛雲疑情盡淨。
擊竹作響。香嚴頓忘所知。以至盤山於肉案頭悟道。
彌勒向魚市裏接人。誠謂造次顛沛必於是。經行坐
臥在其中。既有如是奇特。更有如是光輝。既有如是
廣大。又有如是周徧。你輩諸人。因甚麼却有迷有悟。
要知麼。幸無偏照處。剛有不明時。
<other>龍翔珪法嗣</other>
<other>南康軍雲居頑菴德昇禪師</other>漢州何氏子。二十得度。
習講。久而棄之。謁文殊道禪師。問佛法省要。殊示偈
曰。契丹打破波斯寨。奪得寶珠村裏賣。十字街頭窮
乞兒。腰間挂箇風流帒。師擬對。殊曰莫錯。師退參三
年。方得旨趣。往見佛性。機不投。入閩至鼓山禮覲。便
問。國師不跨石門句。意旨如何。竹菴應聲喝曰。閑言
語。師即領悟。住後僧問。應真不借。三界高超即不問。
如何是無位真人。師曰。聞時富貴。見後貧窮。曰擡頭
須掩耳。側掌便翻身。師曰。無位真人在甚麼處。曰老
大宗師。話頭也不識。師曰。放你三十棒。
<other>雲居悟法嗣</other>
<other>南康軍雲居普雲自圓禪師</other>緜州雍氏子。年十九。試
經得度。留教苑五祀。出關南下。歷扣諸大尊宿。始詣
龍門。一日於廊廡間。覩繪胡人有省。夜白高菴。菴舉
法眼偈曰。頭戴貂鼠帽。腰懸羊角錐。語不令人會。須
得人譯之。復筴火示之曰。我為汝譯了也。於是大法
明了。呈偈曰。外國言音不可窮。起雲亭下一時通。口
門廣大無邊際。吞盡楊岐栗棘蓬。菴遣師依佛眼。眼
謂曰。吾道東矣。上堂。舉僧問雲門。如何是透法身句。
門曰北斗裏藏身。師曰。南北東西萬萬千。乾坤上下
兩無邊。相逢相見呵呵笑。屈指擡頭月半天。
<other>黃龍忠法嗣</other>
<other>成都府信相戒脩禪師</other>上堂。舉馬祖不安公案。乃曰。
<pb n="177"/>
兩輪舉處煙塵起。電急星馳擬何止。目前不礙往來
機。正令全旋無表裏。丈夫意氣自衝天。我是我兮你
是你。
<other>西禪璉法嗣</other>
<other>遂寧府西禪第二代希秀禪師</other>上堂曰。秋光將半。暑
氣漸消。鴻雁橫空點破。碧天似水。猿猱挂樹撼翻。玉
露如珠。直饒對此明機。未免認龜作鼈。且道應時應
節一句。作麼生道。野色併來三島月。溪光分破五湖
秋。
<other>大溈果法嗣</other>
<other>荊門軍玉泉窮谷宗璉禪師</other>合州董氏子。開堂曰。問
答已乃曰。衲僧向人天眾前。一問一答。一擒一縱。一
卷一舒。一挨一拶。須是具金剛眼睛始得。若是念話
之流。君向西秦。我之東魯。於宗門中殊無所益。者一
段事。不在有言。不在無言。不礙有言。不礙無言。古人
垂一言半句。正知國家兵器。不得已而用之。橫說豎
說。祇要控人入處。其實不在言句上。今時人不能一
徑徹證根源。祇以語言文字而為至道。一句來一句
去。喚作禪道。喚作向上向下。謂之菩提涅槃。謂之祖
師巴鼻。正似鄭州出曹門。從上宗師會中。往往真箇
以行脚為事底。纔有疑處。便對眾決擇。祇一句下見
諦明白。造佛祖直指不傳之宗。與諸有情。盡未來際
同得同證。猶未是泊頭處。豈是空開脣皮。胡言漢語。
<other>石頭回法嗣</other>
<other>南康軍雲居蓬菴德會禪師</other>重慶府何氏子。上堂。舉
教中道。若見諸相非相。即見如來。作麼生是非相底
道理。佯走詐羞偷眼[覤-儿+丘]。竹門斜掩半枝花。

錦江禪燈卷第七

<sarticle>錦江禪燈卷第八</sarticle>

昭覺丈雪　通醉　輯
紹興幻菴　胡昇猷　訂
<other>大鑒下第十八世</other>
<other>東林顏法嗣</other>
<other>汀州報恩法演禪師</other>果州人。上堂。舉俱胝豎指因緣。
師曰。佳人睡起懶梳頭。把得金釵插便休。大抵還他
肌骨好。不塗紅粉也風流。
<other>婺州智者元菴真慈禪師</other>潼川李氏子。初依成都正
法寺出家。具戒後遊講肆。聽講圓覺。至四大各離。今
者妄身當在何處。畢竟無體實同幻化。因而有省。作
頌曰。一顆明珠。在我者裏。撥著動著。放光動地。以呈
諸講師。無能曉之者。歸以呈其師。遂舉狗子無佛性
話詰之。師曰。雖百千萬億公案。不出此頌也。其師以
為不遜。乃叱出。師因南遊。至廬山圓通挂搭。時卍菴
為西堂。為眾入室。舉僧問雲門。撥塵見佛時如何。門
云佛亦是塵。師隨聲便喝。以手指胷曰。佛亦是塵。師
復頌曰。撥塵見佛。佛亦是塵。問了答了。直下翻身。勸
君更盡一杯酒。西出陽關無故人。又頌塵塵三昧曰。
鉢裏飯桶裏水。別寶崑崙坐潭底。一塵塵上走須彌。
明眼波斯笑彈指。笑彈指。珊瑚枝上清風起。卍菴深
肯之。
<other>昭覺紹淵禪師</other>上堂。舉僧問雲門。樹凋葉落時如何。
門曰體露金風。師曰。要明陷虎之機。須是本色衲子
始得。雲門大師具逸羣三昧。擊節扣關。於閃電光中。
出一隻手。與人解黏去縛。拔楔抽釘。不妨好手。子細
檢點將來。大似與賊過梯。昭覺則不然。忽有僧問。樹
凋葉落時如何。只答他道。落霞與孤鶩齊飛。秋水共
長天一色。且道。與雲門是同是別。復曰。止止不須說。
我法妙難思。上堂。鎔瓶盤釵釧作一金。攪酥酪醍醐
成一味。如是賓主道台。內外安和。五位君臣齊透。四
種料揀一串。放行則細雨濛濛。秋風颯颯。把住則空
<pb n="178"/>
空如也。誰敢正眼[覤-儿+丘]著。且道。放行為人好。把住為人
好。復曰。等閑一似秋風至。無意涼人人自涼。
<other>張栻字敬夫</other>累官吏部侍郎。嘗問道於道顏曰。見即
便見。擬思即差。又作麼生。顏曰。還問不知有。栻曰。政
當知有時如何。顏曰。聞聲見色只如常。栻豁然有省。
乃留偈曰。聞聲見色只如常。熟察精麤理自彰。脫似
虗空藏碧落。曾無少剩一毫芒。顏然之。後方疾革。定
叟求教。栻曰。蟬蛻人欲之私。春融天理之妙。語訖而
逝。栻平生潛心經史。動以古聖賢自期。所著有論孟
太極諸書。學者稱為南軒先生。
<other>西禪需法嗣</other>
<other>南劍州劍門安分菴主</other>少與木菴同𨽻業安國。後依
懶菴。未有深證。辭謁徑山大慧。行次江干。仰瞻宮闕。
聞街司喝侍郎來。釋然大悟。作偈曰。幾年箇事挂胷
懷。問盡諸方眼不開。肝胆此時俱裂破。一聲江上侍
郎來。遂徑回西禪。懶菴迎之。付以伽棃。自爾不規所
寓。後菴居劍門。化被嶺表。學者從之。所作偈頌走手
而成。凡千餘首。盛行於世。
<other>大溈行法嗣</other>
<other>常德府德山子涓禪師</other>潼川人。上堂。見見之時。見非
是見。見猶離見。見不能及。遂喝曰。鯨吞海水盡。露出
珊瑚枝。眾中忽有箇衲僧出來道。長老休寐語。却許
伊具一隻眼。上堂。橫按拄杖曰。一二三四五六七。七
六五四三二一。循環逆順數將來。數到未來無盡日。
因七見一。因一亡七。踏破太虗空。銕牛也汗出。絕氣
息無踪跡。擲拄杖曰。更須放下者箇。始是參學事畢。
上堂。拈拄杖曰。有時奪人不奪境。拄杖子七縱八橫。
有時奪境不奪人。山僧七顛八倒。有時人境兩俱奪。
拄杖子與山僧削迹吞聲。有時人境俱不奪。卓拄杖
曰。伴我行千里。𢹂君過萬山。忽然撞著臨濟大師時
如何。喝曰。未明心地印。難透祖師關。
<other>育王光法嗣</other>
<other>臨安北㵎居簡禪師</other>潼州龍氏子。依邑之廣福院得
度。參別峰塗毒。沉默白究。一日閱卍菴語有省。再參
佛照機契。自是往來其門者五十年。走江西。訪仲溫
於羅湖。與師議論。大奇之。遂以大慧居洋嶼菴竹篦
付之。師異焉。久之出世台之報恩。晚遷淨慈。上堂。識
得一。萬事畢。了事衲僧。一字不識。直饒恁麼。未稱全
提。禹力不到處。河聲流向西。上堂。舉密師伯與洞山
在餅店。密於地上畵一圓相。謂洞山曰。把將去。山曰。
拈將來。後來保寧勇和尚曰。非但二人提不起。盡大
地人亦提不起。北㵎敢道。保寧計窮力盡。上堂。舉趙
州入僧堂曰。有賊有賊。見一僧便捉曰。賊在者裏。僧
曰。不是某甲。州托開曰。是即是。不肯承當。師曰。趙州
收處太寬。放去太急。淨慈則不然。家賊難防。家財必
喪。卓拄杖曰。只可錯捉。不可錯放。淳祐丙午春示寂。
書偈曰。四月一日珍重六字。至期假寐而逝。
<other>未詳法嗣</other>
<other>蜀僧方辨</other>謁六祖。曰善塑。祖正色曰。試塑看。辨不領
旨。乃塑祖。可高七尺。曲盡其玅。祖觀之曰。汝善塑佛
性否。曰不善佛性。醻以衣物。辨禮謝而去。
<other>太瘤蜀僧</other>居眾。甞歎佛法混濫。異見蜂起。乃曰。我參
禪若得真正知見。當不惜口業。遂發願禮馬祖墖。長
年不輟。忽一日墖放光。感而有悟。後徧至叢林。勘[騇-古+(一/心)]
老宿。過雪竇山前云。者老漢。口裏水漉漉地。竇聞其
語。意似不平。及太見。竇云。你不肯老僧那。太云。老漢
果然水漉漉地。遂摵一坐具便出。直歲不甘。中路令
人毆打。損太一足。太云。此是雪竇使之。他日須折一
足償我。後果如其言。
<other>蜀中仁王欽禪師</other>僧問。如何是佛。師曰。聞名不如見
面。曰如何是祖師西來意。師曰。閙市裏弄猢猻。曰如
何是道。曰大蟲看水磨。
<other>德普禪師</other>緜州蒲氏子。得度受具。解唯識起信論。兩
<pb n="179"/>
川無敢詰難。號為義虎。時惟勝還自江西。呂大防出
鎮成都。執弟子禮。日夕造室。普竊聽其議。一不能曉
歸臥看屋梁曰。勝昔甞業講有聲。呂公世稱賢者。相
與敬信如此。吾乃不信可乎。乃出蜀至荊州金鑾。夜
與一衲俱。普問。經論何負禪宗。而長老多譏訶之耶。
曰以其是識情義理思想邊量。非能發聖得道。脫有
得道發聖者。皆藉之以為緣耳。倘不因自悟。惟經論
是仗。則能讀能知能見解者。皆證聖成道去矣。惟以
死語是所知障故。祖師西來也。如經言。一切眾生本
來成佛。汝信之乎。曰世尊之語。豈敢不信。曰既信矣。
遠來何為。曰聞禪宗有別傳法故來耳。衲笑曰。是則
未信。非能信也。今積翠南禪師出世久。子見之不宜
後。普即日遂行。熈寧元年至黃龍。問阿難問迦葉。世
尊傳金襴外。別傳何法。迦葉呼阿難。難應諾。迦葉曰。
倒却門前剎竿著。意旨如何。南曰。上人出蜀。曾到玉
泉否。曰曾到。又問。曾挂搭否。曰一夕便發。南曰。智者
道場。關將軍打供與結緣幾時何妨。普默然理前問。
南俛首。普趨出大驚曰。兩川義虎。不消此老一唾。
<other>潼川報恩道熈禪師</other>曾與寶福送書。往泉州王太尉
處。尉問。漳南和尚。近日還為人也無。師云。若道為人。
即屈著和尚。若道不為人。又屈太尉。尉云。道取一句。
待銕牛能囓草。木馬解含煙。師云。某甲惜口喫飯。尉
良久又問。驢來馬來。師云。驢馬不同途。尉云。爭得到
者裏。師云。謝太尉領話。
<other>范蜀公送圓悟禪師行脚</other>
觀水莫觀污池水。污池之水魚鱉卑。登山莫登迤邐
山。迤邐之山草木稀。觀水須觀滄溟廣。登山須登泰
山上。所得不淺所見高。工夫用盡非徒勞。南方幸有
選佛地。好向其中窮玅旨。他年成器整頹綱。不負男
兒出家志。大丈夫休擬議。豈為虗名滅身計。百年隨
分覺無多。莫被光陰暗添歲。成都況是繁華國。打住
只因花酒惑。吾師幸是出家兒。肯隨齷齪同埋沒。吾
師幸有虹蜺志。何事躊躇溺泥水。豈不見。吞舟之魚
不隱卑流。合抱之木不生丹丘。大鵬一展九萬里。豈
同春岸飛沙鷗。何如急駕千里驥。莫學鷦鷯戀一枝。
直饒講得千經論。也落禪家第二機。白雲長是戀高
臺。暮⿱卓朝籠不暫開。為慰蒼生霖雨望。等閑依舊出
山來。又不見。荊山有玉名璚瑤。良工未遇居縫蒿。當
時若不離荊楚。爭得連城價倍高。
<other>無心廣道者</other>梓州人。初遊方。問雲葢智和尚。興化打
維那意旨如何。智下禪牀展兩手吐舌示之。廣打一
坐具。智云。此是風力所轉。又問石霜琳和上。琳云。你
意作麼生。廣亦打一坐具。琳云。好一坐具。祇是你不
知落處。又問真淨。淨云。你意作麼生。廣亦打一坐具。
淨云。他打你亦打。廣於此大悟。淨因作頌曰。丈夫當
斷不自斷。興化為人徹底漢。已後從他眼自開。棒了
罸錢趂出院。
<other>漢中沙門意忠上座</other>尋師訪道。選佛參禪。干木隨身。
逢場作戲。然其場也戲乎一時。以其功也利益千古。
於是革其舊制。郢人猶迷。狥器投機。變通在我。豈以
繩墨拘其大猷。而為規矩之所限哉。是謂有子不可
教。其可教者語言糟粕也。非心之至玅。其至玅之心
在我。不在文字語言也。縱有明師密授。不如心之自
得。故曰得之於心。應之於手。皆霛然心法之玅用也。
故有以破麥也即為其磑。欲變米也即為其碾。欲取
麫也即為其羅。欲去糠也即為其扇。而規模法則。總
有關捩。消息既通。皆不撥而自轉。以其水也。一波纔
動。前波後波。波波應而無盡。以其磑也。一輪纔舉。大
輪小輪。輪輪運而無窮。由是上下相應。高低共作。其
玅用也。出乎自然。故不假人力之所能為。而奇絕可
觀。玄之又玄。然後左旋右轉。豎去橫來。更相擊觸。出
大法音。皆演苦空無常無我諸波羅密。而聞者聞其
心。見者見其性。以至嗅甞知覺。盡獲法喜禪悅之樂。
<pb n="180"/>
又何即米麫諸所須物。供香積厨而為二膳。飽禪者
輩。往來選佛者歟。
<other>自慶藏主</other>蜀人。叢林知名。徧參真如晦堂普覺諸大
老。游廬阜。入都城。見法雲圓通禪師。與秀大師偕行。
到法雲。秀得參堂。以慶藏主之名達圓通。通曰。且令
別處挂搭。俟此間單位空。即令參堂。慶在智海偶臥
病。秀欲詣問所苦。而山門無假。乃潛出智海見慶。慶
以書白圓通。道秀越規矩出入。圓通得書知之。夜參
大罵。此真小人。彼以道義故。𢬵出院來訊汝疾。返以
此告訐。豈端人正士所為。慶聞之遂掩息。叢林盡謂。
慶遭圓通一詬而卒。
<other>峩眉山白長老</other>甞云。鄉人雪竇有頌百餘首。其詞意
不甚出人。何乃浪得大名於世。遂作頌千首。以多十
倍為勝。自編成集。妄意他日名壓雪竇。到處求人賞
音。有大和山主。徧見當代有道尊宿。得法於法昌遇
禪師。出世住大和。稱山主。氣吞諸方。不妄許可。白𢹂
其頌往謁之。求一言之鑒。取信後學。大和見乃唾云。
此頌如人患鵶臭。當風立地。其氣不可聞。自是白不
敢出似人。後黃魯直聞之。到成都大慈寺。大書於壁
云。峩眉白長老。千頌自成集。大和曾有言。鵶臭當風
立。無師自悟之流。費盡心血。將謂取勝於人。及見智
者。一場熱閧。只為貢高墮此窟穴。參學人。切莫萌此
遺臭諸方。
<other>大鑒下第十九世</other>
<other>天童傑法嗣</other>
<other>夔州臥龍山破菴祖先禪師</other>廣安州王氏子。初參密
菴。聞上堂語有省。後菴住霛隱。命師分座。有道者請
益曰。胡孫捉不住時如何。師曰。用捉他作甚麼。如風
吹水。自然成紋。住後上堂。不是心不是佛不是物。忍
俊不禁。為諸人作箇撇脫。拈拄杖卓一下曰。流水暗
消溪畔石。勸人除却是非難。
<other>饒州薦福曹原生禪師</other>南劍人。詠霛雲石曰。雲去雲
來非有意。雲來雲去亦無心。有無截斷霛何在。突兀
一峰青到今。
<other>大鑒下第二十世</other>
<other>臥龍破菴先法嗣</other>
<other>臨安府徑山無準師範禪師</other>劍州雍氏子。九歲出家。
請益老宿坐禪之法。宿曰。禪是何物。坐底是誰。師晝
夜體究。一日如廁。提前話有省。謁育王佛炤。炤問。何
處人。師曰劍州。炤曰。帶得劍來麼。師隨聲便喝。炤笑
曰。者烏頭子。也亂做。至霛隱。時破菴為第一座。同遊
石筍菴。有道者請益胡孫子話。師於旁大悟。初住明
州清源。後受詔住徑山。上堂。霛山指月。曹溪話月。遞
代相傳。證龜成鼈。範上座尋常有一張口。挂在壁上。
未曾動著。今日無端入者行戶。事到如今。只得東簸
西簸。未免拈起多年曆日。於中點出些子悞賺處。說
似諸人。且要郭大李二鄧四張三。知得江南兩浙春
寒秋熱。雖然如是。黃河三千年一度清。上堂。若論箇
事。直是省要易會。多是諸人自作艱難。自作障礙。所
以有時東廊西廊。見諸人和南問訊。山僧便乃低頭
相接。其實無他。只要諸人識得長老是西川隆慶府
人氏。若識得去。便與諸人打些鄉談。說些鄉話。如今
且未說。你識得長老。且各自知得。自家鄉貫也得。還
知麼。明州六縣。奉化八鄉。上堂。名不得。狀不得。取不
得。捨不得。只麼得。且道得箇甚麼。三人證龜成鼈。理
宗召入脩政殿。奏對詳明。賜金襴僧伽衣。又宣詔慈
明殿。陞座說法。帝垂簾而聽。賜號佛鑑。淳祐己酉三
月旦日疾作。遂陞座謂眾曰。山僧既老且病。無力與
諸人東語西話。今勉強出來。將從前說不到的。盡情
向諸人抖擻去也。遂起身抖衣曰。是多少。便歸方丈。
十五日集眾遺囑。至夜書偈曰。來時空索索。去也赤
條條。更要問端的。天台有石橋。擲筆而逝。墖全身於
圓照菴。
<pb n="181"/>
<other>臨安府霛隱石田法薰禪師</other>眉山彭氏子。初遊石霜。
禮雷遷墖。述偈曰。一念慈容元不隔。何須特地賜乖
張。平高就下婆心切。惱得雷公一夜忙。師名因是大
著。聞穹窿破菴道望。遂往依焉。室中舉世尊拈華迦
葉微笑。師曰。焦磚打著連底凍。赤眼撞著火柴頭。菴
陰奇之。初住蘇之高峰。遷楓橋鍾山淨慈霛隱。示眾。
但得本。莫愁末。喚甚麼作本。喚甚麼作末。松栢千年
青。不入時人意。牡丹一日紅。滿城公子醉。山僧恁麼
道。若有不肻底。是我同參。弟子師俊。繪師像求贊。有
曰。末後一句分付廚山。眾頷訝之。明日忽示疾。退歸
保壽。趣辦終焉計。窆全身於院之後山。
<other>南康府雲居即菴慈覺禪師</other>蜀人。舉僧問葉縣。如何
是學人密用心處。縣曰閙市輥毬子。曰意旨如何。縣
曰普請眾人看。師頌曰。輥毬閙市眾人看。一陣清風
吹面寒。定亂不須雙刃劍。活人何必九還丹。師始登
雲居時。先一夕宿瑤田庄。夢伽藍安樂公謂曰。汝與
北山。祇有一粥緣。明日午後至寺。晚參罷。會同袍二
僧鬬狠。聞於司。凡新到例遭斥逐。師深切疑訝。後數
年。蜀士有宦達於朝。以雲居虗席。請師補處。師欣然
承命。且復徵往夢。竟至瑤田庄而寂。
<other>淨慈仲頴法嗣</other>
<other>溫州江心一山了萬禪師</other>族臨川金氏。貌瘠而弱。年
十五。業程文有聲。然素志出家莫奪去。從金溪常樂
院思仁祝髮。俄有霛芝產戶樞。占者曰。吉徵也。及遊
方。謁偃溪聞公。荊叟珏公。簡翁敬公。皆相語合。柬叟
領南屏。擇師掌記。師偶經神祠。見紙隨風旋起。師
脫然忘所證。亟以白叟。詰之終無凝滯。遂蒙印可。未
幾江淮總統。以開先迎居之。師蒞事。叢林鼎新。又十
年升住江心。少不適意。輒棄去。寺眾數百懇留。隨至
馮公嶺。不從。泣別散去。師恬然如脫桎梏焉。
<other>大鑒下第二十一世</other>
<other>無準範法嗣</other>
<other>明州天童別山祖智禪師</other>蜀之順慶楊氏子。十四得
度。聞僧誦六巖語悅之。時巖住蘇之穹窿。亟往從焉。
因閱華嚴經。彌勒樓閣入已還閉之語。恍如夢覺。遂
頌霛雲見桃花曰。萬緣叢中紅一點。幾人歡喜幾人
嗔。巖頷之。最後見無準於雪竇。準知是法器。待之彌
峻。時或棒喝交下。一語不少貸。師擬對。輒噤不能發。
由是知解都喪。久之作而言曰。吾生平伎倆皆死法。
今見此翁。始行活路。既而準移徑山。命師分座。寶祐
丙辰。被旨住天童。一囊一鉢。縛茅以居。庚辰九月旦
示眾曰。雲淡月華新。木脫山骨露。有天有地來。幾箇
眼睛活。有省問者。師曰。不及相見。各自努力。越十日。
夜分呼侍者。囑後事。珍重大眾。叉手而寂。
<other>金山開法嗣</other>
<other>臨安府徑山石溪心月禪師</other>眉州人。僧問。如何是佛。
師曰。矮子看戲。
<other>大鑒下第二十二世</other>
<other>無用寬法嗣</other>
<other>重慶府縉雲山如海真禪師</other>碧峰參。師於地上畵一
圓相。峰以袖拂之。師復畵一圓相。峰於中增一畵。又
拂之。師再畵如前。峰又增一畵成十字。又拂之。師復
畵如前。峰於十字加四隅成卍文。又拂之。師乃總畵
二十圓相。峰一一具答。師曰。汝今方知佛法宏勝如
此。宜往朔方。其道大行。
<other>大鑒下第二十五世</other>
<other>少林⿰示谷法嗣</other>
<other>昭覺仲慶禪師</other>上堂。喫鹽添得渴。下座。僧問。喫鹽添
得渴旹如何。師曰。齩影㺃子無屎喫。
<other>後菴照法嗣</other>
<other>䦹邡進禪師</other>僧問。逢橋折橋旹如何。師曰。那討者般
人。進云。師意如何。師曰。從來好手不彰名。
<other>大鑒下第二十六世</other>
<pb n="182"/>
<other>古拙俊法嗣</other>
<other>普州東林無際悟禪師</other>二十出纏。縛竹為菴。研勵無
懈。四指大書帖亦不看。只是拍盲做鈍工夫。後得大
徹大悟。師有偈曰。無念即著空。有念即著執。有無兩
相忘。非空亦非執。又曰。寂照無上下。光明處處通。本
來無皂白。何處不含容。楚山參。師問。數年來住在何
處。山曰。我所住廓然無定在。師曰。汝有何所得。山曰。
本自無失。何得之有。師曰。莫不是學得來底。山曰。一
法不有。學自何來。師曰。汝落空耶。山曰。我尚非我。誰
落誰空。師曰。畢竟如何。山曰。水淺石出。雨霽雲收。師
曰。莫亂道。只如佛祖來也不許。你若縱橫吞得一大
藏教。現百千神通。到者裏更是不許。山曰。和尚雖是
把斷要津。其奈勞神不易。師拍膝一下曰。會麼。山便
喝。師笑曰。克家須是破家兒。恁麼幹蠱也省力。山掩
耳而出。授法偈曰。我無法可付。汝無心可受。無付無
受心。何人不成就。
<other>大鑒下第二十七世</other>
<other>東林悟法嗣</other>
<other>簡州天成寺楚山紹琦禪師</other>唐安雷氏子。八歲入鄉
校。授經成誦。九歲失怙。詣玄極通禪師。學出世法。後
謁無際。示以無字公案。偶聞開靜板鳴。礙膺氷泮。往
見際。際曰。還我無字意來。師曰。者僧問處偏多事。趙
老何曾涉所思。信口一言都吐露。翻成特地使人疑。
曰如何是汝不疑處。師曰。青山綠水。燕語鶯啼。歷歷
分明。更疑何事。曰未在更道。師曰。頭頂虗空。脚踏實
地。際曰。亦未在。師乃禮拜。際曰。如是如是。後居天柱。
僧問。如何是天柱境。師曰。㵎濶雲歸[勉-力+日]。山高日出遲。
曰如何是境中人。師曰。額下眉遮眼。腮邊耳搭肩。曰
如何是天柱家風。師曰。雲甑炊松粉。氷鐺煑月團。曰
如何是祖師西來意。師曰。海神撒出夜明珠。曰學人
不會。師曰。文殊失却玻瓈盞。曰如何是佛。師曰。生銕
秤錘。曰如何是法。師曰。石頭土塊。曰如何是僧。師曰。
黑漆拄杖。曰不涉寒暑者。是甚麼人。師曰。為汝道了
也。汝還識否。僧擬對。師咄曰。擬心即乖。開口便錯。眨
得眼來。錯過去也。曰原來恁地近那。師曰。汝見箇甚
麼道理。曰面目分明。當機不露。師震聲一喝。僧當下
豁然。景泰五年。住投子。僧問。遠離皖山。來據投子。海
眾臨筵。請師祝聖。師曰。鼎內長生篆。峰頭不老松。曰
祝聖已蒙師的旨。投子家風事若何。師曰。提瓶穿市
過。不是賣油翁。曰只如祖師道。不許夜行。投明須到。
還端的也無。師曰。雖然眼裏有筋。爭奈舌頭無骨。曰
趙州道。我早侯白。更有侯黑。意作麼生。師曰。不因弓
矢盡。未肯豎降旗。問今日和尚陞座說法。未審有何
祥瑞。師曰。麒麟步驟丹霄外。優鉢花開烈火中。曰如
何是祖師西來意。師曰。雪消山頂露。風過樹頭搖。
<other>無礙鑑禪師</other>閬中人。法嗣於無際悟。甞作牧牛頌以
示人。自序曰。夫有相有因。故立牧牛規矩。無面無狀。
了無從處安名。廣開法施醫方。量擬病根瘳痼。逾城
雖異。入室皆同。不妨信手招來。也是一場懡㦬。自無
始劫來。牧頭水牯。掣斷鼻繩。犇競馳走。歷遍郊坰。無
處揣摸。孜孜忖度籌量。數數推窮大事。欲拯迷途。須
循捷徑。罔辭勞苦。而步水登山。峭緊芒鞋。而描踪捕
跡。葢由迷頭認影。眷戀芳叢。背覺合塵。貪愛自弊。坑
坎堆阜窈窱。幾番退屈狐疑。煙霞浩渺幽深。憤志豈
容疎慢。深加勇猛精進。一心惟覓畽痕。踤然㘞地逢
伊。觸碎銀山銕壁。安居折脚鐺下。柴門谷口雲深。蕭
蕭玉鑑涵秋。炯炯氷壺浸月。梁山慣愛揚家醜。始信
南泉喚作牛。明初墖於閬之圓覺菴。
<other>太平府八峰山廣善寶月潭禪師</other>大慧參。師問。如何
是祖師西來意。慧曰。東嶺上有雲。師曰。有雨雲無雨
雲。慧曰。雨淋淋地。師曰。下後如何。慧曰。白浪滔天。師
曰。如何是萬法歸一。慧曰。人間寒暑不能侵。師曰。如
何是青州布衫。慧曰。賴遇良工手。師曰。杲日當空無
<pb n="183"/>
所不照。因甚麼被片雲遮却。慧曰。船去船來岸不移。
師曰。人人有箇影子。因甚踏不著。慧曰。昨日有人從
廣東來。師曰。盡大地是火坑。得何三昧不被燒却。慧
曰。東海鯉魚吞却日。師曰。如是如是。付以偈曰。乾坤
雖大不能藏。日月雖明難逾光。紹續慧燈常不滅。流
傳千古繼諸方。闍維。墖於中川報恩寺。
<other>重慶府西禪雪峰瑞禪師</other>天奇參。師問。無奇乃移時
方覺。答曰。㵎底頑氷吞宇宙。性湖明月匣天寒。師大
喝曰。汝還有嫌凡愛聖底心。掃妄求真底見。奇曰是。
師曰。你若嫌凡愛聖。斷般若之善根。你若掃妄求真。
絕諸佛之命脈。震聲又喝。真又是誰。妄又是誰。凡又
是誰。聖又是誰。奇心中豁然。
<other>少室淳拙才法嗣</other>
<other>益都亮禪師</other>問僧。何處來。僧曰。東西南北來。師打曰。
無主孤魂。僧曰。瞎棒不得亂打。師曰。瞎棒且喜有箇
瞎漢喫在。僧云瞎瞎。師曰。瞎了八萬四千毛孔。也未
在。

錦江禪燈卷第八

<sarticle>錦江禪燈卷第九</sarticle>

昭覺丈雪　通醉　輯
紹興幻菴　胡昇猷　訂
<other>大鑒下第二十八世</other>
<other>東明旵法嗣</other>
<other>湖州東明海舟永慈禪師</other>成都余氏子。生於洪武甲
戌。齠齓時。見僧喜。聞說生死事大。遂發志棄俗。趨大
隋。禮獨照月禪師削染。居八載。始行脚。首謁太初和
尚。初問。父母未生前。那箇是你本來面目。師即從東
過西叉手而立。初曰。未在更道。師曰。兩眼相對。有甚
相瞞。初大悅。復至東普無際和尚處。舉似做工夫。際
追問不遜。於宣德二年。出峽參霛谷雪峰和尚。深契。
請師充首座。造武林受具。詣古道山。參見東明老和
尚。一見相契。問曰。無相福田衣。甚麼人得披。明下座
摑一掌。師曰。四大本空。五蘊非有。和上作麼生。明又
一掌。師曰。一掌不作一掌用。速道。明又一掌。師神色
不變。曰老和尚名不虗播。復展具三拜。明曰。我居古
道山三十載。今日只見得者僧。留住數日。欲付袈裟。
師曰。某不為衣來。自此聲譽叢席。至天界隱居。於正
統二年。太監袁誠。欽師道德。備供請禮部劄住持翼
善禪寺。開山說法。衲子雲集。復於正統五年六月二
十八日。東明示寂。遺囑白菴住持曰。吾有衣法二物。
送至金陵東山海舟和尚。囑曰。字付慈海舟。訪我我
無酬。明年之明日。西風笑點頭。至來年期日示寂。白
菴長老不違遺囑。請首座法廣。於景泰二年八月二
十三日。持衣齎至東山。師陞座祝香而受。嗣法門人
寶峰瑄等。所作頌古歌偈。行於世。七十四載為僧。中
間多少誵訛。一見東明消殞。以拂子打○曰。釋迦至
我六十二世。有不可數老和尚。又打○曰。多向者裏
安身。咄。投筆而逝。墖於東明山左（同時常熟縣普慈者誤為永慈矣）。
<other>唐安湛淵奫禪師</other>上堂。楚山大似逆鱗徑尺。不可觸
犯。唐安偏向毒蛇頭上抓。會他絕響無音還有說。直
至而今拄杖談。眾中有聞得的當者麼。若的當。且道
他說個甚麼。良久卓拄杖曰。蒼天蒼天。
<other>天成琦法嗣</other>
<other>古渝濟川洪禪師</other>問楚山曰。蟭螟蟲吸乾滄海。魚龍
蝦蠏向何處安身立命。山曰。子之識海若空。魚龍自
有變化。師曰。未審蟭螟蟲即今何在。山曰。在汝眉毛
下。師曰。水母飛上色究竟天。入摩醯眼裏作舞。因甚
不見。山曰。多少人向者不見處打失鼻孔。師曰。未審
如何是摩醯正眼。山喝曰。會麼。師曰不會。山曰。面門
兩眼渾無事。頂中一點耀乾坤。師曰。蓮湖橋為人直
<pb n="184"/>
指。因甚明眼人落井。山曰。高山無險路。平地有深坑。
師曰。如何是直指的事。山曰。玉闌干上石獅子。紅藕
花間白鷺鷥。師曰。謝師答話。山曰。切忌隨語生解。師
禮拜。
<other>石經海珠祖意禪師</other>掩關次。楚山撫關門一下曰。請
關中主相見。師斂手鞠躬而立。山曰。日用事作麼生。
師曰。看取趙州無字。山曰。如何是無字意。師曰。無孔
銕錘當面擲。山曰。趙州意作麼生。師曰。只為婆心切。
肝膽向人傾。山曰。不涉有無。如何體會。師曰。某甲到
者裏。則無用心處。山曰。早是用心了也。師作禮。山拈
拄杖曰。待出關來。與汝一頓。師曰。某甲即今亦不在
關內。山以手拍關門一下曰。者箇聻。師一喝。山曰。未
在更道。師曰。靈機無隔礙。牆壁絕周遮。山却與一喝。
師近前問訊曰。謝師指教。山曰。天時酷暑。善加保愛。
<other>長松大心真源禪師</other>三池張氏子。參楚山。問從上佛
祖言不及處。行不到處。請師直指。山拈拄杖曰。聻。師
便喝。山便打。師又喝。山又打。師乃捉住拄杖曰。打甚
麼。山與一喝。師作禮。山曰。與甚麼人同途。師曰。野鶴
獨翔雲漢表。清蟾孤照宇寰中。山曰。途中忽遇猛虎
時。如何迴避。師曰。虎在甚麼處。山便作虎聲。師作怕
勢。山曰。恁麼。子親見虎來耶。師却作虎聲。山呵呵大
笑。師曰。某甲罪過。山曰。向上還有事也無。師曰。晴宵
月曬梅花冷。寒夜霜敲木葉疎。山曰。只此是。別更有。
師曰。古木枝頭飛赤烏。山曰。父母未生前。試道一句
看。師曰道不得。山曰。因甚道不得。師曰。他沒口。山曰。
又道沒口。師曰。謝師答話。山曰。末後一句始到牢關。
把斷要津不通凡聖。子作麼生領會。師曰。泥牛走入
海。吞却老龍珠。山曰。未在。師進前叉手默然而立。山
曰。如是如是。
<other>嵩潘大悲寺崇善一天智中國師</other>彭縣人。生有異相。
年十二。即禮月光為師。後代惠心住松潘。時番夷叛
復不常。師居邊撫化。番夷莫不投伏。天順間。累封國
師。楚山過訪。師呈悟[(采-木+言)*系]。山曰。如何是無字意。師曰。出
匣吹毛劍。寒光射斗牛。山曰。趙州因甚道無。師曰。波
斯嚼氷雪。不覺齒牙寒。山曰。拈過有無。如何湊泊。師
曰。夜深誰把手。同共御街遊。山曰。向上還有奇特事
也無。師曰。秋夜家家月。春來處處花。一雙明白眼。何
處撒塵沙。山曰。善哉。
<other>石經豁堂祖⿰示谷禪師</other>成都巨氏子。從楚山學出世法。
山閱般若經。師詣前問曰。師所閱者。乃文字般若爾。
只如離了文字。未審如何是真般若。山乃舉起經曰。
會麼。師曰不會。山曰。喚作文字得麼。師曰。不喚作文
字得麼。山曰。般若真空。固非文字。且亦不離文字。何
以故。葢文字性空。與夫般若之體。則無二也。師曰。此
不二空中。還著得此般若文字之名言乎。山曰。不二
空中。本絕名言。亦無真偽。先佛世尊。假名言說。所謂
不壞名言。成就般若智。不捨一法。證滿分菩提。此文
殊之境界。非二乘之見也。師曰。恁麼則名相性離。說
亦無說耶。山曰。只此無相無名。無得無說。即真般若
也。師却拈起經曰。且道者箇又是甚麼。山與一喝曰。
你道是甚麼。師亦喝。山乃奪過經復舉起曰。百千三
昧無量玅義。皆從此一卷經流出。子還知此經出處
麼。師彈指一下。
<other>三池月光常慧禪師</other>簡州李氏子。謁楚山。山曰。子一
向在甚麼處住。師曰。某甲性空無我故。不住有相。不
住無相。山曰。有無俱遣時如何。師曰。不離當處。即是
覺性玅場。山曰。當處即不問。除却語言動靜。又作麼
生。師曰。和尚雖是把斷要津。截斷舌頭。怎奈全身顯
露。山曰。莫亂道。師曰。當人不讓。豈敢私意摶量。山曰。
子二六時中。莫不空度耶。師曰。曾做無字工夫。山曰。
如何是無字。師曰。適來上山恁麼發困。山曰。意旨如
何。師曰。風吹秋月冷。雪壓老梅寒。師頌曰。無無無處
亦非無。雲散長空月正孤。亙古亙今渾不昧。要將名
<pb n="185"/>
列祖師圖。
<other>天成古音韶禪師</other>掩關次。楚山以拄杖扣門三下曰。
關主在麼。師曰。他不曾有出入。誰云在不在。即開門
觸禮一拜。山曰。此猶是奴兒婢子之事。請關中主相
見。師乃叉手默然。山曰。此則沈寂默去也。師曰。適來
問甚麼。山曰。問汝關中主。師曰。喚作寂默得麼。遂呈
偈曰。只此寂默非寂默。非寂默中非亦絕。渠儂面目
已呈師。動靜何曾有區別。
<other>西禪瑞法嗣</other>
<other>寶文洪印禪師</other>棠城張氏子。禮楚山。值定王薨世三
周除禫。請山陞座。師出問。雷音動地。選佛場開。一會
靈山儼然未散。未審皇恩佛恩如何補報。山曰。蕩蕩
堯風清六合。明明佛日照三千。師曰。祝贊已聞師的
旨。拈花微笑意如何。山曰。機前有語難容舌。獨許頭
陀一笑傳。師曰。玉梅破雪。紅葉凋霜。適官家除禫之
辰。乃[鴳-女+隹]駕仙遊之日。未審定王主人金容。即今何在。
山豎拂曰。已成等正覺。放大光明。與三世如來共轉
法輪。汝還見麼。師曰。與麼則徧界絕遮藏也。山曰。要
且有眼覰不見。師曰。只者覩不見處。不隔纖毫。山曰。
未是玅。師曰。未審如何是玅。山曰。二邊俱抹過。始見
劫前人。師曰。蒙師點出金剛眼。死去生來更不疑。師
曰。却闍黎道著。
<other>八峰聞法嗣</other>
<other>昭覺無礙通禪師</other>謁八峰。峰誨以有句無句話。參究
旬日有省。住後雲水四至。上堂。魯祖當年面壁。秘魔
終日擎杈。臨機不解通變。驢年未許到家。
<other>大鑒下第二十九世</other>
<other>古溪澄法嗣</other>
<other>成都西宗祐禪師</other>上堂。橫按拄杖曰。父母未生前。也
只明者箇。父母既生後。也只明者箇。豎拄杖云。大眾
看看。者箇是甚麼熱碗鳴聲。遂擲下歸方丈。
<other>了禪能法嗣</other>
<other>成都昭覺寶藏通禪師</other>示眾。舉月圓缺因緣。頌曰。圓
缺持來問作家。秋光醉得眼眯[序-予+(林/目)]。白蘋江上紅波湧。
錯認蘆花作雪花。
<other>大鑒下第三十世</other>
<other>天目進法嗣</other>
<other>齊安白雲寶明鑒禪師</other>蜀人。參壽堂天目進禪師得
法。出峽徧遊湘湖。正德間。卓錫黃岡白雲山有年。僧
問。如何是學人自己。師曰。有佛處不得住。無佛處急
走過。曰學人不會。師曰。一箇巴掌。五箇指頭。問如何
是白雲山中人。師曰。納結三條篾。縱橫一字關。
<other>大鑒下第三十一世</other>
<other>石門海法嗣</other>
<other>隨州七尖峰大休宗隆禪師</other>益都賈氏子。依郡之石
佛薙髮。寓成都北寺為典座。出街挑水。忽地忘行。頭
撞壅壁有省。作偈曰。大地山河體性空。那分南北與
西東。偶然撞著無私句。萬水千山總一同。就河南乾
明寺無盡室中盤桓。針芥相投。印以偈曰。道高不假
修。德重事理周。一枝正法眼。付與隆大休。住後。架瓜
次。僧問。如何是西來意。師指茄曰。王瓜茄子。僧不契
下山。別參一尊宿。宿曰。你從何處來。僧曰。尖峰來。曰
大休有何言句。僧舉前話。尊宿合掌曰。真大慈悲。嘉
靖二十一年十一月八日。集眾書偈曰。三際握來為
拄杖。十方原是舊袈裟。泥牛石虎知消息。踏破虗空
便到家。置筆端坐而逝。
<other>大鑒下第三十二世</other>
<other>不二際法嗣</other>
<other>達州白馬寺儀峰方彖禪師</other>本州羅氏子。參金佛山
雲菴。令看如何是鬼神覰不破之機。三年有省。出峽
徧謁知識。結茅雙溪。一日午炊。聞甑中作聲。忽大悟。
頌曰。三玄三要沒來由。用盡機思無處求。窻前移步
竈前去。白雪青峰齊點頭。齊點頭。南嶽天台共一籌。
<pb n="186"/>
又曰。二八女子嫁新郎。績蔴捻線一如常。稱家豐儉
隨時過。嬾插堂前者炷香。無幻聞之曰。此人曾作細
密工夫來。萬曆壬辰秋。歸達州白馬。僧問。如何是西
來意。師曰。兩頭燒火一頭烟。手中常執一鼗鼓。一面
書矗字。一面書犇字。凡答話多舉而搖之。示寂。塔于
龍神山。
<other>燕京大千佛寺徧融真圓禪師</other>西蜀營山綫氏子。家
世業儒。書史過目不忘。宗親曰。振吾族者必此子耶。
至壯齡三十有二。一旦天機頓發。功名之心冷。遂
托峩眉之遊。望然有天下之志。宗親遮留弗止。顧謂
曰。大丈夫縱不能建功名于天下。宜悟道于方今。肯
能自棄同艸木乎。于是至北京。隆慶中。道高魔勝。障
難忽生。小人誣罔。有司擬師辟罪。謂眾曰。爾等速𨓏。
有患難。吾自當之。不可苟免。刑部獄中。苦逼萬端。師
處之晏然。同刑者視之悚然。驚其異操。師曰。無他術
也。心存中正。雖處患難。而不知有患難也。未幾太岳
張公上章。明師無罪。幸脫者百餘人。宮中陳李二國
母。響師道範。願見未能。命皇親李公送䞋布萬疋。師
儼坐室中。若未聞見。非慢也。不以節禮貌當世之人。
五臺陸公見訪問曰。如何是文殊智。師曰。不隨心外
境。又問。如何是普賢行。師曰。調理一切心。又問。如何
是毗盧法界。師曰。事事無礙。陸聞誨如坐春風。師一
日謂門人曰。丁今之時。與吾遊華嚴轡宗門者。舍子
而誰耶。言訖而逝。壽八十三。
<other>休塵法嗣</other>
<other>灌陽鑑隨和尚</other>渝州嚴氏子。法嗣燕京休塵和尚。得
無礙自在定。隱于西山白雲洞。四十稔不下山。常受
蜀藩隆供。開示偈語。不許紀錄。後漢璞密記數則。付
剞劂氏。名曰白雲深意。世壽七十二。于崇禎甲申二
月圓寂。塔于太安寺之左。
<other>大鑒下第三十三世</other>
<other>鑑隨法嗣</other>
<other>彭州寶池禪師</other>西鄉縣人。幼工講席。長伏禪宗。後參
白雲鑑和尚。言下脫灑。隱西禪二十餘稔。待羽客冠
儒巾欵秀才著[鴳-女+隹]氅。見衲子。以手搔首作鬅鬙狀云。
會麼。衲子稍遲疑。便亂棒打出。因闖賊犯蜀。師出不
遜語。宼怒。師震威一喝。小卒背手加刃焉。通名銕和
尚也。
<other>邛州了凡剛禪師</other>東普人。幼為掾吏。因科稅不軄。落
䰂參白雲洞鑑和尚。暗機契合。囑住上方洞居。無何
徙邛州白巖。慕雞足勝槩。遊楚雄。未幾復省白雲。過
仁懷縣。酷暑飲水。不移刻而示寂于寅子寺。世壽六
十三。夏臘十七。
<other>大鑒下第三十五世</other>
<other>天童悟法嗣</other>
<other>萬峰破山明禪師</other>大竹蹇氏子。丱歲出家。神挺天縱。
燕額虎鬚。剛毅猛利。氣𦦨逼人。初參博山語風。收拾
不住。後上金粟密雲悟處。見而印可。開法禾之福城。
次歸梁山。大振馬駒之道。廿有餘稔。上堂。[焊-干+恭]竹一聲。
蒼天兩字。草木昆蟲。全彰意氣。柳眼拖不價之金。梅
梢吐不瑕之玉。龍兒鳳子。齊歌舜德堯仁。癩狗泥猪。
同和祖風佛日。導羣情而越死超生。普萬有而豐衣
足食。當恁麼時。還有不威而嚴。無為而化者麼。良久
云。東風吹出林間去。惹得遊蜂嚷舊新。喝一喝。上堂。
今朝正月十五。處處敲鑼攂鼓。將謂移苦為樂。誰知
翻樂為苦。一念此界他方。却被風隔雨阻。放出銕[鷂-缶+(工/山)]
流星。打出街頭石虎。引得彌勒呵呵。笑到日輪當午。
大眾且道。笑箇甚麼。皆生大歡喜。自知作佛祖。薙髮
上堂。金鋤削盡千峰雪。露出天涯星月孤。照得世間
人廓徹。都來依樣畵葫蘆。大眾。未審還有依樣畵得
者麼。有則不妨好手手中呈好手。紅心心裏射紅心。
其或未然。且待山僧自畵去也。以杖打圓相于中擲
地云。層落落影團團。千古萬古與人看。佛誕上堂。問
<pb n="187"/>
底也問四月八。答底也答四月八。兩兩三三沒傝𠎷。
都盧只逞口頭滑。引得釋迦老子一時惡發。指天指
地獨尊己大。却被雲門一棒要打殺。撞著琅瑘。道箇
將此身心奉塵剎。今日山僧不解暗裏抽橫骨。明中
墮舌頭。只好輕輕道箇活驚殺活笑殺。大眾且道。驚
箇甚麼。笑箇甚麼。檢點得出。強中更有強中手。惡人
自有惡人磨。甲乙以來。獻[寇-(敲-高)+ㄆ]陷蜀。玉石俱焦。唯道自
怡。以德化物。逢[寇-(敲-高)+ㄆ]罵詈。嬰七難懲。諸劫難稍平。再拓
高梁之福國。迨丙午三月十六亥時。指燭而滅。世壽
七十。夏四十有八。塔全身于雙桂堂之麓。
<other>林野奇禪師</other>合州蔡氏子。幼時沉默。不喜言笑。髫年
薙染。習諸典藉。宛如夙諳。雖居梓里。惟以參訪為懷。
偶閱密和尚語錄。疑情頓發。遂躬詣天童。深徹棒喝
之旨。自此機用軼格。莫之敢攖。因蒙授受。初開法于
通玄寺。凡五住大剎。上堂。昔日吾佛誕生。却向金盤
澡洗。便乃指天指地。大似不知羞耻。更道惟吾獨尊。
山僧未敢相許。且道。山僧有甚長處。便乃開許大口。
以杖卓一卓云。當門不用栽荊棘。後代兒孫惹著衣。
上堂。去冬結制。囊裹十虗。今春解制。廓通萬象。然雖
結解不同。箇裏曾無背向。所謂歷歷明明絕覆藏。勸
君不必苦思量。倦頓不妨勤打睡。自然無夢到諸方。
上堂。僧問。陽春初放。萬木舒光。格外之機請師道。師
云。昨夜雨霶澎。進云。恁麼則通身顯露。處處圓明。師
云。如何是你圓明處。進云。禮拜和尚去也。師云。脚跟
下失却。乃云。連日山僧掩室自若。既請登壇。當為直
說。喫飯濟飢。飲水定渴。二六時中莫亂斟酌。何故。春
風初解凍。萬象便舒容。師初示微恙。即遷居新菴。杜
絕酬應。時壬辰三月廿九。日輪當午。有出冶從天台
同。師瞪目眎之。曰汝來也。冶云。承蒙記莂。求和尚更
名。師云。行果圓成。安祥而逝。僧臘四十有一。世壽五
十有八。全身塔於玲瓏巖之左。
<other>法璽禪師</other>
同安法璽印禪師。蜀人。乃憨山大師之法孫。久依□
□和尚而印可焉。康熈壬寅冬。開法豫章建昌縣鳳
棲山同安禪寺。結制上堂。諸方十月十五結。同安却
比諸方別。試問其中事若何。因緣相值此時節。時節
且置。祇如今日開爐。明甚麼邊事。良久云。滿爐添炭
猶嫌冷。路上行人空守寒。佛成道上堂。六載雪山勤
苦行。無端夜半覩明星。眼中早已重添屑。召大眾云。
祇如釋迦老子。悟箇甚麼。若定當得出。方許了明向
上宗乘。頓悟金剛心地。其或未然。不免與諸人道破。
以拄杖擊案云。甜瓜徹蒂甜。苦瓜連根苦。一喝下座。
上堂。同安今日解制。且喜燈王出世。驀然觸破紗籠。
笑殺街頭李四。前途有問如何。切莫當陽辜負。一卓。
<other>大鑒下第三十六世</other>
<other>破山明法嗣</other>
<other>象崖珽禪師</other>閩之福清人。幼與費和尚。同參金粟悟
老人。後參東塔明和尚。軄西堂。始印可。偕明和尚入
蜀。開法梁山之玉屏。易號黃檗。上堂。舉保壽開堂。三
聖推出一僧。壽便打。聖云。恁麼為人。瞎却鎮州一城
人眼去在。壽擲下拄杖歸方丈。師拈云。三聖坐籌帷
幄。退己讓人。者僧身挨白刃。皮下無血。保壽據令而
行。龍頭蛇尾。三人雖縱奪可觀。未免有得有失。且道。
山僧今日開堂。若有推出一僧。亦劈脊便打。他若云
恁麼為人瞎却西蜀人眼去在。直打棒折也未放手。
何故。要救天下人眼去在。臘八上堂。獨坐少人知。自
憐雙眼碧。夜半覩明星。無端瞎一隻。三七思惟沒奈
何。樹下經行虗歎息。騰今耀古累兒孫。箇箇扶籬與
摸壁。唯有龍蟠銕楖栗。撑天拄地無窮極。因齋慶贊
釋迦文。當陽對眾亂拋擲。木童火裏笑嘻嘻。石女溪
邊吹觱栗。告報諸人聞不聞。頭上金烏似箭急。今年
臘八在東山。明歲何甞離本際。薦取瞿曇悟底時。摩
訶般若波羅密。因避秦酉陽大酉禪林。于辛卯七月
<pb n="188"/>
望日示微恙。說偈。來亦無所從。去亦無所至。來去本
無踪。無是無不是。擲筆趨寂。世壽五十三。僧臘三十
一。
<other>含璞燦禪師</other>秋林人。幼經講肆。長習坐禪。淵默穆然。
善書手筆。一見萬峰提唱。所蘊脫洒。後住䦹邡夫子
院。易額為雪門。上堂。洋子江心。湧出萬丈甘泉。蒙山
頂上。吐開千層⿱少隹舌。瀛洲碧海。飛潛換骨魚龍。名山
大川。振翮衝霄鸞鳳。且道衲僧家。十方海會。四眾雲
臻。畢竟有何奇特。良久豎拂子云。此是諸佛出身處
文殊普賢向者裏拱手聽命。釋迦彌勒向者裏藏牙
伏爪。三世諸佛稽首稱揚。歷代祖師潛踪泯跡。若人
檢點得出。許你具隻眼。上堂。問內不放出。外不放入。
正恁麼時。以何為界。師云。明明古道通霄壤。一任禪
流自去留。乃云。上上根機。直下承當。中下之士。覿面
錯過。所以低頭擬議。[鷂-缶+(工/山)]過新羅。吐氣揚眉。頓成雙橛。
雪門恁麼語話。大似因齋慶贊。卓拄杖云。滿堂雲水
任飽䬸。沒餡饅頭齊抖搜。上堂。問衲僧行履處即不
問。睡夢時如何作主。師云。夜半窻明。隣家有火。進云。
此是甚麼消息。師云。開眼也著。合眼也著。乃云。人人
赤灑灑。撥雲霧而覩青天。箇箇圓陀陀。穿垢衣而登
淨地。正恁麼時。龍蛇溷雜。凡聖交參。[妳-女+口]。上堂。踏轉石
梁橋。歸家清涼處。秋水浴金鵝。覺花開銕樹。笑殺九
鍊山中古天門。幾箇惺惺幾箇悟。咄。示眾。有一物。頭
拄天。脚踏地。無足善行。無眼善視。無手善拳。無舌談
義。道無翼而長飛。性無根而永固。若有會得。不妨與
他結箇同參。喝一喝。當代講學。一時雲逩雨注。知劫
運將至示微恙。塔于九鍊坪。
<other>靈筏昌禪師</other>內江吳氏子。童幼俊敏。骨力瑋瓌。性稟
溫良。志猛強記。丱齡落髮。瓢笠江南。當代師匠咸名
金剛鑽也。末後見明和尚于東塔。筈矢魚貫。徵詶無
忒。因以吐血。推倒杌子。打破家囊。明付鉢袋焉。住萬
壽上堂。蓑頭帶得南山霧。月裏移來北岸舟。深沉巨
浪生涯快。躍網金鱗當下收。且道。還有透網者麼。試
飛騰看。乃云。金剛寶劍纔拈。羣魔膽落。三玄戈甲初
展。千聖眉攢。直得塵塵剎剎露面。頭頭物物橫身。以
一為萬。毛頭盡演無量玅義。以萬為一。森羅俱闡格
外玄風。到者裏。月無不立。殺活俱行。獨超物表。縱奪
互換。正恁麼時。且不犯鋒𨦵一句。作麼生道。鵰弓高
挂狼烟息。永祝皇圖億萬年。離指和尚設齋。上堂。問
世尊拈花即不問。今朝陞座事如何。師云。前看後看。
進云。看箇甚麼。師一喝。乃云。權佛祖柄。觸處咽喉坐
斷。秉殺活劍。頭頭雪刃光寒。任是銅頭銕額。孰敢𧘂
鋒。從教河目海口。那容啟齒。直得峭巍巍。虗空逼塞。
孤逈逈。八面玲瓏。有時呼鷄作鳳。有時指鹿為馬。具
如是韜略。有如是手段。開解脫門。炊無米飯。一任箇
箇飽[(鼻-丌+兀)*勾][(鼻-丌+兀)*勾]地。如龍若虎。正恁麼時。還委悉麼。欲識此
中真玅旨。問我法兄離和尚。上堂。半捲珠簾月一鈎。
時開酒瓮在高樓。于中一滴親甞得。一任風流賣不
休。卓拄杖云。還知此一滴麼。于是薦得。酒熟任從君
自飲。其或未然。分明惟識隔簾香。上堂。要津把斷。水
洩不通。布袋解開。光彌萬里。直得春藹乾坤。百花競
放。無文心印。七縱八橫。那畔玄音。鳩鳴鶯囀。心智湊
泊莫以到。文言詮表莫以及。崩巖喝下不許停機。烈
𦦨光中那容住脚。正恁麼時。如何是轉身一句。明月
橫挑兔角杖。水雲踏破艸鞋頭。
<other>太慈無漏涵禪師</other>新繁安氏子。性稟謙讓。初參漢月
和尚不契。後見明和尚打徹。呈偈云。九年鍊就一吹
毛。武藝全提不用操。出匣獨能平宇宙。當場不讓始
稱豪。住丹崖上堂。食息居士詣前拈香云。爇向爐中。
為光明雲。徧滿法界。供養我堂頭長老。于此雲中紫
柏座上。擘開面門。放出頂相。與諸人描邈。師云作家。
又問。覿面相呈時如何。師云。雲從洞口出。士擬開口。
師云。水向石邊來。乃云。雨細細霧漫漫。陣陣朔風透
<pb n="189"/>
膽寒。只為諸人寒未徹。遠勞檀越過彭關。上堂。者事
從來沒泊棲。電光石火豈容思。無踪跡斷消息。波斯
呌苦石人泣。偶示微恙。端坐而逝。墖于金相寺之右。
<other>體宗寧禪師</other>濾陽李氏子。儉溫恭直。于世淡然。幼秉
毗尼。兼攝三藏。遂參萬峰明和尚。軄監院十稔。遂而
印可。秉拂上堂。事存函葢合。理應箭鋒拄。去此二重
關。佛眼覰不著。惟有拄杖子。全身能擔荷。以拄杖卓
一卓。喝一喝云。今日錯下註脚。住雲峰上堂。問拖拖
撦撦。穿衣喫飯的是誰。師云。難道汝自己也不識。僧
禮拜。乃云。十月十五聖制。方來衲子齊立。雲峰本無
一法。看來物物瞥地。且道。盞子落地。碟子成七片。汝
等諸人作麼生會。一僧喝。一僧走出法堂。師云。可憐
不是當家子。孤負蒼蒼兩道眉。小參。囊括今古。道達
羣芳。亭毒蒼生。疎而不漏。如是則安禪結制。無繩自
縛。見性成佛。好肉剜瘡。若有箇靈利衲僧來問。老漢
在者裏作甚麼。呵呵大笑云。不在打艸。只要驚蛇。世
壽七十二。臘三十七。墖于本山之獅鈴峰。
<other>離指示禪師</other>壁山陳氏子。志慬傲骨。氣硬心孤。以本
分鉗鎚接方來。人或難之。受明和尚記莂。居嘉陵艸
堂寺。見諸方汎汎接人。遂作濫觴偈以嘲之。常辯泰
西教為邪說。而天主拉徒眾隱去。午日觀競渡。作偈
曰。忽聞江鼓震。率爾引中和。信步觀飛櫂。倚藤聽唱
歌。丘隅少止鳥。水國多遊鼉。回首天將晚。悠悠從市
過。後徙新繁之河西。無恙而終。門人遵遺命。闍維粉
骨為餅。施水族焉。
<other>雪臂巒禪師</other>武昌人。于黃龍寺削染。名印巒。寓天童。
軄巡照。忽聞鐘聲有省。辛巳秋入蜀。參萬峰明和尚。
于烽烟燹火中。臥薪甞膽。以身先之。偕明和尚嬰七
難。師無難色。或冀以代受。相依二十餘稔。甞頌拄杖
云。通身黑又通身節。展大用兮發大機。始信昂頭撑
宇宙。管教佛祖也攢眉。迨庚子夏。蜀難漸平。拂衣北
邁。住大名府潭淵普照寺。上堂。真佛無形。真道無體。
真法無相。于中會得。三即一。如或不會。一即三。驀拈
拄杖卓一卓云。大眾會麼。復卓云。三段不同。收歸上
科。後遷磁州滹沱二祖墖院。上堂。二祖墖前有一物。
上拄天。下拄地。傍無邊表。中亦不立。取之不逢。捨之
不離。向之不親。背之則契。三世諸佛從此證。歷代祖
師從此悟。在天名風雲雷雨。在地名鳥獸艸木。在五
常名仁義禮智信。在五行名金木水火土。乃智乃愚。
若僧若俗。蜎飛蝡動[(乏-之+虫)*支]行之類。孰不由此而發生。竪
拂子召眾云。還薦得者一物麼。良久拂一拂云。去去
西方路。迢迢十萬程。後三處閱藏。共九年。微恙而逝。
<other>敏樹相禪師</other>隣水人。參萬峰明和尚嗣法焉。住墊江
百丈山。月旦上堂。昨夜一聲獅子㖃。窟中抖擻金毛
走。天明滿地是麒麟。吩咐明州布袋守。向道渠儂不
等閑。逢人切莫揚家醜。上堂。學道休參鹵莽禪。逢人
要識此根源。當機覿面還相委。脫骨換肌是契先。出
鑛純金重煅鍊。離山美玉用鑽研。看來至寶非容易。
不是依俙了目前。住楚江萬壽。上堂。撥轉萬物維新
之際。底漢正好向一人納慶之辰。入此選佛場中。開
單展鉢。弄筯拈匙。徹見元初本體。獲大真實受用。上
堂。參禪一著了生死。頓悟圓明徹自己。覺得早知燈
是火。于今飯熟多時矣。龍門寺上堂。不到龍門院裏。
焉知浪暖桃花。既知浪暖桃花。深入龍門院裏。此猶
是化門邊事。且龍門堂上奇特一句。作麼生道。五色
雲中觀彩鳳。九重天上看飛龍。舉世尊拈花。靈山拈
出紫金花。錯過人天百萬家。迦葉破顏方有意。涅槃
流布眼無邪。金襴委付阿難侶。雞足猶披彌勒裟。勿
謂兒孫多意氣。禹門不待化龍蛇。仙苑告成。傀儡場
中作禍坑。無端平地賺憍陳。誰知線斷懡㦬手。滿面
慚惶笑殺人。後旋南浦。示微恙。塔于慈雲菴之右。世
壽七十。

<pb n="190"/>
錦江禪燈卷第九

<sarticle>錦江禪燈卷第十</sarticle>

昭覺丈雪　通醉　輯
紹興幻菴　胡昇猷　訂
大鑒下第三十六世
破山明法嗣
<other>大隋澹竹密禪師</other>內江姚氏子。生而頴異。剛毅不羣。
好面折徵難。因見木魚墮地。忽打脫底蘊。寓天童八
載。如鱗在淵。歉燒尾耳。遂作偈辭天童云。翛然直入
千峯去。一任時流把自欺。折脚鐺安亂石裏。頻煨黃
獨且隨宜。眾聆不喜。乘夜出山。回蜀見明和尚于佛
恩。賓主互換。拳踢相應。故有處處逢人打一場之句。
嘉州水蓮菴。元旦上堂。桃未紅李正白。梅梢猶帶三
冬雪。許多遊子尚迷歸。處處春江明夜月。與麼與麼。
好肉剜瘡。不與麼不與麼。虗空釘橛。諸禪相伴水蓮
菴。惟者些兒無別說。者些且置。應時及節一句。作麼
生道。以拄杖卓一卓云。拄杖輕拈出。掀翻佛祖機。上
堂。數間茅屋傍江濆。雲水雍容絕謂情。若問埜夫為
別計。棒頭直指本來人。四來滿座。銀燭交輝。是本來
人麼。料掉沒交涉。喝一喝。拳一拳。是本來人麼。料掉
沒交涉。穿衣喫飯。坐臥經行。是本來人麼。料掉沒交
涉。屙屎放尿。寒則向火。熱則乘涼。是本來人麼。料掉
沒交涉。依依楊柳日垂金。月照江邨春水明。是本來
人麼。料掉沒交涉。既恁麼也不得。不恁麼也不得。畢
竟如何委悉。鴛鴦綉出從君看。不把金針度與人。見
劫運漸平。重闢大隋白鹿寺。府尹冀公諱應熊。嚮其
德風。躬往迎入錦官。重建艸堂。丁未二月廿九日。示
微恙。塔全身于大隋之青龍岡。世壽五十九。夏三十。
冀公譔塔銘。號無忍焉。
<other>武岡州雲天山燕居申禪師</other>忠南李氏子。參徧諸方。
末後受萬峰明和尚授囑。住貴筑大興善寺。上堂。僧
問。人人上梯子聽說法。即今法在何處。師云。上梯子
上梯子。乃云。五里亭十里舖。夜則明行晝暗度。任是
銅頭銕額來。頂門一擊全身露。上堂。或時冷或時熱。
剔起眉毛看時節。大興堂上打驢腰。火神廟裏出鮮
血。一場好事要人知。其奈人之信不及。眾中還有信
得及者麼。上堂。欲賞蟠桃會。殷勤上苑遊。方朔偷不
去。留滯在枝頭。信手拈來慶和盤。從教億萬秋。上堂。
方丈裏出來。法堂上坐起。學力如此。見處如此。大眾
還我一句來。眾默然。師云。然則盡皆如此就。沒有些
閒神野鬼。住楚江楞嚴寺。上堂。決于南嶽行。誰知尚
萍梗。連路少盤纏。出賣大佛頂。其價亦不增。售者亦
不損。賣與眾位們。祇要還我本。差了一絲毫。彼此皆
不肯。大眾。且向絲毫不差處。道一句。眾著語。師云。冬
日固是寒。下雨覺更冷。上堂。臨流終日不拋鈎。志在
雙鯨得便休。珍重漁人休放手。再拋香餌釣獰龍。有
麼有麼。請出相見高真觀。示眾云。古佛不揚眉。高真
解拱手。烏龜撞著虵。欄腰齩一口。痛殺呂純陽。三丰
脚後腫。帶累僧綱司。向外揚家醜。山僧拄杖過人頭。
打起金毛特地吼。壽七十二。無病而終。墖于雲天山。
<other>昭覺丈雪醉禪師</other>中川李氏子。少孺矜持。長以和讓。
情性沉厚。意氣淡冲。初參明和尚于萬峰。因鞋倒套
不上有省。遂造天童。聞梆聲大徹。單丁佯抑。一衲飄
然。後回萬峰。見而印可。開法牛山禹門。漢中靜明。保
寧艸堂。整頓頹綱。說法如截。鉗鎚倜儻。毫髮無容。政
烽烟滾滾中。於秦蜀說法。七鎮叢林。正令全施。霜輸
雲委。上堂。久雨偶晴。人境紛紜。金烏投東嶺。滴露艸
橋橫。衲子分中明甚麼邊事。若也分疎得。也是烏龜
鑽破壁。上堂。法不孤起。仗境方生。境既弗存。法從何
立。豎拂子云。此是境。如何是法。擲下云。從茲拋在糞
掃堆頭。雨洒風吹去。誕日上堂。吾年四十二。作事多
<pb n="191"/>
顛躓。佛祖生冤家。怒罵轟天地。兔角杖龍蛇。龜毛繩
虎兕。一條銕脊梁。勿遭岐路使。絲毫尚弗容。死生安
將繼。上堂。凜凜寒霜。洗出乾坤正氣。娟娟皓月。印還
天地公心。遐邇關河。淳承至化。西來曲調。仗庇流通。
作無窟竉之塤箎。韻和不齊之金石。擬側雙聰聽。風
吹別調中。追嚴上堂。朝朝睡到日紅東。不會人前撞
木鐘。以拄杖敲香几云。天堂地獄。被山僧一擊。七花
八裂了也。惟有目犍連尊者。揚聲大叫云。快活快活。
大眾且道。此老快活。從威神力而得耶。從山僧拄杖
頭而得耶。試甄別看。如辨別得出。六出祁山非猛士。
七擒孟獲始稱豪。上堂。還有𧘂鋒慣戰者麼。一僧出。
師打。僧云。恁麼則泥牛㖃太虗去也。師云。將頭不猛。
帶累三軍。僧作掗鎗勢。師云。善哉善哉。僧擬議。師云。
艸賊大敗。劫風稍息。重闢昭覺。時年七十有六。掃劫
得諸方殘篇。縫為錦江禪燈。康熈癸酉秋。命門人
竹浪徹生。負稿嘉禾。剞劂流通。
<other>荊南蓮月正禪師</other>岳池姜氏子。岸谷淵弘。三學備練。
因侍明和尚赴齋。途中喫跌。機語相叩。而嗣法焉。後
開法于牂牁東印。次徙保壽。再遷荊南栢子菴。上堂。
辨魔揀異。須是頂門具眼。訶佛罵祖。還他腦後見腮。
若是全提正令。佛來魔來。總與三十棒。何故。放過即
不可。上堂。神頭鬼面。突出難辨。魔口佛心。回看益深。
直須兩眼雙明。不被境緣轉換。萬別千差。當陽勘破。
方受得人天供養。上堂。消息暗通。尚挂脣齒。靈機互
換。猶犯鋒鋩。掀倒禪牀。拂袖便行。疾入膏育。山僧恁
麼告報。眾中忽有箇負血性底。出來道。老漢因甚壓
良為賤。只對他道。雪後始知松栢操。事難方見丈夫
心。上堂。欲識佛性義。當觀時節因緣。時節若至。其理
自彰。即今鶯嬌柳媚。蠶婦採桑。水流花發。農夫插秧。
會得原是天真受用。不會未免業識茫茫。
<other>靈隱文禪師</other>高梁王氏子。初侍巾瓶于象巖和尚。後
參萬峰老人印可。開法黔南之紫竹院。上堂。紫竹風
生入翠嬌。橫斜弄影半窻搖。今朝唱和無生曲。幸有
知音同共敲。同共敲。節令不相饒。三春已度過。九夏
正芳新。柳綠開眉眼。桃紅契本心。所以道。不離寶華
殿。不越菩提場。重重華藏交參。一一珠網圜瑩。且道
承誰恩力。橫按鏌鎁全正令。太平寰宇斬癡頑。因雪
上堂。徹骨寒威正寂寥。紅爐𦦨上六花飄。捲簾薦取
西來意。無限瓊枝拂柳條。上堂。心非是性。認性乖宗。
性非是心。立心失旨。性本無為。心亦無形。于無為無
形處。辨得端的。一切諸形盡是心。一切有為都是性。
放則乾坤冲塞。收則風行艸偃。且收放一句。作麼生
道。竿頭絲線從君弄。不犯清波意自殊。
<other>慧覺衣禪師</other>綦江熊氏子。丱歲失怙。年三十。悟身世
苦空。依華銀山常白師落䰂。後參雙桂老人。方蒙印
證。歸住渝城治平寺。上堂。六年冷地苦辛勤。一點明
星刺眼睛。剛道瞿曇成正覺。依前日午打三更。上堂。
父子情同。渾無彼此。君臣道合。杳絕親疎。治國齊家。
上呼下應。入則如藤倚樹。出則似箭離弦。不惟貫革
九重。而且萬機直透。有時弓矢雙收。鋒鋩墮地。且道
利害在什麼處。王令已行天下徧。將軍塞外絕烟塵。
<other>林木綬禪師</other>鄷陵蔣氏子。參雙桂明和尚。總院事。始
印證焉。志喜玩遊。聞吳越水山之秀。一艇飄然。有不
預遊人之句。後回錦官昭覺。法兄醉和尚請上堂。憐
新念舊逢佳節。萬里河山鋪錦色。稅少年豐荷聖恩。
獅林豹變成英傑。且道英傑者何。天得一似清。地得
一以寧。君王得一萬國來臣。公卿得一鹽梅調羹。士
民得一孝子賢孫。衲僧得一柱石宗門。敢問大眾。如
何是一。雙桂飄香遠。昭覺靄慈雲。末歸南浦大佛寺。
以優老焉。
<other>雲幻宸禪師</other>蜀東忠州萬氏子。每有出塵之志。十六
出家。廿歲稟戒于象崖禪師。巾瓶三稔。參破山和尚。
服膺數載。記莂之。應巴州中峰禪寺之請。入院上堂。
<pb n="192"/>
一門超出。彈指了達無為。兩眼豁開。宛然頓證妙果。
心本是佛。何必尋劍刻舟。念乃即空。豈得離波覓水。
千江月映。處處百億化身。萬樹春回。在在隨緣應感。
婬房酒肄。即是彌勒道場。虎穴魔宮。原來釋迦寶所。
舉一明三。坐斷人天異路。知十答百。不落凡聖階梯。
堪報不報之恩。用作無為之化。堯天舜日以增輝。金
車法輪而常轉。正恁麼時。祝國利生一句。作麼生道。
四海狼烟都息盡。萬[邱-丘+(看-目)]只教樂昇平。
<other>寂光豁禪師</other>南充楊氏子。中歲落髮。參𧥣雙桂明和
尚印可。住龍印山佛子禪寺。上堂。大冶初開。鉗錘燥
辣。熱鍊冷砧。要且下下。不落別處。如此說話。木上座
未肯全許在。以拄杖卓一卓云。會麼。乃佛乃祖情與
無情。盡在山僧拄杖頭邊。縱奪殺活去也。眾中還有
覰得及者麼。聽取一偈。權衡殺活勝英豪。旗鼓開時
膽氣高。大將拈弓能幾幾。巧施一箭落雙鵰。喝一喝。
<other>易菴師禪師</other>資陽廖氏子。因讀圓覺。念世無常。年三
十三。方始披剃。聞明和尚宗風大振躬詣參究。更名
印師。遂蒙記莂。後住西安大興善寺。上堂。玄機獨運。
今古一如。時節難饒。寒暑遞換。雲門木馬嘶風。羣陰
剝盡。雪嶺泥牛吼月。一陽復逢。煥寒光于十地。煦和
氣于九重。普天率土。咸荷生成。林下道人合作麼生。
唯將靈鷲拈花事。佐贊皇圖億萬春。上堂。玉骨氷肌
梅正賒。長空星月結霜花。明明道出箇中意。何事海
邊更筭沙。
<other>渝州華岩聖可和尚</other>營山王氏子。侏儒淵默。于世邈
焉。常聽金剛經云。胎卵溼化。咸證金剛不壞之身。稍
有疑駭。遂捨家。投遼陽師落䰂。法名德玉。凡行住坐
臥。便疑此身乃膿血所成。猶如聚沫。那箇是我金剛
不壞底。因參破山明和尚。以前語詰之。服膺數稔。始
印證焉。以狂猿未控。走半天下。後歸華岩古洞。遐邇
聆之。歸者如市。眾請上堂。雞鳴犬吠。鵲噪鴉啼。觀音
菩薩來也。墻壁瓦礫。大地山河。普賢願王在焉。聲色
裏求人。聞見中垂手。則不無。掀翻聲色。踢脫見聞一
句。作麼生道。數聲清磬是非外。一箇閒人天地間。住
濾州方山。佛誕。太守陳公入山挂旛彩。請上堂。問君
恩如山何以報。師云。鎮夜瀟瀟雨。進云。親恩似海何
以酬。師云。電後一聲雷。進云。酬恩報德蒙師指。即今
陳護法入山。作麼生欵待。師云。甦斯蕉扇正維夏。快
我秧針適麥秋。進云。恁麼則不二門中無撿擇。人情
佛法兩周全。師云。也要闍黎親薦得。乃云。達磨達現
宰官身。魔外雲門詎可侵。去歲金身長丈六。今朝丈
六實迦文。驀拈拂子召眾云。還識迦文麼。臣報君恩
子報親。擊拂子兩下。寓遵義府綏陽嘉瑞寺。結夏上
堂。舉虎丘隆祖因僧問。九旬禁足此意如何。祖云。理
長則就。進云。只如六根不具底。還禁得也無。祖云。穿
却鼻孔。進云。學人小出大遇去也。祖云。降將不斬。進
云。恁麼則放某甲逐便。祖云。停囚長智。師云。隆祖恁
麼白足調心。高打墻籬。深掘隍壍。密固靈根。可謂有
本。只是太區區生。今日德玉不爾。設有問九旬禁足
此意如何。有條攀條。無條攀例。六根不具底還禁得
也無。婬房多畵姓。酒肆有詩名。學人小出大遇去也。
萬水千山裡。猶是草鞋塵。頌云。無住之心那個知。電
光石火較猶遲。且將法界為牀座。入理之門有子規。
<other>快雪國禪師</other>宕渠王氏子。神疎氣爽。逸韻軒然。入明
和尚之室。後住南隆東禪菴。上堂。問如何是山中境。
師云。綠水滔滔穿洞口。飄飄黃葉樹頭飛。乃云。吾從
成褫來。劈開箇門戶。搊又搊不起。扶又扶不住。深山
曠野中。左右無依怙。免強自支持。刀耕為活路。糧收
三五石。衣裾頗充足。晝夜不歇心。脊梁生銕鑄。打起
老精神。蓄養中心樹。數年不出山。無榮亦無辱。撞著
無情漢。將我強推出。禪道尚不知。人情又不熟。山夫
自愧百無能。終日如癡恰似兀。
<other>合州石幢壽禪師</other>嘉陵姚氏子。初寓禹門丈和尚堂
<pb n="193"/>
中。參隨甚久。遂之雙桂印可。住濮陽龍游。一榻蕭然。
別無長物。有回石頭之風。僧問。和尚未見破老人時
如何。師云。眼光爍破四天下。進云。見後如何。師云。瞎。
進云。學人不然。師云。試道看。進云。學人未見和尚時
瞎。見後眼光爍破四天下。師豎拂子見麼。進云見。師
便打。上堂。六戶虗通。萬象烏能逃影。一門超出。諸境
自是潛踪。以一門而含六戶。千差共轍。將六戶而歸
一門。萬別同源。無內無外。耀騰今古。非暗非明。于斯
薦得。越格超宗。上堂。龍游無法說。縱橫活鱍鱍。拈起
鱉鼻蛇。露出冲霄[鴳-女+隹]。放去周寰宇。收來隨折合。不滯
有無機。寧分月小大。覿體總恁麼。阿誰能卜度。上堂。
入道依何住。束心自爾俱。不從斯履歷。何處起規模。
性海珠光燦。情源愛水枯。頭頭歸實際。物物證真如。
定林寺上堂。一句全提。截斷千差岐路。兩鏡相照。洞
明格外機關。事有多途。理無異致。悟徹法源。自知限
量。透頂透底。還他聖智遐通。淺見淺聞。自是愚迷劣
智。上堂。蘆管飛後。一陽天下周。牧兒慵放犢。漁父
怯埀鉤。露冷山容瘦。霜寒水國幽。嶺梅多意氣。鬬雪
暗香浮。
<other>成都然燈百城著禪師</other>夔州沈氏子。嗣法于破山明
和上。董益州請住準提閣。上堂。身居塵中。心超塵外。
雖居黃堂。夙因尚在。馳劄三請飛錫倚賴。箇事如何
一語擔代。且擔代甚麼事。良久云。魚遊春水花翻浪。
鳥入瓊林弄彩枝。上堂。幾年抱拙臥烟霞。茲日廛居
事事賒。非是有心貪富貴。只緣雨露落山家。所以蘇
學士留玉帶以鎮山門。裴相國遺簡笏以光祖席。今
古手眼不同。大都鼻孔則一。驀豎拂子云。昔日鷲峰
為上首。今朝法會作金湯。
<other>瀘州四峰山雲慶寺遺聞幻禪師</other>蜀南嘉州三榮楊
氏子。誕于明萬曆甲午。生而岐嶷。貌有瑞相。髫年詣
峩山祝髮。甞習法華楞嚴。至十九歲。登座講經。不下
萬指圍遶。後徧參諸方名宿。因機緣遲鈍。仍買舟還
蜀。于江安塔山寺。講法華經。值破老人開法蟠龍。直
造其席。仍不契機。就廣福寺掩關三載。訖于雲慶寺
住靜有年。壬辰秋。破老人以手劄召下雙桂。遂出源
流記莂。本州士庶。請開法于雲慶。上堂。撾鼓陞堂。栽
龜毛于火內。出眾捲蓆。輪磨盤于空中。恁麼也不得。
不恁麼也不得。恁麼不恁麼總不得。何故。彼自無瘡。
勿傷之也。萬法本閒。唯人自閙。且正恁麼時如何。一
片定光輝宇宙。赤心密密奉皇恩。
<other>遵義松丘兩生從禪師</other>蜀永川丁氏子。父母俱梦供
養之僧真從來也。當[勉-力+日]室中果生一子。故老幼咸以
真從呼之。遂號兩生。自幼不茹酒葷。七歲依胞叔出
家。異其常童。少習講。後參雙桂明和尚印可。應恒昭
禪寺請。開法上堂。今朝十月初一。到處犁耙事畢。獨
有恒澤山中。又是一個則例。且道甚麼則例。新出一
羣犢子。今日方纔貫鼻。待伊時節到來。個個耕翻大
地。防禦使請上堂。今朝臘月初五。壽星高炤鎮府。部
屬官員走似烟。林下道人何所處。一眾雲堂濟濟來。
更要山僧打口鼓。試問諸人。還會麼。以拄杖卓一卓
云。拈起胡茄十八拍。宮商一韻垂千古。護國寺上堂。
今日欣逢上九。驚動人天聚首。四方衲子。歸來于此。
正好抖擻。所以道。曠劫來事只在如今。威音那畔全
歸掌握。法隨法行。無處不周。心隨心用。無處不徧。到
者裡說甚麼。人間一百年。天上一晝夜。驀呈拄杖云。
于此委悉。東方妙喜世界。亦不離箇裡。西方極樂世
界。亦不離箇裡。乃至袈裟世界。亦不離箇裡。天上瑠
璃界。須彌善法堂。總不離箇裡。如是則一處明。千處
萬處光輝。一機轉。千機萬機歷落。且不離本有一句。
作麼生道。相逢但說三分話。未可全拋一片心。世壽
七十二。無恙而終。塟全身于松丘之右。
<other>蓬溪六岫奎禪師</other>長壽鄭氏子。恪守中和。淵冲坦率
參明和尚于雙桂。棒下有省。始承嗣之。後住蓬溪蓮
<pb n="194"/>
蓬山。上堂。蓮蓬今日新開爐。景運天開氣象舒。道洽
聖君彰德化。時和檀信供香廚。龍蟠虎踞安禪定。象
去師來作護符。一大因緣殊勝事。同瞻佛日祝皇圖。
上堂。前日昨日今日。重重露布家醜。非是舌底喃喃。
務要大家知有。上堂。三五元宵。金吾不禁。火樹銀花
發煇。煌晃徹于雲霄。星橋銕鎖開歌。管聲傳于山谷。
長街短市。宛然閬苑蓬瀛。柳巷烟邨。番作人間天上。
如斯佳節盛世奇觀。林下衲僧如何慶賞。參。
<other>瀘州雲谿禦木章禪師</other>本郡人。齠年薙髮。因破山老
人于江安蟠龍寺開法。遂造法席。略有機緣。具載本
錄。解制受其記莂。住雲谿興佛禪院。三十餘稔。康熈
癸卯冬。開爐上堂。以拂子作一圓相云。諸人還識者
箇麼。此是第一義諦生成。無邊剎海流出。本自清淨。
無歉無餘。無生無滅。無得無失。能為萬法之根。亦名
一相無相。湛然圓滿。脫體全彰。獨露真常。寂然不二。
山野恁麼告報。也是好肉剜瘡。妙語玄言。未免傍觀
者哂。者事且置。開爐一句作麼生道。良久云。弘澤方
顯先天地。治化熙歸大聖人。上堂。至道不可以有心
得。不可以無心求。正恁麼時。于內無心。于外無相。上
無佛祖可仰。下無眾生可憐。淨躶躶。絕承當。赤洒洒。
無回互。到者裡。揚之不濁。澄之不清。須是箇中人始
得。所以喚作無事道人。驀豎拂子云。還見麼。莫恠從
前多意氣。他家曾踏上頭關。
<other>劍州智積院耕雲鑑禪師</other>內江吳氏子。乃靈筏和尚
之胞弟也。後嗣雙桂老人。上堂。微行密行。劫外橫身。
大示靈奇。寰中獨踞。不是空生宴坐。亦非鶖子神通。
祇貴堂堂玅用。凜凜威權。直令天魔拱手。外道歸降。
永為梵宇干城。長作法門梁棟。是以[懨-猒+火]弘祖道。丕贊
宗猷。塵世變作祗林。穢土化為淨界。庶使[(束*束)/日]源正脈
長通。濟北家聲永振。喝一喝。
<other>雙桂雲嶠水禪師</other>巴州趙氏子。初見明和尚於棲鳳
請開示。明云。你少箇甚麼。師曰。無歉無餘。明豎拳云。
者箇你未夢見在。師一喝便出。明喚回一掌。更討甚
麼碗。從茲疑情愈熾。明赴梁山金城寨。命師作偈。棲
鳳今朝散水雲。縱橫逆順任教行。破砂盆盛正法眼。
恐逐腥羶污却盆。後于雙桂入室。明和尚問。行不出
戶。坐不當堂。師曰。明月庭前桂。松竹引清風。明曰。隔
靴搔痒漢。師曰。老老大大與麼說話。明驀頭一棒。師
一喝而出。後總院事。明書偈戒曰。曾聞古德輔叢林。
逆順機緣無二心。于此任教肝膽碎。終身先繼意深
深。遂書正法眼藏四字。法衣一頂。明和尚圓寂。師領
住持事。廿有餘稔。上堂。春光明⿱日折。萬象森然。卉木抽
條。千機洞徹。鶯織柳而垂翠葢。時撥糓以徧青田。明
明露布陽春脚。歷歷全彰未兆機。須知大道絕奇妙。
運用隨方適所宜。上堂。天青地碧。水綠火赤。大地山
河古今不易。金烏東昇。玉兔西墜。有句無句衲僧習
氣。非因非緣祖佛陳言。惟有梅華爭春。年年此際噴
鼻。昨夜天花散彩。今朝霞燦紫室。人天庶類孰不兼
叶。喝一喝。上昭覺值佛誕。法兄丈和尚請上堂。金枝
挺秀于毗嵐園內。海印發光于震旦國中。香風奏諸
天之樂。梵音訇大地之雷。示現國王身。能為三界主。
隨玄樞而運轉。任靈鑑以發揮。蕩蕩乎用大。巍巍乎
體堅。男兒未具超方眼。漫道雲門棒喝玄。仍歸雙桂。
以優老焉。
<other>雲頂竺意傳禪師</other>大足胡氏子。廿歲出家。于永康寺
圓具。入山樵採。折松枝作聲有省。參雙桂明和尚始
印證。後住雲頂。上堂。推居上位。施閃電之機。棒喝交
馳。作人天榜樣。龍門萬仞。慣引金鱗。直透玄關。超宗
越格。且無上玅道。昭昭然在心目之間。奈何人被物
轉。弗能轉物。如何說箇轉物道理。即今山河大地樅
樅然。試轉看。如或不然。猛著精采。解制上堂。詣座前
打圓相。以脚踏蹴。召眾云。三世諸佛被山野踏殺。眾
中還有救得者麼。便請。良久云。如無。山僧自救去也。
<pb n="195"/>
便登。乃云。超凡越聖。須是其人。打破虗空。不妨好手。
衲僧去就。不容走作。絲毫妄動。自傷己命。喝一喝。
<other>不會法禪師</other>南充楊氏子。廿歲出塵。抵漢南。圓具于
埜詰和尚。徧參半天下。後歸雙桂。于破山明和尚處。
針芥相投。明豫知時有不待。以六根吩付六人。師得
明和尚之眼。遂韜跡射洪之清果有年。衲子聞風。堅
請開堂。結制上堂。祖印高提。千山一色。宗乘纔舉。是
水同源。敲骨打髓。木人眼裏滴血。翻轉面皮。石女腦
後垂涎。擘破虗空。單擎古鏡。驅耕夫牛。奪飢人食。向
空劫已前。格外吐氣。照用同時。人境俱奪。蹋翻海嶽。
別覓知音。到者裏。釋迦老子不敢正眼[覤-儿+丘]著。且道利
害在甚麼處。喝一喝云。莫道無事好。
<other>嘯宗密禪師</other>渝州蹇氏子。參徧諸方。末後受雙桂明
和尚記。云得吾鼻也缺中交。一吸一呼透九霄。帝釋
宮中觸碎了。唯香唯臭任飄飄。後住成都十方堂廣
集寺。上堂。將心求佛。好肉剜瘡。了妄覓真。潑油救火。
機前荷負。平地喫交。直下承當。埋身千尺。總不恁麼。
入無間獄。要行便行。要坐便坐。饑來喫飯。困來放參。
猶未是衲僧向上事。如何是衲僧向上事。咄。上堂。拈
花鷲嶺。帶累金色頭陀。面壁九年。賺殺神光二祖。覓
妙求玄。煤中添炭。殊不知人人本來具足。祇為諸人
自信不及。故此甘沒輪轉。不得自在。如何是自在去。
參。上堂。最初一句。截斷言思。三世諸佛到此。未免結
舌亡鋒。末後一句。那容觀聽。言前薦得。未是本分衲
僧。喝下翻身。總是野狐見解。還有不落聲前句後底。
出來道看。
<other>東川呂大器</other>遂寧人。持正果決。剛毅勇為。聞闖宼陷
蜀。起中興之私。永曆主授以經略督滇。黔兵馬屯于
石柱司。坐籌帷握。決勝千里。明和尚亦避秦于司中。
公備書請云。時無禪機不孝略有禪心。咫尺崇光瞻
挹心切。便擬單騎榻前一瀉夙心。山深道棘。⿱昍心滋地
方驛騷也。不棄愚忱。惠然一賁。可勝懸企為禱。明拽
杖而赴。士出。明云。你是呂居士麼。士曰不敢。明云。父
母未生前姓甚麼。士擬開口。明便打。士怒色。明復打。
士趨進。明呵呵大笑云。將謂將謂。原來原來。明遂占
一偈。無端平地起孤堆。駭得虗空顛倒走。痛打金毛
人不識。幾乎翻作跳墻狗。士怒推出掩門。大張威令
相勘。明又占一偈。父母未生前句子。等閑棒著發無
明。猛然省得非他物。十八女兒不繫裙。遂歸司。主馬
嵩山以扭繚拒明。明復占一偈。拄杖芒鞋荊棘路。沾
沾滯滯無回互。通身泥水尚未乾。又穿一雙銕脚褲。
士有省。再請焚香。始拜為弟子。明曰。五年未剖荊山
玉。忽得渠來秘不住。拄杖麻繩密密通。䨓門布鼓明
明露。泥猪癩狗打驚慞。跛鼈盲龜生恐怖。獻與楚王
仍不識。只當一箇大蘿蔔。公復云。萬丈灘頭橫夜月。
一腔宿霧掃晴天。他年合坐三生石。始信因緣弗偶
然。明復云。向慕肌骨。而未獲一覿面耶。幸彈丸地上
相逢。此奇緣。勢不可不斗膽。果符素心漆桶子快。不
然咫尺天涯矣。聊具瓢拂二種機緣偈。記黃檗室中
三頓棒。大愚脇下便還拳。老僧撞著呂公縛。祖代冤
流如是傳。公後以棒喝接機。而僚宷憚之。
<other>密行忍禪師</other>滇宜良縣谷氏子。志學之年。禮竹林寺
順語老師落䰂。十七住雲臺山。偶遇禪客。示以無字
話頭。參究無入處。又于濟凡禪師開發。打失鼻孔。得
戒于燕居和尚。機投雙桂老人。住衡州開峰南雲禪
寺。開爐上堂。僧問。寶幢高豎。爐鞴弘開。煅煉聖凡。斬
新條令。四眾圍繞即不問。今日因緣事若何。師云。飲
泉水貴地脈。進云。與麼則人歸大國方知貴。水到瀟
湘分外清。師云。喫得棒也未。僧便喝。師云。未信汝在。
進云。祇如杜居士所薦雙親。未審得何解脫。師揮拂
子云。九蓮池畔解翻身。進云。滯魄已蒙標月指。雙雙
得度淨居天。師云。重念陀羅尼。乃云。建法幢立宗旨。
釋迦彌勒剜肉成瘡。待其人而後行。德山臨濟作夢
<pb n="196"/>
未醒。所以道。飲泉水貴地脈。風從虎雲從龍。事是恁
麼事。人是恁麼人。若也坐地泛揚州。曹溪一路平沉
久矣。昔日趙州示眾云。老僧三十年前。在南方。火爐
頭有箇無賓主話。及至如今無人舉著。師云。趙州老
人。有年無德。驀拈拄杖畵一畵云。大眾會麼。于斯薦
得。便可起死回生烹佛烹祖。其或未委。縱然覓火和
烟得。猶恐寒燒殺人。喝一喝。靠拄杖下座。
<other>無私元禪師</other>嘉陽人。偕聖可和尚行脚最久。同得法
于雙桂破山和尚。遍歷諸方。旋峩之九龍菴有年。康
熈甲子春。買舟東下。抵華岩。與聖和尚寒溫畢云。我
此回來者裏死。望你燒我耳。岩戲謂傍僧云。打鼓著。
僧云。作甚麼。岩云。送無和尚闍維。無云。多一日不得。
少一日不得。及次日早。請知事分剖衣鉢訖云。天無
私覆。地無私載。人無私存。無私之名今日盡謝。後當
止著呼余為界微矣。言訖而寂。

錦江禪燈卷第十

<sarticle>錦江禪燈卷第十一</sarticle>

昭覺丈雪　通醉　輯
紹興幻菴　胡昇猷　訂
大鑑下第三十六世
<other>弘覺忞法嗣</other>
<other>寧波府天童山曉晳禪師</other>長壽縣魏氏子。父國琦。世
儒業。母陽氏。夢梵僧授一如意生師。幼見經書佛像。
即知敬禮。從邑之定慧寺出家。慕南方禪宗。十九歲
出峽。抵金陵聽講。適天童密雲老人至長干。師往請
益。於是習參禪。二十一。從三昧和尚受具。遂參報恩
玉林和尚打七。時不退首座監香。師以本參扣擊。座
便掌。於此有省。復參牛過窓楞公案。如痴者三年。往
見木陳和尚於雲門。一日值陞座。垂問。真月不問汝
諸人。如何是第二月。眾下語不契。自云。賺殺人。師乃
豁然。於古人機緣無不了了。然深自晦默。及木和尚
再主天童。師充首座。順治十六年。隨老人赴　召。閱
明歲。　上命近侍李國柱。選隆安寺。　賜紫衣。留師
開法。於七月初三。師在大內萬善殿。承　旨謝恩畢。
奉　勅入寺。近侍王國禧。口傳　睿旨。聖躬違和。未
得親幸。特降御香賜帑金。差國禧。同慧善普應禪師
等。請師為國開堂。拈香白椎竟。師云。我此法印。為欲
利益世間故說。在所遊方勿妄宣傳。今日既遇佛心
天子。不敢囊藏被葢。特為舉揚。惟此法印。在天同天。
在人同人。在聖不增。處凡不減。與佛無二致。與眾共
生緣。是故天得之以清。地得之以寧。君王得之。而首
出庶物。萬國咸寧。臣工得之。而爕理陰陽。調元贊化。
士庶得之。而修身齊家。各安生業。衲僧得之。而法隨
法行。法幢隨處建立。驀竪拂子云。喚作法印又是拂
子。喚作拂子却是法印。於此見得徹去。方能道合君
臣。地天交泰。跨象王之獨步。奮獅子之全威。照用同
時。拈一機而千機頓赴。權實並用。示一法而萬法全
彰。發太古清音。行斬新條令。然則舟車所至。人力所
通。天之所覆。地之所載。日月所照。霜露所墜。莫不從
此一印印開。且道。結角羅紋一句。落在甚麼處。金輪
統御三千界。玉曆延鴻億萬春。復舉臨濟大師。於滹
沱河側。建立黃檗宗旨。三日前後打普化克符公案。
師云。握閫外威權。據寰中正令。不無臨濟。若是建立
黃檗宗旨。大遠在。何故。既建立宗旨。因甚只要二人
成褫。晳山僧。恭奉綸音。於此建立天童宗旨。已賴
　聖天子出隻手去也。祇如現前大眾。又作麼生成褫。
卓拄杖云。潑天門戶同撑起。萬國來賓法海寬。解夏
上堂。鳳城春盡。薰風日日南來。奉勅安居。夜夜凉生
紫閣。汝諸人還悟去也未。如未悟去。莫道解却布袋
頭。便為無事。上堂。驅耕夫牛。奪饑人食。掀翻四大海。
<pb n="197"/>
揑碎五須彌。未是奇特三昧。攪長河為酥酪。變大地
作黃金。拈一莖草。作丈六金身。將丈六金身。作一莖
草。未是奇特三昧。且如何是奇特三昧。十個指頭八
個叉。一一不從他處得。有時喫飯解把筯。有時洗面
摸著鼻。阿呵呵。真奇特。復鼓掌三下。喝一喝。中秋上
堂。小時不識月。嘑作白玉盤。又疑瑤臺鏡。飛上青雲
端。以拂子打○相云。此是月耶。白玉盤耶。瑤臺鏡耶。
試定當看。定當得出。心月孤圓。光吞萬象。獨超物外。
覿體無依。若總揑目望空。莫道小時不識。直饒活到
盡未來際。正好未識月在。祇如燕京城內。四五百條
花柳巷。二三千處管絃樓。處處笙歌鼎沸。家家慶賞
中秋。且道月在甚處。下弦看到廿三後。樹樹珊瑚掛
玉鈎。人日大梅和尚到山。上堂。己未新春節。喜事頗
堆疊。好風吹過山。梅子香撲鼻。露柱唱山歌。燈籠笑
不徹。笑一日笑二日。呵呵。直笑至人日。且道笑個甚
麼。天地人三才。何獨人有日。然則天是何日。地是何
日。若也會得。拄杖三十。若也不會。拄杖三十。何故。百
年三萬六千朝。日日原來是好日。解制上堂。臘雪消
春風來。山僧打開布袋了也。一任翔於枋止於櫟。然
則祥麟威鳳。又且如何。漫天網子百千重。示眾。靈雲
見桃花。病眼有翳。香嚴聞擊竹。老耳不聰。高沙彌拜
倒戒臺。略較些子。雖然。若不登高望。焉知滄海寬。化
緣將畢。說偈索浴跏趺而逝。世壽六十七。僧臘五十。
三自盛京隆安寺。南還兩主杭州之佛日。繼遷蘇州
包山。四明天童。凡五坐道場。有奏對錄一卷。全錄十
餘卷。手編寶積錄九十三卷行世。窆全身於中峯。與
密菴傑祖塔相附焉。戶部侍郎李仙根。撰[石*((白-日+田)/廾)]銘。
<other>浮石賢法嗣</other>
<other>嵋樵𣽡禪師</other>內江陰氏子。諱來章。于白鹿澹竹和尚
落䰂。參靜明丈雪和尚。職西堂。後得法于浮石和尚。
遂徙山東諸城縣崇寧寺。示眾。左擊拂子云。竺乾四
七。震旦二三。右擊云。南嶽石頭。臨濟德山。以拂子中
間作拈華勢云。千年滯貨逢春日。和盤托出大家看。
恁麼恁麼。花開銕樹。不恁麼不恁麼。孟春猶寒。恁麼
不恁麼。東風難掃銀千界。不恁麼却恁麼。玉襯梅腮
月一天。脫或總不恁麼。離四句絕百非。春秋不涉。節
令不收。皇風蕩蕩。帝道平平。且當陽獨露一句。作麼
生道。數盡遠山滄海日。一溪流水綠楊煙。
<other>湖州府演教寺退岩泐禪師</other>井研陳氏子。參徧天下。
末後見浮和尚。以印可焉。上堂。即心即佛。無繩而自
縛。非心非佛。俊[鷂-缶+(工/山)]不打籬邊⿱少隹。趙州見老南泉。解道
鄭州出蘿蔔。即此物非他物。汝等諸人善持護。擬議
便為魔眷屬。咄咄。金毛跳入野狐窟。午日上堂。山僧
數年來。開個生藥舖。一切川廣藥材。俱已賣盡。單單
祇有一味艸頭。至靈至[騇-古+(一/心)]。最妙最玄。不從天地之所
生。亦非陰陽之所攝。向來不遇其時。不敢拈出。今朝
恰值五月五日。不免拈來與諸人應箇時節。若是頂
門具眼。肘後有符底。一舉便知偏正。若也一向躭于
聲色。未免當面錯過。驀拈柱杖卓一卓云。還會麼。蠱
毒之家水莫甞。後住報恩。示眾。昨日蘇州走一轉。長
街頭短巷尾。東來西去。不曾見個甚麼。惟猪肉案頭。
塊塊精底。排列盤山面目。茶坊酒肆。句句春風。唱出
樓子心肝。幾多觀聽者如風過樹。無限沉酣底似蝶
戀花。貪生逐日區區去。喚不回頭爭奈何。示眾。冬至
一陽。雪上加霜。山河大地。凍得岩崩石裂。萬象森羅。
從教葉落枝傍。蝦蟇蚯蚓。未解翻身。猫兒狗子。焉識
短長。諸仁者。有陰陽地上則不問。無陰陽地上又如
何商量。良久喝一喝云。不是一番寒徹骨。爭得梅花
破雪香。
<other>林野奇法嗣</other>
<other>自閒覺禪師</other>蜀東合州余氏子。齠年禮太空老師脫
白。十五歲遊講肆。備煉三學。參天童密老人。問萬法
歸一機緣。被老人一踏有省。時林野和尚。住廣化寺。
<pb n="198"/>
遂趨其席。而受印證。久之蘇州府嘉定縣羅漢禪寺
眾。請主院事。上堂。等閑不欲向人前。何事而今却改
轍。祇因狹路驀相逢。難免此回呈醜拙。既而躲避無
門。直得著敝垢衣。與諸人葛藤一上。驀拈拂子云。若
論此事。輝騰今古。含吐十虗。不可以智知。不可以識
識。覰著則雙眼盲。嗅著則腦門裂。直饒三世諸佛。且
立下風。歷代祖師。退身有分。若是沒量漢。禪道佛法
一齊放下。却較些子。何須三登九上。七破蒲團。明眼
人前一場笑具。且道據方就位一句作麼生道。良久
云。四海浪平龍睡穩。九天雲靜[鴳-女+隹]飛高。舉臨濟大師
初住河北。為普化克符云。我欲于此建立黃檗宗旨。
汝二人可成褫我。二人珍重下去。三日後普化上來。
問。和尚三日前道甚麼。濟便打。三日後克符上來問。
三日前和尚打普化作甚麼。濟亦打。師云。臨濟老漢。
恁麼建立黃檗宗旨。可謂斬釘截銕。普化克符如斯
成褫。亦乃千古榜樣。且道新羅漢恁麼舉。意歸于何。
從前汗馬無人識。只要重論葢代功。
<other>華亭二隱謐禪師</other>榮昌金氏子。髫齓薙染。淵默簡易。
從天童密老人。參究有年。一日聞鐘聲打徹。壬午秋。
值林和尚繼席。機緣契合。因而印可。初開法于棲真
寺。後遷華亭船子。上堂。鎮海明珠時時顯露。靈鋒寶
劍日日現前。既爾本自圓成。何須畫地自限。然雖如
是。爐鞴之所鈍銕猶多。良醫之門病夫愈勝。所以久
參上士。不必弄影勞形。未悟初機。應須猛著精采。忽
爾失脚跌地。撲破娘生面門。直須遇一個咬猪狗手
脚底人。東磨西錯。一錯錯得。通身眼露。方可將斷串
索。穿天下衲僧鼻孔。到者裏。三世諸佛立在下風。歷
代祖師傍覰無分。到恁麼田地。猶未是衲僧本分行
履。作麼生是本分行履。松子火燒紅爛爛。炙得耳燋
面皮黃。元宵上堂。龍燈鬬額。煙樹飛花。火噴人面。痛
徹釋迦。正恁麼時。然燈古佛在甚麼處。交肩搭臂成
羣醉。夜半笙歌扶到家。化緣將畢。因事波及。師嘆曰。
本自無事。何故如此。乃問侍者曰。日午否。曰已過矣
次日復問曰。日午否。曰正午也。遂說偈曰。昨日歸家
時未至。今日歸家正午時。夢幻空花留不住。此心能
有幾人知。言訖端坐而逝。由是當道莫不欽服。遐邇
四眾聞之流涕焉。塔全身于宜興屺山之陽。
<other>風穴雲峩喜禪師</other>資陽陳氏子。因觀死屍爛臭。乃動
諸行無常之感。決志出家。父母難之。即自絕食。久而
許之。遂投尊宿披剃。徧參知識。皆蒙策進。晚入天台。
參林野奇和尚。問杖頭撥轉罕遇知音。狹路相逢如
何通信。奇云。雲霧鎖千山。師曰。未到天台。不妨疑著。
奇曰。持蠡酌海。妄測淺深。師曰。不因樵子徑。爭到葛
洪家。奇曰。峰巒挺秀。鳥道難通。師便喝。奇打。于是親
炙座下。一日侍遊山。奇問。山河大地明暗色空。與你
自己是同是別。師曰。同則總同。別則總別。奇正色呵
曰。說得道理好。師無對。奇即攔胸把住曰。除却總別
異同。速道速道。師佇思。被奇驀向懸崖一推。胸中寶
惜。廓爾氷消。回觀從前所得。如大海之一滴耳。即說
偈曰。罷罷罷。休休休。橫眠倒臥在山丘。翻身拶碎虗
空骨。萬象森羅笑點頭。書呈方丈。奇乃印可。
<other>大鑒下第三十七世</other>
<other>象崖珽法嗣</other>
<other>石谷慧禪師</other>合州江氏子。雖操教典。志在宗門。經二
十年。疑團方破。既授受于象崖和尚。遂開法于雲獅
雷水。上堂。慧燈爍地。文焰燭天。雨色交輝。光彌劫外。
試問諸人會麼。會得。鼻孔雙垂。眉毛八字。稱時伸隻
手。向無底船上。扶橈把柁。游浪苦海。度盡眾生。更無
一生可度。然後與大肚老漢。把手呵呵。始知別有一
端富貴。倘或未然。單看山僧拄杖子。腰纏十萬貫。騎
[鴳-女+隹]上揚州。後居成都佛山松[鴳-女+隹]禪院。于庚子四月朔
日。示微恙。說偈辭眾。潦倒孤硬石頭漢。返復娑婆千
萬遍。來如枯木上春風。去如秋月中閃電。有時諸佛
<pb n="199"/>
毛孔裏安眠。有時劍樹刀山上出現。萬里雲霄喝一
聲。不比尋常𨍏轢鑽。言訖而逝。
<other>貴陽雲腹智禪師</other>渠縣人。幼出俗于水月菴。初參雪
門。後參象崖和尚印可。上堂。三陽運轉。萬物咸新。春
和境秀。已解碧潭之凝氷。處處歌歡。盡賀元旦之新
節。只如不涉新舊一句。又作麼生。明明歷歷無今古。
乾坤何處不光輝。元宵上堂。孟春猶寒。瑞雪鋪成銀
世界。滴水氷生。山川變作玉琉璃。不見道。寒時寒殺
闍黎。熱時熱殺闍黎。諸人若向不寒不熱處透得。便
能脫羅網超三界。不被寒暑所遷。方為物外閒人。其
或未然。處處明燈光爍爍。珍重禪人著眼看。解制上
堂。開爐結制九十日。衲僧個個討巴鼻。惡辣鉗鎚不
饒伊。擬議開口驀頭劈。娘生鼻孔搭上唇。脚跟下事
明如日。今朝解開布袋口。任意縱橫東西去。且道清
凉長老又作麼生。橫擔拄杖云。本是山中人。還歸山
中去。
<other>曲靖府東山余山瑞禪師</other>廣安人。賦性冲澹。于世邈
焉。嗣法于象崖珽禪師。上堂。乾屎橛。憑空拋出一團
銕。打破諸人熱面皮。只得有口難分說。赤脚波斯入
大唐。東海鯉魚先漏洩。紫羅帳裏散珍珠。笑殺胡僧
牙齒缺。顧左右云。無位真人在甚麼處著。上堂。離心
意識參。拶碎銕門關。泥牛㖃出海。撞倒須彌山。絕凡
聖路學。虗空少隻脚。問取老雲門。惡水當頭潑。眾中
有不被惡水者麼。咄。無端終日去貪嗔。棒頭鋒利活
人心。恰似紫胡一隻狗。張牙露爪不容情。具眼禪流
來看破。高聲大罵野狐精。偷得雲門乾屎橛。不分貴
賤要誰吞。家餐不受人間火。煅煉須憑爐鞴砧。銅頭
銕額難下嘴。師子嚬呻跳出羣。雲南常樂院。上堂。千
手千眼個大悲。照徹人間是與非。地軸全提超萬象。
師絃音韻透須彌。眾中還有當機者麼。顧視左右卓
拄杖下座。自贊。覿面無私。遼天拄杖。當機撞著。劈頭
一棒。觸背雙關。聖凡不讓。縱奪臨時。打開心量。借問
阿誰。余山和尚。法語。轉天關回地軸。擒虎兕辨龍蛇。
須是大丈夫漢活潑潑的。始得句句相投。機機相應。
且道從上還有甚麼人。承當個事。癸亥夏。寓雲南曲
靖府東山寺。世壽七十四。示微恙。塔于本山。
<other>靈筏昌法嗣</other>
<other>紫芝藏禪師</other>巴縣張氏子。自髫披剃于大峩。參靈筏
和尚。巾瓶有年。一日印可。後開法于竹林堂。上堂。坐
斷天下人舌頭。平地孤危峻峭。打開如意輪寶藏。無
端境智歷然。以一心為無量心。示一法即一切法。頓
使人人不昧。原來法法現成。千百年古柏恒新。億萬
載流金掩映。雖然如是。抑且罕遇知音。作麼生是知
音者。瞎堂去後無相識。誰料圓公今日來。上堂。豎拂
子云。高高無外。深深無際。人天根本。祖佛淵流。昆蟲
艸木鳥獸龍魚。莫不承此威光。各見本來面目。惟有
竹林獨脫一路。逈出眾流。于無言處顯言。向無用中
發用。能使魔王拱手。雲水歸心。著著明本來機。頭頭
彰奇特事。且如何是奇特事。參。
<other>雪臂巒法嗣</other>
<other>桂陽語嵩裔禪師</other>巴縣宋氏子。廿歲出家。參破雪和
尚。打破漆桶。值雪臂和尚印證。開法于牟尼禪院。上
堂。吹毛寶劍久藏匣中。今朝[托-七+友]出。孰敢當鋒。魔王盡
喪。百怪潛踪。三世諸佛總立下風。一花五葉讓誰立
宗。十世古今一時流通。正恁麼時。河清海晏。萬國來
降。處處村歌社飲。家家嘯月吟風。且道新長老到院
一句。還有唱和者麼。舉頭天外看。誰是我般人。上堂。
昨日山前堆白雪。今朝座上起清風。不是有不是空。
覿體相呈向上宗。崖畔石女睡初惺。拍手呵呵笑不
窮。大眾且道。笑個甚麼。顧左右云。笑山僧不惜眉毛。
上堂。祝延今上適拈香。舜日高輝照大荒。只得青天
無點翳。氷消瓦解絕商量。石頭瓦礫皆歡喜。艸木昆
蟲盡放光。密密流通正法眼。綿綿續焰廣敷揚。當機
<pb n="200"/>
奮迅能哮吼。始入西山選佛場。不讓丈師親馬祖。還
同臨濟個顛狂。據虎頭兮捉虎尾。三玄三要播諸方。
上堂。吾年四十七。韶光劈箭急。愧無應世才。却有住
山益。茅屋兩三間。穩密更穩密。幸值大金湯。猶添外
護力。法令正當行。妖魔皆絕跡。九苞之雛羽翼齊。金
毛師子便返躑。鳴者鳴吼者吼。大震乾坤。高輝佛日。
天上天下獨稱尊。世出世間誰能敵。正恁麼時。四海
謳歌歸聖化。萬[邱-丘+(看-目)]納表普稱臣。示眾。久雨不晴。巖巒
幽陰。白雲在戶。庭艸漸深。林下衲子合作麼生。乃喝
云。虗空粉碎。大地平沉。倐然送出一輪紅日。依舊普
天匝地光明。且不屬晴雨一句作麼生道。幾片白雲
橫世界。個中誰是出頭人。病中示眾。吾年五十七。無
補法門益。拜掃上天童。老病相催逼。示病原非病。此
意許誰識。氣岸幸不衰。筋骨有餘力。喝破嶺頭雲。迸
出當天日。光輝徹四維。烜赫照今昔。莫占眾生塔。何
須苦覓地。拋向大江中。魚龍一飽去。擲筆而逝。
<other>敏樹相法嗣</other>
<other>南浦天圓寺耳毒泰禪師</other>長壽徐氏子。魁偉淵弘。弗
諳細務。神凝憺怕。于世邈然。破老人常呼為布袋子。
嗣法于敏樹和尚。上堂。太陽溢目。萬里不挂片雲。秋
水澄清。一淵能涵眾水。龍吟霧起。虎嘯風生。覰井覰
驢。日面月面。栗棘蓬金剛圈。乾屎橛蔴三斤。都盧放
在一邊。直向佛頭上著屎。獅頷下解鈴者。是甚麼人。
不離當處常湛然。覓則知君不可見。解制上堂。今朝
五月十五。和風匝地均普。家家捲幔收簾。戶戶笙歌
社舞。五峰總不恁麼。放出衲僧莽鹵。東打西敲兮藏
鋒結舌。擊竹指花兮遁跡潛踪。一恁縱橫宇宙。戴角
擎頭。不因惡辣鉗鎚。奚具者般作略。以拄杖卓一下
云。元宵佳節人人見。此事分明那個知。上堂。瞿曇三
大藏。用盡機謀。老子五千言。做盡伎倆。拈來用不著。
何必苦思量。若向威音已前薦取。大似銀山銕壁一
鎚擊碎。拋在巨海。不存粟米粒。驚得泥牛吼水面。木
馬逐嘶風。從教浪起船高。風行艸偃。何故。兩岸蘆花
渾似雪。一天星月白如銀。
<other>天隱崇禪師</other>墊江畢氏子。參徧諸方。末後于敏樹和
尚處打徹。以嗣法焉。住貴州思南府朗溪司太平禪
院。上堂。千聖出世。惟究一心。建立五宗。單傳直指。承
言滯句者。埋沒家寶。行棒行喝底。未透根源。與麼吐
露。沾唇罣齒。直饒薦得。早是無端。上堂。問如何是臨
濟三玄戈甲。師和聲便打。進云。打即不無。如何是奪
人不奪境。師云。棒下無生忍。臨機放過誰。進云。如何
是奪境不奪人。師云。自從分破華山後。直至而今讓
巨靈。進云。如何是人境兩俱奪。師放下拄杖云。不用
展戈矛。歌謠賀太平。進云。如何是人境俱不奪。師云。
海晏河清歌舜日。黎民庶子樂堯天。進云。如何是第
一玄。師云。拄杖頭上為你言。進云。如何是第二玄。師
云。舌條元在齒唇邊。進云。如何是第三玄。師云。臨濟
不解意。徒勞話目前。進云如何是第一要。相逢懶開
口。棒頭已先到。進云。如何是第二要。師云。一擊頂𩕳
開。千聖絕玄妙。進云。如何是第三要。師云。脚瘦艸鞋
寬。踏徧長安道。進云。三玄三要蒙師指。向上宗乘事
若何。師云。切忌落他圈繢。乃云。臨濟嘉聲起河北。太
平宗旨建朗溪。莫言此日非他日。嫡骨冤流接上機。
遂擲拄杖云。山僧恁麼告報。還知新太平不動鎗旗。
演三玄戈甲麼。未舉鉗鎚。融攝洞山五位君臣麼。隨
機扣發。撥開雲門一字關麼。俠劍隨身。劃破仰山九
十六種圓相麼。了無同異。功超法眼六相義門麼。于
此透脫親見老僧。方識五宗之門庭。弗疑千聖之權
實。喝一喝下座。
<other>聖壽空谷澄禪師</other>忠州楊氏子。參徧諸方。回峽嗣敏
和尚。初住三聖寺。次徙宸京。順承王迎住白塔真如
禪院。上堂。問如何是誕生王子。師云。覿面甚親切。進
云。如何是化生王子。師云。橫擔日月行。進云。如何是
<pb n="201"/>
朝生王子。師云。滿盤羅列。進云。如何是末生王子。師
云。隱顯莫測。進云。如何是內生王子。師云。銅符銕橛。
進云。王子五位蒙師指。即今陞座事若何。師云。瞬目
揮心旨。回頭衍正宗。進云。恁麼則說法已竟。師云。至
意惟同天地老。清名永共道風香。顧左右云。八荒寧
謐。四海清平。佛心天子治世之時。賢王大臣深信三
寶。興隆祖道。扶樹宗風。澄上座愚魯。無禪可參。無法
可說。只記得從前于空王山中。有首牧牛歌。今向人
天眾前拈出。震威一喝。向者裏薦得。不勞行脚。如或
未然。更買艸鞋始得。
<other>黔靈赤松嶺禪師</other>潼川韓氏子。年十五。每思浮世轉
眼成空。遂入山修持。艸衣木食。甘苦自若。甞閱華嚴。
至如來現相品。世尊與諸天說法。諸天常聞天鼓之
音。此音非從四維上下來。不生不滅。如我說法亦復
如是。不覺失聲有省。遊遵義海龍山。依敏樹和尚。久
而記莂。住貴陽府壽世禪院。結制上堂。為因出世緣。
隨事立賓主。不落套頭禪。養成戴角虎。珍重脚跟行。
中途莫莾鹵。山僧恁麼道。憐兒不覺醜。還有識機宜
具正眼者麼。良久喝一喝。上堂。解制機緣。本無言句。
抹月披風。隨緣去住。唱出無生曲。打起禾山鼓。個個
入圓明。不傍他門戶。恁麼行脚人。盡作師子舞。他日
出頭來。定是主中主。
<other>夔州府開元寺繼初尚禪師</other>湖廣宜都陳氏子。年二
十。禮映虗老師披剃。入鳳皇山住靜。誓云。若不發明。
永不下山。木食㵎飲幾五年。一日困倦危坐。不覺夜
半。恍若山崩有聲。駭得通身汗下。豁然無礙。自此不
疑天下老和上舌頭也。遂下山。詣雙桂破老人處圓
具。後造慈雲敏樹和尚。而受印可。康熈己酉。夔府太
守熊公。總戎馬公。請住開元禪寺。上堂。雲從龍風從
虎。一道寒光天地普。葵花向日傾。柳絮隨風舞。新長
老到來。且應時機。只得順風把柁。見兔放鷹。有時恁
麼。人間天上。有時不恁麼。水泄不通。驀拈拄杖云。且
道把斷要津一句。作麼生道。喝一喝云。官不容針。私
通車馬。
<other>澹竹密法嗣</other>
<other>萬壽曉元濟禪師</other>隆昌劉氏子。因讀大珠錄。至眼似
眉毛道始寧。決志出家。首參破老人契旨。後從澹和
尚印可。開法于萬壽禪寺。上堂。拈拄杖云。威音王已
前。有者個消息。大悲千手摸不著。威音王已後。無者
個消息。盡大地人顛躑不起。正恁麼時。擉瞎摩醯眼
睛。穿却諸人鼻孔。且如何道得分明去。良久云。山僧
罪過。上堂。二月清明天。物物盡爭妍。百花開燦爛。隄
柳正拖煙。處處文殊現。頭頭是普賢。忽遇拄杖子。稽
首向其前。一時公驗過。無黨亦無偏。既無黨無偏。如
何安置。以杖左指左顧。右指右顧云。家醜不可外揚。
小參。天寒人寒。個裏廝挨。現成活計。不用安排。禦饑
炊糲飯。助煖著乾柴。物物頭頭自偶諧。儂家一等只
平懷。呆呆兀坐巉崖下。惹得天花動地來。正恁麼時。
且如何與諸人折合。卓拄杖云。杖底一輪紅。雲霧斂
長空。烏龜鑽破壁。露柱笑燈籠。呵呵下座。
<other>紫微自徹琛禪師</other>簡州吳氏子中歲出塵。依白鹿澹
和尚削染。深得法要。仍歸紫微山。作偈云。亘古日東
出。元歸西崦沒。逢寅但早起。遇亥將肱曲。應用有些
子。古今無所屬。他時解翻身。躍出師王窟。
<other>艸堂吼一等禪師</other>榮昌王氏子。嗣法于白鹿澹和尚。
住錦官艸堂寺。上堂。一回春又一回新。漫把家私說
向人。眼裏有筋能見色。耳中有誰能得聞。魚行不動
水。鳥飛不挂雲。打動禾山鼓。扶起破砂盆。以手作扶
勢云。看看。住湔城開講寺。上堂。湔水潭中浪拍天。星
星漁火簇漁船。竿頭絲線埀纖餌。破浪金鱗何處潛。
以杖作釣勢云。有麼有麼。復住艸堂法席。以優老焉。
<other>充⿰示谷印禪師</other>渝州丁氏子。自幼出塵。淵默嚴肅。機契
大隋澹和上。遂印證焉。住新都之慈壽。張趙二居士。
<pb n="202"/>
送法衣至。上堂。苦志勞形野[鴳-女+隹]棲。耨雲鋤月已忘機。
慚無氣力揚家醜。篤喜長年著垢衣。拈起衣云。此是
新底。如何是舊底。良久云。問取張公與趙公。住成都
艸堂。上堂。楖栗橫擔入艸堂。龍驤虎驟正春陽。且無
凉德光先祖。引水澆蔬待後郎。元旦上堂。一住艸堂
已二春。陽舒陰卷事難評。秉鈞造化誰為主。七尺烏
藤與證明。
<other>寶光從谷習禪師</other>安福人。少混戎馬中。拓落有大志。
喜白鹿澹和尚鉗鎚妙密。乃自肯以嗣法焉。四眾迎
主新都寶光寺。上堂。正恁麼時絕點塵。阿誰能識舊
時人。堂堂覿面無遮護。擬議思惟萬里雲。卓拄杖云。
徹底無依活潑潑。明同杲日耀乾坤。衲僧于此親薦
得。眼聲耳色妙難論。
<other>博山來法嗣</other>
<other>獨峰竹山道嚴禪師</other>大竹沈氏子。幼失恃沽。總角染
衣。子影南遊。志求心要。因閱楞嚴印心之旨。身心世
界頓然忽空。乃云。我來亭上如心處。說與時人未了
然。罷講投白門博山來禪師。授西堂職。一日印證云。
博山一枝橫出。秘在汝心。即令具戒。授名道嚴。後遷
江浦獨峰。師易為中定禪院。上堂。元亨利貞乾之德
也。威音為諸佛之元。飲光乃諸祖之始。元始要終。授
受古今。茲一歲之元日。三際之初辰。皇風啟祚。朝野
咸新。拈拄杖云。君王向者裏。安[邱-丘+(看-目)]定國。垂拱升平。公
卿向者裏。輔佐化育。鼎鼐調羹。臨濟之全提玄要。照
用同時。洞山之妙叶君臣。玄踪鳥道。溈仰之圜機殺
活。父子同條。雲門之顧鑒直指。門庭高峻。法眼之色
聲密用。心法圜明。五宗異戶。堂奧同登。其合原一句
作麼生道。卓拄杖云。三五元和天下麗。一枝梅放嶺
頭春。
<other>青龍百愚法嗣</other>
<other>京兆薦福紫谷禪師</other>左綿廖氏子。嗣法于百愚和尚。
上堂。把住乾坤不放鬆。大千爐鞴扇通紅。森羅萬象
齊烹煉。要逼生蛇化活龍。驀豎拂子云。上大人。頭上
有青天。脚下無寸土。墻壁瓦礫是古佛心。帶水拖泥
乃第一義。會麼。就中有一句。能滅千災。成就萬德。有
一句。百福莊嚴。纖塵不立。有一句。極盡今時。不居那
畔。且道。是那一句。[妳-女+口]。上堂。虗空背上白毛生。[托-七+友]了一
莖又一莖。石女寰中撚玉線。木童天外度金針。織成
古錦含春象。不把金針度與人。若薦後天為祖父。便
知古佛是兒孫。大眾。還知者個關捩落處麼。只饒是
個經天緯地出格英靈。向者裏擔荷正眼。觀來猶是
雲居羅漢。舉拂子召眾云。見麼。者一著子。與三世諸
佛同參。和法界含靈共壽。釋迦不先。彌勒不後。未涉
化門。早以漏逗。是個甚麼。是無上呪。是無等等呪。

錦江禪燈卷第十一

<sarticle>錦江禪燈卷第十二</sarticle>

昭覺丈雪　通醉　輯
紹興幻菴　胡昇猷　訂
大鑒下第三十七世
<other>丈雪醉法嗣</other>
<other>溪聲圓禪師</other>平山人。家以世襲。常為廖中丞營將。因
闖宼犯蜀不職。始削染隱于綏陽山中。居無何火菴。
參牛山丈和尚圓具。總院事數稔。丈受禹門請。以衣
院付之。開法上堂。從上來事。坐不當堂。歷代興慈。行
不出戶。不獲已祇得向虗空掘洞。開第二義門。拈椎
豎拂。棒喝交馳。或松根掃地。或街頭等人。乃至張弓
擎叉。吹毛輥毬。山僧雖是他家種艸。畢竟不向者裏
藏身。喝一喝。四威儀。山中行。赤足印泥痕。登石走。驚
惺地頭人。山中住。壁上開個戶。人客來。奉敬大蘿蔔。
山中坐。蒲團破又破。沒邊攔。不敢從新作。山中臥。紙
<pb n="203"/>
被落頭裏。翻身來。兩頭俱登破。破衲歌。看者破衲個。
破得太索絡。斤兩剛七斤。多少人不作。泥豬癩狗盡
該羅。跛鼈盲龜被伊縛。雨也打不溼。風也吹不著。披
自塵沙却前。綻則千補百綴。無貴賤與人拈弄。有剪
尺與人裁度。從來不晒㫰。東擲西拋。一向不洗浣。汗
臭氣大。東土衲子禮三拜。寒溫入髓。西天尊者立微
笑。擺他不脫。分明葢覆赤肉團。無位真人盡包裹。山
野一生多快活。全憑此領破衲個。後徙平武示寂。收
骸襯。塔于昭覺祖塔之左。
<other>安龍府月幢了禪師</other>江津毛氏子。母夢僧送桃噉之。
有娠。年十六。因閱楞嚴。疑情頓發。遂白母薙染。遍參
尊宿。忽一夜心境俱空。豁然有省。禮丈和尚于禹門。
職維那。師資道契。癸巳冬。開法滇南石寶禪院。永曆
帝嚮其道風。請開示求偈。法名真佛。上錫椹服。恩渥
甚厚。發帑藏為國祝釐。兩奏表呈偈頌。皇情大悅。上
堂。天不能葢。地不能載。包括五須彌。吐納大千界。釋
迦彌勒無地容身。文殊普賢有意難解。生死涅槃劃
斷。真如佛性捉敗。雖然如是。為國開堂一句。作麼生
道。頓超諸佛祖師意。仰祝吾皇億萬春。上堂。南明有
口也難言。坐斷千差不直錢。今對人天陳絡索。直教
切切悟心田。無邊苦海皆甘露。髑髏特地契根源。後
徙安龍玉泉寺。于丙午冬示微恙。辭眾。偶有僧二人。
謂某某相侍和尚前行。一僧無病而逝。師圓寂後。一
僧相繼而終。闍維于玉泉寺之後。侍僧兩塔列左右
焉。世壽五十三。僧臘三十七。
<other>長松端鼻萬禪師</other>內江郭氏子。因聽楞嚴。疑常住真
心。屢求決擇。未有所入。上白雲洞。參鑒隨和尚。夜夢
異僧。鬚髮如銀。撫掌三下云。急急念佛。寤作偈曰。夢
感異僧撫掌來。彌陀歷歷鑄心臺。回思恩愛情塵路。
伐性斧斤漫剪裁。遂偕雲峩下江安蟠龍寺。參破老
人。制中每叩心要。因甲乙獻逆陷蜀。結茅于桂陽。己
丑參丈和尚于白牛山圓具。侍從過禹門寺。閱天童
密祖錄。中有進退之語。礙膺三年。一日渾然如夢忽
醒。了無凝滯。作頌曰。進退之中兩重關。英雄多少困
其間。明明有路通霄漢。不是前三與後三。即蒙印可。
讖闢長松靈峰寺。眾請陞座。堅辭弗許。志喜遊覧。觸
境逢緣輒成偈語。其略云。孤峯鎮夜境寥寥。入戶寒
風不暇逃。寓富矜持嫌富少。居貧守素樂貧高。珍饈
何似黃精沃。麗服無如百結袍。普應萬機歌雪曲。海
天一色快吾曹。
<other>懶生昇禪師</other>榮昌簡氏子。幼秉淵默。骨力孤騫。矢志
參禪。徧訪尊宿。再參禹門丈和尚。機語相扣。後寓金
川高峰。上堂。一向抱拙安貧。今朝遮掩不住。雖然露
醜萬端。務要諸人照顧。且照顧個甚麼。拂一拂云。山
頭老漢強推出。走向人前都不顧。笑殺當年面壁翁。
赤窮到底嘴生𤾣。喝一喝。後省覲丈老人于昭覺。適
遇提刑幻菴胡公。松齋宋公。案山張公。以送鴻為題
作偈。師躍然曰。子幸生于大有年。縱橫瀟灑雜晴天。
飽經一肚桃花雨。撥亂干隄楊柳煙。倦去影隨霄漢
盡。健來心在白雲邊。信知物外閒遊客。方寸同乎宇
宙寬。又思梅偈云。瘦骨氷肌意未銷。疎狂那復萬山
朝。翻他物表真豪傑。勢壓南溟弗寂寥。好鳥⿰口豕殘風
習習。遊蜂采慕雨瀟瀟。知君舊有瑤臺約。不負初懷
辱見招。康熈乙丑正月八日。示微恙。端坐而逝。闍維。
收堅固子如菽伯什。似粟者若干。嗣法門人竹友芥
腹。賷回雒源高峰。建窣堵波。壽七十四。臘五十二。
<other>昆明香國大憨我禪師</other>蜀南何氏子。嗣法于禹門丈
和尚。祈晴上堂。烈性生橫禿木干。天花亂墜斗牛寒。
頻敲雨色千秋祝。撥轉晴輝萬象安。八字打開門兩
扇。當陽拋出海來寬。行人莫謂蒼穹苦。剔起眉毛仔
細看。佛誕上堂。自從結却龍湫舌。容貌居然天下絕。
本是護明初度時。恍如舍脂離金闕。玉樓人見且風
流。猶倚紅羅扇遮月。不是男兒不黑心。男兒只恐心
<pb n="204"/>
無血。縱然洗見骨頭來。其髓何曾及時節。珍重毗藍
園裏人。顧絲毫水鑒眉睫。
<other>大慈懶石聆禪師</other>忠州張氏子。初參雙桂明和尚于
石柱司。後侍丈和尚。過漢中開法靜明。一見提唱。胸
次豁然。受印可而繼席焉。大名王請上堂。宇宙渾圇
一座爐。當陽日月熾然孤。靜明今日重添炭。高舉鉗
鎚意自舒。萬象森羅增瑞色。三賢十聖嘴盧都。銅頭
銕額難迴避。煉得通身絕點無。所以道。般若如大火
聚。近之則燎却面門。如太阿鋒。觸之則喪身失命。正
恁麼時。翻身埀手者。是甚麼人。海底金烏天上日。眼
中童子面前人。上堂。一夏以來亡鋒結舌。今日因齋
慶贊。向開口不得處。扭轉舌頭。與諸人通個消息。夏
末秋初七月天。西風拂綠柳含煙。香同湛水和空碧。
逈出木义體相圜。此四句中。有一句包羅萬彚。氣絕
諸塵。三世諸佛沒奈何。歷代祖師難摸索。若檢點得
出。一生參學事畢。上堂。摩天日月輝今古。大道何曾
有異睹。夜半虗空撲落地。萬象歌歡森羅舞。秘魔叉
禾山鼓。趙州茶雲門普。甜者甜兮苦者苦。爭似今朝
二十五。示禪人法語。索我臨行句。胸中無一字。寫出
不成文。念來非有義。弗是妙蓮花。亦非祖師意。持去
見諸方。眼底生荊棘。不善打葛藤。慣用吹毛利。若作
一句看。失却自家事。文彩未彰前。十有九不契。靜明
銕蒺藜。一恁汝㗖唼。忽然唼破時。來與你棒喫。住雲
南府商山寺。上堂。八萬四千陀羅尼門。都從者裏建
立。新長老到此施設一句。作麼生道。廓徹圓通何所
閡。縱橫瀟洒透長安。
<other>彝陵洪山憨月聞禪師</other>台州黃氏子。嗣法于靜明丈
和尚。上堂。塗毒鼓當軒擊。一曲橫吹無孔笛。匝地人
天普集來。坐斷十方明歷歷。藤條不比洞山麻穿過
陝府銕牛鼻。嘉州大像痛含冤。裂破元機沒意智。昆
蟲艸木逼回春。大地山河歸武庫。山門八字泊天開。
凡聖交參誰獨步。應時及節則不無。且作麼生是殺
人刀活人劍。參。結夏上堂。三月安居。九旬禁足。古之
今之。倚門傍戶。平地干戈。孫臏賣卜。又何妨擂鼓敲
鐘。請山僧拈椎豎拂。盡說結制上堂。難瞞人天眼目。
咄。上堂。踢倒百億須彌。打翻無量法窟。擔當宇宙直
指。按定乾坤肌骨。山川人物有多種。明暗色空無兩
般。所以道。大用現前不存軌則。縱然機智弘深。神通
廣大。脚跟下猶欠一頓。何故。龍蛇易辨。衲子難瞞。
<other>佛冤綱禪師</other>內江李氏子。廿齡于禹門丈和尚會下
削染。世味邈然。巾瓶廿稔。兩下吳越。寓堯峰費和尚
座下。圓具。侍丈和尚歸靜明。始印證。命主昭覺。上堂。
通方上士。鑒在機先。靈機密運。情量超然。星持漢地。
月落楚天。所以目前消息。非口耳之所傳。看他從上
諸聖。千種喻萬般言。用盡機輪徒枉然。若要深深海
底立。直雖打破上頭關。且道用何伎倆。良久云。挨落
須彌如輥芥。鞫來不礙剎那間。冬至上堂。靈山祖令。
頓使人人頂門迸裂。昭覺權衡。總教個個舌頭覆天。
可以一語分玄要。一句定綱宗。轉天關回地軸。祇如
西天人說話。東土人未諳。又作麼生。以拂子打圓相
云。總出者個不得。既出不得。正值日南添一綫。猶然
徹骨寒光陰。如薦得。眉毛眼上橫。向此透脫。始可顯
大機發大用。縱橫無礙。其或不然。當陽不薦好風光。
寒逼無由得解脫。歲旦上堂。今年今日從頭起。社舞
村歌隔塢喧。無意氣時增意氣。百艸頭邊消息傳。且
道傳個甚麼。豎杖云。青原酒。趙州茶。三杯兩盞。醉臥
煙霞。大底風流出當家。好個話端。被先覺盡形吐露
了也。然雖如是。猶有個新鮮句子在。元正啟祚萬物
亨佳。霜花氷艶風月堪誇。門外讀書人來報。逢酒須
酒遇茶即茶。者般豐儉任隨家。祇如新年頭佛法。鏡
清道有。明教道無。合作麼生。卓拄杖云。不得心頭空
及第。嶺畔梅花解笑人。上堂。住持一稔來。逢冬兩結
制。開口泄天機。舉目露真智。不唱言前機。豈談句後
<pb n="205"/>
意。等閑築著鼻孔頭。銕眼銅睛覰不及。遂豎拄杖云。
有定亂劍。四海晏清。放下拄杖云。無白澤圖。千魔斂
跡。祇如報恩一句作麼生道。軒昂宇宙當風掛。萬里
河山壯帝畿。後回里重闢古字山。丈老人八旬。仍旋
昭覺。
<other>雲南半生襄禪師</other>南隆人。廿歲于給孤寺落髮。聞丈
和尚開法興元。躬禮參究。侍隨有年。遂蒙授受。住滇
之北勝州開北寺。上堂。棒打石人頭。玄黃滿面羞。瞠
著玲瓏眼。驚起碧天流。橫披千丈月。親登白玉樓。雲
煙縹緲處。山水共悠悠。上堂。把住則牢關緊閉。佛祖
難窺。放行則北斗藏身。真風遍界。舒之卷之。盡大地
撮來。如粟米粒大。瞻之仰之。無處不是諸佛心髓。參。
小參。乘槎誤入斗牛橋。壓破虗空不假橈。珍重風雲
齊著力。無鑐鎖子兩頭搖。丙辰佛誕日。無恙而逝。荼
毗。獲五色舍利數十顆。纍塔于青門寺右。
<other>閬中艸堂耨雲實禪師</other>本邑楊氏子。髫年落髮。初參
費和尚于福嚴。聞丈和尚于艸堂開法。遂歸艸堂。言
下契機印證。命繼艸堂法席。上堂。德山棒。臨濟喝。石
鞏張弓。道吾舞笏。雪峰毬。普化鐸。驚起楊岐三脚驢。
踏倒三山并五嶽。阿呵呵。好大哥。也好現前驀面唾。
解制上堂。今朝正月十五。行者搥鐘攂鼓。分咐山門
大啟。放出玄沙猛虎。踞地爪牙斑斑。觸發氣吞佛祖。
遂震威一喝云。猫兒偏解捉老鼠。
<other>遵義府禹門寺半月涵禪師</other>鄰水人。廿歲于丈和尚
處落䰂。後參破老人于雙桂。大死一番。如夢忽醒。仍
旋昭覺。印證禹門。四眾請為繼席。上堂。玄機一唱。只
貴知音。祖印高提。流通正眼。演無生之真乘。[懨-猒+火]彰本
有。樹迦文之赤幟。揭示當人。普說學道如登山。直須
到頂。猶若行船。直須到淵。至頂方知宇宙之寬廣。到
淵始覺湖海之淺深。所謂參須真參。悟須實悟。學者
偷心不歇。門外打之遶。反咎禪道不靈驗。寢食俱捐。
偷心放下。啐地折[焊-干+恭]地斷。無量劫來生死根本。一照
照破。天下善知識。不奈伊何。正好于涵上座手裏喫
棒。何故。不是一番寒徹骨。爭得梅花撲鼻香。
<other>問潮嶼禪師</other>鄷陵李氏子。齠齓出家。參徧諸方。末見
丈和尚于[鴳-女+隹]乘。寓書記寮。三十餘稔。侍闢昭覺記莂。
丙寅元旦。老人耄齡。命秉拂上堂。一人有慶。八表寧
謐。冷煖相參。淡濃吐翠。雍熈振振齊捧日。肄業蒼蒼
雨露中。時節既如此。物我悉皆春。不屬陰陽造化。奚
假陶鑄功勛。羣荒不藉東皇力。爭得從容吐異香。豎
拄杖云。既不屬陰陽造化。又不逐新舊逢迎。畢竟如
何趨向。喝一喝云。還知麼。四海揚眉歌舜日。萬靈低
首賀堯天。
<other>青城竹浪生禪師</other>定遠王氏子。廿歲于有餘師處薙
染。上瀘陽雲峰體宗和尚座下圓具。參徧諸方。各有
機緣。備載本錄。後歸昭覺而嗣法焉。遂入青城。閱周
三藏。康熈辛酉。丈和尚命回昭覺繼席。上堂。摩醯正
眼。洞徹十虗。嘉陵仙音。徧周沙界。驀拈拄杖打圓相
云。者個是摩醯正眼。復卓云。者個是嘉陵仙音。中下
之機對境還迷。直饒聞見分明。不無觸途成滯。恁麼
則橫揩日月。不恁麼則豎抹乾坤。恁麼中有不恁麼。
該羅萬象。不恁麼中却恁麼。山僧口門窄。不能下註
脚。三載畢仍歸青城鳳林開法。元旦上堂。心珠朗曜
亙古恒明。性海汪洋纖塵不涉。湛寂凝然本無形狀。
動靜二相了然不生。光灼灼平怗怗。[妳-女+口]。今乃元旦首
期。欲作一家燕賞。請三世諸佛及十二類眾生。以金
剛輪際為竈。空輪為釜。水輪為量。三艸二木作薪。風
輪為炊。須彌盧作飯。香水海為羹。地輪為桌。于無陰
陽地上鋪設。多不加增。少不加減。無言童子出來。吹
無孔笛。彈無弦琴。唱無生曲。奏無生樂。拂云。還見麼。
擊云。還聞麼。諸佛眾生異口同音道。我適曾供養。今
復還親覲。癸酉奉丈和尚命。再下嘉禾。刻錦江禪燈
並全錄。附楞嚴藏室流通。
<pb n="206"/>
<other>月莖字禪師</other>江陵雷氏子。十六歲父母俱背。遂禮石
嚴和尚薙髮。聞昭覺丈和尚禪宗丕振。遂瓢笠躬謁。
契機而印可。住綏陽五涯寺。上堂。大道無向背。至理
絕言詮。逈出三賢。高超十地。直饒釋迦彌勒到來。不
敢承當。文殊普賢。無容擬議。古德道。盡乾坤大地。撮
來如粟米粒大。猶未是極則之談。且道。全提正令一
句如何。良久云。行到水窮處。坐看雲起時。浴佛上堂。
身光熾盛。誰敢動著纖毫。妙相圓明。切忌當頭觸犯。
即今不肖兒孫。祇得應個時節。用性空真水。有時波
瀾浩渺。有時徹底澄清。敢問大眾。浴即是。不浴即是。
以拂子作澆水勢云。盡道水能滌塵垢。水垢元來不
二門。
<other>雅安東山佛明清禪師</other>金堂湯氏子。廿歲出塵。徧參
諸方。詣昭覺見丈和尚。相依三十餘祀。遂授受。後住
東山。臘八上堂。洪濛未判。世界囫圇。無古無今。無去
無來。往復無際。動靜一源。洪濛既判。通暢十方。玲瓏
八面。頭頭顯露。法法全彰。放去收來無可不可。喚作
向上宗乘。山僧不敢平地起風波。喚作衲僧巴鼻。亦
是好肉剜瘡。且道。畢竟如何行履。良久云。掀翻海嶽
和天碧。撥轉機輪見太平。元宵上堂。敲鐘擊鼓。火樹
生輝。松煙燦爛。覰破娘生面皮。星橋衍慶。識得本地
風光。復舉溈山在百丈處。侍立次。丈問誰。溈云某甲。
丈云。汝撥爐中。有火否。溈便撥云無火。丈躬起深撥
得少火。拈以示之云。汝道無。者個[妳-女+口]。溈因此悟入。次
日同百丈入山作務。丈云。將得火來麼。溈曰將得。丈
曰。在甚麼處。溈拈一枝柴。吹兩吹度與丈。丈曰。如蟲
禦木。師云。敢問大眾。是有火無火。驀拈拂子作吹勢
云。我見燈明佛。本光瑞如此。
<other>竹鏡嵩禪師</other>內江汪氏子。形聲坦率。慧目淵冲。參徧
諸方。後印可于昭覺老人。住眉州中岩。誕日上堂。劫
年方外幾曾遊。殊覺今朝五十秋。拄杖顛拈雖艸索。
三要三玄一卓收。遂卓拄杖云。努力一番親見得。合
水和泥當下周。識得脚跟下面事。百千諸佛是吾儔。
諸佛且止。如何是脚跟下事。復卓拄杖喝云。話頭也
不識。小參。僧問。和尚今朝毋難且止。如何是未生前
事。師云。萬里晴空色。片雲不見遮。進云。如何是學人
本來面目。師云。雨滴簷前聲索索。岩高叠落影參參。
僧禮拜。師云。本來一個金剛體。此處圓成即覺仙。今
日中岩重指示。當天日月等齊年。
<other>不二貴禪師</other>鳳翔高氏子。廿歲落髮。參徧諸方。入蜀
見丈和尚于昭覺。因汲水睹影。㘞一聲。原來在者裏。
而嗣法焉。後至燕京嚴淨寺。除夕上堂。飄蓬落落近
天樞。殊意今宵又值除。衲子家私分外別。霜風凜凜
扇皇都。神機弗假祛儺子。赤幟高懸法令初。不舊不
新無事漢。惟凭拄杖作桃符。以杖作插牌勢云。急急
如律令。下座。
<other>松齋中禪師</other>宜賓朱氏子。諱肄樟。少儒業。丁酉孝廉。
三赴燕京未捷。乃自嘆云。功名虗幻。即趨昭覺削染。
冬夏一衲。兀然自適。深究玄奧。凡與老人問答機緣。
亦箭鋒相觸。當仁不讓。一日問。大地眾生悉皆正覺。
因甚有迷有悟。覺云。一等絕安排。覿面猶不薦。中云。
聖凡情盡事作麼生。覺袖手。汝實到恁麼田地也未。
師于言下豁然。遂印可焉。
<other>玉泉其白富禪師</other>眉州龔氏子。幼年鬀染。參詢事訖。
詣昭覺老人鉗鎚下打徹。始紹續焉。上堂。覿面揮開
不二門。聖凡情盡絕疎親。勾章棘句惹風雨。塞壑填
溝爛葛藤。只如高揖釋迦不拜彌勒。是甚麼人。良久
云。九旬禁足今朝始。剝取蟠桃不老仁。
<other>玉螺山希聲徹詠禪師</other>貴州安順府安平縣宦族陳
氏子。幼習儒業。頴悟過人。家供達磨一尊。師贊云。碧
眼螺髭。古怪蹺蹊。無凡無聖。若愚若癡。梁王殿上。話
不投機。掉身兀坐。作賊膽虗。家業蕩盡。沒點渣滓。訝。
剛剛拋下一雙履。東一隻又西一隻。師求出家。父母
<pb n="207"/>
不許。築菴宅畔。斷葷酒。懶俗務。遇佛眼和尚。參萬法
歸一話頭。疑情頓發。隨父宦遊遵義。詣桃源洞。謁丈
雪和尚。機語相投。丈異之云。此子是個惡辣獅兒。參
敏樹和尚。敏欲開口。師上前。掩敏口。師掩耳而出。敏
曰。真利器也。雙親見背。師棄家入山。乃云。從上諸祖
各具手眼。或鈴或鐸。或棒或拂。師將木五寸許。為圓
頭尖脚。名曰得樂。作得樂歌。日行鞭唱。打得樂。打得
樂。你也有一個。我也有一個。一個有一個。個個不加
鞭。忙裏都錯過。仔細思量來。放下且快活。朝也得樂。
暮也得樂。詘我顛狂我也得樂。笑我癡頑我也得樂。
熱鬧場中我也得樂。冷淡林間我也得樂。一鞭打得
團團轉。大地山河活潑潑。我也不會修善。不會造惡。
不較長短。不分厚薄。耍便耍。說便說。且道說個甚麼。
一切有為總是空。不如放下打得樂。有僧來。師揚鞭
曰。打打。如此數年。人莫能解。携杖雲遊。徧歷名山大
川。見知識甚多。搜括玄奧。窮究宗旨。不甘人下。及入
蜀上昭覺。重晤丈雪和尚。丈云。別來久矣。日用事作
麼生。師云。打得樂。丈云。將得樂來。師豎拳。丈云。除却
者個。師作揚鞭勢。丈連呼得樂得樂。師大徹。遂付法
焉。
<other>鹿門徹岩彭居士</other>江寧人。守益州。拯機之暇。攝念諸
緣。甞通旨趣。數訪求哲匠宗師。聞昭覺門庭孤峻。遂
入山瞻禮。咨詢法要。松下符契。一日又上昭覺問。韓
愈參大顛。猶是第二見。如何是第一見。覺云。上上根
機不假錐。士云。既是機絲一班。因甚趂出首座。覺云。
山僧不解打葛藤。士云。諦實之言請師[騇-古+(一/心)]的。覺云。正
是你放身命處。士乃釋疑。覺授觀音帽一頂。偈曰。覺
音帽子。大如倚葢。覆幬坤維。冲徧三界。千古法脈如
是傳。人天眾前任弄賣。
<other>節度使坤育張居士</other>諱德地北直京兆人。撫蜀有年。
維希向道。教典彌篤。甞閱金剛經。至凡所有相皆是
虗妄。心境豁然。時丈和尚開法漢南。嚮道風。恨不得
見。康熈壬寅間。丈和尚䇿杖還蜀。寓錫錦官之太平。
士首謁問道。始滿素心。即請闢昭覺。闡揚宗旨。一日
輿葢入山。問得得入山求指示。請師不悋道將來。覺
云。且喜中丞重舉似。己躬下事薦還難。士云。從尚尊
宿。有居士分燈否。覺云。阿誰無分。士云。如弟子可有
分麼。覺驀拈拂子示云。會麼。士作奪勢。覺云。分明記
取。
<other>尚書幻菴胡居士</other>越之塗山人。曾為蜀臬。一日隨制
臺眾官。至昭覺設果桌。士云。請和尚下一語。方敢喫
茶。覺云。今日天凉。勿勞重下註脚。士云。再轉一語。覺
放下筯子。一日撫琴。覺云。居士只操得有弦者。將無
弦底請一曲。士云。請無弦調。覺鳴指。士云。猶屬有。覺
云。疑則別參。因見千佛名經。問名在者裏。不知法身
居何國土。覺喚胡公。士應諾。覺云會麼。士禮拜了。歸
位而立。覺舉三聖再犯不容公案驗之。士即頌云。殺
盡猢猻不用尋。千層銕壁枉勞心。招灾惹禍猶渠力。
何必寮房問那僧。覺復舉祖師心印公案再徵之。士
連作二頌。春到梅花香自發。江城銕笛吹殘臘。雪裏
尋梅梅不知。春光何處堪圖畵。又大地光明藏。風帆
笑殺人。本師無一語。撒手過江城。遂針芥相投。覺記
莂焉。兔角杖挑香水海。龜毛繩縛蛾眉山。吾年老大
難收拾。且喜君來接一肩。明日奉旨。特陞刑部尚書。
<other>海岸趙居士</other>諱良璧。為蜀臬入境。聞丈和尚道風孤
峻。思一瞻禮。及蒞任時。丈避暑霧中山。士遣使。囊僧
帽緞衣請。啟敘竭衷畢。末云。盔一頂甲一身。請速歸
來收殘兵。丈閱書便歸院。遂延齋。丈至一見。以拄杖
作掗鎗勢。士作怕勢。丈云。降將不斬。士云。久嚮和尚
有此機。今日親見。丈云。也不得放過。士躍然設禮。公
事之餘。常叩禪關。癸酉長至日。詣昭覺。于丈和尚言
下翻身。而印可焉。偈曰。九萬里鵬纔展翼。百千諸佛
醉禪藻。大開海岸金剛臺。留鎮娑婆第一島。
<pb n="208"/>
<other>超斯</other>字南翥。道號鷓鴣菴頭陀。系出濟陽。先世本濠
梁人丁氏子。因大父宦遊。遂家於燕市之石橋。生而
有文在其手曰開。腦後枕骨凸起。如仰月。襁褓時或
悲啼。乳嫗指示所供瞿曇像輒止。迨五歲時。與羣兒
戲。即跏趺合掌。口喃喃作佛號。令羣兒羅拜於前。後
有黃冠過門。見之驚訝曰。子從嵩山來。乃住此耶。弱
冠為諸生。攻舉子業。澹泊寡交。不諧於俗。暇則博綜
內典。究竟第一義諦。及長登仕籍。益研窮性相之宗。
不問家人生產。所至甞咨叩知識。傾誠請益。居恒惟
灑掃一室。蒲團布衲面壁危坐。脇不貼席。無間寒暑。
渾若一老禪和也。先是參趙州庭前柏樹子話頭。歷
七晝夜。寢食俱廢。茫無所得。恨不欲死。一日經行池
畔。凭闌小立。忽遊魚撥剌一聲。覺平昔礙膺之物。泮
然氷釋。作偈曰。池水⿰粼ㄑ⿰粼ㄑ徹底清。凭闌獨立見魚行。
忽聞撥剌衝波面。使我無心喫一驚。平巖定公。見之
笑曰。且喜子大事從此了徹矣。後至益州。謁昭覺丈
雪醉和尚。丈問曰。從那邊來。陀曰京師。丈曰。蜀道難
於上青天。如何到此。陀曰。慣識路傍驢脚跡。丈曰。還
識得老僧麼。陀曰。未入劒門關。早已與和尚相見了
也。丈曰。那裏學得者虗頭來。陀曰。寒花飄六出。徧地
結成氷。丈休去。一日茶次。丈以手擘黃柑一枚。度與
曰。是何滋味。陀曰。老老大大。酸甜也不知。丈曰。年來
老僧牙齒缺。陀納一瓣囫圇吞却。丈曰。少賣弄。一日
詣先覺堂。見圜悟破山二老人。及丈和尚像。瞻仰次。
不禮拜挺身而立。以手一一指點云。者是某。者是某。
丈從旁曰。且喜不錯認。陀曰。祖父子孫為何並坐。丈
曰。窮漢養兒嬌。陀曰。大家團圞頭。商量個甚麼。丈曰。
不得妄傳消息。陀曰。果然有下落。丈曰。低聲低聲。丈
一日集眾陞座。出手卷拂子付之。陀再四遜謝。不獲
已始拜受焉。偈曰。昭覺堂前看明月。大海臽乾祇一
瓢。竹杖飛騰九萬里。虗空背上拔龜毛。
<other>心齋徹魯道人</other>居恒處於富貴之室。觀身世無常。猶
如夢幻。但以不遇明眼人指撥為恨。幸遷居成都。詣
昭覺。禮丈和尚云。某三生有幸。望和尚究竟。丈云。今
日不閒。遲日再來。士云。豈無方便耶。丈云。居士禮拜。
老僧舉手。那裏無方便[妳-女+口]。遂命參狗子無佛性話。不
以富貴兒女二其心。力參不輟。久而有省。上昭覺機
緣相契。而記莂焉。偈曰。參禪參到無巴鼻。沒巴鼻處
正好參。明鏡當臺天氣靜。金剛劍出斗牛寒。
<other>密行忍法嗣</other>
<other>中興嗣燈胤禪師</other>金川劉氏子。薙染于燕居和尚。依
止雙桂破老人有年。開峰密行和尚嗣也。行過金川
時。四眾請就興國說法。燈于言下徹法源底。行乃說
偈印之。住雒源中興禪院。結制。玄工王居士請。上堂。
問達磨面壁。和尚陞座。是同是別。師云。別則不同。同
則不別。進云。武帝聖明。因甚不契厥旨。師云。為你道
聽途說。問父母未生前。那個是學人本來面目。師打
云。瞎漢寐語作麼。僧擬議。師連棒打出。乃云。淑氣催
黃鳥。晴光轉綠蘋。若明今日事。不昧本來人。大眾既
明今日事。如何是汝等本來人。不見道。天上天下唯
我獨尊麼。即是今日玄工居士。父母未生前本命元
辰。若也會得。則會人人自己本命元辰。會得人人本
命元辰。則會達磨面壁。與中興今日陞座。別則不同。
同則不別之旨。驀一喝。一喝時一僧驚倒。師云。俊哉。
衲僧一撥便轉。下座。
<other>畫先一禪師</other>衡州府人。嗣法于密行忍和尚。後見世
衰道薄。不喜作者般蟲豸。祇有頌古行世。未離兜率
已降王宮。未出母胎度人已畢。（頌）本是一條平坦路。
等閑行去便崎嶇。何如歸隱千峰外。臥看雙輪轉太
虗。世尊拈花。（頌）逆水興波意氣賒。掀翻銀漢沒周遮。
黃河九折投東海。直至如今滾底沙。正法眼藏兮紅
爐片雪。教外別傳兮秋塞胡茄。大迦葉實堪嗟。鵝王
擇乳問非鴨。畫足寧知不似蛇。即心即佛。（頌）口唇兩
<pb n="209"/>
片皮。牙齒一具骨。江西馬簸箕。放出遼天鶻。百丈再
參馬祖。（頌）雷聲甚大。雨點全無。耳聾吐舌。老婢見奴。
謂是江西宗風。不知千差萬錯。凌行婆訪浮杯及南
泉趙州問答。（頌）把髻投衙。自取冤家。南泉趙州。荷杻
戴枷。
<other>燕居申法嗣</other>
<other>石琴聞禪師</other>蜀鄰邑人。生來頴異。舞勺之年。辭親學
佛。于銅梁東山自得師脫白。後行脚講筵。參遍禪席。
得法燕居和尚貴陽之雍門。凡七座道場。住開州輔
德寺。有文刺史請上堂。問如何是奪人不奪境。師云。
北海鄉書消息斷。南山春日雨花香。如何是奪境不
奪人。師云。夕陽西下山光淡。馬首東來酒興深。如何
是人境兩俱奪。師云。魂消崖島孤艟覆。腸斷居庸匹
馬嘶。如何是人境俱不奪。師云。歌館樓中客未散。長
干道上月來初。乃云。揚眉即去。拂袖猶遲。瞬目而行。
人境俱奪。若在衲僧分中。略較些子。若是衲僧向上
事。顧左右云。參。
<other>靈隱文法嗣</other>
<other>師林育禪師</other>蜀人。廿齡薙染。圓具之後。徧參至迴龍。
于靈穩和尚喝下知歸。遂受印可。在沅州馬瑙山馬
駒苑。上堂。本色道人無孔竅。現成木偶兒。不必問渠
重覓要。切忌開口。口門未待魂劈開。艸徑絕人行。機
先已被虗空笑。弄虗頭作麼。古今多少明眼人。太殺
郎當。不怕羞慙惟絕叫。一片赤心兩片皮。強言一句
有三玄。鬚髮全白。又道一玄具三要。全白鬚髮。從前
公案既現成。上大人。今日殷勤添艸料。化三千。第一
要。蹋著麻繩兩頭髚。波斯疑是赤斑蛇。白日青天把
燈照。見怪不怪。第二要。金剛眼上蝦蟆跳。一椎擊碎
獻空王。元來却是新羅[(采-木+(工/山))*鳥]。揑目生花。第三要。熨斗煎
茶不同銚。普賢失却白象王。土地面前來討筶。馬頭
覓角。此語諸方耳共聞。東㵎水流西㵎水。總解迻腔
並轉調。南山燒火北山紅。直饒伎倆現盡時。海枯終
見底。愈失自家真要道。漏逗了也。休將識量立疎親。
莫兒戲。肯信靈源無老少。信一半。毗婆尸佛早留心。
用意作麼。直至如今不得妙。冤家轉見深。中峯本和
尚道。要謌馬駒。今日華擘了也。諸人還會麼。于此會
得。提掇權衡全在我。縱橫施設更由誰。其或未能。冷
眼看佗人富貴。等閑無奈幞頭何。喝一喝。下座。
<other>密印傳禪師</other>蜀南敘州府李氏子。兒時不茹飲酒葷。
觀身世幻化。有出塵之舉。二親見背。詣觀音洞薙染。
圓具于語嵩和尚。受記莂于靈隱文禪師。住湖廣會
同迴龍禪院。結制上堂。烟橫渡口自有來由。雪覆蘆
花那堪朕兆。轟動地之晴雷。擊翻滯岸。轉迅風之機
要。卷盡氛埃。錦雲共散。一輪麗出于性天。繡氣同消
萬法全彰于慧海。鉢裏飯桶裏水。頭頭放光。有漏籬
無漏杓。物物現瑞。到者般田地。方知不動道場遍十
方界。夤緣不挂。體合太虗。千佛開口便錯。萬聖垂手
即差。山僧然爾如是。大似虎口橫身。葛藤且止。爐鞴
新開一句作麼生道。良久云。情盡見除逃至化。珠回
玉轉樂昇平。

錦江禪燈卷第十二

<sarticle>錦江禪燈卷第十三</sarticle>

昭覺丈雪　通醉　輯
紹興幻菴　胡昇猷　訂
大鑒下第三十七世
<other>慧覺衣法嗣</other>
<other>嘉定州龍驟寺破峰重禪師</other>南充岳氏子。進士孟龍
之孫。嚴重威恪。徧參歸來。見慧覺和上印證焉。上堂。
一條拄杖子。三世諸佛也沒奈何。歷代祖師也沒奈
何。山僧今日提在手裏。要向好肉上剜瘡。卓一卓下
<pb n="210"/>
座。上堂。釋迦老漢。設三期以調心。架紅爐以鍊性。且
道心作麼生調。性作麼生鍊。參。上堂。釋迦不說說。毗
嵐猛風吹海嶽。迦葉不聞聞。青山只得碾為塵。留下
一轉語。舌頭在口裏。上堂。大道坦平。無起無倒。真機
演唱。何解何結。上堂。默然據座。忽高聲云。大眾。不得
妄生穿鑿。劈口掌云。口是禍門。下座。
<other>渝州香國佛語御禪師</other>嘉州范氏子。十歲禮慧覺和
尚脫白。因觀死屍有省。凡應對機辯峻捷。巾缾左右。
無有惰容。嘗示禪人云。分明句子不誵訛。鼻直眉橫
幾錯過。只為現成難辯別。千山萬水走禪和。頌梅花。
氷肌雪骨久懷丹。吐出令人仔細看。本色不從桃杏
借。一簾星燦玉闌干。以輔弼叢林為任。定省侍師為
心。至康熈癸丑秋。慧覺和尚坐化。遂哀毀骨立。食息
如疑。是年佛成道日示微恙。不欲服藥。閱七日辭眾
囑累畢。亭午瞑目而逝。
<other>大吼傳法嗣</other>
<other>豁靈順禪師</other>瀘陽李氏子。于崇禎庚午降神。兒時多
病。見僧輒喜。年登六歲。因舅氏于通山為僧。遂依為
徒。後詣方山雲峰體宗和尚座下圓具。復聞大吼和
上。開法榮陽鼎星。瓢笠直造。吼云。山僧少第二座。道
得一語便請。靈曰。請和尚試舉。吼云。昔日世尊拈花。
迦葉微笑。是何意旨。靈云。道泰不傳天子令。時清休
唱太平歌。吼首肯之。遂職西堂。解制吼和尚印可。偈
曰。道泰不傳天子令。騰騰休理是何非。索頭透漏無
遮障。大海降龍戴月歸。次住金川靈應靜養。因雲峰
嘯虗和尚將順世。出手扎及紳衿。士庶共啟。請主雲
峰繼席。不數年間。無恙而終。墖于雲峰之西隴。
<other>雨春智禪師</other>宜賓黃氏子。十六歲父母俱背。詣峩眉
山。禮體融師落䰂。遂結伴南遊。習講經論。仍回蜀演
教。後遇大吼和尚于渝城。吼問云。座主講何經。師云。
法華楞嚴。吼云。教中道。是法不可示。言辭相寂滅。作
麼生講。師云。到者裏某甲無啟口處。吼云。恁麼汝做
不得法師奴在。即棄教相依。後受記莂。住荊州府桂
香閣。上堂。有問有答。好肉剜瘡。無問無答。塞却咽㗋。
若論語默動靜。揚眉瞬目。揑拳豎指。棒喝交馳。拈向
一邊。又作麼生。以拂子敲禪几云。兩岸靜仁山似虎。
一溪動智水如龍。海底泥牛翻觔斗。駭煞波斯打破
鐘。
<other>三峰半水元禪師</other>巴縣余氏子。受尸羅于石谷禪師。
得印偈于大吼和尚。康熈丙午冬。開爐上堂。豎拄杖
云。七尺烏藤鱉鼻蛇。能翔宇宙瑞三巴。迢迢穿市人
難見。檢點將來未到家。攛下拄杖。喝一喝。上堂。發元
結制此心良。三七長連九定香。坐到晨朝並午夜。等
閑無事可商量。
<other>易菴師法嗣</other>
<other>涇陽林我鑑禪師</other>初以三學誘眾。後參易菴和尚。始
紹席焉。上堂。攪長河為酥酪。可惜喚鐘作甕。變大地
作黃金。何異證龜成鱉。一句眼橫鼻直。馬面不是牛
頭。其或顧竚停機。未免守株待兔。復舉南陽忠國師
上堂云。人人懷明月珠。箇箇抱荊山璧。有時萬德莊
嚴。有時艸衣木食。或現掩室于毗耶城。或示誕生于
維衛國。幹旋佛祖權衡。爕理衲僧巴鼻。驀豎拂子云。
佛祖權衡則且置。祇如衲僧巴鼻作麼生。下座以杖
打散。
<other>聖可玉法嗣</other>
<other>還初佛禪師</other>華嵓第二世。重慶鎮府度冲王護法。于
佛誕日請上堂。世尊鑿開混沌。雲門鍊石補天。雖無
毫髮滲漏。猶有經緯星月。彼此汗馬功高即不無。還
見太平麼。且喜今朝無事。擊拂子下座。
<other>南芝靜禪師</other>萬縣鄧氏子。髫年禮恒修師薙髮。于敏
樹和尚座下圓具。聞聖可和尚開法華岩。相依二十
餘年。聖和尚入室問。無邊剎海。自他不隔于毫端。因
甚菴內人不知菴外事。師云。官不容針。私通車馬。聖
<pb n="211"/>
云。十世古今。始終不離于當念。因甚今日不知明日
事。師云。有水皆含月。無山不帶雲。聖云。雪峰道底。居
首座寮。聖和尚命秉拂小參。平白地上。拈起一絲頭。
為甚麼盡大地人亡鋒結舌。且道。利害在甚麼處。還
委悉麼。大如芥子。細若須彌。軟如銕。硬似泥。不離四
威儀中。惜乎人不識。舉世尊安居。文殊三處過夏。迦
葉欲擯出。纔舉椎。乃見百千萬億文殊。世尊云。汝欲
擯那個文殊。師云。不會作客。勞煩主人。世尊只見錐
頭利。不見鑿頭方。迦葉正令當行。要且寡不敵眾。當
時靜上座若在。待世尊問汝欲擯那個文殊。但舉椎
云。那個男兒不丈夫。便擊。不惟文殊慚惶無地。管教
釋迦無啟口處。還委悉麼。見義不為非勇士。臨危不
變始驚羣。
<other>漢州龍興寺子鐘洪禪師</other>十五歲乃有離塵之舉。禮
自明禪師薙染受具。遍參尊宿。聞華嵓聖可和尚宗
風大振。遂趨麈下。發明心地。龍興上堂。地冷天寒草
木枯。堆堆黃葉滿階除。衲僧林下乘斯際。躍舞揚威
證祖圖。有麼有麼。問淨行比丘因何不生天堂。破戒
比丘因甚不入地獄。師云。渭北春天樹。江東日暮雲。
問如何是無縫墖。師默然。進云。如何是墖中人。師便
喝。進云。樹高千丈。葉落歸根去也。師云。脚跟下好與
三十。乃云。丹霞燒木佛。只為冷入骨。院主眉鬚墮。病
因一念屈。正當移宮換位。寒氣交加。在衲僧分上。又
且如何。卓拄杖云。大眾會麼。若也不會。打葛藤去也。
舉朱行軍入南際院。自行香云。直者是直者是。時維
那云。直者是箇甚麼。行軍便喝。那云。行軍是佛法中
人。惡發作麼。軍云。你作惡發會那。那亦喝。軍連喝兩
喝云。鈎在不疑之地。呼左右認取者僧著。師云。大眾。
你看者兩人。縱奪雙舉。殺活齊彰。雖然如是。未免一
場話墮。爭似今日星斗何。居士運無緣慈。發廣大心。
來此飯僧。光揚法化。只如正恁麼時。殺活一句作麼
生道。橫按鏌鎁全正令。太平寰宇斬癡頑。
<other>法空證禪師</other>嗣華嵓聖和尚。住瀘州通山來鳳禪院。
上堂。問春風徧界難收拾。萬象咸歸一鏡中。如何是
清淨法身。師云。地肥冬瓜大。進云。淨穢總成安樂國。
聖凡不隔一毫端。如何是圓滿報身。師云。餓漢肚皮
寬。進云。處處綠楊堪繫馬。家家有路透長安。如何是
千百億化身。師云。鄉裡人看走馬燈。進云。是何意旨。
師云。來去分明。乃卓拄杖云。明頭合暗頭合。四方八
面任作略。日面佛月面佛。喜怒哀樂是何物。世間多
少守株人。盡在中途而退屈。殊不知提起向上鉗錘。
用超方手眼。千聖齊立下風。三賢窺覰不破。故云。真
淨法界。神明之本。造化之根。鎔冶兩儀。罏錘萬有。大
而無外。細而無內。萬象之所以生。五音之所以成。復
卓拄杖云。敢問大眾。畢竟是甚麼身。神頭鬼面從他
現。天上人間任爾尊。喝一喝。
<other>犍為龍巖浮石演禪師</other>受華嵓聖和尚印可。住龍巖。
上堂。問如何是向上事。師云。脚跟要點地。進云。如何
是祖師西來意。師云。穵孔尋蛇。進云。如何是隻履西
歸意。師云。赤足走。乃云。祖意聖意即是凡意。凡夫聖
人豈有兩般。但盡凡心。別無聖解。隨緣放矌。任性逍
遙。當下解脫。此語中有一理二義。若人辯得。不妨于
佛法中有個人處。其或未然。莫道不疑好。卓拄杖下
座。
<other>慈雲价南仙禪師</other>濮陽劉氏子。家世業儒。因甲申之
變。混入戎馬中有年。常懷出塵之念。于滇省禮孤月
和尚薙染圓具。隨本師歸蜀之渝城。闢白楊訓祖庭。
廿有餘年。煥然一新。因本師早去世。康熙丙辰冬。聞
聖可和尚剏建華嵓寺。躡芒致禮。將住山。所作頌古
錄呈。可和尚舉公案辯驗投機。而代孤月和尚記莂
焉。有頌古山居行世。茲拈數則。以證所獲。世尊初生。
（頌）指天指地欲何圖。傍若無人膽氣麤。將謂鬍鬚天
下赤。誰知更有赤鬚鬍。世尊陞座。（頌）上座應知下座
<pb n="212"/>
來。元無造作巧安排。就中尀耐文殊老。百萬人天被
活埋。阿難倒剎竿。（頌）傳金襴外復何傳。報道門前倒
剎竿。弟應兄呼無別事。陽春一曲和還難。國師三喚
侍者。（頌）三喚三呼應了休。陸行車馬水行舟。負汝負
吾揚醜拙。也是憐兒不覺羞。心不是佛智不是道。（頌）
花蹊雨後苔流滑。喜鵲聲餘午夢惺。四顧白雲消散
盡。夕陽斜照數峰青。仰山插鍬子話。（頌）試問田中多
少人。插鍬叉手已分明。刈茅雖是南山事。幾箇知恩
解報恩。擊竹因緣。（頌）潦倒長行粥飯翁。閒拋瓦礫起
清風。驀然打著娘生鼻。萬里無雲日正中。雪峰望州
亭相見話。（頌）望州烏石與僧堂。物物無私覿面彰。知
己乍逢清夜話。月明窗影倒垂楊。
<other>上乘啟禪師</other>渚宮段氏子。為明末郎將。遂入羊還山
冲虗律主處薙染。圓具。遊渝。詣華嵓聖和尚。麈拂之
下多所契機。華嵓贈以笠與偈云。老僧頭上之物。不
是泛常人情。除是充家之子。不可輕以與人。印心之
後。律身猶嚴。後住龜亭金鰲。繼遷崇福。于壬申夏。無
恙而終。有得法上首念攝月。建墖于華嵓之東嶺。
<other>不惑興禪師</other>營山王氏子。值蜀亂出楚。薙染于香嚴
宕山和尚座下。圓具。同聖可和尚遍參。言下獲益。尋
常橫機不讓。一日可曰。胡言漢語拈置一邊。父母未
生前道一句子。惑便掌。可曰。太麤生。惑又掌。可休去。
後印以偈曰。木樨中毒堯都發。面上而今猶五痕。含
撼十年心未已。冤冤只報有讐人。還蜀住漢州之孝
泉。上堂。僧問。父母未生前。那箇是學人本來面目。師
云。眼橫鼻直。進云。死了燒了。面目何在。師便打。進云。
還許學人別通消息也無。師又打云。綠楊芳艸地。散
步任優遊。顧眾云。會麼。其或不會。今日定要與諸人
別通消息。拽拄杖下座歸方丈。端坐而逝。眾齋不見
師出。入室撼之已寂。一眾方知今日定要別通消息
之語。墖于本山。
<other>指雲孝禪師</other>新津黎氏子。廿歲從華嵓聖和尚薙染。
即于座下圓具。參崇華天隱有年。後歸華嵓。綱維眾
僧數載。甞有頌德山托鉢。（頌）拶破虗空枯木花。作者
相逢兩會家。雖然各具頂門眼。玉本無瑕却有瑕。十
八女子不繫裙。（頌）十八女子不繫裙。赤體條條百煉
金。衲僧若作分外事。何年出得銕圍城。（又）無價寶珠
人不識。繫其衣裏弗相親。洞山覿面當機疾。知解堂
堂淨法身。
<other>嘉石亮禪師</other>長壽熊氏子。髫年祝髮于大瑞禪師。具
圓于石頭和尚。參聖和尚于雲峰。令看父母未生前
話。久無所入。一日聖和尚開示。無明父。恩愛母。須具
殺父殺母手段始得。不覺打失鼻孔。入室次。聖問。如
是未生前的句。師云。霽雪峰高冷。問如何是已生後
句。師云。梅花噴鼻香。聖遂與偈云。復見天心春日長。
嘉平百物自芬芳。不因霽雪峰高冷。爭得梅花噴鼻
香。雲峰秉拂小參。舉僧問雪峰。古㵎寒泉時如何。峰
云。瞪目不見底。僧云。飲者如何。峰云。不從口入。僧後
舉似趙州。州云。不可從鼻孔裏入也。僧問趙州。古㵎
寒泉時如何。州云苦。僧云。飲者如何。州云死。雪峰聞
之。從此不答話。師云。性亮撿點將來。雪峰解吞不解
吐。趙州解吐不解吞。未免各執一見。亮却不然。設有
問古㵎寒泉時如何。可以消渴。飲者如何。切忌多貪。
且道。雪峰不答話又作麼生。爭之不足。讓之有餘。示
眾。道之一字。本無言說。所謂水中鹽味。色裏膠青。決
定是有。不見其形。實際理地。纖塵不立。未動脚跟。好
與三十。不見趙州道。汝但究理而坐三二十年。若還
不會。截取老僧頭去。恁麼為人擔任。信不誣矣。諸師
欲于一七二七三四七日中。搆副此事。大難大難。直
須日用四威儀中。年年此日。歲歲今朝。稍有少分相
因。始不負出塵之志。久立。
<other>圓通惟識典禪師</other>宕渠盧氏子。丱歲禮問知大師薙
染。圓具于四峩山菊惟和尚。參徧尊宿。後參華嵓聖
<pb n="213"/>
可和尚。落堂考工。問三界惟心。萬法惟識。死了燒了。
何為心識。師豎起拳。嵓云。死了燒了。阿誰豎拳。師仍
豎拳。嵓云。生鐵鑄就即不無。兩片皮交閣在甚處。師
便拜。嵓便打。次日復以前話詰之。師亦豎拳。嵓云。昨
日道過了也。師云。一回拈出一回新。嵓復打云。放你
不過。一日嵓問師。如何是德山末後句。師云。道不出。
嵓云。密起其意又作麼生。師云。拽不入。嵓云。因甚師
遭徒記。師云。教得孩兒解罵爺。嵓云。不謬華嵓悅眾。
遂針芥相投。授以記莂云。一箇拳頭生銕鑄。不從人
得誰相付。如斯方便與君通。震旦古今無別路。師偈
句頗繁。略收數則。世尊初生。（頌）指天指地起干戈。好
尚貪高人幾多。縱有超羣越格者。惡人自有惡人磨。
若能轉物即同如來。（頌）一點也無。沒處著解。包括三
才。縱橫無礙。五千餘軸紙墨之害。等閑將出大人境
界。女子入定。（頌）空谷傳聲。虗堂寂聽。信之則有。叩之
則應。看他大力人。弗假將軍令。混沌未分。（頌）燒不然
浸不入。未知名是何物。三世諸佛全體。大地眾生⿱宀巢
窟。婆子燒庵。（頌）者老婆。多揑恠。伶利衲僧。未放你在。
把火燒菴徒自肥。至今惹下驢年債。
<other>三淵惺禪師</other>忠州伯氏子。禮覺知師薙染。依止華嵓
圓具。並受印偈。康熙癸亥春。住濮陽龍游寺。十餘載
甞頌女子出定。貴者貴如金。賤者賤如土。女子與瞿
曇。各自無張主。百丈野狐（頌）不落元來錯。不昧亦皆
差。茫茫三界無來去。□□□□□毗茶。
<other>大器成禪師</other>嘉州人。薙染於貴陽雲歸。圓具於蓮月
和尚。機契華嵓。後住隆昌。建正覺禪院。聖和尚住瀘
陽之雲峰。師省覲。峰命秉拂小參。呈拄杖云。者箇乃
方丈本師底。今落在悟成手中。只得搗虗練實。驗正
辨邪。只貴人人向此徹去。卓一卓云。會麼。悟成本是
崖穴骨董。今霄逼拶出來。無法可說。借兩句葛藤。聊
塞鈞命。世尊道。一切眾生俱有如來智慧德相。趙州
道。狗子佛性無。諸上座。世尊道有。趙州道無。是同是
別。若道是同。法無同相。若道是別。豈有兩般。還會麼。
剎剎塵塵一樣心。奈何人不自推尋。若還直下承當
得。弄潮須是弄潮人。喝一喝。
<other>碧露夢禪師</other>蜀東綦江張氏子。中年于慧覺和尚處
薙染。圓具。依華嵓聖和尚座下落節。而受記莂。買舟
出峽。住溧陽崇隆寺。解制上堂云。雪壓松梢靜。霜嚴
老樹寒。白雲有意常封鎖。幽鳥無心以度關。長安大
道。銕蛇橫欄。去去終難去。還還不易還。以拂子打圓
相。于中劃破云。諸禪客仔細參。草鞋終被脚頭瞞。
<other>提刑奣暎高居士</other>初到華嵓。茶次問嵓。古人道。如人
在樹。手不攀枝。足不踏枝。口[啣-止+山]樹枝。若問祖師西來
意。答則失命。不答違問。如何。嵓以手指自己茶鍾了。
又指士鍾。士從者即取鍾斟茶。嵓云。強將之下無弱
兵。士云何也。嵓云。居士從者。也會祖師西來意。士云。
和尚以手為舌。嵓云。居士以何為舌。士云以舌為舌。
嵓作驚勢。士云何也。嵓云。非居士不能放身捨命。士
云。無身命可捨。嵓云。老僧一時眼花。士云瞎。嵓云瞎
瞎。士云。如此則成戲論歟。嵓云。仁者見之謂之仁。士
云。某猶日用不知。乃設禮。後士又同屠居士遊溫泉。
士將浴喫餅次。屠云。大家來喫湯餅會。士云。此處可
名洗兒泉。嵓云。九龍吐水也未。士云。憾不自脇間出
也。嵓提起槵珠作痛聲。屠云。此老倒會揑恠。嵓云。入
水求人兩意符。九龍吐水沐金軀。毋云不自脇間出。
痛徹山僧一串珠。嵓後贈士硯并偈序云。縉山四面
逼來。拶碎袈裟。狹路相逢。打開秘藏。觸著磕著。原非
等閑。共濟同舟。豈是細事。君肯承當直下。我敢信手
拈來。曾經御案頒行。何必生師指點。君若不欲。在此
原無。我不將來。于君已有。偈云。御賜元章的石頭。流
傳到我似虗舟。浴雲谿畔拈將出。點化魚龍天際儔。
<other>雲谿明府帝臣王居士</other>佛成道先一日入山。同雲峰
遊山次。士乞峰拄杖。峰便打。士便拜再乞。峰乃與之。
<pb n="214"/>
未及舉跬。便折即乞偈。峰笑云。氣骨生成也大奇。偶
然投合大乘機。輕輕不用纖毫力。折我雲峰杖一枝。
士躍然喜。歸便設禮焉。次日請上堂。山僧拄杖子。昨
夜覩明星而悟云。吾觀山河大地艸木叢林。皆有如
來智慧德相。元無妄想執著。亦不求證。且道。與釋迦
悟底是同是別。良久顧左右云。者裏忽有箇漢出來
道。五百人善知識。脫空妄語。雲峰拄杖。昨日已被坦
葊王公折却了也。還有甚麼語話分。師笑云。老僧向
他道。飛霞觀斗。雪霽回峰。用得多少。以拄杖作釣勢
云。還委悉麼。釣竿斫盡重栽竹。不計功程得便休。卓
拄杖下座。
<other>體宗寧法嗣</other>
<other>湛一清禪師</other>蜀南永寧王氏子。廿歲禮本宗律師薙
髮。至雲峰體宗和尚座下圓具。參究己事。因撞露柱
有省。投機偈曰。年來何事苦週遮。返覆推窮總是他。
了了分明無一物。到頭滋味沒些些。婆子燒菴頌云。
信手拈來展赤旗。縱橫予奪有神機。雖然賣悄圖何
事。失却娘生貼體衣。峰授以源流。侍巾瓶十六載。辭
峰入滇。住會川迎恩寺。結制上堂。諸方結制安禪。迎
恩陞堂戲舞。驚起四海獰龍。撲落九天鳳翥。三乘拱
手。十地擎拳。萬象森羅揚眉吐氣。周天星斗燦爛光
輝。微塵國土東湧西沒。蝡動蜎飛各揮本有。不是神
通妙用。亦非法爾如然。卓拄杖云。會麼。今日也是兵
隨印轉。將逐符行。正恁麼時。祝聖開爐一句作麼生
道。野士無將酬帝德。須彌聊作一莖香。
<other>兩生從法嗣</other>
<other>藏天宣禪師</other>蜀東王氏子。童時于護國寺。依不我師
脫白。廿歲于師翁𣥏和尚處圓具。靈隱和尚過護國。
得叩機要擊節有省。徧參尊宿。詣牂牁嘉瑞。值兩生
和尚機語相投。與偈云。棒頭喝下接全機。電掣星飛
較已遲。骨臭衫兒脫却了。因緣到處聽施為。繼席松
丘。有錄行世。其略示眾云。參禪要猛烈。不悟不休歇。
打起好精神。莫蹉過時節。下個死心腸。豈拘在年月。
立得脚跟穩。始不被人惑。甘盡苦中苦。關頭能打徹。
古人曾與麼。吾常于此切。作個不羣人。行履須逈別。
尅期能取證。當下便超越。透出天外天。逈過白拈賊。
纔聞舉著些。洞然自明白。山頂鼓波瀾。海底立枯竭。
彌勒釋迦來。亡鋒而結舌。三千陳葛藤。窠臼都剿絕。
撞著跂死禪。一刀成兩橛。更擬問如何。白棒驀頭楔。
到此田地時。許你稱禪客。伏惟大眾前。莫疑我虗說。
<other>鐵機常禪師</other>豫章何氏子。丱歲為僧。掩關甕邑。打七
有省。投機偈云。圞空一路光明藏。六道含靈亦共之。
三世古今無向背。只因執妄故遲疑。執我非人皆是
妄。涅槃生死沒高低光明原未從人得。觸目菩提本
不迷。出關聆昭覺老人道風而趨蜀。行至夜郎。遇兩
生和尚圓具印可。住靜廿載。有山居芻蕘集流行。後
至昭覺丈和尚處。職西堂。命解制上堂。九旬期畢。百
日功圓。元霄燈火閙堂前。[焊-干+恭]竹聲催正月半。衲子聞
聲悟道。白衣見色談禪。非為海上覓漚。已成尺木支
天。若具通方正眼。野花春艸含烟。佛法世法情盡。方
能垂手入廛。解制一句作麼生道。拂一拂云。人人緊
束腰包去。莫道草鞋脚下寬。
<other>含光真法嗣</other>
<other>瀘陽天竺寺佛先啟禪師</other>本州朱氏子。齠年禮慈航
薙染。首參方山體和尚圓具。後契機于含光和尚。開
法天竺禪寺。上堂。今日鉢盂受濕。天竺清香滿地。花
卉自然放開。乾坤也須闔闢。檀那營供福田。衲僧來
討巴鼻。拄杖機活如龍。一味當頭直劈。打落帝釋花
冠。碧眼胡僧不契。三玄三要葛藤。不如萬法歸一。還
識一麼。以拄杖畵云。不風流處也風流。有意氣時添
意氣。
<other>嘯宗密法嗣</other>
<other>峩雪慧禪師</other>閬中聶氏子。十四薙染。參問山大師。請
<pb n="215"/>
益雲門須彌山因緣。言下知歸。嗣法嘯宗和上。保寧
海雲寺。上堂。覺海澄清。靈源不二。空三解脫。智慧莊
嚴。百千法門示真實義。總向一毫頭上顯示了也。惟
要諸人直下見去。其或未然。欲得無為真淨界。雖從
此處解翻身。上堂。凜凜朔風徹骨寒。梅花幾點占春
先。分明一段真機露。爭奈時人不解看。慧上座與麼
告報。也是錦上添花。以杖撥空云。不得春風花不開。
花開又被風吹落。
<other>昌昌慧禪師</other>重慶府盧氏子。遇亂世迯入遵義。廿齡
禮先登師脫白。聞破山和尚開法雙桂。遂趨圓具。徧
參諸方。歸新都之寶光笑宗和尚處契機。而授以偈。
自知德凉行寡。不能有益于法門。守死善道。有山居
詩偈行世。其略曰。水雲深處卜幽居。隨分生涯樂有
餘。霜冷菊開三徑秀。月明人靜六窗虗。閒來合藥尋
醫典。靜復焚香讀佛書。個裏不容獅子座。惟將一默
答文殊。掃雙親墓云。清明佳節掃墳臺。片片愁雲漸
湧來。雨過目前添舊恨。雷鳴塚上續新哀。香焚嶽嶺
千年臭。紙挂長江百世[懨-猒+火]。幾詠蓼莪心膽裂。長空望
斷若癡獃。
<other>二隱謐法嗣</other>
<other>襄陽梓舟船禪師</other>潼川人。住襄陽鹿門禪院。上堂。問
摩尼寶珠久埋塵土。如何覓得。師云。照破老面皮。問
日用尋常。且道作麼生受用。師云。明月引清風。乃云。
鹿門山勢最威雄。瓦礫生輝達本宗。面目儼然成現
箇。百艸頭上起雲龍。
<other>牧雨霖禪師</other>金堂米氏子。幼冲澹純正。靜默寡言。丱
歲出家。恒以死生為念。遂買舟南下。見二隱和尚于
嘉禾之三墖。獲蒙印可。後歸龍安雪峰院。上堂。隆冬
佛法絕商量。萬象盡從雪裏藏。直待一輪紅日出。燈
籠露柱盡舒光。上堂。昨夜霜風透膽寒。黃河氷結勢
如山。凍得泥牛連夜吼。牽連木馬競相看。舉法華經
云。唯此一事實。餘二則非真。釋迦老子與麼道。也只
道得一半。那一半。待下座來。與你通箇消息。何故。孤
掌不浪鳴。獨木不成林。

錦江禪燈卷第十三

<sarticle>錦江禪燈卷第十四</sarticle>

昭覺丈雪　通醉　輯
紹興幻菴　胡昇猷　訂
大鑒下第三十七世
<other>自閒賢法嗣</other>
<other>霍山憨余暹禪師</other>西充王氏子。參徧尊宿。末後入自
閒和尚室。始嗣法焉。出住晉之霍山。解制上堂。結却
布袋九旬終。今日解開八面通。衲子通身是手眼。拿
雲攫霧把清風。諸禪客好奇逢。白雲聚散滿晴空。脚
底芒鞋獰似虎。肩頭拄杖活如龍。上堂。結制解制。諸
方舊例。佛祖家風。一場特地。九旬把住牢關。勘驗聖
凡禁忌。不容走作絲毫。煅煉衲僧巴鼻。剿絕異想偷
心。必然脚跟點地。一任吒呀哮吼。管教山搖地震。當
報不報之恩。共助無為之化。上堂。紅塵閙市。全彰古
佛心宗。身色堆頭。獨露祖師巴鼻。平泉兩岸。烟籠水
月光新。姑射峰頭。彩散白雲影秀。花街柳巷觀音院。
酒肆婬房彌勒家。
<other>雲峩喜法嗣</other>
<other>斌雅禪師</other>潼川人。嗣法于風穴雲峩禪師。住法海寺。
上堂。法海自住以來。不肯攙行奪市。列土分茅。將天
地作一禪堂。行與諸人同行。住與諸人共住。二六時
中著衣喫飯。運水搬柴。舉措施為。了無障礙。乃至明
暗色空。森羅萬象。若智若愚。各依本分。然雖如是。更
有一人不入保社。淨裸裸絕囊藏。赤洒洒無向背。有
時孤峰頂上嘯月吟風。有時閙市街前神頭鬼面。舌
<pb n="216"/>
拄梵天。眼空四海。動若行雲。止猶谷神。以拂子打圓
相云。還識此人麼。平生肝膽向人傾。相識還如不相
識。靈臺寺上堂。一句無私。斬釘截銕。萬機休罷。逈脫
羅籠。隨流得玅。千里同風。大用現前。逢場作戲。玉鑑
含秋。氷潭落影。龍泉出匣。萬里橫尸。大火聚豈容湊
泊。金剛圈不許撮挐。撥著便轉。已墮功勛。提得即行。
早成途轍。具如是之玅見。作苦海之舟航。隱顯全彰。
文軌一致。封村寺上堂。春深物茂。日暖風和。燕喜鶯
歡。時清道泰。般若流通。法元無隱。擊禪床云。聲不是
聲。徒勞側耳。色不是色。難為撿別。海寶寺上堂。披霜
躡屩。雲路三千。全身放下。理合瀟然。袖裏金鎚當陽
拋出。毗耶丈室八字打開。住其中者。握閫外威權。鈎
頭有餌。施佛祖照用。秤衡無星。開人天正眼。驗衲僧
巴鼻。若是識機宜別休咎。撩起便行。脚跟下好與三
十。何也。海寶門下。令不虗行。
<other>憨休乾禪師</other>蜀西龍安胡氏子。十九脫白。二十圓戒。
徧參諸方。各有會處。康熙丁未。詣少林禮祖墖。過風
穴參雲峩和尚。機緣相契。乃授記莂。癸丑開法涇陽
興福禪寺。眾請入院上堂。撥艸瞻風二十秋。全機不
動信優游。無端扶上華王座。擘破三元接上流。宗乘
一唱。三藏絕詮。至道[懨-猒+火]弘。千途合轍。眾流截斷。遍塵
剎而任運全該。玅轉元樞。括有無而[(馮-(烈-列)+廾)/几]垂指注。光超
日月。智出聖凡。動靜無私。隱顯不昧。髑髏常干世界。
鼻孔摩觸家風。綿密安祥。權開洞山五位。暗機圓合。
要出溈仰三生。一字關大雲門之高古。六相義挕法
眼之現成。奪境奪人。直捷痛快。立賓立主。大用天旋。
印水印泥印空。匪作家難辨。非心非佛非物。唯證乃
知。似地普擎。如天普葢。真機剖露。萬法全彰。正恁麼
時。且道即今開堂祝聖一句。作麼生道。擊壤歌揚忘
帝力。由賡詩詠樂時雍。
<other>宕山法法嗣</other>
<other>孤月朗禪師</other>合州楊氏子。歷徧諸方。值箬菴和尚打
徹。遇宕山禪師印證。住桃源瑞麟院。上堂。只著芒鞋
不用舟。脚跟下事愈沉浮。而今渴飲飢餐也。未卜橋
流是水流。小參。驀豎拂子云。此是向上第一著。未會
之人沒棲泊。權曰此事與君持。細細嚼來味似檗。放
下拂子。拍膝一下。
<other>古宿尊禪師</other>成都胡氏子。嗣法宕山和尚。浴佛上堂。
日月兩莖燭。須彌一炷香。以斯成現物。供養法中王。
顧眾云。此是山僧窮孝敬。汝等若有奇品異餚。不妨
拈出。以報不報之恩。共祝覺皇之壽。供丹霞禪師像
上堂。前釋迦不安。後彌勒不奉。單單供養天然老子。
一不重伊智大才高。二不重伊道全德備。今所重者。
是伊聽訃而別選。聞授戒而疾退。騎聖僧得號于馬
祖。燒木佛禦寒于慧林。諸般去就且置。即今安位一
句如何舉揚。拂一拂云。見聞戶牖無遮障。奪却龐公
幞頭來。元宵上堂。執拄杖云。今年今月十五。不打尋
常破鼓。剔起破暗明燈。且要人人盡覩。忽爾油盡燈
殘作麼生。[妳-女+口]。杖頭有眼明如日。凹凸平夷任所之。聖
泉除夕上堂。一年周歲三百六。逗到今宵剛數卒。戶
戶釘桃符。家家燒[焊-干+恭]竹。送舊者憨忙。薦亡者慟哭。好
笑世間人。多被時緣逐。祇有聖泉僧。恬然似不覺。擲
拄杖下座。
<other>大雄峰法嗣</other>
<other>藪菴願禪師</other>簡州謝氏子。中歲出家。嗣法大雄。住成
都報國菴。昭覺老人設齋。上堂。報國初開法戰場。滿
堂雲水破天荒。厨中儋石無儲也。自有高明共助揚。
舉大慧杲和尚。至蔣山訪應菴華禪師。上堂舉牛過
窗櫺話。者則公案。在蔣山肚內多年。若不是法叔老
師抑揚小姪。一生不敢舉著。今日向人天眾前拈出。
供養我法叔老師。召眾云。大眾。既是頭角四蹄俱過
了。因甚尾巴過不得。誵訛在甚麼處。良久自代云。家
家門前火把子。元來事同一家。共相唱和。所謂酒逢
<pb n="217"/>
知己飲。詩向會人吟。願上座不敢舉古判今。茲是昭
覺老人屈尊就卑。助揚法化。以佛法住持。且接物利
生一句作麼生道。卓拄杖云。橫塘宿鷺斜飛起。數隻
銀瓶挂樹梢。
<other>響谷法嗣</other>
<other>金純寺眉雪宗禪師</other>射洪謝氏子。嗣法于響谷禪師。
上堂。山陰深秀游人少。野水重嵓一樣春。山野今日
重開祖席。佛日再懸。把住則瓦礫眠雲。放行則燈籠
起舞。爭似無生國裏王大博。取性高眠。逍遙快樂。
<other>凝真法嗣</other>
<other>南隆西平寺天然慧禪師</other>南充柳氏子。因蜀亂。混火
隊中。十八歲厭世如幻。有出塵之志。禮如成薙染。圓
具。參謁諸方。後依凝真和尚。深錐痛劄。死而復蘇。遂
蒙印證。元旦上堂。時當元旦百事新。送去迎來見主
賓。驀拈拄杖云。惟有者箇烏律律。不隨節令順人情。
有時敲風兼打月。須彌頭裂滄海疼。駭起南山於菟
走。株連北斗喫一驚。且道利害在甚麼處。復卓云。不
是沙場經慣戰。怎豎旌旗百尺高。下座。
<other>快雪國法嗣</other>
<other>蓮池聞禪師</other>宕渠羅氏子。丱歲于含虗師處祝髮。廿
歲詣方如和尚座下圓具。徧參歸保寧。建蓮池菴自
休。一日快雪和尚過訪。機緣相叩。而記莂焉。仇居士
供法衣上堂。法不孤起。仗境方生。六月炎天寒威凜
烈。此是境。且道如何是法。提起衣示眾云。會麼。者衣
線下事。人人具足。不可思議。阿誰欠少。何必向他家
糞草堆頭。覓甚麼碗。所以道。不離當處常湛然。覓則
知君不可見。
<other>雲嶠水法嗣</other>
<other>蒼谷桂禪師</other>湖廣荊州李氏子。丱歲禮幻識大師薙
髮。年登廿稔。就本師圓具。徧參諸方。至雙桂與嶠和
尚機緣相叩。而記莂焉。康熈丙寅。達州紳衿。請住龍
興禪院。上堂。驀呈拄杖召眾云。會麼。者箇上拄天。下
拄地。本自無名。誰敢強安。有時動地放光。明如杲日。
有時泯跡潛踪。黑似墨漆。不屬青黃。方圓任器。能變
能化。能橫能直。畢竟平等。殊堪倫匹。達古通今。竪窮
三際。復橫按拄杖云。戒定慧祖師關。恰好都盧一串
穿。又卓云。還會麼。于斯薦得。無量法門河沙妙義。從
此建立。其或未然。更買草鞋行脚始得。
<other>大鑒下第三十八世</other>
<other>石谷慧法嗣</other>
<other>羅漢雲林地禪師</other>通江董氏子。禮心田師削染。參石
谷和尚。以嗣法。重建䦹邡羅漢寺。乃馬祖一禪師脫
白處也。上堂。問如何是羅漢境。師云。參天蒼竹密。填
空古栢稠。進云。如何是境中人。師云。大雄殿一座。頭
陀祇十人。進云。人境不立時如何。師云。虧汝到與麼
境界。乃云。一棒一喝。一拳一脚。直指臨濟心髓。全彰
德山韜略。古之不多一點。今之不少一劃。全得艸偃
風行。如虎戴角。撞著磕著。橫機殺活。脫或未然。山僧
未免重下註脚。以拄杖卓一卓。喝一喝。也是千錯與
萬錯。復卓云。錯錯。
<other>淨居月目初禪師</other>樂至鄒氏子。丱歲于巴岳寺落䰂。
參石谷和尚圓具。復受記莂。後住龍門淨居寺。上堂。
僧問。如何是龍門境。師云。清風橋下兩池水。進云。如
何是境中人。師云。日出而作。日入而歇。進云。人境以
蒙師指示。向上宗乘事如何。師便打。進云。瞎棒。師復
打云。却有瞎漢喫在。乃云。時開飯店止飢寒。引水龍
門且種田。佛法寧教齊爛却。從斯弗說老婆禪。
<other>蒼桐華禪師</other>綦江封氏子。丱歲出家。廿年于密語和
尚處圓具。石谷和尚印證。隱山為常。有山居詩行世。
其略曰。山悠悠也水悠悠。一杖雲深任自遊。樹抄松
花堪作食。秋迴荷葉可為裘。堂堂佛法消塵鏡。渺渺
光陰送客舟。若要頓超如幻景。只須常牧此心牛。又
云。溪山一一都成畵。竹樹叢叢畵不成。堪笑住山人
<pb n="218"/>
性蠢。钁頭一柄足平生。暮年仍歸本郡石門寺。而臨
行偈云。來時黃菊篩金。去時青山舖白。想起者個骷
髏。千回萬回作客。今朝踢倒須彌。拶得虗空出血。涅
槃城裏沒相知。笑殺率陀古彌勒。
<other>紫芝藏法嗣</other>
<other>[郫-卑+((白-日+田)/廾)]筒護國寺天然貴禪師</other>上堂。今朝腊月初八。處處
闡揚佛法。惟有護國不然。見人只是生罵。驀拈拂子
云。向者裡薦得。剎剎塵塵毗盧境界。溪聲鳥語觀音
理門。其或未然。依舊鼻孔向下垂。擊拂子下座。元宵
上堂。不唱陳年曲調。要打新鮮鼓笛。無言童子口吧
吧。無舌人兒能解語。等閑操動沒絃琴。海水騰波山
自起。且道沒絃琴作麼生操。以拄杖作操琴勢云。會
麼。若將耳聽終難會。眼底聞聲方始知。
<other>錦官萬福寺瓊目溫禪師</other>戎州宜賓鄧氏子。十五歲
薙染。恒思此身無常。參謁諸方。聞紫芝和尚開堂。杖
笠往參。充侍寮十五年。遂印可焉。後住萬福。上堂。昔
人聚石說法。今我法說亦空。石火電光。難為湊泊。驀
拈拄杖卓云。惟有者個。赤條條。光灼灼。有時和泥合
水。社舞村歌。有時孤峰獨立。挂月懸星。動則俾觀音
勢至結舌藏鋒。靜則令釋迦老子無本可據。且道利
害在甚麼處。良久云。參。護國寺為天然和尚點主。眾
請上堂。者曲彔木床。是我天然法兄。揑不聚。擘不開
的。今朝落在萬福手裏。于中七縱八橫。齊行照用。乃
豎拂子召眾云。見麼。茲我然兄。于一毫端。現大人相。
與汝諸人。道末後句去也。復擊禪床云。聞麼。復為汝
等全身獨露。若或不薦。萬福不免別通消息。拋下拂
子云。記取者枚毛拂子。再來號吼震三千。
<other>語嵩裔法嗣</other>
<other>嵩耳住禪師</other>渝州費氏子。初參破雪和尚。目不識丁。
鍊杜多行。後訪牟尼山語嵩和尚。棒下見旨。乃印可
焉。後住少峩山慈明寺。上堂。弘機獨唱。千聖潛踪。截
斷眾流。棒雲無路。若箇正因衲子。顯大機施大用。于
石火閃電光中啐⿰口豕。縱奪人天。權衡佛祖。敲唱雙行。
殺活齊彰。碎凡聖窠窟。斷生死根苗。猶未是向上事
在。作麼生是向上事。王令已行天下徧。將軍塞外絕
烟塵。
<other>書雲旵法嗣</other>
<other>舌響訥禪師</other>定遠龍氏子。參半天下。于林野和尚掌
下有省。回蜀見書雲和尚。以印證焉。上堂。向上一句。
千聖結舌。覿面一著。隨處現成。折旋俯仰。露布本地
風光。咳唾掉臂。全彰衲僧機柄。上根利智。如良驥見
鞭影追風千里。中下之流。似韓獹逐塊永忘其返。而
今勿論上中下根。直教箇箇氣宇如王。坐斷千差路
頭。把定衲僧巴鼻。洞明頂𩕳正眼。覰破祖師關捩。且
道如何是祖師關捩。四野嚴寒無處泊。散髮披襟到
畵堂。上堂。打開光明藏。現出本常理。大地絕點翳。四
海清如洗。森羅與萬象。都盧在裏許。休言覩明星。誑
惑癡男女。上堂。爐鞴弘開。魔佛頓鎔。鉗錘高舉。聖凡
情盡。箇箇焦頭爛額。人人皮綻肉鎔。任是百煉精金。
到此也須失色。卓拄杖云。拈出紅爐金彈子。簉破諸
人銕面門。
<other>麗眉釆禪師</other>瀘陽人。得法于書雲旵和尚。住金川之
中嵓。開爐上堂。個事人人本具。何須向外討覓。頭頭
頂著青天。步步踏著實地。山僧不是妄言。要且理無
二致。所以龐居士云。神通並妙用。運水及搬柴。若于
此中透徹。一生參學事畢。其或未然。長連床上豎起
脊梁。切莫瞌睡。抖擻精神。只看穿衣喫飯。運水搬柴
底。畢竟是個甚麼。參。佛成道上堂。居來十載為叢林。
幸爾今朝佛道成。溪山雲月渾閒事。只取金鱗上直
繩。先師涅槃後。凄然感興廢。不肖揚家醜。扶起破沙
盆。修殘補破屋。先要得其人。啐⿰口豕同時節。三生似有
因。今欲傳家具。人天共證盟。放出三支箭。相將射一
羣。遂召滔然用初朗旭三人過來云。從上機關。千聖
<pb n="219"/>
同[邱-丘+(厂@墨)]。一道圓光。萬靈合轍。驀喝一喝云。且道者個還
入其數麼。一輪皓月懸崖畔。幾片殘雲挂嶺頭。卓一
卓下座。
<other>大冶法嗣</other>
<other>舒光照禪師</other>蘄水人。避世入蛾眉絕頂。影不下山者
二十餘載。忽一日欲下山。鳴鼓上堂。九旬限滿。巧中
藏拙。晝夜殷勤。拙中藏巧。養馴一個水牯牛。頭角崢
嶸世上少。今朝肆足印莓苔。笑殺平田黃大老。辭世
形本無形。說亦無說。盡大地人難摸索七十九年住
娑婆。彈指光陰如夢覺。舉步踢倒蛾眉山。者邊那畔
總一箇。喝一喝。擲筆而逝。
<other>耳毒泰法嗣</other>
<other>射洪會靈寺幻住明禪師</other>瀘州曾氏子。嗣法于耳毒
泰。上堂。雨過莓苔淨。陞堂說法時。斯緣誰解會。啼鳥
上花枝。小參。初撾塗毒鼓。三舉撲地鐘。敵勝超羣句。
生蛇始化龍。咄。
<other>純備德禪師</other>鄷都李氏子。中年于幻住大師處鬀染。
詣耳毒和尚座下圓具。而嗣法焉。後住𢑱陵州黃陵
禪院。上堂。立教明宗。須張縵天網子。活捉龍蛇。可以
直下承當。安[邱-丘+(看-目)]定國。要展揭世經綸。生擒虎兕。乃能
全身擔荷。所以祖師心印。壯似銕牛之機。去即印住。
住即印破。只如不去不住。印即是。不印即是。于斯擬
議。錯過千山。少涉思惟。白雲萬里。致使三世諸佛總
放不下。歷代祖師全提不起。一大藏教詮註不及。刢
俐衲僧自救不了。正恁麼時。作麼生履踐。喝一喝云。
振奮吒沙無向背。爍迦羅眼莫能窺。
<other>佛語御法嗣</other>
<other>重慶府香國寺[穴/(爿*臬)]堂秀禪師</other>湖廣辰州府人。幼失恃
怙。依湖山慧覺和尚之嗣。佛語會下薙染。十八圓具。
深研內外典集。未幾屏去。鐵脊焦團。受佛語記莂。囑
之南遊。參徧諸方。己巳歸渝就香國。開爐上堂。爐火
乍燔。是銕是銅須經煆。槖籥大煽。若凡若聖盡銷鎔。
淬般若之智鋒。礪金剛之神劍。若是躍冶之金。徒勞
鍛煉。驀竪拂云。者一星兒火種。自鷲峰發𦦨。嵩少騰
芳。太白山中。標霞天之光彩。錦江江上。闡亙古之宗
猷。如如意珠。似帝青寶。可以福國⿰示谷民。為祥為瑞。入
聖超凡。而今落在香國者裏。只得借曼殊普賢作爐
頭。勢至圓通為冶匠。五百聲聞緣覺作散工。扇火扇
風。添煤添炭。山僧忍俊不禁。未免助其神用。遂擲拂
子云。直下來也。急著眼覰。
<other>吼一等法嗣</other>
<other>唐安曇雲寺文璧福禪師</other>眉州陳氏子。幼冲覃訐。染
指釋門。參徧諸方。後入吼和尚之室。秉拂上堂。柳舒
金。梅正白。幾經霜凌幾經雪。寒枝傲骨占春先。却把
清香輕漏泄。惟佛與佛無分別。揮拂子云。筍過東家
作竹林。藕穿池面為荷葉。臘八上堂。積劫深懷疑彈
子。實難吞吐出皇宮。六年雪嶺時無懈。驀地擡眸見
己躳。此是大覺老人。在霜天月下悟得底。今日福上
座。向情與無情煥然等現處。舉似大眾。還會麼。若會
得。天地虗空生汝心內。人物殿堂皆汝元常。若或未
然。捨家出家本屬何因。緇衣披度當為何事。正恁麼
時。且道大覺老人。畢竟悟箇甚麼。良久云。泥牛掣斷
黃金鎖。銕馬衝開碧玉關。改見月菴為曇雲寺。上堂。
一點一畫涅槃妙心。一字一言真實勝義。不是九重
隆下。親從刺史頒來。顯示佛祖真機。開發人天眼目。
所以道。若以眼見。乃文殊境界。若以耳聞。實觀音妙
體。若以心思。普賢牀榻。且道。毗盧遮那即今在甚麼
處。顧左右云。不擬議時全體現。涉思惟處隔關山。
<other>瑞林蓮法嗣</other>
<other>玉諾昌禪師</other>蜀南人。齠齡于瑞林和尚處薙染。至年
圓具。初遊講肆。頗通經論。因看圓覺經。四大各離。始
覺忙然。遂徧參。歸來徹困于淡竹老人。受記莂于本
師瑞林和尚。康熙戊午。住成都府德元寺。上堂。吾年
<pb n="220"/>
三十四。佛法總不識。張登曲彔牀。渾無些子伎。全提
臨濟宗。惟憑斯箇力。頭頭絕覆藏。處處無踪跡。活潑
潑耀古騰今。峭巍巍輝天鑑地。當陽露出端倪。揚眉
已落第二。且如何是全提意旨。卓拄杖云。青天也皺
眉。住南關外草堂寺。上堂。兩度相催住草堂。且無佛
法可商量。烏藤拈出全收放。殺活臨機覿體彰。呈拄
杖召眾云。者木上座。在臨濟德山。有意氣時添意氣。
在文殊普賢。不風流處也風流。落在昌上座手裏。放
行則萬象生輝。把住則乾坤失色。空王殿上。一任簸
土揚塵。糞掃堆頭。徧現紫金光聚。有時為天中之天。
有時作聖中之聖。胎卵濕化。鱗甲羽毛。承斯恩力。齊
彰本地風光。各顯神通妙用。與凡聖同源。千差一致。
復卓一卓云。還委悉麼。離相離名人不稟。吹毛用了
急須磨。
<other>曉元濟法嗣</other>
<other>大旭宗禪師</other>蜀南建昌李氏子。齠年祝髮。詣成都草
堂寺。參曉元和尚座下圓具。巾缾六稔。元痛以鉗錘。
契機之後。住窰山鎮疆寺。至節上堂。心珠燦燦絕纖
塵。盡淨常靈脫體新。無物與伊堪比并。略侔日月合
其明。眾中有恁麼人麼。問月朗當空時如何。師云。光
映前街連後巷。進云。月落後如何。師云。剔起殘燈閱
簡編。進云。如何是窰山境。師云。雨晴松竹翠。山寺木
魚聲。進云。如何是境中人。師云。樓頭歌舞後。猶味樂
賓儔。進云。人境雙忘旹如何。師云。籬邊葉落無聲響。
嶺上雲歸絕點痕。乃云。六花亂墜。寒氣逼人。日南長
至。百卉萌生。山僧褁頭大睡。誰管他人屋上霜凝。以
拄杖作圓相云。會麼。于中薦得。百千三昧一時證得。
神通妙用無越此宗。人人向文殊眉睫上往來。個個
于普賢行門中出入。高揖釋迦。不拜彌勒。到恁麼田
地。有無不立。凡聖亦如。隨緣放曠。任運逍遙。石頭土
塊動地放光。蒼松翠竹吾人本體。何必要山僧重叨
呾也。如或未委。不惜唇皮再下註脚。驀拈拄杖卓云。
久立。
<other>佛冤綱法嗣</other>
<other>嘉州九頂子開乾禪師</other>本州辜氏子。生而有異。孤勁
淵冲。志慕上乘。年十九。往洪椿坪。禮祖正師削染。後
遊成都昭覺。依師翁操䇿機辯。日究奧旨。圓具禮辭。
歷謁尊宿。提撕心要。洞然無滯。時師翁謝事。冤領昭
覺。復造其席。覺垂語云。牛過窻櫺。頭角四蹄俱過。因
甚尾巴過不得。師應聲云。明破即不堪。拂袖便出。即
頌。渾身獨步千峰外。無限風光意莫窮。揭石耕雲橫
宇宙。尾巴尖上活渠儂。覺又問。萬法歸一。一歸何處。
師云。誰家店內無宿客。覺云。未在更道。師立頌。一法
凜然萬法虗。山河大地一芙蕖。電光石火猶嫌鈍。妙
體堂堂位不居。覺徵云。不是心不是佛不是物。是個
甚麼。師云。不敢妄生穿鑿。連頌二偈。心佛俱非不是
物。神頭鬼面絕誵訛。等閑放出遼天鶻。舒掌擎拳較
不多。又相逢不識名和姓。伊向東西我自南。莫道長
安風月好。到頭終是自羞慚。覺可之。其徵徹直捷。逈
絕見知。扣問咨參。了無惰念。覺解制。授以衣拂。癸酉
十月。師翁丈老人結制。命秉拂上堂。若論個事。一味
尋常。騎聲葢色。法法全彰。縱奪殺活。不犯鋒𨦵。清風
明月。不坐玉堂。快須擉瞎娘生眼。炯炯寒光照大唐。
靈利衲僧聊聞舉著。直下承當。雖然如是。脚跟下與
伊三十拄杖。且道。利害在甚處。卓拄杖云。鴛鴦綉出
從君看。不把金針度與人。
<other>天湛熾禪師</other>漢之古洋州李氏子。夙植逈別。不類常
童。九歲于興元淨明。禮佛冤和尚削染。聽事服勞。痛
與鞭䇿。甲寅冤領昭覺院務。制中同眾打七。面觸露
柱。忽爾暢然。呈偈曰。無參參處却參參。三脚驢兒苦
著鞭。骨碎皮穿肝膽露。血淋淋地染長安。覺可之。壬
申結制。師翁老人命秉拂。拈拂子云。法不孤起。仗境
方生。時當秋末。萬卉潛榮。或抑或揚。觸目現成。豈不
<pb n="221"/>
見。置山河大地于一毫端。透頂透底。絕羅絕籠。顯大
機明大用。觸處普賢境界。發揮佛祖機籌。有時拋三
放兩。拈尾作頭。有時充塞虗空。擘開華嶽。麻三斤。庭
前栢。青州衫。天下老和尚家私。一時打貼。拂一拂云。
咦。步步登高易。平地喫交難。擊禪床下座。
<other>籌室燦禪師</other>秦州王氏子。廿歲禮普門端宗師鬀染。
法名勝燦。次年就本邑護國圓應和尚座下圓具。腰
包趨蜀。依昭覺佛冤和尚。巾瓶有年。覺甞拈馬祖一
喝百丈耳聾公案。師纔聞舉便掩耳。一日又問。毛吞
巨海。芥納須彌。且道是神通妙用。法爾如然。師禮拜
了歸位。覺便歸方丈。機緣相契。而受印可。甲戌冬。職
維那。結制。命秉拂。上堂云。赤體條條絕所依。生平莽
鹵沒思惟。一椎打就無今古。途路行人誰個知。是日
陞堂重漏逗。且喜當陽母自欺。燦上座。昔年向者裏
打失眼睛。珠沉滄海。即今劍露丘墟。光射牛斗。人人
具頂門正眼。個個超佛祖宗猷。耀古騰今。離見絕聞。
當此之際。虗空倒卓。大海颺塵。應時及節即不無。且
道結角羅紋一句。作麼生道。驀呈拄杖云。到者裏。不
惟踏不著佛祖關鍵。管教覰之不及。卓拄杖下座。

錦江禪燈卷第十四

<sarticle>錦江禪燈卷第十五</sarticle>

昭覺丈雪　通醉　輯
紹興幻菴　胡昇猷　訂
大鑒下第三十八世
<other>竹浪生法嗣</other>
<other>翼雲鵬禪師</other>蜀西漢安馮氏子。母預夢一僧入舍。覺
而有娠。及誕之後齠齡間。父携上般若。見佛像儼然。
即願出家。父母不聽。又二載不樂俗務。父送禮不虗
禪師薙髮。讀楞嚴呪。恍如舊識。將日課經典讀畢。送
入學舘三年。頗通儒。十九歲。上昭覺丈師翁處圓具。
辛酉夏。師翁手劄。命竹浪和尚。回昭覺繼席。入院上
堂。師出問。如何是第一義。覺云。鐘鼓分明。進云。恁麼
則金聲振出千松碧。祖庭春動起潛龍。覺云。頂門上
再亞一隻。覺當晚小參云。諸佛說不著。祖師提不起。
于中有一物。無頭一無尾。且道是甚麼物。𠰒。師答云。
一聲天際外。非將物可比。覺作聽勢云。依稀似曲纔
堪聽。又被風吹別調中。後覺命頌趙州石礄公案[騇-古+(一/心)]
之。師立頌。衲僧不見石礄。且喜親聞略彴。原來覿面
相承。等閑眨眼蹉過。覺又以百丈野鴨公案徵之。師
轍頌云。野鴨冲霄過。無端生殃禍。百丈不識機。鼻頭
都扭破。一日覺示眾。舉崦溪水聲公案考工。師仍頌
千里迢迢忙未歇。溪聲聞舉心中瞥。猛然觸碎從前
底。無奈家貧遇劫賊。覺首肯之。遂書偈而莂焉。壬申
春出峽徧參。
<other>義[(土/口)*(土/口)]純禪師</other>蜀南洪州李氏子。誕而奇偉。六歲時。父
擕上天香院。見佛便禮。眾異嘆曰。此子疑是再來人
也。父母遂送智光印大師座下薙髮。甞所出言。實而
不華。詣霧中綠雲關心一律師處圓具。聞竹浪和尚
開法青城。結伴造席。值上堂。出問。未進步時如何。浪
云。且居門外。進云。已進步時如何。浪云。堂高數仞。地
濶八埏。進云。未進已進蒙師指。向上宗乘事如何。浪
云。一棒一條痕。師便禮拜。通身汗下。若夢初覺。寸絲
不挂。心境一如。自此投機。麈拂之下。多受其益。印以
偈云。目前無法可相傳。萬象森羅理事圓。且喜闍黎
親薦得。從教收放在毫端。後束裝南遊。乃遍參耳。
<other>義奇一禪師</other>唐安陳氏子。幼時羣而不黨。終日粥粥
自娛。設問你在此作甚麼。于地拈瓦礫示之。或曰。此
兒夙植有因。熟習不忘。齠齡。父母送禮菩田佛尊宿
出家。凡所誦習。如識舊章。詣崇寧萬壽曉元和尚處
圓具。後覺而嘆曰。身世無常。此心安寄。聞竹浪和尚
<pb n="222"/>
開法鳳林。瓢笠往參。遂充記室。值浪和尚上堂。垂語
云。三十餘年坐釣磯。而今方得展雙眉。汀花水滸非
他物。觸處元來佛祖機之句。不覺觸碎鼻孔。披雲見
日。乃曰。應物現形如水中月者。此也。從今不受天下
老和尚舌頭瞞。遂放身自肯。面受記莂云。急水灘頭
好放舟。波濤雖險妙隨流。絲綸直透蒼龍窟。信有鯤
鯨上釣鈎。癸酉秋。買舟出峽東下。
<other>懶石聆法嗣</other>
<other>非指明禪師</other>江津熊氏子。嗣懶石聆和尚。依止華嵓
數載。隱逸江津之靜慈有年。甞有頌古行世。道眼精
明。學探深賾。今略拈數則。以著師心。丹霞燒木佛（頌）
離宮勅令降將來。簇錦攢花當下。驚起牛兒渾不
見。行人得去邑人災。石霜橫刀水盆上傍置艸鞋。（頌）
空把瑤琴月下彈。無生曲調自超然。子期不諳何處
去。孤負渠儂意一翻。十八女子不繫裙。（頌）衲僧鼻孔。
活活鱍鱍。不繫裙兒。灑灑落落。婆子燒菴。（頌）正恁麼
時。如貧得寶。㷊却葊子。一了百了。日面佛月面佛。（頌）
日面佛兮月面佛。一條拄杖兩頭禿。敲風打雨人不
知。拄地撐天光煜煜。
<other>耨雲實法嗣</other>
<other>古湟印心寺佛敏訥禪師</other>秦州天水姜氏子。丱歲出
塵。參徧天下。末入閬中草堂。參耨雲禪師。俄於掌下
領旨。始紹其裔。西寧緇素。迎住古湟院。依本據令。闡
揚雙桂宗旨。上堂。山野一向以來。白𤾣生於嘴邊。青
艸長于舌上。遂按膝咦一聲。錯下註脚。佛成道日上
堂。活驚殺活笑殺。山頭老漢沒傝𠎷。無端夜半覩明
星。兩眼明明都填瞎。卓拄杖云。瞎瞎。上堂。拈拄杖云。
木上座。于黑漆桶裏住著。未敢輕示其人。以杖置右
手云。今日出來指東話西。似與鉢盂安柄也。雖然如
是。且不得辜負拄杖子。何也。為伊頂門上有眼。
<other>竹鏡嵩法嗣</other>
<other>眉州燈壁寺文衡權禪師</other>資陽呂氏子。生而質異。因
父早喪。七歲依胞叔玄樞薙染。次造先知和尚受具。
服勞三載。辭謁諸方。後入中嵓室。因緣相契。遂印可
焉。佛成道日秉拂上堂。佳景時逢臘月天。嚴寒凝凍
雪為簾。頓分一線回春令。却放梅花一著先。即今苾
蒭納戒之日。乃叢林煅鍊之時。本師三月遺規。九旬
期會。人人于汲水拾薪邊薦取。個個于穿衣喫飯處
承當。命不肖登此座轉無上乘。卓拄杖云。者個是無
上乘。那個是拄杖子。參。舉世尊覩明星悟道。一切眾
生俱有如來智慧德相。皆因妄想執著而不證得。師
云。老瞿曇。須是頂天立地。到頭知尾。不妨漏逗。只如
遠孫。又作麼生行履。視左右云。切須仔細。
<other>其白富法嗣</other>
<other>融徹頂禪師</other>蜀南人。幼歲禮其白禪師鬀髮。廿齡圓
具。究心不輟。甞看六祖風旛因緣有省。遂受本師鉢
袋。繼席玉泉寺。康熈壬申冬結制。正修毛居士請上
堂。今朝十月十五。行者考鐘伐鼓。玉泉結制上堂。驚
起魚龍躍舞。只將白棒提持。大地山河莽鹵。坐斷諸
佛關鍵。綱維從尚列祖。衲僧擬議思量。一棒打折驢
腰。莫言不道。上堂。諸佛本無說。祖師未曾聞。留下一
轉語。千古鎮乾坤。且道是甚麼語。𠰒。喝一喝云。今日
冬月一。萬卉俱凋悉。玉泉爐增𦦨。山門輝佛日。驀召
眾云。是何朕兆。良久云。庭前生瑞草。好事不如無。復
喝一喝下座。
<other>指雲孝法嗣</other>
<other>勤正進禪師</other>陝西華州吳氏子。廿有七齡。觀身世無
常。詣四川重慶府華嵓禪院。禮指雲禪師薙染。痛念
生死。脇不至蓆者數年。就本堂圓具。侍師翁聖老人。
至瀘陽雲峰寺。值上堂。問如何是父母未生前本來
面目。翁驀頭一棒惛死。少頃漸甦。乃說偈云。者迴喫
棒不尋常。始覺毗盧解脫場。萬象森羅皆拱手。拈來
盡是返魂香。雲因而印證。後有頌慈明榜文云。輪捶
<pb n="223"/>
是誰搬弄。打破千年鐵甕。頻頻呼喚無他。不離自己
作用。阿呵呵。總是一場大夢。
<other>浮石演法嗣</other>
<other>嵩雲秀禪師</other>長安明州譚氏子。齠年禮于一禪師落
䰂。廿三歲。遂起身世無常之感。初參不會和尚。命看
指月錄。至大道祇在目前。要且目前難覩。有個入處。
于昭覺丈雪和尚座下圓具。後至方山雲峰。依聖可
和尚。椎拂久之。一日舉世尊覩明星公案示眾。師信
口頌。獨坐寒山意氣賒。明星點眼絕周遮。掀翻海嶽
平如掌。情與無情共一家。時浮石禪師為首座。聖老
人命師送歸院。機緣相契。而記莂云。獅子羣中出隊
來。等閑哮吼震山隈。烏藤兩手親相付。頓使人天夢
眼開。復至雲峰職監寺。聖師翁命小參。僧問。如何是
世尊不說說。師云。有說即錯。進云。如何是迦葉不聞
聞。師云。有聞即差。乃卓拄杖。云者是德山大機。喝一
喝云。者是臨濟大用。今日落在嵩上座手裡。又作麼
生施設。復卓一卓喝一喝云。若將耳聽終難會。眼底
聞聲方始知。
<other>大器成法嗣</other>
<other>濟得正禪師</other>蜀南隆昌張氏子。幼歲于本邑正覺寺
大器和尚座下脫白。圓具于雲峰聖師翁處。結伴南
遊徧參。歸來受本師印可。甞有頌世尊初生。初出母
胎逈不同。指天指地讓渠儂。雲門須具超方眼。賊過
張弓未是雄。頌庭前栢樹子。信手拈來了弗疑。龜毛
兔角豁當機。眼中若是停金屑。辜負蒼蒼兩道眉。
<other>法空證法嗣</other>
<other>素如珮禪師</other>陝西寧夏劉氏子。齠年禮順和禪師薙
染。廿二歲圓具于劍刃和尚。初參不二禪師請益。命
看萬法歸一。後結伴入川。至方山雲峰。參聖可和尚。
值上堂。師出問。趙州道萬法歸一。畢竟一歸何處。聖
云。面南看北斗。于機下有省。法空禪師。辭聖和尚。往
住漢州開元年。師隨從。空曰。古人道。舉一不得舉二。
放過一著。落在第二。且道。一如何舉。師云。急水灘頭
牢把柁。空云。將拕來看。師便喝。空云。却是個棹子。師
云。切莫壓茛為賤。于是印可。偈云。金毛獅子出林間。
大地風生百獸潛。獨步上方超異類。佳聲丕振太無
端。甞頌產難因緣。積雪凝氷結未消。一枝寒玉寄梅
梢。靈苗不借東皇令。一段清香向外飄。達磨會武帝。
（頌）朔風凜凜入樓臺。春意潛舒雪上梅。縷縷暗香浮
嶺外。相思無計勢難回。
<other>赤松嶺法嗣</other>
<other>乾御源禪師</other>蜀人。受印偈于赤松和尚。久住黔西。有
錄行世。後江浙歸覲本師。命秉拂小參。神機密運。觸
類傍通。廓爾圓明。不落諸數。所以南詢五十。鋒鋩初
露于妙峰。樓閣門開。大機終涵于海藏。百千妙義。無
量法門。總在一毛頭上。彰顯現前。一一無非受用。大
眾。既爾受用十分現前。因甚彌勒大士。却從遠方歸
來。若向者裡見得徹。黔天風月一團和氣。脚跟不動
華藏週遊。其或未然。不免曲引傍資。拂一拂云。七載
離師海上遊。歸來時節正逢秋。籬邊菊露三玄句。桂
蕚香浮意外幽。獅峰如畫。勝景凝眸。碧水潭中龍奮
迅。奪得雲霞滿袖頭。喝一喝。
<other>嗣燈胤法嗣</other>
<other>隱南廣禪師</other>金川沈氏子。廿歲禮嗣燈和尚薙染。侍
關三載。日益深奧。燈出關。乃與圓具。久獲印證。燈入
寂滅定後。遍參諸方。復歸興國守師墖。遂有終焉之
志。一日中嵓麗眉大士。同德善居士。供法衣請上堂。
大庾嶺頭曾拈提不起。德善居士和盤托出。牧野禪
人覿體承當。正所謂于食等者于法亦等。且因齋讚
一句作麼生道。靠拄杖云。到江吳地盡。隔岸越山多。
復召眾云。幸我中嵓麗眉法兄和尚。開方便門。示真
實相。普攝人天。各具本有。此段因緣。出善財一頭地
也。不涉烟水。登彌勒樓閣。不假修證。次補千佛位中。
<pb n="224"/>
還委悉麼。鴛鴦綉出從君看。不把金針度與人。
<other>大鑒下第三十九世</other>
<other>舌響訥法嗣</other>
<other>圓通大朗璽禪師</other>渝城楊氏子。印可住三聖寺虎溪。
寢食之餘。織[尸@憍]施四來。住圓通。法衣至上堂。拈衣云。
二十餘年學個獃。無端禍事上身來。冤沉海底重重
結。此日人天推不開。住新繁龍藏寺。上堂。今朝七月
一。衲僧討巴鼻。夏暑猶未退。秋景又追逼。到家人自
由。途中多涉力。拂一拂顧左右云。途中且置。到家一
句作麼生道。能為萬象主。不逐四時凋。解制上堂。開
欄釋鑰。放出羣牛。既無拘束。任爾優游。是則便是。切
忌東觸西觸。犯人苗稼。咦。明年更有新條在。一聲銕
笛喚回頭。晚參。鏡清有六刮。衲僧怯路滑。若要兩相
應。深錐須痛劄。書記問。如何是就毛刮塵。師云。風行
草偃。如何是就皮刮毛。師云。赤刀烙錫。如何是就肉
刮皮。師云。滾湯沃雪。如何是就骨刮肉。師云。庖丁解
牛。云只如髓又如何刮。師曰。撒手到家人不識。翻嫌
脚瘦草鞋寬。己巳年十月一日[勉-力+日]。見法堂前草芊。以
方便鏟除之。倐釋鏟云。來生又做些。罷入方丈。明晨
行者趨進。已坐脫矣。涕洟雙垂。顏色如生。臘三十三。
壽七十四。墖于本山。
<other>祖鼻法嗣</other>
<other>滄溪月禪師</other>保寧滄溪李氏子。幼失恃怙。見壁間偈
云。此身不向今生度。更向何生度此身之語。遂有出
塵之志。不得自由。遇一尊宿請益。令參栢樹子話。無
入處。矢志脫塵。聞月幢和尚開法。往參三載。一日聞
鼓聲有省。值祖鼻和尚作座元。而印可。住滇南曲靖
府天王寺。佛誕上堂。第一義諦。世尊未離兜率。露布
了也。天下老和尚。未出方丈。露布了也。月上座未拈
拄杖。露布了也。若待登曲彔木床。已是落二落三。更
要山僧口吧吧地。轉沒交涉。雖然如是。沒量大人情
性辣。滿裝一杓潑悉達。指天指地漫稱尊。却被雲門
欲打殺。未審眾中還有不甘者麼。良久以拄杖橫按
云。青山只愛磨今古。淥水何曾洗是非。
<other>純備德法嗣</other>
<other>法幢遠禪師</other>蜀東萬縣宋氏子。得法于純備德和尚。
住𢑱陵州黃陵禪院。示安石慧禪人法語云。從上古
人。親近真善知識。勤勞刻苦。廢[寢-(宋-木)+穴]忘餐。必將衣線下
事究明。透頂透底。出羅籠離窠臼。洒洒落落。無束無
拘。等閑拈一語示一機。動地驚天。為千百世之標凖。
方不姑負參學之志。珍重。

錦江禪燈卷第十五（終）
<talk>䟦</talk>
原夫。真常者。本無形狀。元非比擬。放則萬行圓滿。收
則千機寢削。菩提涅槃。真如佛性。金剛圈栗棘蓬。光
明幢日月燈。種種異域。皆從此中流動充滿。附物立
名。難越其閫奧也。然而附天自高。附地自寧。附日月
代明。雖云物無私映。尚不能灼盡昏衢。附之于燈。能
破千年暗室。言體孤明獨照。言用續𦦨聯輝。所謂冥
者皆明。而明終無盡。此書不曰禪錄。而名禪燈者。俾
傳之無窮也。豈非佛祖慧命之燈乎。自世尊拈華迦
葉微笑。乃至斷臂安心。明鏡非臺。染污不得。即心即
佛。一喝耳聾。顯大機用。脅下還拳。于中卓樹光明幢。
如寶絲網。因而光光相羅。徧攝寰區也。本師丈老人。
初蒙雙桂師翁印心已來。七坐道場。播揚宗旨。末後
還蜀。節度使坤育張公。偕見任寮寀。請闢圓悟祖庭。
三十餘載。應機接物之暇。于劫堆裏。捃拾殘篇斷
簡。蒐羅諸家語要。合集一書。名曰錦江禪燈。癸酉秋。
命徹生負藁東下。楞嚴災棗。弟將古今知識。從真常
體中。印明大事因緣。共相敷陳一段光明幢。聯緜一
盞無盡燈。雖云去聖時遙。且靈山一會儼然未散。乃
吾師衛法之苦心也。慨久遠之無徵。待傳述之有自。
<pb n="225"/>
間有挂漏。收攝未備。不能無望其同志高明者。尋討
補入云爾。旹
康熈癸酉冬長至日青城嗣祖沙門徹生熏沐敬䟦

<sarticle>錦江禪燈卷第十六（附高僧神僧傳）</sarticle>

昭覺丈雪　釋通醉　輯
紹興幻菴　胡昇猷　訂
青城竹浪　徹生　編
<other>道因</other>濮陽侯氏子。稟祜居醇。含章縱哲。覃訏之歲粹
采多奇。髫齓之辰殊姿特茂。孝愛之節。慈順之風。卒
志于斯。年甫七歲。丁于內艱。溢粒絕漿。殆乎滅性。成
人之德。見稱州里。免喪之後。思醻罔極。出家之志。人
莫移之。便詣靈巖寺。求師落髮。誦習。曾不浹旬。通涅
槃經二帙。舉眾驚駭謂為神童。宿齒名流咸所歎服。
旋學律儀。又于彭城嵩法師所傳攝大乘。遂依科戒
而為節文。年少沙門且令習律。曉四分者方許入聽。
師夏臘雖幼。業行攸高。獨于眾中迥見推重。每敷攝
論。義理精通。後隱泰嶽。凡經四秋。于是杖錫出山。孑
焉超邁。徧參歸蜀。居于多寶寺。緇素聞道譽。乃命開
筵攝論維摩。時有寶暹法師。東海人也。殖藝該洽。尤
善大乘。昔在隋朝。英塵久播。暹公傲爾其間。仰之彌
峻。每至師之論席。肅然改容。師抗音馳辯。盡妙窮微。
益州總管鄧國公竇璡。行臺左僕射贊國公竇軌。長
史申國公高士廉。范陽公盧承慶。及前後首僚。西南
嶽牧。並國華朝秀重望崇班。共籍芳聲。俱申[虔-文+ㄆ]仰。謝
筵之後。乃于彭門山寺。往經廢毀。院宇凋弊。師慨然
營緝。未移再稔。蔚成覺苑。又以九部微言。三界式仰
緬惟法盡將翳龍宮。遂于寺之北巖。刻多羅之秘袠。
并毗尼之正文。縱堯世之洪水襄陵。任趙簡之北山
燎狩。必無他慮。與劫齊休。既而清猷遠暢。峻業遐昭。
遂簡宸衷。乃紆天綍。追赴京邑。止大慈恩寺。與玄奘
法師翻譯。校定梵本。兼充證義。每有難文。同加參酌。
慧日寺主楷法師者。聰爽溫贍。聲藹鴻都。首建法筵。
請開奧義。帝城緇俗具來諮稟。欣焉相顧。得所未聞。
師研幾史籍。尤好老莊。咀其菁華。含其腴潤。包四始
于風律。綜五聲于文緒。故所講訓。內外該通。其專業
者。涅槃華嚴大品維摩法華楞伽等經。十地地持毗
曇智度攝大乘對法佛地等論。及四分等律。其攝論
維摩。仍著章疏已。而能事畢矣。
<other>靖邁</other>梓潼人。少孺矜持。長高志操。特于經論研覈造
微。氣性沉厚。不妄交結。遊必擇方。抵于京輔。貞觀中。
屬玄奘西迴。勅奉為太穆太和。于京造廣福寺。就彼
翻譯。所須臾力。悉與玄齡商量。務令優給。遂召證義
大德。諳練大小乘經論。為時所尊尚者。得一十一人。
師預其精選。居慈恩寺。同棲玄明濬辯機。終南山道
宣。同執筆綴文。翻譯本事經七卷。師後與神昉筆受。
于玉華宮及慈恩寺翻經院。皆推適變故。得經心矣。
後著譯經圖紀四卷。銓序古今經目。譯人名位。單譯
重翻。疑偽等科。一皆條理。見編于藏。開元中。智昇又
續其題目焉。
<other>神清</other>字靈庾。緜州彰明章氏子。昆季三人。皆有名望。
師居乎仲。處胎之際。母頓惡葷羶。及為兒時。雖隨戲
弄。遇像即禮。逢僧稽顙。年十三。受學于緜州開元寺
辯智法師。其法師嚴峻。限念經千紙。方許落髮。師即
誦法華維摩楞伽佛頂等經。時喬琳為緜郡太守。驚
其幼俊。躬自降禮請削染焉。至年十七。聽習麤通。即
講法華經于慧義寺。依如律師圓具。尋達大宗。乃詣
上都。後以優文贍學。入內應奉。暮年鍾其荼蓼。歸慧
義寺。講導著述。略無閒日。以元和年中。終于本寺。遷
神于白門蘭若。師平昔好為著述。喜作編聯。巨富其
才。鑿深于學。三教俱曉。該玄鑒。極彝倫。咸敘前後。撰
法華玄箋十卷。釋氏年志三十卷。新律疏要訣十卷。
<pb n="226"/>
鈔二眾初學儀一卷。有宗七十五法疏一卷。亦名法
源記。解小乘所計五位色心心所不相應無為等法。
體性業用。一皆詳括。故云法源也。識心論。澄觀論。俱
舍義鈔數卷。北山參玄語錄十卷。都計百餘軸。並行
于世。其語錄博該三教。㝡為南北鴻儒名僧高士之
所披翫。寺居郪城之北長平山陰。故云北山。統三教
玄旨。故云參玄也。東川序真贊云。與奘三藏道顏。同
攝物異時一體耳。海內學人望風而至。開成中。北山
俱舍宗不泯者。師之餘素乎。東川涌潭僧正顏公。著
[石*((白-日+田)/廾)]本寺。講律臨壇光肇。別附語錄。略記師言行矣。
<other>靈著</other>緜州劉氏子。年始志學。方遂出家登戒。年四十。
精毗尼。講涅槃。一律一經勤于付授。晚歲請問大照
禪師。領悟宗風。守志彌篤。後詣長安。大敷禪法。其慕
師道者。若魚龍之會淵澤也。以天寶五年四月十日。
于安國寺。趺坐怡然而化。塔于佛陀波利塔左。帝女
媧墳右。內侍上柱國天水趙思侃撰塔銘。命弟子善
運豎[石*((白-日+田)/廾)]于塔所。享壽五十六。僧夏三十六。
<other>神會</other>本西域石氏子。祖父徙居于岐之鳳翔。師至性
玄解。明智內發。大璞不耀。時人未知。年三十。方入蜀。
謁無相大師。利根頓悟。冥契心印。無相歎曰。吾道在
汝矣。後德充慧廣。[鬱-山+止]為禪宗。寂照滅境。超證離念。即
心是佛。不見有身。當其凝閉。則土木其質。及夫妙用
默濟。雲行雨施。[山/一/虫][山/一/虫]羣甿。陶然知化。睹貌遷善。聞言
革非。至于廓蕩昭洗執縛。上中下性隨分令入。以貞
元十年十一月十二日示疾。儼然加趺坐滅。春秋七
十五。法臘三十六。沙門那提。得師之道。傳授將來。時
南康王韋公臯。歸心于師。得其禪要。為立[石*((白-日+田)/廾)]自撰文
并書。禪宗榮之。
<other>南印</other>姓張氏。明寤之性。得曹溪深旨。無以為證。見淨
眾寺神會禪師。始契心焉。所謂落機之錦。濯以增妍。
銜燭之龍。行而破暗。師遂出峽徧參。自江陵入蜀。于
蜀南江壖。薙艸結茆。眾皆歸仰。漸成佛宇。貞元初年。
高司空崇文平劉闢之。後改此寺為聖壽。初名寶應。
師化緣將畢。于長慶初示寂入滅。營塔塟于寺右。會
昌中毀塔。大中復于江北寶應舊基。仍建此寺。還名
聖壽。師有弟子義俛。復興禪法焉。
<other>有緣</other>東川梓潼馮氏子。至學之年。往成都福感寺。事
定蘭開士。即宣宗師也。一日帝以筆書其衫云。此童
子與朕有緣。由茲得名。大中九年。遇白公敏中出鎮
益部。請師開戒壇于淨眾寺。應召京輦。講傳經律。五
臘後海內遊行。參見小馬神照禪師。開悟契機。後居
滁州華山數夏。復遊武夷山。時廉使李誨。為築禪室。
乾符三年。至縉雲龍泉大賽山立院。因奏祠部給額。
號龍安。住十八載。後遷連雲院。太守盧約。請入州開
元寺別院。四事供施。天祐丁卯歲四月八日。示疾而
終于廨署。報齡七十三。臘五十二。宣宗遺旨。囑制置
揚習司空主喪。于寺南園茶毗。拾舍利數百粒。後收
四十九粒。并遺骨一瓶。瘞于石塔。晉開運三年乙巳
歲。文泰律師。撰塔銘焉。
<other>鑑源</other>不知何許人。素行甄明。範圍律道。苾芻表率。形
直影端。後講華嚴經。號為勝集。日供千人。其米粟常
盈倉庫。取之不竭。㳂夏涉秋。未甞告匱。其冥感如此。
其山寺越多徵應。有慧觀禪師。見三百餘僧。持蓮燈
凌空而去。歷如流星。開元中。崔冀公寧。疑其妖妄。躬
自入山。預禁山四方各三十里。不得燃火。至第三夜。
有百餘支燈現。兼紅光千尺。冀公蹶然作禮。歎未曾
有。時松間出金色手。長六七尺許。有二菩薩。黃白二
色閃爍。然復庭前柏樹梢。晝現一燈。其明如日。橫布
玻瓈山三里許。有寶珠一顆。約有丈餘。熠爚可愛。西
嶺懸大虹橋。橋上梵僧老幼間出。有二炬爛然空中。
如相迎送。下有四菩薩。兩兩偶立。俱放身光。高六七
丈。復見前松林間。忽現梵宇。額篆書三學二字。下垂
繡帶二條。東林之間。夜出金山。月當于午。金銀二燈。
<pb n="227"/>
列于知鉉法師墳側。韋南康臯。每三月就寺設三百
菩薩大齋。菩薩現形捧燈持香。引挹插于山門爐中。
白中敏中皆睹其瑞。重興此寺。大中八年。改額開照。
其源律師道化。與地俱靈。弟子傳講。東川所宗也。
<other>知玄</other>字後覺。嘉州洪雅陳氏子。曾祖圖南。任梓州射
洪縣令。母魏氏。夢月入懷。因而載誕。乳哺時。凡見佛
像僧形。必含喜色。五歲。祖令詠花。便云。花開滿樹紅。
花落萬枝空。唯餘一朵在。明日定隨風。祖吟歎不懌。
曰。吾育此孫。望其登第。以雪二代之耻。今見孺子志
矣。非貽厥也。必從空門。乖所望也。七歲。果遇法泰法
師。在寧夷寺講涅槃經。寺與居隣。師日就講肆。一聆
法語。若睹前因。是夕夢佛手摩頂。寤啟祖父。乞為出
家。親黨觀其志必不可奪。故聽許之。年十一削髮。乃
隨師詣唐興邑四安寺。授大經四十二卷。遠公義疏。
⿱㓛言空師圓旨。共一百二十五萬言。皆囊括深奧。方年
十三。指撾緇徒。露老成之氣。時丞相杜公元頴。作鎮
西蜀。聞師名。命升堂講談于大慈寺普賢閣。黑白二
眾日記數萬指。注聽傾心。駭歎無已。自此蜀人弗斥
其名。號陳菩薩耳。傳云。師前身名知鉉。漢州三學山
講十地經。感地變瑠璃。師于淨眾寺辯貞律師處圓
具。纔聽毗尼。續通俱舍。則長十山固律師之付授。復
從本師下三峽。歷荊襄。抵神京資聖寺。乃四海三學
之人會要之地。師敷演經論。僧俗仰觀。戶外之屨。日
其駢填。文宗皇帝聞之。宣入顧問。甚愜皇情。復習唯
識論于安國信法師。又研習外典經籍。百家之言無
不該綜。師每恨鄉音不堪講貫。乃于象耳山誦大悲
呪。夢神僧截舌換之。明日俄變秦語矣。有楊茂孝。乃
鴻儒也。就師尋究內典。直欲效謝康樂。注涅槃經。多
執卷質疑。隨為剖判。致書云。方今海內龍象。非師而
誰。次楊刑部汝士高。左丞元⿰示谷。長安揚魯士。咸造門
擬結蓮社。甞一日師宴坐。見茂孝披紫服戴碧冠。三
禮畢乘空而去。玄令人偵問茂孝。其夕誡其子曰。吾
常欲落髮披緇。汲瓶挈屨侍玄公。所累者簪冕也。吾
葢棺時。殮以紫袈裟碧芙蓉冠。至是方[騇-古+(一/心)]先見矣。武
宗御宇。初尚欽釋氏。後納蠱惑者議。望祀蓬萊山。築
高臺以祈羽化。雖諫官抗疏。宰臣屢言。終不迴上意。
因德陽節。緇黃會麟德殿。獨詔師與道門敵言。神仙
為可學不可學耶。帝叉手付老氏中理大國。若烹小
鮮。義共黃冠往復。師陳。帝王理道教化根本。言神仙
之術。乃山林間匹夫獨擅高尚之事業。而又必資宿
因。非王者所宜。辭河下傾。辯海橫注。凡數千言。聞者
為之股慄。大忤上旨。左右莫不色沮。左護軍仇士良。
內樞密楊欽義。惜其才辯。恐將有斥逐之命。乃密諷
貢祝堯詩。師立成五篇。末章云。生天本自生天業。未
必求仙便得仙。[鴳-女+隹]背傾危龍脊滑。君王且住一千年。
帝覧詩微解。帝雖不納忠諫。而嘉其識見口給也。師
即歸巴岷舊山。例施巾櫛。而存戒檢愈更甄明。方扁
舟入湖湘間。時楊給事漢公。廉問桂嶺。延止開元佛
寺。屬宣宗龍飛。楊公自內樞。統左禁軍。以冊定功高。
請復興天竺教。奏乞訪師聲迹。師復挂壞衣。歸上國
寶應寺。屬壽昌節講贊。賜紫袈裟。署為三教首座。帝
以舊藩邸造法乾寺。詔師居寺之玉虗亭。大中三年
誕節。詔諫議李貽孫。給事楊漢公。緇黃鼎列論義。大
悅帝情。因奏天下廢寺。各勅重建。大興梵剎。師有力
焉。命畵工圖形于禁中。其優重如是。與相國裴公休
友善。同激揚中興佛教。大行利濟。廣明二年春。僖宗
違難西蜀。後遣郭遵泰。齎璽書。肩輿詔赴行在。帝接
談論。頗解上心。左軍容田令孜。與諸達官問道勤重。
帝欲旌其美。令諸學士撰師號。皆未愜旨。乃揮御翰
云。朕蒙師以開示悟入法華之旨。悟者覺也明也。悟
達大道。悟佛知見。又云悟者一剎那。不悟河沙劫。所
以悟者。真乘了然成佛之義。今賜悟達國師為號。用
表朕意。師陳讓不遂。乃乞歸九龍舊廬。
<pb n="228"/>
<other>無相大師</other>乃新羅國王第三子。于本國郡南寺。落髮
登戒。以開元十六年。泛東溟至于中國。唐玄宗召見。
隷于禪定寺。後入蜀資中。謁智詵禪師。有處寂異人。
武則天曾召入宮。賜磨納九條衣。事必懸知。且無差
跌。師未至之前。寂曰。外來之賓。明當相見。師一日至。
寂公問曰何號。師曰無相。是夜授與摩納衣。師遂入
深溪巖谷坐禪。有黑犢二頭。交角盤礴。近身甚急。毛
手入其袖。其冷如氷。捫摸至腹。師殊不傾動。每入定
五日為度。忽雪深丈餘。有二猛獸來。師自洗拭躶臥
其前。願以身施其食。二獸從頭至足。嗅帀而去。山居
稍久。衣破髮長。獵者疑是異獸。將射之。師曰。吾乃修
道人也。獵者遂止。後入城市。晝在冢間。夜坐樹下。行
杜多行。人漸見重。為構精舍于墓前。長史章仇兼瓊
俱來禮謁。屬明皇違難入蜀。迎師入內殿供養。時成
都縣令楊翌。疑其妖惑。乃帖追出境外。仍命二十餘
人曳之。及近師身。一皆戰慄。頃刻大風卒起。沙石飛
颺。直入廳內。飄簾卷幕。楊翌拜伏。懺畢風止。奉送舊
所。由是遂勸檀越。造淨眾大慈菩提寧國等寺。外邑
蘭若鐘塔不可悉數。先居淨眾本院。有一力士。稱捨
力。伐柴供僧廚用。不知何許人也。忽一日至夜。持刀
挾席。于禪座之側逡巡。覺壁上似有物下。遂躍起以
刀一揮。巨猢身首分于地矣。乃曳去瘞之。復以土拌
滅其跡而去。質明師召伐柴者謝之。已不見矣。甞指
其浮圖前柏樹曰。此樹與塔齊。寺當毀矣。至會昌廢
毀。樹正與塔等。又言寺前二小池。左羹右飯。齋施若
少。則令淘浚自足。果孚其言。而神異多如此類也。以
至德元年。無疾示滅。春秋七十七。
<other>待駕</other>金水縣王氏子。冲孺出家。常作詭異。其父立名
待駕。當天寶末年。練行精進。自號頭陀。及玄宗巡幸。
削髮為僧。去縣二十里。開逕芟茅。獨居山澤。後成梵
宇。此山靈跡頗多。初名石城山。迨明皇至劍門。山神
見形迎駕。稱姓李氏。勅賜與玄孫之稱。後陟武擔東
臺。遠望祥雲紫氣。盤結空界。問左右曰。此是何處。對
曰。乃石城山。遂悟山神扈衛之意。遂改雲頂為慈雲
寺。師後卒于此寺。
<other>惟忠</other>出家于[郫-卑+((白-日+田)/廾)]縣法定寺。乃後漢永平中。佛法始流
中國。便有置德淨伽藍。神光屢現。至宋釋惠持。自廬
阜辭遠公法兄。誓化岷蜀。屬譙縱不道。令數輩操刃
欲屠持。持乃彈指。其眾驚奔僵仆。隋開皇四年。改名
法定寺。有彌勒聖像。唐武德中。忽有枯渣。㳂江而至。
夜發光明。因雕作像首。貞觀中。竇軌為長史。劍門佛
首光見。引達于府。竇公令人迎取。數百人亦不能勝。
乃令祝之。可就法定寺否。乃一人能舉。竇遂造佛身。
長史高士廉。葢殿以安之。後有僧汎愛。樹其浮圖。而
獲一巨蟹。身足二足餘。是塔頗多靈異。人或將酒肉
乘醉詣佛前。立見灾禍。師于天寶中。于寺愈加精苦。
無何塔為霆震。拔其塔心柱出外。忽有小木承代。眾
咸怪之。罔測厥由。師乃叩搕于聖彌勒像。告訴天龍。
合加畏重。何輒震擊奪塔心柱邪。是知庶女叫。而雷
擊景公臺。誠有所感。一日迅雷烈風。還同前震。覆睹
之。乃龍神送舊柱安置如故。當其易柱。陰雲四合。有
四神人。以身扶翼。立與塔齊。其感物若此。會昌坼寺
之前。舍利七粒。出相輪上。白光滿空。向西飛去。蜀皆
所睹。將倒之時。赤光見于半天。再置其棗重榮也。師
後終寺焉。
<other>處寂</other>蜀西周氏子。師事寶修禪師。服勤寡慾。與物無
競。雅通玄奧。居山北。行杜多行。天后聞名。詔入內。賜
摩納僧伽黎。辭乞歸山。涉四十年。足不蹈聚落。常坐
宴默不寐。有虎伏座下。資民所重。學其道者臻萃。由
是頗形奇異。如無相大師。自新羅國。將來謁詵禪師。
師預誡眾曰。外來之賓。明日當見。宜灑掃以待之。明
日果有海東賓。至開元初。新除太守王曄。本黃冠也。
景雲中。曾立少功刺。于是郡終。于釋子苞藏禍心。上
<pb n="229"/>
任處分。令境內應是沙門追集。唯師不下山。或勸師
往參。免為厲階。師謂弟子曰。汝雖出家。猶未識業。吾
之未死。王曄其如吾何。迨乎王公上官。三日緇徒畢
至。或曰唯處寂蔑視藩侯。弗來致賀。曄微怒。屈諸僧
升廳坐已。將啟怒端。問師違拒之由。慍色悖興。僧皆
股慄。曄俄然仆地。左右扶掖歸宅。至廳後屏樹。如被
摑頰之聲。禺中氣絕。自此僉謂。罪加無辜之道人。而
至于此。師于開元二十二年正月示滅。享年八十七。
資中至今崇仰焉。
<other>大川</other>不知何許人。沉默自居。節操彌厲。戒無竁穴。言
不浪施。于漢州棲賢寺。行四聖種法。克苦既增。緜竹
之人皆宗奉之。及乎終也。臥于寺外。白衣具牀榻相
率。舁歸寺中。務營喪禮。方當屍舉。無何雙鹿引前。若
騶導焉。始履門閾。寺額奮然隕地。遠近驚歎。又此山
靈異。不容麤鄙。有僧法藏。不謹戒行。多所違犯。神人
擲于山下七里許。唯傷足指。從此無不悛革守戒。大
曆初。北山變成黃金色。上有樓閣。菩薩行道。斯須之
間乘雲遠舉。師素居此寺。與地俱靈。留影供養。如事
靈祠焉。
<other>梵僧難陀</other>華言曰喜。未詳種姓。其為人詭異不倫恭。
慢無定。當建中年間。至于岷蜀。時張魏公延賞之任
成都。師自言我得如幻三昧。甞入水不濡。投火無灼。
能變金石。化現無窮。初入蜀。與三少尼俱行或。大醉
狂歌。或聚眾說法。戍將惡之令擒捉。師被捉隨至。乃
曰。貧道寄迹僧門。別有藥術。因指三尼曰。此皆妙于
歌舞。戍將乃重之。遂留為置酒肉夜宴。與之飲唱。乃
假襦袴巾櫛。三尼各施粉黛。並皆列坐。含睇調笑。逸
態絕世。飲欲半酣。師謂尼曰。可為押衙蹋舞。因徐進
對舞。曳練迴雪。迅起摩趺。伎亦絕倫。及至曲終。而舞
不已。師乃咄曰。婦女風邪。師忽起取戍將刀。眾謂酒
狂。悉皆驚走。遂斫三尼頭。皆踣于地。血及數丈。戍將
大驚。呼左右縛師。師笑曰。無艸艸也。徐舉三尼。乃筇
竹杖也。血乃所飲之酒耳。師仍坐飲宴。使人斷其頭。
釘兩耳于柱上。皆無血。身坐于席上。酒巡到。即瀉入
斷處。面色亦赤。而口能歌。手能擊掌應節。及宴散。其
身自起。就柱取頭安之。輒無瘢痕。或言人吉凶事。多
是謎語。過後方悟。成都有人。供養數日。師忽不欲住。
乃閉關留之。師即入壁縫中。及牽之漸入。唯餘袈裟
角。逡巡不見。來日見壁畫僧影。其狀如師。隔日漸落。
經七日。空有墨迹。至八日墨迹已滅。有人早見師已
在彭州界。後不知所之。
<other>懷空</other>閬州梁氏子。幼適本州耆闍山廣福院削染。得
戒之後遊方。參學于大寂禪師。洗然明暢。後至彭城
安豐山。挂錫宴默。不數載成大伽藍。甞有一僧。乘空
而至。遶垣墻不息。或躡蓮華。或時履地。人或瞻睹。數
日之後禮辭師。且曰。我三五稔却來依附。言訖不見。
師于興元元年滅度。春秋八十八。長慶元年二月。方
遷入塔。
<other>定光</other>不知何許人。爰從入法。厥性弗拘。糲食斷中。麤
襦卒歲。方于庸蜀化導有緣。俄遭武宗毀廢。例反儒
宗。及乎佛日重暉。僧倫咸序。師同締構寺宇。因鑄大
鐘。計赤金萬餘斤。爾日鼓籥飛。投爐火熾。有祥烟
兩道。自浮圖相輪。冉冉射上。若虹蜺焉。眾皆引望。五
色騰凌相感如然。信鼓斯應。乃阿育王藏佛舍利之
塔。太和初。南蠻蒙傞顛。剽掠入益城。分蠻卒居于寺
內。廊廡皆烹炙熏灼。僧皆奔迸。時塔頂出四道濃烟。
直上虗空。至夜蠻蜑覩此奇異。乃禁止汙穢。
<other>智廣</other>姓崔氏。不知何許人。德瓶素完。道根惟固。化行
洪雅。特顯奇踪。凡百病者造之。則以片竹為杖。指其
痛端。或一撲之。無不立愈。至有𤼣者則起。跛者則奔。
乾寧初。王氏始定成都。雅郡守羅（亡名）罷任。携師來謁
蜀主。王氏素知奇術。呼為聖師。先是咸通中。南蠻王
及坦綽。來圍成都。幾陷。時天王現沙門形。高五丈許。
<pb n="230"/>
眼射流光。蠻兵即退。故蜀人于城北寶曆寺。立五丈
僧相。後為牛尚書預毀次。兵火相仍。唯懼毗沙門之
頹圮耳。王氏乃語師曰。公之異術道德動人。可寶曆
天王否。尚書行魯曾。夢天王曰。令修吾像。方事經營。
持書忽到。請法力成之。師唯其命。徙就天王閣下。居
一隅小榻。每日病者填噎其門。日收所施二三十萬
錢。又發言勸人出材木。浹旬皆運堆積。令三綱掌管。
初師在雅郡本寺羯帝神堂內。居其半室。低門苫辱。
不許女人到門。唯有一竹箜子。每齋受䞋二十文。必
投箜內。滿則置之佛殿。聲鐘集眾。自他平等分之。凡
請齋者。師意止受二十文。䞋多不取。食畢而去。亦無
辭告。其後益加神[騇-古+(一/心)]。或遇病者。一摑一叱皆起。或令
燒紙緡。掇散飲食。或遇甚痛惱者。捩紙蘸水貼之。亦
差。光化元年。修天王閣工畢。乃循江瀆池。呪食飼魚
經夜。其魚不啻萬億許。皆浮水面而殞。其魚俱生忉
利天。復來報謝師恩。
<other>圓相</other>蜀人也。七歲出家。博綜內外典籍。善屬其文。時
號奇童。內修律範。時無間然。龍朔元年。有疾而終。將
啟手足時。房內有虹若練。而直上虗空。寺角之鈴。無
風自鳴。每夜有鼓角聲。經百餘日方息。從此鳥⿱少隹不
棲其屋。咸亨四年。甘露降于講堂。師終。弟子收文集
三十餘卷。刊行于世。
<other>法融</other>閬州嚴氏子。穉齒好朴。素惡華楚之服。父訓令
秉筆。便畵佛形像。至于聚戲搏沙為塔。所作無非佛
事。年甫十三。見僧儀表表苦求出家。依長樂寺慧休
法師薙染。經誦偕通。乃霑戒品。習講南山律鈔。後遊
雲水。見嵩嶽普寂禪師。道峰孤峻。密付心印。往弋陽
福寧寺。丕振宗風。學者麏至。以太和九年。示疾而終。
春秋八十九。門人奉神座入塔焉。
<other>貫休</other>字德隱。金華蘭溪登高姜氏子。七歲父母雅愛。
投本縣和安寺圓貞禪師出家。為童時。日誦法華經
一千字。耳所蹔聞不忘。與處默同削染。鄰院而居。每
隔籬論詩互吟。有僧見之皆驚異。受具之後。詩名聳
動于時。乃往豫章。習法華經起信論。皆精奧義。講訓
且勤。本郡太守王慥篤重。次太守蔣瓖。開洗懺戒壇。
命師為監壇。乾寧初。賷志謁吳越武肅王錢氏。因獻
詩五章。章八句。甚愜旨。遺贈亦豐。王立去偽功。朝廷
旌為功臣。乃別樹堂立[石*((白-日+田)/廾)]。記同力平越將校姓名。遂
刊師詩于[石*((白-日+田)/廾)]陰。見重如此。善小筆。得六法。長于水墨。
可觀。受眾安橋強氏藥肆請。出羅漢一堂云。每畵一
尊。必祈夢得應真貌方成之。與常體不同。自此遊黟
歙。與唐安寺蘭闍黎道合。後思登南嶽。北謁荊帥成
汭。初甚禮。于龍興寺安置。時內翰吳融謫官。相遇往
來。論道論詩。融為師作集序。則乾寧三年也。尋被誣
譖于荊帥。黜師于功安。[鬱-山+止]悒中題硯子曰。入匣始身
安。弟子勸師入蜀。時王氏將圖僭偽。邀四方賢士。得
師甚喜。盛被禮遇。賜賚隆洽。署號禪月大師。蜀主常
呼為得得來和尚。時韋藹舉其美號。所長者歌吟諷
刺。微隱存于教化。體調不下二李白賀也。至梁乾化
二年。終于所居。春秋八十一。

錦江禪燈卷第十六

<sarticle>錦江禪燈卷第十七</sarticle>

<other>永安</other>嘉州洪雅人。身裁么麼。面色黧䵟。言音鄙惡。而
識量寬舒。大抵不可貲也。大中八年間詣成都。造謁
府帥。白公敏中。請奏寺額。以其足䟦。肩輿而至。人皆
未甞見其登圊而旋溺也。故時呼為無漏師。安置聖
壽寺且十日。白中。令僧五六。晝夜互守。而伺察之。內
外飲食。亦略同常人。而無解衣去二行之意。詳其十
辰之積。便旋何所。畢不可知。司徒白公奏額。到日便
辭歸。眉郡判官盧求見之。謂為小沙彌耳。人云。此師
<pb n="231"/>
年已八十餘矣。
<other>亡名者</other>不知何許人。居褒城西數十里中梁山。數峰
迴負。翠碧凝空。處于厥中。行事詭異。言語不常。恒見
者弗驚。乍親者可怪。平常酷嗜酒肉。麤重公行。又綱
任眾事。且多折中。號師上座。時羣緇伍一皆倣習。師
知而歎曰。未淨心地。何敢逆行。逆行非諸人境界。諺
云。金以火試。待吾試過。開成中。忽作大餅。招集徒眾
曰。與汝曹遊尸陀林去。葢城外山野多墳塚。人所棄
屍于此。師踞地舒餅。裹腐爛死屍。向口便啖。俊快之
極。同遊諸僧。皆掩鼻唾地而走。師大叫曰。汝等能餧
此肉。方可餧他肉也。自此緇徒警悟。化成精苦。遠近
歸信。時右僕射柳仲郢。任梁府。親往禮重。終時。年可
八九十。真影存于山寺。至今梁益三輔間。止呼為興
元上座。奇踪異迹。未及詳也。
<other>法江</other>江東人。遊岷蜀。居于法聚寺。即隋蜀王秀所造
也。內有仁壽中文帝樹舍利塔。師以慈憫為懷。多逆
知其來。言無少悞。甞在房中謂門人曰。外有萬餘人。
盡載帽。形且攣䠰。從吾乞救。汝速出寺外求之。不見
人物。弟子怪師之言。何其倒亂。徙倚之間。有數十人。
荷擔竹器中螺子至。師曰。此之是歟。命取錢贖之。投
于水中矣。
<other>羅僧</other>蜀聖壽寺得果位人也。甞寢疾于五臺山。同會
僧俱不可測。而瞻眎之。曾無怠慢。將及九旬而病愈。
臨訣之際曰。深感所苦。而煩看眎。今遂平復。由師之
力。我住在劍外九隴郡之茶籠山爾。異日遊方。無忘
相訪也。暮歲而至蜀。歷訪羣峰。徧詢老樵輩。且曰。未
甞聞茲山名。乃歎曰。噫病禪之妄也。將迴。遇山童曰。
某是彼巖之聚沙者。即前導而去。俄睹殿塔儼空。房
廊環肅。果值昔之臥病者。迎門敘故。日將暮矣。而謂
之曰。茲寺非得漏盡通。不能至此。以我宿緣。一諧遘
止。曰可寄一宵乎。答曰。為未可爾。其克勤修證。至此
何難。乃命舊童送師歸去。其僧迴望。但見巖壁峭峻。
杉檜莽蒼而已。則開成中也。時悟達國師知玄。著傳
之次。得僧可思。尤閑地理。命為玄作他日安塋兆之
地。得丹景前峰。其山若雉堞狀。雖高低起伏。而中砥
平。俄有里人耆老曰。古相傳云。茶籠山矣。
<other>行遵</other>福州閩王王氏之仲子。後唐莊宗即位。入洛進
方物。因留京邸。同光末。會明宗將入。兵亂相仍。乃自
翦飾。變服為僧。竄身巴蜀。逮晉開運中。狀貌若七十
餘。然壯力不衰。或詢其年臘。則必杜默。于閬中寓光
國禪院。徒以律法住持。人不知之師之能否。有李氏
子家命齋。飲噉之次。歘起出門叫噪。若有所責。謂李
曰。今夜有火。自東南至于西北。街坊鄰居咸令備之。
是夕果然煨燼無遺。眾聚問其故。曰昨一婦女。衣紅
秉炬而過。老僧恨追不及耳。
<other>僧緘者</other>姓王氏。京兆人。少而察慧。辭氣絕羣。大中十
一年。杜審權下對䇿成事。祕書監馮涓。即同年也。乾
符中。巢宼充斥。隨流避亂。至渚宮投中。今成汭汭。攻
淮海不利。遂削髮出家。屬雷滿據荊襄。趙凝攻破之。
梁祖遣高季昌誅滅也。江陵遂屬高氏。師避地夔峽
間。後唐同光三秊。入蜀尋訪馮涓。已死矣。遂居淨眾
寺。而髭髮皓然。且面色紅潤。逍遙然。人不測其情偽
焉。
<other>點點師</other>不知何許人也。孟氏。廣政中。隱卭南大邑山
寺。多遊[邱-丘+(厂@墨)]肆中。雖事削染。恒若風狂。或與人接。必指
黠而言。故目是稱焉。有命齋食者。酒肉不間。率以為
常。俚人亦不厭也。日之夕矣。乃市黃白麻紙筆墨。寘
懷袖以歸。行數里。沈酣而至瞑矣。所居之室。雖有外
戶。且無四壁。入後闔扉。人不得造。初隣僧小童。躡足
伺之。見秉燭箕踞。陳紙筆于前。訶責大書。莫曉其文
字。往往咄嗟。如決斷處置。久之明闇間熟視。閃爍若
有人森列。狀如曹吏。則襦裳非世之服飾。觀者怖懼
而退。詰旦微詢其事。怒而弗答。居數載。卭笮之人咸
<pb n="232"/>
神異之。後不知其終。
<other>定蘭</other>成都楊氏子。本闤闠間兇惡屠沽類。天與厥性。
悔往前非。誓預六和。化行三蜀。當爾時咸歸信焉。造
伽藍一。號聖壽。與其緣未發。乃藏于傭保中。而父母
早亡。無資可以追往。每遇諱辰。師悲哭咽絕。輒裸露
入青城山。縱蚊蚋䗈蠅。唼咋膚體。且云。捨內財也。用
答劬勞。刺血寫經。後則煉臂。至于拔耳剜目。餧飼鷙
鳥猛獸。既而行步非扶導。而觸物顛躓。後有異人掌
擎物。若珠顆然。內空眥中。斯須瞻矚如故。冥告曰。南
天王還師眼珠矣。遠近驚駭。常謂人曰。吾聞善戒經
中。名為無上施。吾願勤行速要上果矣。大中三年。宣
宗詔入內供養。仰其感應之故。以優禮奉之。弟子有
緣。恒執事左右。六年二月中。又願焚然肩膊。帝累勸
勉。年耆且務久長修煉。師不奉詔。遂焚而絕。有緣表
請。易名建塔。勅諡覺性。塔號悟真。蜀都止呼定蘭塔
院。于今香火不絕云。
<other>洪正</other>姓常氏。未詳何許人也。居于岷蜀間蘭若。往因
有疾。所苦沉緜。從復平寧。發誓恒誦金剛般若經。日
以二十過為准。精持靡曠。時鄰僧守賢夜坐。見二鬼
使。手操文牒。私相謂曰。取攝僧洪正。一使曰。為其默
念般若。傍有大奇荷護。無計近得。又患責限遲延。今
別得計。見有直府東門者姓常。又與僧同名。亦曾為
僧來。共你攝去。以塞違殿也。守賢聞之驚異。且志其
事。明日密問門子常。洪正已死。守賢先持彌陀經。後
改業也。師後不測其終。
<other>雄俊</other>成都周氏子。善講說。無戒行。所受檀信。非法而
用。且多狡詐。唯事疎狂。又經反易服入軍壘。而因逃
難。還入緇門。大曆中暴亡。入冥見王。訶責畢引入獄
去。俊抗聲大呼曰。雄俊倘入地獄。三世諸佛即成妄
語矣。曾讀觀經。下品下生者。造五逆罪。臨終十念。尚
得往生。俊雖造罪。不犯五逆。若論念佛。莫知其數。有
一人。乃雄俊居鄰。錯取。頻日念佛。亦暴死。却合得迴。
與雄俊傳語云。若見城中道俗告之。我已得往生西
方。言畢。承寶臺直西而去。
<other>清虗</other>梓州唐氏子。立性剛決。桀黠難防。忽迴心。長誦
金剛般若。三業偕齊。無有懈怠。甞于山林持諷。有七
鹿馴擾。若傾聽焉。聲息而去。又鄰居失火。連甍燼。
唯師之屋飈燄飛過。略無焦灼。長安二年。獨遊藍田
悟真寺。上方北院。舊無井泉。人力不及。遠取于㵎。挈
缾荷甕。運致極勞。時華嚴大師法藏。聞師持經靈驗。
乃請祈泉。即入彌勒閣內。焚香經聲達旦者三。恍忽
若見三玉女。在閣西北山腹。以刀子剜地。隨便有水。
師熟記其處。遂趨起掘之。果獲甘泉。用之不竭。四年
從少林寺。山下有佛室。甚寬敞。人無敢到。云鬼神居
宅。甞有律師。恃其戒行。夜往念律。見一巨人。以矛刺
之。狼狽下山。逡巡氣絕。又持火頭金剛呪僧。時所宗
重。眾謂之曰。君呪力無雙。能宿彼否。曰斯焉足懼。于
是賷香火入坐持呪。俄而神出。以手掔足投之㵎下。
七日不語。精神昏倒。師聞之曰。下趣鬼物敢爾。即往
彼如常誦經。夜聞堂東有聲甚厲。即念十一面觀音
呪。又聞堂中似有兩牛鬭。佛像皆振。呪既亡效。還持
本經一契。帖然相次影響皆絕。自此居者無患。神遂
移去。神龍二年。準詔入內祈雨。絕二七日雪降。中宗
以為未濟時望。令就寺更祈請。即于佛殿內精禱。并
煉一指。纔及一宵。雨周千里。指復如舊。纔遇大水。寺
屋皆墊溺。其院無苦。若無澇沒。凡諸異騐。皆如此也。
<other>漢州開化寺亡名</other>先因入寺。見瑞應交現。遂誓捨身
剋苦為期。忽于殿中焚香次。俄覩地屋皆為琉璃色。
有菩薩乘五色雲下庭中。曰汝極堅至。必當得道。吾
來證汝。亡名叩頭禮拜。斯須不見。寺僧至云。學院內
皆變琉璃色。歎嗟不已。其僧復勤節行焉。
<other>成都費長房</other>本預緇衣。周朝從廢因俗。博通妙精玄
理。開皇之譯。即預搜揚。敕召入京。從例修緝。以列代
<pb n="233"/>
經錄散落難收。佛法肇興。年載蕪沒。乃撰三寶錄一
十五卷。始于周莊之初。上編甲子。下錄年號。并諸代
所翻經。部卷目軸。別陳敘得在通行闕于甄異。錄成
陳奏。下敕行之。所在流傳。
<other>慧詔</other>陳氏子。本頴川太丘之後。避亂居于丹陽之田
里。性恬虗寡嗜慾。沉毅少言。童幼早孤。依兄而長。梯
友之至聞于閭閻。十二厭世。出家具戒。便遊京揚。聽
莊嚴旻公講釋成論。弘音歷耳。記注略盡。謂同學慧
峰曰。吾沐道日少。聊知旨趣。似有夙緣。將非所聞義
淺。為是善教使然乎。乃識聽開善藏法師講。遂覺理
與言玄。便盡心鑽仰。當夕感夢。往開善寺。採得李子
數斛。撮欲噉之。先得枝葉。覺而悟曰。吾正應從學。必
淺深極矣。尋爾藏公遷化。有龍光寺綽公。繼踵傳業。
便迴聽。既闕論本。制不許住。惟有一被。又屬嚴冬。便
撒之用充寫論。忍寒連噤。方得預聽。文義兼善。獨見
之明。卓高眾表。辯滅諦為本有。用麤細而折心。時以
為穿鑿。有神思也。梁武陵王。出鎮西蜀。聞彼多參義
學。必須碩解弘望。方可聞宣。眾議薦舉。皆不合意。王
曰。憶往年法集。有傖僧韶法師者。乃堪此選耳。若得
同行。想能振起邊服。便邀之至蜀。于諸寺講論開導
如川流。甞于龍淵寺披講。將訖靜坐。房中感見一神。
青衣恰服。致敬曰。願法師常在此弘法。當相擁衛。言
訖而隱。遂接席數遍。清悟繁結。昔在楊都。苦氣疾。綴
慮恒勤。及至蜀講。眾病皆除。識者以為寺神之所護
矣。于時成都法席。恒並置三四法鼓齊振。競敞玄門。
而師聽徒濟濟。莫斯為盛。
<other>寶淵</other>閬中陳氏子。年二十三。于成都出家。居羅天宮。
欲學成實論。為弘通之主。州鄉術淺。不愜憑懷。齊建
武元年。下都住龍光寺。從僧旻法師稟受五聚。經涉
數載。義頗染神。旻曰。此君任性儁警。智慮過人。但恨
迴忽不倫。動靜險躁。若值通人優接。當成一世名士。
若不遇時。不得其死。必當損辱大法矣。師酷好蒲撲。
使酒挾氣。終日狼忙。無所推下。旻累諫曉喻。反以為
讐。因爾改塗。復從智藏。採孺先業。自建講筵。貨財周
瞻。篤勵辛勤。有倍恒日。每言。大丈夫當使人事我。何
能久侍人。乃廣寫義疏。貴市王征南書。緘封一簏。有
意西歸。同寺慧濟謔之曰。昔謝氏青箱不至。不得作
文章。今卿白簏未來。判無講理。師曰。殊不然。此乃打
狗杖耳。因帶帙西返。還住舊寺。標定義府。道俗懷欽。
于是論筵頻建。聽眾數百。自重名行。少賓知己。沙門
智訓。遊學京華。數論通敏。同還本壤。投分與交。師弗
許也。後寺庫犯官。師自恃名高一州。為物所讓。以身
代當。強悍不弭。至于事成。知當必敗。因爾出郭。于路
以刃自刎。時年六十一矣。即普通七年也。
<other>寶彖</other>安漢趙氏子。後居緜州昌隆之蘇溪。天性仁讓。
慧心俊朗。嬰孩有異。二親欲試其度。以諸綵帛花果
弓矢書疏。羅置其前。師便撥除餅果。而取書疏。眾共
歎異。咸知必有成濟也。及年七歲。有緣至巴西。郡太
守楊眺問云。承兒大讀書。因何名為老子。師曰。始生
頭白故也。眺密異之。十六事梁平西王。初為道士童
子。未學佛法。平西識其機鑒。使知營功德事。因見佛
經。欣其文名。重其義旨。就檢讀誦。迷悟轉分。恒求佛
法用祛昏漠。年二十有四。方得出家。即受具戒。先聽
律典。首尾數年。略通持犯。迴聽成實。傳授忘倦。不恡
私記。須便輒給。研心所指。科科別致。末又聽韶法師
講。偏窮旨趣。武陵王聞師大集摩訶堂。令講請觀音。
初未綴心。本無文疏。始役情思。抽帖句理。詞義洞合。
聽者盈席。私記其言。因成疏本。廣行于世。後還涪川。
開化道俗。外典佛經相續訓導。引邪歸正。十室而九。
又鈔集醫方。療諸集苦。或報以金帛者。一無所受。便
有銜義懷德者。捨俗出家。或緣障未諧者。盡形八戒。
師雖道張井絡。風播岷峩。而志意頹然。唯在通于正
法。誠心標樹。不競人物。見大集一經。未弘蜀境。欲為
<pb n="234"/>
之疏記。使後學有歸。乃付著經律。就山修纘。而眾復
尋之。致有煩擾。再稔方就。一無留難。初至虗空藏品。
于義不達。閉目思之。不覺身上空中。離牀三四尺許。
歘然大悟。竟文慧發。寫不供宣。據此為言。志力難擬
矣。
<other>實海</other>閬中龔氏子。少出家。有遠志。承揚都佛法崇盛。
便決誓下峽。既至金陵。依雲法師聽習成實。旁經諸
席。亟發清譽。乃引眾別講。徒屬兼多。于時梁高重法。
自講涅槃。命師論佛性義。便昇論榻。雖往返言晤。而
執鍮鉐香爐。帝曰。法師雖斷慳貪。香爐非鍮不執。師
應聲曰。陛下位居宸極。帽簪非纛不戴。帝大悅。眾咸
驚嘆。及後還蜀。住謝寺。大弘講肆。武陵王紀作鎮井
絡。敬愛無已。每就師宿。請談玄理。乃忘晝夜。至旦王
將盥手。日影初出。王曰。日暉粉壁。狀似城中。風動剎
鈴。方知寺裏。其晨車葢迎王。馬復嘶鳴。師曰。遙看葢
動。喜遇陳思。忽聽馬鳴。慶逢龍樹。相與欣笑而出。王
昇車謂御從曰。聽海法師言詞。令我盤桓而不能去。
其辨給無方。為此例也。周氏跨躡梁益。庸公鎮方。彌
加深敬。越于恒伍。時年八十。謂門人法明曰。吾將逝
矣。一無前慮。但悲去後圖塔湮滅耳。當露屍以遺鳥
獸。及建德之年。果被除屏。今院宇荒毀。唯餘一堂。容
像存焉。
<other>智方</other>資中人。其先東吳。遠祖宦于西蜀。遂乃成家。童
稚出家。依州郭龍淵寺輪法師處。早與寶海周旋。同
往揚都雲法師座下。而機辯爽利。播名揚越。每講商
略詞義。清雅泉飛。故使士俗執紙抄撮者。常數百人。
初講法華。至寶塔品高妙。遂序王釋義了。乃曰。何必
昔佛國土有此高妙。即楊都福地亦甚莊嚴。至如彌
天七級。共日月爭光。同泰九層。與煙霞競色。方井則
倒垂荷葉。圓桷則側布蓮花。似安住之居南。類尼佉
之鎮北。耳聞目見。庶可聯衡。錄得者秘以賷歸。益部
嗚呼嗟嘆。為驚絕。故其語出成章。狀如宿構。寶海頻
來擊難。發其聲采。故海問曰。三變此方。改穢成淨。亦
能變凡成聖否。答曰。化佛甚多。狹故須廣。凡聖自爾。
何勞改變。又難。若爾則六十小劫。謂如食頃。但是聖
睹。凡不能睹。凡聖俱睹。凡望俱聖。師笑曰。高座何曾
道此。乃是自道自難耳。海覺言失。乃調曰。三隅木斗。
何謂智方。尋聲報曰。瓦礫洿池。那稱寶海。眾大笑而
散。及疾甚。海恒來看慰。乃謝曰。智方不能攝養。致此
沉痾。仰勞仁者數來垂問。願生善見。常與同遊。俄而
異香滿室。中夜卒于益部。年九十餘。
<other>玄續</other>姓桑。成都人。出家既久。經綸道業。涅槃成實。所
學之宗。常講法華。導引蒙曉。然風彩高峻。容止方複。
言談之際。機候變通。達外書。工艸隷。時吐篇什。繼美
前修。又能折節下人。僮少道俗有才調者。命來與語。
愛而狎之。至于侯王雄伯。名儒大德。便傲然特立。不
以介意。而神爽更高。辯洽電疾。有梓州東曹掾蕭平
仲者。梁高之孫也。博學機關。當時絕偶。往參談敘。文
集相示。平仲尚之。從容曰。仰承高懷。蔑略諸貴等。今
蒙禮顧。深愧非人。師曰。諸貴驕蹇。須以驕蹇對之。明
公汎愛。故以汎愛相答。仲曰。法師從來不爾。今日忽
然。疑是虗談。恐非實錄。答曰。貧道待公之虗實。亦如
公遇續之實虗耳。相與驩笑。嘗為寶園寺製[石*((白-日+田)/廾)]銘。中
有彈老莊曰。老稱聖者。莊號哲人。持螢比日。用岳方
塵。屬有祭江道士馮善英。過寺禮拜。見而惡之。謂師
曰。文章各談其美。苦相誹毀。未識所懷。若不除改。我
是敕使。當即奏聞。師曰。文章體勢。非爾所知。若稱敕
使。欲相威愶者。我寺內年別差人當莊。此是敕許。亦
是敕使。卿欲奏我。我當莊人亦能奏卿。英雖大恨。無
如之。
<other>道基</other>姓呂氏。河南東平人也。素挺生知。譽標岐嶷。年
甫十四。負帙遊于彭城。博聽眾師。隨聞成德。討論奧
旨。則解悟言前。披析新奇。則思超文外。故徐許騰其
<pb n="235"/>
明略。河海重其義方。致使儕等高推。前修仰上。隋太
尉尚書令楊素。負材經國。任總權衡。嘗奉清猷。躬申
禮敬。敘言命理。噎歎而旋。顧諸宰伯曰。基法師佛法
之後寄也。自見名僧。罕儔其匹。即請于東都。講揚心
論。既夙承風駕。體預當衢。遊刃眾部。玄機秀舉。遂能
談瀉河傾。響對雷動。于時大業初歲。隋運會昌。義學
高于風雲。縉紳峙于山岳。皆擁經講肆。問道知歸。踵
武相趨。遐邇鱗萃。乃纘雜心玄章。并抄八卷。共傳于
世。成得諸門。自昔相導。皆經緯剖裂。詞飛戾天。控敘
抑揚。範超前古。自爾四海標領。盛結慧日道場。皆望
氣相師指途知返。以師榮冠望表。韻逸寰中。大業五
年。敕召來止。遂即對揚玄論。允塞天心。隋后解統玄
儒。將觀釋府。總集義學。躬臨論場。鑾駕徐移鳴笳。滿
于馳道。御筵暫止駐驆。清于教門。自大法東流。斯席
為壯觀也。時披辯之徒。俱開令譽。及將登法座。各擅
英雄。而解有所歸。並揖師而為玄宰。名居眾望。德展
經綸。先創宏綱。次光帝德。百辟卿士咸異希聲。有隋
墜歷。宼蕩中原。求禮四夷。宣尼有旨。乃鼓錫南鄭。張
教西岷。于是巴蜀奔飛。望煙來萃。莫不廓清遊霧。邪
正分焉。教閱大乘。弘揚攝論。[釐-未+牙]改先徹。緝纘亡遺。道
邁往初。名高宇內。以聽徒難襲。承業易迷。乃又綴大
乘章抄八卷。並詞致清遠。風教倫通。故覧卷履軾者。
若登龍門。信鴻漸之有日矣。故貞觀帝里。宇內知名
之僧。傳寫流輝。實為符契。但以世接無常。生涯有寄。
將修論疏。溘爾而終。以貞觀十一年二月。卒于益部
福感寺。春秋六十有餘。
<other>靈睿</other>姓陳。本惟㯋川。流寓蜀部益昌之陳鄉。祖宗信
于李氏。其母以二月八日。道觀設齋。因乞有子。還家
夢在松林下坐。有七寶鉢。于樹顛飛來入口。便覺有
娠。不喜五辛。及其誕後。設或食葷。母子頭痛。于是持
齋。八歲。二親携至道士處。令誦步虗詞。面孔血出。還
家入田。遇智勝法師。便曰。家門奉道。自欲奉佛。隨師
出家。即將往益州勝業寺為沙彌。一夏之中。大品暗
通。開皇之始。高麗印公。入蜀講三論。又為印之弟子。
常業大乘。後隨入京。流聽諸法。大業之末。又返蜀部。
住法聚寺。武德二年。安州暠公上蜀。在大建昌寺講
開大乘。師止法筵三年。後還本住。常弘此經。又二年
許。寺有異學。成實朋流。嫌此空論。常破吾心。將興害
意。師在房中北壁而止。初夜還床。栖遑不定。身毛自
豎。移往南床。坐至三更。忽聞北壁外有物撞度。達于
臥處。就而看之。乃漆竹笴槊。長二丈許。向若在床。身
即穿度。既害不果。又以銀鋌雇賊入房。師坐案邊。覓
終不獲。但有一領甲。在常坐處。師知相害之為惡也。
即移貫。還緜州益昌之隆寂寺。身相黑短。止長五尺。
言令所及。通悟為先。常講大乘以為正業。貞觀元年。
通州騫禪師。作檀越。盡形供給。至七年八月二十五
日夜。師夢衣冠來迎。騫往西方去。徒眾盋中皆空無
物。至三十日。寺內鐘磬一時皆鳴。騫至三更。據繩床
跏坐而終。師周流講唱。傳化不絕。至二十年八月二
十四日三更。大風忽起。眾聞聲曰。靈睿法師。來年十
月。往南海大國。光明山西阿。觀世音菩薩所受生也。
至期十月三日。合寺長幼道俗。見旛華從空而下。菩
薩滿寺。師猶坐房中看經。外有僧告師曰。旛花異香
充寺。師聞捉經出看。斂容立終。堅住不倒。扶臥房中。
三更忽起跏坐如生。刺史躬手付香供養。道俗相送
歸東度山。設大會。時年八十三矣。然其潔清。自童稚
不飲葷辛。獲如是報云。
<other>僧副</other>太原祁縣王氏子。弱冠清苦。鑒徹絕羣。年過小
學。識成大量。鄉黨稱奇。不仁者遠。而性愛靜。遊無遠
近。裹糧尋師。訪所不逮。有達磨禪師。善明觀行。循擾
巖穴。言問深博。從而出家。義無再問。一貫懷抱。尋端
極緒。為定學宗。後乃周歷講座。經論並知。學唯為己。
聖人無言。齊建武年。南遊揚輦。止于鍾山定林寺。師
<pb n="236"/>
美其林藪。得栖心之勝壤也。行逾氷霜。言而有信。三
衣六物。外無盈長。應時入里。道俗式瞻。加以王侯請
道。頹然不怍。咫尺宮闈。未甞謁覲。既行為物覽。道俗
攸屬。梁高素仰清風。雅為嗟賞。乃命匠人。考其室宇
于開善寺以待之。恐有山林之思。師每逍遙于門。負
杖而歎曰。環堵之室。蓬戶甕牗。匡坐其間。尚足為樂。
寧貴廣廈而賤茅茨乎。且安而能遷。古人所尚。何必
滯此。用賞耳目之好耶。乃有心岷嶺。觀彼峨眉。會西
昌侯蕭淵藻。出鎮蜀部。即拂衣附之。爰至井絡。雖途
經九折。無忘三念。又以少好經籍。執卷緘默。動移晨
[晷-人+卜]。遂使庸蜀禪法。自此大行。久之還返金陵。復住開
善。先是胡翼之山。有神人現。以慧印三昧。授與野人
何規曰。可以此經與南平王。觀為病行齋三七日也。
若不曉此法。問之于副時以訪之。果是其曾所行法。
南平遂行齋祀。疾便康復。豈非內因外構。更相起予。
不久卒于開善寺。春秋六十有一。即普通五年也。窆
于下定林之都門外。天子哀焉。下敕流贈。初有勸修
福者。師厲聲曰。貨財延命。去道遠矣。房中什物。並施
招提僧。予歿之後。但棄山谷。飽于鳥獻。勿營棺壠。以
乖我意。門徒涕淚不忍從之。將為勒[石*((白-日+田)/廾)]旌德。而永興
公主。素有歸信。進啟東宮。請著其文。有令。遣湘東王
繹。為之樹[石*((白-日+田)/廾)]于寺。
<other>曇詢</other>楊氏。弘農華陰人。後遷宅于河東郡。弱年樂道。
久滯樊籠。年二十二。方捨俗事。遠訪巖隱。遊至白鹿
山北霖落泉寺。逢曇准禪師而蒙剃髮。又經一載圓
具。謹攝自修。宗稟心學。而專志決烈。同侶先之。圓備
戒律。又誦法華。初夏既登。還師定業。承僧稠據于蒼
谷。遂往問律。稠亦定山郢匠。前傳所敘。師以聲光所
被。遙相揖敬。住既異林。精融理極。思展言造。每因致
隔。但為路罕人蹤。岡饒野獸。栖幽既久。性不狎塵。來
往質疑。未由樵逕。直望蒼谷以為行表。荊棘砂礫。披
跨不難。巖豁幽阻。攀緣登陟。志存正觀。不以邪道自
通。又以旁埀利道。由曲前而通滯。吾今漂指雖艱。必
直進以程業。用斯微意。隨境附心。不亦善乎。每云。與
其失道而幸通。寧合道不幸而窮耳。故履踐重阻。不
難塗窮。後經三夏。移住鹿土谷修禪。屬枯泉重出。鹿
麋繞院。故得美水馴獸。日濟道隣。從學之徒。相慶茲
瑞。時因請法。暫往雲門。值徑陰霧昏。便成失道。賴山
神示路。方會本途。此乃化感幽冥。神明翊衛。時有盜
者來竊蔬菜。將欲出園。乃為羣蜂所螫。師聞來救。慈
心將治。得全餘命。甞有趙人遠至。殷勤致禮。陳云。因
病死穌。故蒙恩澤。往見閻王詰問。罪當就獄。賴有曇
詢禪師。來為請命。王因放免。生來未委。訪尋方究。又
山行值二虎相鬬。累時不歇。師乃執錫分之。以身為
翳。語云。同居林藪。計無大乖。幸各分路。虎低頭受命。
便飲氣而散。屢逢熊虎交諍。事略同此。而或廓居榛
梗。唯師一蹤。入鳥不亂。獸見如偶。斯又陰德感物。顯
用成仁。何以嘉焉。每入禪定。七日為期。白虎入房。仍
為窟宅。獨處靜院。不出十年。自有禪蹤。斯人罕擬。自
爾化流河朔。盛闡禪門。杖䇿裹糧。鱗歸霧結。隋文重
其德音。致誠虔敬。勅儀同三司元壽。親送璽書。兼以
香供。以開皇十九年。風疹忽增。卒于柏尖山寺。春秋
八十。五十五夏矣。

錦江禪燈卷第十七

<sarticle>錦江禪燈卷第十八</sarticle>

<other>僧淵</other>姓李。郪人。家本巨富。為巴蜀所稱。及師初誕。天
雨銅錢于庭。家內合運。處處皆滿。父運錢疲勞。噓唱
云止。錢不復下。倉內貯米。但及于半。忽滿溢出。親姻
外內。莫不驚嘆其福。自少至長。志幹殊人。行則安徐。
坐必跏趺。眼光外射。𦦨𦦨發越。容色玉潤。狀若赤銅。
<pb n="237"/>
聲若洪鐘。響發林動。兩足輪相十角分明。二手九井
紋理如畫。年十八。身長七尺。其父異之。稟命出家。二
親送至城西康興寺落髮。今福緣寺是也。博尋明師。
凡讀經論。經耳不忘。蘊括懷抱。奉戒守素。大布為衣。
瓶鉢之外無所蓄積。與同寺毅法師交遊。二人乃蜀
郡僧中英傑也。相隨入京。博採新異。有陟岵寺沙門
僧寶。禪道幽深。帝王所重。便依學定。豁爾知津。經涉
炎涼。詳覈詞義。師研精定道。毅博通經術。丘索艸隷。
靡不留心。周武廢教。便還故寺。割東行房以為私宅。
餘者供官。隋氏運開。更新締構。領匠伐木。連雨兩月。
師執爐祈請。隨語便晴。造塔須金盤。又請地府。隨言
即掘。應命藏開。用足餘金還歸本窟。詳斯福力。今古
未聞。常給孤獨。不逆人意。遠近隨助。泉布若流。又以
錦水江波沒溺者眾。便于南路欲架飛橋。纔扣此機。
眾事咸集。昔諸葛武侯。指二江內。造七星橋。造三銕
錞。長八九尺。徑三尺許。人號銕槍。擬打橋柱。用訖投
江。須便祈祠。方可出水。師造新橋。將行豎柱。其錞自
然浮水來至橋津。及橋成也。又自投水。道俗歌謠。于
今逸耳。淵毅二師並為物軌。晨夕問法。無虧遺寄。毅
以仁壽二年十二月十二日寅時。告弟子曰。三界無
常。吾將逝矣。言終神謝福緣本住。春秋六十有九。師
聞之憫然曰。毅師已往。我豈獨留。俄而遘疾。遺與同
瘞。即以其月十四日亦化。春秋八十有四。至十七日。
並窆于九里堂。刊石紀之于寺堂。陳子良為文。
<other>法進</other>住益州緜竹縣響應山玉女寺。為輝禪師弟子。
後于定法師所。受十戒。恭謹精誠。謙恪為務。唯業坐
禪。寺後竹林。常于彼坐。有四䝤虎。繞于左右。師語勿
泄其機。後習水觀。家人取柴。見繩牀上有好清水。拾
兩白石安著水中。師暮還寺。彌覺背痛。問其家人。汝
安石子。師令明往可除此石。及旦。師仍禪定。家人還
見清水如初。即除石子。其痛即愈。因爾習定。不出此
山。
<other>慧熈</other>益州[郫-卑+((白-日+田)/廾)]人。姓趙。童稚出家。善明篇韻。文筆宛而
成章。與緜州震響寺榮智齊名。俱為沙彌。卓異翹秀。
後與成都大石寺沙彌道微。連韻賦詩。微有言隙。因
即屏絕人事。栖心禪業。年登受具。周聞經律。摘採英
華。用為賞要。攝論雜心精搜至理。尤耽三論。是所觀
門。嘗難基法師塵識義。初問以小乘。基以大乘通之。
師笑曰。大無不攝。但失小宗。[勉-力+日]住州南空慧寺。立性
孤貞。不羣諸偶。弊于食息。專想虗玄。一坐掩關二十
餘日。眾以不食既久。恐損身命。假以餘詞曰。國家搜
訪藝能甚急。今不食閉門。世人謂聖。願息流言。可時
處眾。師懼矯飾。便開門進食。由是迄今將三十載。一
身獨立。不畜侍人。一食而止。不受人施。有講便聽。夜
宿本房。但坐牀心。兩頭塵合。自餘房地惟有一蹤餘
並莓苔青絮。衣服弊惡。僅免風寒。冬則加衲。夏則布
衣。以冬破衲。懸置梁上。有聞師名。就房參拜。迎逆接
候。累日方見。時發幽問。吐言高迥。預有元席。皆共憚
之。年九十卒。
<other>世瑜</other>姓陳氏。住台州。父母早亡。傭作取濟。身形偉壯。
長八尺三寸。希向佛理。無由而達。大業十二年。往緜
州震響寺倫法師處出家。一食頭陀。勤苦如常。次往
利州籍住寺。後至益州緜竹縣響應山。獨住多年。四
猿供給。山果有信士姓母。過山。驚訝深山常燒薰陸
沉水等香。行至山半。見兩人形青色。狀貌希奇。各負
蓮華蔗芋而上。遂問其所往。云我供給禪師去。然居
山三年。食米一石餘。六時行道。以猿鳥為侶。初唯一
泉。後有三泉并出。貞觀元年。夢有四龍入懷。既覺大
悟三論宗旨。遂往靈睿法師講下。所聞詞理。宛若舊
識。尋則而覆述。便往緜州。住大施寺。後往崇樂寺。言
欲遊方去。或曰。此即諸方也。復還大施。香氣滿室。坐
處涌三金錢。師乃跏坐。手執爐而逝。有刺史劉德威。
喜所未聞。作龕安之。三年不倒。春秋六十三矣。
<pb n="238"/>
<other>惠寬</other>緜竹孝水楊氏子。父名瑋。係三洞先生五經博
士。崇信道法。無敦釋教。緜梓益三州之人。每歲率送
租米。投于瑋家。令保一年安吉。皆與符章而去。初瑋
妻懷孕。而忽改易惡厭五辛。乃生一女。名為信相。性
好閒靜。無緣嗜慾。瑋妻復懷姙。身極安隱。恒有異相。
及其生時。母都不覺。如羊始達。尋有異香。總不啼叫。
臂埀過膝。身恒香潔。不近腥臊。年五六歲。與姊信相。
于靜處兀坐。二親怪問。答曰。佛來為說般若聖智法
門。共姊評論法相。父是異道。不解其言。附口錄得二
百餘紙。近有龍懷寺會法師。聞有奇相。至其家。父以
示之。會曰。並合佛經。無所參錯。有異禪師。不知何來。
于淨慧寺入火光三昧。召信相來。入此三昧。及至不
入。云是火聚。禪師曰。何不以水滅之。信相即作水觀
滅火而入。禪師[騇-古+(一/心)]知可為法器。勸令出家。父母婿家
俱不許可。諸道俗宰官。出財贖之。因爾得度。姊與師
同時出家。隨蜀王秀在益。請入城內。妃主為造精舍。
鎮恒供養。有造功德須物者。燒香祈請。掘地獲金。無
不充足。斯事非一。至于食飲。或一日三食。或經歲序
不食。時人目之為聖尼。即今猶號聖尼寺也。師年十
三。常樂獨坐。面無怒相。言常謙下。依空慧寺胤禪師。
龍懷寺會闍黎座下。隨聞經律。一覧無遺。未聞之經。
有難問者。皆為通之。初造龍懷寺。會有徒屬二百餘
人。並令在役。唯放于師。有怨及者。會曰。斯人是吾本
師。何得使作。昔周滅法。依相禪師隱于南山。
<other>智詵</other>字惠成。徐州徐氏子。炫法師之弟也。少聰敏。有
志節。在蜀遊學。務勤律肆。會周武陵法。因事入關。不
果所期。遂隱南嶺。終南太白。形影相弔。有隋革命。光
啟正法。招賁碩德。率先僧首。即于長安敷揚律藏。時
益州蜀王秀。請師還蜀。及至之日。王自出迎。住法聚
寺。道俗歸崇。寺設大齋。遐邇俱赴。師屏氣寂然。性不
受施。不妄干物。後以人事甚繁。不時諠擾。乃辭入龍
居山寺。幽栖深阻。軌迹不通。王數延出。師稱疾不起。
時王意欲登劍閣。廓清井絡。王與師書。師答書請歸
國化。便略答云。辱使至止。并以誠言。披閱循環。一言
三復。文清淥水。理破秋毫。貧道戒行多闕。化術無方。
宅身荒谷四十餘載。狎魚鳥以樵歌。習禪那思般若。
以此卒歲。分填溝壑。不謂耆年有幸。運屬休明。伏惟
相王殿下。德隆三古。道振百王。公肎攘臂而歸舊里。
衣錦而旋本邑。百姓有再生之期。萬物起息肩之望。
縉紳君子。捧玉帛而來儀。慷慨丈夫。委干戈而伏道。
昔長卿返蜀。徒擅清文。鄧艾前來。未能偃武。公華陽
甲族。井絡名家。捧日登朝。懷金問道。劍南長幼並俟
來甦。豈藉微風。自然艸靡。其諸首領越境參迎。王得
書示。返轡還蜀。軍眾先作禮曰。人物爭歸。律師之力
也。以武德元年十月一日卒。而逝年八十矣。
<other>智炫</other>成都徐氏子。初生。室有異光。少小出家。入京聽
學數年。遂擅名京洛。學眾推崇。請令覆講。瓶瀉無遺。
會周武帝廢佛乘。欲存道教。于是詔華野高僧。方岳
道士。大集京師。于太極殿。陳設高座。帝自躬臨。勅道
士先登。道士張賓為首。登高唱言曰。原夫大道清虗。
淳一無雜。祈恩請福。上通天曹。白日昇仙。壽與天地
同畢。風教先被中夏。無始無終。含生賴之以得長生。
洪恩厚利。不可校量。豈知佛法虗幻。言過其實。不容
本土。客寓中華。百姓無知。信其詭說。今日欲定臧否。
可出頭來看。襄城公何妥。自行如意。座首少林寺等
行禪師。發憤而起。諸僧止之曰。今日事大。天帝在此。
不可造次。知禪師為佛法大海。然應對之間。復須機
辯。眾共謀議。若非蜀炫。無以對揚。共推如意。以將付
炫。炫既為眾所推。又忿張賓浪語。安庠而起。徐昇論
座。坐定。執如意謂張賓曰。先生向者所陳。大道清虗。
淳一無雜。又云風教先被中夏者。未知風教起自何
時。道教于何處說。又言佛法不容本土客寓中華。可
辯道是何時生。佛是何時出。賓曰。聖人出世。有何定
<pb n="239"/>
時。說教興行。有何定處。道教舊來本有。佛法近自西
來。炫曰。若言無時。亦應無出。若無定處。亦應無說。舊
來本有。非復清虗。上請天曹。豈得無雜。壽與天地同
畢。豈得無始無終。賓曰。道人浪語。為前王無識。留汝
等輩。得至于今。今日聖帝。盡須殺却。帝惡其理屈。令
舍人謂之曰。賓師且下。賓既退。帝自昇高座言曰。佛
法中有三種不淨。納耶輸陀羅。生羅睺羅。此主不淨。
一也。經律中。許僧受食三種淨肉。此教不淨。二也。僧
多造罪過。好行婬泆。佛在世時。徒眾不和。遞相攻伐。
此眾不淨。三也。主法眾俱不淨。朕意將除之。以息虗
幻。道法中無此事。朕將留之。以助國化。顧謂炫法師
曰。能解此三難。真是好人。炫應聲謂曰。陛下所陳。並
引經論。誠非謬言。但見道法之中三種不淨。又甚于
此。按天尊處紫微宮。恒侍五百童女。此主不淨。甚于
耶輸陀羅之一人。道士教中。章醮請福之時。必須鹿
脯百柈。清酒十斛。此教不淨。又甚于三種淨肉。道士
罪過。代代皆有。千古亂常。姜斌犯法。此又甚于眾僧。
僧眾自造罪過。乃言佛法可除。猶如至尊享國。嚴設
科條。不妨逆子叛臣相繼而出。豈以臣逆子叛。遂欲
空于大寶之位耶。大寶之位。固不可以臣子叛逆而
空。佛法正真。豈得以眾僧犯罪而廢。炫雅調抑揚。言
音朗潤。雖處大節。曾無懼顏。帝愕然。良久謂炫曰。所
言天尊侍五百童女。出何經。炫曰。出道三皇經。帝曰。
三皇經何曾有此語。炫曰。陛下自不見。非是經上無
文。今欲廢佛存道。猶如以庶代嫡。帝動色而下。因入
內。羣臣僧眾皆驚曰。語觸天帝。何以自保。（以周武非嫡故）炫
曰。主辱臣死。就戮如歸。有何可懼。乍可早亡遊神淨
土。豈與無道之君。同生于世乎。眾皆壯其言。明旦出
敕。二教俱廢。仍相器重。許以婚姻。期以共政。法師志
操逾厲。與同學三人。走赴齊都。時周齊之界。皆被槍
布棘。彼有富老。姓張。鋪氈三十里。令炫得過至齊。盛
為三藏。名振東國。武帝破鄴。先遣追求。帝弟越王。宿
與法師厚善。恐帝肆怒。橫加異責。乃鞭背成痕。俗服
將見。越王先為言曰。臣恨其逃命。已杖六十。令脫衣
見帝。帝變色曰。恐其懷慚遠逝。以至死亡。所以急追
元無害意。責越王曰。大丈夫。何得以杖捶相辱。待遇
彌厚。與還京師。武帝崩。隋文作相。大弘佛法。兩都歸
趣一人而已。歲景將秋。懷土興念。又以蜀川迥遠。奧
義未宣。援首西歸。心存敷暢。蜀王秀未之知也。時長
史周宣明。入朝赴考。隋文帝謂之曰。炫法師安和耶。
宣明驚惶。莫知所對。文帝曰。一國名僧。卿遂不識。何
成檢校。宣明稽首陳謝死罪。及還。先往寺參禮。寺舊
在東。逼于苑囿。又是鄱陽王塟母之所。其王至孝。故
名孝愛寺。宣明供養無闕。至大鄴改為福勝寺。法師
宣揚覺倦。入隱三學山。觸目多感。遂遊山詩曰。秀嶺
接重煙。嶔岑上半天。絕巖低更舉。危峯斷復連。側石
傾斜㵎。迴流瀉曲泉。野紅知艸凍。春來鳥自傳。樹錦
無機織。𤠔鳴詎假弦。葉密風難度。枝疎影易穿。抱袠
依閑沼。䇿杖戲荒田。遊心清漢表。置想白雲邊。榮名
非我顧。息意且蕭然。年一百二歲。不病而卒。
<other>道會</other>犍為武陽史氏子。初出家。住益州嚴遠寺。氣宇
高簡。雅調逸羣。四方道俗旦夕參候。猶以蜀門小陿。
聞見非廣。乃入京詢訪。經十餘年。經論史籍。博究宗
領。還蜀欲大開釋教。導引後銳。時屬亂離。不果心行。
會皇運初興。率先招撫。詹俊李袞首途巴蜀。師上疏
曰。會弟性不肖。家風失墜。封爵雖除。詔敕猶在。門生
故吏。子孫成列。並奮臂切齒。思効力用。即日劍門雖
啟。巫峽負固。師請躬率徒𨽻。振錫啟途。折簡宣威。開
懷納款。軍無矢石之勞。主有待成之逸。此亦一時之
利也。惟公圖之。為使淹留。遂不行于時。國初僧尼道
士。所在多度。有道士宋冀。是彼梁棟。于隆山縣。新立
道觀。屋宇成就。置三十人。師經總管段倫陳牒。改觀
為寺。其郭內住者。並是道宗。不伏移改。囑安撫大使
<pb n="240"/>
李襲譽。巡察州縣。師以事達。乃引兵過城。四面鳴鼓。
一時驅出。舉宗怨訴。噂𠴲街衢。師曰。未能令天下改
觀為寺。此之一所終不可奪。遂依立寺。至今不毀。武
皇登遐。入京朝觀。因與琳師。同修辨正。有安州暠師。
在蜀弘講。人有嫉者。表奏云反。又述法會覘候消息。
遂被拘執。身雖在獄。言笑如常。為諸在獄講釋經論。
經春至冬。諸僧十數。衣服繿縷。不勝寒酷。京師有無
盡藏。恒施為事。師致書曰。自如來潛影西國。千有餘
年。正法東流五百許載。雖復赤髭青眼。大開方便之
門。白脚漆身。廣示歸依之路。猶未出于苦海。尚陸沉
于險道。況五眾名僧。四禪教首。頭陀聚落。唯事一餐。
宴坐林中。但披三納。加以無緣之慈。想升錘以代鴿。
履不輕之行。思振錫以避蟲。今有精勤法子。清淨沙
門。橫被囚拘。實非其罪。遂使重關早落。睹獄吏而魂
飛。清室晚開。見刑官而思盡。嚴風旦洒。穿襟與中露
俱飄。繁霜夜零。寒心與死同殪。若竟不免溝壑。抑
亦仁者所恥。書達。即送裘鞋給之。及事釋還鄉。三輔
名僧。送出郭門。師與諸遠僧別詩曰。去住俱為客。分
悲損性情。共作無期別。旹能訪死生。道俗聞者。皆墮
淚。
<other>植相</other>梓潼涪。郝氏子。甞任巴西郡吏。太守鄭貞。令師
賣獻物。下揚都見梁祖。王公祟敬三寶。便願出家。及
還上蜀。決誓。家屬并同妻子。既同師志。一旹翦落出
家。于梁大同中。專習苦行。一食常坐。正心佛理。以命
自期。南武都。今孝水縣也。有法愛道人。高衒道術。師
往觀之。愛于夕中。以呪力現大神。身著衣冠。容相瑰
偉。來舉繩床。離地四五尺。便誦戒。神即馳去。斯須復
來舉床。僅動一角。如前復去。俄爾又來在師前立。師
正意貞白。初無微動。尋爾復去。于屋頭現面。舍棟破
裂。其聲甚大。師亦無懼。神見不動。便來禮拜。求哀懺
悔。至旦語愛曰。汝所重者。此是邪術。非正法也。可捨
之。師往益聽講。以生在邊鄙。言頗涉俗。雖遭輕誚。亡
懷在道。都不忤意。又因行路寄宿道館。道士素聞師
名。恐化徒屬。拒不延之。其夜羣虎遶院相吼。道士等
通夕不安。及明追之。從受菩薩戒焉。又曾行弘農。水
側見人垂釣。師勸止之不從。即唾水中。忽有大蛇。擎
頭四顧。來趣釣者。因即歸命。投師出家。旹梁道漸衰。
而涪土軍動。與彖法師。分飛異域。彖入靜林山。師入
青城山。聚徒集業。梁王蕭撝素相欽重。供給獠民。以
為營理。未暇經始。便感重疾。知命不救。謂弟子曰。常
願生淨土。而無勝業。雖不生三塗。亦不生天堂。還生
涪土作沙門也。汝等努力行道。方與吾會。跏坐儼然
奄便遷化。時年三十有四。
<other>僧林</other>吳人。深有德素。行能動物。梁大同中。上蜀至潼。
州城西北百四十里。有豆圌山。上有神祠。土民敬之。
每往祭謁。師往居之。禪默累日。忽有大蟒。縈繩床前。
舉頭如揖讓者。師為授三歸。受已便去。自爾安怗。卒
無灾異。其山北涪水之陽。素來無猿。師自栖託已來。
便有兩頭。依師而住。有見度水而來。及師出門。猿還
泅渡而去。如此非一。年月淹久。孚乳產生。乃有數十。
有時送師至龍門口。竚望而返。後往赤水巖。有敝寺。
屋宇並摧。祇有基址。便即露坐。有虎蹲于師前。低目
而視。師乃為說法。良久便去。爾後孤遊雄悍。不避惡
獸。常行仁濟。感化者多。末卒于潼郡。
<other>道仙</other>一名僧仙。康居國人。以遊賈為業。梁周之際。往
來吳蜀。江海上下。集積珠寶。故其所獲貲貨。乃滿兩
船。時或計者云。直錢數十萬貫。既懷寶填委。貪附彌
深。唯恨不多取驗吞海。行賈達于梓州新城郡牛頭
山。值僧達禪師說法曰。生死長久。無愛不離。自身尚
爾。況復財物。師初聞之。欣勇內發。深思惟曰。吾于生
多貪。志慕積聚。向聞正法。此說極乎。若失若離。要必
當爾。不如沉寶江中。出家離著。索然無擾。豈不樂哉。
即沉一船深江之中。又欲更沉。眾共止之。令修福業。
<pb n="241"/>
師曰。終為紛擾。勞苦自他。即又沉之。便辭妻子。又見
達房。凝水滉漾。知入定。信心更重。投灌口山竹林寺
而出家。初髮落日。對眾誓曰。如不得道。不出此山。即
迥絕人蹤。結宇巖曲。禪學之侶。相次屯焉。每覧經卷。
始開見佛在某處。無不哽咽。我何不值。但見遺文。如
是挺卓不羣。或有造問學。皆以善權答對。冥符正法。
自初入定。一坐四五日。率以為恒。有時預告。明有客
至。皆如其說。梁始興王澹。褰帷三蜀。禮以師敬。携至
陝服沮曲。以天監十六年。至青溪山。有終焉之志。便
薙艸止容繩床。于時道館祟敞。巾褐紛盛。屢相呵斥。
甚寄憂心。師乃宴如。曾無屑屑之意。一夕道士忽見
東岡火發。恐野火焚害師。各執水器來救。見師方坐。
大火猛燄洞然。咸歎火光神德。道士李學祖等。捨田
造像。寺塔歘成。遠近歸信。十室而九。州刺史鄱陽王
[懨-猒+火]。躬禮敬而受其法。天監末。始興王冥感。于梁泰寺。
造四天王。每六齋晨。常設淨供。師後赴會。四王頂上
放五色光。師所執爐自然煙發。太尉陸法和。昔微賤
日。數載在山。供師給使。僧有肆責者。師曰。此乃三台
貴公。何緣罵辱。俱不測其貴也。和果遂昇袞服。師或
勞疾。見縹衣童子。從青溪水出。椀盛妙藥。跪而進服。
無幾便愈。居山二十八年。復遊井絡。化道大行。旹遭
酷旱。百姓請祈。師即往龍穴。以杖扣門。數曰眾生何
為嗜睡如此。語已登遐。即玄雲四合。大雨滂注。民賴
斯澤。咸來禱賽。欽若天神。有須舍利。即為祈請。應念
即至。如其所須。
<other>香闍黎者</other>莫測其來。以梁初至益州青城山飛赴寺。
欣然有終志。時俗每至三月三日。必往山遊賞。多將
酒肉共相酣樂。師常勸喻。竟無改移。次年三月亦如
前集。例坐已了。師令人于座穿坑方丈。人莫知意。謂
人曰。檀越等恒自飲噉。未曾與我。今日為眾須飡一
頓。諸人爭奉肴酒。隨得隨盡。若填巨壑。識者怪之。至
[勉-力+日]曰。我大醉飽。扶我就坑。不爾污地。及至坑所。張口
大吐。雞肉出口即能飛鳴。羊肉出口即馳走。酒食亂
出。將欲滿坑。魚[魚*(一/旦)]鵝鴨游泳交錯。眾咸驚嗟。誓斷辛
殺。迄今酒肉永絕上山。此師之德風猶存。益州別駕
羅研。朝梁。誌公謂曰。益州香貴賤。答曰甚賤。初不知
是人也。誌曰。既為人所賤。何為久留。研亦不測此語。
或曰。想是青城香闍黎也。遂往山具述。師曰。檀越遠
來。固非虗說。其夜便化弟子等。營墓將殯。怪棺太輕。
及開。止見几杖而已。
<other>益州多寶寺猷禪師</other>𢛓道人楊氏子。勤讀誦。四十餘
年。日夕不捨。房後院壁。圖九想變。露置繩床。椶被覆
上。晝依僧例。夜則寢中。亘一日方出一食。如是漸增
七日方食。僧以為常。弗之怪也。如此又經二十餘年。
忽經一月而不出者。不畜侍人。僉議。不出祇是入定。
不勞看之。忽一夜風雨盛。畫壁廊倒。及旦。眾往視之。
試撥㯶被。一無所見。唯繩床坐褥存焉。
<other>僧度</other>不知何人。去來邑野。略無定所。時人號為狂人。
周趙王在益州。有[郫-卑+((白-日+田)/廾)]民。與王厚便欲反。或有告者。王
未之信。至旦。[郫-卑+((白-日+田)/廾)]兵果至。王厚者為主。在城西大街。方
床大坐。時師乃戴皮靴一隻。從城西遺糞而走。至盤
陀塔。棄靴而迴。眾怪之。而莫測也。又復將反者。以紙
筆請師定吉凶。便操筆作州度兩字。反者喜曰。州度
與我。斯為吉也。擇曰。彼往我亡。我往彼亡。重必尅之。
時趙王據西門樓。令精兵三千騎往。始交即退。隨後
殺之。至盤陀。斬[郫-卑+((白-日+田)/廾)]兵千餘人。今塔東特高者是。于後
方[騇-古+(一/心)]師戴皮相。皮[郫-卑+((白-日+田)/廾)]聲同。遺糞而走。散于塔地。所言
州度（徒各切）反即斫頭。目前取[騇-古+(一/心)]。定後人聞于王。遣人
四追。遂失所在。
<other>衛元嵩</other>益州成都人。少出家。為亡名法師弟子。聰頴
不偶。甞以夜靜侍傍曰。世人洶洶。貴耳賤目。即知皁
白。其可德哉。名曰。汝欲名聲。若不佯狂。不可德也。師
心然之。遂佯狂漫走。人逐成羣。觸物摛詠。周歷二十
<pb n="242"/>
餘年。亡名入關。移住野安。自制琴聲。為天女怨心風
弄。有傳其聲者。甞謂兄曰。蜀土狹小。不足展懷。欲遊
上京。與國土抗對。兄意如何。兄曰。當今王褒庾信。名
振四海。汝何所知。自取折辱。答曰。彼多讀書。自為文
什。至于天才大略。非其分也。兄但聽看。即輕爾造關。
為無過所。乃著俗服。關中却迴。防者執之。師詐曰。我
是長安于長公家人。欲逃往蜀耳。關家迭送至京。于
公曾在蜀。與師交遊。而忽得相見。不勝其優。高貴名
士靡所不詣。即上廢佛教。自此還俗。周祖納其言。又
與道士張賓。密加扇惑。帝信而不猜。便行屏削。師制
千字詩。略云。龍首青煙起。長安一代丘。是也。並符讖
緯。事後曉之。隋開皇八年。京兆杜祈死。三日而穌云。
見閻羅王。問曰。卿父曾作何官。曰臣父在周。為司命
上士。王曰。若然錯追。可速放去。然卿識周武帝不。答
曰。曾任左武侯司法。恒在階陛。甚識。王曰。可往看汝
武帝去。一吏引至一處。門牕椽瓦。並是銕作。於銕牕
中。見一人極瘦。身作銕色。著銕枷鎖。祈見泣曰。大家
何因苦困乃爾。答曰。我大遭苦困。汝不見耳。今得至
此。大是快樂。祈曰。作何罪業。受此苦困。答曰。汝不知
耶。我以信衛元嵩言。毀廢佛法。故受此苦。祈曰。大家
何不注引衛元嵩來。帝曰。我尋注之。然曹司處處搜
求。乃遍三界。云總不見。若伊朝來。我暮得脫。何所更
論。卿還語世間人。為元嵩作福。早來相救。如其不至。
解脫無期。祈穌不忘冥事。勸起福助云。
<other>尚圓</other>姓陳。廣漢雒人。出家以呪術救物。梁武陵王蕭
紀。宮中鬼怪。魅諸婇女。或歌或哭。紛然亂舉。王乃令
善射者控弦擬之。鬼乃現形。即放箭射鬼。便遙接還
返擲人。久而不已。聞師持呪。請入宮中。諸鬼競前作
諸變現。龍蛇百獸。倏忽前後。在空在地。怪變多端。師
安坐告曰。汝小家鬼。何因敢入王宮。能變我身。饒變
萬種。祇是小鬼。爾等住聽我一言。諸鬼合掌住立。師
始發云南無佛陀。鬼皆失所。自爾安靜。武帝聞召。大
蒙賞遇。值梁覆擾。師行至蜀。所有痛惱因之護衛。年
八十一。終所住治城。
<other>涪州想思寺無相禪師</other>不知何來。忽至山寺。不異恒
人。其寺在涪州上流大江水北崖側。有銘方五尺許。
字如掌大。都不可識。下有佛迹。相去九尺。長三尺許。
蹈石如泥。道俗敬重。相以一時渡水無船。乃以鉢安
水中曰。何為常擎汝。汝可自渡。便取芭蕉葉搭水。立
上而渡。鉢隨後來。須臾達岸。時採樵者。見之相語。師
覺便辭去。徒眾苦留不住。至水邊入船。諸人禮請。不
與篙檝。乃捉船舷直渡。不顧而去。莫測所往。
<other>童進</other>緜州李氏子。出家之後。不拘禮度。唯樂飲酒。謂
人曰。將瓶等身而灌滿。師猶未醉。甞以酣醉狂歌。遺
尿臰穢。眾共非之。有識者曰。凡聖難測。會周武東征。
云須毒藥。敕瀘州營造置監吏力科獠採藥。蝮頭銕
猩鬵根大蜂野葛鴆羽等數十種。釀以銕瓮。藥成。著
皮衣。琉璃障眼。方得近之。不爾。氣衝成瘡致死。藥著
人畜。肉穿便死。師聞之往彼監所。官人弄曰。能飲一
盃。豈非酒士。師曰。得一升解酲。官曰。任飲多少。何論
一升。便取銕杓于藥瓮中。取一杓飲之。言謔自若。都
不為患。道士等聞皆來看。師又舉一杓以勸之。皆遠
走避。或曰。此乃故殺人。何得無罪。師曰。無所苦。藥進
自飲。有誰相勸。乃噫曰。今日得一醉。臥方石上。俄爾
遺尿。所著石皆碎。良久睡覺。精爽如常。隋初無疾而
終。弟子檢校。衣服床褥。皆香潔非常。
<other>富上者</other>莫測何許人。恒依益州淨德寺宿。埋一大笠
在路。晝日兀坐讀經。人雖去來。不喚令施。有擲錢者。
亦不呪願。每于靜路。不入鬧中。狀如五十。雖在多年。
過無所獲。有信心者曰。城西城北。人稠施多。在此何
為。答曰。一錢兩錢。足養身命。復用多為。陵州刺史趙
仲舒。乃三代之酷吏也。甚無信敬。聞故往試。騎馬直
過。佯墮貫錢。師但讀經。目未曾顧。去遠。舒令取錢。師
<pb n="243"/>
亦不顧。舒乃返來曰。你見我錢墮地以不。曰見。問曰。
錢今何在。曰見一人拾將去。舒曰。你終日在路。唯乞
一錢。豈有貫錢在地。而不取耶。見人將去。何不止之。
答曰。非貧道物。何為浪認。仲舒曰。我欲須你身上袈
裟。師曰。公能將去。復有與者。即叠授與。仲舒下馬禮
謝曰。弟子周朝人。官歷三代。大與眾僧往還。少有不
貪者。聞名故謁。本非惡意。請往陵州。師曰大善。然貧
道廣欲結緣。願公助國安撫。即是長見受供養也。舒
辭歎曰。僧中有人。不可輕慢。爾後不見。益州人薊相
者。從揚州還見之。亦埋笠路側。顏狀如常。
<other>德山</other>不知何許人。一日厭世。棄妻子入山修道。鬚髮
不暇削。衣食不暇給。唯息緣靜念。為悟自性。人莫知
其觀行。視其相狀。如得定者。時遊化竹林龍池。開悟
道俗。以清簡為本。每云。煩亂之法。道俗同弊。故政煩
則國亂。心煩則意亂。水清則魚石可見。神清則想倒
可識。學清簡者。尚自諠煩。況在亂使。焉可道哉。
<other>慧琳</other>緜州神泉薛氏子。以隋初。隱于建明寺。清虗守
靜。與物不羣。寺有塑像。常勤供養。像為生鬚三十六
莖。大業末年。掃一古墳。豎二竹竿。云是天眼。後忽拔
一云。弘農揚為魔所[托-七+友]也。不久義寧嗣曆。有時著複
衣。夏坐墳上。日雖炎赫。身無熱狀。口雖涉道。形同于
俗。言談之次。以理居先。雒縣先有育王浮圖。師忽一
時歷村。借車三百乘云。欲向雒縣迎浮圖于此安置。
未經旬日。遂被火燒。武德年中。潛伏艸野。人莫知也。
彼有楊祜師。不測何人。直往艸中相見。曾生未面。宛
若舊朋。各云。別來八百年矣。曾為人呪病得差。病者
令女賷裙以施。女遂留衣送直。師遙見謂曰。但將裙
來。我不須錢。女驚其聖。以貞觀四年。示從物故。

錦江禪燈卷第十八

<sarticle>錦江禪燈卷第十九</sarticle>

<other>慧聰</other>姓王。出家已後。遊行齋講。手不釋卷。尋經旨趣。
心自欣躍。苦形節食。行知足行。自云。法華經常不輕
菩薩。不專讀誦經典。但行禮拜四眾。尚得六根清淨。
我何為不禮諸佛世尊。即于別院閉門。常禮萬五千
佛。依經自唱。一一禮之。寺僧怪其所作。于壁隙伺之。
見禮拜頭下。天龍八部等亦頭下。數數非一。諸人來
其院者。無不心戰走出。恒聞異香蔚蔚。及爾終後。貞
觀年中。院無人往。每夜常聞彈指禮拜行道等聲。
<other>智隱</other>貝州李氏子。即華嚴藏公之弟子。薙染之後。遵
弘道業。慧解所傳。受無再請。而神氣俊卓。雅尚清虗。
談吐佛乘。聽者忘倦。開皇七年。敕召藏公。師與入京。
住大興善寺。通練智度論。阿毗曇論。及金剛般若論。
明其窟穴。解兼倫例。眾舉紹隆。下敕補充講論。于經
藏寺。仍揚前部。微恙而終。敕送舍利于益州之法聚
寺。即蜀王秀之所造也。道貫西蜀。開化彌昌。傾其金
貝。無不興從。不接旬而塔成就矣。及將下瘞。天雨銀
花。放白色光。如此非一。正入塔時。感五色雲覆于函
上。團圓如葢。大鳥六隻旋遶雲間。閉訖俱散。人以事
聞。蜀王大悅。
<other>法凝</other>會州人。姓龐氏。初齊武帝。夢遊齊山。不知在何
州縣。散頒天下覓之。時師之父老奏稱。去州城北七
里。有臣人山。舊號齊山。武帝遣于上立精舍。度僧給
田業。師以童子。在先得度。專心持戒。道德日新。兼以
究心。時則誦經。後習禪定。或三日出定。或七日出。眾
往于牕中窺見。容或禪定。便經一月出。猶不飲食。眾
往勸之。雖復進食。漸取少分。年至七十。于佛像前。置
座而坐。初燒一指。晝夜不動。火然及臂。弟子輩欲往
撲滅。師禁之不許。臂然火焰彌熾。遂及身支。七日七
夜。眾皆頂禮贊嘆。至身煉盡。唯有聚。眾共起塔。今
精舍猶在。
<pb n="244"/>
<other>僧崖</other>涪陵牟氏子。晉義熈九年。朱齡石伐蜀。涪陵獽
三百家。隨軍平討。因止千廣漢金淵山谷。師即其後
也。而童幼少言。每遊山泉。必先禮而後飲。或諦觀不
瞬。坐以終日。人問其故。答曰。是身可惡。我思之耳。後
必燒之。及年長從戎。毅然剛正。甞隨伴捕魚。得己分
者。用投諸水。謂伴曰。殺非好業。我今舉體皆同眾生。
遂捨家出家。而修禪觀。時獽首領數百人。共築池塞。
資以養魚。師往彼觀望。忽有異蛇長尺許。頭尾皆赤。
須臾長大。乃至丈餘。圍五六尺。獽眾奔散。蛇便趣水。
舉尾入雲。赤光遍野。久之乃滅。尋爾眾聚。具論前事。
師曰。此無憂也。但斷殺業。蛇不害人。又勸停池堰。眾
未之許。俄而隄防決壞。時依悉禪師。施力供侍。雖充
驅使。而言語訥澀。舉動若癡。然一對一言而合大理。
經留數載。無所異焉。
<other>紹闍黎</other>梓州玄武蒲氏子。未出家前。山行見一大蟲
甚瘦。又將一子。于㵎中取蝦為食。師歎曰。此蟲應在
深山。飢之甚矣。等是一死。不如充此之飢。乃脫衣往
臥蟲前。蟲乃避去。後方出家。唯誦經行道。更無異行。
大業之初。汝州界蟲暴非常。三五十人持杖而行。傷
人既多。師往其處。立茅蓬而坐。蟲並遠去。道路清夷。
年一百九歲。乃見疾而終。弟子收舍利。豎塔藏之阿
原。
<other>法建</other>廣漢雒縣朱氏子。誦經千卷。閑暇遨遊。俗無所
測。或閉門數日不出。亦無所食。唯聞誦經。然小聲吟
諷。音不外徹。有人倚壁竊聽臨響。但聞斖斖溜溜。似
伏流之吐波。旹乃一出。追從無聞。武陵王東下。令弟
規守益州。魏遣將軍尉遲迥伐蜀。規既降欵。城內大
有名僧。皆被拘禁。至夜忽有光明。迥遣人尋光。乃見
諸僧並睡。唯師端坐誦經。光從口出。迥聞自到師座。
頂禮坐聽。至旦。迥問曰。法師昨夜所誦何經。答曰。華
嚴經下袠十卷。迥曰。何不從頭誦之。答曰。貧道誦次
到此耳。迥曰。法師誦得幾許。答曰。貧道發心欲誦一
藏。情多懈怠。今始得千卷。迥驚疑不信。將欲試之。曰
屈總誦一遍。應不勞損耶。師曰。讀誦經典。沙門常事。
豈憚勞苦。乃設高座。令諸僧眾並執本聽。法師登座
為誦。成似急流之注峻壑。其吐納音句呼噏氣息。或
類清風之入高松。眾聞其餘音。情疎意逸。空望塵躅。
七日七夜。數已滿千。猶故不止。迥起謝曰。弟子兵將。
不得久停。請從此辭。諸僧因並釋放。迥出嘆曰。自如
來稱滅之後。阿難號為總持。豈能過此。蜀中乃有如
此僧。所以常保安樂。奇哉奇哉。師年八十終。
<other>慧恭</other>成都周氏子。周武未廢佛教之時。與同寺惠遠。
結契勤學。遠直詣長安聽採。師長往荊揚訪道。遊于
京師。聽得阿毗曇論。迦延。拘舍。地時。成實。毗婆沙。攝
大乘。並皆精熟。還益州講授。卓爾絕羣。道俗欽重。䞋
施盈積。師從江左來還。二人相遇欣歡。共敘離別三
十餘年。而同信宿。其言談。遠如泉涌。師竟無所道。遠
問師曰。離別多時。今得相見。慶此歡會。伊何可論。但
覺仁者無說。無所得耶。師對曰。為性闇劣。都無所解。
遠曰。大無所解。可不誦一部經乎。師答曰。唯誦得觀
世音經一卷。遠厲色曰。觀世音經。童子皆能誦之。且
仁者童子出家。與遠立誓。望證道果。豈復三十餘年。
唯誦一卷經。如指許大。是非闇鈍。懶惰所為。請與斷
交。願法師早去。無增遠之煩惱也。師曰。經卷雖小。佛
口所說。遵敬者得無量福。輕慢者得無量罪。仰願蹔
息瞋心。當為法師誦一遍。即與長別。遠大笑曰。觀世
音經。是法華經普門品。遠已講之。數過百遍。如何始
欲閙人耳乎。師曰。外書云。人能弘道。非道弘人。但至
心聽佛語。豈得以人棄法。乃于庭前結壇。安高座。繞
壇數帀。頂禮昇高座。遠不得已。于簷下據胡牀坐聽。
師始發聲唱經題。異香氤氳。遍滿房宇。及入文。空中
作樂。天雨四華。樂則嘹亮振空。華則雰霏滿地。念經
訖下座。華樂方歇。惠遠接足頂禮。淚下交流。謝曰。惠
<pb n="245"/>
遠之量。一篝燈耳。敢行天日之下。乞暫留賜見教誨。
師曰。非恭所能。諸佛加被之力也。即日拂衣長揖。沿
流而去。爾後訪問。竟不知其所之。
<other>法泰</other>眉州隆山縣呂氏子。初為道士十餘年。一日忽
自悟其非。迴心正覺。因即剃除。始誦法華經。尋即通
利。乃精勤寫法華經一部。數有靈瑞。欲將向益州裝
潢。令一人擔負。行至筰橋。橋忽斷。師在後。負擔人俱
墜水中。人浮得出。擔沒不見。師于岸上搥胸號哭曰。
其餘俱是閑事。何忍溺經。即高聲唱言。如能為漉得
者。賞錢兩貫。旹有一人聞之。脫衣入水求之數度。祇
得錢與衣襆。而不得經。師轉悲泣。巡岸上下。望小洲
上有一襆。命人取之。乃是經也。艸木擎之。宛無溼處。
師不勝歡喜。即以三千錢。償所漉人。曰法師悲號劇
喪父母。故為代覓。非是貪錢。弟子雖庸夫。亦知福報。
請以此錢。充莊嚴之直。言訖遁去。更欲與言。不知何
往。師至成都裝潢。以檀香為軸。表帶及袠并函。將還
本寺。別處安置。夜有異香。師勤誦持。晝夜無間。時彪
法師為隣。夜欲看讀。恒嫌師閙亂其心。曲自往請令
低聲。乃見師前大有人眾。皆胡跪合掌。彪退流汗。即
移所住。師年八十終矣。
<other>寶瓊</other>益州緜竹馬氏子。少年出家。清貞儉素。讀誦大
品。率以為常。歷遊邑落。但勸尊敬佛法。晚移州治。住
福壽寺。率勵坊郭邑義為先。每結一邑。必三十人。合
誦大品。人各一卷。月營齋集。依次而誦。如此義邑。乃
盈千計。四遠聞者。皆蒙造欵。師乘機授化。望風靡服。
而卑弱自持。先仁後德。經行擁⿱二丙。下道相避。言問酬
對。怡聲謙敬。不媚于時。本邑連比䦹邡諸縣。並是道
民。尤不奉佛。僧有投寄。無容施者。致使老幼之徒。于
沙門像不識者眾。師雖桑梓。習俗難改。徒有開悟。莫
之能受。李氏諸族。正作道會。邀師赴之。不禮而坐。僉
謂。不禮天尊。非法也。師曰。邪正道殊。所事各異。天尚
不禮。何況老君。眾議紜紜。頗相陵侮。師曰。吾禮非所
禮。恐貽辱也。遂禮一拜。道像并座動搖不安。又禮一
拜。連座返倒摧殘在地。道民相視。謂是風鼓。競來周
正。師曰。斯吾所為。勿妄怨也。初未之信。既安又禮。依
前崩倒。合眾驚懼。舉堂禮師。一時迴信。從受歸戒。傍
縣道黨。相將歎訝。咸復奉法。不敢故違。皆受菩薩戒
也。縣令高達。素有誠敬。承風敷道。更于州寺。召僧弘
講。闔境傾味。自此而繁。以貞觀八年。終于所住。
<other>明達</other>康居康氏子。童稚出家。嚴持戒律。受戒之後。便
護五根。年及具足。行業彌峻。脇不著席。日無再飯。外
儀軌則。內樹道因。廣濟為懷。遊行在務。以梁天監初。
來自西戎。至于益部。時巴峽蠻夷。鼓行抄劫。州郡徵
兵。克期誅討。師愍其將苦。志存拯拔。獨行詣賊。登其
堡壘。慰喻招引。未狎其情。俄而風雨晦冥。雷霆震擊。
羣賊驚駭。惻爾求哀。師乃教具千燈。祈誠三寶。營辦
始就。昏霾立霽。山澤通氣。天地開朗。翕然望國。並從
王化。襁負排藪。獺獸前趨。其徒充澤。遂使江路肅清。
往還無阻。兵威不設。而萬里坦然。師之力也。後因行
役。中路逢有人縛㹠在地。聲作人語曰。願上聖救我。
師即解衣贖而放之。嘗于夜中索水洗脚。弟子如言。
而泥竟不脫。重以湯洗。如前不去。乃自以水灌之。其
脚便淨。師曰。此魚膏也。莫測其所從。行至梓州牛頭
山。欲構浮圖。不訪材石。直覓匠工。道俗莫不怪其言。
于時三月水竭。即下求水。乃于水中得一長材。正堪
剎柱。長短合度。僉用欣然。仍引而豎。至四月中。涪水
大溢。水流翳江。自泊村岸。都無溜者。師率合緇素。通
皆接取。從橫山積。創修堂宇。架塔九層。遠近併力。一
時繕造。役不逾時。歘然成就。而躬襲三衣。並是麤布。
寒暑無革。有時在定。據于繩床。赫然火起。眾往撲滅。
唯覺清涼。有沙門僧救。疾患攣躄。來從乞瘥。師便授
杖令行。不移[晷-人+卜]景。驟步而返。斯陰德顯濟。功不可識。
其例甚矣。又布薩時。身先眾坐。因有盜者。穿牆負物。
<pb n="246"/>
既出在外。迷悶方所。還來投寺。喻而遣之。化行楚蜀。
德服如風。故使三蜀氓流。或執爐請供。或散華布衣。
或捨俗歸懺。或翦落從法。日積歲計。而不可紀。
<other>僧晃</other>緜州涪城南昌馮氏子。形長八尺。顏貌瑰偉。威
容整肅。動中規矩。而鷹眼虎身。鵝行象步。聲音雄亮。
志略宏遠。志學之年。文才博達。時共聲譽。甞夢手擎
日月。太虗中坐。便晃然厭俗。欣慕出家。私即立名為
僧晃也。父母未許。拘械兩足。繫于屋柱。矢意絕命。誓
心無改。鎖自開解。乃歎曰。夫志之所及。山岳以之轉。
江河以之絕。城臺以之崩。瀛海以之竭。日月為之潛。
光。須彌為之崩頹。星辰為之改度。嘉樹為之折摧。況
復金木之與桎梏。奚足繫吾心哉。二親顧其決志。遂
依彖法師出家。受業學通。綱維法任。乃岷巴之領袖。
而咸所推仰焉。
<other>智通</other>梓州陳氏子。八歲出家。為正道法師弟子。後誦
法華。并習講業。善持威儀。奉戒貞苦。常有雙鵝依時。
聽講。每日兩度放光。至唐貞觀年間。陞座告眾曰。吾
今永別。言訖而逝。春秋九十七矣。
<other>悟詮</other>號覺海。有慧性。峽州有富人程夷伯者。年二十
九。一夕夢其父曰。汝今年當死。可問覺海。其人茫然
不曉。一日有僧說相。負覺海字。程請一相。問云。我壽
幾何。覺海曰。老僧皆無求。但覓水一杯。呵氣入水中。
令程飲之。曰今夜有吉夢可相報。即夜夢至一官府。
左廊男婦。衣冠嚴整。皆相忻悅。右廊男婦。盡枷鎖縲
絏。哀號涕泗。傍有人云。左廊是修捨橋路人。右廊是
毀壞橋路人。若爾要福壽。可自擇取。程即夢覺。發心。
凡百里之內。橋梁路道。一一修整。工畢。覺海復來云。
汝作此事。可延十年。程自是于道路上。用工不倦。壽
九十二。五世昌盛。
<other>僧稠</other>姓孫氏。元出昌黎。末居鉅鹿之癭陶。性度純懿。
一覽佛經。渙然神解。幼落髮為沙彌。時輩每暇常角
力為戲。而師以劣弱見凌侮。遂羞之。乃入殿中閉戶。
抱金剛足而誓曰。我以羸弱。為等輩輕侮。汝以力聞。
汝當相祐。我捧汝足七日。當與我力。如不與。必死無
還。至第六日將曙。金剛形現。手執一盋筋。謂師曰。小
子欲力。當食此筋。師辭以齋。故不欲食。神乃怖以杵。
師懼遂食。神曰。汝已多力。然善持教勉旃。神去。達曉
乃還。同列復戲侮。師曰。吾有力矣。恐汝不能堪。眾試
引其臂。筋骨強勁。殆非尋常。眾方驚疑。師曰。吾與汝
試之。因入殿中。橫蹋壁行。自西至東。凡數百步。又躍
首至于梁數四。仍引重千鈞。拳捷驍趫。眾皆驚服。甞
住嵩岳寺。僧有百人。泉水纔足。忽見婦人弊衣挾帚。
却坐階上。聽僧誦經。眾不測為神人。便訶遣之。婦有
慍色。以足蹋泉。水立枯竭。身亦不現。眾以告師。遂呼
優婆夷。三呼乃出。便為神曰。眾僧行道。宜加擁護。婦
人以足撥于故泉。水即上涌。眾歎異之。後詣懷州西
王屋山。修習前法。聞兩虎交鬬。咆響震巖。乃以錫杖
中解。各散而去。一時忽有仙經兩卷。在于床上。師曰。
我本修佛道。豈拘域中長生者乎。言已。須臾自失。後
移止青羅山。凡為入定。每以七日為期。聞有勅召。俱
無承命。苦相敦喻。方遂允請。即日拂衣將出。山闕兩
岫忽然驚震。響聲悲切。駭擾人畜。禽獸飛走三日。師
顧曰。慕道懷仁。觸類斯在。豈非愛情易守。放蕩難持
耶。乃不約事留。杖䇿漳[汾-刀+金]。
<other>僧羣</other>清貧守節。蔬食持經。居羅江縣之霍山。搆立茅
室。孤在海中。上有石盂。水深六尺。常有清流。古老相
傳。是羣仙所宅。師因絕粒。其菴舍與石盂隔一小㵎。
常以木為梁。由之汲水。年至一百三十。忽見一折翅
鴨當梁頭。師將舉錫撥之。恐其轉傷。因此回歸。遂絕
水數日而終。臨終謂左右曰。我少時曾折一鴨翅。驗
此以為報也。
<other>沙門邵碩</other>康居國人。與誌公最善。出入經行。不問夜
旦。後遊益州。以滑稽言。能發人懽笑。因勸以善。家家
<pb n="247"/>
喜之。若至人家眠地。必有人死。就人求細席。必有小
兒亡。時咸以此為讖。至四月八日。成都行化。于眾中
作師子形。即日[郫-卑+((白-日+田)/廾)]縣亦言見師作師子形。乃悟其分
身也。刺史蕭慧開。及劉孟明。皆挹事之。孟明以男子
衣與二妾穿。試師云。將此二人給公為左右。可乎。師
好韻語。乃謂明曰。寧自乞食以清讌。不能與阿夫竟
殘年。後忽著布帽詣明。少時明卒。先是孟明長史沈
仲玉。改鞭杖之格。嚴重常科。師謂玉曰。天地嗷嗷從
此起。若除鞭格得刺史。玉除之。及明卒。仲玉果行州
事。是年九月將亡。謂沙門法進曰。願露骸松下。然脚
須著屐。進諾之。已而化。昇其尸露之。明日往視。失所
在。俄有自[郫-卑+((白-日+田)/廾)]縣來者曰。昨見碩公著一屐行市中。曰
為我語進公。小兒見欺。止為我隻屐。進驚問之沙彌。
答曰。舁尸時一屐墮地。行急。不及繫也。
<other>惠主</other>始州永歸縣賈氏子。六歲出家。為斌法師弟子。
于黃安縣造七寺。梓潼縣造十寺。武連縣造三寺。初
年登冠。欲受具足。當境無人。乃入京于甘露寺受戒。
唯聽四分。餘義傍通。夢三日三夜天地闇冥。眾生無
眼。過此忽明。眼還明淨。覺已汗流。一百日後。周武帝
毀教。方知徵應。即返故鄉南山藏伏。唯食松葉。異類
禽獸同集無聲。或有山神。送伏苓甘松香。獲此供養。
六時行道。禽獸隨行。禮佛誦經。似如聽仰。仍為幽顯
受菩薩戒。後有獼猴羣共治道。師曰。汝性躁擾。作此
何為。曰時君異也。佛日通也。深怪其言。尋爾更有異
祥龍飛獸集。香氣充山。其類眾矣。
<other>慧[王*(虍-七+(一/八/八/目))]</other>姓董氏。少出家。在襄州。周武帝滅法後。南往陳
轉。入茅山。聽明師三論。又入栖霞。聽懸布法師四論
大品涅槃等。[勉-力+日]往安州大林寺。聽圓法師釋論。凡所
游刃。並契幽極。又返鄉梓。住光福寺。居其山項。以引
汲為勞。將移他寺。夜見神人。身長一丈。衣以紫袍。頂
禮師曰。奉請住此當講大乘。勿說小乘。其小乘者。亦
如高山無水。不能利人。其大乘者。猶如大海。此山多
佛出世。一人讀誦講說大乘。能令所住珍寶光明。眷
屬榮勝。飲食豐饒。惟願弘持。勿孤所望。法師須水。此
易得耳。來月八日定當有水。小神自往劍南慈母山
大泉。請龍王去。言已不見。恰至來月七日初夜。大風
卒起。從西南來。雷震雨注。在寺北漢高廟下佛堂後
百步許。通夜相續。至明方住。惟見清泉香美。合眾同
懽。
<other>道昭</other>簡州康氏子。少時因得疾不悟。云至冥司。見善
惡報應之事。遂出家。住太行山四十年。戒行精苦。往
往言人將來事。初若隱晦。後皆明[騇-古+(一/心)]。甞有二客來。一
曰姚邈。舉明經。一曰張氏。以資蔭。師謂張曰。君授官
四政。慎不可食祿范陽。四月八日得疾當不救。次謂
邈曰。君不利簪笏。如能從戎。亦當三十年無乏。有疾
勿令胡人療之。其年張官于襄鄧間。後累選。甞求南
州。亦皆得之。後又選。果授虢州盧氏縣令。到任。兩日
而卒。果四月八日也。後方悟。范陽即盧氏望也。邈舉
不第。從知于容州假軍守之名三十年。累轉右職。後
因別娶婦。求為儐者。因得疾。服嫗黃氏藥而終。後訪
黃氏本末。乃洞主所放出婢。是胡女也。
<other>嘉州僧常羅漢</other>頻勸人設羅漢齋會。故得其名。楊氏
媼嗜食雞。平生所殺不知其數。既死。家人修冥福。道
士方拜章。師忽至。告其子曰。吾為汝懺悔。楊家甚喜。
設座延入。師顧其僕曰。去街東第幾家。買花雌雞一
隻來。如言得之。命殺以具饌。楊氏泣請曰。尊者見臨。
非有所愛惜。今日啟醮筵。舉家內外。久絕葷饌。乞以
付隣家。師曰。不可。必欲就煑食。既熟。就廳踞坐。折肉
滿盤。分置上真九位。乃食其餘。齋罷。不揖而去。是夕
賣雞家。及楊氏悉夢。媼至謝曰。在生旹罪業。見責為
雞。賴羅漢悔謝之賜。今既脫矣。自是郡人作佛事薦
亡。幸其來以為冥塗得助。紹興末年卒。肉身久而不
壞。
<pb n="248"/>
<other>道汪</other>長樂潘氏子。幼隨叔在京。年十三。投廬山遠公
出家。研綜經律。雅善涅槃。行道數十餘年。甞行梁州。
師為羌賊所圍。垂失衣盋。與弟子數人。誓心共念觀
世音。有頃覺如雲霧覆身。羣盜推索不見。于是獲免。
後聞河間玄高法師。禪慧深廣。欲往從之。中路值吐
谷渾之難。遂不果行。于是旋于成都。徵士費文淵。初
從受業。乃立寺于州城西北。名曰祇洹。化行巴蜀。譽
洽朝野。梁州刺史申坦。與師有舊知。垣後致故。師將
往省之。仍欲停彼。費文淵乃上書刺史張悅曰。道汪
法師。識行清白。風霜彌峻。卓爾不羣。確乎難拔。近聞
梁州遣迎。承教旨許去。闔境之論。僉曰非宜。鄙州邊
荒。僧尼出萬。禪戒所資是賴。豈可水失其珠。山亡其
玉。願鑒道俗之誠。令四輩有憑也。悅即敦留。遂不果
行。悅還都。具向宋孝武。述師德行。帝即敕令迎接。為
中興寺主。師乃因悅固辭以疾。遂獲免。于是謝病下
帷。絕窺人世。後劉思考臨州。大設法祀。請師講經。乃
應請。或問法師常誓守靜。何以虧節。答曰。劉公篤信。
方欲大法憑之。何辭小勞耶。
<other>惠持法師</other>遊峩眉山。遂于嘉州道傍大樹內入定。政
和三年四月。風雨暴作。樹為摧折。捕盜官經歷。見其
鬚髮葢體。甲瓜遶身。頗異之。遂奏于朝廷。有旨。令肩
輿至京。旹西天總持。以金磬出其定。乃問何代僧。法
師曰。我東林遠法師弟也。因遊峩眉。不記旹代幾何。
仍問。遠法師在否。總持曰。今問遞代。約七百年矣。安
得在耶。遂不復語。再問曰。欲歸何方。師曰。陳留縣。復
入定矣。
<other>慧叡</other>冀州人。少出家。執節清峻。常遊方而學經。行蜀
之西界。為人所略。常使牧羊。有商客信敬者。見而異
之。疑是沙門。請問經義。無不綜達。商人即以金贖之。
既還襲染衣。篤學彌至。遊歷諸國。乃至南天竺界。音
譯詁訓。殊方異義。無不必曉。
<other>瀘州羅貫山和尚（即建文皇帝）</other>詩云。流落江湖數十秋。歸
來不覺雪盈頭。乾坤有恨家何在。江漢無情水自流。
長樂宮中雲氣盡。朝陽閣外雨聲愁。新蒲細柳年年
綠。野老吞聲笑未休。書壁。閱罷楞嚴罄懶敲。笑看茅
屋與團標。南遊漳海千層迥。北望天門萬里遙。金鋤
削下青絲髮。袈裟換却袞龍袍。百官未審歸何處。惟
有羣鴉早[勉-力+日]朝。
<other>希夷陳先生</other>諱搏。普州崇龕鄉人。因遊學至華山。見
山巒嶮𡾟。于絕巘人難措足處。一臥數十載。宋太祖
嚮其高風。詔不出山者三。大清十一年甲午。有僧徹
綱。侍丈雪和尚。客邸臥石。作詩以贊之。丈夫步驟沒
來由。日把華山當枕頭。臥去歷今五百載。局殘殊覺
幾千秋。燒還風雨天為屋。食服雲霞氣若牛。十二時
輸君使用。不知誰是我同流。
<other>嘉興府楞嚴寺達觀法師</other>寓閬中太平寺。禮大悲菩
薩像贊。旹萬曆戊子長至日。稽首圓滿自在尊。塵剎
恒飛無礙輪。碾破一切諸極苦。普令眾生獲悲智。智
則對境了無情。悲則逆順咸拔濟。此智在眼洞十方。
此悲在心益三世。三世十方量無量。手眼是須千萬
種。如是妙用等水月。昭然可見不可捉。分身散影初
無常。慈視萬物皆芻狗。若人于是見菩薩。是人即是
菩薩子。離此別求奇特事。是則魔鬼壞正法。
<other>德昇</other>號頑菴。漢州何氏子。幼溺塵滓。稍長夢醒。二十
得度。游心講席。四眾以義虎推焉。忽以知解白謙。翻
然易轍。更衣頂笠。謁文殊道和尚。懇示佛法省要之
旨。道說偈曰。契丹打破波斯寨。奪得寶珠村裏賣。十
字街頭窮乞兒。腰間挂個風流帒。師將擬對。道叱曰。
莫錯。于是退參三年。方領前旨。入閩鼓山。禮覲竹菴。
問國師不跨石門句。意旨如何。竹菴應聲曰。閒言語。
言下頓悟。後有僧問。如何是無位真人。師曰。聞時富
貴。見後貧窮。
<other>犍為陳道人</other>示趙鄉紳偈。食飽無憂樂以哉。者場春
<pb n="249"/>
夢幾旹回。君欲醒旹連忙醒。莫教藤枯樹倒來。杖履
尋幽日徑斜。天風吹我入煙霞。雲高法界三千丈。春
滿檀那百萬家。祖佛遞相傳密印。明僧次第授袈裟。
西來大意頭頭現。鳥嘯猿啼轉法華。
<other>瓦屋山角端</other>此山從無虎豹。僧壽安語楊升菴曰。而
今有獸。不知其名。類畵圖中之角端。食虎豹。而不傷
人僧護之。以衛此山。菴曰。予聞角端止殺。今又聞除
害。其瑞在麟之上矣。
<other>開元寺張三丰</other>夔州開元寺。國初張三丰。與手僧廣
海。甞贈詩云。深入浮屠斷世情。舍摩他行恰相應。天
花隱隱呈微瑞。風葉琅琅詠大乘。密室晝閒雲作葢。
空亭夜靜月為燈。魂銷影散無何有。到此誰能見老
僧。別旹留艸履一雙。沉香三片而去。後海以詩及二
物獻之。文皇答賜玉環一枚。千佛袈裟一領。
<other>嘉州凌雲寺</other>元旹為戰場。至正德間。僧千峰。曾為獄
卒。囚徒甚夥。峰曰。世亂刑繁。多不當罪。吾憐汝釋之。
我亦從此逝矣。遂削髮為僧。結茅九峰山。其建豎功
勣頗多。茲不繁錄。千峰肉身。現存釋迦舍利塔。舍利
泉前。攷[石*((白-日+田)/廾)]。乃九頂清素禪師十一世孫也。清守道諱
楫傅公。夢感從建塔房新金衣焉。塔主心通。請聖可
禪師。安居于此。甞書贊于壁云。石可爛兮銕可銷。何
如色體更堅牢。法身有相還知否。入眼舟從萬里橋。
有刮胸驗真偽。輒發癰。懺謝愈。因而人無敢侮矣。
<other>古寺楊關主悟空洪仁禪師</other>緜竹楊氏子。結茅于青
城山。蜀王獻過江聞風。發帑藏以供給。剏龍樓寶閣。
顏曰光嚴寺。以淨因寺經藏。蜀板宋箋牙籤錦葢。莫
與京者設于中。為四眾俱瞻之地。劫運雖赭。而寶範
猶存。關主肉軀衣金窣堵波無恙。戊辰春。昭覺八十
叟丈雪醉老人。率眾繙繹。乃師之願海也。左有嵯峨
寺。同旹亦有蜀板藏經。劫火黍離。被風雨所蠧。淨因
大伽藍所藏經板。亦隨燼。今錦官西關外之萬福
寺也。
<other>峩眉道者</other>蜀人。戒律精嚴。不下山者二十載。一日有
布衣青裘昂然一偉人來。與語良久。期以明年是日
復相見。待明年是日。道者沐浴端坐而逝。迨暮偉人
果來。問道者安在。曰亡矣。偉人嘆息良久。書數語壁
間。語曰。落日斜。西風冷。幽人今夜來不來。教人立盡
梧桐影。字畫飛動。如翔鸞舞鳳。非世間筆也（或謂呂洞賓）。

錦江禪燈卷第十九

<sarticle>錦江禪燈卷第二十</sarticle>

<other>賢護</other>涼州孫氏子。來止廣漢閻興寺。常習禪定為業。
兼嚴律行。纖毫無犯。以晉隆安五年卒。臨亡。口出五
色光明。照滿寺內。遺言使燒身。既而肢節都盡。唯手
一指不然。
<other>法緒</other>高昌人。德行清謹。矢志修禪。後入蜀。于劉師塚
間頭陀山谷。虎兕不傷。誦法華維摩金光明。常處石
室中。率以為常。盛夏于室中圓寂。七日不臭。有異香。
經旬不散。每夕放光。照徹數里。村人即于室傍。為起
塔焉。
<other>法成</other>涼州人。十六出家。學通經律。不餌五穀。唯食松
柏脂。孤居巖穴。習禪為務。元嘉中。東海王懷素。出守
巴西。聞風遣迎。會于涪城夏坐講律。事竟辭反。因停
廣漢。復弘禪法。後小疾。便告眾云。法成常誦寶積經。
于是自力誦之。始得半卷。氣劣不堪。乃令人讀之。一
遍方竟。合掌而卒。侍疾十餘人。咸見空中有紺馬。背
負金棺。升空而逝。
<other>法期</other>[郫-卑+((白-日+田)/廾)]縣向氏子。早喪二親。事兄如父。十四出家。從
智猛諮受禪業。與靈期寺法林。共習禪觀。猛所諳知。
皆已證得。後遇玄暢。復從進業。及暢下江陵。師亦隨
從。十住觀門。所得已九。有師子奪迅三昧。唯此未盡。
<pb n="250"/>
暢歎曰。吾自西涉流沙。北履幽漠。東探禹穴。南盡衡
羅。唯見此一子。特有禪分。後卒于長沙寺。春秋六十
有二。神光映徹數里。體更香潔。
<other>道法</other>燉煌曹氏子。棄家入道。專精禪業。亦旹行神呪。
後遊成都。為王休之費鏗之請。于興樂香積二寺主。
訓眾有法。常行分衛。不受別請。及僧乞食。所得常減
其分。以施蟲鳥。每夕輒脫衣露坐。以飼蚊蝱。後入定。
見彌勒放⿱亠⿱⿰刀⿰了肉中光。照三塗果報。于是深加篤勵。常坐
不臥。元徽二年。于定中滅度。平坐繩牀。貌如恒日。
<other>普恒</other>成都郭氏子。為兒童旹。甞于日光中。見聖僧在
空中說法。向家人敘之。並未之信。後苦求出家。依止
安樂寺。獨處一房。不立眷屬。習靜業禪。善入出住。與
蜀韜律師為同意。自說入火光三昧。光從眉直下至
金剛際。于光中見諸色像。先身業報。頗亦明了。宋昇
明三年卒。春秋七十有八。
<other>法淋</other>晉原臨卭樂氏子。少出家。止蜀郡裴寺。專好戒
品。研心十誦。常恨蜀中無好師宗。俄而隱公至蜀。師
乃尅己。握錐自刺。晝夜如常。及隱還陝西。隨從數載。
諸部毗尼。洞盡心曲。後還蜀。住靈建寺。益部僧尼。無
不宗奉。常祈心安養。每誦無量壽及觀音經。輒見一
沙門。形甚姝大。常在師前。至齊建武二年。寢疾不愈。
注念西方。禮懺不息。見諸賢聖皆集目前。乃向弟子
述其所見。令死後焚身。言訖合掌而卒。即于新繁路
口。積木燔屍。煙炎衝天。三日乃盡。收斂遺骨。即于其
處而起塔焉。
<other>僧慶</other>巴西安漢陳氏子。家世業儒。慶生有異瑞。十三
出家。依義興寺淨修梵行。願求見佛。先捨三指。末誓
燒身。漸絕糧粒。唯服香油。到大明三年二月八日。于
蜀武擔寺西。對其所造淨名像前。焚身供養。刺史張
悅。躬出臨視。道俗僑舊。觀者傾邑。行雲結葢。苦雨悲
零。俄而晴景開明。天色澄淨。見一物如龍。從𧂐升天。
時年二十三。天水太守裴方明。為收設利起塔。
<other>僧生</other>[郫-卑+((白-日+田)/廾)]縣袁氏子。少齡出家。以苦行致稱。成都宋豐
等。請住三賢寺。誦法華經為業。甞于山中誦經。有虎
來蹲其前。誦竟乃去。後每至諷詠。輒見左右四人為
侍衛。年雖衰老。而翹勤彌厲。後微疾。便語侍僧云。吾
將去矣。遂怡然取疾。
<other>顯嵩</other>西蜀重慶銅梁李氏子。飽參倦遊。出世住巴川
之宣密院。三十年跡不出閫。紹興中。集眾說偈曰。八
十年中甞浩浩。宏開肆貨摩尼寶。也無一個共商量。
不是山僧收舖早。言訖端坐而逝。茶毗舍利無算
　時有淨業和尚。石照文氏子。少業屠。有羊方乳二羔。
將殺之。二羔銜其刀。跪伏于門。若乞母命。師感歎。棄
家為僧。力參宗匠。忽大悟。作偈曰。昨日羅剎心。今朝
菩薩面。羅剎與菩薩。不隔一條線。
<other>禪惠</other>名山人。家世業儒。屢舉不第。元符間。郡守呂由
誠。見以僧勅戲之。遂棄儒從釋。力參祖道。得大開悟。
初住本邑天寧寺。出入必䇿馬乘輿。諸耆宿言。以佛
法貴乎苦行。固不宜乘輿馬服綺繡。師答以偈曰。文
殊駕獅子。普賢跨象王。新來一個佛。騎馬也無妨。凡
所說法。機鋒敏捷。有語錄行世。
<other>寶崖</other>涪陵人。幼寡言不嬉戲。棄家為僧。以布裹五指
燒之曰。信佛如此可也。人以為風。何不治之。答曰。身
在空耳。四大五肢復何有耶。投火滅身。而心不壞。
<other>石巖崑法師</other>江陵人。住涪州方廣寺。家世業儒。累舉
不第。遂棄遊釋門。精嚴戒律。澄心禪觀。雖探𧷤大乘
諸部。而專事緘默。臨終預知時至。集眾說偈曰。幻軀
因妄動。藏法為伊演。有念有形遷。無心無垢染。塵塵
盡法身。剎剎皆天眼。來去等空華。死生誰宛轉。言訖
端坐而逝。世壽六十有九。臘二十八夏。
<other>唐阿世多尊者</other>天竺人。唐旹入中國。止灌口靈崖山。
常令白牛下山。募糧取水。神異變幻甚多。今靈崖有
石刻像存。
<pb n="251"/>
<other>道慧</other>資縣人。與德陽令樊鼎遇。為方外交。萬曆癸丑
夏。樊病甚。因亢日夢帝命作桐柏山神。以書問之。師
謂之曰。諸業由心造。諸果由心證。帝命由心改。公平
日見地。作麼生于此著念。樊又問。病痛甚奈何。師曰。
提起主人公。樊問。誰為主。師曰。覺痛者是。樊曰。四大
解散。痛亦不知。誰為覺者。師曰。覺原無痛。痛亦非知。
知覺無痛。痛痛即離。豈待四大解散。若必解散。如何
有呼痛求針之鬼。覺體無邊際。四大浮漚耳。樊大有
省。
<other>明釆</other>崇慶州人。少度為僧。及長精止觀法門。不立文
字。萬曆四十五年示寂。其夜僧徒百許人。見有紫氣
投西南而去。有偈云。念滅滅亦滅。更有何不滅。本來
原無說。皎月當空徹。
<other>明本</other>漢州人。少依于姊丈高晟家。伐薪執㸑。一日山
中載薪回。驢不行。怒砍其耳。血流被地。心即悔悟。遂
祝髮為僧。入䦹邡高山寺有年。功行極苦。坐化之日。
人有朝鎣華山來者。見本隻履入山云。失一履于禪
榻下。可令吾徒寄送。見者至。方知其已化矣。
<other>空菴</other>彰明縣香水寺僧。得悟禪宗。每歲買藥以濟病
者。以穀粟飼鳥。至千百下食環集肩背。善吟咏。有語
錄行世。百有餘歲。方坐化。
<other>德愛</other>號印心。華陽人。生而失恃怙。乳媼不飲茹酒葷。
方咽乳。七歲出家。聰慧好道。通儒佛。兼知醫。歷閱山
水。遇病輒施藥救之。壬子歲荒。飯僧及流民。獲濟者
眾。[勉-力+日]年歸剎止觀栖禪。乙卯十二月。忽示徒眾曰。吾
于十四日。復歸造化。至期西嚮說偈而終。鼻下雙珠
尺餘。面色如生。茶毗夜。西上紅光。竟夕不散。有徒克
紹宗風。大中丞吳公。題曰蓮華淨域。
<other>萬竹講師</other>名紹乾。號一清。性恬淡篤學。向峩嶺雪巖
葺茅茨。僅可容膝。茹菜三年。神氣和暢。還成都。與道
友犀泉。結廬百花潭上。直究心宗。更號萬竹。一日幡
然若醒。嚮道甚力。遂入南都講肆。聽法者如市。復挂
席五臺。刺血研金。書法華經九載。旋入燕京。栖普賢
菴。刊行彌陀箋註。日講諸經。陳李二聖母。遙授紫衣
敬禮之。旹鷲峰寺有栴檀像。人皆莫知其源。師一見
識之曰。乃世尊天宮為母說法旹。優填王思之刻像。
既成上昇虗空。佛即摩頂記云。千年後當往震旦。利
益有緣。故今千年。像自出現。後還蜀卓錫浣花。都門
紳衿贈送詩章。太史黃公劉公。皆有詩送。見續補藝
文。師既歸里。有紳何觀察及士大夫。日與談宗門中
事。蜀王施木。構講堂于浣花溪之側。一日登堂集眾。
端坐而逝。
<other>玅琴</other>字無絃。華陽人。母高氏有娠。每見異像。生而姿
貌奇古。內外典籍。過目成誦。善詩工書畵。或得其篇
章者。珍重如寶。後入楚以畫牛得名。俗稱牛和尚。返
蜀住艸堂。構室榿東。有梅萼千株。畵梅入妙。自號梅
屋老人。學憲五岳陳公。嘉而重之。遂與學琴賡詠。萬
曆九年。趺坐道偈而終。
<other>雪菴樂靜禪師</other>安縣譚氏子。嘉靖壬辰。祝髮南參。還
蜀嗣海藏。住道峰院。靜修悟真。萬曆十一年元旦。索
筆書偈曰。只此漚泡幻影。相隨六十餘年。橫眠三界
剎那。無處顛倒人間。皎然空花影絕。見聞寂寂虗閒。
問取雪菴面目。處處綠水青山。書畢跏趺而逝。
<other>無遐</other>不知何許人。居九峰山絕頂修行。旹往來村落
中。見村民馬忠女甫週歲有病。以破布繻餌之。立愈。
又曰。此女當貴。後適庠生趙之辛。果封恭人。常至縣
詣邊氏家。一徒羨其侈麗。曰汝欒之。何不遂來。後三
日徒死。邊氏舉一子。哭不食乳。師往探摩其頂曰。既
來何須哭耶。子遂輟哭。一日語弟子曰。吾將逝矣。可
為我治齋。邀諸山一別。諸僧至陪。齋畢。一笑而逝。
<other>真容</other>榮昌徐氏子。自幼詣觀音寺。禮佛守薙髮。受戒
後卒。便生于壁山魏伯祿家。年十七不能言。一日謂
其家曰。吾生前乃觀音寺僧。今當還寺。尋往。僧徒參
<pb n="252"/>
見。即知其名。隨令取原收舍利古畵次第拜其父祖
墳墓。乃譚生前。事皆不爽。眾往謁者。意之誠否。悉皆
先知。邑令周俊。秘使人往觀。師先夜令徒一人。具茶
往候于途。人皆異之。號為神僧。後無恙跏趺而化。
<other>實相</other>豫章人。萬曆壬辰。卓錫廣元之雪峰。解文字。旹
游戲詩畵。諸經典籍。翻刻七百則公案。評唱若干卷。
達官士人多採藏焉。臨終種種異瑞。太史黃輝。為作
塔銘。
<other>曉宗</other>昭化僧。南遊三十餘年。萬曆丙申。歸居縣之梵
天院。跪誦法華。禁步不出五載。後結室于人頭山麓。
戊午秋。集緇素。告以將別。眾以為他往。懇留之。曰未
也。嗣當辭謝。茲山狼虎縱橫。人不敢出戶。是夜諸人
夢寐中。俱聞叩門作謝聲。待旦往視。則跏趺逝矣。鼻
垂玉筯至膝。眾修塔以藏焉。
<other>知慧菩薩</other>古城周曉師女。生而不食葷。喜誦經典。年
十九。有問字者。慧輒自面壁經旬不起。甞絕粒。食柏
葉。成化五年。辭父母。遊至江利口白馬寺經樓上。自
焚香結跏坐入滅。正歷酷暑無臭不朽。神顯靈異。彼
都人士。遂以沙築其身。裝塑成像。號知慧菩薩。眾皆
爭事之。靈異響應。
<other>孤舟禪師</other>不知何許人。萬曆初。至真安磻溪寺。面壁
數年。一日謂主僧曰。明日予逝矣。寺外二樹將折。一
折有聲。即主僧長老。一折無聲。即予也。次日二樹果
折。說偈曰。勘破無無世界。了然何物心頭。自性已歸
圓寂。清風明月自然。端坐而逝。
<other>福湛</other>號天淵。楚人。居蓬溪智林。勤苦修行。解悟空寂。
為旹禪宗。所著。有天淵錄二卷。及卒。有偈云。七十七
年一笑終。倒騎木馬吼西風。我今脫[殼-一]飛騰去。明月
清風一樣同。
<other>了用</other>號雪機。遂寧張氏子。少善應赴。偶聞有向上事
感悟。靜坐數年。深有所得。印證于天淵和尚。甞作山
居詩。有云。傍樹修菴倚翠岑。煙霞繚繞白雲嶔。愚痴
自合棲泉壑。潦倒何妨論古今。怪石溪邊塗去跡。浮
嵐巖下絕來痕。始因入道藏幽谷。截斷攀援更莫尋。
年七十二卒。其日彩霞覆寺。人咸異之。
<other>玄暢</other>河西金城趙氏子。少旹。家門為胡虜所滅。禍將
及師。虜帥見師䫉古清奇。而止之曰。此兒目光外射。
非凡童也。遂獲免。後往涼州出家。本名慧智。遇玄高
事為弟子。高每奇之。因改名玄暢。以表付囑之旨。其
後虐虜剪滅佛法。害諸沙門。唯師得脫。元嘉二十二
年閏五月間。發自平城。路由代郡上谷。東跨太行。北
經幽冀。南轉將至孟津。唯手把一束楊枝。一扼葱葉。
虜騎追逐。將欲及之。乃以楊枝擊沙。陡然天闇。人馬
不能前進。有頃沙息。騎已復至。于是投身河中。唯以
葱葉內鼻孔中通氣度水。于八月達于揚州。洞曉經
律。深入禪要。占記吉凶靡不誠驗。墳索子氏多所該
涉。至于世技雜能。罕不畢備。初華嚴大部。文旨浩博。
終古以來未有宣釋。師乃竭思幽尋。提章比句。傳講
無匹。又善三論。為學者之宗。宋文帝深加欽重。請為
太子師。再三固讓。弟子謂之曰。法師方欲弘道濟物。
廣宣名教。今帝王虗己相延。皇儲蓄禮思敬。若道揚
聖躬。則四海歸德。今矯然高讓。將非聲聞耶。師曰。此
可與智者說。難與俗人言也。及太初事故。方知先覺。
自爾遷憩荊州。止長沙寺。時沙門功德直。出念佛三
昧經等。師刊正文字。辭旨婉切。又舒手出香。掌中流
水。莫之測也。迄宋之季年。乃飛舟遠舉。乃適成都。初
止大石寺。乃手畵金剛密迹等十六神像。至昇明三
年。又遊西界。觀矚岷嶺。乃于岷山郡北部廣陽縣界
齊后山。遂有終焉之志。仍倚巖傍谷。結艸為菴。弟子
法期。見神人乘馬。著青衣繞山一帀。還示造塔之處。
以齊建元元年四月二十三日終也。
<other>普岸</other>漢東蔡氏子。得法于百丈。太和年中謂眾曰。吾
山水之遊未厭。諸人勿相留滯。天台赤城。道猷曾止。
<pb n="253"/>
華頂石梁。智者降魔。將遊之也。自襄陽迤邐。從沃州
天姥。入天台西門。得平川谷中一大舍峰名平田。結
茅居之。未幾見虎乳子。瞪目眎師。遂以杖按其頭曰。
貧道聞。此山神仙窟宅。羅漢隱居。今欲寄此安禪。檀
越勿相驚撓。經宿虎領子而去。癸丑。眾力營搆丈室。
成平田院。示眾。大道虗曠。惟一真心。善惡勿思。神清
物表。隨緣飲⿰口豕。更復何為。
<other>慧永</other>內江潘氏子。與慧遠同師道安。相期結屋羅浮。
及遠為安所留。師乃先至潯陽。刺史陶範。留憩廬山
舍宅。為西林寺以居之。峰嶺別立茅室。甞有一虎馴
伏。入其室者。輒聞異香。因號香谷。
<other>懷州靈燦</other>遠公之門人。稟性淳直。寬柔著稱。遊學鄴
研蘊正理。深明十地涅槃。備經講授。隨遠入關。十數
之一也。住大興善寺。因遠公去世。眾侶無依。開皇十
七年。奉勅補次為眾主。于淨影寺。傳揚故業。積經年
稔。仁壽興塔。降勅令送舍利于懷州之長壽寺。初建
塔將下。感一雄雉集于函上。載飛載止。曾無驚懼。與
授三歸。便近人馳遶。似如聽受。迴頭鼓舞。欣躍自娛。
覆勘其形。實非其雉。乃彩鳳也。
<other>楚琦</other>蜀人。篤信西方。因抵燕京。聞樓鼓聲大徹。洪武
初。三詔說法京都。　皇情大悅。後築室號西齋。一意
淨業。常見大蓮華充滿世界。彌陀在中。眾聖圍繞。將
示寂。書偈曰。吾行矣。人問何往。答曰西方。又問。西方
有佛。東方無佛耶。乃厲聲一喝。泊然而逝。
<other>牟羅漢</other>眉山人。名安。以廂公𨽻卒。如岷山。涉上清坂。
忽遇髯者。顧笑曰。汝飢何不食柏子耶。摘子投其口。
顧髯者不復見矣。遂不火食。大雪埋室。庭有大甕貯
水。解衣就浴。江水暴漲。舟不可行。或戲指其笠曰。乘
此渡可乎。師遂置笠水面。趺坐其上。亂流以濟。人呼
為牟羅漢耳。
<other>印滿</other>大千江安人。初不知書。因讀觀音經有悟。遂能
文。有僧云。及八角磨盤七重行樹于室中。渠演之曰。
大道原空。八角磨盤何處轉。本來非有。七重行樹不
須栽。題水際觀音閣。曇影一江。兜率院天凝水月。身
香五分。婆羅門女散栴檀。題懺筵。旋懺旋為。若是不
為何用懺。非空非色。但凡有色總成空。題佛殿。皇朝
大一統。三教敷崇。天子壽萬年。億兆稱頌。僧舍云。補
衲迎紅日。開牕推白雲。題佛閣。白日住虗空。千古慧
光彌宇宙。金身來淨土。三乘苾典遍河沙。題文昌祠。
半壁拱天心。開北極圖書洞府。六星明斗上。應人間
豪傑昌期。開口皆佳句也。
<other>壽聖院僧冲</other>古主于詩。其挽光獻太后云。昔補一天
成大業。[勉-力+日]扶雙日耀重離。有詩五百餘篇。題曰錦屏
集。又僧推聰能詩。曾賦春陰云。好花分日少。閒艸占
春多。亦佳句也。
<other>法師承遠</other>始學于成都。唐公至荊州。進學于王泉真
公。真公授師以衡山。乃為教魁。相從而化者眾。有弟
子法照。初居廬山。由正定聚。夢趣安樂國。見蒙惡衣
侍佛者。師問為何人。佛曰。衡山承遠也。覺而見之相
肖。乃從而學。傳教天下。法照在代宗時為國師。乃言。
其師有異德。天子南嚮而禮焉。度其道不可徵。乃名
其院。額曰般舟道場。用尊其位。師始居山西南岩石
窟。人饋之食則食。不饋則食土泥茹艸木。後䇿杖騰
空。不知何往也。
<other>裴氏鸚鵡</other>成都尹韋臯記曰。人有獻鸚鵡者。河東裴
氏謂。此鳥名載梵經。智殊常類。常狎而敬之。始告以
六齋之禁。及午後非時終夕不食。或教以持佛名號。
仰首奮翼。若善承聽。每清景永夜發和雅音。阿彌陀
佛聲聲相續。一日有憔悴容。訓養者鳴磬而告之曰。
將去此而西歸乎。每一擊磬一稱佛。十擊磬而十念
成。斂翼委足揜然而絕。案釋典。十念成往生西方。又
云。得佛惠者。歿有舍利。遂命火焚之。得舍利十餘粒。
貞元十九年九月記。
<pb n="254"/>
<other>成都有僧。誦法華經</other>甚功。一日有山僕。來請入溪。見
跨溪一閣。僕入報。出謂僧曰。先生請師誦經。誦至寶
塔品。先生野服藜杖。兩眉垂肩。揖入焚香而聽。設飯
𣏌秫菊若甘露。䞋一鍰。僕送至中途。師問。先生何姓
名。僕曰。姓孫。復于僧掌書思邈字。僧方嗟駭。僕忽不
見。復回尋索三日。竟迷路。歸視䞋。乃金錢一百。由茲
一饍。身輕無疾。唐史言百五十歲。野錄請誦經時在
國初。則又三百年矣。
<other>沙門海通</other>于嘉州大江之濵。鑿石為佛。高三百六十
尺。覆以九層之閣。顏曰凌雲。
<other>梵僧西天三藏盋怛羅</other>至蜀。自言從摩伽陀國至益
州。途經九萬九千三百八十里。時建光天元年也。三
藏自言。已二百七十歲。
<other>成都沙門光遠</other>遊西天。還詣闕。進西天竺王子歿徒
曩表。佛頂印。及舍利若干。貝多葉。菩提樹葉。詔三藏
施護譯其表。曰伏聞支那國有大天子。至聖至神。富
貴自在。自慚福薄。無由朝謁。遠蒙皇恩。賜金剛座釋
迦如來袈裟一領。即已披挂供養。伏願支那皇帝。福
慧圓滿。壽命延長。一切有情度諸沈溺。謹以釋迦舍
利。附沙門光遠以進。
<other>明槩表</other>決對傅奕廢佛僧事。師聞三皇統天。五帝御
寓。道含弘而遠大。德普覆而平均。敷善教以訓民。布
慈心而育物。逮乎中古。其道弗虧。故漢武欽明。見善
而弗及。顯宗睿哲。體道而弗居。遂能紆屈尊儀。甘泉
禮金人之瑞。翹想夢寐。德陽降銅像之徵。于是秦景
西遊。越流沙而訪道。摩騰東入。跨葱嶺而傳真。遂得
化漸漢朝。寺興白馬之號。道流晉世。剎建青龍之名。
其間盛寫尊儀。競崇寺塔。騰慧雲于落仞。涌法水于
窮源。文富萬言。第略記耳。
<other>通天禪師</other>諱明徹。京兆同州潘氏子。嗣法于銕山禪
師。乃臨濟二十五世孫也。弔影孤單。歷半天下。後遊
峩眉。隙地為菴。名曰圓覺。兀坐終日。熊猿作伍。煙霞
為鄰。丁亥歲。神宗聞之。賜紫衣龍藏。顏曰護國艸菴
寺。迨辛丑十一月十二日。示微恙。書偈。七十六年幻
化身。東西南北苦勞生。今朝惹得虗空笑。大地原來
不是塵。塔全身于千佛頂。
<other>得心律師</other>巴東人。因禮普賢值大椿。憩于下。常修淨
業。晝夜六時弗間。日居月諸。雲輸霞委。忽成叢席。以
樹名曰洪椿坪也。劫運斯逢。秋毫無犯。兩川共尊。實
師之願海淵弘矣。
<other>渝州木棟可尊古法師</other>持正嚴行。威德逼人。甞講法
華。至唯佛與佛乃能知之。遂執卷召眾曰。還知麼。眾
答不恰。自代云。向下文長。付在來日。因以兩川稱為
義虎也。
<other>澄江宗主</other>內江復覺寺僧。三學該煉。唱提千七百則
公案。如青雲吐月。精操玄文。似遠客還鄉。出入劫雲
中。匡徒劍戟裏。暮年折一足。世稱雲門再來。後示寂
于峩眉山。塔標伏虎寺。世壽八十三。坐臘五十九夏。
<other>輔慈沙門。高原昱蓬溪人</other>廿歲猶粥粥然。似無能者。
偶友人激曰。終南山多異人。可往叩焉。師至終南。寓
窺基法師遺址。果值異人。授以唯識論。淬礪九載。後
抵燕都。值肯堂王公。論唯識義。師曰。大覺湛然。識于
何生。佛智歷然。識向何滅。若執唯識真實有者。遮唯
識也。如是則天親不得已以有頌。護法等不得已以
有論。師于萬曆辛亥。挂搭于江寧南屏。不得已操觚
詮註。務顯永明宗鏡。攝性相以雙圓。彌勒闡宗。依一
真而摹相。心空識空。則三十為綴。識滅論滅。即九大
焉依。本如吳公見以助喜。即捐金壽梓。師曰。乍尋茲
義。文隋齟齬。竭思羣經。窮研眾論。支頤瞪目。振逸忘
勞。更訊大方。漸通線徑。剞厥既就。海內強學。無不沾
濡。密雲悟和尚過南屏。師以藁示之。密閱數紙。批云。
瘦狗過沙溪。擲之而去。師回蓬溪青蓮寺示寂焉。骨
櫬白如雪。堅石硬如鋼。塔于本寺之蕋峰。世壽九十。
<pb n="255"/>
坐六十四夏。
<other>長壽東山寺無為律師</other>前身即本寺楊關主也。臨終
曰。我二十年後再來。遂將方丈鎖封而逝。迨廿載。緇
素夢師祖回山。翌日設香恭迎。見一僧年將二十。且
笑且言曰。吾來矣。汝等可將我封號開了。便入方丈。
坐談往事。歷歷指陳。緇素莫不驚異。後又上山欠水。
自往[鴳-女+隹]遊坪龍王洞。兀坐七日。募一小龍携回。入滅
時。門弟子。恐後龍難制伏。遂白師遣下山矣。師不善
詩對。有涪郡冢宰夏公訪師。因猫兒往過。夏即出對
曰。小小猫兒拖虎尾。師應聲對曰。細細蝦子帶龍鬚。
其靈異聰利。不止如此。兩川深慕其道德焉。
<other>鈞天</other>廣樂內江石氏子。神清侏儒。戒月孤圓。甞題接
引佛壁曰。久立地等世上人。一齊同路。長伸手接娑
婆客。打夥共行。崇禎丙戌。聞闖宼陷宸京。而獻賊亦
叛蜀。携徒宗叵。遁跡於然燈寺之絕頂。不粒而終。壽
七十二。塔于本山。
<other>昭覺惟一真常禪師</other>未詳法嗣。甞作牧牛頌曰。崢嶸
頭角出常流。踏遍溪山得自由。一朝摸著牛兒鼻。牽
向人間賣不休。
<other>遼陽</other>三韓人。邊鎮之幼子也。以失守。問罪當在死數。
父以錢贖之。得避俗為僧。精勤懍厲。苦行標節。不畜
錢帛。隨得隨施。居江安土橋。恧染風疹。于康熙庚戌
冬。密有燒身之意。甞自𧂐薪高丈餘。中開一龕。足容
己身。弟子德法苦諫不從。傾囊設大施會訖。入龕自
焚。遺命。碎骨和粉棄江中。遂遵之。後徒德玉南還。為
師作忌。有云。持鍬上法堂。為覓先師骨。先師臨終時。
分付塟魚腹。何哉要如斯。喜唱船子曲。咄。善漁父和
實難齊。欵乃一聲山水綠。
<other>遵義禹門䇿眉禪師</other>黎氏子。幼為郵吏。而桂子蘭孫。
緇素百有餘人。因甲乙之。革依本師丈雪和尚削染。
金湯法社。敞建叢林。乙卯冬杪過昭覺。省覲本師。行
至渝州。偶問門徒。此去成都遠近。眾曰。半月程。師曰。
祇可半途。命莊香遙禮畢。端坐而逝。世壽八十八。僧
臘三十。塔于內江般若寺也。
<other>諱號雷同傳</other>
兩楊雄。兩李膺。兩王褒。兩文與可。楊雄成都人。作大
元經者。漢王褒資中人。作賢臣頌者。晉李膺涪城人。
作益州記者。漢李膺為益州太守。寰宇記云。城西三
里有李膺宅。後周王褒。同庾信從益州趙王。出鎮之
蜀。褒有奉賀詩。楊雄持節入蜀。迎梁主蕭巋者。文與
可鹽亭人。與東坡先生同時。善寫竹。已上皆宦遊人。
也。今涪州有文姓者。亦號與可。深可慨歎。
宋孫明復曰。太鉉一書。乃明天人始終之理。君臣上
下之分。葢疾莽而作也。王介甫諸家。以年數考之。謂
子雲與莽不相及。上符命投閣。恐係谷子雲事。鑿鑿
有據。是何人忍于污衊賢者于史中。
<other>攀高傳</other>
凡別名更號。萬不可犯。前輩如憨山老人。時人喜憨
字。效而稱之。憨松憨石憨月憨浪。本師破老人。時人
亦效而喜焉。破浪破雪破峰破石。牧雲叔住甞熟縣
破山寺。拈古內謂。破山則不然。末學聆之。疑翳載胸。
又如木陳浮石。亦先輩號也。高僧傳備具。蒼頡造字
如河沙。何故篤羨此音之美。如天皇天王兩道悟參
錯。費盡後昆脚手。

<talk>後䟦</talk>
昔如來在世。預以末法。囑累帝釋及諸國王。良由天
力可摧萬邪。王威可率兆庶。而遺法付囑者。意在仗
庇流通。以四眾之微弱。恐三寶之廢毀。藉王者之威
力。令有不肖者寢其紕紊。助大猷以維新。扇皇風以
遐暢。所以歷朝地主。公卿士庶。一聆分衛。無不傾心
呵護也。故眾生非佛法不能自度。佛法非眾生不能
弘宣。佛又自記囑累流通。惓惓有以。知世尊慈悲法
<pb n="256"/>
施。設使無量國土。有一人不聞是法者。未滿如來本
懷。今吾南洲。有一夥男子。頗稱猛利。一聆玄誨。即豎
起眉毛。徹悟根源。真常獨露。語嘿動靜為天下法。斯
乃折蘆導世之徒也。又有一類操白業底。足跡徧天
下。詩名滿世間。便謂已證已得。從而呵佛罵祖。放曠
無檢。聲色貨利。居然常人。而高談濶論。明欺一世。豈
欺世乎。乃自欺也。又有一種。洋洋焉形影相弔。言于
未來。乃靜極光通。神清可挹。俗之所謂神僧者此也。
又有一般操黑業人。鈍根樂小法。不自信作佛。仁者
彼既丈夫我亦爾。怯弱于誰。此一放過。不知打向何
方何道裏去。且目擊耳聞。同牕之輩。多少英俊。精靈
剝盡。惶惶焉。又一生了。觀古之尊宿。幾十年點胸自
許後。為明眼人煅煉方始省悟。及其悟後。奉戒愈精。
檢過愈密。甚至向折脚鐺下。入山磨煉真去就。豈非
識法者懼。邇來學者。順則喜。逆則悲。皆大法不明之
咎。故宋受子罕之言。囚于墨翟。魯信季孫之說。逐于
尼丘。二子之賢。弗能自保。況蠢蠢之徒耶。爰佛法弘
化。貴乎時節因緣。緣與時違。化將焉托。且巴蜀未蔡。
何緣千年九易。土石俱焦。⿱來耳昔染指法味時。即有稗
官野史之志。自戊午入蜀省勤。恨兵戈擾攘。典籍蕩
廢。而有無徵不信之失。本師于己酉秋。遂發大藏。攷
[騇-古+(一/心)]傳燈。取其師承有據者筆之。不敢以影響參合疑
誤。後人顏其名。曰錦江禪燈。越己未七旬大年。雖老
且病。未甞不手披目閱。以訂其譌。
⿱來耳等幸集康衢。忝
序班首。勸諸同志。悟自本心。見自本性。受用自家境
界。為大導師。作人天眼。于此三有大城。隨機應化。令
彼十二類生。與我無異。則住荊楚弘山崇慧寺徹⿱來耳
謹跋。
錦江禪燈卷第二十（終）

<article id="n1591">黔南會燈錄</article>

<talk>No. 1591-A
 序</talk>

教外別傳。不立文字。直指人心。見性成佛。是以九年
面壁。獨契真機。隻履西歸。原無多說。至於立雪斷臂
之徒。悉皆直參上乘。一心相印。又何語之足錄乎。雖
然自佛法入中國。已有四十二章。即盧老出東甌。亦
著譚經妙論。又何語之不足錄乎。黔居邊鄙。佛法罕
聞。明末宼亂。四方禪侶。咸避地乞食。於其間。或著衣
持鉢。不墜家風。或挂板懸槌。洪宣法教。於是諸家各
有語錄。於中片語接人。吐辭見道者。亦不乏也。但以
遠在天末。不獲廣播中州流傳海內。善一大師。心竊
惜之。廼不辭䟦涉。徧歷諸山。博采各家語錄。集之成
帙。名以會燈。過余求序。欲授之梓。余謂之曰。甞聞。繪
雪者不能繪其清。繪月者不能繪其明。繪花者不能
繪其馨。繪泉者不能繪其聲。繪人者不能繪其情。語
言文字。固不足以見道也。今公集諸家之語。得無謂
道在是乎。曰唯唯。否否。昔道副有言。不執文字。而亦
不離文字。以為道用。今諸家之語。雖造詣不無優劣
之殊。識力或有淺深之異。然皆繫籍宗門。表彰吾道。
故某欲投之名山。公諸勝剎。具眼者自能辨之。庶不
致謂黔地邊方未聞佛法也。是則某之志也夫。余曰。
有是哉。不在語言。而亦不外於語言。不執文字。而亦
不離於文字。是誠教外別傳也。因弁言簡端。
旹
康熙壬午嘉平月紫池集山道人程春翔書於北隴
之偶石齋中

<talk>No. 1591-B
 序</talk>
<pb n="257"/>

佛法與聖教無二。聖教洋溢中國。極而至於日月霜
露所照墜處。莫不有聖人之教焉。嗚呼盛矣。佛法徧
一切處。恒沙世界。無不同沾化澤。初無此豐彼嗇之
殊。而或隱顯互異者。則必待乎時之至焉。時未至強
之弗行。時至矣遏之弗止。而旋轉乎至與未至之間
者。則端賴英傑者出。肩荷斯道。殫心思竭勞瘁。積歲
月之功。以底於成。固未易易言之也。昔夫子刪詩。而
不錄楚風。說者以為孔子外之。不知其時禮樂教化
獨盛中土。自荊以南歌謠未著。故采風者。無得而錄
焉。今楚風已絕。盛於諸夏矣。黔南遠在天末。去中原
萬里。其民風樸遫。山川嶮巇。聲教幾所勿及。即拈花
一脈。自唐宋以迄
勝國。是少聞焉。天龍善禪師。慨然起任其事。蒐羅散
失。取明季諸老。以至於今。行超明實。四輩語錄。共若
干卷。裒然成大集。名曰黔南會燈錄。少室一燈。於是
徧照乾坤矣。癸未夏送板入藏。過余問序。余因慨黔
南佛法泯沒數百年矣。不謂顯揚之時乃在今日。使
無苦心大力如天龍者。則將終於勿彰。近而諸方。遠
而後學。孰知從上有此一派宗師法要哉。或從上諸
老。其光明會當出世。故於常寂光中。默相天龍以成
盛舉。抑天龍即是祖位中人。以現在身。點檢前生自
家物。自然精當。從此黔南佛法。與中原分道揚鑣。互
相雄長。厥功顧不偉哉。天龍既以佛法為己任。今東
南法派紊亂極矣。如孔子之作春秋。筆則筆。削則削。
使猖狂草澤之徒。不得妄自位置以淆宗統。廓清之
功。又邁越茲錄一等矣。葢此在彰善。而彼在癉惡。皆
春秋之義也。是為序。
旹。
康熙歲次癸未年桂月。
予誥經筵講官禮部尚書加二級長水杜臻撰。

<other>源啟</other>
予行脚東南。經諸大剎。每於休夏之際。披閱傳燈。見
古今尊宿名目。多在江浙諸省。惟黔中未見片言點
墨。不禁掩卷而歎曰。聖賢不擇地而生。佛法徧一切
處。何吾黔之獨無也。是人以地囿耶。抑佛法有偏耶。
予抱此念。週旋烟水十數餘年。及至歸里。每思唐宋
時所集者。葢謂吾黔宗教未訖。泯泯無傳。固無論矣。
若自明迄清。風聲所樹。吾黔宗教已廣。且各家亦有
語錄流行。卓然可觀。較量諸省。不相上下。何近代竟
無傳也。豈聖賢果擇地而生耶。佛法洵非普徧耶。予
是惄焉有感於斯也。但深究其源。總以關山迢遞。郵
簡莫及。故令操觚者。無由收集爾。予不敏。敬矢厥志。
不憚寒暑。躬歷諸郡。彚收全黔諸家語錄。綴以管見。
編輯成書。名曰黔南會燈錄。竊欲就正明眼。刊送入
藏。待後高明遠達公心普德者出。再行撰集。以資採
收之萬一。庶幾後世披覽。無遺憾焉。

<other>凡例</other>
此書宜彚諸省。並古今同編。庶覽者。知淵源有序。
但稽藏內。諸省歷代諸祖語錄。不啻汗牛充棟。流
傳已廣。故不復贅。亦且<img n="X/X85p0228_01.png"/><rubynote t="【圖】"/>學疎慧淺。識寡力微。恐
貽培山沃海之譏耳。
集此書。原為黔南。幾經兵燹。誠恐先輩語錄散失
無傳。特為收集。寄藏以遺後學。
此書所收。惟黔語。豈敢希補法門。不過假之以表
黔善合諸省。咸稱佛國。以見東土正法徧流無間
隔也。
撰集規式。古例止收上堂小參示眾機緣拈頌法
語等類。其雜著空名不載。惟黔地遠人稀。弗能效
例。凡在苦心力行之內。無論有錄無錄。雜著一槩
並收。庶存名以備後考。非敢奉情濫贅。
<pb n="258"/>
諸師亦有僦居行化者。惟在黔語句收之。其餘弗
敢備載。
論宗派雖云五家。近來惟洞濟兩宗行世。在黔屬
濟兒孫居多。洞下僅有數人已。俱於卷首。註出來
源。
考吾黔宗風。興自明末。自燕居老人暨語嵩雲腹
和尚三人入黔。為破天荒也。燕師乃行字堂頭。所
以此書先從行字起。至實字止。餘待後續。
自明迄清。凡倡道於黔。諸師語錄。亦有預刻入藏
者。今復搜集並訂。俾閱者展卷全覧。免其更求。
習安天龍　如純　謹識

<other>黔南會燈錄目錄</other>

卷首
　敘文　源啟　凡例
卷一
　臨濟三十二世天童下
　　（破山明法嗣）象崖性珽禪師（行輩）　敏樹如相禪師
　　燕居德申禪師　靈隱印文禪師
　　半雲如慧禪師（見師語錄拈破祖香皆破祖嗣但破祖錄中未見其名不卜
　　何故也誠恐有誤姑收附載
　臨濟三十三世天童第三代破山下
　　（象崖珽法嗣）雲腹　智禪師（超輩）　余山　瑞禪師
　　純一道源禪師
卷二
　　（雪臂巒法嗣）語嵩傳裔禪師
　　（敏樹相法嗣）天隱道崇禪師（即南濱）　天湖正印禪師
　　頴秀真悟禪師　天語　懷禪師
　　聖符道越禪師　祿藜覺甫禪師
　　聖圖道行禪師　淨空性明禪師
　　赤松道領禪師　天機道通禪師
卷三
　　（燕居申法嗣）述中合舜禪師　赤旛　幢禪師
　　鐵梅　珍禪師
　　（丈雪醉法嗣）月幢徹了禪師
　　（靈隱文法嗣）大慈悟度禪師　梅溪福度禪師
　　慈濟海舟禪師　[鴳-女+隹]林性賢禪師
　　（密行忍法嗣）萬德佛開禪師　用愚源哲禪師
　　（聖可玉法嗣）雪林超化禪師
　　（半雲慧法嗣）三能性柔禪師
　平陽下
　　（芥菴法嗣）行之顯篤禪師
卷四
　臨濟三十四世天童第四代漢月下
　　（輪菴揆法嗣）雲空智量禪師（明輩）
　破山下
　　（石谷慧法嗣）竹航　海禪師
　　（雲腹智法嗣）會也益惺禪師　慧月益眼禪師
　　（余山瑞法嗣）渠山妙隨禪師　鈍峰　運禪師
　　（純一源法嗣）無涯昌太禪師
　　（語嵩裔法嗣）嵩目佛宗禪師　嵩眉佛海禪師
卷五
　　宗風佛定禪師　剖石佛鏡禪師
　　（天吼廓法嗣）語聖弘正禪師（即不波）　語賢弘英禪師（即睿旨）
　　語林弘先禪師
　　（天隱崇法嗣）古源海鑑禪師　大凡昌宗禪師
　　識竺海倫禪師　以四德教禪師
　　（天湖印法嗣）別南傳旨禪師　月峰性琰禪師
　　（天語懷法嗣）頂相道慕禪師（即桂頴）　桂魄智頂禪師
　　桂鉉傳慧禪師
　　（聖符越法嗣）福圓　滿禪師　衡嶽行規禪師
　　（赤松領法嗣）大拙淨霞禪師　雲石明源禪師
<pb n="259"/>
　　（鐵梅珍法嗣）逈然明月禪師　浮月福海禪師
　　古月明濟禪師
卷六
　　（月幢了法嗣）劒端達祖禪師　祖鼻達最禪師
　　善權達位禪師　極乘道真禪師
　　顯今達古禪師
　　（半生襄法嗣）竺懷　印禪師
　　（枕石　法嗣）廣成普陞禪師
　　（梅溪度法嗣）慧頴慶緒禪師　霞章海偉禪師
　　紹南真解禪師　法雨照潤禪師
　　（慈濟舟法嗣）六行海鑑禪師
　　（萬德開法嗣）印海學偦禪師
卷七
　　（密參山法嗣）（錦江錄註參訛印）　爍吼　[、/(、*、)]禪師
　　（恒秀　法嗣）藍田光碧禪師　明輝淨月禪師
　　（楚眼襄法嗣）慧林如英禪師
　　（行之篤法嗣）卓菴明閒禪師
　曹洞三十一世雲門下第四代（自曹溪發脈已來迄今濟下實字
　已居三十九世之列因甚洞下還在三十一二間不知是何也姑識之俟後明哲詳定焉
　　（月印慶法嗣）淡雲明光禪師　弗會傳知禪師
　宿士類
　　梵行傳性和尚　祖融法印和尚
　　西識清見和尚　合鱗李居士
　　天一劉居士　居易葉居士
　　三一龍居士　六度李居士
　臨濟三十五世天童第五代破山下
　　（嵩目宗法嗣）古雪海智禪師（實輩錦江錄誤收為語嵩法嗣）
　　（嵩眉海法嗣）蒼龍道語禪師　長靈道祐禪師
　　濟川佛普禪師
　　（宗風定法嗣）實行慧真禪師　無滅慧頴禪師
　　（剖石鏡法嗣）雲峰祖高禪師
　　（語聖正法嗣）溪脈照一禪師　鏡天宗照禪師
　　大千宗月禪師
　　（語賢英法嗣）慧鏡照常禪師　慧知寂雲禪師
　　（古源鑑法嗣）月恒真昇禪師
卷八
　　（月峰琰法嗣）省參海寧禪師
　　（頂相慕法嗣）禪那廣靜禪師
　　（衡嶽規法嗣）濟菴普靜禪師
　　（竺懷印法嗣）厂石如聖禪師　玄一如海禪師
　　（祖鼻最法嗣）嵋霽　宗禪師
　　（善權位法嗣）普濟大闡禪師　天一大悅禪師
　　虗峨大照禪師　審實本照禪師
　　恒暲聖目禪師　善一如純禪師
　續補
　　（聖可玉法嗣）續燈寂常禪師　無瑕性玉禪師
　　（璧林門法嗣）竺崖心性禪師

黔南會燈錄目錄（終）

No. 1591
<sarticle>黔南會燈錄卷第一</sarticle>

習安天龍　如純　輯
<other>臨濟三十二世天童下</other>
<other>破山明禪師法嗣</other>
<other>婺川西禪象崖珽禪師</other>福州陳氏子。一日遊吳山寺。
偶閱禪宗正脈。至古德上堂。拈拄杖云。法身無相。而
今現形處。動出塵念。禮常熙福公薙髮。親克融法師
聽講。未可其意。到黃檗遇中師叔。示參無字話。三載
不契。往鼓山親無異和尚。自改參萬法歸一。復黃檗
參密祖。始覺大有得力處。故依祖圓具。復隨出閩。至
金粟緣久不契。後參破山和尚印可。上堂。宗乘舉
<pb n="260"/>
唱。十地魂驚。正眼纔張。三賢膽顫。直饒毛吞巨海。芥
納須彌底來。也落下風。且向上一句。又作麼生。拈拄
杖云。自是不歸歸便得。五湖煙景有誰爭。上堂。迦
葉波。見世尊拈華契機。而破顏微笑。須菩提。見世尊
談經解旨。而涕淚悲哭。大眾。二大師一笑一哭。未免
各見一邊。山僧特與頌出。有時笑有時哭。七星斜映
揮魔窟。一箭雙鵰落碧空。六六依然三十六。卓拄杖
云咄。上堂。壁立千尋難湊泊。銅頭鐵額漫勞猜。桃
紅李白真慈氏。笑指南詢有善財。大眾還見善財麼。
卓拄杖。喝一喝下座。上堂。山色濃如黛。鶯聲語欲
流。分明宣祖意。何用別馳求。如斯薦得。人人本源。彌
綸萬有。箇箇妙體。逼塞十虗。且道。山河大地。向何處
安著。良久云參。上堂。十五日已前。無位真人。擔雪
填井。十五日已後。無位真人。持蠡酌海。正當十五日。
且道。無位真人。有甚活計。月中丹桂和雲摘。天上瓊
華帶雨收。拍禪床下座。元旦上堂。元正啟祚。萬物
維新。寶鏡高懸。森羅獻彩。惟願皇風永扇。佛日長明。
麒麟現而干戈寢。鳳凰出而文德修。四海衲僧。吹新
法螺。擊新法鼓。拈新拄杖。演新法義。共祝昇平。且一
氣未分已前。又作麼生。數聲清磬是非外。一箇閒人
天地間。上堂。問為眾陞堂則不問。未出方丈時如
何。師云。日月不走乾坤黑。乃云盡虗空世界。是一面
古鏡。百億香水海。百億須彌盧。大地山河。艸木叢林。
若聖若凡。若僧若俗。若男若女。若貴若賤。有情無情。
俱在裏許。為甚麼溈山水牯牛。影也不見。良久云。顛
眠倒臥無人識。萬里青天月一鉤。上堂。五五二十
五。打開寶藏庫。撒出無價珍。供養無數佛。且道。誰是
供養者。誰是受供養者。咄。因憶謝三郎。月下自搖艣。
解制上堂。說心說性。入海算沙。舉古舉今。波中捉
月。德山用棒。臨濟用喝。雖是好心。究竟大錯。且道。西
禪今日解制。又作麼生指示。拍禪牀云。路逢達道人。
莫將語默對。上堂。終日露堂堂。無人解舉揚。勞他
木上座。饒舌錯商量。拈拄杖云。且木上座商量底。是
甚麼義。若道有義。有即是空。若道空義。空即是有。若
道非有非空。即是顢頇佛性。若道即有即空。又是儱
侗真如。如是四義既非。大眾且道。商量底是甚麼義。
以拄杖畫○云。參差松栢烟凝薄。重疊峰巒月上遲。
上堂。年年四月八。香水浴悉達。杓柄向誰拈。千江
一口呷。若也會得。塵塵剎剎。若也不會。當頭一蹋。豎
拄杖云。釋迦老子來也。汝等諸人還見麼。卓杖云劄。
上堂。谿聲鳴。明月落。禾山打鼓。普化搖鐸。五位三
玄。九帶四莫。如是陳爛葛藤。到者裏都用不著。汝等
諸人。作麼生摸索。到頭霜夜月。任運落前谿。舉高
峰枕子話頌曰。貪觀明月獨徘徊。走入蘆華不轉來。
白石枕邊驚夢破。風吹古寺竹門開。德山棒。一棒
一條痕。千山俱打裂。哀哉缺齒胡。不識安心訣。達
磨面壁。九年面壁舌生毛。賺得神光下一刀。早是無
風波自起。至今平地浪滔滔。
<other>石阡三昧敏樹相禪師</other>蜀之潼川王氏子。年二十五。
自願出塵。禮本境鑑空薙染。自看五蘊皆空話為究
竟。次閱楞嚴經。方得塵勞暫歇。便參破山和尚。山示
參狗子無佛性話。一日聞鐘板聲。忽然渾身。如桶篐
子[焊-干+恭]斷相似。不覺失口。㘞地一聲。傍有僧問曰。是甚
麼境界。也要大家得知。師曰。各人珍重。後趨見山。山
深肯之。遂以印證。師後開法行化。黔蜀來往。數十餘
年。始終不異。康熈壬子仲冬朔三日亥時。在蜀之慈
雲堂示寂。臨時謂眾曰。吾欲與眾別矣。汝等不可向
士大夫處。索取塔銘。竊彰名位。聽吾偈曰。我為法王。
於法自在。來去自由。縱橫無礙。偈畢跏趺而逝。春秋
七十。僧臘四十五。上堂。春光滿目。人境紛紜。不識
死中得活。奚言超凡入聖。且二邊不住。中道不安。如
何委悉。玉蝶穿花零碎錦。金鶯擲柳亂垂絲。立秋
上堂。以拄杖豎起云。一塵起大地收。佛眼覰不見。放
<pb n="261"/>
下杖云。一葉落天下秋。海口莫能宣。且道。如何話會。
撫掌呵呵云。燎水盡而寒潭清。烟光凝而暮山紫。喝
一喝下座。師誕日上堂。以拄杖作釣勢云。數十年
來遊五湖。烟波江上踏橫蘆。而今四海澄清日。釣取
金鱗看有無。僧問。海屋添籌人間事。延生一句意如
何。師云。金丹不屬五形煉。玉液原非八石成。乃云。今
歲老僧五十五。逢人定不從頭數。因甚不數。分明五
四三二一。那管金木水火土。惟有杖頭不等閒。當陽
擊碎虗空鼓。識得山僧今誕辰。三世諸佛悉皆普。其
或未能。年來屈指二三千。春到寒食一百五。上堂。
行棒行喝。點破頂𩕳一著。搬石運土。築起門墻半垛。
象骨輥毬。家風賣盡冷如秋。禾山打鼓。報與諸人莫
莾鹵。溈嶺牧牛。一聲麥笛喚回頭。玄沙猛虎。幾箇男
兒作得主。喫茶趙州。何須特地逞風流。面壁魯祖。不
必女媧鍊石補。怎似老雲門。看來也是弄精魂。臘月
二十五。甜者甜兮苦者苦。參。住貴州大興禪寺。門
人湘頴請上堂。遠問近對。無非妄情卜度。舉東明西。
猶涉意識廉纖。到者裏。不可以智知。不可以意識。有
時拈起也。一人高拱無為。十方坐斷。有時放下也。萬
民欣歌有道。四海無虞。正恁麼時。不惟封疆萬里。眼
蓋乾坤。且不落凡聖一句。作麼生道。過現未來同種
智。萬象森羅笑點頭。擲拄杖下座。
<other>清鎮九龍雲天燕居申禪師</other>蜀之李氏子。十九歲。禮
大休仙法師出家。習講業。後訪高原。精唯識楞伽竝
相宗諸要。因在合陽染病。矢志必欲了明大事。病愈
隱忠南吊巖山住靜。聞破祖自浙回川。直往親覲。凡
悟入省見機緣。在破祖章中。承祖印證之後。適亂入
黔。寓居會城大興禪寺。次建清鎮之九龍。後遷平越
之福泉。其餘僦居開法之所。罔計其數。上堂。諸方
開堂有法說。山僧開堂無法說。有法說。鷲嶺拈來無
處著。無法說。座上爐烟飄屋角。日間浩浩摘楊花。夜
裏明明聽鼠嚼。於此會得。不受顢頇。其或未然。看取
註脚。以拄杖卓一卓下座。制日上堂。五里亭。十里
舖。夜則明行晝暗度。任是銅頭鐵額來。頂門一擊全
身露。今則坐籌圍幄之中。決勝八方之路。且如保民
庇國一句。作麼生道。良久云。邊[邱-丘+(看-目)]寧靜干戈息。萬里
歌謠樂太平。上堂。諸人有寶。用得極熟。在空滿空。
在谷滿谷。動靜忙閒。頭出頭沒。四眾者念佛持經。五
葷者飲酒食肉。兩箇看來。斤兩咸足。山僧日用只如
斯。荷葉為衣瓔珞粥。盡力一句道將來。不過尋常咄
咄咄。上堂。未曾開口。舌頭已遍三千。更覔言詮。猶
是畫蛇添足。何如樂則歡喜苦則哭。許多癡人向外
尋。尋到驢年沒下落。屈屈屈。不特有情有知。要且無
情成佛。大眾且道。無情如何成佛。香爐石磬丹墀走。
瓦礫泥團跳上堂。上堂。有時晴有時雨。有時睡有
時起。有時呷飯。有時屙屎。擬議思量。白雲萬里。上
堂。五五二十五。六六三十六。溪西鷄齊啼。屋北鹿獨
宿。現前人天與魔佛。一棒當頭痛徹骨。倒腹傾腸。翻
成褻凟。良久云。蒼天蒼天。上堂。進前一步太過。退
後一步不及。引而不發。箭箭中的。直饒釋迦老人。未
免以舌掛壁。無邊香水海。向耳畔傾。盡大地拈來。向
脚尖踢。其中一點自天然。牧童牛背橫吹笛。住平
越福泉山。上堂。㲯㲯毿毿。磊磊落落。說則不聞。聞則
不說。高山流水兮。若箇知音。下里巴歌兮。盡成雅曲。
山僧終日口喃喃。其奈爾曹聽不熟。聽得熟。三十拄
杖打。得頭破血出。上堂。或時風或時雪。大冶紅爐
分外熱。觸之則燎却面門。背之則寒颼冷鐵。於此會
得。阿彌陀佛與釋迦牟尼。聚首同參。其或未然。未免
腦後著楔。上堂。人人有箇目前機。只為尋常放過
伊。毋負我儂千古意。得偷閒處略提撕。且道。作麼生
提撕。良久云。天晴放火山頭黑。下雨尋牛兩脚泥。
上堂。洪爐冶鞴好添煤。鈍鐵頑銅運得來。鑄就金鐘
三尺口。龍山一撞響如雷。且如龍山寺未撞鐘時。棲
<pb n="262"/>
賢寺裏。三五百人。還有聞鐘者麼。良久云。筯頭碗底
分明道。只恐人聾不解聞。上堂。無量法門頻舉出。
百千三昧就中看。花簇簇錦攢攢。只是無容正眼看。
看得圓全少半邊。既是圓全。因甚少半邊。參。上堂。
口說話鼻出息。眼見耳聞無了日。饒他伎倆問得來。
只要一箇拳頭疾。能治野狐精。能使參禪畢。盡情道
出告諸人。試問諸人識不識。識則快活平生。不識則
昏迷苦極。上堂。在儒習儒。在佛習佛。動止施為。何
所不足。百千萬劫只如斯。任是神通跳不出。直饒跳
得出。鳥倦還歸樹裏宿。上堂。本無正本無邪。何用
隄防試鏌鎁。摸著秤錘著實冷。也須隨分納些些。
上堂。過去已過去。未來尚未來。惟有今日事。徘徊夢
眼開。君不見古蒼苔。多少行人盡活埋。
<other>紫竹靈隱印文禪師</other>謝知事上堂。烹佛煉祖。須假作
家鉗錘。扶宗荷教。倚仗本分弟兄。交加肘臂。互喚主
賓。知音明眼。相照同心。統三界以為家。作四生之依
怙。可以發大機施大用。起祥雲布瑞氣。令滿堂大眾。
箇箇如龍似虎。人人玉轉珠回。到者裏。不惟扶豎宗
乘。亦乃流通正眼。既然如此。且道。烹佛煉祖。意作麼
生。擊碎驪龍明月珠。敲出鳳凰五色髓。因事解制
上堂。法愛最難別。其如世道何。他年同聚首。古鏡復
重磨。煖瓶連雪水。鳴錫帶風多。滿堂龍象客。暫度別
山阿。且道。即今聖制告圓。慶賞一句作麼生道。長將
日月為天眼。踏破乾坤脚底寬。
<other>黃平九龍半雲慧禪師</other>吉安羅氏子。幼失恃怙。七歲。
伊族送普陀山萬福堂。禮月清披剃。十八歲。在本山
圓具。發心遍參。師志願多重修持。所以到處以行務
為先。至雙桂參破祖。充水頭。機緣相契。承祖印可。後
人黔克苦。建叢林十有餘所。惟九龍頗稱意。故歸九
龍示寂。世壽七十五。僧臘六十八。上堂。拈起拄杖
云。者木上座。相伴老僧。二三十年來。穿雲渡水。共歷
艱辛。有時穩坐家堂。藉他撐門拄戶。有時慣熟露布。
憑渠打雨敲風。今日豈肯吝施方便。畫一畫云。畫斷
千差無異路。卓一卓云。等閒卓破上頭關。喝一喝下
座。上堂。卓拄杖一下云。山僧惟憑此棒。要絕諸人
伎倆。當下斷却命根。作箇諸方榜樣。如上祖師心印。
教外傳來。似鐵牛之狀。年印月印。日印時印。良久云。
今日盡情托開。與汝諸人印證。咦。切忌錯認。
<other>臨濟三十三世天童第三代破山下</other>
<other>象崖珽禪師法嗣</other>
<other>永寧中和雲腹智禪師</other>蜀之順慶李氏子。母何氏。夜
夢僧托鉢入門。覺而生。於本境水月庵。禮六度剃染。
因聽繩朴法師講法華經。至若坐若經行處。頓啟疑
情。始參含璞未契。後參象崖和尚印可。出世住蜀之
三聖悟燈。黔之雲歸清涼長壽復興永寧中和。入楚
因由不贅。上堂。豎拂子云。祖師心印。狀似鐵牛之
機。印泥印水印空。乃至森羅萬象。無不印之。即今清
涼。四眾臨筵。人天普集。且道。還在祖師心印裏麼。若
也會得。不勞彈指。樓閣門開。百千善財。一齊敬禮。其
或未然。一片白雲橫谷口。許多歸鳥盡迷巢。喝一喝
下座。元旦上堂。天得一以清。地得一以寧。君王得
一天下太平。衲僧得一海眾雲臻。遂顧視左右云。且
道一作麼生得。喝一喝下座。上堂。問清光照眼似
迷家。明白轉身還墮位。且道。過在於何。師云。領取三
十拄杖。僧擬議。師便打。乃云。爐鞴重開。鎔凡鑄聖。鉗
錘再舉。點鐵成金。若是當爐不避火底衲僧。向者裏。
鎔作一團。鍊成一片。正法眼直下開明。秘密藏通身
突露。不枉請主添煤添炭。山僧扇風扇火。其或未然。
巧匠爐邊鈍鐵多。朔日上堂。舉萬法歸一。一歸何
處。乃顧視左右。震威一喝云。諸人者還識得一麼。若
識得一。百千諸佛體共生。三才四相從此出。復喝一
喝下座。上堂。豁開頂門正眼。放出當陽鐵[鷂-缶+(工/山)]。一任
南北東西。管教隨流得妙。是則是。忽遇卒風暴雨時。
<pb n="263"/>
又作麼生迴避。切莫將身潛古廟。喝一喝下座。師
誕日上堂。未知生焉知死。死即生生即死。生死直教
徹到底。驚起長空鐵[鷂-缶+(工/山)]兒。吞却門前石獅子。且不涉
生死一句。作麼生道。虗空卓立五須彌。喝一喝下座。
上堂。昨夜三十日。今朝是新年。鼓樂喧天地。人人
盡歌歡。就裏有一人。不隨聲色轉。不逐四時遷。且道。
是那一人。遂擲下拄杖云。參。解制。東風解凍艸萌
芽。行脚衲僧亂似麻。帶水拖泥驀直去。阿誰當道摘
楊花。遂拈拄杖召眾云。即今莫有摘楊花底麼。出來
試道道看。時有僧出禮拜。師一齊打散。歸方丈。
<other>開州龍音余山瑞禪師</other>西蜀王氏子。母張氏。十六歲。
於本境奉聖寺。禮惟遠祝髮。隨遠赴講席。聽楞嚴經。
至七處徵心八還辯見處。忽起疑情。便辭出關。至楚
之承天吉祥寺。參一老宿。宿示遍參。師禮退。遊江西。
至廬山。參慧燈靜主。緣不相契。往浙之徑山。參語風。
又至天台。參大道法師。道指參天童密祖。依祖圓具。
後參瑞光頂目。勤務三載。亦不契。方辭歸里。參象崖
和尚印可。後住黔之龍音崇寧。[(奧-釆+米)-大+ㄎ]之華林。滇之報恩
慈光獅雲鹿苑指林慧光正續常樂。復終於報恩。
上堂。幾天陰雨幾天晴。為道求師訪百城。要會毗盧
無相印。千峰頂上出頭行。德山曹洞溈仰雲門。濟宗
玄要。奪境奪人。輥毬打鼓。懺罪安心。乾屎橛麻三斤。
草鞋踏雪人人見。竹枝敲雲幾箇聞。直饒臨風快便。
未免拂跡成痕。箇中若有白眉客。何須費我頂門針。
喝一喝。上堂。名不得狀不得。曉嶂四青孤月白。碪
杵聲聲到枕寒。最憐千里未歸客。舉拄杖云。喚作拄
杖則觸。不喚作拄杖則背。不得有語。不得無語。擺手
出潼關。山僧不再舉。喝一喝云。推倒面前須彌山。鞭
起石龍能作雨。上堂。到山貧骨勁。抵志清標潔。甕
牖度凉風繩樞穿曉月。耳聽之而為聲。目視之而成
色。該萬變而有餘。會殊途以同轍。猢猻天半攪銀河。
觸倒東華一箇缺。喝云。十字一直一橫。莫道山僧扯
白。上堂。正位來偏位來。金樓玉宇夜生苔。眼前色
耳畔聲。古寺敲鐘月正明。伶俐衲僧顢不得。也隔鄉
關半日程。拈起杖云。惟有拄杖子。橫豎握權衡。卓一
卓下座。上堂。超言象外。不涉寰中。發箭鋒機。攬括
利器。睦州現成公案。豈為獨接雲門。黃龍室內三關。
至今奔走衲子。要會便會。眨眼成盲。以拄杖擊案云。
不是知音。徒勞側耳。
<other>思南海雲純一源禪師</other>蜀之趙氏子。母楊氏。七歲送
本境南華寺剃染。參黃檗象崖和尚印可。住黔之海
雲寺。上堂。十虗融攝。正眼洞明。八表昇平。圓機獨
運。萬象不能藏覆。千聖無以擬倫。明明絕承當。歷歷
無回互。拈起也天回地轉。放下也艸偃風行。弘開一
道神光。不落見聞知覺。正恁麼時。家[邱-丘+(看-目)]穩密則且置。
祇如拈香報國一句。作麼生道。萬里山河歸有道。十
方世界樂無為。上堂。目擊塵塵剎剎。同居華藏海
中。頂門密密堂堂。渾是無生法象。所以拈一莖艸。現
丈六身。吹一布毛。傳正法眼。離無離有。絕聖絕凡。八
字打開。分明顯示。還委悉麼。舉拂子云。東方妙喜世
界。也不離箇裏。西方極樂世界。也不離箇裏。上方兜
率世界。也不離箇裏。如是則一處通。百處千處一時
通。一處圓。千處萬處一時圓。且不離本有一句。作麼
生道。良久云。念念不遷仁德重。朝朝常共野雲閒。
上堂。海雲鼓浪。虎水揚塵。眼德似震雷霆。耳觀如張
錦繡。三百六十骨節。一一現無邊妙身。八萬四千毛
端。頭頭彰寶王剎海。不是神通妙用。亦非法爾如然。
苟能千眼頓開。直下十方坐斷。且超然獨脫一句。作
麼生道。良久擊拂子云。試玉須經火。求珠不離泥。

黔南會燈錄卷第一

<sarticle>黔南會燈錄卷第二</sarticle>
<pb n="264"/>

習安天龍　如純　輯
<other>雪臂巒禪師法嗣</other>
<other>貴陽西山語嵩傳裔禪師</other>西蜀宋氏子。幼失恃怙。育
於祖母。至二十三歲。祖母歿。於本境白[鴳-女+隹]菴。禮性空
老宿出家。修忍辱行。一日得行脚僧指參破雪和尚。
圓具後。服勤六載。每有問難。同參咸服。雪寂。師矢志
遍參。至重慶。遇長破杲和尚印證。後入黔。開法於牟
尼山報國禪寺。又闢西山傳法寺。後住鼎州德山乾
明寺。退院遊江浙。上天童掃密祖塔。因病坐化。隨從
門人。扶靈骨歸黔。建塔於西山鳳凰池畔。上堂。問
一爻未動時如何。師云。三爻四爻矣。僧滯立。師云。立
地死漢。問生死未了時如何。師云。老僧不是生死中
人。進云。師今陞座為阿誰。師云。為你者鈍阿師。進云。
學人本無生死可了。師云。自顛自倒漢。乃云。一問一
答。平空起浪。立主立賓。拖泥帶水。所謂閉門打睡。接
上上機。顧鑑嚬呻。曲為中下。若是靈利衲子。向牟尼
未出方丈。諸人未問已前領略得。猶較些子。既然如
是。敢問諸人。只如未出方丈。未問已前。作麼領會。聻。
喝一喝云。三要印開朱點窄。未容擬議主賓分。浴
佛上堂。問臨機不見佛。大悟不存師時如何。師云。正
是途中漢。進云。脚跟點地。鼻孔撩天去也。師云。也須
急著眼始得。問四月八日即不問。急水灘頭事若何。
師云。山前麥熟也未。僧擬議。師云。隨波逐浪去也。乃
云。田裏禾青。山前麥熟。不是心。不是佛。不是佛。畢竟
是箇甚麼。向者裏明得。不須彈指。樓閣門八字打開。
正法眼一時流通。百億釋迦。百億彌勒。百億文殊。百
億普賢。百億善財。百億香水海。百億須彌山。盡在山
僧拄杖頭上。擊大法鼓。吹大法螺。演大法義。轉大法
輪。與盡大地眾生。解黏去縛。抽釘拔楔去也。何用分
手指天指地。一場漏逗。大眾還委悉麼。禹力不到處。
河聲流向西。上堂。馬坪拄杖子。𨁝跳上三十三天。
觸著帝釋鼻孔。驚駭東海龍王。連日雨似盆傾。令大
地山河。卉木叢林。一切有情無情。均霑雨露。處處稿
苗。吐花結實。山山枯草。帶潤回蘇。獨有一物。風吹不
著。雨打不溼。能為萬象主。不逐四時凋。且道。是甚麼
物。大眾問取燈籠露柱。上堂。依教奉行。倚墻靠壁。
教外別傳。節上生枝。恁麼也不是。不恁麼也不是。恁
麼不恁麼總不是。到者裏。把斷要津。不通凡聖。直饒
通身是口說不出。通身是眼見不及。所謂坐斷報化
佛頭底來。也須喫棒。何故。箇中無肯路。誰是出頭人。
上堂。昨日山前堆白雪。今朝座上起清風。不是有
不是空。覿體相呈向上宗。巖畔石女睡初醒。拍手呵
呵笑不窮。大眾且道。巖畔石女。笑箇甚麼。顧左右云。
笑山僧不惜眉毛。上堂。當陽獨露照無私。草木昆
蟲徹證時。觸目分明沒漸次。莫教擬議更停思。長
破老和尚誕辰上堂。適來方丈裏。有一句子。擬向長
破老人祝嚴。却被木上座勘破了也。即今未免重重
漏逗。舉似諸人。既然。且道木上座具甚麼眼。有如是
勘驗。大眾試檢擇看。卓一卓云。試玉須經火。求珠不
離泥。解制上堂。問倚天長劒揮戈拂日時如何。師
云。截却舌頭。進云。坐斷十方去也。師云。未具衲僧氣
象在。問參禪學道。不記歲月。作麼生是解制一句。師
云。打開布袋口。問如何是的的意。師云。還我九十日
飯錢來。與汝道。僧禮拜。師云。披毛戴角有分在。進云。
正是學人受用。師云。救得一半。問一念不生時如何。
師云。七念八念也。僧禮拜。師云。重疊關山。乃云。大道
無向背。至理絕言詮。隔山見烟知是火。隔墻見角知
是牛。所以未結制已前。山是山。水是水。燈籠是燈籠。
露拄是露柱。僧是僧。俗是俗。本不曾減一絲毫。只如
今日當解制時。亦俗是俗。僧是僧。露柱是露柱。燈籠
是燈籠。水是水。山是山。亦不曾增一絲毫。若論三條
椽下。七尺單前。廝結眉毛。晝三夜三。正是平地喫交。
<pb n="265"/>
且道。見成賞勞一句。作麼生道。卓杖云。九旬霜雪盡。
一花天地春。送嵩目上座出川省覲破山師翁長
破杲和尚上堂。正令已行。十方坐斷。玄機獨唱。影響
氷消。只是廓步大方。不移本座。貫通今古。不起一念。
只如轉天關回地軸。亦不費纖毫力。所謂有恁麼事。
必有恁麼人。既有恁麼人。又何患乎宗風不振。祖道
不行。如是正法眼藏。密密流通。諸佛慧命。綿綿繼續。
承上廸下。一句全收。且作麼生是全收一句。麗天紅
日無私照。大地山河一樣春。出山示眾。建法幢。立
宗旨。非金石心肝。生鐵脊梁。豈能全身擔荷。所謂忠
臣孝子。受辱如榮。視死若生。若一念差殊。便生恐怖。
以邪為正。以直為曲。屈體受辱。遺臭萬年。焉能為天
下後世楷模。既然。我本無愧。到者裏。豈可當爐避火。
事宜直下承當。然則如是出山一句。作麼生道。喝一
喝云。見義不為非勇士。臨危不變始驚羣。拽杖便行。
僧問。杲日當空。為甚被片雲遮却。師云。闍黎是那裏
人。僧擬對。師云。片雲遮却。僧參次。師問云。汝號甚
麼。僧云庭栢。師云。黑風起時作麼生。僧云。如如不動。
師云。七顛八倒也。問。古鏡未磨時如何。師云。胡來
胡現。進云。磨後如何。師云。漢來漢現。進云。已磨未磨
時如何。師云。盞子撲落地。碟子成七片。遂以偈示之。
黃梅會裏盡高僧。箇箇猶磨鏡上痕。獨許負舂盧行
者。一花五葉廣傳燈。問一切有為法。如夢幻泡影。誰
是堅固者。師云。夢幻泡影。示六如老僧。六如老僧
求我偈。未拈紙前文彩備。重重吐露布葛藤。下筆分
明無一字。珍重闍黎高著眼。切忌莫作佛法會。咄。且
道。作什麼會。速道速道。示航濟禪人。航濟航濟。黑
風起時。作麼迴避。羅剎鬼國裏。切莫兒戲。咦。只須撐
到蘆花岸。始得船兒牢把繫。牢把繫。得魚沽酒醉打
睡。示慈讓佛本居士。大全直指之旨。不立語言文
字。無論僧俗男女。只教當下見性成佛。且道。如何是
佛。居士便是。還信得及麼。若信得及。超生死不相干
之地。了鬼神覰不破之機。苟或未能。正好向日用尋
常處。努力參究。偈云。佛即汝。汝即佛。人法雙泯。本無
一物。示君軒佛帆居士。不是風動。不是旛動。不是心
動。畢竟是甚麼。向者裏著得一語。始識本無佛亦無
禪。就中一句自方圓。却笑區區外馳者。可憐掘地覔
青天。參禪偈。參禪要割愛。始得大自在。求佛被佛
魔。求法被法礙。恁麼不恁麼。一鎚俱粉碎。絕後復再
甦。是名真慶快。參禪本無別。為破生死訣。無分智與
愚。豈論巧與拙。只以悟為期。切莫拘時節。倐然斷命
根。拔出眼中屑。參禪要死志。畢竟為何事。任他寒暑
遷。金石心不易。佛祖尚不為。說甚名與利。若人果恁
麼。可謂真法器。參禪要細心。如履薄臨深。念念不輕
忽。時時惜寸陰。恁麼能返察。鑛盡始存金。再入紅爐
煉。莫教由自任。參禪莫偷安。努力更加參。謾道無他
事。無事正欺謾。口說無事易。心中無事難。老僧曾經
歷。須教汝返觀。參禪不是假。一切俱放下。十年二十
年。須教學個啞。只待自點頭。不指鹿為馬。有人忽問
渠。麁拳劈口打。頌世尊初生。母胎纔出便稱尊。大
似靈龜拂跡痕。由此是非無了日。冤冤禍禍友兒孫。
頌南泉斬貓。將軍令出豈容遲。一掃烟塵定業基。
收拾旌旗還故國。功勛不見玉丹墀。廣額屠兒。子
規啼破百花春。遠客還鄉罷問津。多少貧兒誇富貴。
不知原是舊時人。大乘經首題[米-木+八]字。昔有僧問地
藏。以字不成。八字不是。未審是甚麼字。藏曰。看取下
頭註脚。啼月子規喉舌冷。宿花蝴蝶夢魂香。家家門
首長安道。何事行人在路傍。高峰枕子。正恁麼時。
無夢無想。枕子墮地。船高水漲。夏日看雨示若訥
禪人。雨溼荷花滿院香。薰風拂拂生微凉。若將佛法
攻文字。屈殺胡僧遠渡江。示徹空庄頭。祖翁田地
幾荒蕪。幸得庄頭氣力麁。耕去耕來稀爛熟。而今全
不費工夫。拄杖子。生來傲骨別芳叢。氣節孤高孰
<pb n="266"/>
與同。佛祖頹綱猶有托。只教千古振宗風。重陽前
一日示眾。飄飄落葉打虗窓。月冷猿啼幾斷腸。堂下
雖無一丈草。上林誰破五更霜。警語。日用尋常勿
自欺。但觀善惡未萌時。樞機動處能先覺。了了分明
本不迷。
<other>敏樹相禪師法嗣</other>
<other>石阡中華天隱崇禪師</other>蜀東畢氏子。年二十四。禮破
山和尚披剃。往參敏樹。樹以三頓棒話示之。師領參
三載。竟無下落。復覲山。偶一士問山棒喝因緣曰。弟
子止知其痛。而不知其地。師挺身曰。痛處即是地。山
顧師。復視士云。痛處即地耶。師從此悟入。至晚山又
問師。今日居士。問老僧甚麼。師舉其問。山曰。人前何
得亂語。師曰。見義不為無勇。山曰。汝還記得老僧答
的話麼。師曰。某甲從今不疑老和尚舌頭。山云。且道
老僧是有說為爾不疑。是無說為爾不疑。師曰。更要
說有說無作麼。山云。為憐三歲子。不惜兩行眉。師辭
參象崖。崖問。趙州喫茶話。上座作麼生會。師置杯曰。
學人不會。崖云。聞上座同敏和尚住數年來。茶話也
不會。師起身曰。莫道不會。崖云。即今作麼生。師作禮
曰。謝和尚茶。拂袖而出。一日崖又問。庭前栢樹子。上
座作麼會。師云。能為萬象主。不逐四時凋。崖即命頌。
師信口頌云。趙州老漢太無端。指出庭前栢樹看。只
為分明人不薦。古今多少受顢頇。崖再命頌喫茶話。
師立頌云。堪笑趙州老作家。掘坑平地驗龍蛇。相逢
盡道喫茶去。幾箇曾知路不賒。崖因留師圓具。後又
將趙州訪二菴主話驗之。師復對無疑。一日辭崖。復
覲敏樹。樹見師至即問云。爾離老僧數年。一向在何
處。師曰黔省。樹云。黔中時物。近日是賤是貴。師曰。和
尚到時。自然曉得。樹云。恁麼則錯過地頭來也。師云。
今日又來撞著者漢。樹云。好與汝三十拄杖。且道。是
賞是罰。師曰。棒頭有眼。樹一日又以靈雲悟桃花話
勘驗。師對無讓。樹乃書源流付囑。上堂。雲臺峰頂。
逈別人間。提持衲僧向上巴鼻。揭示佛祖玄要機關。
目視左右云。正當恁麼時。截羣機於掌握。挂寶劒於
眉端。三世諸佛。亡鋒結舌。六代祖師。忍氣吞聲。功高
千古。壁立萬仞。正令既行。十方坐斷。到此端的知有
向上一路在。大眾還知向上一路麼。良久云。前峰高
出斷鴻外。把手無人誰共行。喝一喝下座。上堂。衲
僧鼻孔。祖佛心宗。會與不會。總在其中。且道。其中是
箇甚麼。遂卓拄杖云。者條拄杖。安南塞北。指西劃東。
到者裏一任生擒虎兕。活捉獰龍。任是文殊普賢到
來。也須束手歸降。釋迦彌勒。直得退身有分。豈但三
賢膽喪。十地魂驚。若非其人。大難委悉。上堂。千聖
出世。惟究一心。五宗設教。直指單傳。三乘十二分。總
成剩語。一千七百則。盡是閒言。承言滯句者。埋沒家
寶。執棒疑喝者。未透根源。與麼吐露。沾唇桂齒。直饒
薦得。早是無端。咄。
<other>思南中和天湖正印禪師</other>蜀之重慶李氏子。參敏樹
和尚。徹證源底。親承印可。上堂。獅子吼時芳草綠。
天下衲僧跳不出。象王行處絕狐踪。鐵額銅頭敲脫
骨。大溈拄杖送香嚴。仰山堂前圓鏡撲。毒氣薰來萬
古新。親切人人真面目。本無一法與諸人。管教千足
與萬足。咄。臘八上堂。皇宮捨去雪山中。穿膝蘆芽
荒草蓬。不覺六年成禍事。明星拶碎眼睛空。顧視左
右云。還見釋迦老子麼。不歷僧祇獲法身。鼻孔依前
搭上唇。上堂。閉門打坐。接上上機。顧鑑嚬呻。曲為
中下。顧大眾拈拂子云。見麼。擊禪牀云。聞麼。喝一喝
云。字經三寫。烏焉成馬。上堂。恁麼去。二祖禮了歸
舊位。恁麼來。栽松道者出黃梅。不恁麼中恁麼。三度
棒頭沒交涉。恁麼中不恁麼。胡鬚赤撞赤鬚胡。上
堂。第一義。明歷歷。二邊不著。中道不立。徧界分身。月
臨秋碧。釋迦老子覩明星。殃及兒孫沒了日。
<other>思南安化東山頴秀悟禪師</other>上堂。離相顯中。其間殊
<pb n="267"/>
勝莫測。誠言物格。至真動靜不移。所以道。譬如虗空。
體藉羣相而發輝。乃至一切語默言詞。施為作用。千
差同一貫。萬種共一心。祇要人人返照回光。究出自
己本命元辰落處。動則行雲流水。靜則心開朗耀。且
不動不靜一句。作麼生道。[鴳-女+隹]有九臯難翥翼。馬無千
里謾追風。喝一喝下座。上堂。大道通天。威光匝地。
本與佛祖同根。人天一體。三千界內。無不稟此樞機。
普天之下。莫不承此恩力。收攝圓融。應用無際。設使
千聖萬聖出來。不移易一絲毫。祇如臨濟德山石霜
雲門。各顯奇特。可以葢聲葢色。亘古亘今。敵聖超賢。
輝揚佛日。也不出者箇。大眾。若恁麼去。風行草偃。不
恁麼去。草偃風行。且不動鋒鋩一句。作麼生道。良久
云。杖頭開正眼。法界吐心珠。上堂。不是心不是佛。
猶是虗空裏釘橛。恁麼也不得。不恁麼也不得。何勞
掘地更尋天。大眾。須知者箇消息。直下千差坐斷。不
隔絲毫。覿體承當。壁立萬仞。還委悉麼。良久云。空劫
已前諸佛子。話頭不舉自方圓。
<other>安順長壽天語懷禪師</other>上堂。描不成底。一段天機日
日顯露。畵不就底。者點玄妙時時敷揚。綿綿也。化工
化母。織成古錦。密密也。彰名彰號。結作金羅。山僧今
日。向寶華王座上。當陽拈出。只要人人全身擔荷。覿
體承當去也。苟或擬議。更與諸人點破。擲拄杖鼓掌
呵呵下座。上堂。道廓玄圓。超情離見。逢境則應。遇
緣即彰。在在彌漫。處處明歷。穿衣喫飯。勿越尋常。洞
達行藏。不移寸步。堂堂巍湛。兀兀騰暉。拔萃超羣。元
無縛著。折旋俯仰。任放任收。且道。恁麼與不恁麼。看
勘眉目。相去多少。以手作䇿眉勢云。兩眸洞⿰目舌千般
巧。難及眉橫向上尊。上堂。家家有門。戶戶有路。中
有一人。體無去住出入。尋常語言動步。也有作奴作
郎。亦有掌權掌祿。若道他知逢緣遇境。築著磕著。因
甚處處。失却鼻孔。且道。知底是不知底是。試道道看。
<other>江口香山聖符越禪師</other>佛成道日上堂。今朝臘月八。
悉達成釋迦。忽地覩明星。刺却雙眼瞎。老瞿曇。沒傝
𠎷。正好推出三門外。一任風搖雨打。雖然如是。也不
得辜負伊。四十九年說法。法說非法非非法。狼藉五
千四十八。檢點將來。笑倒巫山十二峽。喝一喝云。恰
恰。元旦上堂。時清地泰。發生萬籟。風雨頻調。八方
慶快。普天揚道化。遍空飛靉靆。祇如出格道人。作麼
生慶賀。遂拈拄杖。作笛勢云。惟者一枝無孔笛。風前
常韻太平歌。上堂。佛法無多子。仁者自迷源。南山
對北斗。門戶共相連。出入同來往。坐臥同起眠。恒河
沙數劫。常在於其間。天左轉地右旋。日月雙輪懸。照
破寒山鼻孔。只教拾得流涎。咄咄咄。是甚麼乾矢橛。
上堂。今朝中秋節。長空明皎月。萬里片雲無。千山
狐氣絕。江水不生波。斗星拱紫闕。露柱𨁝跳時。燈籠
笑搖曳。木人唱哩囉。石女歌未歇。向者裏會得諸佛。
相續不絕。亦任倒浪橫雲。亦任敲風打月。噎。還有拄
杖頭邊。動靜分明底。親切更親切。天上人間渾莫測。
以拄杖卓一卓下座。小參。一是一二是二。分明題
目分明句。不作有相看。不作無為會。未許聖同羣。難
容凡逐隊。一切時中當現前。無下無高無向背。諸人
會也麼。張公飲酒李公醉。醉後歸家橫接轡。
<other>貴陽興國祿藜甫禪師</other>蜀之張氏子。在黔禮淨初披
剃。依梵行和尚具足。參敏樹和尚印證。浴佛上堂。
年年惡水浴悉達。一度傾時一度辣。普天散作雨花
香。笑倒雲門要打殺。驀拈拄杖卓一卓云。今朝落在
山僧手裏。兩箇古錐。一時打殺。且道。山僧有何長處。
喝一喝云。中興臨濟宗。扶起無為化。掃得戒梵行
和尚塔。波羅提邊生瑞氣。光吞佛日蒸天地。而今拜
掃報深恩。乾矢橛頭明歷歷。插香云。戒月孤圓絕覆
藏。真香直透吾師鼻。佛誕日上堂。不涉凡聖路頭。
脫却生死窩窟。獨露真常。不存影相。橫身天外。獨步
大方。所以釋迦老子。初出母胎。一手指天。一手指地。
<pb n="268"/>
周行七步。目顧四方便道。天上天下。惟吾獨尊。後來
雲門道我當時若見。一棒打殺。與狗子喫。貴圖天下
太平。今日看來。大似一箇扶頭。一箇扶尾。遞相鈍置。
山僧此語。有兩負門。緇素得出。婆兒原是小新婦。其
或未然。依舊日午打三更。佛誕日上堂。擊石火閃
電光。擬議則天懸地隔。眨眼則落塹墮坑。不是麁語
欺人。要且千途勦絕。即今山僧揮殺活劒。掣閃電機。
一一與人解黏去縛。[托-七+友]楔抽釘。使其當下了徹。不致
沉沒生死。箇箇如釋迦老子。無處不稱尊。還見世尊
也無。良久以拄杖卓一卓。喝一喝下座。示眾。道人
行履在尋常。剔起眉毛休放過。昂藏鼻孔沒多般。徹
體風流活鱍鱍。觸背關頭俱拶破。何須向外強穿鑿。
虗空粉碎欲誰知。任意經行及坐臥。拈拂子拂一拂
云。大眾見麼。山僧手裏白拂。恁是佛祖到來。也放伊
不過。因甚如此。放過即不可。元旦示眾。佛日重輝
祖道新。曇花先占上林春。人心絕慮泥牛吼。天運融
和石虎伸。拂斷風旛超往古。杖除山水絕疎親。於今
盡沐皇風化。率土含庥仰至仁。舉雲門因僧問。一
念不生。還有過也無。門曰須彌山話。頌曰。一念不生。
千差萬錯。須彌山頂。有無不著。珍重禪流親切句。休
得無繩自討縛。頌趙州訪二庵主。入虎穴探虎子。
雙放雙收竭俊機。趙州用處原無異。識者雖多會者
稀。
<other>貴筑華光聖圖行禪師</other>上堂。月映寒潭。秋水共長天
一色。嵐披紫岫。落霞與孤鶩齊飛。境致依然。一點也
顢他不得。情塵好處。六門焉敢自欺。卓拄杖下座。
上堂。天晴地下乾。落雨路上濕。盡是目前機。亦非心
外事。嗟哉向道人。及至半途費。不若種田翁。通身沒
氣息。有氣息。黔中山楚中水。四海五湖王化裏。迷時
頂笠走千山。悟處歸家是自己。咄。上堂。參禪參見
性。學道學明心。念念歸實際。時時勿外尋。撞碎無明
窟。掀翻爛葛藤。直到不疑地。方得見家珍。且道。見後
如何。良久云。饑來喫飯冷穿衣。閒時打坐倦時睡。
<other>偏橋雲臺淨空明禪師</other>上堂。盤山和尚道。心月孤圓。
光吞萬象。光非照境。境亦非存。光境俱忘。復是何物。
洞山云。光境未忘。復是何物。大慧老人云。白鷺下田
千點雪。黃鸝上樹一枝花。看他三大老。應時及節。提
持箇事。無非要人莫被聲色境物所轉。當下回光返
照。識取根源。今日老僧。亦恁麼舉示。亦是要汝諸人
當下回光返照。識取自己根源。還識麼。良久云錯。
上堂。舉真淨和尚示眾云。天地與我同根。萬物與我
一體。脚頭脚尾。橫三豎四。北具盧洲火發。燒著帝釋
眉毛。東海龍王。忍痛不禁。轟一箇霹[靂-秝+林]。直得傾湫倒
嶽。雲暗長空。十字街頭廖鬍子。醉中驚覺。起來拊掌
呵呵大笑云。筠陽城中。近來少賊。乃拈拄杖云。賊賊。
師云。當時真淨老人。恁麼提唱。大似眼空四海。傍視
無人。可惜一眾錯過雲臺當日若類此數。正好還他
劈面一咄。看他面皮。放在什麼處。
<other>貴陽黔靈赤松領禪師</other>蜀之潼川韓氏子。母謝氏。因
世亂入黔。年十五。自喜出塵。遂入南望山。住靜數載。
因到九峰。參靈藥和尚。藥示參萬法歸一。後禮白雲
西識披剃。參敏樹和尚發明。親承印證。閉關三載。出
闢黔靈開法。行化三十餘年。道振黔地。湖海衲子。聞
風翕集座下。得法者數十餘人。集錄五卷。已刻入大
藏。師志始終黔靈故。門弟子為師。預建塔於本山之
陽。上堂。杖笠隨身。滿谷白雲關不住。蒲鞋著脚。沿
途芳草襯人來。步步踏著實地。節節透出玄源。到者
裏。所以不惜醜拙。只得將從前撞著箇無面孔老人
分付底。無義味事。對眾舉揚去也。且道。如何是無義
味事。良久。擲拂子下座。上堂。雪積千山玉。關河萬
里清。心光無可比。推倒戒墻行。何以故。事同一家。理
源不二。得無漏學。戒定慧具。汝等還識菩薩心地法
門麼。撫尺一下云。諦聽諦聽。上堂。王宮一降指天
<pb n="269"/>
地。漏洩郎當式太過。只為當年行七步。而今徧地走
禪和。上堂。若道即心即佛。未免矢上加尖。若道非
心非佛。亦是揚聲止響。舉一不得舉二。放過一著。落
在今時。萬象籠⿱卓不住。千聖拽不回頭。畢竟作麼生
道。良久云。輪王全意氣。寶印自然尊。上堂。千載奇
逢在一朝。了明大事始全超。雖然踏著還源路。及至
深深更寂寥。所以道。祖道長遠。久受勤苦。乃可得成。
若既得成。舉足便超千聖外。大千世界一毫端。上
堂。本分宗乘越萬機。一塵不立絕思惟。明明歷歷無
邊際。非佛非心更是誰。更是誰。却也奇。認著原來不
是伊。即今人境分明句。翻身踏倒五須彌。且道。是甚
麼人行履。良久云。祖師心印鐵牛機。上堂。元旦初
過又上元。朗然一月印中天。好箇未生前句子。了了
分明在目前。上方本自光明滿。世界有時月半邊。今
日黔靈移到此。人間天上共同圓。且道。圓箇甚麼。咄。
小參。高高峰頂立。深深海底行。水窮山盡處。方識
自家珍。諸昆眾。今夜初入期。會值山僧爐鞴始開。鉗
錘新設。只要棒下知歸。言前領略。稍有擬議。便錯過
了也。急須剔起眉毛。高著眼孔。向七尺單前。大死一
回。直得冷豆[焊-干+恭]。却來方丈裏。通箇消息。珍重。
<other>徧橋福雲天機通禪師</other>上堂。年年此日慶臘八。正覺
山前花蘂發。瞿曇夜半覩明星。覰著兩眼一齊瞎。打
破者箇關頭。現出多少奇特。普觀大地眾生。俱具如
來妙德。皆因背覺合塵。故爾輪[廷-壬+(同-(一/口)+巳)]差別。今遇老僧指
示。與眾聊通一脈。若向者裏會得。心佛同欣同悅。誠
恐當面不識。猶似水中摸月。咄。

黔南會燈錄卷第二

<sarticle>黔南會燈錄卷第三</sarticle>

習安天龍　如純　輯
<other>燕居申禪師法嗣</other>
<other>黃平雲居述中合舜禪師</other>蜀之順慶戴氏子。久參燕
居申和尚印證。僦居行化於平越之松平。後闢雲居。
未就出寓陽寶山。康熈癸亥季春初三日子時圓寂。
黃平僧俗。慕師道行。迎靈骨回雲居。建塔藏焉。世壽
六十三。僧臘不記。上堂。昨日天晴。今朝下雨。草木
爭鮮。河山鬬麗。雞寒上樹。鴨寒下水。鳥飛展翅。魚行
擺尾。於斯見得。一一天然旨趣。重重現成道理。其或
未然。一片白雲橫谷口。許多歸鳥盡迷巢。喝一喝下
座。上堂。無上妙道。昭昭然在於心目之間。但能一
念回光。始知見成受用。且如何是見成受用。擊拂子
云。早知燈是火。飯熟幾多時。上堂。拂開千壑霧。掃
去萬山雲。四面無遮障。青天輾日輪。以拄杖打圓相
云。日輪現也。汝等諸人。好生照看。上堂。拈拄杖云。
祇者箇知不能知。識不能識。檢點得出。參學事畢。所
以道。關門家中坐。草鞋都走破。閉眼見山河。掩耳聞
葉墮。東山水上行。西河火裏坐。說與聾人聽。啞子口
笑破。即此妙伽陀。不許妄分鑿。
<other>黎峨耒佛赤幡幢禪師</other>在本郡三教寺。禮太和剃染。
後疎能法師習講。依山暉圓具。參燕居和尚印可。
上堂。潦倒疎慵七十餘。了無佛法向人提。難辭緇侶
慇懃請。曳杖登壇為解疑。眾中還有欲解疑者麼。有
則出來。對眾決擇。如無。山僧直切相為去也。擲拄杖
下座。頌殃崛產難。陰陽造化元無跡。春在花枝本
自妍。送語傳言失却鼻。其家子母自團圓。麻三斤。
洞山麻三斤。分明舉似君。領取鈎頭意。莫認定盤星。
<other>清鎮九龍鐵梅珍禪師</other>蜀南隆昌陳氏子。在黔平越
府準提菴。禮無無披剃。參燕居和尚印可。上堂。有
耳不解聽。無眼反能窺。啞子做了夢。好歹自家知。
上堂。冬來覺得冷。春來覺得熱。冷暖各自知。圓通無
話說。上堂。苦樂二途。總不出乎自性。聖凡二路。無
<pb n="270"/>
非迷悟相分。祇如當下明自性。絕悟迷。翻苦為樂。轉
凡成聖一句。又作麼生唱舉。顧視左右云。吾無隱乎
爾。解制上堂。無結無解。總不覺得。有解有結。迷因
受惑。覺從無處生。迷向有中滅。遂以拄杖打左右云。
棒頭擊碎者重關。時人跳出無生滅。此回未悟待驢
年。謾罵雲歸箇饒舌。上堂。恁麼物名曰心。五蘊山
前恁縱橫。亦非青黃赤白。亦非長短相形。無玄無妙。
無臭無聲。有時喝風棒月。有時吐霧吞雲。有時一塵
不立。有時萬象咸新。且端的一句作麼生道。卓拄杖
云。從今指出如來藏。八兩原來是半斤。小參。人人
鼻孔撩天。箇箇脚跟點地。必要起模畫樣。總是當人
不濟。縱來會我圓通。錯過光陰瞬息。何不還家穩坐。
辦取自身利益。莫學矮子看戲。好歹只聽別人分析。
喝一喝。頌世尊初生。母胎纔出便稱尊。大口誇張
不讓人。將謂深宮人不見。却遣話欛到如今。世尊
覩星。天上有星皆拱北。人間無水不朝東。六年雪嶺
成何事。尤道明星落眼中。向上一路千聖不傳。春
日融和春草深。春風淡蕩滿園林。落花誤遣隨流水。
惹得漁郎來問津。
<other>丈雪醉禪師法嗣</other>
<other>安籠玉泉月幢了禪師</other>蜀之重慶毛氏子。母陶氏。夢
僧送桃食而生。禮寶山薙髮。始參破雪歸源靈筏。緣
不相契。又參象崖。久亦不契。後參丈雪和尚印可。住
滇之石寶。黔之靜隱南明龍泉玉泉。師終於玉泉。時
康熈丙午季冬廿二日也。臨寂時。有悟心侍者。報眾
曰。和尚欲棄世矣。令吾先行。即應聲而化。師果隨寂。
塔於寺西。上堂。堪笑老瞿曇。忒煞沒傝𠎷。殃及不
肖兒孫。平地無風匝匝。祇如夜覩明星。更是兩眼刺
瞎瞎瞎。萬劫千生楔難[托-七+友]。上堂。鏡中像。海底月。眼
見最分明。祇是難收攝。縱收攝。舉似明眼人不得。喝
一喝下座。辭眾上堂。威音王已前。了上座。如三家
邨裏石土地相似。威音王已後。如古廟裏石香爐相
似。即今聻。以拄杖橫肩云。楖𣗖橫肩不顧人。直入千
峰萬峰去。上堂。天不能葢。地不能載。包括五須彌。
吐納大千界。釋迦彌勒。無地容身。文殊普賢。有意難
解。生死涅槃劃斷。真如佛性捉敗。雖然如是。諸人切
忌笑怪。喝一喝下座。上堂。屈指數來正月七。天下
通稱是人日。惟有南明不恁麼。普請大眾當著力。若
著力。三千年後知端的。喝一喝。清明上堂。春風拂
拂。春山漸青。春日融融。春鳥催耕。路上行人且歌且
笑。山頂墓前誤認本根。南明無事倚欄聽。驀召大眾
云。且道。聽箇甚麼。門外春水白如銀。上堂。玄玄玄
破五作三。妙妙妙呼鷄作[鷂-缶+(工/山)]。撞著寒山拾得淨盡掃。
玉泉不惜兩莖眉。告報諸人莫妄造。若妄造。晴空霹
[靂-秝+林]當頭紏。小參。舉今舉古。沉埋佛祖。談心談性。錯
過自家。到者裏。道有也不得。道無也不得。道非有也
不得。道非無也不得。道非非有也不得。道非非無也
不得。畢竟如何得。良久云。不得不得。小參。古人烹
露地白牛分歲。蘭溪者裏。無歲可分。亦無白牛可烹。
祇是燒松蓬剔無油燈。門前[焊-干+恭]竹兩三聲。驀召大眾
云。且道。與古人是同是別。良久云。知音不必頻頻舉。
達者從教暗裏驚。小參。光明赫奕。無少無欠。覰著
則兩眼俱瞎。咬著則咽喉齊斷。設有箇不挂唇齒底。
也祇救得一半。僧問。如何是和尚心要。師云。無孔
鐵鎚當面擲。曰如何得入。師云。看脚下。曰如何是向
上事。師云。眨上眉毛。早已蹉過。曰如何是作止任滅。
師云截。曰如何是閉門打睡。接上上機。師云。因汝在
門外。僧問。十二時中。如何降伏其心。師云。汝將心
來。僧無對。師云。恁麼即降伏也。士冐雨入山作禮。
師云。殃及居士。拖泥帶水。曰不曾溼。師云。又拖了一
身也。士問。弟子久慕高明。奈紅塵擺不脫。師云。為
甚到者裏。士無語。師云。果然擺不脫。
<other>靈隱文禪師法嗣</other>
<pb n="271"/>
<other>貴陽法雲大慈度禪師</other>上堂。舉王常侍。一日訪臨濟。
同到僧堂內。侍曰。者一堂僧還看經否。濟曰。不看經。
侍曰。學禪否。濟曰。不學禪。侍曰。經又不看。禪又不學。
畢竟作甚麼。濟曰。總教伊成佛作祖去。侍曰。金屑雖
貴。落眼成瞖。又作麼生。濟曰。我將謂你是箇俗漢。師
云。臨濟大師。當時手握一柄金剛王寶劒。氣衝宇宙。
縱橫天下。莫敢觸其鋒者。因甚被箇官人一拶。便見
氷消瓦解。且道。這官人有甚長處。聽取頌出。世出世
間希有事。顯發須憑過量人。只將定國安[邱-丘+(看-目)]手。撥轉
如來正法輪。上堂。平地登高易。從空放下難。本來
無一物。何處覔心安。既無物又無心。且道。放下箇甚
麼。不見道。昔日有僧問趙州。一物不將來時如何。州
云。放下著。僧云。一物不將來。放下箇甚麼。州云。放不
下擔取去。其僧有省。又且道。者僧省箇甚麼。具眼者
試道道看。上堂。遂拈拄杖云。見麼。擊禪床云。聞麼。
即此見聞非見聞。無餘聲色可呈君。箇中若了全無
事。體用何妨分不分。若也分。山僧拄杖子。疑殺天下
人。若也不分。流通正眼。坐斷古今。說甚麼雲門乾屎
橛。洞山麻三斤。一大藏教是閒故紙。三千公案乃爛
葛藤。將來盡底掀翻。一任口吞佛祖。眼葢乾坤。直饒
德山棒如雨點。臨濟喝似雷奔。也教有屈無伸。恁麼
告報。大似壓良為賤。眾中設有箇傍不肯底。出來掀
倒禪牀。喝散大眾。山僧又只得飲氣吞聲。還有麼。如
無。據款結案去也。卓一卓下座。
<other>貴陽東山梅溪度禪師</other>西蜀永川張氏子。母吳氏。父
擕入黔。禮本山知如薙髮。依濶浪受沙彌戒。後親靈
隱和尚圓具。充維那。發明。親承印證。後開法滇黔。往
來行化。語錄十卷。預刻入藏。因上天童掃密祖塔。回
至漢陽棲隱。示疾。一日告眾說偈云。來不拘者畔。去
豈涉那邊兩頭俱坐斷。一月正中天。遂投筆而逝。法
嗣紹南法雨。依法茶毗。奉靈骨舍利。歸東山入塔。世
壽六十三。僧臘四十七。上堂。梅花鬬雪芳。楊柳爭
春麗。日月快如梭。吾年三十四。拈拄杖。召大眾云。且
道。拄杖子年多少。卓一卓上座。上堂。拈椎豎拂。波
吒不少。搖唇鼓舌。絡索太多。怎似珊珊明月。瑟瑟西
風。鴻鴈穿雲天際。菊花倚笑籬東。飄飄黃葉舞長空。
玉露涓涓濕桂叢。不是向上事。亦非教外宗。且自舒
自卷一句。作麼生道。落霞與孤鶩。任運自西東。上
堂。研真真絕相。斷妄妄無蹤。真妄一齊了。日頭東畔
紅。上堂。一溪綠柳如烟。幾樹梨花似雪。誰謂寂爾
無聲。晝夜熾然常說。正恁麼時。寂爾無聲的。拈過一
邊。熾然常說的。如何話會。良久云。依稀似曲纔堪聽。
又被風吹別調中。上堂。指天指地是今朝。天下同
將惡水澆。澆得瞿曇無走處。藏身芥裏自叨叨。大眾
且道。他說箇甚麼。自從降蹟閻浮世。水厄年年被一
遭。上堂。四月十五。結却布袋口。大家在裏許。磨裩
擦褲。苦骨勞筋。七月十五。解開布袋口。大家出外邊。
擔囊負鉢。涉水登山。雖然。祇如不結不解之時。爾諸
人在甚麼處住脚。若知住脚所在。則三千世界。總一
道場。百億山河。皆一佛剎。有情無情。是中出入。真諦
俗諦。此內交參。何須九旬禁足。三月調心。正眼觀來。
却是畫地為牢。無繩自縛。正當恁麼時。這些說話則
且置。祇如臨行慶賞一句。作麼生道。竹杖肩頭橫皎
月。芒鞋足底踏秋雲。上堂。棒頭領旨。喚鐘作甕。喝
下承當。指鹿為馬。說心說性。通身泥水。舉古舉今。遍
地荊棘。所以道。關門打睡。接上上機。顧鑑嚬呻。曲為
中下。且道。如何是不落中下一句。喝一喝。小參。古
人以百年壽終之際。喚作臘月三十夜。若平日工夫
不到。漆桶不破。到此時節。地黑天昏。胡鑽亂撞。良可
悲哉。諸昆仲。一年三百六十日已盡。你諸人還辦得
此事麼。若辦不得。則又虗喪一年光陰。豈但虗喪此
一年光陰。從無量劫來。至於今日光陰。盡是虗喪。諸
昆仲。何不趂此時節。提起金剛王劒。將從前底昏沉
<pb n="272"/>
散亂。一齊斬去。以明朝元旦為始。奮大勇猛。起大精
進。豎生鐵脊梁。抱無義味話。一直參究。歲月不計。寒
暑莫管。如打失一件要緊的物相似。定要尋覔。覔到
用力不及處。尋到留意不得時。忽然當下了明。原來
不在別處。即今香焚栢子。炬點蘭膏。梅花雪裏飄香。
[焊-干+恭]竹風中送響。你諸人還當下了明得麼。若了明得。
說甚麼年終。說甚麼月盡。寒隨一夜去。春逐五更回。
小參。諸方有禪可說。我獨無說。諸方有道可傳。我
獨無傳。然無之一字。包諸有而無餘。生萬物而不竭。
天地雖大。能役有形。而不能役無形。陰陽雖妙。能役
有氣。而不能役無氣。五行至精。能役有數。而不能役
無數。百念紛起。能役有識。而不能役無識。故曰。本來
無一物。何處有塵埃。舉藥山陞座話頌。芥子孔中
藏世界。毫毛頭上現須彌。雖然四面無遮障。幾箇男
兒著眼窺。頌夾山二十年未舉宗門中事話。昨日
拋鎗奔北去。今朝跨馬逐雲來。饒君氣宇衝牛斗。過
後興師非將才。
<other>鎮遠雲臺慈濟舟禪師</other>初參靈隱。文問。如何是祖師
心印。文曰。千聖共傳無底鉢。師云。猶是法身邊事。文
曰。你喚甚麼作法身。師便喝。文曰。你者一喝當得甚
麼。師云。恁麼則不勞三月安居。便乃大方獨步。文震
威一喝。師曰。作家宗師。文曰。莫謗老僧好。上堂。撥
開向上一竅。歷代祖師不知。坐斷千聖一機。河沙衲
子不會。恁麼說話。大似眼空四海。旁若無人。大眾須
知。自己分上。有一段光明。逈絕知見。不與萬法為侶。
不與千聖同途。拈起則萬法全彰。放下則一塵不立。
且道。不拈不放。又作麼生。良久曰。有句非宗旨。無言
是正傳。
<other>甕邑龍山[鴳-女+隹]林賢禪師</other>上堂。僧問。如何是龍山境。師
云。瑞雪布成銀世界。清氷裝就玉樓臺。進云。如何是
境中人。師云。氷腸石骨真男子。鐵額銅頭古丈夫。進
云。如何是人中意。師云。虗空可作新爐鞲。鍛鍊凡流
入聖流。進云。人境意承親切指。向上宗乘句若何。師
云。此至玉山三十里。下山路少上山多。乃云。我本深
山一老夫。應機勉力出蓬廬。大張揭地掀天手。高架
鎔凡鑄聖爐。華藏界為新格局。太虗空作古型模。寒
撥出一星火。續焰騰輝晃帝都。既然如是。且道。因
齋慶讚一句。作麼生道。卓拄杖云。般若因培於鳳頂。
菩提果結在龍山。
<other>密行忍禪師法嗣</other>
<other>新城圓通萬德開禪師</other>潭州李氏子。因避亂入滇寓
慈雲菴。禮另別和尚剃度。後隨密行和尚行脚。下楚。
至衡陽創闢開峰。時年二十六。得受具足。後乃偕行
遊京都江浙。復轉開峰蒙行印可。有事將赴滇。值世
變。阻黔之普安客居。行化來往二十餘年。後闢紫霞。
遷鎮龍。縣主劉公。令邑僧請住圓通休老。上堂。乾
坤之內。宇宙之間。中有一寶。秘在形山。古人恁麼道。
大似將常住物。作自己用。檢點將來。好與三十拄杖。
何故。東風狼藉花枝上。惹得黃鸝深樹譚。喝一喝下
座。上堂。拈拄杖云。祖師公案。徹底掀揚。皮下有血。
覿體承當。且道。承當箇甚麼。卓一卓云。天地玄黃。
上堂。不開藥舖。不賣猫頭。千差萬別。一舉全收。卓拄
杖云。六爻未動先安定。一曲巴歌和眾流。除夕小
參。一年之事今朝畢。珍重諸人始徹元。識得飯原是
米做。鉢盂依舊口朝天。示眾。欲明其道。先歇其狂。
狂心歇盡。覿體全彰。且道。彰後如何。卓拄杖云。冬至
日添一線長。頌三不是話。不是佛兮不是心。本來
無物可相親。三更月落欄杆冷。萬里長空[鴳-女+隹]一聲。
<other>普安紫霞用愚源哲禪師</other>漢陽人。十九歲。在廬山金
竹坪薙染。二十四圓具。矢志遍參。遊江浙。歸楚至衡
陽。得法密行和尚。後入黔。寓普安舊營三教寺。掩關
三載。出關眾請開法青雲。後闢紫霞。厥功未果。偶疾
坐化。塔於本山寺之陽。壽四十九。僧臘三十。示眾。
<pb n="273"/>
一大藏教。無箇元字脚。說甚麼經律論戒定慧。未免
驢馬頭間安兔角。三千公案。乃爛葛藤。問甚麼如來
禪祖師意。亦是烏龜背上白毛生。靈利底。聞紫霞恁
麼道。不妨慶快。若也未能。悞賺平生。
<other>聖可玉禪師法嗣</other>
<other>麻哈觀音雪林化禪師</other>蜀之鄭氏子。母曹氏。寓杭州
張家菴。禮冷菴披剃。依華山見月律師受具足。初參
玉林國師不契。後參重慶華巖遂獲印可。上堂。春
風纔發動。百卉盡含新。若以聲色會。一年一度生。不
以聲色會。萬古獨稱尊。且作麼生是不干聲色一句。
喝一喝云。犀因翫月紋生角。象被雷驚花入牙。上
堂。兔角杖。擊碎銀山鐵壁。龜毛拂。掃開明月清風。洞
山麻三斤。黏皮帶骨。雲門乾屎橛。滯[殼-一]迷封。衲僧面
前。放過不可。祖師門下。再犯難容。何故。常教肚裏如
針刺。拋向洪波大浪中。喝一喝。
<other>半雲慧禪師法嗣</other>
<other>黃平九龍三能性柔禪師</other>蜀西楊氏子。生值離亂。被
擄入營。在軍伍時。皈依金提和尚。始發出塵之念。後
辭軍伍。依九龍半雲和尚披削。圓具得法。雲寂後繼
席此山。卒以清苦振。
<other>平陽下芥菴禪師法嗣</other>
<other>貴陽乾明行之篤禪師</other>西蜀李氏子。因世亂入黔。禮
余山禪師祝髮。矢志遍參。遊江南。至蔣山。參芥菴和
尚印證。上堂。雪峰輥毬。禾山打皷。趙州喫茶。曹山
顛酒。一滴水作大海波濤。一點塵培泰山崔嵬。祇如
世尊拈花。迦葉微笑。且道。是有分付無分付。擊禪床
一下云。對月思玄度。臨風懷謝公。喝一喝下座。小
參。日照孤峰暖。月臨溪水寒。祖師玄妙訣。莫向寸心
安。於今日已照月又臨。孤峰溪水。依然如故。且道。祖
師玄妙訣。在甚麼處。拂一拂云。驚起暮天沙上鴈。海
門斜去兩三行。小參。當下便會。不快漆桶。舉起便
知。漆桶不快。有際天之雲濤。方可容吞舟之魚。有九
萬里風。方可負垂天之翼。趙州老漢。道箇粥喫了也。
洗鉢盂去。咄。也是針頭削鐵。佛面刮金。小參。石鞏
張弓。道吾舞笏。洞山麻三斤。雲門乾屎橛。透得者平
地丹霄。遲疑者遭他埋沒。拈了也咄咄咄。當陽好事
大家知。且喜今朝熱如昨日。小參。三日不相見。莫
作等閒看。山僧與諸大眾。一別數月餘。今日歸來相
見。依然只是舊時人。有甚麼不等閒處。拈拄杖。卓一
下云。細雨揩磨好山色。春風擡舉舊花枝。

黔南會燈錄卷第三

<sarticle>黔南會燈錄卷第四</sarticle>

習安天龍　如純　輯
<other>臨濟三十四世天童第四代漢月下</other>
<other>輪菴暌禪師法嗣</other>
<other>習安雲菴智量禪師</other>古滇曲靖趙氏子。母張氏。寓黔
之普安。禮清脫老宿芟染。後依了徹和尚具足。師因
濟眾之心殷重。遂居習安蓮社堂。苦行接待。數十餘
年。不改初志。後遇輪菴和尚遊滇回。卓錫本堂。與師
機緣相契。遂承付囑。師先號雲空。於是改號雲菴。竝
易蓮社。為獅子林。師愈接納無倦。更建左寮。為大士
閣。于上常居休老。僧問。如何是祖師意。師曰。庭前梨
樹開白花。僧云。某甲不會。師曰瞎。
<other>破山下石谷慧禪師法嗣</other>
<other>平越龍山竹航海禪師</other>上堂。路逢劍客須呈劍。非是
詩人莫獻詩。所以有時拈花。有時杜口。於是放行把
住。徹便機宜。且道。不把不放一句作麼生。口門窄極
難為語。分付山前十里溪。上堂。提起線頭。不過方
寸。八臂擎天。丈量莫盡。放下鈎竿。總沒邊攔。微塵裏
轉妙玄。徧大千全放全收。度竅轉關。更為重宣。梅萼
<pb n="274"/>
圓柳葉尖。如不會。薩𠷐唵。上堂。一身兩隻脚。十指
八箇丫。覿體親切事。何如不會耶。遂召大眾云。於此
會得。不孤釋迦。為汝明星刺眼。痛切吁嗟。佛誕上
堂。常住世間不滅。今朝何謂初生。直饒周行七步。天
上天下。惟吾獨尊。也似虗空著楔。賣弄精靈。顧左右
云。莫有知忤逆兒孫讚祝者麼。時有僧一喝。師曰。將
此深心奉塵剎。是則名為報佛恩。除夕小參。諸方
此夜好盤桓。惟是虎歸不說禪。茶罷直教寒向火。來
朝慶節煑龍團。舉趙州問一婆子。甚處去。婆云。偷
趙州笋去。州云。忽遇趙州。又作麼生。婆便與一掌。州
休去。頌。好手手中呈好手。作家家裏揚家醜。無孔鐵
鎚相撞時。擊得虗空顛倒走。
<other>雲腹智禪師法嗣</other>
<other>永寧中和會也省禪師</other>上堂。無邊剎海。不隔毫端。歷
劫前事。只在目前。汝等諸人還會麼。倘若不會。煩木
上座為汝等註破。拈杖云。毗盧樓閣姤君開。八面玲
瓏接善財。滿目全施無盡藏。那箇男兒肯自裁。喝一
喝。上堂。諸仁者注心聽取。拍膝一下下座。院主把
住云。弟子得得請和尚說法。何得不說。師云。老僧奉
戒。不蓄二物。便打退。上堂。開口不相涉。無言莫自
瞞。若道無法說。隔去萬重山。大家屋裏事。豈在唇皮
邊。喝一喝下座。上堂。先聖道。離心意識參。絕凡聖
路學。若存一念心。即白雲萬里。若道念佛。佛之一字。
吾不喜聞。若道念法。法尚應捨。何況非法。若道念僧。
清淨行者。不入涅槃。纔有纖毫卜度。便是避溺投火。
直饒當軒坐斷。難免借路傍通。卓杖云。會麼。歷劫無
影樹。今朝沒底靴。小參。破沙盆折脚鐺。貴在兒孫
運用。般若海涅槃心。惟求具眼撐持。猿啼鵲噪。共談
不二圓音。水流風動。齊揚如來真諦。正令當軒一句。
如何斷和。良久云。牧童嶺上一聲笛。驚起羣鴉遶樹
飛。小參。先聖道。第一句薦得。與佛祖為師。第二句
薦得。與人天為師。第三句薦得。自救不了。釋迦老子。
夜覩明星悟道。也只薦得第二句。三乘十二分教。一
切修多羅。是第三句。歷代祖師。天下老和尚。行棒行
喝。盡力道去。也只在第三句窩臼裏。頭出頭沒。未有
箇道得第一句底在。若有道得第一句底。坐斷天下
人舌頭。
<other>普陽金鳳玉龍慧月眼禪師</other>蜀之段氏子。參雲腹和
尚印證。出世闢貴陽之佛吼。鎮寧之光明。普陽之金
鳳。終老。塔於本山之陽。上堂。拈起拄杖云。蓮花產
於淤泥。不被淤泥所染。拄杖子出自荊棘林。不被荊
棘林所礙。人人脚跟下。有一段光明。輝天鑑地。耀古
騰今。因甚麼漆桶不快。還委悉麼。卓一卓云。只為分
明極。翻令所得遲。冬日上堂。凜冽彤雲彌布。長空
碎玉篩屑。目前了無異色。惟有孤峰不白。驀拈拄杖
云。大眾且道。拄杖子作何下落。寒山逢拾得。撫掌笑
呵呵。上堂。惟此一事實。餘二則非真。且道。是那一
事。擲拄杖云。處處綠楊堪繫馬。家家有路透長安。喝
一喝下座。解制上堂。三月調心。九旬白足。扇真風
於紅爐。窮玄辯於方寸。不促一念。豈涉三祇。要且人
人脚跟點地。箇箇頂𩕳具眼。若是直下承當得去。放
行把住。全不由他。出入縱橫。更非外物。頓教七穿八
穴。東涌西沒。步步踏著實地。心心契證平常。何必更
上他人門戶。覔甚麼碗。還委悉麼。布袋解開從君去。
也須勤看水牯牛。擲拄杖下座。臘八上堂。明星突
出。瞿曇腦裂。逢此時節。無法可說。唯有鐵蒺藜。打斷
虗空舌。驚起陝府牛。吞却潭底月。山岑岑風烈烈。山
色無非清淨身。溪聲便是廣長舌。猿鳥無聲空寂寂。
雲水相從尚未決。尚未決。踏著秤鉈原是鐵。上堂。
悟得一萬事畢。天地與我同根。萬物與我一體。如或
不然。且待金鳳點頭。與汝諸人證據。上堂。三月調
心。九旬鍊性。諸兄弟。猢猻子捉敗也未。若也未然。草
鞋終被石頭欺。上堂。不觸事而知。金井欄邊絡緯
<pb n="275"/>
啼。不對緣而照。明月堂前秋已早。統無邊剎海。即是
大圓覺地。十世古今。作箇雲水巴鼻。無處不是道場。
與麼來來去去。輕飄飄浮逼逼。芒鞋擬未動。神馳千
萬里。喝一喝下座。
<other>余山瑞禪師法嗣</other>
<other>開州永興渠山隨禪師</other>滇之晉寧李氏子。於鷄足碧
雲。禮效和薙髮。依本山獅子林白雲律主受具。參余
山和尚印可。上堂。一海能納萬流。一山能興萬籟。
一法能包萬有。以拂子擊禪牀云。昨日山海會。在拂
子頭上。一毛孔中得去。故號大通智勝如來。試問大
眾。為甚麼十劫坐道場。不得成佛道。良久拍膝云。家
無小使。不成君子。上堂。向上一事。威音那畔絕形
踪。空王殿上沒消息。絕形踪沒消息。踏碎毗盧頂上
髻。驚起泥牛笑西風。石女空中品鐵笛。有人問道是
何宗。黃頭碧眼難分析。咄。上堂。靈雲陌上。桃唇方
吐。醉裏扶歸醉裏客。香嚴臺畔。擊竹聲消。醒中識破
醒中人。一箇喚狗跳籬。一箇牽牛入井。二家門頭戶
尾。雖不相對。深堂奧室。尺寸一般。直饒聲色界裏。拾
得鼻孔。怎奈視聽難忘。雙峰今日與諸人解黏釋縛。
將拂子拭座云。此色無色之色。擊案云。此聲無聲之
聲。若有向無色無聲處薦得。黃面老子。攢花簇錦。歷
代古錐。引蔓生枝。一時坐斷。如龍歸水。似虎回山。倘
若華擘不開。失千里之神駒。迷萬山之途轍。且看長
老作麼批判。拍膝云。峰高月冷雲攢急。柳翠鶯流走
兔茫。木人接拍傾杯後。驚起鴛鴦四五雙。
<other>平遠南林鈍峰運禪師</other>西蜀渝城几水人。在黔貴陽。
禮恒素披剃。依破智具足。參余山和尚印證。住滇之
獅雲龍華慧光黔之南林。後終龍華。上堂。目前無
法。萬象森羅。意在目前。千差萬別。不是目前法。將謂
別有。非耳目之所能到。見色聞聲不用聾。夾山老漢
恁麼提持。山僧今日錯下註脚。還有辯得賓主者麼。
於此辯得。方許坐斷毗盧頂。不稟釋迦文。擘開臨濟
三玄。剗去曹洞五位。騰騰任運自在施為。倘或未然。
莫將閒學解。埋沒祖師心。上堂。有一人不上天堂。
不入地獄。到處賣弄風流。放蕩赤窮筋骨。獨超天地
之先。能為萬象之主。諸人還會麼。卓拄杖云。也是畫
蛇添足。上堂。喝一喝云。當鋒寶劍。橫吞百萬魔軍。
肘後靈符。斂盡諸般雜毒。更有一隻艾虎。驀鼻牽來。
山僧今日騎虎頭。誰能踞虎尾。揮拂子云。屈原已跨
碧鯨去。徒使龍舟競汨羅。上堂。山僧有一機。擬議
錯過伊。龍門風雨急。游魚不敢棲。若向十五日已前
薦得。帶水拖泥。十五日已後薦得。跛鼈盲龜。正當十
五日薦得。南山起雲。北山下雨。只如總不恁麼時。作
麼生薦。以拂子擊禪牀一下。復擊兩下云。參。
<other>純一源禪師法嗣</other>
<other>思南海雲無涯太禪師</other>楚之尹氏子。薙染具足。印證
俱純師。純寂後。師繼席本山。次遷靈壽。後歸本山休
老。上堂。香嚴悟處。不在擊竹邊。俱胝得處。不在指
頭上。既不在擊竹邊。不在指頭上。且道。在甚麼處。試
檢點看。上堂。人間道月半。天上月正圓。年年此夕
中秋節。歲歲今宵人共看。去年人到今年老。今年月
似去年圓。今日海雲恁麼舉示。即今若作時節會。埋
沒己靈。不作時節會。錯過目前。畢竟作麼生會。玉露
清風秋夜冷。碧天雲靜水生寒。上堂。廿年遁拙海
雲。自把鋤柄營生。饑來蒭粟度日。寒時補破遮身。不
會看經讀教。祇圖自了光陰。不拘佛法世法。總是不
關我心。下座。上堂。窮玄究妙。眼裏添沙。舉古舉今。
餒人說食。一問一答。其道愈遠。喝來棒去。轉自顢頇。
且道。總不恁麼時如何。良久云。欲識聖心無倚處。白
雲時對鴈行飛。上堂。本來現成。何須覔頭覔尾。施為
動轉。無處不是本地風光。語默舉措。一一皆從胸中
流出。塵塵諸佛道場。剎剎普賢境界。所以衲僧本分。
在處覿體全彰。既然如此。不落思惟一句。作麼生道。
<pb n="276"/>
水流黃葉來何處。牛帶寒鴉過遠村。
<other>語嵩裔禪師法嗣</other>
<other>黔西東山開元嵩目宗禪師</other>蜀之重慶綦江陳氏子。
參語嵩和尚印可。闢東山行化。終老。塔於本山寺側。
世壽七十八。僧臘四十餘。上堂。即心即佛。眼裏添
釘。非心非佛。無繩自縛。總不恁麼時。蹋翻生死窟。大
地沒遮攔。那更有拘束。到處隨類化身。一任興歌作
舞。還有總不恁麼者麼。良久云。切忌補瘡挖肉。德
山書至。上堂。師拈書云。汝等諸人。還識得此箇音問
來處麼。若識得來處。便知我本師用處。同日月以高
輝。亘古今而不磨。如天普葢。似地普擎。務使真風永
扇。祖道日新。正眼流通。心燈續焰。綿綿密密。祖祖相
傳。廼子廼孫。長年不墜。雖然以此說話。未免遭人檢
點。且超宗越格一句。又作麼生。拈拄杖云。符到奉行。
上堂。暑往寒來。風吹日炙。地逈天高。雷轟電擊。於
中薦得。生死事畢。其或未然。切須努力。大眾且道。努
力箇甚麼。千聖莫能攀。祖佛趁不及。上堂。舉孚上
座問鼓山云。父母未生前。鼻孔在甚麼處。山云。父母
今生也。鼻孔在甚麼處。孚不肯云。你問我。山云。父母
未生前。鼻孔在甚麼處。孚搖扇而已。師云。二老雖是
各展家風。徒逞己長。檢點將來。未免傷鋒犯手。若是
九龍。又且不然。有問。父母未生前。鼻孔在甚麼處。只
向伊道。看取眼下。且道。與古人相去多少。頂𩕳具眼
者。試辨別看。上堂。明明天青地白。箇箇眉橫眼上。
要且自己不識。無端隨波逐浪。累他釋迦老子。六載
因成榜樣。驀地夜覩明星。赤珠原來在掌。所以道。一
切眾生。皆有如來智慧德相。祇因妄想執著故。不能
證得。大眾。且作麼生說箇證得證不得的道理。良久
云。切忌妄想。上堂。今朝正月初一。好箇太平消息。
五雲扶日麗中天。淑氣融和敷大地。碧潭深處魚化
龍。草木香騰鳥聲碎黃童。白叟盡歡呼。林下道人無
別謂。以杖召眾云。杖頭春暖日初長。共祝吾　皇萬
萬歲。上堂。年年臘八日。盡道世尊悟道之期。殊不
知。正是世尊迷却時節。何以故。人人眼橫額下。夜夜
明星在天。自古迄今。無不盡知盡見。却於此夜。忽覩
明星。打失眼睛。便乃三歎。奇哉一切眾生。皆具如來
智慧德相。祇因妄想執著。不能證得。正眼看來。世尊
大似當面熱顢。好與三十拄杖。只如不妄想執著。又
且證箇甚麼。還有見得徹底。試出來。與世尊雪屈看。
如無。一竝打入黑山鬼窟裏去。山僧不是壓良為賤。
且要賞罰分明。上堂。明珠在掌。高懸日朗。有求即
失。無念堪賞。東樓念讚。西寺鼓响。全開大施門。豈肯
避來往。驀遇通人携便歸。一聲長嘯出塵壤。上堂。
祖祖祖遭他苦。佛佛佛自成屈。四十九年沒交涉。少
林面壁成何物。古今多伎倆。祥麟一無措。以拄杖畫
○云。尋常拈箇金剛圈。天下衲僧跳不出。眾玄士
請上堂。玄玄玄。木人口裏謾傳言。道道道。石女懷胎
堪自笑。分明說與地行仙。休將毒火埋神竈。鍊得泥
丸喚作丹。靈明已失天然竅。饒經八萬四千劫。依舊
落空王所考。黃金喪盡髑髏乾。須入荒田不揀草。然
雖如是。不遇大醫王。幾箇知天曉。汝等要識入荒田
不揀草麼。龍從火裏出。虎向水中生。上堂。撞破五
更鐘。開門霜正濃。通身無暖氣。劈面日頭紅。寒烟脫
盡光明表。處處青山展笑容。上堂。世尊不說說。迦
葉不聞聞。希有諸比丘。所吐皆實義。非語默之所識。
非色相之所見。花開世界起。充滿諸國土。收攝在毫
端。一切不思議。上堂。春日交多時。風和暖氣微。長
生草漸長。遍界香雲飛。大眾。今日祥麟不合恁麼道。
大似流言俗語。未免自己滅却半邊鼻孔。汝等欲得
相救。直須識取那半邊始得。且道。是那半邊。喝一喝
云。日月任流遷。乾坤無更改。上堂。十五日已前。風
不鳴條。十五日已後。雨不破塊。正當十五日。金吾不
禁夜。歌笑滿山城。家家門首一輪月。一燈逈出百千
<pb n="277"/>
燈。燈燈發焰。光遍法界。照通今古。相續不斷。以致鼈
鼓沿門打。龍笙晝夜吹。聾[矇-卄+((並-(前-刖))-一)]皆喚惺。拄杖豈久停。因
甚如此。正令當臺。風行草偃。闢黔西東山開元禪
院。落成上堂。東山乍住沒情思。手把雲鋤恨日遲。坑
坎高低平似掌。荊蓁蔓草悉除之。晚來獨坐一天月。
困重如山夢不知。寒夜盡曉風吹。翻身笑倒老頑皮。
且道。笑箇甚麼。花開花落蠻烟地。今日翻成古佛基。
上堂。死句與活句。淑氣盈天地。草木懷香出。山河
增秀麗。正恁麼時。三世諸佛。歷代祖師。談玄談妙。說
是說非。雖是為人赤心片片。無乃海底揚塵。東山今
日。一時拈却。難免眼裏添沙。汝等還歸。自作主宰。豈
不丈夫。然雖如是。八十老翁入場屋。真誠不是小兒
戲。上堂。元旦纔過。又經月半。燈月交輝。人景歡忭。
致令鐘鳴鼓響。全彰祖佛家風。燭燦爐紅。廓示人天
眼目。不用再三思惟。便請單刀直入。立僧上堂。打
坐成佛。賺爾多時。磨磚作鏡。一場敗闕。開元院裏。無
此閒家具。杖頭有斤兩。尋常間不敢擅加鞭䇿。喜今
晴空散。彩日麗中天。庭前翠竹長新篁。池畔荷錢開
碧眼。野色且無山隔斷。天光常與水相連。遂拈杖云。
等閒踏倒上頭關。看取神駒時出廐。上堂。東君傳
正令。一一報當人。氷河未捲三千浪。四海已回雨露
新。勿他馳。須自親。頂門具眼照通津。家家有片無方
地。急著精神晝夜耕。且道。耕後如何。甜瓜徹蒂甜。苦
瓜連根苦。上堂。清淨比丘。不上天堂。破戒比丘。不
入地獄。善哉大施門。諸佛之捷徑。汝等要行便行。要
住便住。馬鞍橋。作不得阿爺下頷。上堂。不是心。不
是佛。不是物。畢竟是箇甚麼。若人向者裏。著得一轉
語。未免胡張三黑李四。徒自亂噇。直饒踏倒天關。掀
翻地軸人來。也只作得他家奴婢。亦不敢鼓唇弄舌。
且道。他是何人。良久云。久經霜雪無人識。一日堤楊
挂綠袍。上堂。今朝雨蘇物潤。忽然雲散長空。乃世
尊成道之日。亦諸人證果之時。山僧把山河大地。日
月星辰。昆蟲草木。一切有情無情。揑作一團。如芥子
許。擲在拄杖頭上。放光動地。照徹無量無邊微塵剎
土。於一一剎土中。各現無量無邊身相。說無上妙法。
令汝等各各得證如來智慧德相。立地成佛去。汝等
還信得及麼。若信得及。始笑世尊。刮龜毛於木人背
上。截兔角於石女腰間。其或未然看取。山僧眼裏添
沙。遂拽杖下座。上堂。撾鼓上堂。一等直截。虗空迸
破。出廣長舌。滿眼滿耳充遍。一一騎聲葢色。縱橫洞
達本無欺。終日為人長斫額。靈明識得笑歸來。尤落
峰前第二月。如何是第一月。卓杖云賊。上堂。金不
愽金。水不洗水。飲犢到溪邊。分明嘴鬬嘴。示眾。柴
門朝啟春無際。玉樹銀花牽蝶至。千山萬里一般同。
填溝塞壑無人會。良久云。縱饒會得。也是眼裏沙耳
裏水。小參。舉趙州因南泉曰。今時須向異類中行
始得。趙州曰。異即不問。如何是類。泉以兩手拓地。州
近前一踏踏倒。却向涅槃堂裏呌曰悔悔。泉令侍者
問。悔箇甚麼。州曰。悔不更與兩踏。師曰。南泉刻木成
文。趙州錯加點畫。二老雖是有放有收。有縱有奪。子
細看來。未免遭人檢點。當時若問如何是類。但指露
柱云。這瞎驢。試看趙州如何下脚。
<other>貴筑雙林報恩嵩眉海禪師</other>上堂。春風微動。百草萌
芽。未曾出土。徧界生發。道人活計。切勿隨他。若有箇
漢。向未萌未動之先。不容一絲毫頭。為緣為對。方是
本分作家。不然。雙林為你諸人。重添𡏖𡒁。以拄杖卓
一卓下座。上堂。大道洞明。本無難易。跳下禪牀。兩
脚踏地。獨步大方。縱橫無忌。雖然如是。只恐有人問。
如何是祖師意。切忌切忌。上堂。說戒又說法。眼裏
重添沙。無法亦無戒。切忌虗揑怪。當機正眼明。一切
自圓成。且道。成後如何。良久云。龍歸大海波濤靜。雲
到蒼梧意氣閒。

<pb n="278"/>
黔南會燈錄卷第四

<sarticle>黔南會燈錄卷第五</sarticle>

習安天龍　如純　輯
<other>貴陽西山宗風定禪師</other>思南任氏子。二十三歲。在都
勻觀音寺。禮峰池祝髮。矢志遍參。至楚親溈山養拙
和尚。機緣未契。徑往江浙。上天童參密祖。在行寮數
年亦不契。因病歸里。寓南望山住靜。有嵩目法兄。訪
之。携覲語嵩和尚。隨住六年。親承印證。後語嵩和尚。
往天童掃祖塔。囑師永住西山。後圓寂。建塔於本山
之西。上堂。權衡在掌。殺活由人。杲日麗天。澄澄光彩。
頭頭上露。法法上彰。一處明。百處千處光輝。一言通。
千言萬言透脫。所以無物不為妙用。無法不是真乘。
光揚佛日。耀古騰今。即此現成。即此受用。一言含眾
相。一句逗羣機。何用猛虎穴裏橫身。萬仞峰頭側足。
以拄杖卓一卓云。是處是慈氏。無門無善財。上堂。十
五日已前。掬水月在掌。十五日已後。弄花香滿衣。正
當十五日。無風起浪。平地生波。連累眾生。平空喫苦。
正是好肉上剜瘡。乃大笑云。且道笑箇甚麼。良久云。
腦後見腮。不與往來。擲拂子下座。上堂。西來的的意。
教外直指傳。曹溪流正脉。綿綿到破山。破山出馬度。
馬度出西山。全提臨濟令。放出老德山。劈破三玄旨。
坐斷趙州關。勦絕天然黨。狐窟盡掀翻。魔佛齊喪命。
金剛把眉攢。衲子跨門三十棒。直教箇箇頭顱穿。喝
一喝下座。上堂。昔睦州唆臨濟。問黃檗的的大意。濟
三遭痛打。雖然不是好心。君子有成人之美。楊岐逼
慈明晚參。魯班手裏弄鑿斧。趙州訪道吾。知他是何
心行。寶壽上堂。三聖推出一僧。大似埋兵掉鬬。寶壽便
打。爛泥裏有刺。試問大眾。即今還有為諸大老出氣
者麼。時有僧喝。師便打云。定上座。也是為他閒事長
無明。上堂。即心即佛。釘樁搖櫓。非心非佛。忍俊不禁。
不是心不是佛不是物。泥裏洗土塊。西山今日。一齊
坐斷。外不見有大地山河。森羅萬象。草木昆蟲。一切境
界。內不見有自心貪染。愛惡喜怒。明暗色空。我人眾
生壽者。如天之高。地之厚。水之深。空之濶。正所謂神
光獨耀。萬古徽猷。體露真常。即如如佛。大眾。作麼生是
如如佛。卓杖云。吃嘹舌頭三千里。壺中日月自分明。
<other>貴筑三潮水知非禪院剖石鏡禪師</other>上堂。知非洪開
選佛場。全提正令絕商量。直教當下超方便。莫把虗
空較短長。還有不較短長者麼。東西十萬。南北八千。
上堂。不貴語清。只圖眼正。妍醜高低難瞞。寶鏡少
林罔測。已輸機今日。禪流看性命。到者裏。還有不顧
危亡者麼。若有。可謂長鯨吸乾海底波。泥牛吼落天
邊月。苟或未然。河裏失錢河裏摝。小參。卓杖云。今
朝便是元宵節。老漢當堂無法說。露柱燈籠笑點頭。
誰能當下知休歇。知休歇。溪聲盡是廣長舌。不休歇。
依舊三生六十劫。
<other>天吼廓禪師法嗣</other>
<other>習安玉丹語聖正禪師</other>蜀之敘州富順楊氏子。母陳
氏。因亂入黔。至安順府大士閣。禮覺旨老宿披剃。依
天台月峰和尚具足。隱居丹山數載。有提臺李公。率
普城眾姓。請師重建大士閣。適遇天吼和尚。見師氣
槩超然履踐精確。遂印可。師即開法普城。掩關於後
閣上三載。復隱丹山休老。門弟子。為師預建塔於寺
側。建大悲閣落成上堂。大悲千隻眼。正眼惟是一
隻。大悲千隻手。正手亦是一隻。以一隻眼。普觀三千
大千世界。以一隻手。等接微塵剎土眾生。所以建法
幢立規矩。必須眼親手辦。豎瓊樓張玉殿。自不帶水
拖泥。正恁麼時。只是不得將大法輪。向微塵裏轉。以
寶王剎。向一毫頭上現。且道。向甚麼處現。卓拄杖一
下云。三門對佛殿。上堂。世尊為一大事因緣。出現
於世。堪歎無端勞攘。達磨西來。直指人心見性成佛。
<pb n="279"/>
怎奈平地扯謊。歷代來尊宿。全沒意智。各各承虗接
響。正上座見處。要且與諸人無別。且道。那裏是無別
處。普定城內。有四十八條官街。是那一條不許人行。
喝一喝下座。說戒上堂。拈起香云。戒香定香慧香
解脫香。無上法王親得受。只如金不愽金。水不洗水。
且道。戒定慧解脫香。無上法王。是一是二。試分別看。
若分別得出。三際淨戒。不假言詮。一時圓具。其或未
然。守護行持。皆犯波羅夷罪。汝諸人還信得及麼。若
信不及。山僧抑只得隨類顛倒去也。傳戒。下座。住
丹山上堂。山不在高。有仙則名。水不在深。有龍則靈。
且道。靈在甚麼處。驀拈拄杖云看看。卓一卓下座。僧
問。賓頭盧尊者。日應四天下供。此間還來否。師曰。你
將甚麼供養。僧無語。師曰。聖僧前戲弄不得。一日
有僧。至關前問曰。昔日彌勒彈指。樓閣門開。令善財
入。今日某甲到來。無人彈指。也要入此樓閣。與和尚
相見。還得麼。師云瞎。僧曰。恁麼則覿面相呈去也。師
云。新羅國在海南邊。僧曰。某甲到者裏却又不會。師
便打云。老僧從不屈負人。
<other>習安獅山語賢英禪師</other>蜀之鄷都隆氏子。母范氏。因
世變從戎入黔。至安平天台山。禮恒修剃染。隨恒剏
闢獅山。恒寂後師繼守。矢志行脚。參敏樹老人圓具。
後參天吼和尚印可。仍開法獅山。有投老計。門弟子
預為建塔於本山之麓。上堂。有一物。明歷歷黑漆
漆。常在動用中。動用中收不得。既收不得。且道。喫飯
穿衣。屙屎放尿。迎賓待客。施為動轉底。是箇甚麼。山
僧今日不惜眉毛。八字打開。為你諸人。露頭露面了
也。汝等諸人。還委悉麼。若委悉得。果是當然明歷歷。
若委悉不得。依舊還他黑漆漆。喝一喝下座。上堂。
孟夏漸熱。仲冬嚴寒。熱則普天普地熱。寒則普天普
地寒。若以世諦流布。墮地獄如箭射。若作佛法商量。
驢年也未夢見在。畢竟合作麼生。卓拄杖云。填溝塞
壑無人會。雨過夜塘秋水深。上堂。大道洞然。孤明
歷歷。動則橫徧十虗。靜則銀山鐵壁。所以道放之則
彌六合。卷之則退藏於密。於中寬窄大小。長短方圓。
直得了無纖毫過患。灼然一切自合其宜。且作麼生
是自合其宜一句。紅霞穿碧落。白日遶須彌。上堂。
天得一以清。地得一以寧。君王得一。天下太平。羣臣
得一。助國祐民。百姓得一。啟家營生。衲僧得一。海眾
雲臻。驀拈起拄杖云。看看。拄杖子得一。直切為人。且
如何是直切處。卓一卓云。一箭中紅心。示眾。火就
上水流下。祖師西來無別話。不將此語當宗乘。萬劫
千生病難拔。若將此語當宗乘。衲僧門下。只好勘過
了打。且道。衲僧門下。又有甚長處。良久云。無影樹栽
人不見。根固時開智慧花。
<other>萬德語林弘先禪師</other>西蜀朱氏子。母駱氏。因世亂入
黔。寓安順水橋圓照菴。禮體如披剃。遇一行脚老宿。
見師氣相不凡。便以父母未生前話示之。師謹領密
行。參究多載。一日赴齋路行。忽值驢鳴。豁然大悟。後
遇敏樹老人過獅山。師往親覲受具足。參天吼和尚
印證。後住萬德。於康熈癸亥十二月十三日卯時。集
眾囑後事畢。遂坐化。世壽五十二。僧臘不記。上堂。
擡頭見天。覰破娘生面孔。低頭見地。踏翻向上關頭。
直饒到者裏。猶欠轉身一路在。且如何是轉身一路。
良久曰。不許夜行。投明須到。喝一喝下座。
<other>天隱崇禪師法嗣</other>
<other>定番九龍古源鑑禪師</other>城都余氏子。值亂寓滇之曲
靖圓通寺。禮滄海披剃。隱鷄山數載。初參靈隱。次參
靈藥。皆不契。又參渠山。偕渠至楚。復參靈隱。亦不契。
遂遊江南。於金陵參大咸。充知藏。復充維那。後參天
隱和尚印證。住楚之龍泉龍標迴龍。闢建岑山。回黔
闢九龍。重興天龍。仍歸九龍示寂。世壽六十七。僧臘
五十。上堂。揮拂子云。若論此事。非口所宣。非心所
測。不可以智知。不可以識識。一任開虗空口。掉江海
<pb n="280"/>
舌。到者裏。也不能措得一辭。何況輕舉妄動。早是笑
殺傍觀。上堂。五千四十八經卷。是閒故紙。三千七百
則公案。乃爛葛藤。直饒臨濟德山。棒喝交馳。到者裏。
也只看即有分。何故。良久云。三邊不用安戈甲。萬里
歌謠賀太平。上堂。古人道。有一人。長不喫飯。一生
不道饑。有一人。終日喫飯。一生不道飽。諸仁者且道。
即今此人。在甚麼處。若道現前便是。未免指鹿為馬。
若道不是。又是斬頭覔活。正恁麼時。還的當得麼分
明月在梅梢上。看到梅梢早已遲。喝一喝下座。上
堂。眉頭額底。眼橫鼻直。上智下愚。阿誰無分。到者裏。
因甚麼十箇五雙。不能領會得。且道。他過在甚麼處。
擊拂子云。只為分明極。翻令所得遲。上堂。山僧有
箇千聖不奈何底句子。要與諸人吐露。惟恐諸人不
識好惡。當面錯過。空起勞攘。不自寧靜。所以不敢相
報。但未審諸人還有直下委悉得底麼。若委悉得。便
見山僧無事多事。其或未能。莫道不疑好。上堂。明
珠在掌。隨物色以分輝。寶月當空。臨水際而影現。卓
拄杖一下云。會麼。釋迦老子降生也。九龍吐水沐金
軀。地湧金蓮捧雙足。晃然八萬四千毛孔。孔孔說無
生法忍。獨露三百六十骨節。節節放大寶光明。光光
照徹無邊世界。微塵剎土。若草若木。若凡若聖。若僧
若俗。若男若女。並有情無情。無不盡皆覩其光彩。於
其光中。得大利益。得大安樂。得大神通。得大受用。正
恁麼時。還有恁麼者麼。有。不妨捉敗釋迦老子。將無
盡三際淨戒。不假文詞。一時受具。如無。天雨四花呈
瑞彩。地搖六震起雲龍。喝一喝下座。上堂。祖師心
印鐵牛機。舉似現前大眾知。不是見聞生滅法。等閒
慎勿別尋思。上堂。天不言而四時行。地不言而萬
物生。聖人不言而萬[邱-丘+(看-目)]寧。且道。衲僧不言。又作麼生。
東方日出卯。因緣時恰好。虗空絕遮攔。大地光皎皎。
此事甚分明。切忌外邊討。上堂。時臨冬正寒。大地
雪漫漫。鼻祖西來意。分明無兩般。若與麼會。十萬八
千。不與麼會。辜負現前。敢問諸禪德。且畢竟如何體
究。得不辜負現前去。還會麼。咄。雪消清㵎水。梅吐玉
枝香。上堂。天寒地凍。水滴氷生。釋迦老子。夜覩明
星。摸著鼻孔。打失眼睛。冤沉毒海。累及兒孫。且道。累
及箇甚麼。良久云。細雨溼衣看不見。閒花落地聽無
聲。上堂。朔風凜凜透疎籬。寒威徹骨憶初時。六年
功畢遭塗炭直至而今幾得知。且道。那裏是釋迦老
子。遭塗炭處。若也會得。不妨出手共整頹綱。堪報不
報之恩。用作無為之化。如或未然。直饒語透威音外。
眼底青黃天地懸。喝一喝下座。小參。若論箇事。人
人本有。箇箇不無。爭奈十二時中。業識茫茫。致使當
面錯過。若是鼻吼端的底。管取開眼合眼。時時明見。
脚跟點地底。一任東行西行。自然步步踏著。所以道。
捨之不離。求之即錯。錯錯。佛祖到頭難摸索。小參。
喝一喝云。天自高兮地自厚。日月無私照林阜。堪笑
一等丈夫兒。只管隨人背後走。直饒足跡徧天涯。到
頭依舊還依舊。頌女子出定話。夜冷霜寒明月天。
都來簾外打鞦韆。更闌沽酒不知醉。悞賺嬰癡入倒
懸。趙州訪二菴主。船到江干任放行。高低深淺浪
花生。縱橫兩岸歌聲疾。風葉滿蓬聽不真。
<other>思南太平大凡宗禪師</other>蜀之謝氏子。禮我一披剃。久
親中華天隱和尚。圓具。並承印可。住後上堂。陰極陽
回。百卉萠芽開萬境。乾旋坤轉。羣芳吐艶遍三千。分
明漏洩無餘事。天地同根體一然。山僧恁麼告報。大
似將濁物投於淨器。撒沙向諸人眼裏。於中還有忍
俊不禁底麼。出來為眾竭力。看看。如無。山僧還有第
二杓惡水。潑汝諸人去也。卓拄杖。喝一喝下座。
<other>石阡中華識竺海倫禪師</other>蜀之夔州張氏子。寓荊州
禮天吼和尚披剃。依敏樹老人具足。久親天隱和尚。
並輔隱闢中華。又遊江南。歸志愈堅。苦任監寺十餘
載。承隱印證。辭回蜀之遵義居靜。後隱圓寂。中華虗
<pb n="281"/>
癈。眾挽師繼席焉。
<other>眉潭白筠以四教禪師</other>蜀之葛氏子。父避亂寓夜郎。
母彭氏。夢僧乞齋覺而生。年十二。禮朝陽寺月如剃
染。廿五依天峰受具。久參天隱和尚印記。師有不出
世之志。故闢此山為常居。
<other>天湖印禪師法嗣</other>
<other>都勻別南傳旨禪師</other>蜀之牟氏子。久參天湖和尚印
可。性執傲。甞有不出世之說。生平不交權貴。僻居勻
城鼓樓山半之三元庵。數十餘年。足不越閫。太守扣
門。竟不為禮。學者求開示。惟默然而已。勻郡諸山。欽
重師道。為建壽塔於城南十里吳家司山畔。康熈庚
辰仲冬。告眾曰。吾於後月初六日辰時。欲去世矣。眾
以為戲。師見眾不然。預於初四日。發帖辭諸山。諸山
雲集。師復曰。衲僧家豈肯舁箇死屍過市。吾欲自出。
是時合郡僧俗翕然。惟郡守疑而不信。出示禁眾。以
逆留之。師聞叱曰。癡漢。正恁麼時。莫道太守。直饒當
今到來。亦留吾不得在。言畢。自趨入龕。竟坐逝矣。太
守聞之。立時親送。舉火時。咸聞異香遍野。火後收骨
舍利。入塔藏焉。世壽七十三。僧臘五十六。
<other>安平天台月峰琰禪師</other>安籠凃氏子。母王氏。禮本山
幽玄薙染。參雲腹和尚圓具。雲示參萬法歸一話。師
侍雲。住普陽常壽永寧中和。往來日久。後遇天湖和
尚到山。師堅留住。不時請益。一日立於簷下。忽爾渾
然無見。從午至夕方甦。通身汗流。自覺身心輕快。如
卸百斤擔子。遂作偈呈湖。湖即印證並囑。住此山廿
餘年。示寂。塔於本山之後。世壽五十九。僧臘四十三。
元旦上堂。昨日臘月三十。今朝正月初一。寒巖枯壑
回春。積雪凝氷解釋。木人漫撫沒絃琴。石女橫吹無
孔笛。且道。台山長老。又作麼生。良久插香云。香焚寶
鼎祝皇室。上堂。世尊傳金襴袈裟與迦葉。移花兼
蝶至。吾師付大紅偏衫與性琰。買石得雲饒。若是具
眼衲僧。何用覿面打開。當陽展示分明。雞足山中。一
場鈍置。大庾嶺上。互相熱瞞。還知麼。其或未知。且看
據款結案去也。卓拄杖下座。上堂。佛身充滿於法
界。普現一切羣生前。隨緣赴感靡不周。而恒處此菩
提座。且道。如何是菩提座。遂以拂子打圓相云。到者
裏十箇有五雙。若非覿面熱瞞。便是當頭蹉過。即今
還有不蹉過底麼。且喚來。與老僧洗脚。中秋小參。
諸方佛法塞山海。惟有天台一字無。今日中秋佳節
至。陞堂默坐嘴盧都。良久以拂子畫○云。幸喜還有
者箇。不然。則辜負此箇時節去也。未審者箇從甚處
得來。顧左右云。休從天上覔。莫向水中尋。小參。無明
識性即佛性。幻化空身即法身。以拂子打圓相云。者
箇是無明。那箇是佛性。又打圓相云。者箇是佛性。那
箇是無明。又打圓相云。者箇是幻身。那箇是法身。又
打圓相云。者箇是法身。那箇是幻身。諸昆眾。山僧如
此分析。爾諸人作麼生領會。倘若會得。喚作無明也
可。不喚作無明也可。喚作佛性也可。不喚作佛性也
可。喚作幻身也可。不喚作幻身也可。喚作法身也可。
不喚作法身也可。所以恁麼也得。不恁麼也得。雖然
如是。山僧自喫三十拄杖始得。何故。不見道。來說是
非者。便是是非人。問。如何是諸佛出身處。師云。梅
花雪裏開。問。如何是濟北家風。師云。棒頭血滴滴。
問。不在內。不在外。不在中間。在甚麼處。師打云。且
看在甚麼處。問。如何是古佛心宗。師云石頭。進云。
如何是最上乘法。師云籬笆。進云。學人不會。師云。遮
牛遮馬。
<other>天語懷禪師法嗣</other>
<other>習安雲鷲頂相慕禪師</other>本境劉氏子。因父任滇之臨
安。師偕往。暇日遊鷄山。隨喜勝峰寺。突然發心出家。
父令人勸之。不返。遂依本寺和雅和尚披剃。竝求具
足。後誅茆於獅子林。居靜數載。因念大事未明。矢志
行脚。至蜀之遵義白牛砂岡。參天語和尚。發明印證。
<pb n="282"/>
歸里闢建雲鷲開法。廿餘年。足不越閫。時丁巳季秋。
一日示微恙。告眾而寂。塔於本山之麓。世壽七十三。
僧臘四十八。上堂。經律論。戒定慧。伸手抓頭。反手
抓背。火裏蝦蟆吞却月。反覆看來又不會。直饒會。也
是瞎驢趁大隊。喝一喝下座。示眾。我本有一訣。見
為諸人說。擬更問如何。拄杖劈頭楔。師甞問僧曰。
精進持淨戒。猶如護明珠。上座明珠。在甚麼處。僧擬
開口。師便打。往往未有契其機者。
<other>貴筑永興桂魄頂禪師</other>蜀之潼川母氏子。於本境中
和寺薙染。入黔參天語和尚印證。住萬壽。遷東山。後
終於永興。上堂。髑髏常干世界。鼻孔摩觸家風。用
則與八大龍王鬬富。不用則半文不值。到者裏。直得
攪長河為酥酪。變大地作黃金。且道。得力在甚麼處。
良久豎拂子云。金鏃慣調曾百戰。鐵鞭多力恨無讐。
喝一喝下座。上堂。萬壽打開布袋口。昂藏鼻孔金
毛走。一朝滿地化麒麟。箇箇面南看北斗。此四句中。
內有一句。能縱能奪。能殺能活。若人檢點得出。不止
一生參學事畢。更與千聖同出手眼去也。還得麼。卓
拄杖云。移舟諳水脈。舉棹別波瀾。示眾。春風解凍。
百草萌芽。有一句子。[覤-儿+丘]著眼瞎。於此薦得。許你具參
學眼。
<other>普陽長壽桂鉉慧禪師</other>蜀東長邑陳氏子。因世變入
黔。至普陽龍泉寺。禮大光披剃。依雲腹和尚圓具。後
參天語和尚印可。上堂。凝然湛寂。十方獨露。一塵
不動。萬象全彰。本無言象之表。亦無淨染之名。絕情
絕見。明如杲日當空。超聲超色。寬若太虗無際。所以
道。一處通處處通。一處明處處明。頭頭不昧。法法皆
真。然雖如是。卓拄杖一下云。不因漁父引。怎得見波
濤。上堂。驀拈拄杖云。這木上座。赤條條。沒人情。硬
赳赳。無回互。不著佛。不著法。不著僧。汝等諸人。總向
者裏。覔甚麼碗。良久云。正所謂巧匠爐邊多純鐵。良
醫門首足病人。一時打散。上堂。斬釘截鐵。未是作
家手段。推山倒嶽。亦非向上鉗鎚。何故聻。石虎吼時
山谷響。木人唱處鐵牛驚。祇如當下恁麼得去。又作
麼生。良久云。覔火和烟得。擔泉帶月歸。示眾。參若
不透。理即不圓。悟若不深。智亦不濶。參得透。理必圓。
悟得深。智必濶。若是出格人。果不向窠窟裏作活計。
別具一段手眼。一[覤-儿+丘]便破。山河大地。盡在一粒粟中。
三世諸佛。總歸一毫頭上。華藏剎海。不離脚跟之下。
百億須彌。見在眉睫之間。一任脫灑。隨方應物。雖然
如是。猶是化門邊事。如何是頓超直截一句。顧視大
眾云。推倒須彌存日月。放開布袋納虗空。
<other>聖符越禪師法嗣</other>
<other>思南天慶福圓滿禪師</other>南直鳳陽楊氏子。自幻出塵。
年十九行脚。至楚之靖州青雲山。依願如律師受具。
後入黔江口之香山。久親聖符和尚印可。住九臺天
慶禪院。上堂。年年此夕慶元宵。萬戶千門佳氣饒。
一盞無油燈自焰。光明破暗不須挑。大眾。曠大劫來。
者盞無油燈。爾等有眼。切莫錯過。卓拄杖下座。示
眾。出家子切為何事。方能辭親割愛。剃髮染衣。身入
空門。莫不是為生死一大事因緣心切。故求受戒參
禪。乞善知識決擇之。生死既明。亦更不可有違初志。
錯過目前。目前若得端的。自然不被一切污染。何為
污染。即今所說。種種言辭。豈不是污染。說心說性。亦
是污染。說玄說妙。亦是污染。坐禪息定。亦是污染。著
意思惟。亦是污染。只今恁麼形書紙筆。亦是特地污
染。除此之外。且如何是潔白無染處。良久云。金剛寶
劍當頭截。莫管人間是與非。
<other>石阡鳳凰衡嶽行規禪師</other>楚南武攸蔣氏子。在黔之
侗仁江口香山寺。禮聖符和尚剃染。圓具。並以印可。
住鳳凰。而終塔於鎮遠㵲陽迎仙寺後。世壽四十九。
僧臘十八。
<other>赤松領禪師法嗣</other>
<pb n="283"/>
<other>眉潭鳳凰大拙淨霞禪師</other>上堂。轉得山河為自己。天
地同根物一體。更於自己轉山河。沙界全身不是他。
所以道。法身清淨等虗空。應物現形水月同。莫道他
山芳草綠。春來處處百花紅。喝一喝下座。
<other>雲石明源禪師</other>高安吳氏子。母胡氏。在楚平溪紫氣
山。禮省念剃染。矢志行脚。至常德翠微。依雪崘和尚
圓具。參赤松和尚印可。上堂。一槌粉碎。徧界揚輝。
一句纔彰。十方慶讚。物物龍驤虎驟。頭頭賓主交參。
正恁麼時。直得七星臺畔。木人起舞。紫氣峰頭。石女
謳歌。還委悉麼。卓拄杖一下云。[鴳-女+隹]有九臯難翥翼。馬
無千里漫追風。喝一喝下座。晚參示眾。目前無法。
萬象森羅。意在目前。十方坐斷。不是目前法。瞞得阿
誰。非耳目之所到。走殺天下衲僧。即此四轉語內。有
一句。能縱能奪。能殺能活。於此薦得分明。也是秦時
𨍏轢。頌高峰竹篦。三尺吹毛覿面酬。半同引玉半
垂鉤。當陽若不明斯旨。劒去徒勞苦刻舟。離四句
絕百非。藏頭白海頭黑。明眼衲僧瞞不得。若從箇裏
辨端的。直待當來問彌勒。
<other>鐵梅珍禪師法嗣</other>
<other>貴筑中興逈然月禪師</other>黃州曾氏子。在黔之寶臺山
薙染。依語嵩和尚圓具。參鐵梅和尚印證。上堂。拂
面寒風吹。得枝殘葉落。片片飛空。西來祖意八字打
開。巍巍蕩蕩。無窮拈來且非文字。四方八面皆通。且
道。通後如何。卓拄杖云。渾身徹骨無回互。脫體風流
得自由。
<other>習安石佛浮月海禪師</other>清鎮劉氏子。在城觀音閣。禮
智融披剃。依天湖具足。參鐵梅和尚印可。重闢石佛。
有投老計。門人預為師建塔於寺西。師嘗咏牧牛歌
曰。人牛兩俱忘。無物堪比量。本來原不動。動處却非
常。上堂。恁麼來者閙浩浩。不恁麼來者靜悄悄。閙
浩浩靜悄悄。石佛拄杖子。總未肯相饒。因甚如此。卓
拄杖云。萬派聲歸海上消。
<other>清鎮普化古月明濟禪師</other>蜀之彭氏子。寓黔清鎮叢
林寺。禮慧融披剃。參鐵梅和尚印可。住普化上堂。
搖鈴舞鐸。鼓弄後昆。翻觔打斗。自揚家醜。濟上座到
此。總不與麼也。自邁古超今。光前裕後。於中還有共
相證據者麼。莫教刺腦入膠盆。喝一喝下座。

黔南會燈錄卷第五

<sarticle>黔南會燈錄卷第六</sarticle>

習安天龍　如純　輯
<other>月幢了禪師法嗣</other>
<other>安南定頭龍山劒端祖禪師</other>蜀之丁氏子。印心於安
籠玉泉月幢和尚。幢寂後。師繼席玉泉。後遷龍山。行
化數十年。示寂本山。塔於山陽之蔣家山麓。上堂。
空雨濛濛下不休。門前大道滑如油。來朝自有新條
在。行人莫與路為讎。阿呵呵。傅大士步行騎水牛。
上堂。握靈蛇珠。輝天鑑地。持金剛劒。截鐵斬釘。德山
臨濟。如龍獲水。法眼玄沙。似虎靠山。西河獅子。東院
胡盧。包羅萬有。含吐十虗。所以道。過量人有過量智。
淨躶躶絕承當。赤條條沒回互。一道清虗。貫通今古。
還委悉麼。十字街頭石敢當。玲瓏八面沒低昂。卓拄
杖下座。上堂。破草鞋爛東瓜。漫天說價。連城璧照
膽鏡。就地還錢。不消至理一言。自然人間天上。若也
融通萬有。那怕虎穴魔宮。動靜無依。卷舒自在。放行
則瓮礫生輝。把住則黃金失色。只如今把住好。放行
好。良久云。識人多處是非多。上堂。舉一不得舉二。
放過一著。落在第二。觀世音菩薩。將錢買胡餅。放下
手却是饅頭。驀豎拄杖云。還見麼。騎竹馬上高樓。手
拿紅羅扇遮面。不令人見轉風流。拽拄杖下座。上
堂。霜天皓月剝珠珍。兩手和盤送與人。大地拈來無
<pb n="284"/>
寸土。一毫頭上萬家春。以拄杖畫一畫云。還委悉麼。
委則大家居東魯。未委則各自慕西秦。喝一喝下座。
上堂。老鼠齩棺材。蚯蚓嚼生蕨。烏龜前作揖。蝦蟆
吞却月。識得此四語。一生參事學畢。上堂。春王已
過二月一。日月如梭似箭急。匝地桃花爛漫襲。靈雲
一見便收拾。人生夢幻在呼吸。越聖超凡從此入。百
囀流鶯無所及。一聲聲是花中汁。木人聞得也流泣。
咄。休流泣。二五原來是一十。上堂。去年開爐雪飄
飄。今年開爐晴杲杲。雪飄飄晴杲杲。長安幾箇知天
曉。咄。更有不眠人。莫道君行早。因雪上堂。羣芳爭秀。
萬壑盈珂。好箇現成世界。就裏多少誵訛。蘿門窈窕。
蓽戶婆娑。獐麂兔鹿沒踪跡。魚鼈蝦蟹絕網羅。羚羊
挂角千峰外。白牯狸奴念摩訶。龍女獻珠證果。雪山
童子呵呵。還會麼。瓊樓玉宇憑空架。萬象參差挂薜
蘿。上堂。風動風鳴。雪飄雪下。錦繡山川。了無縫罅。
所以道。玄機透徹。融萬象於目前。至理高明。會千差
於物表。超生死絕見聞即不無。隨處作主。遇緣即宗。
又作麼生。不萌枝上綻香肥。無影林中日杲杲。卓拄
杖下座。上堂。初三十一。日日好日。是佛是心。非得
非失。脫[殼-一]烏龜飛上天。幡竿頭上煎饠饆。北斗八南
斗七。拆東籬補西壁。佛法絕思惟。學道豈朝夕。略坐
而商量。動靜何損益。卸却雲門項上枷。解下慧能腰
間石。良久云。還會麼。馬祖纔陞堂。百丈便捲席。上
堂。運瓦搬甎事事忙。歸來無法可商量。擡眸月在梅
梢上。大地山河總是霜。喝一喝。上堂。春日融融。春
風剝剝。瑞草萌芽。夭桃吐蕚。靈雲一見便攢眉。尀耐
玄沙腦後著。陝府鐵牛頭角攢。嘉州大象皮毛脫。碓
嘴纔生花。磨盤出八角。大信眾檀那。添囊又添鉢。且
受用一句作麼生道。囫圇一箇鐵酸餡。無位真人細
細嚼。上堂。仲冬又過三十日。曲指數來兩箇七。凍
得諸人毛骨寒。脚跟下事浮逼逼。掇轉雲門𨍏轢鑽。
扇子築碎梵王鼻。東海龍王也流泣。盡然蚌蛤服中
汁。拈拄杖召大眾云。還見麼。一時吹入我門來。不借
東風些子力。喝一喝。上堂。雨水前。元宵後。柳含烟。
梅披秀。桃李謾成蹊。馨香塞宇宙。連卓拄杖云。是大
神呪。是無上呪。是無等等呪。上堂。去年解制十分
吉。今年解制十分凶。兩脚草鞋獰似虎。一條拄杖活
如龍。草漫漫自西東。風從虎兮雲從龍。摶撮扶搖九
萬鵬。雖然。不如隨分納些些。免外馳求落下風。示
眾。生死齊一。凡聖同源。揮之不破。團之不圓。清光瑩
白。明鏡當軒。一條白練。一念萬年。是賓是主。有實有
權。如此領悟。故曰單傳。且道。傳箇甚麼。咄。靈利底休
熱瞞。南海波斯騎石虎。森森露出珊瑚鞭。示眾。逃
禪須切記。恐墮有無忌。喫飯與穿衣。咳唾竝掉臂。處
處契真機。物物明祖意。又須格外觀。莫信人巧譽。一
念如萬年。千差當一致。古之學道流。依之超十地。若
不如是行。待勞多矯志。我須不識丁。敢言說非義。情
忘體自殊。意絕理自備。應用在臨時。斯道為第一。
示眾。在家出家。理無差別。一念回光。萬機頓泄。本既
無生。何者受滅。心佛眾生。都盧一橛。萬年一念。獨超
方便。佛說有真。我本無見。曰男曰女。乃貴乃賤。一念
萬年。頓在目前。先天勿用。何假後天。前後際斷。其道
玄玄。玄玄之妙。不涉朕兆。推倒虗空。歸來大笑。示
眾。山前好松。山後好竹。中間是甚麼。汝等諸人下語
看。此語下得。恰與汝一箇鈯斧子住山。不然擔柴去。
示眾。寸絲不挂。粒米不餐底衲僧。正好痛與三十
棒。為甚如此。為他解潔白地上作活。未解一切處流
通。雖然。正是貧兒索舊債。
<other>普安蘭溪祖鼻最禪師</other>得法於月幢和尚。住普安鳳
翥山。上堂。無福鬼神妒。有德陰陽助。最上座。無德並
無福。脚底無私隨縱步。踏碎曹溪月。踢翻鷲嶺路。非
是格外玄機。亦非當前露布。擲拂子云。磯頭石女腰
無褲。上堂。依山傍水送寒烟。短櫂蘆花露一班。莫
<pb n="285"/>
謂月明人盡望。大家收拾笑中看。且道。收拾箇甚麼。
良久云。七九六十三。上堂。舉雲門上堂。聞鐘聲乃
曰。世界與麼廣濶。為甚麼鐘聲披七條。徑山杲頌云。
鐘聲披起[鬱-山+止]多羅。碧眼胡兒沒奈何。一箭雙鵰隨手
落。拈來原是柵中鵞。最上座。亦有箇見處。[鬱-山+止]多羅衣
鐘聲披倒跨須彌渡海瀰。疊嶂奔峰攔不住。回頭殘
照落溪西。上堂。會則眉橫眼上。不會則鬚挂腮邊。
昨夜星疎月朗。趁流水入花前。細檢點。賣盡風流不
值錢。惟有太古石。凝然不動於其間。上堂。僧問。不
用棒不用喝。請師直指西來意。師云。不萌枝上風光
老。花放天池劫外春。僧豎一拳云。一拳打破黃[鴳-女+隹]樓。
師云。你道崔顥題詩。明得甚麼邊事。僧擬議。師驀頭
棒云。須是我打你始得。乃云。屋破不關風。窗破恒留
月。不墮悄然機。時時頻漏洩。且道。漏洩箇甚麼。鼓掌
云。夾路桃花風雨後。馬蹄何處避殘紅。上堂。五里
一亭。十里一舖。熙熙穰穰。摩肩擊轂。到家消息即不
問。作麼生是攙前一步。眾無語。師卓拄杖云。芒鞋兩
耳忽聞聲。依稀踏斷斜陽路。上堂。吞盡虗空。失却
半邊嘴。踏翻大地。展却兩行眉。為甚麼穿破鐵鞋跳
不出。漫天網子。反謂妙高峰德雲七日尋不見。阿呵
呵。蘭溪水。鎮日向東流。流出桃花瓣。切忌摝將回。明
月堂前空打算。上堂。摘楊花摘楊花。崎嶇覔路遠。
拄杖挂烟霞。莫教風雨溼。點碎破袈裟。此猶是途中
消息。作麼生是到家一句。良久云。五更聞畫角。吹斷
落梅花。上堂。去來了無相。明月掩映蘆花上。咄。動
靜復何心。蘆花搖拽白雲深。咄。如弦大道無回互。分
明鼻直兩眉橫。咄。上堂。最上座。侵早起來。明明歷
歷。特來舉似。一見星月皎潔。銀河在天。二聞更漏催
促。報曉聲寒。三者長連床上。欹枕高眠。鼻息齁鼾。及
至天明。上首拍椎。鐘鼓鏗鏘。濟濟楚楚。雲水兩行自
是現成生緣。不屬造作蒼皇。若當下領荷得去。朱頂
王菩薩。簡曰。問者赤頭漢作麼。高峰悟云。者箇便是
超宗越格底事。直是無你會處。須是悟了更能履踐
始得。師云。悟則不無。且作麼生履踐。良久云。長廊獨
演千秋月。竟日橫眠萬派雲。上堂。雨溼芳草綠。春
來樹帶花。脫體事無別。鎮日有生涯。凭欄欲會山居
意。雲濤松韻較些些。上堂。秋光澹蕩。秋水澄清。菊
英映日。瘦石抱雲。不是向上機要。豈當參學眼睛。卓
拄杖云。亮座主。五更畵角聲。上堂。倩女離魂。巧手
王維畵不成。檢點將來。命根不斷。五祖演云。那箇是
真。那箇是假。依前走入伊圈繢。至今轉身不得。為甚
如此。相思怨悵梅花影。搖曳窓前不是君。上堂。海
眾雲臻。機前如電。到頭霜月滿堦墀。依前錯過本來
面。咄。雪嶺六年。鼓起朔風如箭。放開一天星斗。打失
唇皮兩片。阿呵呵。會也麼。冬至日長添一線。小參。吟
風嘯月。潄石枕流。錯過自家面目。寒氷發焰。枯木花
開。打失參學眼睛。饑餐渴飲。閒坐困眠。依前無本可
據。安禪息定。返本還源。未免業識茫茫。若人檢點得
出。一生參學事畢。小參。四十九年。不曾說著一字。
舌頭無骨。末後拈花。口是禍門。將謂天曉不露。誰知
脚下泥深。一朝露柱頻撫掌。多少赤手弄猢猻。德山
棒如雨點。臨濟喝似雷奔。阿呵呵。笑殺萬象與森羅。
舉天衣懷云。芭蕉聞雷開。還有耳麼。葵花向日轉。還
有眼麼。若也會得。西天即是此土。若也不會。七九六
十三收。師乃豎拄杖云。今日木上座。拶碎有情窠窟。
無情喫驚。劈破無情面孔。有情喫驚。驀然木上座惡
發。各與三十拄杖。免得纏繞葛藤。未審木上座。還受
檢點也無。擲拄杖云。葛藤葛藤。小參。野蔬花香。野
水味長。惟有野僧家。全然沒伎倆。半間茅屋無心補。
夜來星斗煥文章。會則瓊樓玉宇。不會則徧地刀鎗。
僧投書次云。家常消息。師云。快露布將來。僧作禮。
師云。勘破多時。僧遂呈書。師袖却云。還有麼。僧罔措。
師喝出。問。如何是見滲漏。師云。眼中著楔。如何是
<pb n="286"/>
情滲漏。師云。笑裏有刀。如何是語參漏。師云。口是禍
門。問。如何是古佛家風。師云。一瓢一衲。如何是古
佛道場。師云。柳陌花衢。如何是古佛受用處。師云。哩
哩蓮花落。進云。恁麼則與時人共出一手也。師云。爾
未夢見在。頌廓然無聖話。一夕嚴霜逼歲寒。梅花
吐白月孤圓。清香不著人間價。散作長堤幾樹烟。
見見之時見非是見見猶離見見不能及。月挂珠簾
玉一鈎。斷腸何事問東流。夜猿啼罷西江冷。蕩盡氷
壺一葉秋。俱胝凡有問即豎一指。倚天長劒逼人
寒。凜凜金戈帶淚看。老去戰聲頻入耳。何年扶醉話
宵闌。對一說。滾地楊花隨馬走。拍天桃浪化龍鱗。
玉壺滿酌風流酒。要寄荼[菧-氐+(林/糸)]架上春。
<other>普安松巋善權位禪師</other>楚北瞿氏子。因世亂入黔。寓
安順之太虗硐薙染。依含光圓具。參月幢和尚印證。
住安南之萬壽。普安之松巋。次遷慈雲。後復松巋終
老。塔於本山之麓。上堂。豎拄杖云。位上座。生性莽
鹵。不通佛法文字。不明善惡因果。單單者條拄杖。佛
來也打。祖來也打。只要斷諸人命根。未審眾中還有
傍不甘底麼。良久云。饒伊縱有擒龍志。者裏那容捋
虎鬚。喝一喝下座。浴佛上堂。兜率何年得道。毗嵐
園中顯妙。靈山會上拈花。惹得旁人耻笑。付甚麼涅
槃妙心。設許多經律論教。不肖遠孫。今不管長與短。
直把惡水驀頭澆。佛債祖冤一齊報。上堂。有時恁
麼。把斷要津。不通凡聖。有時不恁麼。指鹿為馬。證龜
成鼈。有時不恁麼中恁麼。拈一莖草。作丈六金身。有
時恁麼中不恁麼。將丈六金身。作一莖草。且道。恁麼
底是。不恁麼底是。喝一喝云。依稀似曲纔堪聽。又被
風吹別調中。小參。法本無生。心何有滅。生滅兩俱
空。洞然如皎月。擬問箇中消息。拄杖驀頭便楔。小
參。無毛鐵[鷂-缶+(工/山)]奔西東。鐵柱牽蜓拽高峰。跛足蝦蟆天
外呌。泥鰍合眼跳虗空。內有一句。大用全提。檢點得
出。參學事畢。小參。舉楊岐示眾云。薄福住楊岐。年
來氣力衰。寒風吹敗葉。猶喜故人歸。囉囉哩哩。拈起
死柴頭。且向無烟火。師云。山僧雖是他家兒孫。怎奈
家風各別。薄福住松巋。家貧無卓錐。衲子望巖退。長
年靜打隈。地爐燒松火。熱豆[焊-干+恭]寒。自倒還自起。嘯
傲白雲堆。示眾。即心即佛。迷頭認影。非心非佛。忘
前失後。隔林見烟知是火。墻頭見角識是牛。祇如海
底魚蹤。空中鳥跡。又且如何覔捕。豎拂子云。摩尼妙
寶原無價。要識真金火裏看。示眾。春日融和百鳥
啼。桃紅李白花滿枝。分明露盡深深意。會得原來是
祖機。靈利漢知不知。耳聞眼見好消息。咄。示眾。翠
竹黃花。便是祖師西來大意。青山綠水。無非諸佛淨
妙法身。歷歷全彰。明明顯露。為甚當面錯過。不自領
會。祇因悞入桃園裏。竟到如今尚未歸。舉臨濟痛
棒話頌曰。禍福無門口自招。烏藤三頓不相饒。大愚
脅下翻身轉。平地波濤萬丈高。
<other>安籠伏龍極乘道真禪師</other>蜀之杜氏子。年九歲。父母
送至合灘寺。禮聖試披剃。初參雪浪靜主。後入黔寓
安籠扁山。住靜三載。依雲腹和尚具足。參月幢和尚
印可。小參。者一片無陰陽地。三世諸佛。歷代祖師。
俱向此中印證而出。總要潔潔白白。乾乾淨淨。不容
一點渣滯。忽地言談。便是屎尿污濁了也。如何得精
淨去。良久云切。小參。昨夜三更。瞿曇老子自言。我
不是佛。既不是佛。是箇甚麼。示現露地白牛。向八識
田中。與眾拖犂拽耙去也大眾還見麼。良久云。用力
耕田人不識。不如緘口過殘年。小參。椿菜香米酥
甜。人人喫著悟心源。心源悟緊照顧。且道。照箇甚麼。
燈籠露柱。示眾。老僧一味不開口。開口未有實義。
且作麼生是不開口底實義。良久云。多嘴作麼。僧
參問。如何是三要。師起身云。一掃地。二種田。三撥燈。
你可會麼。僧佇思。師把住云。速道速道。僧喝。師云。胡
喝亂喝。有甚交涉。士問。如何是衣線下事。師云。大
<pb n="287"/>
庾嶺頭提不起。士無語。師云恰。僧問。如何是佛。師
云。你是石頭。僧佇思。師云。三十年覔一箇問佛底人。
也難得。僧云不會。師云。明晨宜早起。
<other>安籠玉泉顯今達古禪師</other>習安李氏子。于太虗硐。禮
法雲披剃。依南華具足。久參月幢和尚。在本寺印可。
幢寂後。師繼席。廿有餘載。後寓松巋山。示寂安籠。僧
俗欽重師道。迎靈骨回玉泉。建塔于和尚庄之雲棲
庵側。師志願世不開爐。故無上堂小參示眾等語。惟
頌古一帙。僅收世尊拈花並三關話附此。頌曰。馥郁
香風拂面來。人天百萬盡疑猜。飲光不識瞿曇意。一
笑渾身入禍胎。我手佛手。弄蛇揮麈。掃破虗空。烏
飛兔走。我脚驢脚。芒鞋倒著。踏遍乾坤。踢翻海嶽。
人人生緣。倒駕鐵船。衝開碧浪。撐破湖天。
<other>半生襄禪師法嗣</other>
<other>習安玉真竺懷印禪師</other>本郡馮氏子。七歲父母送出
家。禮觀凡披剃。矢志行脚。遊滇至五華寺。參半生和
尚圓具。生示參萬法歸一話。發明。遂印證。復歸玉真
終老。塔於本山之麓。上堂。執事白椎云。諦觀法王
法。法王法如是。師便下座。有僧把住云。和尚法要未
舉。如何就便下座。師云。可惜連城璧。徒勞獻楚君。一
時打散。歸方丈。上堂。昨日上堂無一法。今朝陞座
太多生。怎奈遼天拄杖子。非思量處善評論。且道。評
箇甚麼。良久喝一喝下座。上堂。驀拈拄杖云。朝打
三千。暮打八百。木人頭喫棒。石女身流血。文殊普賢。
遠避他方。釋迦彌勒。含冤莫雪。惟有臨濟德山。稍得
一訣。喝一喝。卓拄杖下座。上堂。彰名打鼓。埋沒本
真。說性說心。轉成妄誕。且道。總不與麼時如何。良久
云。啼得血流無用處。不如緘口過殘春。還山上堂。
一出一入。出入原無動相。一來一去。來去一般時節。
所以道。去來不以相。動靜不以心。自是風行草偃。水
到渠成。不動道場。徧十方界。正恁麼時。直得去來不
二。動靜一如。且作麼生是應時及節一句。芙蓉花發
秋江上。丹桂香飄入廣寒。卓拄杖下座。
<other>枕石禪師法嗣</other>
<other>普安鸚鵡廣成普陞禪師</other>荊州程氏子。寓黔新城斷
頭山。禮運心剃染。依金題圓具。參枕石和尚印可。師
語錄因兵燹失遺。年六十四。終老鸚鵡。塔於寺陽。
<other>梅溪度禪師法嗣</other>
<other>鎮寧金鳴慧頴緒禪師</other>湖南永郡蔣氏子。因時變入
黔。至安順。禮覺悟薙染。依靈隱老人受具。參梅溪和
尚印可。住金鳴終老。塔於本寺之陽。世壽五十九。僧
臘四十八。上堂。松風拂拂。柳色青青。當陽理會。更
勿別尋。只是不得作境話會。亦不得作佛法商量。若
作境話會。錯了也。若作佛法商量。亦錯了也。畢竟如
何得不錯去。卓拄杖一下云。年年有箇四月八。喝一
喝下座。上堂。以拂子打圓相云。即此者箇。不可喚
作佛法。亦不得喚作世法。直教人人眼見如盲。口說
如啞。到者裏。世法佛法都撥盡。笑看陸地長蓮花。大
眾還知此花來處麼。良久云。石女歌時空谷震。木人
唱處鐵牛驚。上堂。把住牢關三月。卓拄杖云。今日
放開一線。從茲一任縱橫。更莫三七打算。人人頂𩕳
上。頓開正眼。箇箇脚跟下。七穴八穿。其去也。直教善
為道路。其來也。依舊明窓下安排。正恁麼時。窓下安
排且置。作麼生是善為道路一句。良久云。夜行莫踏
白。上堂。卓拄杖一下云。者箇意事。諸方盡道。木上
座。為諸人轉根本法輪去也。金鳴則不然。恁麼提持。
不惟悞賺眾生顛倒。迷己逐物。要且返使捕風捉影
之流。依模畫樣去在。殊不知。到者裏。饒伊道箇是柱
不見柱。非柱亦不見柱。是非已去了。是非裏薦取。也
是泥中洗土。上堂。日落西水流東。覿體傳來向上
宗。怎奈當機人不薦。進前退後喪家風。金鳴雖是恁
麼告報。諸人還知落處也無。擊拂子云。夾路桃花風
雨後。馬蹄何處避殘紅。
<pb n="288"/>
<other>貴陽霞章海偉禪師</other>思南劉氏子。禮東山梅溪和尚
薙染。具足後。參靈隱老人。靈囑師回嗣梅溪。師遵命
竭力。輔梅行道。滇黔來往。數十餘年。在處充監院職。
梅往天童掃塔。師充座元。理東山院事。梅回至楚圓
寂時。遺書命師令紹南繼席。師方退隱。新城三元宮
休老人咸謂。師退讓。法門忠孝人也。
<other>貴陽東山紹南真解禪師</other>湖南永郡唐氏子。因世亂
入黔。寓觀音寺。禮霞章剃染。常親梅溪老人充侍者。
梅示參生從何來。死從何去話。一經八載。渾無入處。
至圓具後。一日入室。梅問。本來原無生死。因甚人人
只道生死事大。師云。者箇正是某甲底疑處。梅曰。汝
疑還是有是無。師擬開口。梅直亂棒打出。師不覺通
身汗下。恍如有得。後歸里省親。回過瑪瑙山。謁師林
和尚。林問。那裏來。師云。永州來。林曰。曾參甚麼人。師
云。貴筑東山。林曰。東山佛法如何。師云。木人撫掌。石
女點頭。林曰。子莫錯會。師云。若錯怎得到者裏。林曰。
恁麼則汝緣。還在東山。速回親覲。師辭歸。承梅印可。
又侍梅上天童掃祖塔。回至楚之漢陽。梅示寂時。遺
囑命師。繼東山法席。繼席上堂。拈起拄杖云。者箇
便是我先師老人。在普門堂上。奪得來底。今日落在
解上座手裏要以撥舊日之禪燈。闢新學之捷徑。開
人天正眼。整頓頹綱。使見前一眾。人人知其木本。箇
箇不昧水源。堪報不報之恩。用作無為之化。正恁麼
時。雖是光前裕後。革故鼎新。檢點將來。只是門庭邊
事。衲僧分上。要且了無相干。且道。作麼生是衲僧分
上事。良久云。疑則別參。復舉。寶壽開堂。三聖推出一
僧。壽便打。聖云。與麼為人。瞎却鎮州一城人眼去在。
壽擲下拄杖歸方丈。師云。二大老雖是竭力為人。怎
奈一箇有活人劍。且無殺人刀。一箇有殺人刀。且無
活人劍。若欲權衡佛祖。號令宗乘。只須勦絕兩頭。中
間不立。別資一路。七縱八橫始得。山僧與麼告報。於
中還有恁麼者麼。超羣須是英靈漢。敵勝還他獅子
兒。喝一喝下座。示眾。祖師心印。狀似鐵牛之機。去
即印住。住即印破。祇如不去不住。汝等諸人。向甚麼
處。與我本師老人相見。遂挂幀云。不離當處常湛然。
覔則知君不可見。喝一喝。上塔。纔看楓林錦繡巒。
又見黃菊金鋪地。兩輪日月快如梭。不覺吾年三十
四。爾我光陰非等閒。急須薦取無生意。大眾。如何是
無生意。良久云。巖懸不易長生畵。瀑響無絃太古琴。
上堂。祖師關當陽句。向上機頂門眼。於斯會得。普
天匝地盡光輝。法法頭頭皆妙用。若也不會。在處雲
月是同。要且溪山各異。上堂。世尊拈花。達磨面壁。
當陽顯示。覿面提持。然雖體用不同。要且本無二致。
舉一明三。目擊銖兩底。多少當頭錯過。推不向前。約
不退後底。偏然理合全歸。且道。歸後如何。卓拄杖云。
動容揚古路。不墮悄然機。喝一喝下座。上堂。過去
心不可得。未來心不可得。現在心不可得。不可得中
祇麼得。且道。得箇甚麼。良久云。若不藍田射石虎。幾
乎悞殺李將軍。頌產難因緣。不領公文猶自可。領
得公文急如火。忽然壑送曉風清。月落寒潭珠一顆。
<other>習安南山法雨照潤禪師</other>本境洪氏子。禮恒聞披剃。
依天台省參具足。參梅溪和尚印證。上堂。卓拄杖
一下云。千鈞之弩。不為鼷鼠而發機。又卓一卓云。屠
牛之刀。焉得與人割鷄。靈利漢當下收取。豈肯東討
西覔。還得麼。復卓一卓云。等閒翻作龍泉劒。一掃烟
塵定業基。喝一喝下座。上堂。山自青。水自綠。松自
直。棘自曲。此四轉語。轉轉有箇落處。大眾且道。落在
甚麼處。卓拄杖一下云。河裏失錢河裏摝。上堂。不
是心。不是佛。不是物。且道。是箇甚麼。釋迦老子。雪山
六年苦行。達磨大師。少室面壁九載。要且摸索不著。
古今天下老和尚。競出頭來。各逞其威。亦摸索不著。
直饒摸得著。也是秦時𨍏轢。喝一喝下座。上堂。明
如日。黑似漆。細若微塵。寬若太虗。到者裏。若作佛法
<pb n="289"/>
商量。十箇有五雙。未免當頭錯過。不錯過。芍藥花開
紅朵朵。上堂。天上無雙日。人間獨至尊。萬年松不
老。聖壽等乾坤。既然如是。且道。以何為憑。卓拄杖一
下云。亘古亘今。
<other>慈濟舟禪師法嗣</other>
<other>黃平崇安觀音六行海鑑禪師</other>荊州易氏子。在滇之
遙安府妙峰山披剃。依靈隱老人具足。參慈濟和尚
印記。
<other>萬德開禪師法嗣</other>
<other>普安印海學偦禪師</other>古滇南氏子。母李氏。夢梵僧入
家始生。二十二。於本邑法界寺。禮德明披剃。二十七。
依水目非相。受沙彌戒。遊黔至金粟。參祖鼻圓具。至
新城圓通。參萬德和尚。德問。那裏來。師云。金粟來。德
云。古人道。藏身處沒踪跡。汝作麼生會。師云。有水皆
含月。德云。沒踪跡處莫藏身。聻。師云。無山不帶雲。德
云。原來闍黎脚跟未點地在。師云。竿木隨身。逢場作
戲。德云。只恐詐明頭。師云。老和尚也。不得壓良為賤。
德深肯之。師甞述偈曰。達磨西來。特地安排。直指人
心。眼裏添釘。不是渠儂生我慢。只因雪化水流聲。
黔南會燈錄卷第六

<sarticle>黔南會燈錄卷第七</sarticle>

習安天龍　如純　輯
<other>密參山禪師法嗣</other>
<other>貴陽指月爍吼[、/(、*、)]禪師</other>滇之曲靖許氏子。於本郡天
竺寺。禮覺悟剃染。參密參和尚印可。上堂。流光易
度。五十有八。幻隨幻住。不拘花甲。驀拈起拂子云。且
道。是幻耶。非幻耶。若道是幻。幻不自幻。若謂非幻。非
幻不幻。且拈放一邊。只如善財參遍百餘城。文殊指
陳第一義。又且如何。八十老翁入場屋。真誠不是小
兒戲。臘八上堂。擊碎玄關山色寒。如來成道不虗
談。明星午夜誰同覩。隴上梅花自破顏。氷皎皎雪漫
漫。一色凝然化外看。直往南方無垢界。獻珠成佛不
為難。且道。那是不難處。彈指頓超無量劫。輕輕屈指
便成拳。上堂。華嚴將諷畢。摩利初開啟。當此慶元
宵。笙歌時貫耳。妙音觀世音。自在忘依倚。滿月圓如
鏡。長天淨若洗。銀花噴火樹。轉次生歡喜。何故。我見
燈明佛。本光瑞如此。中秋上堂。雲淨一天。風清四
海。桂子月中落。天香雲外飄。人人圓光現前。箇箇真
常獨露。於斯見得。一花堂上。臂肘交加。三晶門前。主
賓互換。其或未然。荊棘林中下脚易。月明簾外轉身
難。小參。銀缸高剔坐立儼然。蘭麝平薰。起居自若。
話頭清楚。不患靜地迷人。公案見成。自有生機奪秀。
白寥寥無滯無礙。清的的離相離名。若到者般田地。
千七百則殘羹冷飯。不許沾唇。一大藏陳年故紙。謾
言合藥。山僧今日鉗鎚再展。爐鞴重開。若要鑛盡金
純。除非脫皮換骨。何故聻。不因躡足龍門過。怎得春
風動地來。小參。今日己巳欲盡。明朝庚午方起。本
來原無舊新。世俗強分彼此。若能不雜用心。那管人
間甲子。從今打破趙州關。[焊-干+恭]竹聲中好薦取。示眾。
心淨若蓮。月明似晝。香遶榻前。燈搖座右。要識本來
面目。非青非黃非肥瘦。示眾。春行冬令十分寒。縱
有紅爐火費攢。寒暑不驚惟拄杖。是非坐斷獨蒲團。
法身有主因無漏。覺體無私妙有觀。若果如斯端的
去。分明生死不相干。示眾。妄緣頓盡覺純真。碓嘴
花生別是春。石女善吹無孔笛。木人慣撫沒絃琴。高
山解聽常移足。流水知音每出身。此意若能深悟入。
一回舉起一回新。
<other>恒秀林禪師法嗣</other>
<other>安南永興藍田光碧禪師</other>城都朱氏子。生值離亂。被
擄入營數載。脫遇經題和尚薙髮。在雲南曲靖府東
山寺。依余山和尚圓具。矢志行脚。參恒秀和尚印可。
<pb n="290"/>
後住安南永興十餘年。足不越閫。一日示微恙。告眾
而寂。塔於寺西。世壽四十七。僧臘三十。
<other>永寧廣福明輝淨月禪師</other>城都趙氏子。生值世亂。隨
戎入黔。於平越府圓覺庵。禮清海披剃。依達遠和尚
具足。參恒秀和尚印可。立誓施茶接待。數十餘年。不
改初志。又募修通滇大道。數百餘里。厥功未就。偶恙
圓寂。塔於寺西。世壽六十七。師甞有偈。已刻附秀師
錄後。入藏流行。此不復贅。
<other>楚眼襄禪師法嗣</other>
<other>貴陽谷萌法華慧林如英禪師</other>潭州梁氏子。在浙天
童。禮心應剃染。後因行脚歸楚。依溈山圓具。久親楚
眼襄印可。後住馬苗寶華。又遷法華。重建功畢。會城
南關眾姓。慕師道德。迎至大士庵供養。為預建塔於
庵後。師因警眾。示一偈云。老僧七十一。開口少神氣。
來者免多言。說話損精力。若要問修行。脚跟下薦取。
未曾死一番。少要誇伶俐。生死若不明。孤獨一張嘴。
閉目且觀心。盤著兩隻腿。這著死工夫。當下超於彼。
若依老僧言。利人先利己。說盡黃河波。原來只是水。
講盡世間言。惟一箇道理。若不悟斯道。難了箇生死。
<other>行之篤禪師法嗣</other>
<other>安南萬雲卓菴閒禪師</other>蜀之廣元丘氏子。母夢盞飯
僧入家投宿始生。幼不茹葷。寄名迴龍山。因世亂入
黔。禮佛旨和尚披剃。時年二十一。圓具後矢志徧參。
遊楚。至沿州十方菴。參行之和尚印證。復回安南。創
闢雲山梵光寺。上堂。春日融融。門外春光佈景。春
風拂拂。檻前春樹凝烟。物物頭頭合道。在在處處明
心。放之則周沙界。捲之則入微塵。香嚴擊竹猶遲。船
子覆舟莫及。若向者裏見得。更說甚麼平地登仙。白
衣拜相。明明光吞宇宙。歷歷耀古騰今。且結角羅文
歸根達本一句。作麼生道。卓拄杖一下云。上元原是
正月半。家家打鼓慶元宵。喝一喝下座。頌華亭船
子。雨笠烟蓑傲雪霜。竿頭風月老滄浪。適來釣得金
鱗子。無限魚龍入鑊湯。
<other>曹洞三十一世雲門下第四代</other>
<other>月印慶禪師法嗣</other>
<other>安南淡雲明光禪師</other>楚南李氏子。在黔之安南定頭。
禮本然老宿披剃。矢志行脚。遊滇至鍾靈。依月印和
尚具足。並請益。參究發明。皆得力於印師座下。所以
承嗣印師也。頌世尊初生。纔出頭來㘞一聲。指天指
地得人憎。縱使雲門能葢覆。至今難免賺癡僧。
<other>安南金獅弗會傳知禪師</other>蜀之余氏子。年九歲。寓黔
之安籠。禮極乘和尚薙髮。乘示參父母未生前話。乘
寂後。師矢志徧參。遊滇至廣南萬壽。參本源和尚。復
歸黔。依松巋天一和尚具足。後遇月印和尚於江浙。
回滇挂錫定頭。師往親覲。印一見器之。將拈花公案
勘驗。機緣契合。親承印證。後隱居阿黑數載。邑侯余
公。率眾紳士。請闢金獅洪音寺。上堂。建叢林立規
矩。逞能矜勢。豎門庭行法令。賣狗懸羊。所以古人。向
千巖萬壑之間。韜名遁跡。深蓄厚養。遂能清振一時。
美流萬世。設有先人未了底公案。萬不得已。出來了
却。今日知上座。且無未了底事。因甚也被此一陣業
風。吹到金獅山裏。自逞一場敗露。雖然如是。檢點將
來。又且事無一向。理有差殊。欲報佛祖深恩。必作四
來依怙。發揮向上宗猷。開闢人天正路。當與麼時。還
有同聲相應。同氣相謀者麼。卓拄杖一下云。共將補
衮調羹手。撥轉如來正法輪。喝一喝。復舉。楊岐道。楊
岐乍住屋壁疎。滿牀盡撒雪珍珠。縮却項暗嗟吁。翻
憶古人樹下居。師云。楊岐老人恁麼道。雖是清節操
守。激厲後昆。怎奈檢點將來。只可獨善其身。欲豎臨
濟門庭。猶未得在。看今日知上座。又作麼生施設。復
卓杖云。不因滄海濶。爭見百川潮。上堂。日暖風和
二月天。鳥啼花放滿山川。當人直下恁麼去。脫體風
光本自然。是則也是。祇如水底魚踪。空中鳥跡。又作
<pb n="291"/>
麼生商量。速道速道。上堂。將此深心奉塵剎。是則
名為報佛恩。良久云。佛恩報也。作麼生是深心。還委悉
麼分。明月在梅稍上。看到梅稍却又無。喝一喝下座。
<other>宿士類</other>
<other>貴陽興國祖融法印和尚</other>蜀之李氏子。未詳披剃。依
華山三昧和尚圓具。明萬曆欽賜紫衣。住興國終老。
無恙坐脫。世壽六十三。僧臘不記。
<other>貴陽觀音梵行傳性和尚</other>普陽人。在會城興國。禮祖
融和尚披剃。並具足。傳衣鉢。首住毗尼。後住觀音終
老。塔於寺西。世壽七十三。僧臘四十餘。
<other>西識清見和尚</other>楚籍王氏子。出身疆場。禮法中披剃。
持金剛經得止。參靈藥和尚印證。師開法貴陽白雲
寺終老。塔於寺側。
<other>合鱗李居士</other>貴陽人。字之驊。原宦襲。棄儒學佛。參燕
居和尚印證。翛然林下。集書一帙。名蔚堂草。並附有
逃禪集。僅收雜偈二首。挺特男兒秉太阿。不將生死
問如何。信然直下了無事。撒手懸巖唱哩囉。詎肯
瞞頇負己靈。分明鼻直兩眉橫。更須試看誰為主。十
二時中常自惺。
<other>普安邑侯天一劉居士</other>關南人。諱个臣。幼喜宗乘。常
與當代尊宿。交往盤桓。初任福州。過江西。參龍山和
尚有省。臨任。公事之暇。少閒談。只危坐。每有定課行
持。甞述偈曰。世間一切盡歸空。誰識真空用不窮。三
萬三千獅子座。維摩應是足神通。
<other>居易居士</other>法諱明福。金陵葉氏子。字得祿。鎮黔撫中
軍事。幼好佛教。留意宗乘。參海內知識。未足其意。特
建家菴。名鷲嶺禪寺。迎隱元和尚。於內問法。請益印
證。復志謁諸方明宿盤桓。有偈頌機緣等。錄成一書。
名逃禪集。僅收雜偈三首。機緣一則。牧牛歌。露地白
牛見也麼。牧童拍掌笑呵呵。等閒不用勤鞭䇿。放去
收來一任他。心入空門身在家。朝衣脫去換袈裟。
菩提不二原無樹。意地清凉轉法華。六根有疚勿
他疑。心病還須心藥醫。面壁九年無一字。令人特地
歎希奇。元和尚問。牛頭未見四祖時。為甚百鳥銜
花。天人送供。士曰。花開蜂蝶聚。元曰。見後因甚不來。
士曰。果熟樹頭空。
<other>三一居士</other>普安龍氏子。諱元敘。幼年因慕道之切。盡
家以供僧道。一日遇松巋垂問。城東老母。與佛同生。
因甚一生不欲見佛。士著語云。彼丈夫兮我丈夫。
<other>六度居士</other>古滇李氏子。母尤氏。十五看香山戲。動出
家念。父母不允。幸得霞昌老宿諭曰。昔有維摩大士。
作人天師。談不二法門。又不是在家菩薩耶。汝依我
說。後來自有受用。士遵霞語。如父母命。有儒士黃中
翠。指參爍吼和尚。得入頭處。後參善權和尚印證。所
集有錄。僅收機緣三則。偈一首。有僧問云。不是心
不是佛不是物。是箇甚麼。士展兩手曰。是箇甚麼。僧
云不會。士曰。怪我不得。僧問云。盡大地是箇火坑。
因甚跳不出。士曰。盡大地是箇火坑。僧擬議。士曰。燒
殺也。士一日卓杖行。有僧指杖問云。要者箇作麼。
士曰。滑路上全得他力。偈曰。著衣方免寒。喫飯却
止饑。祖師西來意。是甚破驢脊。
<other>臨濟三十五世天童第五代破山下</other>
<other>嵩目宗禪師法嗣</other>
<other>黔西東山古雪智禪師</other>蜀東人。參嵩目和尚印證。
上堂。今朝五月端午。柴門不懸艾虎。時節豈可空過。
五毒拈來共煑。明州布袋喫了。𠯗殺池州魯祖。好大
歌莫莽鹵。甜瓜徹蒂甜。苦瓜連根苦。上堂。元日初
昇。春回六宇。家家鳴鑼。戶戶擊鼓。大者騰歡。小者作
舞。惟有東山與世殊。單條白棒慣莽鹵。顛拈倒弄且
無年。日日打佛並打祖。忽有箇傍不甘底出來道。者
老漢。不諳時世。只知有己。不知有人。山僧即便和聲
打退。因甚如此。任從滄海變。終不與君通。靠拄杖下
座。上堂。東風連日發羣芽。開遍山前桃李花。捲起
<pb n="292"/>
簾來人共見。當陽一句落誰家。速道速道。小參。打
鼓落堂。見成公案。燭燦香騰。與麼不薦。若也薦。無邊
剎境。自他不隔於毫端。十世古今。始終不離於當念。
若不薦。且看老僧與汝判斷。拽拄杖下座。一時打散。
<other>嵩眉海禪師法嗣</other>
<other>貴陽慈雲蒼龍語禪師</other>江南陸安張氏子。在黔之西
山。禮語嵩老人薙染。圓具。參嵩眉和尚印可。住慈雲
而終。塔於本山。世壽七十。僧臘四十。上堂。般若如
大日輪。昇之則乾坤普照。如大火聚。近之則燎却面
門。如塗毒鼓。擊之則聞者皆喪。拈起也天回地轉。放
下也海宴河清。祇如不拈不放。人人懷赤水之珠。箇
箇抱荊山之玉。且家堂穩密一句。作麼生道。良久云。
自是不歸歸便得。五湖烟景有誰爭。上堂。天無四
壁。地絕八維。一亘晴空。貫通今古。明明絕去來。歷歷
無向背。所以道。靈光獨耀逈脫根塵。體露真常。不拘
文字。性心無染。本自圓成。但離妄緣。即如如佛。喚作
如如。早是變也。且作麼生是不變底消息。良久云。早
晨喫稀飯。下午又覺饑。喝一喝下座。上堂。佛未出
世。人人鼻孔撩天。箇箇脚跟點地。佛出世後。人人眼
裏添沙。箇箇耳中著水。於中若有一箇半箇。上無攀
仰。下絕己躬底。出來道箇凡聖無差。古今一致。不妨
慶快平生。如無。山僧更與重添𡏖𡒁去也。卓拄杖下
座。上堂。明如日。黑似漆。真不掩偽。曲不藏直。雪山
六載空忍饑。少室九年癡面壁。於中若具擇法眼底。
只向羊邊乾處臥。豈肯從他雪地立。雖然如是。不得
春風花不開。花開須借春風力。喝一喝下座。
<other>威陽華嚴長靈祐禪師</other>荊州胡氏子。值世亂。從戎入
黔。至二十七歲。切思出塵。寓九龍山。皈依燕居和尚。
又親西山語嵩和尚。後禮嵩眉祝髮圓具。並請益發
明。親承印可。開法華嚴。遷臥雲。後復遊楚。上堂。靈
機密運。寶劍全彰。截斷千差。真常獨露。頭頭顯妙。物
物輝光。一道清虗。貫通今古。明明絕去來。歷歷無對
待。坐斷毗盧頂。不秉釋迦文。到者裏。說甚隨處作主。
遇緣即宗。直得萬機休罷。千聖不携。且超然一句。作
麼生道。喝一喝下座。上堂。智鑑圓明。萬法皆空。慧
光獨露。了妄全真。塵塵剎剎。普現威權。物物頭頭。全
彰妙用。只得龍吟霧起。虎嘯風生。瓦礫石頭。咸皆𨁝
跳。山川草木。動地喧鳴。殊勝中殊勝。奇特中奇特。且
作麼生是日用應緣一句。揮拂子云。掬水月在手。弄
花香滿衣。上堂。舉芭蕉示眾云。你有拄杖子。與你
拄杖子。頭上安頭。你無拄杖子。奪却你拄杖子。斬頭
覔活。芭蕉老漢。計窮力盡。無處啟口。向拄杖頭上作
活計。山僧者裏則不然。有也不與。無也不奪。直教他
全體脫落。絲毫不挂。淨躶躶。赤灑灑。是你到家底消
息。何處更有一物。與諸人為緣為對。還會麼。不見一
法即如來。是則名為觀自在。小參。舉古德云。尋牛
須訪跡。學道學無心。跡在牛還在。無心道易成。即今
眾中有箇漢出來道。跡在者裏。牛在甚麼處。直對他
道。綠楊芳草岸。無處不稱尊。又有一箇漢。出來道。我
本無心。道在何處。對他道。經行及坐臥。常在於其中。
又有一箇漢。出來道。男兒自有通霄志。不向他人行
處行。老僧聞得。只得飲氣吞聲。何故。一粒老鼠屎。打
污一鍋羹。元宵晚參。十五日已前。海底泥牛含月
走。十五日已後。巖前石虎抱兒眠。正當十五日。石人
把板雲中拍。木女銜笙井底吹。舉似燈籠笑破口。無
端特地一場非。卓杖一下云。山僧拄杖子活如龍。一
口吞却了也。三十年後。免得敲磚打瓦。
<other>石阡黃菊濟川普禪師</other>蜀之潼川梁氏子。入黔於西
山鳳凰池。禮語嵩和尚披剃。參嵩眉印可。住九龍。
退院上堂。苦住龍山三五載。犂耙債滿便抽身。芒鞋
拄杖如龍虎。試問同行有幾人。雪峰老人。楖𣗖橫擔
不顧。彌勒大士。向十字街頭立等。且道。龍山長老。又
作麼生施設。卓拄杖云。出門三步外。別是一家風。
<pb n="293"/>
上堂。古云。青青翠竹。盡是真如。[鬱-山+止][鬱-山+止]黃花。無非般若。
黃山今日拈頭換尾。將古作今。以此真如般若。翻作
廣大伽藍。直教十方龍象。到此各各於中安居平等
性智。正恁麼時。喚作廣大伽藍。又是真如般若。喚作
真如般若。又是廣大伽藍。且如何得的當去。卓拄杖
一下云。殿閣峰頭千古致。三門高對廣興場。上堂。
月大有三十。月小是初一。到者裏。要且千聖不能知。
諸佛不能識。是汝諸人還識麼。若也識。且許途中受
用。若也不識。九龍不悋慈悲。率性與諸人通箇到家
底消息。如何是到家底消息。良久擲拄杖云。也是烏
龜鑽敗壁。
<other>宗風定禪師法嗣</other>
<other>貴陽西山實行慧真禪師</other>西安葛氏子。禮宗風和尚。
剃染具足。並以印證。頌華亭船子。狂心猶勝在江
邊。短棹長歌駕鐵船。不是夾山來換手。只教撐渡到
驢年。黃龍三關。我手何似佛手。打殺泥猪癩狗。剝
盡貼肉汗衫。隨分拈花折柳。我脚何似驢脚。踏斷
趙州略彴。縱橫獨步大方。一任衲僧卜度。人人有
箇生緣。漁翁腰帶牽船。夜宿蘆花深處。曉來搔首看
天。
<other>西山無滅慧頴禪師</other>印心於宗風和尚。舉東山水
上行話頌曰。諸佛出身處。東山水上行。雲開紅日出。
雨過綠苔生。
<other>剖石鏡禪師法嗣</other>
<other>修文三潮水知非菴雲峰祖高禪師</other>蜀之符氏子。因
亂入黔。寓貴陽牟尼山。禮月空薙染。依語嵩老人具
足。得法於剖石和尚。住知非數十年。康熙戊辰仲秋。
告眾圓寂。塔於本菴之陽。世壽七十七。僧臘四十六。
上堂。大道本在目前。說甚目前難覩。以拄杖卓一卓
云。若也覩。大家薦取雲門普。如不覩。君自西秦我東
魯。喝一喝下座。佛誕日示眾。指天指地已徒勞。七
步週行禍更招。惹得雲門行正令。兒孫代代病尤高。
<other>語聖正禪師法嗣</other>
<other>習安溪脈照一禪師</other>江西撫州吳氏子。寓蜀誕生。在
黔安順州華嚴硐。禮德水披剃。過丹山參語聖和尚。
又參敏樹老人圓具。後復丹山。掩關三載。印心於語
聖和尚。提督軍門侯延生然燈請。上堂。樹樹青松
堅晚節。竿竿翠竹響清風。延齡千古燈輝燦。劫外春
光逈不同。且如何是不同底消息。良久喝一喝下座。
住定南萬壽上堂。昨日古佛堂裏坐。今朝萬壽示機
緣。携筇唯是尋知己。處處青山展笑顏。且道。其中事
作麼生。顧視左右云。朝看白雲橫嶺上。夜觀明月照
堦前。
<other>貴陽玉龍鏡天宗照禪師</other>本郡王氏子。母陳氏。於貴
筑蓮花。禮自善披剃。依密蘊具足。自行密行。因閱禪
關䇿進。見黃檗示眾曰。僧問趙州。狗子還有佛性也
無。州云無。但二六時中。看箇無字。晝參夜參。行住坐
臥。著衣喫飯。屙屎放尿處。心心相顧。猛著精彩。守箇
無字。日久歲深。打成一片。忽然心華發現。悟佛祖之
機。便不被天下老和尚舌頭瞞處。頓起疑情。且一時
無處請益。只得靜夜焚香發誓。自拈無字公案。晝參
夜參。身心渾忘。如斯久久。一日正經行次。忽聞鴉聲。
得入頭處。矢志徧參。遊滇途遇語聖和尚。問云。如何
是你行脚事。師曰。癡狂外邊走。聖云。爾因甚到者裏。
師曰。一等共行山下路。眼頭各自看風烟。聖云。只恐
詐明頭。師曰。和尚也不得壓良為賤。聖深肯之。師得
法後。闢玉龍。名弘法寺。上堂。大道無形。至真無名。
隨方示化。轉變權衡。靈利漢。逴得些子。便解布漫天
網。散荊棘林。攪長河為酥酪。變大地作黃金。坐微塵
裏。轉大法輪。頓使一切眾生。同見同明。同得同證。衲
僧分上。如龍得水。似虎靠山。然雖與麼。猶是化門邊
事。若論向上一路。直得三世諸佛。口挂壁上。歷代祖
師。忍氣吞聲。只如黃檗打臨濟三頓痛棒。且道。是向
<pb n="294"/>
上一路耶。是化門邊事耶。良久云。鴛鴦繡出自金針。
更把金針度與人。喝一喝下座。
<other>鎮寧列峰大千宗月禪師</other>蜀籍廣安白氏子。僧問。牛
度窓櫺。頭角四蹄都過了。因甚尾巴過不得。師便打
云。不快底漆桶。進云。恁麼則搖頭擺尾去也。師云。切
忌挨著別人。示眾。威音那畔絕誵訛。直下承當已
錯過。珍重本來端的處。風吹石臼念摩訶。小參。什
麼物兮恁麼來。揑不成團擘不開。踏著秤錘原是鐵。
天高雲淨月初回。月回且置。祇如古人道。修證即不
無。污染即不得。諸人又作麼生商量。卓拄杖一下云。
狀元原是天生定。莫把馮京作馬凉。
<other>語賢英禪師法嗣</other>
<other>習安永峰慧鏡常禪師</other>本郡王氏子。母吳氏。在城禮
恒聞剃染。參獅山語賢和尚印可。師易建永峰。為投
老處。僧問。如何是佛。師曰。山僧是普城人。僧云。如何
是祖師意。師曰。上山氣喘。僧云。以何法治。師曰。坐坐
再行。
<other>清鎮普興慧知寂雲禪師</other>本境劉氏子。禮本寺聞旨
披剃。依黔靈赤松老人圓具。參獅山語賢和尚印證。
復志行脚。同蓮舟遊楚途間。甞咏。持戒參禪。無繩自
縛。總不與麼。歷歷落落。逢人若問祖師意。向道帽子
頭上著。呵呵。
<other>古源鑑禪師法嗣</other>
<other>定番九龍月恒真昇禪師</other>貴陽章氏子。於本境圓通
寺。禮氷雪披剃。始參慧林和尚。緣不相契。後參古源
鑑發明。親承印證。源示寂後。眾勉師繼席。師不允。遂
掩關於臥雲室內。

黔南會燈錄卷第七

<sarticle>黔南會燈錄卷第八</sarticle>

習安天龍　如純　輯
<other>月峰琰禪師法嗣</other>
<other>安平天台省參海寧禪師</other>蜀籍周氏子。寓黔之安順
州始生。於乾塘潮音寺。禮自然披剃。參本山月峰和
尚印可。峰圓寂後。眾勉師繼席。復掩關於隱猊堂三
載。出關常居此山。上堂。打破玄關。放出鐵[鷂-缶+(工/山)]。冲破
虗空作兩邊。巖前石女點頭笑。且道。他笑箇甚麼。笑
山僧自顛還自倒。喝一喝下座。上堂。戒是根基行
是墻。輕遮重難謹隄防。破山老人恁麼道。祇知開口
易。不覺舌頭長。海寧則不然。戒是根基行是墻。寒則
向火熱乘凉。不是渠儂生我慢。都緣箇事絕商量。於
中還有絕商量底麼。正好出來。掀倒禪牀。喝散大眾。
正恁麼時。不惟捉敗破山老人。要且落得一場快。便
有麼。如無。山僧直得曲垂方便去也。遂說戒下座。
上堂。卓拄杖云。佛佛授受受者箇。祖祖相傳傳者箇。
古今天下老和尚。橫說豎說說者箇。盡十方湖海衲
子。橫參豎參參者箇。且道。者箇是箇甚麼。良久曰。切
忌卜度。上堂。箇事元無巴鼻。一一却有來由。路行
動步翫月。擡眸乾坤。盡在眼底。何必更上高樓。山悠
悠水悠悠。廓徹圓明一鑑收。喝一喝下座。上堂。卓
拄杖云。無量法門。百千妙意。總向者裏百雜碎了也。
更教寧上座。搖三寸舌。鼓兩片皮。說黃道白。指東畫
西。終是不做。何故聻。人平不語。水平不流。
<other>頂相慕禪師法嗣</other>
<other>習安雲鷲禪那廣靜禪師</other>本境陶氏子。幼時。父母送
至本山。禮本師頂相和尚剃染。具足。隨頂三十餘年。
未離座右。頂書源流付囑。師立志韜晦。故堅讓之。頂
寂後。師承頂衣鉢。繼席此山。
<other>衡嶽規禪師法嗣</other>
<other>鎮遠迎仙濟菴普靜禪師</other>粤西平樂宋氏子。寓石阡
鳳凰。禮衡嶽披剃。於施秉西林堂。依雲徹具足。復參
<pb n="295"/>
衡嶽和尚印證。住施秉之永祥。重闢迎仙。專苦接納。
後事不記。
<other>竺懷印禪師法嗣</other>
<other>習安石霞厂石聖禪師</other>本郡程氏子。母陳氏。在城圓
通寺。禮明心剃染。矢志行脚。從玉真山偕本師竺懷。
遊滇至五華寺。參半生老人圓具。老人示同看萬法
歸一話。一齊打翻漆桶。後老人印證懷時。曾謂此子
當嗣爾之後。懷遵老人命。不忍捨師。師輔懷歸黔。住
玉真十有餘載。竭力領眾。不憚汗勞。遂承印可。後辭
懷過五村。重闢石霞。為投老之所。門弟子為師預建
塔於山麓。上堂。霞峰小小。眾山圍繞。曲水盤旋。明
堂恰好。不假些子安排。自是地設天造。到者裏。只貴
人境相宜。自然一切皆為至道。且如何是至道。良久
云。不因紫陌花開早。爭見黃鶯下柳條。卓拄杖下座
　上堂。手持執足運奔。眼觀色兮耳聞聲。惟有舌頭
要說話。更不與人論疎親。既是說話。因甚麼又不論
疎親。卓拄杖一下云。遠親不若近隣。上堂。卓拄杖
一下云。天晴日出。又一卓云。下雨地溼。又一卓云。諸
仁者還知霞山拄杖子為人落處麼。釋迦老子。四十
九年口吧吧地。何曾說到者裏。山僧今日雖是一片
婆心。檢點將來。也是施錢造罪。且道。是甚麼罪。復卓
一卓云。我無辭焉。
<other>習安玉真玄一如海禪師</other>本郡孫氏子。年十三。在總
持菴。禮本師竺懷剃染。並以具足印可。後住本山終
老。塔於山麓。世壽四十九。
<other>祖鼻最禪師法嗣</other>
<other>安順靜明嵋霽宗禪師</other>河南汝寧蔡氏子。九歲時。值
世亂竄嶺南。忽染瘴疾。因發出塵之念。疾愈。皈依雪
巖靜主。乞示念佛公案。後遇舌響。指參月幢老人於
滇之石寶山。禮本實剃染。復依幢圓具。參祖鼻印可。
上堂。向上向下。掘地覓天。求佛求心。泥中洗土。爭
如向者裏。一時坐斷報化佛頭。似桶底脫去。始謂之
了事人。宗上座。尋常在孤峰頂上。豎坐橫眠。今日被
人推出。不免向羣隊裏。弗顧危亡。與眾兄弟。聊露一
線。遂以拂子召眾云。且道。者一線。是心耶。是佛耶。良
久云。鴛鴦繡出從君看。不把金針度與人。拽拄杖下
座。頌萬法歸一話。一歸何處虗空碎。獨許石人側
耳聽。應物隨機閒𨍏轢。侵晨紅日麗山新。
<other>善權位禪師法嗣</other>
<other>貴陽觀音普濟大闡禪師</other>安南陳氏子。印心於松巋
善權和尚。上堂。慈雲山中打鼓。觀音菴裏上堂。拄
杖子。𨁝跳上。搕𢶍堆頭。撞著峨嵋。普賢願王。說些老
婆禪。礨礨堆堆。使多聞阿難陀。結集不來。賺得昔年
譯經底鳩摩那。翻梵語為唐言。報道囉囉哩哩鉢囉
孃。上堂。德山入門便棒。明賞暗罰。臨濟逢人便喝。
春令冬行。出格底不遭陷穽。具眼者那被熱瞞。所以
向上關棙。千聖同源。箇中消息。諸佛無異。如電光石
火。豈容眨眼。若是俊傑。拶著便知。何待入水入泥。其
或鈍滯。早已[鷂-缶+(工/山)]過新羅。還委悉麼。動容揚古路。弗墮
悄然機。小參。臨濟家風。德山要訣。一棒一條痕。一
掌一握血。隨機應機。以楔出楔。用老婆心。為人直切。
幾箇知恩解報恩。莫道吾儕虗饒舌。小參。山僧有
一訣。入道最親切。勿以聲色求。莫將心意測。擬更問
如何。拄杖劈頭楔。
<other>普安松巋天一大悅禪師</other>楚南呂氏子。因亂入黔。寓
安南龍潭寺。禮無霞披剃。參善權和尚。在松巋。一日
侍權。與官人持論楞嚴經。至世尊舉手問阿難處。忽
然有惺。遂以白權。權即印證。權寂後。師繼席此山。十
餘年。一日示微恙。白眾囑後事畢。趺坐而逝。塔於寺
西之老塔山。世壽六十七。僧臘四十。上堂。拈拄杖
云。啟祖翁門戶。展古佛家風。卓一卓云。闢人天正路。
掃蕩邪宗。又卓一卓云。正法眼藏。一時流通。汝諸人。
還知松巋拄杖子為人處麼。有向者裏承當底。朝打
<pb n="296"/>
三千。暮打八百。有向背地裏吐舌底。亦與三十棒。未
必肯容。何故聻。復卓一卓云。天上有星皆拱北。人間
無水不朝東。舉寶壽開堂。三聖推出一僧。壽便打。聖
云。與麼為人。瞎却鎮州一城人眼去在。壽擲下拄杖
歸方丈。師云。二大老恁麼作略。將謂據令而行。怎奈
傍觀者哂。松巋門下。只好一坑埋却。且道。他過在甚
麼處。具眼者試定當看。上堂。德山棒如雨點。臨濟
喝似雷奔。何殊亂世英雄。釋迦摩竭掩室。淨名毗耶
杜口。正似太平奸細。直教列在下風。方乃揭示向上
巴鼻。且如何是向上巴鼻。良久云。直饒向者裏薦得
分明。也是一場特地。上堂。廬陵米鎮州蘿蔔。山僧
尋常受用得快。今日特為諸人拈掇。還會麼。若會得。
且許途中受用。若也不會。三箇成羣。四箇作隊則且
置。祇如山僧自納敗缺。諸人還知落處麼。良久云。三
生六十劫。咄。上堂。卓拄杖一下云。三世諸佛也如
是。歷代祖師也如是。天下老和尚也如是。悅上座到
者裏。也不得不如是。且道。如是箇甚麼。復卓一卓云。
我見燈明佛。本光瑞如此。上堂。禪禪禪。語默動靜
體安然。道道道。喫飯穿衣誰欠少。既然如是。因甚麼
善財童子。歷一百一十城烟水。參五十三員善知識。
然後復見文殊。方纔得了。且道了後如何。花開上林
不是春。日出扶桑不是早。上堂。新年頭佛法。鏡清
道有。也好與三十棒。明教道無。也好與三十棒。何故。
佛法論箇甚麼有無。直饒道箇不有不無底。正好劈
脊便棒。何以如此。卓杖一下云。拄杖開封。當仁不讓。
頌覩明星話。一覩明星眼界寬。大千無處著羞慚。
分明雲散家家月。枉受深山六載寒。萬法歸一。萬
法歸一一歸何。漁翁江上釣烟波。蘆花兩岸偷開眼。
戲水鴛鴦遠避過。
<other>安南廣福虗峨大照禪師</other>楚之江陵陳氏子。在雲南
宜良石寶山。禮月幢和尚剃染。依黔之普安松巋善
權。圓具印可。住廣福。僧問。如何是祖師西來意。師舉
果碟云。核桃一把抓。僧曰。核桃一把抓是多少。師云。
前三三後三三。僧曰。前三三後三三。又是多少。師云。
汝也沒量罪過。我也沒量罪過。僧曰。爭奈君子一言
既出。四馬難追。師便打云。因憐三尺子。失却兩行眉。
師終廣福。塔於寺側。
<other>安南萬壽審實本照禪師</other>西蜀易氏子。幼失恃怙。自
發心。於本境小菴。禮一行僧薙髮。矢志行脚。至黔之
普安松巋山。禮善權和尚。求受具足。權深器之。甞將
狗子無佛性話追究。一日出坡挑柴。因柴担頭脫。忽
然有省。即書偈曰。甚奇怪甚奇怪。刷脫兩頭中間在。
無始劫來是今朝。不識今朝頻納敗。持以白權。權曰。
青天白日。見神見鬼作麼。師曰。從今向後。再不受老
和尚欺瞞也。權曰。饒你識得今朝。要且他時後日有
事在。師曰。他時後日有甚麼事。聲未絕。權即亂棒打
出。次日書源流付囑。師住安南萬壽。開法接待。二十
餘年。始終一揆。乙丑孟冬一日示寂。塔於西門外之
晴龍山麓。上堂。一念不生。萬緣頓息。常光見前。孤
明歷歷。更說甚麼向上事。格外機。檢點將來。也是糊
餅裏呷汁。還會麼。著衣免寒。喫飯止饑。擬問如何。打
折驢脊。師一日。在城檀越家齋次。一士問。三教之
中。那一教為尊。師曰。問則總不尊也。士曰。據老和尚
道。總無分別也。師曰。也不得儱侗。士曰。恁麼則畢竟
是那一教為尊。師曰。象呌地皮震。士曰。老和尚與麼。
則相戲弄也。師曰。戲弄則墮地獄如箭。問僧。甚處
來。僧曰。安籠來。師云。聞大扁山。被人偷去。是真麼。僧
曰。和尚何得當面誑語。師曰。你真實道看。僧無語。師
曰。龍頭蛇尾漢。出去。僧問。如何是雲門餅。師云。半
斤一箇。僧曰。某甲不問者箇餅。師云。料汝受用不得。
<other>普安碧雲恒暲聖目禪師</other>江右熊氏子。寓黔之安南。
生隨父於獨秀山披剃。參善權和尚印心。上堂。前
釋迦後彌勒。無端各各妄分別。如來禪祖師訣。堪笑
<pb n="297"/>
人人總被惑。碧雲恁麼批判。且道。意在甚麼處。卓杖
一下云。人間無水不朝東。天上有星皆拱北。喝一喝
下座。上堂。雲門乾屎橛。洞山蔴三斤。等閒忽拈出。
疑殺許多人。於中還有不疑底麼。出來試道道看。僧
纔出。師便打云。吾行荒草裏。汝便落深坑。直打下座。
上堂。拈起拄杖云。三世諸佛用不盡。歷代祖師用
不盡。古今天下老和尚用不盡。今日落在碧雲手裏。
且道。又作麼生。卓一卓云。堪行正令。上堂。擡眸不
見天。低頭不見地。人間三尺子。都來道不是。饒你道
得是。拄杖子亦未肯相許。咄。上堂。大光明藏。八面
玲瓏。含融十虗。通貫古今。乾坤以此覆載。日月以此
照臨。聖人以此治化。諸佛以此傳心。歷代祖師。並天
下老和尚。以此扶宗荷教。豎立門庭。開權顯實。接物
利生。且道。衲僧門下。當作箇甚麼。十字街頭破草鞋。
喝一喝下座。小參。參禪沒甚奇特。唯要生死心切。
無明窠窟掀翻。凡聖路頭勦絕。直下及第心空。自然
大休大歇。且道。歇後如何。良久云。碓嘴忽開花。磨盤
時結果。
<other>習安天龍善一純禪師</other>本郡張氏子。母陳氏。在法海
寺。禮靈光老宿披剃。依頂相和尚具足。參善權和尚
印證。復志遍遊。自浙歸里。住天龍山。次遷松巋。復住
天龍。上堂。天龍峰頂。別是人間。猿啼嶂外。鳥噪雲
邊。不是目前法。亦非心外事。掀翻陳年骨董。揭舒象
外幽玄。玉壺影裏劫初前。亘古乾坤不變。且作麼生
是應時及節底句。喝一喝云。禹力不到處。河聲流向
西。上堂。打梆出坡。打板過堂。會則神通妙用。不會
則業識忙忙。咄。切莫壓良為賤。卓杖一下云。鳧脛短
兮[鴳-女+隹]脛長。　上堂。春日熙熙。和風習習。岸柳搖金。溪
桃吐赤。突出威音那畔。揭示衲僧巴鼻。明歷歷親的
的。因甚惟道江南三月鷓鴣啼。天龍門下。打折驢脊。
上堂。大盡三十日。小盡二十九。三世諸佛不知有。
黧奴白牯却知有。且道。知箇甚麼。雲中木馬嘶。海底
泥牛吼。驚起夜叉神。𨁝跳上岸。瞠眉努目。一一面南
看北斗。中秋上堂。寶月放光。丹桂飄香。兩彩一賽。
鼻孔昂藏。正恁麼時。直饒道好修行好供養。禪歸海
經歸藏。總好喫龍山痛棒。何以。分明有月落波心。自
是無雲生嶺上。喝一喝下座。上堂。我宗無語句。亦
無一法與人。德山老漢。背月逃影。掩耳偷鈴。殊不知
山河大地。草水叢林。文殊普賢。無處藏身。墻壁瓦礫。
忠國師一生受用不盡。立雪斷臂與安心。眼裏無觔
一世貧。喝一喝下座。上堂。禪禪禪。饑來喫飯困來
眠。道道道。城樓五鼓金鷄呌。除却禪。去却道。夜半日
頭紅杲杲。於此者裏知分曉。月明簾外轉身早。是則
是。只是衲僧門下。未免攔胸踏倒。上堂。春寒秋熱。
隆冬下雪。梅花開放嶺頭。路上行人。欲歇不歇。何故
不歇。眼觀東南。意在西北。殊不知。饒你走遍天涯海
角。踏翻茶陵橋板。豁然大悟。天龍拄杖子。緩緩向你
道。明月蘆花一樣看。鷺鷥立雪非同色。一喝。上堂。
儱儱侗侗。顢顢頇頇。正是全體大用。法法分明。頭頭
合轍。未免遍地葛藤。天龍只知饑來喫飯。困來打眠。
夢昇兜率猶未惺。金鷄啼唱五更天。中秋上堂。月
圓月缺。猶是幻中境界。桂開桂卸。無非世諦馨香。於
中有箇亘古亘今。不開不卸。無圓無缺底。亦不可作
奇特商量。若作奇特商量。脚跟下。便與三十痛棒。何
故。好肉上不許剜瘡。上堂。南泉斬猫。歸宗斬蛇。有
例不可興。無例不可缺。咄。仁者不憂。知者不惑。卓杖
一下云。珊瑚枝枝撐著月。上堂。歷歷明明。古今不
變。撾鼓陞堂。全機展演。坐立儼然。相呈覿面。卓杖下
喝。壓良為賤。智者猶迷。愚者取辨。離智絕愚。好看方
便。甚麼方便。呵呵。倒騎驢兮入佛殿。臘八日上堂。
奇哉三歎覩明星。漏逗一場冤莫伸。千古無人能雪
釋。瞎驢瞎馬趕成羣。即今還有為釋迦老子。雪釋得
底麼。緩緩著。是非已落傍人耳。洗到驢年也不清。
<pb n="298"/>
元旦上堂。說新又不新。道舊亦非舊。新舊兩無干。冷
重[焊-干+恭]豆。既是新舊無干。因甚却成冷[焊-干+恭]豆。莫不
是本來無新舊。由自強名模。恁麼見解。作他座主奴。
也未得在。還分析得麼。不萌枝上含春色。鐵樹花開
遍界香。上堂。胡來胡現。漢來漢現。遂喝一喝云。虗
妄浮心。多諸巧見。作麼生是真實底句。盞子撲落地。
碟子成七片。上堂。年年說。月月說。日日說。時時說。
在在說。處處說。塵塵說。剎剎說。說無間歇。諸人還會
麼。不見道。烏石嶺與汝相見了也。山門頭與汝相見
了也。僧堂前與汝相見了也。還會麼。癡人面前。不得
說夢。上堂。處處真處處真。塵塵剎剎本來人。者般
說話。唱教門中。足可觀光。衲僧門下。未免白日見鬼。
且道。衲僧門下。又有甚長處。良久曰。衲被蒙頭萬事
休。此時山僧都不會。元宵上堂。日月燈明佛。互相
為晝夜。亘古不相違。此夜最親切。最親切。年年正月
半。便是元宵節。壁上挂燈籠。空中懸寶月。嘉州大象
趁光明。陝府鐵牛生歡悅。休歡悅。看來也是證龜成
鼈。上堂。一往直行。茫茫宇宙。千差坐斷。死水澄潭。
饒你運用無虧。隨緣得妙。也是杓卜聽虗聲。且道。總
不與麼時如何。良久曰。風送白雲飛嶺外。水流黃葉
到江心。因事上堂。箇事見成。本無欠剩。豈欺未明。
可憐不信。呵呵。也是為他閒事長無明。達磨忌拈
香。梁皇殿上道不識。面赤不如語直。少室峰前癡面
壁。多虗不如少實。當時隻履西歸。而今討甚巴鼻。有
巴鼻無巴鼻。插香云。萬古清風吹何極。上堂。恁麼
也不得。不恁麼也不得。毫釐有差。天地懸隔。所以道。
一切賢聖。皆以無為法而有差別。不差別。踏著秤鉈
原是鐵。喝一喝下座。示眾。當陽一句。截斷眾流。充
塞十虗。了無向背。諸佛諸祖。出身無路。天魔外道。覰
捕無門。只得盡乾坤大地。日月星辰。森羅萬象。情與
無情。蜎飛蝡動。一切含靈。同一體證。同一受用。同一
圓明。於中不見有纖毫生佛之相。不見有纖毫凡聖
之名。不見有纖毫見聞之性。不見有纖毫取捨之心。
不見有纖毫生滅之狀。不見有纖毫動靜之形。不見
有纖毫得失過患。不見有纖毫物我之分。所以道。天
地同根。萬物一體。到者裏。如擊石火閃電光。會與不
會。總是當人歷歷明明。本自見成底事。無欠無餘。纖
毫不昧。祗因一念緣起不定。逐境生情。隨情轉念。隨
念分別。有天有地。有物有人。有佛有祖。有凡有聖。有
取有捨。有見有聞。有生有滅。有動有靜。於動靜中。故
起種種生滅。於生滅中。故有種種知解。於知解中。故
有種種凡聖之論。於凡聖中。故有種種妄想執著。於
妄想執著中。故有種種取捨。於取捨中。故有種種分
別。於分別中。故有種種散亂。於散亂中。故有種種顛
倒。於顛倒中。故成種種過患。於過患中。故使種種不
安。種種不和。種種不寧。種種不靜。所以道。萬法本閒。
惟人自閙。果實一念緣起無生。自然當下脫體風流。
那有許多之謂。到者裏。若是箇漢。直教翻轉面皮。掉
轉脚手。掀翻海嶽。撥亂乾坤。指南作北。換斗移星。等
閒向淨白地上。撒沙撒土。立主立賓。立照立用。立境
立人。立玄立要。立縱立奪。立殺立活。立收立放。立賞
立罰。一切由己。亦然。道有生有佛也得。有凡有聖也
得。有見有聞也得。有取有捨也得。有生有滅也得。有
動有靜也得。又說甚麼得失過患。物我分別。所以道。
法不孤起。仗境方生。法隨法行。法幢隨處建立者。豈
不是盡乾坤大地。日月星辰。森羅萬象。情與無情。同
一體證。同一受用。同一圓明者哉。者些且置。更作麼
生是當陽一句。還會麼。咄。青天白日。寐語作麼。示
眾。大道無形。真空絕跡。會與不會。總在裏許。若也於
中分緇素。辨玄微。論是非。正是取螢火燒須彌。若也
總不恁麼。切忌玉石同觀。金沙混積。所以道。恁麼也
不是。不恁麼也不是。恁麼不恁麼總不是。到者裏。直
須別有向上一路。始見衲僧巴鼻。且如何是衲僧巴
<pb n="299"/>
鼻。烏龜鑽敗壁。鷄向三更啼。示眾。一句截流。萬機
寢削。十方坐斷。無去來今。一道坦然。渾無邊畔。豁開
正眼。大地山河無寸土。列回光相。本來夜暗與日明。
自是清風生八極。得來明月照乾坤。到者裏。塵塵剎
剎。全彰古佛家風。法法頭頭。總是當人機用。還得麼。
果若得到恁麼田地。達磨不來東土。二祖不往西乾。
佛法流遍天下。空生枉立巖前。不然。一片白雲橫谷
口。許多歸鳥盡迷巢。喝一喝。示眾。若論此事。別無
奇特。山僧有箇方便。不惜眉毛。與你諸人。下箇註脚。
還委悉麼。遂卓拄杖一下云。者箇便是最初句。良久
云。者箇便是向上句。還有末後一句。在你諸人肚皮。
餓了要飯喫處薦取。於此薦得明。信得及。方知飯是
米做。鍋是鐵鑄。若信不及。正好向三家村口。十字路
頭把定。待有人揵犂拗耙趕牛來時。你便問他。做甚
麼事去。他自向你道得親切。若再不信。直饒釋迦彌
勒。也奈你不何。自是你無靈種。要且怪別人不得。設
若信了。山僧還有一句。再向你道。如何道。毗婆尸佛
早留心。直至而今不得妙。

黔南會燈錄卷第八（終）

<ps>黔南會燈補續錄</ps>

<ps>聖可玉禪師法嗣</ps>
<ps>都勻續燈寂常禪師</ps>楚鄂蒲邑王氏子。母岑氏。適亂
入黔始生。年十三。聞母誦金剛經。動出塵念。從本菴
巨徹芟染。依貴筑東山梅溪和尚具足。參四川華巖
聖可和尚印證。示眾。真空本湛然。幻翳從何起。佛
祖假虗名。度生亦昧語。若是過量人。不用頻頻舉。一
口涸西江。一擊忘所止。掉臂出長安。難瞞拄杖子。且
道。拄杖子有甚長處。腦後見腮。不與往來。
<ps>都勻無瑕玉禪師（尊宿）</ps>本郡徐氏子。出家於開化殿。禮
參實為師。依天野廣恩和尚圓具。師善操守。有不出
為人之舉。數十年。以枯澹自若。臨終據座示眾坐脫。
世壽五十一。僧臘三十六。
<ps>璧林門禪師法嗣</ps>
<ps>平越蘆坪慈門竺崖性禪師</ps>蜀東墊邑朱氏子。出家
於安順圓通寺。禮恒明剃染。依語嵩老人具足。參璧
林和尚印可。佛誕日上堂。指天指地獨稱尊。個事
還他過量人。瞿曇露盡深深意。幾個知恩解報恩。即
今還有知恩底麼。有。慈門拄杖子打教拆。也未放手
在。何故。衲僧門下。賞罰分明。師臨終說偈示眾坐化。
塔於本山之陽。世壽六十三。僧臘四十餘。

黔南會燈補續錄

<article id="n1592">揞黑豆集</article>

<talk>No. 1592-A
 揞黑豆集序</talk>

宗門中事。明取脚跟下。本無實法。六祖云。不思善。不
思惡。巖頭云。百不思時。名為正句。欲得識句。向事上
覰則疾。向意根下摸索則遲。但於機用上。略露些子。
如同電拂。如擊石火。快便難逢。豈容擬議。所謂向上
人活計者。靈鷲拈花。少林面壁。至大鑑而法周沙界
矣。厥後五宗分派。流出一源。建化門庭。盛衰各異。濟
下。則宋元明賴虎邱一支。流衍至今。而正法眼藏指
月錄諸書。無繼選者。諸師語錄機緣。殘編賸帙。日漸
消亡。後學無由考證。此一線之傳。所係為尤重也。臺
家本儒林。幼沾墳籍。釋褐後。奔走風塵。無裨身世。每
聞修多羅一言半偈。輙有會於心。謬疑一乘之道。有
路可通。妄緣解路以求其合。而名利中鈎鎻連環。復
<pb n="300"/>
不能自脫。流浪天涯。髮白齒落。回思生死事大。如燎
眉剝膚之迫不容緩。於是息影餘菴。自謀活計。閉關
謝客。銳志參窮。一日於信步經行次。觸發元沙立地
搆取語。瞥然摸得娘生鼻孔。踏著本地風光。歡喜踴
躍。信知此道本來成現。不屬語言。不落知見。然而徧
閱古德機緣。於差別機用。末後牢關。仍多疑義。頃與
心圓居士。住菴結夏。取指月錄。及諸家燈史所載應
菴已下諸尊宿法語機緣。一一拈提決擇。始會得古
人殺活機權。無非洞明從上來事。於是向之所疑。渙
焉冰釋。脚跟下事。洞徹無遺。竊幸於垂暮之年。而識
還鄉之路。自此歸家穩坐。喘息方定。回看同道諸君。
或沈淹於虀甕。或躑躅於歧途。求心未歇。特地艱難。
正與臺昔日相似。所謂曾為蕩子偏憐客者。耿耿寸
心。不能自已。此黑豆集之所以刻也。蓋自應菴華祖。
振虎邱之緒。綿延弗絕。再盛於龍池。其間龍象蹴踏。
如密雲天隱雪嶠湛然諸尊宿下。師吼如林。洪鐘遞
響。至䒢溪而萬派歸墟。千峯到嶽。美盛洋洋。大哉觀
止。然而展卷則目迷五色。沒量大人。被黑豆換却眼
睛。其稍劣者。即輾轉推尋。愈尋愈遠。世有靈根慧性
之士。肯於黑豆未生芽已前。一肩擔荷得去。便能拈
一莖草。現丈六金身。拈丈六金身。作一莖草。咳唾掉
臂。殺活得人。不犯鋒鋩。不落擬議。此古鏡未磨前一
段光明。乃人人脚跟下同具者也。久參上士。買石饒
雲。入道初心。擔泉得月。庶克紹隆祖位。負荷正宗。西
來一綫之傳。永無失墜。而五宗建立。千波競湧一亙
晴空之的旨。又豈不人文殊而類普賢哉。嗟乎。如來
以一大事因緣。出興於世。教外別傳。語言道斷。庸鈍
者既苦拍盲之無路。士君子幸具福慧兩足之緣。能
自拔於五欲而求免於輪迴。又以邪見稠林。枉受辛
勤。歇心無日。貺以是編。夫亦中流之一壺。千年之優
鉢焉爾。是為序。
乾隆五十九年甲寅夏火蓮居士平聖臺書。

<other>觚語四則</other>
苕溪曰。吾有大病。非世所醫。釋迦醫王也。文殊。醫相
也。降而歷代祖師。古今善知識。皆醫國手也。然而自
醫則可。醫人則否。故曰吾有大病。非世所醫。且既非
世所醫。彼醫者即病者。既不自醫。胡能醫人。故無論
言句是病。揚眉瞬目亦是病。擎拳豎拂亦是病。行棒
行喝亦是病。既皆是病。醫可廢乎。廢醫則醫病。（敗種焦芽）
不廢醫則眾生病。（聲求色見）且廢醫則醫先病。而後眾生
病。不廢醫則醫不病。而眾生有病有不病。眾生有病
有不病。而醫仍病。必也眾生皆無病無不病。而醫乃
不病。降而論之。等病也。有已病之病。有益病之病。何
謂已病之病。著著向未舉以前打脫透過者是也。何
謂益病之病。步步在既舉以後輾轉摸索者是也。其
服未舉以前藥者。吾不能言其味。瘳者自知之。服既
舉以後藥者。譬猶調味之鹽。適口之醬。鹽為飯而醬
為飲。其與砒鴆相去幾何哉。要之非醫咎也。故眾生
雖有病有不病。而醫總不病。醫不病。信吾病。苕溪一
語。洵久病之良醫也。打○相云。已上病供。心圓押字。
我宗止破法。無成法。破家散宅。即作活計。昔南泉住
菴時。有一僧至菴。泉曰。我上山作務。待齋時。作飯自
喫了。送一分上來。其僧作飯自喫了。却一時打破家
事。就牀臥。泉待不見來。便歸菴。見僧臥。泉亦就伊邊
臥。僧便起去。諸公還識此僧喫南泉飯不孤負南泉
底作用麼。還見此僧送絕好一分飯與南泉。南泉到
口便吞麼。譬如世尊出世四十九年拆一間屋。拆樑
拆椽。拆柱拆礎。拆成一片白地。然後椽樑柱礎。件件
精嚴。所以南泉一見。便印可道。汝既如是。吾亦如是。
古人云。若有一法過於涅槃。我說亦如夢幻。參學人
具此眼目。方始好看教。辨別得諸方邪正。不則到處
墮坑落塹。披枷帶鎻。卒未有出頭日在。
<pb n="301"/>
南泉云。此是風力所轉。終成敗壞。此老眼光。觀千古
事。如掌中菴摩羅果。今有孔被楔塞者。巧匠乃以楔
出之。而無奈彼楔既出。人即以此出楔之楔。奉為至
寶。遂至彼楔既出。此楔旋已牢著孔中。更出一楔。更
填一楔。如是輾轉。經百千劫。楔終不盡。孔終不出。又
其甚者。彼楔未出。此楔羼入。楔楔相並。更無孔穴。間
有黠者。視出楔已。旋更添穴。或吹一吹。或拂一拂。孔
穴之中。更安孔穴。是又一楔也。噫。
佛法大要。一言以蔽之。曰淨地上勿屙。古德云。修證
即不無。染汙即不得。但形文彩。即屬染汙。佛見法見。
左降鐵圍。纔生便齩。自然無事。自然露倮倮地。即是
從緣薦得相應疾也。雖然心圓恁麼道。早已屙了一
地。更說誰屙。伶俐學人。向者裏著得一隻眼。見人說
禪說道。說妙說元。驀口便築。教伊合取屎孔去。却有
些子氣息。忽有箇齩人矢橛底惡狗奴出來道。雖復
不以言語見。亦復不著無言說。心圓不覺大怒。跳下
禪牀。擒住此奴。問伊有甚麼言說。速道速道。眼目定
動。奮金剛拳。碎魔子首。猶如微塵。咄。
偶閱拂子源流。舉此數語。此圓操觚大意也。居士
選本成集。為後人學佛津梁。但使讀居士集者。人
人成佛作祖。不必人人作唱導師。庶幾不孤負居
士一番選刻之意。鄙見如此。陳之執事。他日書成。
以為䟦也可。以為序也亦可。圓頓白。

<other>揞黑豆集目次</other>
佛祖機用言句卷之首。
六祖下十七世（至二十世）卷之一
應菴曇華簡堂行機慧通清旦大明詮
靈巖仲安無著道閒或菴師體濟顛
錢端禮別峯寶印全菴齊己覺阿
葛郯退菴休晦菴慧光且菴守仁
心聞曇賁坦然卍菴道顏此菴守淨
連雲道能最菴道印宗元菴主尼妙道
尼妙總溈山法寶老訥祖證長翁如淨
六祖下十八世
密菴咸傑顏丙海門師齊鈍菴宗穎
遯菴祖珠敬叟居簡
六祖下十九世
破菴祖先松源崇岳隱靜致柔藏叟善珍
友雲宗鍪偃溪廣聞東山道源無文燦
吾捨從寬竹巖妙印
六祖下二十世
無準師範元叟行端栯堂益余放牛
瞎驢無見中和璋臭菴宗
六祖下二十一世（至二十四）世卷之二
雪巖祖欽楚石梵琦愚菴智及無能教
六祖下二十二世
高峯原妙南石文琇閒極雲虗谷希陵
方山寶鐵山瓊湻拙文材
六祖下二十三世
中峯明本了菴清欲斷崖了義夢窗智曤
碧峯寶金無聞思聰
六祖下二十四世
千巖元長天如惟則敬中普莊
六祖下二十五世（至三十二）世卷之三
萬峯時蔚唯菴德然宋濂俱空契斌
六祖下二十六世　六祖下二十七世
寶藏普持田居士虗白慧旵荊璧紹琦
六祖下二十八世　六祖下（二十九　三十）世
海舟普慈翼善永慈寶峯明瑄天奇本瑞
六祖下三十一世
絕學明聰古巖大休實蘊空常忠
六祖下三十二世
<pb n="302"/>
笑巖德寶法舟道濟慈舟方念無明慧經
六祖下三十三世卷之四
幻有正傳幻也佛慧大覺圓無趣如空
晦堂元鏡永覺元賢湛然圓澄
六祖下三十四世卷之五
密雲圓悟雪嶠圓信天隱圓修抱朴大蓮
古湛性冲石雨明方三宜明盂葉曇茂
余集生覺浪道盛
六祖下三十五世卷之六
玉林通琇林皋通豫箬菴通問山茨通際
印中通授惟一潤破山海明木陳道忞
牧雲通門
六祖下三十六世卷之七
不退行勇美發行湻蘊荊行璧骨巖行峰
棲雲行岳寂菴行洽全菴行進丈雪醉
百城著冲然義芥菴大湛菴常
宏遠詔岫雲行瑋石隱貞方居士
蘧夫一天笠珍千仞岡鐵舟海
雲外行澤湘翁沄
六祖下三十六世卷之八
䒢溪行森䟦語
<other>揞黑豆集卷首</other>

<other>拈頌佛祖機用言句</other>
世尊三陞座。（第一點普。第二點毒。第三點急。門庭施設。入理深談。一切備矣。畢竟法王無一
字增益人。頌曰。心如境如。頭正尾正。不解談元。秖能識病。是法無說。是說無竟。未白椎前。法王正令無
為真佛。實在我身。（拈云。昭昭靈靈不是我。明暗色空不是我。牆壁瓦礫不是我。蚯蚓蝦
蟇不是我。我在甚處。咄。鵞王擇乳。素非鴨類。要識渠面孔麼。三喚三應。[鷂-缶+(工/山)]過新羅。無喚無應。驢年夢見。所以道
此箇門中事。不得春風花不開。及至花開風吹落。且無陰陽地上一句作麼生道。驀喝一喝。頌曰。佛下忉利。一
場鈍置。三喚三應。打鼓搖鈴。無為真佛。證龜成鼈。實在我身。眼裏瞳人。咦。一箇不會一箇會。金剛摸索泥人背）
須菩提巖中宴坐。却見吾法身。（拈云。比邱尼瞞盡天下人。瞞不過世尊。世
尊亦瞞盡天下人。瞞過比邱尼。瞞不過須菩提。且道利害在甚麼處。頌曰。法身法身。少米無薪。油鹽醬醋。東舍
西鄰。羊頭懸架。狗肉橫砧。三箇八兩。元只半斤）吾以真珠示之。便總不知。時
五方天王。悉自悟道。（五方天王悟道且置。即今面目現在。諸仁且作麼生悟。不見道
悟即不無。落第二頭。乃擡手云。者箇亦是世珠。且道真珠在甚麼處。振威一喝）無可捨處。是
汝放身命處。（無可捨處。更須捨却）普眼菩薩見普賢。（拈云。雲居道。普眼推
倒世尊。世尊推倒普眼。你道普賢在甚處。向伊云。我識得你）佛召五通仙人。（拈云。探驪
須得珠。莫教魚目混。治玉須治璵。莫教碔砆亂。藐姑仙子立雲端。笑看猧兒爭飯碗。如今莫有要問那一通者
麼。我也沒工夫召得伊。但云今日不閒。頌曰。海中三神山。縹緲在天際。舟欲近之。風輒引之去。百花洲上多少
採蓮人。滿把蓮花不識蓮生處）那一通你問我。（拈云。風頭稍硬。水勢太急。鐵作釣絲。管下
不得。頌曰。閃電光。擊石火。語招箭。莫生垛。剛回頭。失却我。劍去遠矣爾刻舟。綠頭鴨子討甚卵。莫惺惺。轉見左
解玉纏兮脫金鎻。畢竟兩人都不會。贏得一場空懡㦬）世尊勅阿難持鉢。（拈云。不經
九折。不知康莊之平坦。歷盡蠶叢。方信本來是地。所以道臺山路向甚麼處去。驀直去。好箇師僧。又恁麼去也。
驀直去。頌曰。七佛式。出不得。擬如何。打破鉢。七佛式。道不得。莫如何。且持鉢）世尊答比邱
問。（拈云。我於世尊法。莫謗世尊。見處即有。眼花不少。證處未是。亂走作麼。當何所示。是汝此問。來說是非者。
即是是非人。頌曰。老僧無舌。不解講究。老僧無手。不解蓋覆。不解如然。亦不解謬。掌孤不鳴。足兩斯走。是汝持
來。復汝何咎。祖師活意。心圓逗漏）耆婆罔知生處。（莫道耆婆。佛亦不知。耆婆受瞞。佛不
受瞞耳）七賢女遊尸陀林。（頌曰。三般物。我無有。聽親言。出親口。要三般。莫亂談。你若
有。與我三）世尊布髮掩泥。（拈云。世尊和泥合水。然燈移樑換柱。賢于看孔著楔。諸天醵金
落成。要見梵剎。總且未在。諸公要見梵剎麼。退後退後。頌曰。好事不如無。無事不如好。欲識箇中意。一老一不
老）是吾弟子。（吾是誰。識得吾。不但過去現在。盡未來際一時收。頌曰。古佛古佛。剔卵出骨。弟
子弟子。無與倫比。世尊世尊。今古罕聞。作禮作禮。如斯而已迦葉擬擯文殊。（拈云。不是
迦葉擯文殊。正是迦葉擯迦葉。頌曰。良馬顧影。迴旋不驚。演若迷頭。奔馳狂走。纔有是非。紛然失心。汝但息見。
其狂自歇。莫自顛倒。本來無物。咄）城東老母。（求見不得。擯出不得。回避不得。一普賢。二文殊。
三釋迦。是甚麼。驀喝一喝曰。看脚下）女子出定。（諸佛未離本處已前。是箇甚麼。何不與麼直截
會去。請別大愚芝二語曰。寺中無宿處。賊不打貧兒殃崛持鉢。（我作殃崛。待長者問。汝為至聖。
當有何法。能免產難。但向他道。世出世間。此為第一）文殊不入門。（拈云。一釣便上）無邊
身量世尊。（頌曰。虗空尚有邊。佛功德亦然。惟有能量者。窮劫不可盡）乾闥獻樂。（拈云。
山河大地不如是法不如是。迦葉不如是汝如是。頌曰。幻人取幻法。幻幻轉相依。祖若不入幻。誰救幻中迷。顧
眾云。咦）說大集經。（拈云。呵呵。斷麼。一箇殺人放火。一箇阿彌陀佛。不是曲直不分。爭奈心圓
事急。且請老佛老魔。各自歸家歇息。頌曰。二龍爭珠。彼此俱失。寧棄道旁。一錢不值。雖然不值。尊貴無匹。大地
黃金。買他不得。雖然不買。人人不缺。何以驗之。耳聲眼色。雖然不缺。爭奈不識。瞥起微情。珠沈光黑。因緣到來。
好箇時節。爆地一聲。虗空迸裂。大用現前。頭頭物物。揮劒當陽。佛魔斂跡）調達入地獄。（三箇
<pb n="303"/>
畫師。繪出地獄變相。瞞看官。不瞞畫師。且道畫師是誰。良久云。頭長三尺。頌曰。清涼徧界。大火燒空。兩頭坐斷。
獄不通風）二鐵圍山。（心圓今日起佛見法見。被世尊威神。鐵圍山瓦解冰消。且道與文殊是同
是別）文殊持劒逼如來。（拈云。能殺能活。不妨文殊好手。且道此劒甚處得來。你若擬議
即沒交涉）不問有言不問無言。（拈云。不問有言。不問無言。描也描不成。畫也畫不就。
世尊良久。老瞿曇被者一問。直得口瘂。外道歎曰。世尊大慈。開我迷雲。眼中見鬼。令我得入。三生六十劫。作禮
而去。阿難白佛。外道得何道理。稱讚而去。家貧更遭賊打。世尊曰。如世良馬。見鞭影而行。逐電追風只瞬息。垂
鞭已過萬重山。又云。不問有言。不問無言。那箇教你來。世尊良久。老僧耳背。外道歎曰。世尊大慈。開我迷雲。令
我得入。自誣誣人。作禮而去。納甚麼敗缺。阿難白佛。外道得何道理。稱讚而去。他送我紅爐雪片。我贈他臘月
蓮花。世尊曰。如世良馬。見鞭影而行。雕弓未動狼煙息。歸馬華山賀太平。頌曰。三頓痛棒無領。一箇指頭無薦。
香嚴擊竹無聞。靈雲桃花無見。莫將出岫微雲。掩却廬山真面無說無聽是為一義
二義。（拈云。龍光佛時一箇疑團。直至如今不得休歇。更饒千佛出興。亦去此疑團不得。且道世尊有
甚長處。頌曰。外不放入。內不放出。痛下一槌。萬事了畢）昨日定今日不定。（拈云。上來
把住。水洩不通。者回放行。縱橫自在。還識世尊落處麼。頌曰。汝定我亦定。不定亦不定。非定非不定。是名曰正
定）答異學問。（盡道推過商量。那識分明酬價。異學若是箇皮下有血底。管取立時桶脫）答
二商人問。（曰不見不見者在。曰不聞不聞者在曰不禪定。不禪定者在。曰不睡眠。不睡眠者在
本自無失。何得之有。說覺不覺。真為剩語。諸仁者。到者裏眼目定動。即沒交涉。你若擬議。世尊在汝脚底。頌曰。
去皮存淨貨。師姑女人做。會麼。大象喫螺螄。蜻蜓拽石磨）梵志索論義。（呵呵。破布袋裏盛錐
子。不出頭是好手。梵志做盡伎倆。爭奈𣠽柄在世尊手裏。且道世尊有甚長處。不見道你若無心我也休頌曰
靈龜負圖受鑽。梵志不唧[喵-卄+(一/(匚*〡*〡*(巨-匚)))]漢。項上脫却鐵枷者回死而無怨）世尊問豬子。（者箇是甚麼。向
伊道合取口佛具一切智。豬子也不識向伊道你秖識得豬子。頌曰。六度萬行。與我無干。也須驗過。不得顢頇
知是般事。便識羞慚世尊拈花迦葉微笑。（兩箇老漢。只解瞻前。不解顧後。人天百萬。
貪觀白浪。失却手橈。拈云。拈花上薦不得。拂子上薦不得。拳頭上薦不得。指頭上薦不得。乃至一草一木。一甎
一瓦。一雞一犬。一蚓一蛙上薦不得。乃至微塵大地。剎那虗空。賢聖仙佛。魔外有情。地獄天堂。琳宮梵宇。酒肆
淫坊。經營屠販。喫飯穿衣。舉足下步上薦不得。若薦得去更有何事你若肯薦。一場夢醒。你若要薦。正好做夢。
頌曰。魔不能窺。佛不能見。掌不容擎。室未曾現。識不能知。目不得眴。界不安藏。世不改變。非凡夫法。非摩訶衍。
非般若經。非華嚴卷。非大火聚。非金剛劒。非祖師印。非仙人扇。從未有傳亘無人薦。掃却歸元。剗除方便。言思
路絕。不通一線。當下休歇。立時成辦。示汝學人。廬山真面）文殊請佛再轉法輪。（拈云。
說也轉他不著。不說說也轉他不著。直饒千佛出興。口如懸河。亦轉他不著。更饒山河大地。草木叢林。一一盡
化微妙海口。亦轉他不著。會麼不是轉法輪。盡是法轉輪）若謂吾滅度。若謂吾不
滅度。（闍黎不是。莫怪老僧）諸行無常。是生滅法。生滅滅已。寂滅
為樂。（拈云。無寂滅不生生滅。無寂滅誰滅生滅。恁麼道得。猶成兩橛。畢竟如何歇。頌曰。有時捨全身。
求半偈。有時示半身。說全偈。有時捨全身。入全偈正眼觀來一場鈍置。伶俐兒孫。不妨窺見他家半邊鼻）
此藥能殺人亦能活人。（殺活許你會如何是此藥）文殊菴提遮女
互相問答語。（拈云。絕好兩則拈花公案。頌曰。你不敢向龍潭裏去喪生。却願到虎穴中來納
命。直饒救得你上三十三天。跌下來也秖是一箇臭肉餅文殊善住意天子互相
問答語。（拈云。以毒為藥。則病受之。以毒為飯。則命受之）祇說者箇法。（拈云。不是說者
箇法。却是者箇說法。且道者箇還解說法麼。不見道秖是梵音清雅。令人樂聞。頌曰。捏水成團畫空為界。做盡
伎倆。法今何在。驢鳴犬吠。婦姑反脣。彌勒打鼓。築著天親。無生法忍。一時成就。黑鬼呵呵。波斯面皺乃
至無有語言文字。是菩薩真入不二法門。（呵。呵）善財參
彌勒。善財答無著。（頌曰。富嫌千口少。貧恨一身多。勸君隨分過。不用苦奔波）須菩
提宴坐。諸天雨花。須菩提說法。帝釋雨花。（無一字。熾然說。熾然
說。無一字。直饒拈却兩頭。中間坐斷。向衲僧門下正好喫棒。何故。不踏閒花草。安知大地春）舍利
弗見月上女。舍利弗問彌勒。舍利弗問天女。（拈云。三箇鼻孔。
都被舍利弗穿却）鴦崛棄刃。（拈云。喚曰住住。不是我喚。更是阿誰。頌曰。我住汝不住。九百九
十九。汝住我不住。一指欲殺母。鴦崛忽出家不住住已久。千人拇指冠。戴者華其首。安得諸眾生。棄之如敝帚
賓頭盧赴齋。（拈云。者不顧第一相為。策起眉。第二相為。阿耨達池龍王曾請佛齋。吾是時亦
預其數記得盤陀山石上。與君閒坐聽流泉。頌曰。不取涅槃不了賬。留與人閒作榜樣。引得人人盡致疑。要使
佛燈長雪亮。長雪亮照見馬師三甕醬）障蔽魔王隨金剛齊。（拈云。刻刻不相離。說
甚麼一千年覓不得。時時不相識。作麼生忽一日得見。障蔽魔王與金剛齊。面目一般。形容無二。諸仁者還揀
辨得麼。揀辨不得。聽下注脚乃彈指一下云。者箇便是金剛齊。又彈指一下云。者箇便是障蔽魔王。頌曰。開眼
也見。合眼也見。障蔽無頭金剛少面。開眼也迷。合眼也迷。笑殺障蔽。和金剛齊。說起說住。彼此密語。六耳獼猴。
不可同謀）那吒太子因緣。（拈云。不可還者。非汝而誰。且道。說底是甚麼法。諦聽諦聽）廣
額屠兒成佛。（拈云。放下屠刀。太遲生自言是賢劫千佛一數。小家樣子。頌曰。廣額廣額。牛蹄
馬脊。屠刀屠刀。鬼哭神號。放下放下。之乎者也。涅槃涅槃。甚麼相干。咦。楖栗橫肩不顧人。直入千峯萬峯去）
迦葉踏泥。（拈云。迦葉降尊就卑。一期垂手則不無。爭奈蹉過沙彌問意。心圓與麼道。蹉過迦葉
亦不少）樂人作舞。（拈云。兩箇漢出出入入。有甚了期。心圓今日入城。見一隊師子。出城見一
羣象王。有人問心圓出出入入呢。向伊道適纔錯脚。踏殺一箇貓兒）倒却剎竿。（拈云。早見恁麼。
免致魔王藉口。四天王腥手汙脚。雖然如是。迦葉即易。阿難却難）達磨西來。（拈云。天下衲僧。
盡道勘破阿師。不知都被阿師勘破。心圓與麼道。是被勘破不是被勘破。莫道三十年後。窮未來際。敢道無人
說得。何故金毛師子怕癩皮狗）慧可禮拜依位而立。（自後便有一絡索。曰莫妄想。曰
珍重。曰秖者是。曰呈似了也。與夫叉手近前。豎拳下喝。打圓相。作女人拜。繞禪牀。掀香几。擲下拂子。拂袖便出。
種種醜態。可謂祖禰不了。殃及兒孫。不知弄到甚麼年代也呵呵。頌曰。阿奴姿貌本天然。花燭紛紛客滿筵最
苦洞房藏不住。被人擁出畫堂前覓罪了不可得。（拈云。覓心了不可得。不是無心。覓罪
<pb n="304"/>
了不可得。不是無罪。且心作麼生安。罪又作麼生懺須是舉頭天外看始得。你若目中生刺。我便腦後見顋。你
若眼裏無筋。我便鼻頭有肉。咄。咄。草鋪平野鷹逢兔逐此是誰作亦未見性。（可稱
語意冥符。彼此皆知）指授即無。惟論見性不論禪定解脫。（前四祖云。
一切諸法。悉皆解脫。此六祖云。惟論見性。不論禪定解脫。大乘根熟漸開圓頓法門矣）佛法是
不二之法。（三祖云。要急相應。惟言不二。諸仁者。要明不二。但識取二。何謂二。自心取自心者是
取常是二。取無常是二。取非常非無常亦是二。取善是二。取不善是二。取非善非不善亦是二。乃至取界是二。
取蘊亦是二。取禪定解脫是二。取無念無為亦是二。你若不取。一在甚處。是故佛法止言不二。不言不一。參學
人到者裏。須是親見親證始得。戲論即不可。今日若有人問如何是不二之法。便與振威一喝）六祖
云。我有一物。無頭無尾。無名無字。無背無面。諸人還
識否。（拈云。截斷天下人舌頭。放出爍迦羅眼睛。金剛圈。你作麼生透。栗棘蓬你作麼生吞。吞得透得。
轉見禍事。不透不吞。萬劫不了。思量擬議。已隔千山。直下承當。白雲萬里。宗門中千變萬化機用。皆明此事。心
圓通身是手也拈不出。但云賊賊。有心人自看自悟去始得。切勿學神會作斷佛種性人六祖云。
葉落歸根。來時無口。青原云。不辭向汝道。恐已後無
人承當。馬祖云。我今日勞倦。不能為汝說。盤山云。向
上一路。千聖不傳溈山云。父母所生口。終不為子說。
仰山云。我若一向舉唱宗門中事。身邊要一人為伴
亦無有也。長沙云。我若一向舉揚宗乘。法堂前草深
一丈。（如是之。類盡道官不容鍼。豈知已是私通車馬了也）六祖云。不是風動不
是幡動。仁者心動。馬祖云。我有時教伊揚眉瞬目。有
時不教伊揚眉瞬目。有時揚眉瞬目者是。有時揚眉
瞬目者不是。子作麼生。百丈野狐公案溈山云。有句
無句。如藤倚樹。子意何如。雪峰云。諸上座。望州亭與
汝相見了也。烏石嶺與汝相見了也。僧堂前與汝相
見了也。臨濟三度上堂云。要識臨濟賓主句。問取堂
中二禪客。巖頭至僧堂前拊掌大笑曰。且喜堂頭老
漢會末後句。他後天下人不奈伊何。（如是之類。看似擎頭戴角。殊不
知挂角羚羊。早已絕氣息了也。他如把住中有放行。放行中有把住。以至全身半身。入就出就。元要殺活。賓主
照用。作家戰將。掉鬪埋兵。玉線金鍼明來暗去。喜怒機權。順逆轉換。揚眉瞬目。泥刺棉鍼。雙放雙收。同得同失。
觸著便轉轆轆地。刺著便屙漉漉地。盡情好與二十拄杖。何故者箇所在。賞罰分明六祖云。我
不會佛法。石頭云。恁麼也不得。不恁麼也不得。恁麼
不恁麼總不得。馬祖云不是心不是佛不是物。藥山
云。不是不是。南院云。錯錯。高峰云。不得不得。無門云。
不是不是。萬峰云。瞎瞎。（如是之類。秖疑別有商量。誰信和盤託出。要會麼。伸脚在
縮脚裏六祖云。汝當一念自知非。自己靈光常顯現歸
宗云。一鏃破三關。分明箭後路。可憐大丈夫。先天為
心祖。三角云。若論此事。眨上眉毛。早已蹉過了也。臨
濟云。若是過量人。向未舉已前撩起便行。猶較些子。
資福云。隔江望見資福剎竿便回。脚跟下好與三十
棒。（僧參石樓問未識本來性。乞師方便指。拈云。聚九州鐵鑄不成者一大錯。樓曰。石樓無耳朵。拈云。老僧年
邁要且不負來機僧曰。某甲自知非。拈云。靈龜曳尾拂跡跡生樓曰。老僧還有過。拈云。禍入慎家門。僧曰。和尚
過在甚麼處。樓曰。過在汝非處。拈云。洗耳汙牛口。僧禮拜。樓便打。拈云。直饒知知非非亦未在。且道脚跟在甚
麼處。良遂參麻谷。谷見來。便將鋤頭去鉏草。遂到鉏草處。拈云。箭過西天十萬里。猶向大唐國裏擬議谷殊不
顧。便歸方丈。閉却門。拈云。為得徹困。遂次日復去。谷又閉門。拈云。層層鈍置遂乃敲門。谷問阿誰。拈云。水中洗
水。遂曰良遂。拈云。頭上安頭。纔稱名。忽然契悟。拈云。不因楊得意爭見馬相如。他如水潦法會。石鞏大珠。及五
宗下尊宿。悟緣甚夥。馬祖云。若是上根眾生。忽遇善知識指示。言下領會更不歷於階級地位。頓悟本性。其或
未然。且向古人汗臭氣處理會看）南嶽云。說似一物即不中。藥山云。
千聖亦不識。（說已說了也。識已識了也。此後更增一絡索。上拄天。下拄地。孤峯頂。十字街。有
手脚。無背面。通身飯。通身水。塞虗空。徧大地。一味禪。一句子。以至頭頭物物。渾無縫罅。可謂字經三寫。烏焉成
馬類推可知歸宗云。光不透脫。祇為目前有物。（雲門云。光不透脫。有
兩般病。一切處不明。面前有物。是一。如定山打椑樹省。王常侍勘米胡。保壽打胡釘鉸。睦州勘僧正。翠巖勘座
主。石霜勘裴相之類。又透得一切法空。隱隱地似有箇物相似。亦是光不透脫。如南泉勘菴主。丹霞勘國師侍
者之類。又法身亦有兩般病。得到法身。為法執不忘。己見猶存。坐在法身遽是一。如大覺打興化。南院打風穴
之類。直饒透得法身去。放過即不可。子細檢點將來。有甚麼氣息。亦是病。如定山勘首座。化主勘興教。明招勘
保寧勘國泰之類。俱可類推）龐居士云。各請自檢好。（臨濟云。達磨西來。秖覓箇
不受。惑底人神藏云。知而無知。不是無知而說無知。香嚴云。子啐母啄。子啄母殼。子母俱亡。應緣不錯。同道唱
和。妙云獨脚。大陽云。周旋徃返全歸父。繁興大用體無虧。烏臼和尚。元紹二上座參。曰問二禪客發足甚麼處。
拈云。箭無虗發。元曰。江西。臼便打。拈云。棒頭有眼。元曰。久知。和尚有此機要。拈云。你分上作麼生。臼云。汝既不
會。後面箇師僧秖對看。拈云。將謂有長處紹擬近前。臼便打曰。信知同坑無異土。拈云。孫臏開鋪。並無主顧。臨
濟見僧來。舉起拂子。拈云。勘破已遲。僧禮拜。拈云。有甚麼氣息。濟便打。又有僧來。濟舉拂子。僧不顧。拈云。目前
有物。濟亦打。又有僧來。濟舉拂子。僧曰。謝和尚指示。拈云。屎臭也不知。濟亦打。拈云。可惜三棒。不曾打著半箇。
石臼參馬祖。祖曰。我有七棒寄打烏臼。你還甘否。石曰。和尚先喫。某甲後甘。拈云。癩兒牽伴。德山示眾。道得也
三十棒。道不得也三十棒。濟聞。謂洛浦曰。汝去問他。道得為甚麼也三十棒。拈云。須知遠煙浪。別有好思量。待
伊打。汝接住棒送一送。拈云。你也沒量罪過。我也沒量罪過。看伊作麼生。浦如教。山休去。拈云。作賊人心虗。浦
<pb n="305"/>
回舉似濟。拈云。身在帝鄉總不知。濟曰。我從來疑著者漢。雖然如是。你還識德山麼。拈云。蹉過多時了也。浦擬
議。拈云。答得一萬語。有甚麼用處。濟便打。拈云。正賊走却。邏人喫棒。老宿參。便問禮拜即是。不禮拜即是。拈云。
賊。濟便喝。宿便拜。拈云。著濟曰。好箇草賊。宿曰。賊賊。便出去。拈云。同道方知。濟曰。莫道無事好。拈云。陣敗說兵
書。時首座侍立。濟曰。還有過也無。拈云。把髻自投衙。座曰有據款。聊結案。濟曰。賓家有過。主家有過。曰二俱有
過。拈云。問官不了事。好與三十棒。濟曰。過在甚麼處。拈云。勾賊入來。座便出去。拈云。見機而作。早遲八刻。濟曰。
莫道無事好。拈云。兩重公案。餘可類推百丈再參馬祖。挂拂子於舊處。
祖振威一喝。（一聲塗毒佛魔皆死）黃檗禮佛次。沙彌問。不著佛
求。不著法求。不著僧求。長老禮拜。當何所求。檗曰不
著佛求。不著法求。不著僧求。常禮如是事。彌曰。用禮
何為。檗便掌。彌曰。太麤生。檗曰者裏是甚麼所在。說
麤說細。隨後又掌。（知得馬祖一喝落處。便知黃檗一掌落處。乃吐舌云。馬祖百丈黃檗
臨濟是甚麼乾矢橛）臨濟半夏上黃檗山。住數日。辭檗。檗曰。汝
破夏來。（是何言與）何不終夏去。（是何言與）濟曰。某甲暫來禮拜
和尚。（是何言與）檗便打。（好心無好報）趁令去。（珊瑚枕上兩行淚。半是思君半恨君）
濟行數里疑此事。（暫時不在如同死人）却回終夏。（佛法大事顢頇不得）後
又辭檗。檗曰。甚處去。（是何言與）濟曰。不是河南。便歸河北。
（是何言與）檗便打。濟約住。與一掌。（到者裏纔不受瞞）檗大笑。乃喚
侍者。將百丈先師禪板几案來。濟曰。侍者將火來。（強軍
無弱殿）檗曰。不然子但將去。已後坐斷天下人舌頭去
在。（知而無知。臨濟到徑山。德山參溈山。巖頭參德山。都親見得者箇道理。參學人須證到者箇境界。然
後語知偏正。理識倒邪。為人不禍生也）濟一日謂普化克符曰。我欲於
此建立黃檗宗旨。（弄險）汝且成褫我。（明修棧道暗度陳倉）二人珍
重下去。（建宗旨竟）三日後。普化却上來問。和尚三日前說
甚麼。（[鷂-缶+(工/山)]子過新羅）濟便打。（一噴一醒然）三日後。克符上來問。和
尚三日前。打普化作麼。（若不重論蓋代功。從前汗馬無人識）濟亦打。（再接
再厲乃。假如問到窮未來際。打亦不歇手）濟臨滅。謂眾曰。吾滅後。不得滅
却吾正法眼藏。（未必心頭似口頭）三聖曰。爭敢滅却和尚正
法眼藏。（眼觀東南意在西北）濟曰。已後有人問你向他道甚麼。
（金將火裏試）聖便喝。（入水見長人）濟曰。誰知吾正法眼藏。向者
瞎驢邊滅却。（兩箇駝子廝撞着世上由來無直人）大覺臨終時。謂眾曰。
我有一隻箭要付與人。（老漢面皮厚多少）時有僧出曰。請和
尚箭。（是泥是刺覺曰。汝喚甚麼作箭僧喝。（刀刁相似）覺打數下。
（雖然如是尚須再勘）便歸方丈。却喚其僧入來問曰。汝適來會
麼。（別緇素定龍蛇）曰。不會。（元來一喝秖作一喝用覺又打數下。（苦苦）擲却
拄杖曰已後遇明眼人分明舉似。（堪笑堪悲）興化開堂日。
拈香云。此一炷香。本為三聖師兄。三聖於我太孤。本
為大覺師兄。大覺於我太賒。不如供養臨濟先師。（此一
炷香。天上天下。無人證明。不如供養貍奴白牯。免得瞎眼相爭）興化示眾曰。若是作
家戰將。便請單刀直入。更莫如何若何。旻德出眾禮
拜起便喝。化亦喝。德又喝。化亦喝。德禮拜歸眾。化曰。
適來若是別人。三十棒一棒也較不得。何故。為他旻
德會。一喝不作一喝用。（兩箇老漢向。十字街頭相逢。却在千峯頂上握手。千峯頂
上相逢。却在十字街頭握手。雖然著著有出身之路。其奈靴裏動指。未免旁觀者醜）南院云。棒
下無生忍。臨機不見師。（拈云。你一向作主底）風穴上堂。舉世尊
以青蓮華目顧視大眾。乃曰。正當恁麼時。且道說箇
甚麼。若道不說而說。又是埋沒先聖。且道說箇甚麼。
（大似嚼飯餧嬰孩）首山拂袖而出。（不受塗汙。眼空佛祖。懸崖撒手。自肯承當）穴擲
下拄杖歸方丈。（付法已竟）次日山上問訊。穴曰。作麼生是
世尊不說說。（言下更搜看）山曰。動容揚古路。不墮悄然機。
（寒發焰。枯木重花。絕後再甦。欺君不得）汾陽參老宿七十一人。作五位
偈呈石門徹。（說得道理好）徹稱善。（有甚麼氣息）最後見首山。山
問百丈捲席意旨如何。（對病藥。又却是鉤頭餌）陽曰。龍袖拂開
全體現。（呈甚麼見解）因問山意如何。山曰。象王行處絕狐
蹤。（如喪考妣）陽大悟言下。拜而起曰。萬古碧潭空界月。再
三撈摝始應知。（衣錦繡入來。一絲不挂。直得琉璃殿上行。撲倒也須粉碎。要識汾陽老子
麼。見何道理便爾自肯）慈明參汾陽。二年未許入室。每詣陽。陽
揣其志。（偷心不死。學者大患）必詬罵使令者。或毀詆諸方。及有
所訓。皆流俗鄙事。（只此一著。千聖不傳）一夕訴曰。自至法席。（含血
噴人）已再夏。不蒙指示。（瞎漢納敗缺。好與痛棒）但增世俗塵勞。念
歲月飄忽。（一肚皮賬在）己事不明。失出家之利。（令人噴飯）語未
卒。陽熟視罵曰。是惡知識。（深錐痛剳）敢裨販我。（尋腥逐臭。見箇甚麼）
怒舉杖逐之。（萬仞崖頭垂手）明擬伸救。（[鷂-缶+(工/山)]子過新羅）陽急掩其口。
明忽大悟。（只此一著千聖不傳）曰。乃知臨濟道出常情。楊岐問。
<pb n="306"/>
幽鳥語喃喃。辭雲入亂峯時如何。（一向與麼去又爭得）明曰。我
行荒草裏。（一向恁麼來成箇甚麼）汝又入深村。（兩頭坐斷甚處出氣）岐曰。
官不容鍼更借一問。（壁立千仞。和泥合水。和泥合水。壁立千仞。與麼與麼。不與麼不
與麼。全與麼全不與麼。一齊拈却。然後三要印開朱點窄。未容擬議主賓分）明便喝。（猶生死句
當天絕。一喝滄溟徹底枯）岐曰。好喝。（昔年百丈耳聾。今日楊岐眼瞎）明又喝。（瞎）岐。
亦喝。（瞎。好手手中呈好手。紅心心裏中紅心）明連喝兩喝。（瞎瞎。汝如是。吾如是。第一
句下明宗旨）岐禮拜。（依位得髓）明曰此事是箇人。方能擔荷。（你不
是者箇人）岐拂袖便行。（滅却臨濟一宗。異日兒孫遍天下。非偶然事也）白雲端謁
楊岐。岐一日忽問。受業師為誰。端曰。茶陵郁和尚。（一箭
過頂）岐曰。吾聞伊過橋遭攧有省。作偈甚奇。（再箭洞胸）能記
否。（楊岐却記得。白雲忘却也）端誦畢。岐笑而趨起。（殺人刀。活人劒）端愕然。
通夕不寐。黎明咨詢之。（白雲猶記得。楊岐忘却也）適歲暮。岐曰。汝
見昨日打敺儺者麼。（烏頭方不驗。籬根下再拾一莖草）曰見。（心言直故。中間
永無委曲諸相）岐曰。汝一籌不及渠。（十載寒窗。半生勤儉。付與東流水）端復
駭曰。何謂也。岐曰。渠愛人笑。汝怕人笑。（心言直故。中間永無委曲
諸相）端大悟。（者回塵盡光生。照破山河萬朵。且道伊悟箇甚麼。一層兩層千萬層。金剛寶塔矗瓏
玲。數到梵天不計層。梵天倒數金剛際。向下層名最上層層層層到無層處。萬轉千回只一層。一層兩層千萬
層。喝）五祖演云。吾因茲出一身白汗。便明得下載清風。
（陋巷不騎金色馬。回途却著破襴衫。且道下載後又如何。瞎瞎）圜悟云。少年一段風
流事祇許佳人獨自知。（始明得從前盡其機用祖皆不諾。為不肯負心）虎邱
隆謁圜悟。一日入堂。悟問曰。見見之時。見非是見。見
猶離見。見不能及。（那邊不能與汝道得）舉拳曰還見麼。（者邊通箇消息）
隆曰。見悟曰。頭上安頭。（三世諸佛沒奈何）隆聞。脫然契證。悟
叱曰。見箇甚麼。隆曰。竹密。不妨流水過。（事與藥山在馬祖處。悟得
石頭語相似。要見瞌睡虎麼。直是鍼劄不入○錄中尊宿。不妨盡拈。篇幅狹。姑止此。如上所引。管中窺豹。未及
一斑然已千變萬化。不可端倪。莫能測識。子細檢點將來也。秖到得者裏。古人到者裏為甚麼不肯住。為伊途
路不得力。如何是得力一句。咄看脚下。
（佛意難窺。祖風無朕。火蓮殷勤。咨於不敏。為迷源流。略識標準。撐月珊枝。抽條石筍。如筈拄空。如牛脫紖。
不住無為。有為不盡。力用匪虧。號無生忍。舉一明三。囊錐出頴。齧鏃機先。由基射窘。智別權差。千畦萬畛。
折合歸來。付之一哂。信具自心。脚跟方穩勉勉同人。弗替斯引。甲寅夏杪破戒居士心圓氏識）。
參學人磨裩擦褲。蹋破草鞵。三二十年尋不著路
頭。一經層層指出。左右逢原。社火家依樣畫描。承
虗接響機關。者回掌血棒痕。洞筋擢髓。然則。疇非
朗智珠在抱。孰不秉慧劒當陽。運出自己家珍。方
許千途合轍。讀指月傳燈者。一向迷悶。至此豁然。
還獲本心。心圓雖則費盡貍涎。與杜口毗耶何異。
若其悟。力未充。知非不盡。葢覆靈光。無從顯現僅。
資口耳記持。遂成葛藤露布。不獨孤負心圓。自戕
慧命不小。普願讀此編者。人人作難遭之想。發慙
媿之心也。火蓮謹䟦。

No. 1592
<sarticle>揞黑豆集卷一</sarticle>

心圓居士　拈別
火蓮居士　集梓
<other>六祖下第十七世</other>
<other>明州天童應菴曇華禪師</other>蘄州江氏子。生而奇傑。年
十七。於東禪去髮。首依水南。遂染指法味。因遍歷諸
老門牆。至雲居。禮圓悟。悟一見。痛與提䇿。及入蜀。指
見彰教。教移虎邱。師侍行。未半載。頓明大事。去謁此
菴。分座連雲。開法妙嚴。屢遷巨剎。住歸宗日。大慧在
梅陽。有僧傳師垂示語至。慧見。以偈寄贈曰。坐斷金
輪第一峯。千妖百怪盡潛踪。年來又得真消息。報道
楊岐正脈通。其歸重如此。後出住天童　上堂。九年
面壁。壞却東土兒孫。隻履西歸。鈍置黃面老子。以拄
杖畫一畫曰。石牛攔古路。一馬生三寅（火蓮拈云。今日初八。息菴
拈云。乾茘枝）　上堂。臨濟在黃檗處。三度喫棒底意旨。你
諸人還覰得透也未。直饒一咬便斷。也未是大丈夫
漢。三世諸佛口挂壁上。天下老和尚將甚麼喫飯
　（口咬斷。滴水難消。一口咬斷。不得飯喫。畢竟如何咄）　上堂。德章老瞎禿。從來
沒滋味。拈得口。失却鼻。（者邊住不得）三更二點唱巴歌。無
端驚起梵王睡。（那邊不得住）喝一喝曰。我行荒草裏。汝又
<pb n="307"/>
入深村（有句無句。如藤倚樹。文殊維摩。撒手歸去。楊岐恁麼舉。也是看錮鏴。更有後語不得錯舉
心圓當。時若見。好與攔頭一喝。一任諸方檢點。心圓錯舉。何故不因漁父引。爭得見波濤）　上堂。
十五日已前。水長船高。十五日已後。泥多佛大。正當
十五日。東海鯉魚打一棒。雨似盆傾。直得三千大千
世界一切眾生。悉皆歡喜。謂言打者一棒。不妨應時
應節。（諸公還見麼。甚處不是一棒應時應節。你纔涉思惟。早已棒折。不應時應節了也報恩
不覺。通身踊躍。遂作詩一首。舉似大眾。蜻蜓許是好
蜻蜓。飛來飛去不曾停。被我捉來摘却兩邊翼。恰似
一枚大鐵釘（三箇孩兒抱花鼓。莫來攔我毬門路心圓與你一文錢。街上買糕喫去）
　上堂。若作一句商量。喫粥飯阿誰不會。不作一句商
量。屎坑裏蟲子笑殺闍黎。拈拄杖云。拄杖子罪犯彌
天。貶向二鐵圍山。且道薦福還有過也無。卓拄杖曰。
遲一刻（乃至溯曠大劫窮未來際。覓薦福過。終不可得且道利害在甚麼處）　上堂。明
不見暗。暗不見明。明暗雙忘。無異流俗阿師。野干鳴。
師子吼。師子吼。野干鳴。三家村裏臭猢猻。價增十倍。
驪龍頷下明月珠。分文不值。若作衲僧巴鼻。甚處得
來。三十年後。換手搥胸。未是苦在（唱教門中。如蔴似粟。衲僧巴鼻。惟證
乃知）　上堂。飯籮邊。漆桶裏。相唾饒你潑水。相罵饒你
接嘴。黃河三千年一度清。蟠桃五百年一次開華。[鴳-女+隹]
勒那咬定牙關。朱頂王呵呵大笑。歸宗五十年前一
則公案。今日舉似諸人。且道是甚麼公案。王節級失
却帖（子細檢點看。不在漆桶裏。定在飯籮邊。乃云休休。一回檢點一回失舊事傷心總莫提）
　上堂。三十二相。八十種好。從朝至暮。啾啾唧唧。說黃
道黑不知那裏是。（心圓到者裏總沒會處）二時上堂。喫粥喫飯。
不覺嚼破舌頭。血濺梵天。四天之下。霈然有餘。玉皇
大帝怒發。追東海龍王向金輪峯頂鞫勘。頃刻之間。
追汝諸人作證見也。且各請依實供通。切忌回避。儻
若不實。喪汝性命（若向未追以前一款盡招。當敕龍王銷案）　上堂。趙州
喫茶。我也怕他。若非債主。便是冤家。倚牆靠壁成羣。
隊。不知誰解辨龍蛇（直驍辨得。也是冤家）　上堂。五百力士揭
石義。萬仞崖頭撒手行。十方世界一團鐵。虗空背上
白毛生。直饒拈却炙脂帽子。脫却鶻臭布衫。向報恩
門下。正好喫棒。何故。半夜起來屈膝坐。毛頭星現衲
僧前（生時坐不臥。死後臥不坐。一般臭骨頭何用作功課。道得一半。飲官酒臥官街。當處死。當處埋。
也只一半。畢竟如何。咦。大大一箇毛頭星）　上堂。三世諸佛。眼裏無筋。六
代祖師。皮下無血。明果咬定牙關𨁝跳。也出他圈䙡
不得。何故。南泉斬貓兒（更有一人。皮眼也無。諸佛祖師。俱未夢見。何故呢<img n="X/X85p0272_01.png"/><rubynote t="【圖】"/>）
　上堂。參禪人切忌錯用心。悟明見性是錯用心。成
佛作祖是錯用心。看經講教是錯用心。行住坐臥是
錯用心。喫粥喫飯是錯用心。屙屎送尿是錯用心。一
動一靜。一往一來。是錯用心。更有一處錯用心。歸宗
不敢與諸人說破。何故。一字入公門。九牛拔不出。（[托-七+友]不
出。拽不入。縮頸伸腰千萬人。箇箇穿山透石壁。撞得頭也破。額也裂。兩扇大門依然如黑漆。咄）虎邱
忌拈香。平生無興。撞著者無意智老和尚。做盡伎倆。
湊泊不得。從此卸却干戈。隨分著衣喫飯。二十年來。
坐曲彔木。懸羊頭。賣狗肉。知他有甚憑據。（一語將祖佛心髓。和
盤託出了也）雖然。一年一度燒香日。千古令人恨轉深。師
於室中能鍛鍊耆艾。故世稱大慧與師居處。為二甘
露門。嘗誡徒曰。衲僧家著草鞋住院。何啻如蚖蛇戀
窟乎。隆興改元六月十三日。奄然而化。塔全身於本
山。
<other>台州國清簡堂行機禪師</other>本郡人。姓楊氏。風姿挺異。
才壓儒林。年二十五。棄妻孥。學出世。晚見此菴。密有
契證。出應莞山。刀耕火種。單丁者一十七年。嘗有偈
云。地爐無火客囊空。雪似楊花落歲窮。拾得斷麻穿
壞衲。不知身在寂寥中。每謂人曰。某猶未穩在。豈以
住山樂吾事邪。一日偶看斫樹倒地。忽然大悟。平昔
礙膺之物。泮然冰釋。未幾有江州圓通之命。乃曰。吾
道將行。即欣然曳杖而去。登座說法云。圓通不開生
藥鋪。單單只賣死貓頭。不知那箇無思算。喫著通身
冷汗流（死貓頭儘多。葢天葢地。塞破虗空。無思算底。却似星中揀月）　上堂。單明
自己。樂是苦因。趣向宗乘。地獄劫住。五日一參。三八
普說。自揚家醜。更若問理問事。問心問性。克由叵耐。
<pb n="308"/>
若是英靈漢。窺藩不入。據鼎不嘗。便於未有生佛已
前轉得身。却於今時大官路上。捷行闊步。（看他舉唱。何等倜儻
分明）終不向老鼠窟。草窠裏。頭出頭沒。若也根性陋劣。
要去有滋味處咬嚼。遇著義學阿師遞相錮鏴。直饒
說得雲興雨現。也是蝦蟇化龍。下梢依舊喫泥喫土。
堪作甚麼　示眾云。衲僧拄杖子。不用則已。用則如
鴆鳥落水。魚鼈皆死。正按傍提。風颯颯地。獨步大方。
殺活在我。所以道千人排門。不如一人拔關。若一人
拔關。千人萬人得到安樂田地。（一擊萬重關鎻開也）還知麼鴛
鴦繡出從君看。不把金鍼度與人（心圓不如你。幾番磨得金鍼鈍。⿰悚頁繡
鴛鴦只為忙）。
<other>長沙府慧通清旦禪師</other>蓬州嚴氏子　上堂。說佛說
祖。正如好肉剜瘡。舉古舉今。何異殘羹餿飯。一聞便
悟。已落第二頭。一舉便行。早是不著便。須知箇事。如
天普葢。似地普擎。（一毛頭上現乾坤）師子游行。不求伴侶。（十字
街頭。挨肩擦背）壯士展臂。不藉他力。（你與我過靸鞋來）佛祖拈掇不
起。（他在裏許掉臂游行）衲僧願見無門。（不是不知。祇是不會）迷悟雙忘。（輸他
貍奴白牯）聖凡路絕。（何妨入地升天）且道從上諸聖。以何法示人。
（又來囈語）喝一喝曰莫妄想（是是）　佛性忌日上堂。三脚驢
子弄蹄行。步步相隨不相到。（永劫不到）樹頭驚起雙雙魚。
拈來一老一不老。（萬劫不老）為憐松竹引清風。其奈出門
便是草。（根深蒂固）因喚檀郎識得渠。大機大用都推倒。（推即
不倒）燒香勘證見根源。糞掃堆頭拾得寶。（好柄鉏頭）叢林浩
浩漫商量。勸君莫謗先師好（掘坑埋了）。
<other>彰德府磁州大明詮禪師</other>依仁山得旨。賦性瀟灑。（今時
還有麼）好詼諧談笑。（諸方撐眉努目。劒[托-七+友]弩張。弄蛇頭騎虎頸。踢倒須彌。掀翻龍藏。千般
作用。萬種神通。無異牛鬼蛇神倛頭阿旁誰知二千年前被飲光尊者一笑俱已領過仁山常
囑定侍者拘檢之。（蛙不知海。鳩不知鵬）師曰。人生一夢而已（却來
觀世間。猶如夢中事。千餘年來。具隻眼者。其䒢溪乎）快樂一世是好夢。（全身放下。獨脫
無依）拘檢一世是惡夢。（富貴妻孥。名聞利養）我寧作好夢耳。（不能不作
之故）徒單二駙馬赴南京任。道過大明。入堂見一僧面
壁而坐。駙馬曰。好箇澹漢。師曰。今日被駙馬著鹽醬
也（如何是澹夢。三十年不喫鹽醬者。出來說看）。
<other>澧州靈巖仲安禪師（謁圓悟語見前錄）</other>上堂。參禪不究淵
源。觸途盡為留礙。所以守其靜默。（病在執守）澄寂虗閒。墮
在毒海。以弱勝強。（病在求勝）自是非他。立人我量。見處偏
枯。遂致優劣不分。（纔有所重。便成魔見）照不搆用。用不離窠。（有一
絲頭。光不透脫）此乃學處不元。盡為流俗。到者裏須知有殺
中透脫。活處藏機。（臨濟不是強為。法如然故）佛不可知。祖莫能測。
（知得測得。便不到佛祖地位。何故。法如然故）所以道有時先照後用。且要
共你商量。（和泥合水。應機利物）有時先用後照。你須是箇漢始
得。（未舉已會。始較些子有時照用同時。你又作麼生抵當。（瞞黧奴白
牯不得）有時照用不同時。你又向甚麼處湊泊。（老僧自亦不會）
還知麼。穿楊箭與驚人句。不是臨時學得來（少賣弄）。
<other>台州府萬年無著道閑禪師</other>本郡洪氏子　上堂。全
機敵勝。猶在半途。啐⿰口豕同時。白雲萬里。纔生朕兆。已
落二三。不露鋒鋩。成何道理。且道從上來事合作麼
生。良久曰。誣人之罪以罪加之（從上來事。三世諸佛緘口有分寧可截舌。
莫教壞人家男女。者箇阿師稍可）。
<other>鎮江府焦山。或菴師體禪師</other>台州羅氏子。初參此菴。
舉十方同聚會。箇箇學無為。此是選佛場。菴遽震威
一喝師大悟。（心空二字。將欲出口迎機一喝桶底[拈-口+(足-口+(雪-雨))]脫）有以天封勉師出
世者。師搖手曰。我不解懸羊賣狗也。（蓮云。許他真正羊肉行家）即
遯去。乾道初。瞎堂住國清。於稠人中得師。請為第一
座。後出住焦山　上堂。道生一。無角鐵牛眠少室。一
生二。祖父開田說大義。二生三。梁間紫燕語呢喃。三
生萬物。男兒活計離窠窟。多處添。少處減。大蟲怕喫
生人膽。有若無。實若虗。爭掩驪龍明月珠。是則是。祇
如焦山坐斷諸方一句。作麼生道。肚無偏僻病。不怕
冷油韲。拍禪牀下座（以上示語。皆油＆CB17572;也肚有偏僻病者。切忌服之）　僧問
如何是即心即佛。師曰。鼎州出獰爭神。曰如何是非
心非佛。師曰。閩蜀同風曰。如何是不是心不是佛不
是物。師曰。窮坑難滿　問起滅不停時如何。師曰。謝
<pb n="309"/>
供養（別云燒）　問我有沒絃琴。久居在曠野。不是不會
彈。未遇知音者。知音既遇。未審如何品弄。師曰。鐘作
鐘鳴。鼓作鼓響。（別云自誣猶可。莫誣老僧）曰。雲門放洞山三頓棒。
意旨如何。師曰。和身倒。和身攂。（別云。你有者許多氣力）曰。他道
飯袋子。江西湖南便恁麼去。又作麼生。師曰。淚出痛
腸。（別云。老僧剛只喫得兩碗粥）曰。真金須是紅爐煅。白玉還他好
手磨。師曰。添一點也難為（別云。要用篩子。米鋪裏有）　室中常舉
苕帚柄問學者曰。依稀苕帚柄。髣髴赤斑蛇。眾下語
皆不契。（代云。和尚只管弄。弄斷狗筋巴。待他打時。却接住云。好箇忤逆子。動手打親爹）有僧
請益。師示以頌曰。依稀苕帚柄。髣髴赤斑蛇。棒下無
生忍。臨機不識爹。
<other>杭州府淨慈濟顛道濟禪師</other>出家靈隱。性不羈。甞與
市井浮沈。喜打筋斗。不著褌。形媟露。人姍笑。自視夷
然。與明顛同時。師為尤甚。飲酒。居常為寺僧唾罵笞
逐。走居淨慈。為人誦經下火。得酒食便赴。有詩曰。何
須林景勝瀟湘。只願西湖化為酒。和身臥倒西湖邊。
一浪來時吞一口。（忽然拈起西湖。直倒直傾時如何。代云也只得一口）時從市。
喜息人之諍。救人之死。戲謔笑談。神出鬼沒。人罕有
能測之者。年七十三而沒。一日與明顛偶識於朱涇。
明目之曰咦。濟顛乃贈以詩。詩曰青箬笠前天地闊。
碧簑衣底水雲寬。不言不語知何事。只把人心不自
瞞（好箇不自瞞爭奈瞞人好）。
<other>參政錢端禮居士</other>字處和。號松窗。從此菴發明己事。
凡宗門旨趣。一一極之。湻熙丙申。簡堂歸住平田。遂
與往來。丁酉秋。微恙。修書召堂。及國清瑞巖主僧訣
別。堂與二禪詣榻次。公起趺坐。言笑移時。即書曰。浮
世虗幻。本無去來。四大五蘊。必歸終盡。雖佛祖具大
威德力。亦不能免者一著。天下老和尚。一切善知識。
還有跳得過者無。葢為地水火風。因緣和合。暫時湊
泊。不可錯認為己有。大丈夫磊磊落落。當用處把定。
立處皆真。順風使帆。上下水皆可。因齋慶贊。去留自
在。此是上來諸聖開大解脫。一路涅槃門。本來清淨。
空寂境界。無為之大道也。今吾如是。豈不快哉。塵勞
外緣。一時掃盡。荷諸山垂顧。咸願證明。伏惟珍重。置
筆顧簡堂曰。某坐去好。臥去好。堂曰。相公去便了。理
會甚麼坐臥。公笑曰。法兄當為祖道自愛。遂斂目而
逝。
<other>杭州府徑山別峯寶印禪師</other>嘉州李氏子世居峨嵋
之麓。幼通六經。厭俗。從德山清素得度。具戒。依密印
於中峯。一日印舉僧問巖頭起滅不停時如何。巖喝
曰。是誰起滅。師即豁然大悟。會圓悟歸昭覺。印遣師
往省。因隨眾入室。悟問從上諸聖。以何接人。師豎拳。
悟曰。此是老僧用底。作麼生是從上諸聖用底。師以
拳揮之。悟亦舉拳相交。大笑而止　後至徑山謁大
慧。慧問甚處來。師曰。西川。慧曰未出劒門關。與汝三
十棒了也。師曰不合起動和尚。（你看古人眼光落處。都在未舉已前慧
忻然。掃室延之。慧南遷。師乃西還。連主數剎。後再出
陝。住保寧金山。雪竇徑山　開堂陞座曰。世尊初成
正覺。於鹿野苑中轉四諦法輪。憍陳如比邱最初悟
道。真淨曰。今日新豐洞裏。祇轉箇拄杖子。遂拈拄杖
著左邊曰。還有最初悟道者麼。若無。丈夫自有衝天
志。莫向如來行處行。遂喝一喝下座。若是印上座則
不然。今日向鳳凰山裏。初無工夫轉四諦法輪。亦無
氣力轉拄杖子。祇教諸人行須緩步。語要低聲。何故。
欲得不招無間業。莫謗如來正法輪（者箇阿師略知香臭）。
<other>寧波府東山全菴齊己禪師</other>卬州謝氏子　蓮社會
上堂。漸漸雞皮[鴳-女+隹]髮。父少兒子老。看看行步躘踵。疑
殺木上座。直饒金玉滿堂。照顧白拈賊。豈免衰殘老
病。正好著精彩。任汝千般快樂。渠儂合自由。無常終
是到來。歸堂喫茶去。唯有徑路修行。依舊打之遶。但
念阿彌陀佛。念得不濟事。（一手繫鈴一手解鈴。妙手空空）復曰噁者
條活路。已被善導和尚直截指出了也。是你諸人朝
夕在徑路中往來。因甚麼當面蹉過你若向者裏薦
<pb n="310"/>
得。不致蹉過。便可除迷倒障。[托-七+友]猶豫箭。截疑惑網。斷
癡愛河。伐心稠林。浣心垢濁。正心諂曲。絕心生死。然
後轉入那邊。擡起脚。向佛祖踐履不到處進一步。開
却口。向佛祖言詮不到處說一句。喚回善導和尚。別
求徑路修行。其或準前捨父逃走。流落他鄉。撞東磕
西苦哉佛陀耶。
<other>覺阿上人</other>日本國滕氏子。十四得度受具。習大小乘
有聲。二十九。屬商者自中都回。言禪宗之盛。阿奮然
拉法弟金慶。航海而來。袖香謁靈隱海。海問其來。阿
輒書而對。復書曰。我國無禪宗。唯講五宗經論。國主
無姓氏。號金輪王。以嘉應改元。捨位出家。名行真。年
四十四。王子七歲。令受位。度僧無退納。而講義高者
賜之。某等仰服聖朝禪師之名。特遠投誠。願傳心印。
以渡迷津。且如心佛及眾生。是三無差別。離相離言。
假言顯性。禪師如何開示。海曰。眾生虗妄見。見佛見
世界。阿書曰。無明因何而有。海便打。（問得迂[廷-壬+(同-(一/口)+巳)]。打得直截）阿即
命海陞座決疑。明年秋。辭游金陵。抵長蘆江岸。聞鼓
聲。忽大悟。始知佛海垂手旨趣。（當時若鈍置一語。豈有今日）旋靈
隱。述五偈敘所見。辭海東歸。偈曰。航海來探教外傳。
要離知見脫蹄筌。諸方參遍草鞋破。水在澄潭月在
天。掃盡葛藤與知見。信手拈來全體現。腦後圓光徹
太虗。千機萬機一時轉。妙處如何說向人。倒地便起
自分明。驀然踏著故鄉地。倒裹幞頭孤路行。求真滅
妄元非妙。即妄明真都是錯。堪笑靈山老古錐。當陽
拋下破木杓。豎拳下喝少賣弄。說是說非入泥水。截
斷千差休指注。一聲歸笛囉囉哩。海稱善。書偈贈行。
歸本國。住叡山寺。洎通嗣法書。海已入寂矣。
<other>知府葛郯居士</other>字謙問。號信齋。少擢上第。玩意禪悅。
首謁無菴全。菴令究即心即佛。（既云。即心即佛。又令人究箇甚麼。無菴老
禿。好與三十棒）久無所契。請曰。師有何方便。使某得入。菴曰。
居士太無厭生。（別云。你幾時出底。待伊擬議。劈面便掌）已而佛海來居
劒池。公因從游。乃舉無菴所示之語。請為眾普說。海
發揮之曰。即心即佛眉拖地。非心非佛雙眼橫。蝴蝶
夢中家萬里。子規枝上月三更。留旬日而返。一日於
不是心不是佛不是物話。豁然頓明。頌曰。非心非佛
亦非物。五鳳樓前山突兀。豔陽影裏倒翻身。野狐跳
入金毛窟。無菴肯之。即遣書頌呈佛海。海報曰。此事
非紙筆可盡。居士能過我。當有所聞矣。遂復至虎邱。
海迎之曰。居士見處。止可入佛。不能入魔。何不道金
毛跳入野狐窟。公乃脫然。（葛老被者二禿幾番鈍置。直饒向者裏會得。也是鬼
家活計。使遇心圓。一掌便了）　甞問諸禪曰。夫婦二人相打。通兒
子作證。且道證父即是。證母即是。（劈面掌云。者不孝子。不打更待何時）
或菴體著語曰。小出大遇。孝宗湻熙六年守臨川。八
年感疾。一夕忽索筆書偈曰。大洋海裏打鼓。須彌山
上聞鐘。業鏡忽然撲破。翻身透出虗空。召僚屬示之
曰。生之與死。如晝與夜。無足怪者。若以道論。安得生
死。若作死生會。則去道遠矣。語畢。端坐而化。
<other>饒州府薦福退菴休禪師</other>上堂。風動邪。幡動邪。風
鳴邪。鈴鳴邪。非風鈴鳴。非風幡動。此土與西天。一隊
黑漆桶。誑惑世間人。看看滅胡種。山僧沒奈何。（有人會得
沒奈何三字。心圓許伊是箇朋友）趁後也打鬨。咦。瓠子曲灣灣。冬瓜
直儱侗。（頌曰。瓠子曲灣灣。冬瓜直儱侗。勇者不必仁。仁者必有勇）　上堂。結夏時
左眼半斤。（別云。嘴闊二分）解夏時右眼八兩。（別云。鼻長三尺）謾云九
十日安居。贏得一肚皮妄想。（火杖頭急殺文殊。米甕裏鼈殺普賢）直饒
七穴八穿。未免山僧拄杖。（倘伊道飯是米做。和尚還須將錯就錯）雖然
如是。千金之弩。不為鼷鼠而發機。（須還他木上座始得）上堂。先
師尋常用腦後一鎚。卸却學者胸中許多屈曲。當年
克賓維那。曾中興化此毒。往往天下叢林。喚作超宗
異目。非惟孤負興化。亦乃克賓受辱。若是克肖兒孫。
終不依草附木。資福喜見同參。今日傾腸倒腹。遂卓
拄杖。喝一喝曰。還知先師落處麼。伎死禪和如蔴似
粟（先師落處有甚難知）　上堂。言發非聲。是箇甚麼。色前不物。
莫亂鍼錐。透過禹門。風波更險。咄（纔有一絲頭。過重於山嶽）。
<pb n="311"/>
<other>廣信府龜峯晦菴慧光禪師</other>建寧人　上堂。數日暑
氣如焚。一箇渾身無處安著。思量得。也是煩惱人。者
箇未是煩惱。己躬下事不明。更是煩惱。所以達磨大
師煩惱。要為諸人吞却。又被咽喉小。（嘿不得）要為諸人
吐却。又被牙齒礙。（說不得）取不得。捨不得。煩惱九年。若
不得二祖不惜性命。（既都不得。如何承當得去。果有不惜性命者。定知落處）往
往轉身無路。煩惱教死。所謂祖禰不了。殃及兒孫。後
來蓮華峯菴主。到者裏煩惱不肯住。南嶽思大。到者
裏煩惱不肯下山。更有臨濟德山。用盡自己查梨。煩
惱盂無柄。（絕好一篇。沒奈何註脚。此世尊菩提樹下。靜坐思惟本旨也）龜峯今日
也是為他閒事長無明。為你諸人從頭點破。卓拄杖
一下曰。一人腦後露顋。一人當門無齒。更有數人。鼻
孔沒半邊。不勞再勘。你諸人休向者裏立地瞌睡。殊
不知家中飯籮鍋子。一時失却了也。你若不信。但歸
家檢點看（欲觀其父。但觀其子。不忝為烏巨嗣）。
<other>揚州府儀真長蘆且菴守仁禪師</other>越州上虞人。依雪
堂於烏巨。聞普說曰。今之兄弟。做工夫。正如習射。先
安其足。後習其法。後雖無心。以久習故。箭發皆中。喝
一喝曰。只今箭發也。看看。師不覺。倒身作避箭勢。忽
大悟（須知古人悟處。不在箭頭上）　上堂。百千三昧。無量妙門。今
日且菴不惜窮性命。祇做一句子說與諸人。乃卓拄
杖下座（盡大地無一人不知。不勞更下注脚）　甞頌臺山婆話曰。開箇
燈心皂角鋪。日求升合度朝昏。只因風雨連緜久。本
利一空愁倚門。
<other>台州府萬佛心聞曇賁禪師</other>永嘉人　上堂。一見便
見。八角磨盤空裏轉。（一句是知到底。恰如病眼見空花）一得永得。辰
錦朱砂如墨黑。（一句是行到底。折合歸來炭裏坐）秋風吹渭水。已落
雲門三句裏。（若道出得。無有是處）落葉滿長安。幾箇而今不被
瞞。（認奴作郎者千千萬）豎拂子曰。瞞得瞞不得。（一風都攝。然後轉向那邊）總
在萬年手裏。還會麼。華頂月籠招手石。斷橋水落捨
身巖（顯出元要。今人失其旨矣）　住江心病起。上堂。維摩病。說盡
道理。龍翔病。咳嗽不已。咳嗽不已。說盡道理。說盡道
理。咳嗽不已。汝等諸人。還識得其中意旨也未。本是
長江喫冷水。却教露柱患頭風（諸公要見露柱則易。要見長江則難。何故。
萬頃碧琉璃。浸破雙瞳子）　僧問。百丈卷席。意旨如何。師曰。賊過
後張弓（者裏會得。誰敢鈍置伊）。
<other>高麗國坦然國師</other>少嗣王位。欽慕宗乘。因海商方景
仁抵四明。錄無示語歸。師閱之。啟悟。即棄位圓顱。作
書。以語要及四威儀偈。令景仁呈無示。示答曰。佛祖
出興於世。無一法與人。實使其自信自悟。自證自到。
具大知見。如所見而說。如所說而行。山河大地。草木
叢林。相與證明。其來久矣。後復通嗣法書。其略曰。生
死海中。矌劫難渡。得遇本分宗師。以三要印子。驗定
其法。實謂盲龜值浮木孔耳。
<other>九江府東林卍菴道顏禪師</other>潼州鮮于氏子　上堂。
一葉落。天下秋。一塵起。大地收。鳥窠吹布毛。便有人
悟去。今時學者。為甚麼却不識自己。良久曰。莫錯怪
人好　上堂。諸人知處。良遂總知。良遂知處。諸人不
知。作麼生是良遂知處。乃曰。鸕鷀語[鴳-女+隹]　上堂。仲冬
嚴寒。三界無安。富者快樂。貧者饑寒。不識元旨。錯認
定盤。何也。牛頭安尾上。北斗面南看　上堂。一滴滴
水。一滴滴凍。天寒人寒。風動幡動。雲門扇子𨁝跳上
三十三天。築著帝釋鼻孔。東海鯉魚打一棒。雨似盆
傾。不出諸人十二時中。尋常受用。
<other>福州府西禪此菴守淨禪師</other>上堂。談元說妙。撒屎
撒尿。行棒行喝。將鹽止渴。立主立賓。華擘宗乘。設或
總不恁麼。又是鬼窟裏坐。到者裏山僧已是打退鼓。
且道諸人尋常心憤憤口悱悱。合作麼生。莫將閒學
解。埋沒祖師心　上堂。道是常道。心是常心。汝等諸
人。聞山僧恁麼道。便道我會也。大盡三十日。小盡二
十九。頭上是天。脚下是地。耳裏聞聲。鼻裏出氣。（此今日之
通病也）忽若四大海水在汝頭上。毒蛇穿你眼睛。蝦蟇
入你鼻孔。又作麼生　上堂。閉却口。時時說。截却舌。
<pb n="312"/>
無間歇。無間歇。最奇絕。最奇絕。眼中屑。既是奇絕。為
甚麼却成眼中屑。了了了時無可了。元元元處亦須
呵（有問貍奴白牯。燈籠露柱。還被呵也無。但向伊道。近來法令稍嚴。不許攙奪行市）　上堂。
佛祖頂𩕳上。有潑天大路。未透生死關。如何敢進步。
不進步。大千沒遮護。一句絕言詮。那吒擎鐵柱　問
不施寸刃。請師相見。師曰。逢強即弱。曰何得埋兵擢
鬭。師曰。祇為闍黎寸刃不施曰未審向上還有事也
無。師曰有。曰如何是向上事。師曰。敗將不斬（者僧有頭無尾）。
<other>處州府連雲道能禪師</other>僧問。鏡清六刮。意旨如何。師
曰。穿却你鼻孔。曰學人有鼻孔即穿。無鼻孔又穿箇
甚麼。師曰。抱贓呌屈。曰如何是就毛刮塵。師曰。筠袁
虔吉頭上插筆。曰如何是就皮刮毛。師曰。石城虔化。
說話廝罵。曰如何是就肉刮皮。師曰。嘉眉果閬。懷裏
有狀。曰如何是就骨刮肉。師曰。漳泉福建。頭匾如扇。
曰如何是就髓刮骨。師曰。洋瀾左蠡。無風浪起。曰髓
又如何刮。師曰。十八十九。癡人夜走。曰六刮已蒙師
指示。一言直截意如何。師曰。結舌有分（且道此老東刮西刮。畢竟
刮著也無。今日有問。但云者裏不消一刮。若問如何是一刮。答云。伸手縮手都打殺。如何是不消。答云。箇箇猢
猢會著襪）。
<other>杭州府靈隱最菴道印禪師</other>漢州人　上堂。大雄山
下虎。南山鼈鼻蛇。等閒撞著。抱賞歸家。若也不惜好
手。便與拔出重牙。有麼有麼　中秋上堂。舉馬大師
與西堂百丈南泉翫月話。師曰。馬祖垂絲千尺。意在
深潭。西堂振[髟/(鼠-臼+(ㄇ@(企-止)))]。百丈擺尾。雖則衝波激浪。未免上他
鉤線。南泉自謂躍過禹門。誰知依前落在巨網。即今
莫有絕羅籠。出窠臼底麼。也好出來露箇消息。貴知
華藏門下。不致寂寥。其或未然。此夜一輪滿。清光何
處無（出來露箇消息。道絕人荒。其或未然。門庭熱閙）。
<other>建寧府竹原宗元菴主</other>本郡連氏子　示眾。若究此
事。如失却鎻匙相似。祇管尋來尋去。忽然撞著。噁。在
者裏。開箇鎻子。便見自家庫藏。一切受用。無不具足。
不假外求。別有甚麼事　示眾。諸方為人抽釘拔楔。
解黏去縛。我者裏為人添釘著楔。加繩加縛了。送向
深潭裏。待他自去理會（且道是抽[托-七+友]語。是添著語。若道是添著語。孤負竹原。若道
是抽[托-七+友]語。孤負自己。要得不孤負麼。問取張家打油匠去　示眾。主法之人。氣吞
宇宙。為大法王。若是釋迦老子達磨大師出來。也教
伊叉手向我背後立地。直得寒毛卓豎。亦未為分外
　垂語曰。者一些子。恰如撞著殺人漢相似。你若不
殺他。他便殺了你（無回避處。設有問狹路相逢時如何。向伊道甚處得相逢）。
<other>溫州府淨居尼妙道禪師</other>延平尚書黃裳之女　上
堂。問答罷。乃曰。問話且止。直饒有傾湫之辯。倒嶽之
機。衲僧門下。一點用不著。且佛未出世時。一事全無。
我祖西來。便有許多建立。至今累及兒孫。山僧於人
天眾前。無風起浪。語默該不盡底。彌亘大方。言詮說
不及處。徧周沙界。通身是眼。覿面當機。電卷星馳。如
何湊泊。（你看他女子。有如此丈夫氣概）有時一喝。生殺全威。有時一
喝。佛祖莫辨。有時一喝。八面受敵。有時一喝。自救不
了。遂喝一喝曰。且道者一喝。是生殺全威邪。是佛祖
莫辨邪。是八面受敵邪。是自救不了邪。若向者裏辨
別得。堪報不報之恩。脫或未然。山僧無夢說夢去也。
拈起拂子曰。還見麼。若見。被見刺所障。擊禪牀曰。還
聞麼。若聞。被聲塵所惑。直饒離見絕聞。正是二乘小
果。跳出一步。葢色騎聲。全放全收。主賓互換。所以道。
欲知佛性義。當觀時節因緣。敢問諸人。即今是甚麼
時節。蕩蕩仁風扶聖化。熈熈和氣助昇平。擲拂子下
座　問如何是佛。師曰。非佛。曰如何是佛法大意。師
曰。骨底骨董　問言無展事。語不投機時如何。師曰。
未屙已前。墮坑落壍。
<other>蘇州府資壽尼無著妙總禪師</other>丞相蘇頌孫女也（悟緣
見前錄）　上堂。宗乘一唱。三藏絕詮。祖令當行。十方坐
斷。二乘聞之怖走。十地到此猶疑。若是俊流。未言而
喻。設使用移星換斗底手段。施攙旗奪鼓底機關。猶
是空拳。豈有實義。向上一路。千聖不傳。學者勞形。如
<pb n="313"/>
猿捉影。靈山付囑。俯徇時機。演唱三乘。各隨根器。山
僧今日與此界他方。乃佛乃祖。山河大地。草木叢林。
現前四眾。各轉大法輪。交光相羅。如寶絲網。若一草
一木不轉法輪。則不得名為轉大法輪。所以道於一
毫端。現寶王剎。坐微塵裏。轉大法輪。乘時於其中間。
作無量無邊廣大佛事。周遍法界。一為無量。無量為
一。小中現大。大中現小。不動步游彌勒樓閣。不返聞
入觀音普門。情與無情。性相平等。不是神通妙用。亦
非法爾如然。於此倜儻分明。（作麼生是倜儻分明。還著得語麼）皇恩
佛恩。一時報足且道如何是報恩一句。天高羣象正。
海闊百川朝　上堂。舉雲門示眾。十五日已前則不
問。十五日已後道將一句來。自代云。日日是好日。師
曰。日日是好日。佛法世法盡周畢。不須特地覓幽元。
祇管鉢盂兩度濕。（日日是好日。佛法世法都不涉。東家老兒脚底彎。西家阿婆背心凸）
問如何是奪人不奪境。師曰。野花開滿路。徧地是清
香。曰如何是奪境不奪人。師曰。茫茫宇宙人無數。幾
箇男兒是丈夫。（有得他嘲笑）曰。如何是人境俱不奪。師曰。
處處綠楊堪繫馬。家家門首透長安。曰如何是人境
兩俱奪。師曰。雪覆蘆花。舟橫斷岸。曰人境已蒙師指
示。向上宗乘事若何。師便打。
<other>長沙府大溈山法寶禪師</other>福州人　上堂。千般言。萬
種喻。祇要教君早回去。夜來一片黑雲生。莫教錯却
山前路。咄　上堂。喚作竹篦則觸。不喚作竹篦則背。
直須師子咬人。莫學韓獹逐塊。呵呵呵。會不會。金剛
脚下鐵崑崙。捉得明州憨布袋（鐵崑崙憨布袋。引得兒童眼搭癡。正好團
團去逐塊）。
<other>德安府隨州大洪老訥祖證禪師</other>上堂。萬象之中
獨露身。如何說箇獨露底道理。豎拂子曰。到江吳地
盡。（師家米盡柴無）隔岸越山多（學人自做活計）　僧問。雲門問僧。光
明寂照徧河沙。豈不是張拙秀才語。僧云是。（一釣便上）門
曰。話墮也。未審那裏是者僧話墮處。師曰。鮎魚上竹
竿（別云。老僧也尋不著）　問離却言句。請師直指。師豎拂子。僧
曰。還有向上事也無。師曰。有（別云。老僧不向你道無）曰。如何是
向上事。（者蠢材）師曰速禮三拜（權當三十棒）。
<other>寧波府天童長翁如淨禪師</other>生而岐嶷。不類常童。長
學出世法。參足菴於雪竇。菴令看庭前栢樹子話。有
省。呈頌曰。西來祖意庭前柏。鼻孔寥寥對眼睛。落地
枯枝纔𨁝跳。松蘿亮槅笑掀騰。菴頷之。後出世。屢遷
名剎。住淨慈時。奉敕陞天童。捧敕黃示眾曰。雲開九
天。呈起曰。看彩鳳銜出。且道如何委悉。急急如律令。
敕　開爐上堂。召眾打圓相曰。箇是天童火爐。近前
則燒殺。退後則凍殺。忽有箇漢出來道。合作麼生。㘞。
火爐動也　上堂。霜風號肅殺。木葉墮蕭[颱-台+(癸-天+虫)]。舉拂子
曰。看。惟有玲瓏巖。崔嵬望轉高。所謂天童滯貨。今朝
短販一遭。莫有酬價底麼。下座巡堂　上堂。外不放
入。內不放出。痛下一槌。萬事了畢。且道如何。太白峰
前令斬新。內外紀綱俱委悉　謝新舊兩班上堂。開
無間地獄。現閻羅大王。聚夜叉一部。列牛頭兩行。與
其進者。劒樹上猛火進用。與其退者。刀山裏寒冰退
藏。且道理會甚事。尀耐飯飽弄筯。判斷矢急尿牀。其
或未然。花柳春風入戲場　上堂。天童鐵臭老拳頭。
打殺江湖水牯牛。夜深忽然生箇卵。天明推出大日
頭。且道如何。曬㫰諸人蒸濕處。免教行步滑如油
　完橋上堂。去那邊去。來者裏來。中間絕壑斷崖。且道
如何相委。以拂子作彎橋勢曰。看。依稀金磴闊。彷彿
彩虹彎。人從橋上過。又作麼生。松蘿影裏開天巧。翰
墨光中入畫看　上堂。靈雲見處桃花開。天童見處
桃花落。桃花開。春風催。桃花落。春風惡。靈雲且置。莫
有與天童相見者麼。春風惡。桃花躍浪生頭角　新
起妙嚴閣慶懺陞座。推倒多年老鼠窠。掃空平地笑
呵呵。稜𡾓榱桷揑雲表。萬億斯年葢覆多。大眾見麼。
今朝成就大緣。千古發揮大事。且道如何。卓拄杖曰。
斫額任他門外客。到家還我箇中人。復舉文殊問無
<pb n="314"/>
著。近離甚處。曰南方。殊曰。南方佛法。如何主持。曰末
法比邱。少奉戒律。殊曰。多少眾。曰或三百。或五百。師
曰。春風鉤引鷓鴣啼。曰此間佛法。如何主持。殊曰。凡
聖同居。龍蛇混雜。曰多少眾。殊曰。前三三。後三三。師
曰。平地沒瀾駕鐵船。天童者兩轉語。僅與諸方眉毛
撕結。更有兩轉語。要為諸方點眼。或三百。或五百。銅
錢鐵錢。省數足陌。前三三。後三三。蘿蔔芋艿。淺[貯-丁+一]滿
擔。諸方忽然眼開。決定拍手大笑。且道笑箇甚麼。不
笑巴叉。便笑杜撰。雖然。笑者還稀。或有人問天童多
少眾。便向道。新起妙嚴誇第一。團圞都在畫圖中
　上堂。陸修靜。陶淵明。文殊普賢。作圓相曰。咦。一款具
呈。且道憑誰批判。若是孔夫子。吾無隱乎爾　舉世
尊初生公案。頌曰。無憂樹下浴嬰孩。清曉薔薇帶露
開。轉過衲僧相見處。後槽驢馬出胞胎　舉初祖對
武帝不識話。頌曰。金烏飛上玉欄干。黑漆崑崙對面
看。畢竟者些傳不得。落花流水太無端　舉楊岐栗
棘蓬金剛圈話。頌曰。肘後驀生閒落索。風前忽布閙
叉撐。那吒八臂空惆悵。夜半三更白晝行　師六坐
道場。兩奉天旨。法道之盛。可想見也。示寂說偈曰。六
十六年。罪犯彌天。打箇𨁝跳。活陷黃泉。塔全身於本
山。
<other>六祖下第十八世</other>
<other>慶元天童密菴咸傑禪師</other>閩之福州人。幼頴悟。出家
後。究心禪理。徧參知識。後謁應菴華和尚於衢之明
果。華孤硬難入。屢遭訶叱。一日華問如何是正法眼。
師遽答曰破沙盆。華頷之（待問如何是正法眼。劈面一掌。猶較些子。不合置箇
隱身符。弄得後代兒孫。箇箇在破砂盆上作活計。人貧智短。笑殺旁觀。咦）　上堂。牛頭橫
說豎說。不知有向上關棙子。有般漆桶輩。東西不辯。
南北不分。便問如何是向上關棙子。何異開眼尿牀。
華藏有一轉語。（待云。有一轉語。劈胸擒住云。速道速道。管教者野狐精。立地現形）　不
在向上向下。千手大悲摸索不著。雨寒何處曬㫰。今
日普請布施大眾。良久曰。達磨大師無當門齒（押韻而已。
不足言詩）　上堂。卓拄杖曰。迷時祇迷者箇。復卓拄杖云。
悟時祇悟者箇。（別云。迷時秖者箇迷。悟時秖者箇悟。會麼。又別云。迷時不是者箇。悟時不
是者箇。會麼直饒迷悟雙忘。糞掃堆頭。重添擸𢶍。莫有東
涌西沒。全機獨脫處。道得一句麼。若道不得。華藏自
道去也。（拈云。和尚何不道）擲拄杖曰。三十年後（三十年後鬼爭漆桶）
　上堂。世尊不說說。抝曲作直。（抝直作曲）迦葉不聞聞。望空
啟告。（塞破耳門）馬祖即心即佛。懸羊頭。賣狗肉。（更與貼秤）趙州
勘菴主。貴買賤賣。分文不值。（不許酬價）祇如文殊是七佛
之師。因甚出女子定不得。河天月暈魚分子。槲葉風
高鹿養茸（適纔世尊迦葉馬祖趙州已道過了也　解夏上堂。僧問如
何是正法眼。師云。草鞵無𦄍。進云。只如和尚道破沙
盆又作麼生。師云。老僧不曾動著舌頭。進云。此語已
遍天下。師云。杓卜聽虗聲。
<other>如如顏丙居士</other>頌子湖狗話曰。貧家無所有。（難得到此田地）
只養一隻狗。（天然利害）便是佛出家。（其餘是甚麼茄子瓠子）也須遭
一口（便是狗出來。也須遭一口。何故。不見道破布袋裏盛錐子。不出頭是好手）。
<other>寧波府天童海門師齊禪師</other>每晨起。童行捧香盒。隨
師各殿堂逐一行香畢。還方丈。望佛作回向語曰。上
來持誦大方廣佛華嚴經一部。回向真如（云云）。日以
為常。而舉寺未甞信。師乃謂眾曰。華嚴經有八十一
卷。汝以八十一人。各執一卷。聽老僧一口同時誦出。
八十一人各聞所誦。與手中一字不謬。乃知為華嚴
大菩薩也（與笨人說法。不妨笨做）。
<other>福州府乾元鈍菴宗頴禪師</other>上堂。卓拄杖曰。性燥
漢祇在一槌。（須知一槌便就。不是性燥漢）靠拄杖曰。伶俐人不勞
再舉。（已是千舉萬舉而今莫有伶俐底麼。（出來也是鈍漢。不出來也是鈍漢。諸
公到此合作麼生參）良久曰。比擬張麟。兔亦不遇（和尚網小。莫怪莫怪）。
<other>荊州公安遯菴祖珠禪師</other>南平人也　上堂。不是心。
不是佛。不是物。瀝盡野狐涎。趯翻山鬼窟。平田淺草
裏露出焦尾大蟲。太虗寥廓中。放出遼天俊鶻。阿呵
呵露風骨。等閒拈出眾人前。分明是何物。咄咄。（拈不出奈何）。
<pb n="315"/>
<other>臨安北磵敬叟居簡禪師</other>上堂。識得一。萬事畢。了
事衲僧。一字不識。直饒恁麼。未稱全提。禹力不到處。
河聲流向西。
<other>六祖下第十九世</other>
<other>夔州臥龍破菴祖先禪師</other>蜀之廣安王氏子。聞緣老
宿住照覺。往參扣。語契。令奉圓悟香火。一日從方丈
前過。緣問菴頭有人麼。師云。無人。語未竟。緣劈胸與
一拳云。你聻。師忽有省。出峽。依澧州德山涓公祝髮。
受具。徧叩諸方。值雪夜坐。自念行脚數年。未得悟徹。
正悶悶間。忽見鐘動。趨後架。舉首見照堂二字。疑情
頓釋。即見水菴一於雙林。水曰。師子尊者被罽賓斬
却頭且置。你道西天胡子為甚麼無鬚。師曰非雙林
不舉此話。水曰。作家禪客。師曰。心不負人。面無慚色。
水遂以手拓開。師曰。勘破了也。迨水菴謝事。往參密
菴傑和尚。傑命師典客。一日傑對旁僧舉不是風動。
不是幡動語。師聞豁然大悟。次日傑過寮前謂師曰。
總不得作伎倆。試露箇消息來。師應聲曰。方丈裏有
客。傑呵呵大笑　傑遷蔣山。師侍行。親炙凡五載。盡
得旨要。辭還蜀。傑送以偈曰。萬里南來川䖃苴。奔流度
刃叩元關。頂門戳瞎金剛眼。去住還同珠走盤　上
堂。密菴先師道。有問冬來事。京師出大黃。貪他一粒
米。失却半年糧。秀峯則不然。有問冬來事。京師出大
黃。只圖一糧米。却得百年糧（阿翁壁立千仞。乃子和泥合水。唱教門中。放過
一著。若是本色鉗鎚。須還我大黃來始得）　上堂。舉東山道。如何是禪。閻
浮樹在海南邊。近則不離方寸。遠則十萬八千。畢竟
如何。禪禪。師曰。穹窿也有道處。如何是禪。閻浮樹在
海南邊。撐天拄地。拄地撐天。巧說不得。只要心傳。畢
竟如何。禪禪（兩箇老漢口門窄。何不問心圓）　上堂。不是心。不是佛。
不是物。山僧忍俊不禁。為諸人作箇撇脫。（何不用拄杖旋風打
散。更要鈍置在）拈拄杖卓一下曰。流水暗銷溪畔石。勸人除
却是非難　師將示寂。作書別交遊。復書偈曰。末後
一句。已成叨呾。寫出人前。千錯萬錯。端坐而逝。
<other>杭州府靈隱松源禪師</other>名崇岳。龍泉吳氏子。見大慧
杲於徑山。慧陞堂。稱蔣山應菴。為人徑捷。師聞之。不
待旦而行。既至。入室未契。退愈自奮厲。朝夕咨請。應
菴問世尊有密語。迦葉不覆藏。汝作麼生會。師云。鈍
置和尚。應菴厲聲一喝。師有省。應菴大喜。以為法器。
說偈勸使祝髮。自是遍參諸大老。罕當其意者。迺入
閩見乾元木菴永公。永舉有句無句。如藤倚樹。師云
裂破。永云。瑯琊道好一堆爛柴聻。師曰。矢上加尖。永
曰。吾兄下語。老僧不能過。其如未在。他日拂柄在手。
為人不得。驗人不得。師曰。為人者。使博地凡夫。一超
入聖域固難矣。驗人者。打向面前過。不待開口。已知
渠骨髓。何難之有。永舉手曰。明明向汝道。開口不在
舌頭上。後當自知。明年見密菴於衢之西山。隨問即
答。密菴微笑而已。師切於究竟。至忘寢食。一日密菴
挂牌。為眾入室次。問僧不是心。不是佛。不是物。師侍
側豁然大悟。乃曰。今日方會木菴和尚道。開口不在
舌頭上　上堂。大凡扶豎宗乘。須具頂門正眼。懸肘
后靈符。舉保壽開堂。三聖推僧公案。乃云。二尊宿等
閒一挨一拶。發明臨濟心髓。殊不知性命總在者僧
手裏。還有撿點得出者麼。昔年覓火和煙得。今日擔
泉帶月歸（諺云。賭場上沒閒人。者僧本是箇看戲小矮。及被推出。恰又似撞露柱瞎漢。不打何
待）　示眾。舉臨濟如蒿枝拂公案。雪竇拈曰。臨濟放
處太危。收來太速。師拈拄杖曰。臨濟據令而行。不知
孤負黃檗。雪竇盡力擔荷。也只見得一邊。且道薦福
節文在甚麼處。擲下拄杖（擲下拄杖便許你。畢竟節文在甚麼處。夢也夢不見）
　上堂。舉保寧勇上堂。大方無外。大圓無內。無內無
外。聖凡普會。瓦礫生光。須彌粉碎。無量法門。百千三
昧。拈拄杖曰。總向者裏會去。蘇盧蘇盧。悉利悉利。師
曰。大小保寧。業識茫茫。不奈船何。打破戽斗（衲僧箇箇口<bz>〔拄〕</bz>
壁。心圓拍掌笑呵呵。且道笑箇甚麼。破戒破戒　示眾。古者道。拈起也。天回
地轉。放下也。草偃風行。冶父則不然。拈起也。乾坤黯
<pb n="316"/>
黑。放下也。瓦礫生光。忽有一箇半箇。驀然戳瞎頂門
眼。達磨一宗。未至寂寥　示眾。明眼衲僧。因甚打失
鼻孔。有賊無贓。辭世日。示眾。久參兄弟。正路行者有。
只不能用黑豆法。難以荷負正宗。臨濟佛法。到此平
沈。痛哉痛哉。復書偈曰。來無所來。去無所去。瞥轉元
關。佛祖罔措。跏趺而寂。
<other>太平隱靜致柔禪師</other>上堂。飢荒老鼠咬葫蘆。巧計
猢猻倒上樹。要透報恩向上關。直須一步低一步。既
是向上關。因甚却要一步低一步。待你踏著。却向你
道（踏著時。自然有人向你道）。
<other>臨安徑山藏叟善珍禪師</other>泉州南菴呂氏子也。據室
顧眾云。者裏是你立地底所在麼。你自鈍置猶可。莫
來鈍置老僧　上堂。春雪寒。春宵短。古佛心。破燈盞。
正法眼。乾紙撚。抖擻精神只管看。看到北斗西移。南
斗東轉。上元依舊正月半　示眾云。古者道。知之一
字。眾妙之門。又有道。知之一字。眾禍之門。只者二門。
入得更須出得。三世諸佛出不得。六代祖師出不得。
天下老和尚出不得。何故。變鐵成金易。變金成鐵難
（別云。牛頭覓角易。龜背刮毛難）　自題其像曰。參禪無悟。識字有數。
眼三角似燕山愁胡。面百摺如趙婆呷酢。一著高出
諸方。敢道飯是米做（若如此道。未見高出諸方。若要高出諸方。飯不道是米做。恁麼
道。也未高出諸方。若要高出諸方。良久云。駝子伸腰。總未見得）。
<other>吉安龍濟友雲宗鍪禪師</other>廬陵王氏子。歲暮。僧問臘
月三十日到來時如何。師曰。門無索債人（會麼。從來不欠他）。
<other>臨安淨慈偃溪廣聞禪師</other>侯官林氏子。十八得度受
具。參浙翁於天童。鍼芥雖投。自知未穩。及再參於雙
徑。翁笑而問曰。汝來耶。一夕坐簷間。聞更三轉入堂。
曳履而蹶。忽省。翌朝造室。翁舉趙州是盋盂話。師將
啟吻。翁遽以拳止之。疑情當下冰釋（如此容易。為甚麼特地艱難去。
會麼。不因霜雪盡。容易坐春風）　上堂。雲門放洞山三頓棒。嚼飯餧
嬰兒。黃檗打臨濟三頓棒。按牛頭喫草。只今不犯絲
毫。有箇方便。良久曰。大事為你不得。小事自家擔當
（真善知識）　上堂。趙州喫茶去。金牛喫飯來。龍門多上客。
有人續得末後句。許你入阿字法門（拈云。續末後句易。入阿字法門
却難）。
<other>蘇州府虎邱東山道源禪師</other>題蜆子像曰。紙錢堆
裏可憐生。臭口纔開便葛藤。蕩盡鬼家窮活計。至今
古廟絕人行（待問西來意。劈面便掌。猶較些子。引得華嚴者廝。更道甚麼同根生。真好一坑
埋却）。
<other>饒州薦福無文燦禪師</other>上堂。雲門放洞山三頓棒。
黃檗打臨濟三頓棒。減竈添兵。傷鹽費醬。一不成單。
二不成兩。多少蘆花對蓼紅。時人只看絲綸上（妙語可參）
　上堂。百不知。百不會。饑喫飯。暖打睡。要得尅期取
證。須證如是三昧（大難大難）。
<other>吾捨從寬禪師</other>臨終謂其次兄曰。佛祖父母。我今一
箭射殺。二哥以為何如。隨整襟坐脫焉（慈悲之故。有落草之談）。
<other>長沙府石霜竹巖妙印禪師</other>謁月林。林問如何是祖
師西來意。師曰。老鼠咬破燈盞。林頷之　對月看經
偈曰。未動舌頭文彩露。（更進前一步）五千餘卷一時周。（再多
著些子）若言待月重開卷。（開卷亦不惡）敢保驢年未徹頭（徹頭
作甚麼）。
<other>六祖下第二十世</other>
<other>臨安徑山無準師範禪師</other>梓潼雍氏子。九歲出家。長
遊成都。坐夏。請益坐禪之法於老宿堯首座。座曰。禪
是何物。坐底是誰。師畫夜體究。一日如廁。提前話有
省。明年。往謁佛照光於育王。光問曰。何處人。師曰。劒
州。光曰。帶得劒來麼。師隨聲便喝。光笑曰。者烏頭子。
也亂做。貧甚。無貲剃髮。人皆以烏頭子呼之。久之。復
至靈隱。時破菴居第一座。同遊石筍菴。菴之道者請
益曰。胡孫子捉不住。願垂開示。光曰。用捉他作甚麼。
如風吹水。自然成紋。師聞之大悟（待云胡孫子捉不住。攔頭便喝。猶較
些子）　上堂。靈山指月。曹溪話月。遞代相傳。證龜成鼈。
範上座尋常一張口掛在壁上。今日無端入者行戶。
<pb n="317"/>
未免拈出多年歷日。說似諸人。且要郭大李二。鄧四
張三。知得江南兩浙。春寒秋熱（和尚恁麼道。大似憂鼈無裙。愁龜少⿱士冗。靈
山曹溪。的旨如是。然正眼觀來。依舊證龜成鼈）　湻祐戊申秋。師築室明月
池上。榜曰退畊。乞老於朝。而舊病適作。三月旦日。陞
堂示眾曰。山僧既老且病。無力得與諸人東語西語。
令日勉強出來。將從前所說不到底。盡情向諸人面
前抖擻去也。遂起身抖衣曰。是多少。（三面貍奴脚踏月。兩頭白牯手
拏烟。薦薦）便歸方丈。十五日集兩序區畫後事。親書遺表。
言笑如平時。其徒以遺偈為請。乃執筆疾書曰。來時
空索索。去也赤條條。更要問端的。天台有石橋。移頃
而逝。
<other>臨安徑山元叟行端禪師</other>臨海何氏子。世業儒。母陳
氏。師生而秀拔。幼不茹葷。十二出家。十八受具。一切
文字。不由師授。初參藏叟珍於徑山。珍問甚處人。師
曰台州。珍便喝。師展坐具。珍又喝。師收坐具。珍曰。放
汝三十棒。參堂去。師於言下豁然頓悟（可惜元叟少一轉語）
　一日侍立次。珍曰。吾泉南無僧。師曰。和尚聻。（那箇是和尚。莫
錯會好）珍便棒。師接住曰。莫道無僧好。（和尚來也）珍頷之。命
入侍司。洎珍告寂。乃至淨慈。嘗自稱寒拾里人。見雪
巖欽於仰山。欽問何處來。師曰兩浙。欽曰。因甚語音
不同。師曰。合取臭口。欽曰。獺徑橋高。集雲峯峻。未識
闍黎在。師拍手曰。鴨吞螺螄。眼睛突出。欽笑顧侍者。
點好茶茶。師曰。也不消得。欽寂。乃還浙。徑山請居第
一座　僧問如何是正法眼。師曰。十字街頭石敢當。
曰只者便是麼。師曰。月似彎弓。少雨多風　師嘗勘
一新到。曰何方聖者。甚處靈祇。僧曰。臨朕碪。師曰。杜
撰禪和。如蔴似粟。參堂去（心圓不避口業說破。三世諸佛歷代祖師。古今善知
識。無有一箇不杜撰者。諸公要見不杜撰底麼。試伸手脚跟下摸一摸看。摸得著時。早又杜撰了也）
　又勘一僧曰。劈開華嶽連天秀。放出黃河徹底清。即
且置。平實地上道將一句來。（你看杜撰）僧擬開口。師便打
（鉤子鉤得你沒脚跑。錐子錐得你沒處藏。莫道鈍置漢翻不得身。便是唧[喵-卄+(一/(匚*〡*〡*(巨-匚)))]漢。也出不得門。所以道佛法如狼
毒砒霜。不是別人與你。都是你自己無始劫來帶得底。遇緣即發。奉勸諸公。盡情放下。絲毫不盡。明朝後日。大
有事在　問僧。棋盤石斫破你腦門。盋盂池浸爛你脚
板。僧擬答。師便喝（擬答則者僧多了一句。不擬答時。元叟又多了一句。敢問諸仁。作麼
生得恰好去。若不會。心圓為你說破。元叟已是騎虎頭收虎尾了也。第一句在甚麼處　師以
訶叱怒罵為慈誘之誨。利他之事。皆陰為之。沒齒不
言　上堂。邊戍朝鳴角。空山夜答鐘。人人皆共聽。何
處不圓通（說時便不圓通。不說時圓通在甚麼處。離心意識參）　示微疾。問侍
者曰。呼之曾已休。吸之尚未捨。寄語諸苦源。來者不
來者。如何是來者不來者。侍無語。（死漢）師曰。後五日看。
（劈面便掌。說甚麼後五日看）至期沐浴更衣。書偈示眾曰。本無生
滅。焉有去來。冰河發𦦨。鐵樹花開。投筆垂一足而化。
留龕七日。顏色如生。
<other>明州奉化岳林栯堂　益禪師</other>上堂。五千四十八
卷。只作一句道却。（牙根猶帶生澀在）遂起身曰。立地待諸人
搆取。下座（狼藉潑撒一場特地）。
<other>杭州府放牛余居士</other>參無門。凡有問門。皆劈面截曰。
不是不是。及見臭菴問曰。吾師何所見。敢對人天顛
倒是非耶。菴曰。我在無門處。無法可得。無道可傳。只
得兩箇字。士曰。是甚兩字。菴曰。不是不是。士大悟（雲門
一棒。臨濟一掌。馬祖一喝。巖頭一噓。六祖知非。龐公好殺。子湖狗。楊岐驢。雪峯毬。鼓山劒。石鞏箭。秘魔叉。上來
一隊老古錐。未夢見兩箇字在。忽有箇伶俐衲僧出來問。趙州勘破臺山婆子時又如何。心圓即與攔顋一掌。
劈面一唾。罵道你者不知香臭漢）。
<other>溫州府華藏瞎驢無見禪師</other>舉興化打克賓話。頌曰。
興化打克賓。言親語亦親。（克賓自待不薄。興化成人之美）棒頭如雨
點。敲出玉麒麟（諸公還知。棒頭落處麼。直饒知得。倜儻分明。未許你是玉麒麟在）。
<other>順天府大慶壽寺中和璋禪師</other>室中示徒。或握木劒。
或執錦蛇。海雲簡參。入門便問。某甲不來而來。師作
麼生相見。師曰。參須實參。悟須實悟。莫打野榸。簡曰。
某甲因擊石。火光迸散。乃知眉橫鼻直。師曰。吾此處
別。曰如何表信。師曰。吾牙是一口骨。耳乃兩片皮。（別攔
頭與一棒）曰將謂別有。師曰錯。簡喝曰。草賊大敗。（果然）師便
休。次日。師舉臨濟兩堂首座齊下喝至賓主歷然話。
<pb n="318"/>
問簡如何會。簡曰。打破秦時鏡。磨尖上古錐。龍飛霄
漢外。何必更鍼錐。（若在今時師家學人。便道賓則始終賓。主則始終主矣。古人入處不
[(廉-(前-刖))-〦+立]纖如此）師曰。汝只得其機。不得其用。（若在尋常師家。非稱善則頷之矣）
簡便掀倒禪牀。師曰。途路之樂。終未到家。簡與一掌
曰。精靈千載野狐窟。看破如今不值錢。師打一拂曰。
汝只得其用。不得其體。簡進前曰。青山聳寒色。月照
一溪春。師曰。汝只得其體。不得其智。簡曰。流水自東
西。落花無向背。師曰。汝雖善語言三昧。要且沒交涉。
（師亦弓箭折盡。徒亦弓箭折盡。爭奈有一人不肯。可謂為眾竭力。禍出私門）簡豎拳拍一
拍。直得丈室震動。師曰。如是如是。簡拂袖便出（可謂證驗
到十成無滲漏矣。然子細檢點。仍是十成滲漏。明眼宗師如何為人。參）。
<other>杭州府護國臭菴宗禪師</other>上堂。舉豐干謂寒山拾
得曰。你與我去遊五臺。便是我同流。山曰。你去遊五
臺作麼。干曰。禮拜文殊。山曰。你不是我同流。師曰。豐
干開口不在舌頭上。寒山同坑無異土。檢點將來。兩
箇駝子廝撞著。世上由來無直人（兩箇駝子胸貼胸。從來背背不相見）
　上堂。舉岳林振示眾。布袋口開。還有買底麼。僧曰
有。林曰。不作賤。不作貴。你作麼生買。僧無語。（火蓮代云。不買
者箇破草鞵。拂袖便行。息菴代云。疾與一掌。嬾儂代云了。歇齋代云。咦。拙菴代云。貓。湄菴代云。㘞。覺非代云。屈
某甲）林曰。老僧失利。（別云。且喜不折本）師曰。岳林設箇問端。也
甚奇特。及至被人道箇有字。直得東遮西掩。囊藏不
迭。護國今日布袋口開。還有買底麼。良久曰。闌干雖
共倚。山色不同觀（別云。同坑無異土）。

<sarticle>揞黑豆集卷二</sarticle>

心圓居士　拈別
火蓮居士　集梓
<other>六祖下第二十一世</other>
<other>袁州府仰山雪巖祖欽禪師</other>一字慧朗。閩漳州人。五
歲出家。十六薙染。十八行脚。初參雙林。洎妙峰善石
田薰諸老。無所發明。聞滅翁住淨慈。懷香請益。翁示
臨濟三頓痛棒話。亦無所入。遂上徑山謁無準。銳志
咨參。封被脇不至席者數載。一日上蒲團。忽然面前
豁開如地陷。時中淨倮倮地。靜悄悄地。浮逼逼地。動
相不生者半月餘。自茲坐定。礙膺十年。尋常入室。遇
舉主人公話。便可打𨁝跳。若教舉起衲僧巴鼻。佛祖
爪牙。更無下口處。後同忠石梁過天目。擡眸見古柏。
觸著向來所得境界。和底一時颺下礙膺之物。始[焊-干+恭]
然而散。從此不疑生。不疑死。不疑佛。不疑祖。徹見徑
山老人立地處　上堂。一見便見。一得永得。展手曰。
撒開兩手大家看。畢竟明明是何物。潭州內外有一
十八座城門。白日行人。千千萬萬。往往來來。一任東
西南北（不得動著。動著即頭角生）　上堂。石門𡾟嶮。玉峽潺湲。未
到此間。（此間是甚麼所在。不見道一十八座城門。白日行人千萬徃來。一任東西南北）不妨
疑著。到則到矣。（不動步者）平展一句又作麼生。古路鐵蛇
橫（擬議則喪身失命）　上堂。水不洗水。金不博金。青天白日。
自古自今。山僧到者裏。直是插手不入。汝等諸人還
肯信自己是仰山麼。曹谿波浪如相似。（一人一曹谿。如何得相似）
無限平人被陸沈（曹谿元是陸地波。無限平人水浸殺）　上堂。海水不
可斗量。虗空不可尺度。淨地不可撒沙。爛泥不可著
脚。者四轉語。轉轉有落處。且道落在甚麼處。（劈面便掌。何故。
要使芭蕉長怒雷）東京大相國寺裏有樹芭焦。風吹雨打。一
似破袈裟　上堂。有句無句。如藤倚樹。白鷺下田千
點雪。黃鸝上樹一枝華。三千里外賣却布單。不遠而
來。因甚放下泥盤。呵呵大笑。毗婆尸佛早留心。直至
如今不得妙（瞞潭州城裏人不得。潭州城裏人亦瞞心圓不得。心圓亦瞞大眾不得。會麼。留
心不得妙。得妙不留心）　上堂。箇事本成現。覓則不可見。白圭
本無瑕。（出得陰界。纔是白圭）琢磨翻成玷。執之以實法。（陰界不出）空
中生閃電。視之為等閒。（未出陰界）脚下添紅綫。珍重學道
人。好好看方便。（但識病。莫執藥）作麼生。急須著眼看仙人。莫
看仙人手中扇（打殺仙人裂破扇。要見仙人還隔面）。
<other>嘉興府天寧楚石梵琦禪師</other>明州象山朱氏子。母夢
<pb n="319"/>
日墜懷而生。方襁褓。有神僧摩師頂曰。此兒佛日也。
他日當振揚佛法。燭照昏衢。因以曇曜字之。早失怙
恃。九歲入永祚寺受業。十六受具戒。一日閱楞嚴。至
緣見因明。暗成無見。不明自發。則諸暗相。永不能昏
處。有省。歷覽羣籍。恍如宿契。時元叟唱道雙徑。師往
參之。問如何是言發非聲。色前不物。叟遽曰。言發非
聲。色前不物。（明明道出矣。却沒交涉在）速道。師擬進語。叟震威一
喝。師錯愕而退。（如今師家多是被學人問著。跟著學人轉。倒像他來考驗師家一般。直饒
雲興缾瀉。答到彌勒下生。關甚痛癢。若是真正宗師。剛待學人進箇問頭。便奪却轉問。待伊擬答。即棒出喝出。
何等披肝露膽痛切相為。所以痛棒到三頓。為汝得徹困也。更須知與麼提持得。與麼承當得。檢點本分。已是
白雲萬里。遍地葛藤。何况聚集一班念話。社家開張一箇往來飯鋪。向十字街頭。鼓弄男女。羅致衣冠。以盲贊
盲。以瞎印瞎謬為佛法在是。豈非邪師過謬。非弟子咎乎會英宗召高衲金書大
藏。師應詔入京。一夕睡起。聞彩樓鼓聲。豁然大悟。拊
几笑曰。徑山敗缺處。為我識破了也。（恁麼撇脫。猶是病眼見空花。有
般不知香臭漢。便問如何便不是病眼見空花。拄杖打折。未放伊在）因成偈曰。崇天門
外鼓騰騰。驀劄虗空就地崩。拾得紅爐一點雪。却是
黃河六月冰。（打破徑山柄𣠽子。元來是箇野狐精）後歸徑山。叟迎笑曰。
西來密意。喜子已得之矣。處以第二座。泰定中。出世
海鹽福臻。天歷戊辰。遷天寧。至元乙亥。遷杭報國。僧
問如何是山裏禪。師云。猢猻上樹尾連顛。曰如何是
城裏禪。師云。十字街頭一片甎。曰如何是村裏禪。師
曰。扶桑人種陝西田。曰謝師答話。師云。蒼天蒼天
　一日索麵次。有僧來參。師引麵示之。僧珍重便去。師
召大德。僧應諾回首。師曰。有口不得喫麵者多（我說箇譬
喻。有人見一毒蛇。疾走避之。蛇忽化女。呼與狎暱。其人不覺。直前接吻。毒氣攻腹。即便命終。此猶為護惜性命
者言之。若亡命之徒。十二時中。無不死時也）　上堂。通身是眼。為甚麼看
不見。通身是耳。為甚麼聽不聞。通身是口。為甚麼說
不到。通身是心。為甚麼鑑不出。報恩有一道聰明神
呪。布施諸人去也。便下座（琦公者一道聰明神呪。如一塊堅石。毫無縫罅。有人
能於堅石上。栽得入花去者。不許犯著絲毫心意識道理。陰界依通。鬼家活計。宗門窠臼。出來下箇注脚。能令
學者立地桶底脫去。琦公不是作家。三世諸佛歷代祖師。一齊讓位。心圓捨四大以為牀座。供養此人。有麼有
麼。請出來著語看）　一日座主參。師問講甚麼經。主曰法華。
師曰。經中道。是真精進。是名真法供養如來。是否。曰
是。師曰。供養即不無。如何是真法。曰具在藥王品。師
曰。將謂是金毛師子。元來是野犴眷屬。主却問如何
是真法。師曰。汝豈不從天台來。主曰是。師曰。天台山
高一萬八千丈。頂上著得幾人坐。（琦公被者擔板漢一問。直得左支右
吾。滿口分疎不下）主無對。師曰。喫茶去（自知錯謬）　上堂。僧問。不
愁念起。惟恐覺遲。如何是覺。師曰。牛角馬角。曰如何
是念。（過去了也）師曰。四五二十也不識　問一大藏教。是
箇切脚。未審切箇甚麼字。師曰。切箇不字。曰只如不
字。又切箇甚麼字。師曰。莫錯舉似人。曰謝師指示。師
曰。石羊頭子向東看　問佛祖因緣即不問。君臣慶
會事如何。師曰。瑞草生嘉運。靈華結早春。曰如何是
君。師曰。莫觸龍顏。曰如何是臣。師曰。量材補職。曰如
何是臣向君。師曰。赤心片片。曰如何是君視臣。師曰。
如月入水。曰如何是君臣道合。師曰。俱（琦公處錄君臣語一則。及
公處錄賓主語一則。備員而已。大法若明。便都會得。不見圜悟請益五祖演臨濟四料揀語。演曰。也祇是箇程
限。是甚麼閒。我者裏如馬前相撲。倒便休。至言也　問[晷-人+卜]運推移。日南長至。
阿那箇是常住法。師曰。冬不寒。臘後看。曰教學人如
何履踐。師曰。獨木橋子　問西天以蠟人為驗。未審
此間以何為驗。師曰。驗甚麼盌。曰和尚豈無方便。師
曰。[鷂-缶+(工/山)]子過新羅　問一年將盡夜。萬里未歸人。還許
歸去也無。師曰。十里長亭。五里短亭。曰與麼則不歸
去也。師曰。直須歸去。曰作麼生是到家一句。師曰。天
寒日短。兩人共一盌　問日從東上。月向西沒。作麼
生是不遷義。師曰。柳絮隨風。自西自東。曰年年是好
年。日日是好日。師曰。瞎老婆吹火　問護明大士未
降王宮。釋迦老子在甚麼處。師曰。眨上眉毛。曰謝師
答話。師曰。恰值拄杖不在　問盡大地是箇佛身。向
甚麼處安居禁足。師曰。錦上鋪華又一重。曰竹密不
妨流水過。山高豈礙白雲飛。師曰。劈開華嶽連天色。
放出黃河到海聲。曰如何是先用後照。師曰。劒為不
<pb n="320"/>
平離寶匣。藥因救病出金缾。曰如何是照用同時。師
曰。定光金地遙招手。智者江陵暗點頭。曰如何是照
用不同時。師曰。三月懶游華下路。一家愁閉雨中門。
僧禮拜。師曰。更問一轉豈不好　問大悲菩薩用許
多手眼作甚麼。師曰。春風不褁頭　修佛殿次。師問
掌事僧。者殿是甚麼年中蓋造。僧摑露柱曰。何不祇
對和尚。師曰。克繇尀耐。倒來者裏捋虎鬚。三十棒一
棒也不恕。曰容某甲伸說。便禮拜。師曰。且放過一著
　芟草次。僧問。有根草任和尚芟。無根草作麼生芟。
師鋤地一下。僧便放身倒。（釣得半箇鰍。失卻一雙鯉師曰。諸方火
葬。我者裏活埋。（諸方斬草除根。我者裏土也須拈卻）僧起走。師呵呵大
笑　上堂。未離兜率。已降皇宮。未出母胎。度人已畢。
三世諸佛。歷代祖師。天下老和尚。說心說性。舉古舉
今。總是無風匝匝之波。實情好與二十拄杖。新福臻
今日不是盡法無民。打頭不遇作家。到底翻成骨董。
若相委悉。拈却炙脂帽子。脫却鶻臭布衫。其或未然。
明朝後日。大有事在（陰界中道理。盡是骨董。直饒說箇超佛超祖。骨董不少。甚麼處
是拄杖打不著底所在。於斯薦得。便見諸佛祖師立地處。正好與二十拄杖。心圓恁麼道。也好與二十拄杖）
　上堂。巖頭道。須是一一從自己胸中流出。與我蓋
天蓋地去。恁麼道。被他掘窖深埋了也。茫茫宇宙人
無數。那箇男兒是丈夫。男兒丈夫。相去多少。待你出
窖來。却向你道　上堂。彌勒真彌勒。分身千百億。時
時示時人。時人自不識。拈拄杖曰。衝開碧落松千尺。
截斷紅塵水一谿　上堂。米裏有蟲。麥裏有麵。廚庫
僧堂。山門佛殿。盞子撲落地。楪子成七片　上堂。若
論生佛未具以前一段大事。只在諸人脚跟下。動便
踏著。只是不知起處。你道從甚麼處起。掀翻四大海。
踢倒五須彌。正覓起處不得。豈不見東山演祖道。山
僧昨夜入城。見一棚傀儡。不免近前看。或見端嚴奇
特。或見醜陋不堪。動轉行坐。青黃赤白。一一見了。仔
細看來。元來青布幕裏有人。（眼花了也）山僧忍俊不禁。乃
問長史高姓。他道老和尚看便了。問甚麼姓。師曰。誰
家別館池塘裏。一對鴛鴦畫不成（莫動著。動著便飛去）　上堂。
眉毛雖長不礙眼。鼻孔雖高不礙面。諸佛雖悟無二
心。眾生雖迷無二見。見不見。倒騎牛兮入佛殿　上
堂。兔角不用無。牛角不用有。兩兩不成雙。三三亦非
九。夜來空手把鋤頭。天明面南看北斗　上堂。大樹
大皮褁。小樹小皮纏。若不同牀睡。焉知被底穿　上
堂。驢事未去。馬事到來。貓兒上露柱。鐵鋸舞三臺。大
唐天子呵呵笑。移取眉毛眼上栽　上堂。舉祖師道。
在胎名身。處世名人。在眼曰見。在耳曰聞。在鼻齅香。
在舌談論。在手執捉。在足運奔。徧現俱該法界。收攝
在一微塵。識者知是佛性。不識喚作精魂。師曰。書頭
教孃勤作息。書尾教孃莫瞌睡。還識孃面⿱此束麼。玉容
寂寞淚闌干。棃華一枝春帶雨。（上窮碧落下黃泉。兩處茫茫皆不見）喝
一喝　上堂。一道圓光。阿誰無分。貓兒若無分。為甚
麼解捉老鼠。若有分。為甚麼做貓兒。千年田。八百主
　浴佛上堂。清淨法身。簸土揚塵。圓滿報身。倚富欺
貧。千百億化身。弄假像真。三身中浴那一身。謝三孃
秤銀　上堂。頭上是天。脚下是地。青山是青山。白雲
是白雲。你若會得。有馬騎馬。無馬步行。若不會。夜行
莫踏白。不是水便是石　上堂。無手人行拳。無舌人
解語。忽若無手人打無舌人。無舌人連忙道箇不必。
良久曰。只箇不必。天下衲僧跳不出　上堂。箇箇抱
荊山之璧。人人懷滄海之珠。斡旋佛祖樞機。提掇衲
僧巴鼻。盡謂頂門眼正。肘後符靈。殊不知靈龜負圖。
自取喪身之兆。出格一句作麼生。朝霞不出市。暮霞
行千里（拈云。和尚閉卻嘴。某甲⿰悚頁得聽）　上堂。黃檗手中棒。剜肉作
瘡。大愚肋下拳。喫鹽救渴。速則易改。久則難追。選佛
若無如是眼。假饒千載亦奚為。喝一喝　上堂。拈却
盋盂匙箸。喫飯不得。屏却咽喉脣吻。出氣不得。色身
安。法身不可不安。法身色身。是一是二。華須連夜發。
莫待曉風吹　上堂。俱胝豎一箇指頭。雪峰輥三箇
<pb n="321"/>
木毬。石鞏張弓架箭。華亭短棹孤舟。鳳山無法可說。
不妨坐斷杭州。就中却有箇好處。好在甚麼處。四五
百條華柳巷。二三千所管絃樓（和尚恁麼道。爭奈有一人不肯）　上
堂。大事未明。如喪考妣。大事已明。如喪考妣。你道有
成褫。無成褫。常因送客處。憶得別家時（貧兒思舊債）　上
堂。聞聲悟道。塞却你耳根。見色明心。換却你眼睛。蒲
團上端坐。鍼眼裏穿綫。西風一陣來。落葉兩三片
　至正甲申。遷禾之本覺。丁亥。帝師錫號佛日普照慧
辯禪師。適符昔日神僧之言。後自光孝退歸天寧。上
堂。一毫吞却山河大地則易。山河大地吞却一毫則
難。也不難。也不易。鋪箇破席日裏睡。料想上方兜率
宮。也無如此日炙背　築西齋為終老計。自號西齋
老人。洪武戊申。秋九月。詔江南大浮屠十餘人。於蔣
山建大法會。命師陞座說法。上悅。己酉春。復召師說
法。賜齋文樓下。親承顧問。暨行。出內府白金以賜。庚
戌秋。上以鬼神情狀幽微難測。召問僧中博通三藏
者。師與夢堂噩行中仁等應詔至京。館大天界寺。師
援經據論。成書將進。忽示微疾。越四日。沐浴更衣。索
筆書偈曰。真性圓明。本無生滅。木馬夜鳴。西方日出。
書畢。謂夢堂曰。我去矣。堂曰。何處去。師曰。西方去。堂
曰。西方有佛。東方無佛耶。（瞎漢。好痛與三十棒。可惜放過）師乃震聲
一喝而逝。時辛亥七月二十六日也。上聞。嗟悼久之。
時禁火葬。以師故特從闍維例。火餘。齒舌數珠不壞。
舍利五色。紛綴遺骼。弟子文晟。奉骼及諸不壞者。歸
西齋塔焉。計世壽七十五。僧臘六十三。
<other>杭州府徑山愚菴智及禪師</other>字以中。別號西麓。蘇之
吳縣顧氏子。幼出家穹窿海雲院。受具。聽賢首法師
講法界觀。未終篇。輒笑曰。一真法界。圓同太虗。但涉
言詞。即成賸法。縱獲天雨寶華。於我奚益哉。遂謁笑
隱於建業。隱文章道德。傾動一時。師微露文彩。得交
相延譽。有嶼上人訶曰。子才若此。不思擔荷正法。乃
甘作騷壇奴隸乎。師舌噤不能答。旋歸海雲。胸襟礙
塞。目不交睫者踰月。忽一日見秋葉墜庭。豁然有省。
走雙徑謁寂照。呈所證。照可之至正。壬午。出世昌國
之隆教。尋領普慈。戊戌。遷淨慈。後領徑山。僧問。不與
萬法為侶者是甚麼人。師曰。十字街頭石敢當。僧擬
再問。師曰。更要第二杓惡水在　問如何是賓中賓。
師曰。君向瀟湘我向秦。曰如何是賓中主。師曰。常在
途中。不離家舍。曰如何是主中賓。師曰。常在家舍。不
離途中。曰如何是主中主。師曰。橫按鏌鎁全正令。太
平寰宇斬癡頑。曰賓主已蒙師指示。向上宗乘事若
何。師曰。三年一閏。九日重陽（與麼道即不可）　問眾生為解
礙。菩薩未離覺。和尚作麼生。師曰。天寒日短。兩人共
一盌　問釋迦已滅。彌勒未生。正當今日。佛法委付何
人。師曰。老僧打退鼓。曰前迦釋無。後無彌勒。還有參學
分也無。師曰。風不來。樹不動　問佛法禪道。相去多
少。師舉手曰。展則成掌。握則成拳。僧禮拜。師曰。狂狗
趁塊　問如何是毗盧師。師曰。斷跟草鞋。曰如何是
法身主。師曰。尖簷席帽。曰學人不會。師曰。現成行貨。
有甚麼不會。僧擬議。師便喝　問至道無難。唯嫌揀
擇。不揀擇時如何。師曰。遇飯即飯。遇茶即茶。僧禮拜。
師曰。放汝三十棒　問蓮華未出水時如何。師曰。寒
則普天普地寒。曰出水後如何。師曰。熱則普天普地
熱。曰如何是佛法大意。師曰。門前一湖水　問心佛
及眾生。是三無差別。還端的也無。師曰的。曰不是心。
不是佛。不是物。是箇甚麼。師曰。不識　問佛身無為。
不墮諸數。因甚有千百億化身。師豎拂子曰。你道者
箇是第幾身。僧擬進語。師便喝　問如何是本身盧
舍那。師曰。不離闍黎所問。曰如何保任。師曰。彼自無
瘡。勿傷之也　問不起一念時如何。師曰。道者合如
是。曰與麼則依而行之。師曰。虗生浪死漢　問如何
是一句中具三元。師曰。萬仞峯頭駕鐵船。曰如何是
一元中具三要。師曰。眼裏瞳人吹木呌　問牛頭未
<pb n="322"/>
見四祖時如何。師曰。深山藏毒虎。曰見後如何。師曰。
淺草露羣蛇。曰見與未見時如何。師曰。日出東方夜
落西　問三世諸佛不知有。貍奴白牯却知有。未審
知有箇甚麼。師曰。師姑元是女人做（拈云。師姑易見。女人難見）
　問聲聞見性。如夜見月。菩薩見性。如晝見日。和尚見
性。如箇甚麼。師曰。黃河九曲。水出崑崙。曰直指人心。
見性成佛。還端的也無。師曰。問取達磨大師。僧擬議。
師曰。[(采-木+(工/山))*鳥]子過新羅　問達磨未來時如何。師曰。眼在
鼻上。曰來後如何。師曰。脚在肚下　問如何是學人
自己。師曰。脚板大如手掌。曰如何是衲僧行脚事。師
曰。緊峭草鞋　上堂。冬至月頭。賣被買牛。冬至月尾。
賣牛買被。一年三百六旬有六日。以閏月定四時。成
歲。移易一絲毫不得。東頭買貴。西頭買賤。三十年後
破草鞋向甚處著（即今宜挂向壁角頭）　上堂。時維三月。節屆
清明。不寒不暖。半陰半晴。落華啼鳥一聲聲。驀拈拄
杖曰。穿却解空鼻孔。戳瞎達磨眼睛。踏破草鞋赤脚
走。好山猶在最高層　佛成道日上堂。舉趙州問南
泉。如何是道。泉曰。平常心是道。州曰。還假趨向否。泉
曰。擬向即乖。州曰。不擬爭知是道。泉曰。道不屬知。不
屬不知。知是妄覺。不知是無記。若真達不疑之地。廓
如太虗。豈可強是非耶。師曰。王老師過犯彌天。將釋
迦世尊。六年雪山。千苦萬辛。所得無上大道。等閒華
劈殆盡。合與二十拄杖。當時趙州眼光爍破四天下。
面被熱瞞則且置。今日眾中莫有為世尊拔本底麼。
如無。隆教不是為他閒事長無明。忝為遺教遠孫。未
免出隻手去也。拽拄杖下座一時打散（愚菴恁麼道。亦被世尊熱
瞞不少。咄）　上堂。世尊三昧。迦葉不知。迦葉三昧。阿難不
知。阿難三昧。商那和修不知。普慈三昧。諸人不知。諸
人三昧。各各不知。所以道。譬如河中水。川流競奔逝。
各各不相知。諸法亦如是。喝一喝曰。將謂合有與麼
說話　上堂。舉東山演示眾曰。祖師說不著。諸佛看
不見。四面老婆心。為君通一綫。師曰。若教頻下淚。滄
海也須乾。
<other>盧州府無為州天寧無能教禪師</other>門懸一牌云。謹防
惡犬。竺源參。纔跨門。便曰老和尚為我趕狗。師便入
去閉却門。智首座出迎同坐。少時方丈會茶。智起白
曰。此上人得得來見和尚。師曰。已相見了也（舉問歇齋云。和
尚是看狗奴。畢竟如何是狗。歇與一掌。圓云。也是狗奴。歇又掌。圓休去）。
<other>六祖下第二十二世</other>
<other>杭州天目高峯原妙禪師</other>蘇之吳江人。姓徐氏。母夢
僧投宿而生。甫離襁褓。輒喜趺坐。遇僧入門。便愛戀
欲從之。年十五。懇請父母。出家於嘉禾密印寺。十六
薙染。二十受具。翼歲習天台教。復入淨慈。立三年死
限工夫。及後請益斷橋倫和尚。令參生從何來死從
何去話。於是意分兩路。心不歸一。又不曾得聞說做
工夫處分曉。看看躭擱至一年有餘。每日只如箇迷
路人相似。每遇同參告言。雪巖和尚常問。你做工夫。
何不去一轉。於是欣然懷香往謁。方問訊插香。即被
打出。（盡力接不上）閉却門。一路垂淚。再往始得親近。即問
已前做處。（沒奈何只得層層鈍置矣）師一一供吐。當下便蒙剿除
日前所積之病。却令看箇無字。從頭開發做工夫一
遍。自此參叩無虗日。後見師說得工夫有緒。竟不問
做處。凡入門。欽便問。阿誰與你拖者箇死屍來。聲未
絕便打。（稍遲則禍生）總不契其機。後值欽赴南明。師上雙
徑。參堂方半月。偶夢中忽憶斷橋室內所舉萬法歸
一一歸何處話。疑情頓發。三晝夜目不交睫。值少林
忌。隨眾詣三塔諷經次。擡頭忽覩五祖演和尚像讚
曰。百年三萬六千朝。反覆元來是者漢。（山河大地及虗空。畐塞元
來是者漢）驀然打破拖死屍之疑。時年二十四矣。解夏詣
南明。欽一見。便問阿誰與你拖箇死屍到者裏來。師
便喝。欽拈棒。師把住曰。今日打某甲不得。欽曰。為甚
麼打不得。師拂袖便出。翼日欽問。萬法歸一。一歸何
處。師曰。狗䑛熱油鐺。欽曰。你那裏學得者虗頭來。師
<pb n="323"/>
曰。正要和尚疑著。欽休去。自是機鋒不讓。次年江心
度夏。過雪竇。見希叟曇。曇問曰。那裏來。師拋下蒲團。
曇曰。狗子無佛性。上座作麼生。師曰。拋出大家看。曇
乃自送歸堂。師自此於古今公案明得。不受人瞞。然
於日用中。尚不得自由。（瞞得別人。瞞不得自己。到者裏。公案全用不著。奈何）暨
欽開法於天寧。師又隨侍服勞。一日欽問。日間浩浩
時還作得主麼。師曰。作得主。又問睡夢中作得主麼。
師曰。作得主。復問正睡著時。無夢無想。無見無聞。主
在甚麼處。師無語。欽囑曰。從今日去。也不要你學佛
學法。也不要你窮古窮今。但只饑來喫飰。困來打睡。
纔眠覺來。却抖擻精神。我者一覺。主人公畢竟在甚
麻處安身立命。師遂奮志入臨安龍鬚。自誓曰。[擛-卄+ㄊ]一
生做箇癡獃漢。決要者一著子明白。越五載。因同宿
道友。推枕墮地作聲。廓然大徹。自謂如往泗洲見大
聖。遠客還故鄉。元來只是舊時人。不改舊時行履處
　住龍鬚九年。縛柴為龕。風穿日炙。冬夏一衲。不扇
不爐。日搗松和糜。延息而已　德祐丙子春。大兵至
雙髻。師掩關危坐自若。事定。戶履紛至。師腰包宵遁。
直入西天目之獅子巖。拔地千仞。崖石林立。師即洞
營小室丈許。榜曰死關。悉屏給侍服用。破甕為鐺。併
日一食。洞梯山以升。雖弟子亦罕得見。共築師子院。
請師開堂　上堂。談元談妙。說性說心。攢花簇錦。巧
妙尖新。如蔴似粟。從古至今。莫不皆是乘虗接響底
漢。倚草附木精靈。山僧雖是他家種草。決定不向者
裏藏身。既然如是。且道今日為眾開堂。斬新條令一
句又作麼生。喝一喝云。符到奉行（只者四字。衲僧家會不得。參學人作
麼生會。不惜眉毛。下箇注解。普）　示眾。有一物。明歷歷。佛祖[覤-儿+丘]不破。
大地無人識。常在舌頭尖。盡力吐不出。吐得出。也是
胡餅裏呷汁　示眾。三世諸佛說不到。開口道著。歷
代祖師行不到。動步踏著。行說俱到時如何。正好行
脚　示眾。百千諸佛。歷代祖師。乃至天下老和尚。以
拂子擊禪牀一下云。總向者裏墮坑落塹。還有跳得
出者麼。又擊一下云。三生六十劫（有麼有麼。無無。忽有人呌云。何不放
下拂子。別通箇消息。向伊云。且喜癩兒得伴）　示眾。以拄杖橫肩顧左右
云。大眾會麼。楖𣗖橫肩不顧人。直入千峰萬峰去
　上堂。萬法歸一。一歸何處。乃顧視左右下座（大用不揚眉。高
峰作恁般手脚。遠之遠矣。又云。好箇箭垛。無人飲羽）　結制上堂。大限九旬。小
限七日。麤中有細。細中有密。密密無間。纖塵不立。正
恁麼時。銀山鐵壁。進則無門。退之則失。如墮萬丈深
坑。四面懸崖荊棘。切須猛力英雄。直要翻身跳出。若
還一念遲疑。佛亦救你不得。此是最上元門。普請大
家著力。山僧雖則不管閒非。越例與諸人通箇消息。
[○@川][○@三][○@(、/(、*、))]（好箇消息。人從揚州來。不得湖州信。即今通也。分明河北人。卻說山東話）　上堂。
昨夜夢中作得一偈。舉似大眾。良久云。忘却了也。驀
拈拄杖云。拄杖子還記得麼。良久云。同坑無異土（畢竟
拄杖子記得）　上堂。以拂子[(中-口+○)-│+卜]云。四十五日前薦得。非特
日消萬兩黃金。亦乃能應四天下供養。四十五日後
薦得。寸絲滴水。也當牽犁拽耙還他。以拂子擊禪牀
一下云。曾經巴峽猿啼處。不是愁人也斷腸（那裏是四十五
日前。喝一喝云。驢年去）　上堂。海底泥牛銜月走。巖前石虎抱
兒眠。鐵蛇鑽入金剛眼。崑崙騎象鷺鷥牽。此四句內。
有一句能殺能活。能縱能奪。若撿點得出。許汝一生
參學事畢（撿點得出。更買草鞋行脚三十年。撿點不出。參學事畢。乃云。我為汝撿出了也）
　中夏上堂。豎拂子召大眾云。到者裏進前一步也不
得。退後一步也不得。總不恁麼也不得。畢竟如何。不
得不得（進前一步也不得。恰好退後一步也不得恰好總不恁麼也不得。恰好畢竟如何。不得不
得。恰好恰好。召大眾云。既到者裏。須猛著精彩始得○又云。者裏是甚麼所在參）　上堂。喫
粥了也。洗鉢盂去。矢上加尖。一場敗露。西峰今日忍
俊不禁。却要向鷺鷥腿上割股。良久云。便恁麼去（大小
祖師。龍頭蛇尾。心圓今日擬向鷺鷥腿上割股。良久云。鷺鷥聻）　開爐上堂。豎起拂
子云。者些火種。（謾語謾語）自靈山傳至西峰。（不然不然）已得二
千二百三十餘載。（錯記錯記）今日幸遇開爐。（沒事沒事）特為諸
人拈出。（不能不能）以拂子吹一吹。（作麼作麼）乃擲下云。（幾乎幾乎）照
<pb n="324"/>
顧燒却眉毛（果然果然）　臘八上堂。黃面瞿曇。夜半成道。
正是喚奴作郎。贏得一場好笑。山僧恁麼告報。也是
細姑賺嫂（知即得）　冬至上堂。世間動不動法。皆屬陰
陽遷變。驀拈拄杖云。惟有山僧木上座。能為萬象主。
不逐四時淍。乃靠拄杖云。無形本寂寥　上堂。低頭
覓天。仰面尋地。波波挈挈。遠之遠矣。驀然撞著徐十
三郎。嗄。元來只在者裏。以手拍膝一下云。在者裏。臘
月三十日到來。也是開眼見鬼　上堂舉百丈和尚
問溈山云。併却咽喉脣吻道將一句來。向他道柴荒
米貴。忍饑無暇祇對　晚參。身貧道貧。無法可親。一
味盲枷瞎棒。見者莫不生瞋。卓拄杖云。黃金自有黃
金價。終不和沙賣與人　雪巖和尚忌日拈香。巴陵
設忌三轉語。西峰單單只一句。且道是那一句聻。遂
插香。逢人切忌錯舉（心長老今日錯舉了也。大眾側耳）　佛誕上堂。
指天指地。一棒打殺。鴆屎砒霜。合造毒藥。颺在三千
世界中。不知那箇親遭著。卓拄杖一下　晚參。萬法
歸一。一歸何處狹路相逢。兩手分付。逴得便行。黃河
三千年一度清（逴得便行。跳下黃河洗不清）　上堂。意句不到。宗
說不通。盲龜跛鼈。意句俱到。宗說俱通。盲龜跛鼈。西
峰恁麼告報。莫有離此之外。別有生涯底麼。盲龜跛
鼈　薌林居士至。上堂。此事如欲登天目大山相似。
未到山時。不免蘊一座山於八識田中。洎至一到。所
蘊之山。恍焉消殞。因甚如此。豎拂子云。只緣身在此
山中（高峰話墮。既是身在此山中。說甚未到洎到）　上堂。舉雲門大師到
乾峰云。請師答話。含血噴人。先汙其口。峰云。到老僧
也未赤眼撞著火柴頭。門云。與麼那與麼那。河裏失
錢河裏摝。峰云。將謂候白。更有候黑。好手手中呈好
手。紅心心裏中紅心　上堂。舉僧問長慶。眾手掏金。
誰是得者。慶云。有伎倆者得。僧云。學人還得也無。慶
云。大遠在。西峰則不然。今日忽有人問。眾手掏金。誰
是得者。只向他道。阿誰無分。又云。學人還得也無。猶
嫌少在　復舉芙蓉一日告辭馬祖。祖云。裝却包了
來。與你說一上佛法。芙蓉於次日至方丈侍立。少頃。
祖云。時寒。善為道路。芙蓉至法堂上。忽然有省。師拈
云。馬祖佛法恁麼流布。拈花微笑。命若懸絲。今日凡
有人來告辭。總與草鞋一緉　上堂。今朝八月一。行
脚禪和出。不識自家珍。却向途中覓。直饒走遍一百
一十城。參見五十三善知識。功超十地三乘。位等釋
迦彌勒。若還來到西峰。未免一棒打折你驢脊　示
眾。若論此事。如大火聚。烈焰亘天。曾無少間。世間所
有之物。悉皆投至。猶如片雪。點著便消。爭容毫末。若
能恁麼提持。尅日之功。萬不失一。儻不然者。縱經塵
劫。徒受勞矣　若論此一段奇特之事。人人本具。箇
箇圓成。如握拳展掌。渾不犯纖毫之力。祇為心猿擾
擾。意馬喧喧。恣縱三毒無明。妄執人我等相。如水澆
冰。愈加濃厚。障却自己靈光。決定無由得現。若是生
鐵鑄就底漢。的實要明。亦非造次。直須發大志。立大
願。殺却心猿意馬。斷除妄想塵勞。如在急水灘頭泊
舟相似。不顧危亡得失。人我是非。忘寢忘餐。絕思絕
慮。晝三夜三。心心相次。念念相續。劄定脚頭。咬定牙
關。牢牢把定繩頭。更不容絲毫走作。假使有人取你
頭。除你手足。剜你心肝。乃至命終。誠不可捨。到這裏
方有少分做工夫氣味。嗟乎。末法去聖時遙。多有一
等泛泛之流。竟不信有悟門。但只向遮邊穿鑿。那邊
計較。直饒計較得成。穿鑿得就。眼光落地時。還用得
著也無。若用得著。世尊雪山六年。達磨少林九載。長
慶坐破七箇蒲團。香林四十年方成一片。趙州三十
年不雜用心。何須討許多生受喫。更有一等。成十年
二十年用工。不曾有箇入處者。只為他宿無靈骨。志
不堅固。半信半疑。或起或倒。弄來弄去。世情轉轉純
熟。道念漸漸生疎。十二時中。難有一箇時辰把捉得
定。打成一片。似遮般底。直饒弄到彌勒下生。也有甚
麼交涉。若是真正本色行脚高士。不肯胡亂。打頭便
<pb n="325"/>
要尋箇作家。纔聞舉著。一言半句。更不擬議。直下便
恁麼信得及。作得主。把得定。孤迥迥。峭巍巍。凈躶躶。
赤洒洒。更不問危亡得失。只恁麼捱將去。驀然繩斷
喫攧。絕後再甦。看他本地風光。何處更覓佛矣。又有
一偈。舉似大眾。急水灘頭泊小舟。切須牢把遮繩頭。
驀然繩斷難迴避。直得通身血迸流　兄弟家。成十
年二十年。撥草瞻風。不見佛性。往往皆謂被昏沈掉
舉之所籠⿱卓。殊不知只遮昏沈掉舉四字。當體即是
佛性。堪嗟迷人不了。妄自執法為病。以病攻病。致使
佛性愈求愈遠。轉急轉遲。設使一箇半箇回光返照。
直下知非。廓然藥病兩忘。眼睛露出。洞明達磨單傳。
徹見本來佛性。若據西峰點檢將來。猶是生死岸頭
事。若曰向上一路。須知更在青山外　若論此事。如
萬丈深潭中投一塊石相似。透頂透底。了無絲毫間
隔。誠能如是用工。如是無間。一七日中若無倒斷。妙
上座永墮阿鼻地獄　十二時中。四威儀內。寶劒全
提。如臨大陣。纔有絲毫念起。當急剉之。一斷永斷。莫
令再續。若能如是用工。管取干戈永息。天下太平。有
志之士。思之避之。夜後參前。遞相警勵　師自雙峰
而至死關。風勵學者。入室不以時。每見一期將終上
堂誨示諄諄。甚至繼以悲泣。平居誨人世出世法。皆
懇懇切至。軟語咄咄。和易如坐春風中。使人醉心悅
服。咸自謂得師意。及室中握三尺黑蛇。鞭笞四海龍
象。則絲毫無少容借。來者如登萬仞山。而躋冰崖雪
磴。進無所依。退無所據。莫不凜然失其所執。設有不
顧性命。強爭鋒者。師必據其案欵。盡底搜詰。破石驗
璞。刮骨見髓。勘其深淺真偽。定其是非與奪。卸僧伽
黎。痛決烏藤。以明正其賞罰。嘗語學者曰。今人負一
知半解。所以不能了徹此事者。病在甚處。只為坐在
不疑之地。自謂千七百則公案。不消一喝。及乎坐却
曲彔牀子。被參徒下一喝。則不能辯其邪正。往往一
句來。一句去如小兒相撲伎倆。蓋是從前得處莽鹵
故也。直須參到大徹之地。親見親證。明得差別智。方
能勘辨得人。方能殺活得人。此是喫折脚鐺中飯底
工夫做到。未易以口舌爭勝負也。假如兩人從門外
來。未見其面。同時下一喝。且道那一箇有眼。那一箇
無眼。那一箇深。那一箇淺。還辨得出麼。師之機用不
可湊泊。下語少所許可。其門戶險絕如此。復念今時
學者。不能以戒自律。縱有妙語。亦難取信於人。乃有
毗尼方便之說焉。師寓南竺日。嘗誤踏一筍。取而食
之。其後賣衣告償。㭊薪擘果見蟲。復全而置之。濾水
囊終身不廢。師之細行。涅南山之竹莫能殫。姑舉是
數端。以識其梗概。使後之欲見師而不可得者。亦足
以景仰遺風於萬一云耳　師患胃疾已久。適雍來
省。師囑以後事。元貞乙未十二月朔。黎明陞座辭眾
曰。西峰三十年妄談般若。罪犯彌天。未後有一句子。
不敢累及諸人。自領去也。眾中還有知落處者麼。良
久曰。毫釐有差。天地懸隔。辰巳間。復說偈曰。來不入
死關。去不出死關。鐵蛇鑽入海。撞倒須彌山。泊然而
寂。遺命塔全身於死關。壽五十八。臘四十三。
<other>杭州府徑山南石文琇禪師</other>崑山李氏子　上堂。今
朝七月初一。門前金風淅瀝。特地打鼓陞堂。一字也
道不出。露柱禮拜釋迦。燈籠問訊智積。獨有無事衲
僧。依然眼橫鼻直。敢問大眾。那箇是無事衲僧。良久
曰。⿱此束長三尺　徑山上堂。森羅及萬象。一法之所印。
前面是盋盂峰。後面是凌霄峰。中間是佛殿。喚甚麼
作一法。良久曰。國一祖師。元是崑山人　上堂。馬大
師道。自從胡亂後。三十年不少鹽醬。此地無金二兩。
俗人沽酒三升（傷鹽費醬）　上堂。但參活句。莫參死句。頭
頭上顯。物物上明。是死句。舉步踏著南辰。轉身觸翻
北斗。是死句。作麼生是活句。蘇州街。雨過著繡鞵。眾
擬議。（可惜一雙鳳頭鞵子。被泥涴了）擲拂子下座　見僧庭中過。師
厲聲曰。屋簷㘱下來也僧仰望。（髑髏打得粉碎）師曰[鷂-缶+(工/山)]子過
<pb n="326"/>
新羅　見僧入門便曰。你者踏州縣漢。脚跟下好與
三十棒曰。某甲話也未問。便蒙賜棒。師曰。待你開口。
堪作甚麼。僧擬議。師便喝出（卻不道和尚三十棒堪作甚麼。乃呵呵云。仁義
道中。且放過一著）　上堂。一句子。墨漆黑。無把柄。有準則。良
久曰。會麼碓搗東南。磨推西北。
<other>蘇州府邱徑閒極雲禪師</other>久依虗堂於徑山。居第一
座。一日寶葉源請益虗堂德山末後句曰。若謂之有。
德山焉得不會。若謂之無。巖頭又道德山未會。乞和
尚慈悲指示。堂曰。我不會。汝去問首座。源詣師。值師
遊山歸。索水濯足。源亟進水。復委身為師摩捋。因仰
面舉前話叩之。師乃掬水澆潑曰。有甚麼末後句。源
不契。復上見堂。堂曰。首座如何向汝道。源舉似前話。
堂曰那那。我向你道他會得。源於是釋然領旨（有底道。寶
葉無端被雲老澆一杓惡水。有底道。堂公更向虗空裏添箇楔子。恁麼會去。心圓更不說伊不是。只向伊道。喫
別人底洗脚水。有甚滋味）。
<other>西白虗谷希陵禪師</other>嘗垂三語以驗來學。曰。三乘十
二分教。拈向一邊。蝦蟇口裏道將一句來。狗子聞蛙
聲。因甚咬破庫堂前露柱。獺徑橋吞却集雲峰。是第
幾機　鐵關樞行脚時。嘗叩師。值冬至小參。師舉雲
門餬餅因緣。關呈四偈以進。師問你是誰。關曰。樞上
座。師曰。從那裏來。關曰。雲門。師曰。你是顛是狂。關曰。
和尚眼在甚麼處。師便喝。關亦喝。師揮一拳。關進前
迎住曰。打即且置。雲門餬餅意作麼生。師奮手掠去
關帽。關曰。錯師連揮數拳。關曰。拳頭無眼。向後遭人
檢點在。師去關七條。踏翻在地。攔腰數棒。曰教你知
我手段。關曰。屈棒屈棒。師高聲喚直歲。鎻者漢送庫
司著。
<other>瑞巖方山寶禪師</other>一日為眾挂牌入室。垂語曰。南泉
斬却貓兒時如何。眾下語。皆不契。適有一僕在旁。曰
老鼠做大。（諸公要見貓兒則易要見老鼠却難）師曰。好一轉語。只是不
合從你口裏出。
<other>袁州府慈化鐵山瓊禪師</other>謁蒙山。屢入室呈解。山但
曰只是欠在。一日忽觸著欠字。身心豁然。徹骨徹髓。
乃跳下禪牀。擒住山曰。我欠少箇甚麼。山打三掌。師
禮拜。（猶欠在）山然之。
<other>南陽府鄧州香嚴淳䂐文材禪師</other>上堂。滿盤打算
了。只有者一著最便宜。敢問諸人。且道是那一著。卓
拄杖曰。切忌卜度。
<other>六祖下第二十三世</other>
<other>杭州府天目中峯明本禪師</other>錢塘孫氏子。從高峯薙
染。觀流泉有省。詣峯求證。峯為打趁出。既而民間譌
傳官選童男女。師因問。忽有人來問和尚討童男女
時如何。峯曰。我但度竹篦子與他。師於言下洞然。徹
法源底（將謂高峯有多少奇特○拈云。中峯語錄。近二十萬言。皆從者一句流出。諸公聽得破戒
與麼道。未免三三兩兩。競聚頭來。向竹篦子上啗⿰口豕。乃震聲一喝曰。莫妄想○一日問歇齋。高峯度竹篦子話。
意旨如何。歇曰。賣死貓頭。圓曰。你端的得一回汗出也。歇曰。一度被蛇咬。怕見斷井索。又舉問湄菴。湄曰。鈍置
中峯圓曰。你又作麼生。湄曰。向伊道素手難見親家面。又一日覺非至。圓舉前問。覺拈起茶碗劈面擲。圓曰。好
好借問。惡發作麼。覺拂袖曰。好心不得好報。便出。圓乃吐舌）。
<other>蘇州府靈巖南堂了菴清欲禪師</other>台州臨海朱氏子
　問曹溪流。非止水。一滴忽來。千波競起時如何。師
曰。退後退後。曰平生不解藏人善。到處逢人說項斯。
師曰。莫謗山僧好　問單傳直指。已涉離微。坐斷千
差。請師答話。師曰。破鏡不重照。落華難上枝。曰便恁
麼去時如何。師曰。烏龜鑽敗。壁曰。即色明心。附物顯
理時如何。師曰。癩馬繫枯樁。曰三九二十七。牛頭南。
馬頭北。如何是接手句。師曰。百花深處鷓鴣啼　問
一不做。二不休時如何。師曰。水底撈明月。曰退一步
又作麼生。師曰。相逢盡道休官去。林下何曾見一人
　問如何是佛。師曰。面前案山子。曰法即不問。如何
是僧。師曰。三頭兩面得人。憎僧禮拜。師却問曰。如何
是法。僧曰。明年更有新條在。惱亂春風卒未休。師曰。
洎不問過　問陰極陽生則不問。祖師門下事如何。
師曰。石筍抽條長丈二。曰牛頭未見四祖時如何。師
<pb n="327"/>
曰華陰山前百尺井。曰見後如何。師曰。祝融峯頂萬
年松。曰去此二途。願聞法要。師曰。休將閒學解。埋沒
祖師心　問舉一不得舉二。放過一著。落在第二時
如何。師曰。懷州牛喫禾。益州馬腹脹。曰雲門扇子𨁝
跳上三十三天。築著帝釋鼻孔。東海鯉魚打一棒。雨
似盆傾。又作麼生。師曰。西川斬畫像。陝府人頭落
　問說法不應機。總是非時語。作麼生得應機去。師曰。
夜半起來失却牛。天明起來失却火　問如何是通
宗通途。師曰。東去西去。曰如何是叶帶叶路。師曰。南
來北來　問蟭螟蟲吞却虎時如何。師曰。賞你大膽。
曰恁麼則退身三步。師曰。漳泉福建。頭匾如扇。僧擬
議。師便打曰。一任舉似諸方　問如何是德山棒。師
曰。義出豐年。曰如何是臨濟喝。師曰。儉生不孝　問
蠟人冰。鐵彈子。即且置。如何是金剛圈。栗棘蓬。師曰。
我早知你吞透不下。曰豈無方便。師喝曰。棒上不成
龍　問佛未出世時如何。師曰。釋迦自釋迦。曰出世
後如何。師曰。彌勒自彌勒。曰承師有言。釋迦不受然
燈記。畢竟受甚麼人記。師曰。自家肚皮自家畫　問
離四句。絕百非。請師直指西來意。師曰。拈燈籠來佛
殿裏。將山門安燈籠上。曰還有為人處也無。師曰。若
無舉鼎拔山力。千里烏騅不易騎　問雲門放洞山
三頓棒。意旨如何。師曰。沙裏無油。曰鳥窠吹起布毛。
又作麼生。師曰。石中有髓　上堂。夜來州中琴堂上
般雜劇。也有端嚴奇特。也有醜陋不堪。鬼面神頭。亦
自好笑。且道笑箇甚麼。我觀世間人。是箇大雜劇。所
謂文武醫卜。士農工商。各逞己能。互相欺誑。逗到臘
月盡頭。不覺一場敗闕。具眼旁觀。掩口不暇。喝一喝
曰。元正啟祚。萬物咸新。岸柳搖金梅破玉。萬[邱-丘+(看-目)]一氣
轉洪鈞。下座巡堂喫茶　清明上堂。冬至寒食一百
五。今朝正是三月六。山又青。水又綠。一聲欵乃漁家
曲。山僧昨日偶爾郊行。作得一偈。舉似大眾。華冠不
整舍那衣。禿帚還隨破畚箕。五箇老婆三箇醜。一雙
紅杏換消棃下座　上堂。春日晴黃鶯鳴。大藏小藏。
鼻孔眼睛。木馬嘶。泥牛舞。壽山不打者破鼓。便下座
　上堂。一大藏教。束之高閣。長期短期。無繩自縛。莫
更紛紛紜紜。直須灑灑落落。楊岐一頭驢。只有三隻
脚。潘閬倒騎歸。攧殺黃番綽。五味拈來饡。秤錘別有
香風滿寥廓。喝一喝。
<other>杭州府天目正宗斷崖了義禪師</other>湖州德清湯氏子。
能食。不茹葷。盡六歲。始能言。但從其母誦法華經。於
人世事。懵無所知。姿貌巍然。志若有所待。年十七。有
禪者過之。誦高峯上堂語曰。欲窮千里目。更上一層
樓。師忽言曰。此大善知識。必能為人拔釘去楔。爾能
與我往見之乎。母驚異之。各具衣裝與之行。見高峯
於天目山師子巖之死關。為童。峯謂之曰。汝所持何
多為。師曰。以待寒暑。峯曰。學佛者不如是。師即刻盡
以散諸人。乃令提萬法歸一一歸何處話。因名之曰
從一。他日峯為僧舉牛過窗櫺話。師聞之。忽生疑。參
究不倦。一日告峯曰。上極天宮。下窮水際。盡大地一
琉璃瓶。峯曰。莫作聖解。他日過鉢盂塘。見松上雪墜。
有省。即詣峯呈頌曰。不問南北與東西。大地山河一
片雪。聲未絕。峯痛棒之。（眼高於頂者。視眉下眼皆可憐憫。故此痛棒。真大慈悲父
也）不覺隕身崖下。懸崖壁立。人意其必死。同學明通。
捫蘿接磴以救之。則師已出半山。無所苦也。謂通曰。
我往江西見欽公去也。通曰。汝孤負老漢棒矣。力挽
之還。即與通還山之西禪菴。自誓曰。七日不證。則決
去矣。遂端直堅壁。忘廢寢食。夜則攀樹露立達旦。未
至所期。豁然大悟。馳至死關呼曰。老和尚今日謾我
不得也。呈頌曰。大地山河一片雪。太陽一照便無蹤。
（錯下名言。三十棒一棒也。較不得）自此不疑諸佛祖。更無南北與東
西。峯上堂云。我布縵天大網。打鳳羅龍。不曾遇得一
鰕一蠏。今日有蟭螟蟲撞入。三十年後向孤峯絕頂。
揚聲大呌。且道呌箇甚麼。舉拂子云大地山河一片
<pb n="328"/>
雪。（是他太陽一照無踪呌出。若呌太陽一照無踪。便不是了也）師便奪峯拂子。為
眾舉揚。訶勵同學。辭不少遜。復曰盡大地有一人發
真歸元。從一皆知之。峯歎其俊快。僧有參峯次。峯令
見師。師曰。驀直去。其出言大抵如此。久參者愧之。幾
有命若懸絲之慮。遂歸德清。其母為賣簪珥。同入武
康。上柏山結茅以居。人見其混俗。罔測其意。越五年。
還山。峯云。大有人道你拖泥帶水。師曰。兩眼對兩眼。
遂薙落。峯改其名曰。了義。元貞乙未。高峯示寂。師亦
韜晦。或遊禪林。頹然居下板。孤峭嚴峻。不假借人辭
色。或觸其機鋒發言如奔雷。諸方宿衲。莫不驚歎。居
不擇地。隨寓而休。而律範大閑。凜如冰雪。所至四眾
歸重。公侯貴人。爭相迎奉無虗日。師子正宗禪寺。累
請住持。師若不聞。亦未嘗受請立僧。而咸尊之曰義
首座云。中峯本公。大揚高峯之道。烜赫昭著。法席之
盛。中外罕及。至治癸亥。棄眾而化。同門布衲雍公。見
地明白。提唱超卓。而去世更久。後太定三年。師勉徇
眾請。歸坐祖庭者一載。所謂正宗禪寺者也。參學之
眾。輻輳而至。或示眾曰。除却語默動靜。道將一句來。
又嘗曰。一息不來。向何處安身立命。然或嬉笑怒罵。
觕言穢語。人所不堪。或不因勸請。自肆談說。或作偈
頌。不待思維。應機而發。人所莫測。元統元年歲除日。
師忽謂從者曰。有一件事。天來大。你還委悉麼。良久
云。明日是年期。正月六日乙未。詣法雲塔西。指空地
曰。更好立箇無縫塔。其晚與禪者談笑至夜分。乃曰。
老僧明日天台去也。禪者曰。某甲隨師去。師曰。你走
馬也趁我不及。翌午。跏趺而化。世壽七十二。僧臘四
十有九。後七日。藏其全身於師子巖之後雲深菴。化
之日。雷砰雨射。白晝晦暝。葬之日。雪花繽紛。林木縞
素。送葬者數千人。悲痛哀戀。聲撼山谷。初本公示寂。
會葬齋次。笑謂眾曰。後十二年。更為老僧一會。至是
十二年矣。
<other>日本國南禪夢窗智曤國師</other>本國勢州源氏。宇多天
王九世孫。九歲出家。十八為僧。每夢遊中國疎山石
頭二剎。一老僧授以達磨像。遂名疎石。乃決志參方。
初謁無隱範。次見一山寧。備陳求法之誠。山曰。我宗
無語句。亦無一法與人。師曰。豈無方便乎。山曰。本來
廓然。是大方便。師疑悶不輟。復謁高峰。峰曰。一山有
何指示。師述前語。峰厲聲喝曰。何不道和尚漏逗不
少。師於言下有省。益自奮勵。一夕坐久。忽倚壁身踣。
豁然大悟。作偈有等閒擊破虗空骨之句。呈似峯。峯
為印可。乃出無學元公淵源以⿱田廾之。後於本國大宏
宗教。賜號普濟國師。師志在煙霞。聘至皆力辭之。其
國主起師主南禪。入見。引坐求退。王曰。吾非有他。欲
期朝夕問道耳。復強師入天龍。錫師號手書。後於兜
率內院示寂。世壽七十九。僧臘六十。全身塔於院之
後。存日所翦爪髮瘞雲居者。髮中累累生舍利。
<other>太原府五臺山靈鷲碧峯寶金禪師</other>乾州永壽石氏
子。為邑名胄。父母崇善。有桑門授以觀音像。未幾生
師。誕時白光盈室。甫六歲。即命出家。薙染後。徧歷講
肆。忽歎為非。遂更衣謁如海真於縉雲。晝夜精勤。偶
𢹂筐擷蔬。忽凝坐不動。歷三時方寤。真曰入定耶。師曰。
然。真曰。何所見。師曰。有所悟。真曰。悟處如何。師舉筐
示之。真曰。不是。師置筐於地。拱手而立。真又曰。不是。
師便喝。真攔胸擒住曰。道道。師揑拳便築。真曰。未在。
此塵勞暫息耳。必使心路絕。祖關透。然後大法始明。
師由是脅不沾席者三年。一日聞伐木聲。汗下如雨。
乃曰。古人道大悟一十八遍。小悟無數。豈欺我哉。未
生前事。今日方知。亟見真。真不諾。師掀倒禪牀而出。
翌日復見真。真於地上畫一圓相。師以袖拂去。真復
畫一圓相。師於圓相中畫一畫。又拂去。真再畫一圓
相。師於圓相中畫十字。又拂去。真復畫如前。師於十
字隅作卍字。又拂去。真大笑曰。參學悟者。世豈無之。
能明大機用。寧復幾人。遂授記莂。命往朔方。道當大
<pb n="329"/>
行。先是師嘗於定中見一山秀麗。重樓傑閣。金碧絢
爛。諸菩薩行道其中。有招師者曰。此秘魔巖也。爾修
道其中。何遽忘之。後師遊臺山。道逢蓬首女子。身被
五彩。弊衣赤足。徐行。一黑獒隨後。師問何之。答曰。入
山。師曰。入山何為。答曰一切不為。言訖而沒。叩同行
者皆不見。知為文殊化身也。師因就山建靈鷲菴以
待方來。僧俗聞風趨赴。常至萬指。至正戊子冬。召入
內廷。值大雪。夜有紅光。自師室中直透霄漢。上驚歎
賜金襴伽黎。明年禱雨輒應。敕賜寂照圓明大禪師
號。詔住海印寺。洪武初。詔師至京。住天界。問法稱旨。
辛亥。設普濟會於鍾山。命師涖其事。賜伊蒲饌。上親
幸臨。御翰賜詩。壬子六月。沐浴更衣。集眾言別。弟子
請偈。師曰。三藏十二部。尚為故紙。吾言何為。端坐遂
瞑目。世壽六十五。僧臘五十九。茶毗舍利成五色。
<other>汝州香嚴無聞思聰禪師</other>香山人。初參獨峯。令看不
是心不是佛不是物話。同雲峯月山等六人立盟。互
相究竟。次見淮西無能教。教示無字話。令參。一日晤
同參敬上座。敬問你六七年來。有甚見處。師曰。每日
只是目前無一物。敬曰。你者一絡索。從甚處來。師罔
然。乃問畢竟明此大事。應作麼生。敬曰。不見道要知
端的意。北斗面南看。說了更去。師被一拶。直得不知
行坐者七日。偶到淨頭寮。疑情不解。食頃。乃覺胸次
輕清。目前人物一切不見。直是通身汗流。遂見敬。敬
舉扇曰。速道速道。師遽曰。舉起分明也妙哉。清風匝
匝透人懷。箇中消息無多子。直得通身歡喜來。自此
下語作頌。都無滯礙。及至向上一路。又不得灑落。乃
入香嚴山過夏。復謁無方普。普問萬法歸一。一歸何
處。師曰。鼻豎眼橫。普曰。者是學得底。師曰。雞寒上樹。
鴨寒下水。普曰。不問者箇。如何是你父母未生前面
目。師豎起拳曰看。普曰。好與三十拄杖。師拂袖便出。
適值鐵山從高麗回。至石霜。師往見。山問仙府何處。
師曰。汝州。山曰。風穴面目如何。師將二十年工夫通
說一遍。山把定咽喉。問如何是無字。師曰。近從潭州
來。不得湖北信。山曰。未在。更道。師曰。和尚幾時離高
麗。山曰。未在。更道。師喝一喝。拂袖便出。山曰。者兄弟
都好。只一件大病。道我發明了。師聞而感激。復入光
州山中。十七年方得頴脫。常示眾曰。法無定相。遇緣
即宗。秉金剛劒。吞栗棘蓬。截斷衲僧舌頭。坐却毗盧
頂𩕳。拈一莖草。作丈六金身。將丈六金身作一莖草。
直教寸絲不挂。月冷秋空。寒發𦦨。到者裏喚作佛
法。入地獄如箭射。不喚作佛法。入地獄如箭射。諸仁
者。畢竟作麼生會。不見船子道。藏身處沒蹤跡。沒蹤
跡處莫藏身。雖然恁麼。正眼觀來。盡是閒家具。衲僧
分上。料掉沒交涉。
<other>六祖下第二十四世</other>
<other>金華府義烏伏龍無明千巖元長禪師</other>蕭山董氏子。
年七歲。從諸父比邱曇芳於富陽法門院。十九薙髮。
受具戒。學律於靈芝。會行丞相府飯僧。中峰適在座。
遙見師。呼而問曰。汝日用如何。師曰。念佛。峰曰。佛今
何在。師擬議。峰厲聲叱之。師作禮。求示法要。峰以狗
子無佛性話授之。縛茅靈隱。脇不沾席者三年。一日
聞⿱少隹聲有省。亟往見峰。峰復叱之。師憤然歸。夜靜忽
鼠翻貓食器。墮地作聲。恍然開悟。復往質峰。峰曰。趙
州何故云無。師曰。鼠餐貓飯。峰曰。未也。師曰飯器破
矣。峰曰。破後如何。師曰。築碎方甓。峰乃微笑。囑曰。善
自護持。時節若至。其理自彰。師受囑。隱天龍之東菴。
笑隱主中竺。力薦起之。宣政院脫歡。亦遣使見迫。師
皆不諾。居無何。諸山爭相勸請。師度不為時所容。遂
杖錫踰濤江。東至義烏之伏龍山。山如青蓮華。乃卓
錫巖際曰。山有水。吾將止焉。俄山泉溢出。作白乳色。
師遂依大樹以居。時泰定丁卯十月也。初山有禪寺。
名聖壽。久荒廢。師入山。鄉民咸夢異僧來。遂相率為
伐木構精廬。尋因舊號。成大伽藍。朝廷三遣重臣降
<pb n="330"/>
香。錫號佛慧圓鑒普濟禪師。并賜金襴法衣　僧問
如何是祖師西來意。師曰。野馬入牛欄　問如何是
佛。師曰。今日好雨。曰如何是道。師曰。此去義烏不遠。
（鈍置煞人）　問如何是賓中賓。師曰。當胸叉手問他人。曰
如何是賓中主。師曰。堂上坐來日正午。曰如何是主
中賓。師曰。有時歡喜有時瞋。曰如何是主中主。師曰。
橫按鏌鎁無佛祖（但總答云貓）　問如何是露地白牛。師
曰。草裏臥。曰甚麼人騎得。師曰。無髭鬚鬍子。曰三身
中那身說法。師曰。賣油婆子水梳頭。曰德山棒。臨濟
喝。意旨如何。師曰。惡人先做大　問如何是和尚家
風。師曰。無力豎拳頭（連臂墮落也）　問達磨面壁。意旨如
何。師曰。有口開不得（舌頭已拖地　問浩浩塵中。如何辨
主。師舉拳示之。（莫鈍置）曰辨後如何。師曰。你主在甚麼
處　問釋迦彌勒。猶是他奴。未審他是阿誰。師曰。糞
掃堆頭破苕帚。曰學人不會。師曰。問取淨頭（問取簸箕）
　上堂。僧問如何是第一句。師曰。有口如啞。曰如何是
第二句。師曰。有眼如盲。曰如何是第三句。師曰。棒折
也未放你在。乃擲下拂子曰。此是老僧第二句。如何
是第一句。便下座　上堂。僧問如何是奪人不奪境。
師曰。日照山河影動搖。曰如何是奪境不奪人。師曰。
背水陣圓增勇健。曰如何是人境俱奪。師曰。任是鋒
刀常坦坦。假饒毒藥也閒閒。曰如何是人境俱不奪。
師曰。野老不知堯舜力鼕鼕打鼓祭江神。僧禮拜。師
曰。有麝自然香。何用當風立。乃曰。轉山河國土歸自
己則易轉。自己歸山河國土則難。拈了也。父母未生
前道將一句來（道了也。拈出看）　示眾。今朝初一。上殿已畢。
喝囉怛那。西方日出（今朝初一。上殿已畢。一字入公門。九牛[托-七+友]不出　示眾。
舉德山托盋因緣。拈曰。末後句子。德山巖頭雪峰總
跳不出。乃喝一喝曰。大丈夫當作真王。何以假為
　示眾良久曰。大眾會麼。會則事同一家。不會則萬別
千差。臨濟道。我在黃檗喫六十痛棒。如蒿枝拂相似。
如今更思量一頓。誰為下手。時有僧出曰。某甲下手。
濟度杖於僧。僧擬接。濟便打。看他的的顯示者些子。
無你近傍處。豈常情所能測。老僧尋常痛口罵你。痛
棒打你。你不作無明會。便作佛法會。又何曾夢見我
先祖門風。所以古人云。臨濟之道。將墜於地。痛哉。正
與麼時。合作麼生。超羣須是英靈漢。敵勝還他師子
兒　示眾傅大士曰。夜夜抱佛眠。朝朝還共起。起坐
鎮相隨。語默同居止。分毫不相離。如形影相似。欲識
佛去處。只者語聲是。元沙曰。大小傅大士祇認得箇
昭昭靈靈。洞山聰曰。且道衲僧家日裏還曾睡也無。
保寧勇曰。要眠時即眠。要起時即起。水洗面皮光。啜
茶濕却⿱此束。大海紅塵生。平地波濤起。呵呵阿呵呵。哩
哩哩囉哩。三尊宿大似徐六擔板。傅大士又俗氣不
除。若論向上宗乘。總欠悟在。且道無明具甚麼眼目。
不見道。直須揮劒。若不揮劒。漁父棲巢（切實指示。不用窠臼語佳
則佳矣。敢問大眾劒在甚麼處。莫孤負好）　示眾。舉瑯琊覺有句無句。如
藤倚樹。樹倒藤枯。好一堆爛柴。大慧曰。作賊人心虗。
雖然如是。恩大難酬。師曰。一人作佛法商量。一人作
世諦流布。撿點將來。總欠悟在。無明見處。也要諸人
共知。有句無句。如藤倚樹。樹倒藤枯。響　示眾。江月
照。松風吹。面面青山展笑眉。經有經師。論有論師。莫
怪老僧無法說。勞汝諸人立片時（面皮厚多少）　示眾。一
喝分賓主。照用一時行。要會箇中意。日午打三更。諸
禪德。與麼說話。四稜塌地了也。乃喝一喝曰。且道是
賓是主。是照是用。又喝一喝曰。只者是賓。只者是主。
只者是照。只者是用。又喝一喝曰。且不是賓。且不是
主。且不是照。且不是用。是箇甚麼。又喝一喝曰進前
求解會。特地斬精靈（費盡娘生氣力要且沒交涉）　示眾。龍門水
急。一句截流。茅屋風高。千山起浪。三世諸佛。望風結
舌。六代祖師。斫額有分。天下老和尚。仰羨不及。是汝
諸人到者裏。作麼生與無明相見。驀拈拄杖曰。與麼
與麼。人境俱奪。不與麼不與麼。照用同時。卓一下曰
<pb n="331"/>
龍生金鳳子。衝破碧瑠璃。喝一喝　示眾。世尊拈華。
眼裏撒沙。迦葉微笑。全身落草。達磨面壁。皇天苦屈。
二祖安心。老鼠居金。德山行棒。莽莽蕩蕩。臨濟下喝。
喫鹽止渴。溈山水牯。泥裏洗土。仰山插鍬。性命難逃。
俱胝豎指。是何道理。雪峰輥毬。老不知羞。石鞏張弓。
誑謼盲聾。趙州勘婆。大有誵譌。元沙未徹。話作兩橛。
者一隊不唧𠺕老凍儂。生前鹵莽。死後顢頇。罪犯彌
天。髑髏徧野。無明忍俊不禁。與渠一坑埋却。拈拄杖
卓一下曰。直得十方世界。風凜凜地。法堂前何止草
深一丈。汝諸人向甚麼處出氣。良久曰。擬心湊泊。二
鐵圍山。放之自然。七穿八穴。復卓一下（出盡別人醜自羞遮不得。
心圓今日忍俊不禁。待欲上前相救。乃云。休休）　客至上堂。披衣登法座。道
者是高僧。將謂多奇特。元來百不能。西風吹細雨。落
葉滿空庭。有客來相訪。青山自送迎　日本國請法
衣上堂。舉石門聰曰。西天二十八祖。盡得傳衣付法。
東土六祖之後。得道者多。只傳其法。不傳其衣。無明
則不然。衣以表法。故謂之法衣。人能宏道。故謂之法
身。無處不徧。無處不明。故謂之法眼。高峯老祖法衣
一頂。今日對眾請與高麗國金剛山供養去也。幻住
先師法衣一頂。我得來三十年矣。如今大拙首座。又
要請歸供養。雖然如是。從上諸祖。各各有三十棒分。
無明亦有三十棒分。眾中莫有下得者般毒手者麼。
有則出來。如無。他時後日。不得向背地裏呌苦呌屈。
擊拂下座（大似作賊人自首。爭奈事主不鑒）　至正丁酉六月十四
日。示微疾。沐浴更衣。集眾說偈曰。平生饒舌。今日敗
闕。一句轟天。正法眼滅。奄然而逝（平生敗闕。今日遮羞。正法眼滅。臨濟
出頭）師世壽七十四。僧臘五十六。弟子用陶龕。奉全身
瘞於青松菴。諡佛慧鑑禪師。
<other>蘇州府師子林天如惟則禪師</other>吉安廬陵譚氏子。受
業禾山。得法中峰。住後。僧問佛佛授手。祖祖相傳。畢
竟傳箇甚麼。師曰。脚未跨門。與你三十棒了也　問
達磨不來東土。二祖不往西天。還有為人處也無。師
曰。有。曰如何是為人處。師曰。浴院裏燈籠。笑破半邊
口。曰莫便是學人轉身處麼。師曰。上天無路。入地無
門。曰今日多幸得聞師子吼也。師便喝。僧禮拜。師曰。
拜則任你拜。者一喝不曾倒地在（既不倒地用扶作麼）　問如
來一音演說法。眾生隨類各得解。未審和尚如何為
人。曰蝦蟆𨁝跳上天。蚯蚓驀過東海。曰恁麼則超佛
越祖去也。師曰。你向那裏見得。曰今古應無墜。分明
在目前。師曰。杜撰禪和　華嚴會。僧問無邊剎境。自
他不隔於毫端。既有自他。如何不隔。師曰。懷州牛喫
禾。益州馬腹脹。曰十世古今。始終不離於當念。既有
始終。如何不離。師曰。天下覓醫人。灸豬左膊上。曰此
會翻宣教典。毋勞說禪。且望和尚直譚教文。師曰。山
僧無兩箇舌頭。曰一真法界。十種元門。還有自他終
始也無。師喝曰。那得許多骨董來。曰既無許多骨董。
畢竟華嚴所說何義。師曰。說華嚴。曰離却法界元門。
華嚴經在甚處。師曰。在你諸人手裏。曰與麼則信受
奉行去也。師曰。贈你三文買草鞋　問德山小參不
答話。問話者三十棒。意作麼生。師曰。我者裏不打。有
問即答。曰無法可說。是名說法。又作麼生。師拈棒。僧
便走。師曰。作賊人心虗　問禪門一派。分為五宗。其
間還有優劣也無。師曰。五五二十五。曰臨濟一宗。兒
孫徧地。他有何長處。師曰。細魚齩斷鸕鷀脚。白鷺驚
飛上樹梢。曰涅槃心易曉。差別知難明。五宗異同。請
師開示。師曰。退後三步　示眾。趙州道箇無字。開口
見心肝。因甚諸人自生障礙。有僧請益曰。蠢動含靈。
皆有佛性。為甚狗子獨無。師曰。莫說狗子。直饒你問
他釋迦彌勒還有佛性也無。他也道無。僧曰。趙州禪
在口脣邊。因甚只會道箇無字。師曰。趙州見處只到
者裏。僧曰。和尚不肯趙州那。師曰。是。僧曰。趙州是古
佛。因甚不肯他。師曰。趙州在那裏。隨後便喝　示眾。
諸方有海蠡禪。海蚌禪。鐵剗禪。老僧者裏却似水上
<pb n="332"/>
葫蘆。觸著便動。捺著便轉。活鱍鱍地。無你奈何處。昨
日一陽來復。見說生根了也。諸人為我提起看　示
眾。有時伸出佛手。有時放出驢脚。錯。有時拍禪牀。有
時擊香桌。錯。有時舌生毛。脣生醭。拄杖長年靠壁角。
臨濟德山鼻孔。一時穿却。錯。諸禪德。向者三箇錯處。
認得老僧。請你喫無麵䬪飥。（眼裏少瞳腦後沒骨。剮之無皮。殺之無血。只有
者張臭嘴。左看也看不得。右看也看不得。商量沒處安放他送到寶珠巷口。朱三益家雜貨作坊架子下。壁角
落頭。做箇徒弟老師撒急尿底大瓦鼈）　示眾。臨濟大師道。我者裏是
活祖師西來意。一切臨時。要用便用。遂拈拂子搖曳
曰。我者裏也是活底。要用便用。一切臨時。且道與臨
濟底是同是別。擊一擊。擲下曰。臨濟大師。猶欠者一
著在（者。者。者。心圓今日何故口門窄）　示眾。佛祖行不到處。行取一
步。佛祖說不到處。說取一句。召眾曰。一鋪是九里。三
鋪廿七里。者箇是佛祖行不到處。老僧行到。今日初
三。明日初四。後日初五。者箇是佛祖說不到處。老僧
說到。喝一喝曰。寧與有智人廝罵。莫與無智人說話
　示眾。跛者命在杖。渡者命在舟。有來由。沒來由。一
身還有一身愁。衲僧門下。奪食驅牛。擬著眼看。便與
閉却戶牖。擬開口道。便與塞却咽喉。夜廊無月不點
火。露柱從教撞破頭　示眾。慈悲不是佛。忿怒不是
魔。明州布袋。橫拖豎拖。人人自屎不覺臭。淨潔地上
正好放屙。金窠草窠。相去幾何。歲寒落葉無人掃。一
任門前堆積多　示眾。天如老漢一箇獃僧爭。奈諸
人認他不著。道他卓卓巍巍。他却藞藞䕢䕢道他藞
藞䕢䕢。他又卓卓巍巍。或時做善知識模樣談元說
妙。或時現三頭六臂。發瞋發惡。如是等處。一一認他
不著。殊不知老漢不在諸人眼睛裏。却在諸人鼻孔
裏。諸人不信。伸手摸看。總饒摸他不著。也摸著自家
鼻孔　示眾。舉臨濟道。我在黃檗先師處喫六十痛
棒。如蒿枝拂相似。師曰。好箇頑皮癩骨。不知痛癢底
麤漢。何似近代兒孫。箇箇皮下有血。動著他絲毫不
得也。奇哉　示眾。舉百丈野狐因緣。師曰。前云不落。
後云不昧。引得野狐。隨羣逐隊。當時若下得者一喝。
前後五百生一時粉碎　示眾。釋迦老子推不開。達
磨大師趕不出。引得一畮之田。三蛇九鼠。盡道呼蛇
易。遣蛇難。拍膝曰。有甚麼難。家有白澤之圖。必無如
是妖怪　示眾。女子臨出嫁時。治家作活之法。一一
請教父母。惟有生子養子。不待教而自能。所以俗書
曰。未有學養子。而後嫁者也。誠哉。近代宗門衲子則
不然。先學說法。然後學做佛。寧可不做得佛。不可不
會說法。怪哉　師不領院事。居恒隨機開導。行省平
章。咸稽顙執弟子禮。屢起浙江諸名山。堅却不赴。遁
跡吳淞間。弟子就吳中構地結屋。如叢林規制。名師
子林。居十有三年。道價日振。至正甲午。帝師錫以佛
心普濟文慧大辨禪師號。兼賜金襴法衣。示寂後。塔
於水西原。
<other>杭州府徑山呆菴敬中普莊禪師</other>台之仙居袁氏子。
依天童左菴芟染。久之不契。出遊。參了堂於天寧。堂
問何來。師曰。天童。堂曰。冒雨衝寒。著甚死急。師曰。正
為生死事急。堂曰。如何是生死事。師以坐具作摵勢。
堂曰。敢來者裏捋虎鬚。參堂去。一日室中舉庭前柏
樹子話。師擬開口。堂劈口便掌。從此悟入。初出世撫
州北禪。後遷雲居　問新到。我者裏虎狼塞路。荊棘
參天。上人到來。有何忙事。曰特來禮拜和尚。師曰。入
門一句則不問。脚跟下草鞋甚處得來。僧擬議。師便
喝。又問昨離何處。曰廬山。師曰。不勞再勘　師嘗勘
僧曰。近奉公文。務要打點上座。僧曰。某甲不是奸細。
師曰。也須勘過始得。曰和尚莫倚勢欺人。師展手曰。
把將公驗來。僧擬議。師便掌。一僧曰。久聞和尚有此
機要。師曰。山僧失利。一僧問承聞和尚有打點之機。
是否。師熟視曰。汝來自首那曰。學人掀倒禪牀去也。
師曰。汝是甚處人。曰高著眼。師曰。者依草附木底精
靈　鏟草次。僧問。者片田地。幾時鉏得乾淨。師舉起
<pb n="333"/>
鋤頭曰。未審上座喚作甚麼。僧無語。師拋下鋤頭曰。
者片田地。幾時剗得乾淨　問騎虎頭。收虎尾。中間
事作麼生。師曰。渠儂得自由。曰只如古人道我也弄
不出。意旨如何。師曰。入水見長人　僧請益。師曰。汝
自己分上少箇甚麼。却來請益。僧擬對。師曰。盋盂口
向天。曰此是古人底。師曰。老僧用得恰好。曰如何是
奇特事。師曰。千年田。八百主。曰學人不會。師曰。至今
將不去。留與老農耕　問如何是道。師曰。木落崖石
出。曰只如先德云。山上有鯉魚。井底有蓬塵。意作麼
生。師曰。見之不取。思之千里　示眾。宗師家不得已。
一言半句。無非為學者抽釘拔楔。解粘去縛。如善舞
太阿。自然不傷其手。近代據師位。訓學徒。記持文字。
崇飾語言。誇耀後來。增長惡習。不知有自己出身路。
如衣壞絮行棘林中。不能自由。少林直指之宗。於此
墜地。良可痛傷。汝輩行脚。各須帶眼。莫教墮他網中。
出頭不得。只如古人道。入此門來。莫存知解。若約山
僧見處。直饒知解頓忘。猶是門外漢。到者裏。須辨緇
素始得。珍重　上堂。老僧開荒時。於法堂基上。掘得
一箇鈯斧子。久聚兄弟。若用得著者。兩手分付。若是
荷負不去。老僧收得來。著甚死急。不如颺向擸𢶍堆
頭。從他日炙風吹去也。驀拈拄杖卓一下曰。鞭起鐵
牛耕大地。誰能井底種林檎　上堂。舉盤山示眾。心
月孤圓。光吞萬象。光非照境。境亦非存。光境俱忘。復
是何物。洞山曰。光境未忘。復是何物。師曰。二尊宿弄
物不知名。各與二十拄杖。不見道。見義不為。何勇之
有。永樂癸未十月二十三日。示寂於不動軒。世壽五
十八。僧臘四十五。闍維。煙焰所至。舍利如貫珠。塔於
凌霄。

<sarticle>揞黑豆集卷三</sarticle>

心圓居士　拈別
火蓮居士　集梓
<other>六祖下第二十五世</other>
<other>蘇州府鄧尉萬峯時蔚禪師</other>溫州樂清金氏子。參虎
跑止巖。巖令參不是心不是佛不是物話。抵明州。達
蓬山佛趾寺側卓菴。晝夜力參。一日聞寺主舉溈山
踢倒淨瓶話。驀地觸發。說偈曰。顛顛倒倒老南泉。累
我工夫費半年。當日有人親在側。如何不進劈胸拳。
遂往謁無見於華頂。見囑師住山。仍返達蓬。單丁十
載。後造千巖。巖曰。將甚麼來與老僧相見。師豎起拳
曰。者裏與和尚相見。巖曰。死了燒了。向何處安身立
命。師曰。漚生漚滅水還在。風息波平月印潭。（念言語漢）巖
曰。莫要請益受戒麼。師掩耳而出。明日普請砍松次。
師拈圓石作獻珠狀。（放下了。我與你商量）曰請和尚酬價。巖曰。
不值半文錢。師曰。瞎。巖曰。我也瞎。你也瞎。師曰。瞎瞎。
即呈偈曰。龍宮女子將珠獻。價值三千與大千。却被
傍觀人抉破。誰知不值半文錢。巖謂左右曰。蔚山主
頗有衲僧氣息。遂命居第一座。一日巖陞座。舉無風
荷葉動。決定有魚行語。師出眾震聲一喝。拂袖便出。
乃卓菴於蘭溪之嵩山。凡九載。巖寄以偈曰。[鬱-山+止][鬱-山+止]黃
華滿目秋。白雲端坐碧峯頭。無賓主句輕拈出。一喝
千江水逆流。三為手書招之。愛重彌至。旋⿱田廾以法衣
頂相　僧問。如何是嵩山境。師曰。四面好山擎日月。
一湖秋水浸青天。曰如何是境中人。師曰。三仙描不
就。終不與君傳　問如何是目前事。師曰。眉毛眼上
橫。曰莫是他安身立命處也無。師曰。錯認定盤星
　二僧參。師問那裏來。僧曰。隴西。師曰。我聞隴西有鸚
鵡。是否。僧曰是。師曰。還會吟詩作賦麼。僧曰會。師曰。
會吟甚麼詩。試道看。僧無對。（詩不會做。難道屁也放不出一箇）師便
打曰。妄語漢。汝不從隴西來。第二位道看。僧作舞勢。
師曰。似即似。爭奈口□不同。（隴侗禪和。如蔴似粟。所以道門裏出身則易。身
裏出門則難）自代曰。上大人。邱乙己　上堂。舒兩手曰。大
<pb n="334"/>
開方便門。便從者裏入。復握拳曰。閉却牢關。說家裏
話。且道不開不閉一句又作麼生。斂僧伽黎便下座
（直饒恁麼。未稱全提）　上堂。三世諸佛如是說。歷代祖師如是
說。天下老和尚如是說。嵩山亦如是說。若有不如是
說者。與他三十棒。若有如是說者。亦與他三十棒。何
故。卓拄杖曰。嵩山門下。令不虗行　上堂。月頭是初
一。光明漸漸出。月尾是三十。光明何處覓。假饒老釋
迦。也道拈不出。拈得出。萬事畢。有人道得。出來道看。
如無。嵩山與諸人露箇消息。展兩手曰。我見燈明佛。
本光瑞如此（依舊拈不出）　後遊姑蘇鄧尉。喜其山水盤
結。遂駐錫焉。未幾。四眾咸集。成大伽藍。名曰聖恩。明
洪武辛酉正月二十九日。集眾曰。老僧時節至矣。即
說偈曰。七十九年。一味杜田。懸崖撒手。杲日當天。語
畢。泊然而寂。奉全身於院西岡。塔曰永光。世壽七十
九。僧臘六十。
<other>宋濂</other>金華人。母夢一異僧手寫華嚴經。謂母曰。吾乃
永明延壽。願假一室終此卷。覺已。濂即生。因名曰壽。
後更名濂。字景濂。別號無相居士。六歲。日記二千餘
言。九歲能詩。入青蘿山。三閱大藏。嘗往謁千巖元長。
長吐言如奔雷。士欲屈之。相與詰難數千言。不契而
退。越二年又謁長。長曰。聞君閱盡一大藏教。有諸。曰
然。曰君耳閱乎。抑目觀也。曰亦目觀耳。曰使目之能
觀者。君謂誰耶。士揚眉向之。於是相視一笑。又嘗參
見楚石琦。相與談元。因出賸語一編求正。琦亟歎賞。
囑善護持。嘗作永明贊云。我與導師有宿因。般若光
中無去來。今觀遺像重作禮。忽悟三世了如幻。靈山
一會猶儼然。願證如如大圓智。
<other>松江府華亭松隱唯菴德然禪師</other>里之張氏子。幼從
無用貴祝髮。徧叩諸方。未有所契。後於千巖會中。聞
上堂語。豁然悟入。石屋珙謂師曰。子緣當在華亭。因
書松隱二字授之。於是歸里。築室於郭滙之陽。遂名
松隱。足不踰閫者三載。嘗刺血書華嚴。有天華滿庭
之異。感居民為建寶坊。洎千巖遷化。眾請繼席　開
堂日。僧問遠離松水。來據龍峯。海眾臨筵。請師祝聖。
師曰。萬年松在祝融峯。曰祝聖已蒙師指示。列祖家
風事若何。師曰。冬到寒食一百五。曰莫便是和尚為
人處也無。師曰。斧頭是鐵作。曰恁麼則龍門無宿客
也。師曰。早已點額。曰若不登樓望。焉知滄海深。師曰。
你道老僧眉毛有幾莖。曰一堂風冷澹。千古意分明。
師曰。蹉過不少。問承古有言。向上一路。千聖不傳。還
端的也無。師曰。那裏得者消息來。曰賣金須遇買金
人。師便喝。曰金屑雖貴。落眼成翳。又作麼生。師曰。好
向繡湖湖上看。月明夜夜散金波。曰三十年後。此話
大行。師曰。杜撰禪和。如蔴似粟。曰大眾證明。學人禮
拜。師乃曰。第一義諦。已被東白和尚一槌擊碎了也。
未免向第二義門露箇消息。山僧數年搓得一條龜
毛索子。今日拈來。將三世諸佛。西天四七。東土二三。
天下老和尚鼻孔。一串穿却。且道山河大地。草木叢
林。森羅萬象。有情無情。甚處得來。良久曰。莫將閒學
解。埋沒祖師心。復舉三聖道。我逢人則不出。出則便
為人。興化道。我逢人則出。出則不為人。師曰。者兩箇
老漢。同門出入。宿世冤家。一人向孤峯頂上臥月眠
雲。一人向十字街頭揚塵簸土。點檢將來。二俱漏逗。
各與三十拄杖。且道新龍峯與麼提持。是賞渠。是罰
渠。驀拈拄杖卓一卓曰。天上有星皆拱北。世間無水
不朝東　上堂。日可冷。月可熱。眾魔不能壞真說。有
來由。無途轍。六月炎炎撒冰雪。文殊無處著渾身。普
賢特地呈醜拙。是真說。非真說。若無閒事挂心頭。便
是人間好時節。喝一喝　謝藏主維那上堂。天無門。
地無戶。俊快衲僧。一任來去。藏裏摩尼。照徹十方。洞
裏桃花。千葩競吐。假劫外之春風。應今時之律呂。海
禪夜半看鮫珠。眼光挂在扶桑樹。喝一喝　結制上
堂。蠟人為驗。始於今日。九十日中。推功辨的。黃面老
<pb n="335"/>
瞿曇。結住布袋頭。百萬人天。咸皆受屈。松隱結制。總
不恁麼。以手作搖櫓勢曰。山僧即今駕無底鐵船。普
請大眾。同入大圓覺海遊戲去也。喝一喝曰。看取定
南鍼（遊戲不無。看取即瞎）　臘八上堂。明星一見出山來。剛道
孃生兩眼開。不是髑髏乾得盡。爭知春色上桃腮
　上堂。德山棒。臨濟喝。拈放一邊。諸人脚跟下道將一
句來。以拄杖畫一畫曰。毗婆尸佛早留心。直到如今
不得妙　示醫士。話頭一則耆婆藥。大藏諸經和劑
方。抹過二途開口笑。不勞鍼砭起膏肓　洪武初以
有道徵。未幾以病還。嘗曰。學佛法人。無徒恃見地。一
知半解。濟得何事。顧力行何如耳。戊辰四月十四示
寂。塔全身於松隱。
<other>河南府嵩山俱空契斌禪師</other>晉毫邑王氏子。從重興
院無相薙染。永樂丙申。參凝然。求示心要。然曰。你向
達磨未西來時道一句看。師窘無以對。於是疑之。不
知飲食之為何味者久之。一日覩秦封槐。豁然契悟。
上丈室擬呈似。然遽曰。契斌參得禪也。師便喝。然曰。
作麼。師曰。和尚何得贓誣平人。自是愈加鍛鍊。日新
日益。一日然問趙州勘破婆子。婆子敗缺在甚麼處。
師曰。一對無孔鐵錘。曰趙州意又作麼生。師曰。荊棘
林中。重加陷穽。曰石頭道書亦不達。信亦不通。是何
意旨。師曰。千里同風。曰青原垂足。又作麼生。師曰。禍
事禍事。（拈花敗缺。垂足禍事。龍女獻珠。分文不值。丈夫氣宇如王。爭肯受人鈍置）然為點
首曰。洞上一宗在汝躬矣。
<other>六祖下第二十六世</other>
<other>蘇州鄧尉寶藏普持禪師</other>參萬峯蔚和尚。徹證大法。
蔚付以偈曰。大愚肋下痛還拳。三要三元絕正偏。臨
濟窟中獅子子。燈燈續焰古今傳。峯臨入滅。有人問
曰。和尚會中。幾箇得法弟子。峯示偈曰。慈悲無念。花
開果熟。因地分明。慧實致囑　僧慧旵參。具述悟由。
師斥之曰。佛法如大海相似。轉入轉深。那得泊在者
裏　一日室中。慧旵侍立。師問心不是佛。智不是道。
汝云何會。旵向前問訊。叉手而立。師呵曰。汝在此許
多時。猶作者般見解。（人必自誣也。而後人誣之。亦必人誣也。而已乃自誣）旵遂
發憤力參。至第二夜。驀然徹證。作偈曰。一拳打破太
虗空。百億須彌不露踪。借問箇中誰是主。扶桑湧出
一輪紅。詣呈方丈。師視而笑曰。雖然如是。也須善自
護持。時節若至。其理自彰。旵既受囑。師以偈送之住
山。偈曰。見得分明不是禪。竿頭進步絕言詮。發揚祖
道吾宗旨。更入山中二十年。
<other>揚州素菴田居士</other>世為江都名族。以弟子員屢試不
第。遂一意空宗。猛力參究。時何密菴太守唱道東南。
士為入室高弟。鉗錘久之。頓付心印。士乃手握竹篦。
勘驗僧徒。四方來學。無不仰素菴為現在古佛。通國
稱田大士而不名　示眾。近來篤志參禪者少。纔提
箇話頭。便被昏散二魔纏縛。殊不知昏散與疑情。正
相對治。信心重則疑情必重。疑情重。則昏散自無
　示眾大海不宿死屍。虗空不著五色。火聚不藏蚊蚋。
無住法中不立迷悟。如今參禪底。將光影門頭。自相
覆却。入地獄如箭射　僧誦經次。士問誦甚麼經。僧
云。法華經。士曰。六萬字那箇字有眼。僧罔措。士便打
　僧入門。便拜士喝快走。僧再拜。士云。你討甚麼盌。
僧喝士便掌（高亭和尚。曾行此令）　士居城之田家巷。以宅為
菴。四方參叩之士。日擁座下。一日與眾禪人茶話。忽
然擲盞。合掌別眾而逝。
<other>六祖下第二十七世</other>
<other>杭州府東明虗白慧旵禪師</other>楚王氏子。父為丹陽稅
課司。遂家焉。幼頴悟。年十四。從妙覺湛然受業。適作
務次。然問汝在此作甚麼。師曰。切蘿蔔。然曰。你只會
切蘿蔔。師曰。也會殺人。然引頸。師曰。降將不斬。然異
之。會然遷撫之疎山。師聞唯菴唱道松隱。將往見。至
一小菴。自誓曰。此行若不徹證。決不復回。一定六日。
忽舉首睹松。豁然有省。遂返。晝夜危坐。端如鐵幢。諸
<pb n="336"/>
方因號旵鐵脊。後抵姑蘇鄧尉。謁果林。林指令參寶
藏。證徹在寶藏傳中。於天目之平山堂。結侶坐千日
長期。後遊安溪古師山。峯巒秀拔遂有終焉之志。一
住三十餘載。影不出山。宿衲爭趨。成大精藍。宣德乙
卯。敕額東明禪寺。嗣領眾重修淨慈大殿。正統辛酉
六月廿七。忽集眾敘謝訣別。眾請偈。師曰。一大藏教。
無人看著。爭用得者幾句閒言語。廿九辰刻。跏趺而
逝。茶毗舍利無算。塔於本山東塢。壽七十。臘五十有
五。
<other>安慶府桐城投子楚山幻叟荊璧紹琦禪師</other>蜀之安
唐雷氏子。幼從元極通受業。首參無際。一日聞板聲
有省。復參壞空。有賊不打貧家一段語。正統癸亥。再
參無際。際問數年以來。在甚麼處住。師曰。廓然無定。
際曰。有何所得。師曰。本自無失。何得之有。際曰。者是
學得來底。師曰。一法不有。學自何來。際曰。莫落空耶。
師曰。我尚非我。誰落誰空。際曰。畢竟事作麼生。師曰。
水落石出。雨霽雲收。際曰。莫亂道。只如佛祖來也不
許。縱你橫吞藏海。理百千神通。到者裏更是不許。師
曰。和尚雖則把住要津。其奈勞神不少。際拍膝一下。
師便喝。際曰。克家須是破家兒。恁麼幹蠱也省力。師
掩耳而出。至晚。復召師詰曰。汝將平昔次第發明處
說來看。師從實具對。際曰。還我無字義來。師呈偈曰。
者僧問處偏多事。趙老何曾涉所思。信口一言都吐
露。翻成特地使人疑。際曰。如何是汝不疑處。師曰。青
山綠水。燕語鶯啼。歷歷分明。更疑何事。際曰。未在更
道。師曰。頭頂虗空。脚踏實地。際乃記莂焉。壬申。抵金
陵。訪月溪海舟。住後。僧問如何是天柱境。師曰。㵎闊
雲歸晚。山高日出遲。曰如何是境中人。師曰。額下眉
遮眼。腮邊耳搭肩。曰如何是天柱家風。師曰。雲甑炊
松粉。冰鐺煑月團　問如何是祖師西來意。師曰。海
神撒出夜明珠。曰學人不會。師曰。文殊失却玻璃盞
　問如何是佛。師曰。生鐵秤鎚。曰如何是法。師曰。石
頭土塊。曰如何是僧。師曰。黑漆拄杖　景泰乙亥遷
投子。上堂。僧問遠離皖山。來據投子。海眾臨筵。請師
祝聖。師曰。鼎內長生篆。峯頭不老松。曰祝聖已蒙師
的旨。投子家風事若何。師曰。提瓶穿市過。不是賣油
翁。曰只如祖師道。不許夜行。投明須到。還端的也無。
師曰。雖然眼裏有筋。爭奈舌頭無骨。曰趙州道我早
猴白。渠更猴黑。意作麼生。師曰。不因弓矢盡。未肯豎
降旗。問和尚今日陞座說法。未審有何祥瑞。師曰。麒
麟步驟丹霄外。優鉢華開烈焰中。曰如何是祖師西
來意。師曰。雪消山頂露。風過樹頭搖。問寶劒未出匣
時如何。師曰。神號鬼哭。曰出匣後如何。師曰。佛祖吞
聲。曰出與未出時如何。師曰。無鬚鎻子兩頭搖。僧提
起坐具。師便喝。僧擬議。師便打。乃曰。毒蛇頭上揩癢。
猛虎口裏橫身。也須是恁般人始得。適來者僧。大似
一員戰將。敢來者裏奪鼓攙旗。惜乎龍頭蛇尾。死在
棒下。若解轉身活路。自然不犯鋒鋩。所以道弄蛇須
是弄蛇手。不會弄蛇蛇齩殺　上堂。拈拄杖曰。祇者
些子誵譌。多少師僧到者裏。開口不得。思量不及。舉
揚不出。即今落在山僧手裏。橫也由我。豎也由我。提
起放下。卷舒殺活總由我。以拄杖空中點一點曰。正
當恁麼時。從上佛祖天下老和尚到者裏。只得乞命
有分。眾中莫有為佛祖出氣者麼。良久。卓拄杖一下
曰。⿰翟支瞎金剛正眼。靠倒空王寶座。汝等諸人討甚麼
盌。便下座　上堂。眾集。師斂衣就座。良久曰。大眾分
明記取。便下座　師到園。見冬瓜。問園頭。者箇無口。
因甚長得如許大。頭曰。某甲不曾怠惰一時。師曰。主
人公還替你出些力氣也無。頭曰。全承渠力。師曰。請
來與老僧相見。頭便禮拜。師曰。者猶是奴兒婢子在。
頭轉身。拈篾縛架。師乃呵呵大笑。回顧侍者曰。菜園
裏有蟲　性空首座請益蒙山三關語曰。蟭螟蟲吸
乾滄海。魚龍蝦蠏向何處安身立命。師曰。長安路上
<pb n="337"/>
金毛臥。曰水母飛上色究竟天。入摩醯眼裏作舞。因
甚不見。師曰。五鳳樓前鐵馬嘶。曰蓮湖橋為一切人
直指。明眼人因甚落井。師曰。明月照見夜行人。曰請
師頌出。師曰。好與痛棒。曰棒則甘領。頌則乞師不吝。
師乃大笑。頌曰。當機把斷聖凡津。擬議知渠屈未伸。
欲識蒙山端的旨。垂鉤意在釣金鱗　成化癸巳三
月中。示微疾。眾請末後句。師展兩手曰。會麼。復曰。今
年今日。推車撞壁。撞破虗空。青天霹[靂-秝+林]。呵呵呵。泥牛
吞却老龍珠。澄澄性海漚華息。泊然而逝。世壽七十。
僧臘六十一。建塔天成。
<other>六祖下第二十八世</other>
<other>松州東明海舟普慈禪師</other>常熟錢氏子。出家於破山。
讀楞嚴。至凡有言說。都無實義。尋思不得。日益憔悴。
有居士問曰。師顏色有病。師曰。佛法不明故耳。非病
也。士曰。佛法不明。何不往府中鄧尉山。問取萬峯蔚
和尚去。師聞欣然。便詣鄧尉。見萬峯。峯問曰。沙彌何
來。師禮拜起曰常熟。峯曰。到彼何為。師舉前話。再拜
求示。峯便劈頭兩棒。攔背一踏。以脚兩踢曰。只者實
義。（口是禍門）師有省。起曰。好只好。大費和尚心力。峯笑而
許之。付以偈曰。龜毛付囑與兒孫。兔角拈來要問津。
一喝耳聾三日去。箇中消息許誰親。又曰。子當匿跡
護持。莫輕為人師範。師自以為得。乃結廬於洞庭山
塢二十九年。一日僧至。師問曰。上座何處來。曰安溪。
曰安溪有人麼。曰虗白和尚說法。不異高峯。曰是誰
弟子。曰寶藏。曰有甚言句。僧舉室中驗人語云。心不
是佛。智不是道。三藏不是法。是甚麼。下語者皆不契。
舉畢。復問師曰。參寶藏否。師曰。我與寶藏同參萬峯。
僧曰。當日有何所見。遂隱於此。就再不參人去。師曰。
問但有言說都無實義。峯便打。我從此得悟。僧曰。請
言得之所以。師曰。但要人知痛癢的是實義。是妙心。
言說盡屬皮毛。僧笑曰。若據此見解。生死尚未了。何
得云悟。未在未在。不見道心不是佛。智不是道耶。師
遂有疑曰。彼處眾中有真大徹者麼。僧云無。師即棄
菴。渡湖往安溪。詣東明。適有人設齋。師至關前。問明
曰。今日齋是甚滋味。明曰。到口方知。說即遠矣。師曰。
如何是到口味。明即打滅。燈曰。識得燈光何處著落。
味即到口。（當面被他鈍置。可憐）師無語。次日黎明。遣侍者請師。
師即至。明問曰。曾見人否。師笑曰見只見一人。說出
恐驚人。明曰。假使親見釋迦。依然是箇俗漢。但說何
妨。師曰。萬峯。明曰。為敘先後耶。為佛法耶。若敘先後。
萬峯會下有千人。若論佛法。老闍黎佛法未夢見在。
何驚之有。若親見萬峯。萬峯即今在甚麼處。師面赤
惘然。（識羞人難得）明曰。若如此。不曾見萬峯。師歸客寮。三
晝夜寢食俱忘。偶值香燈繩斷墮地。忽然大悟。詣關
前呈悟由。明曰。老闍黎承嗣萬峯去。師曰。公為我打
徹。豈得承嗣萬峯。明乃笑。遂集眾出關。陞座曰。瞿曇
有意向誰傳。迦葉無端開笑顏。到此豈容七佛長。文
殊面赤也茫然。今朝好笑東明事。千古令人費唾涎。
幸得海公忘我我。濟宗一脈續緜緜。乃擲下拄杖云。
千觔擔子方全付。元要如今拄杖談。以拂子擊三下
下座　師即入方丈禮拜。明曰。老僧不出月去也。至
二十七日。辭眾。二十九日示寂。師仍欲遁歸洞庭。四
眾苦留。乃繼其席　嘗舉興化問克賓維那。你不久
為唱導之師。賓云。不入者保社。化云。會了不入。不會
不入。賓云。總不與麼。化便打云。克賓維那法戰不勝。
罰錢五貫。充設堂飯。至來日齋飯時。興化自白椎云。
克賓維那法戰不勝。不得喫飯。即便趁出院。師拈云。
若為濟宗兒孫。必要明他家裏事。予昔蒙萬峯老人
付我偈。便以為得。直至今日。始知我錯。萬峯不錯。一
遇東明和尚。乃明棒頭賞罰。（棒頭罰易知。棒頭賞難識。識得棒頭賞。始能的
破的）言句亦然。果然悟在己而法藉師。豈曰一悟即為
了當。如以一悟靈通。不求師法。正謂威音以前。無師
可也。威音以後。師師相受者此也。所以克賓識得父
<pb n="338"/>
師苦心。䇿發己明向上關棙子。洞達閨閾中事。不在
言宣。骨碎身粉。也難酬報興化萬一。況打罰出院乎。
海長老今日所以不嗣萬峯而嗣東明者。亦此也。古
諺云。養女方知娘受苦。生子乃識父辛勤。誠哉是言
也。實有箇中大事。豈容草草。若與人抽釘披楔。坐獅
子座。為人天師。抉人眼翳。紹佛祖位者。必須一一透
過。切莫以悟為是。將綱宗抹殺。置而勿究。何異天魔
外道。莽蕩招殃悔乎　萬峯忌日。師拈香指真曰。我
幾淹殺你甕裏。幸是普慈。若是別人。不可救也。爇此
瓣香。堪酬接引。喝一喝云。只笑你護短沒投師。佛法
當人情。展坐具禮拜。又拈香云。此一瓣香。供養東明
長老。一片赤心鞭䇿。令余洞達宗源。連喝兩喝云。一
言豈盡普慈心。千古兒孫替報恩。又拈香云。此瓣香
供養昔日師僧指南之力。若不蒙師。何有今日。他日
到來。拄杖三十喫有分。堪報不報之恩。喝一喝云。受
恩深處便為家。有乳方知是阿娘。禮拜起。說偈曰。源
頭只在喝中存。三要三元四主賓。五棒當人言下會。
四料還須句裏明。末後真機死活句。箇中消息在師
承。碎形粉骨酬師德。將此深心報佛恩。慟哭歸方丈
　臨示寂。說偈曰。九十六年於世。七十四載為僧。中
間多少誵訛。一見東明消殞。以拂子打圓相云。釋迦
至我六十二世。有不可數老和尚。又打圓相云。多向
者裏安身。咄。乃投筆而逝。景泰元年。全身塔於東明
左側。得法十二人。
<other>金陵東山翼善海舟永慈禪師</other>按東山行實[石*((白-日+田)/廾)]。載師
為蜀之成都余氏子。生於洪武二十七年甲戌。齠齔
時。見僧輒喜。一日聞說生死事。遂發志棄俗。趨彭縣
大惰山影德寺。投禮住持獨照月師剃染。後入西山
住靜八載。發志參方行脚。首謁太初和尚。開示父母
未生前話。做工夫。一日初問師曰。父母未生前。那箇
是本來面目。師即從東過西。叉手而立。初曰。未在。更
道。師曰。兩眼相對有甚相瞞。初大悅。制解起單。復參
東普無際和尚。不契。乃出峽赴京得度。宣德二年。復
還金陵靈谷挂搭。雪峯和尚請師充首座。制解。即詣
古道山參東明旵禪師。一見便問。無相福田衣。甚麼
人得披。旵下座摑一掌。師曰。四大本空。五蘊非有。汝
作麼生掌。旵又一掌。師曰。一掌不作一掌用。速道。旵
又一掌。師神色不變。曰老和尚名不虗播。復展具三
拜而立。旵曰。我居古道山三十載。今日只見者僧。乃
留旬日。欲付袈袈。師曰。某甲不為衣來。堅不受下山。
（今時師僧看榜樣）自此聲譽叢林。金陵牛首請師領眾三載。
退隱天界山居。太監袁誠欽師道德。請往翼善寺開
山說法　正統五年庚申六月二十八日。旵和尚留
囑白明菴曰。吾有衣法二物。待十年後。送至金陵東
山海舟和尚受納。付囑曰。字付慈海舟。訪我我無酬。
明年之明日。西風笑點頭。明年如期果寂。白菴不違
遺囑。限滿日。請首座法薦。於景泰二年八月二十三
日。持衣賷至東山。師祝香而受（訪我我無酬只受者箇）。
<other>六祖下第二十九世</other>
<other>江寧府高峯寶峯明瑄禪師</other>吳江范氏子。俗業斵。因
海舟令造塔院。足傷索酒。舟曰。幸傷足。若斫去頭。雖
千埕汝能喫不。師怵然。遂求為僧。一日燒火搬柴次。
舟曰。是甚麼。師曰。是柴。舟曰。是柴將去燒。師致疑。通
夕不寐。忽為火燎去眉毛。面如刀刈。以鏡照之。大悟。
趨見舟。舟拈棒。師奪棒曰。者條六尺竿。多時不用。今
日又要重拈。舟大笑。師呈偈。有笑裏藏刀子細看句。
舟曰。即此偈可紹吾宗。遂以偈付之。有臨濟兒孫獅
子子之句。後住金陵高峯寺。天奇瑞參。師問甚處來。
奇曰。北京。師曰。只在北京。為復別有去處。曰隨方瀟
灑。師曰。曾到四川麼。曰曾到。師曰。四川境界。與此間
何如。曰江山雖異。雲月一般。師舉拳。問四川還有者
箇麼。曰無。師曰。因甚却無。曰非我境界。師曰。如何是
汝境界。曰諸佛不能識。誰敢強安名。師曰。汝豈不是
<pb n="339"/>
著空。曰本瑞終不向鬼窟裏作活計。師曰。西天九十
六種外道。汝是第一。奇拂袖便出。師喜為克家種草。
堪支吾道。遂書偈付之曰。濟山棒喝怒如霆。殺活臨
機手眼親。聖解凡情俱坐斷。曇華放出一枝新。師於
成化辛卯臘月九日示寂。塔全身於東明寺左。
<other>六祖下第三十世</other>
<other>安陸府荊門州天奇本瑞禪師</other>南昌鍾陵人。父江堂。
母徐氏。年廿二。棄家。遠投荊門無說能薙髮。能示萬
法歸一一歸何處話令參。後遇高郵全首座。同往襄
陽。途中偶聞婦人呼豬聲。全曰。阿娘牆裏喚哪哪。途
路師僧會也麼。拶破者些關棙子。娘娘依舊是婆婆。
師瞿然汗下。一日病甚。有暉禪者。勉師曰。病中工夫
切不可放過。因舉大慧在徑山患背瘡。晝夜呌喚。或
問慧。還有不痛底麼。慧曰有。曰作麼生是不痛底。慧
曰。痛殺人。痛殺人。師於言下豁然透得娘娘依舊是
婆婆意旨。又一日聞山鹿呌喚。會得日用之中無不
是底道理。遂往蜀中謁楚山。問某甲閒時看來。了然
明白。及至臨機。因甚茫然。山曰。毫釐有差。天地懸隔。
後遊金陵。路次。忽然如從夢覺。從前所得。一場懡㦬。
遂參寶峯於高峯。鍼芥相契。遂蒙印證。（語具寶峯章中）住後
上堂。祖師西來。不立文字。直指人心。見性成佛。更無
別法。若向者裏知箇落處。定也有分。慧也有分。宗也
有分。教也有分。佛法世法。無可不可。腰纏十萬貫。騎
[鴳-女+隹]上揚州。其或不然。定也不是。慧也不是。宗也不是。
教也不是。葢為不識本心。名為狂妄。經云。虗妄浮心。
多諸巧見。不能成就圓覺方便。諸佛諸祖。惟傳一心。
不傳別法。汝等不達本心。便向外求。於妄心中。起妄
功用。如邀空華。欲結空果。縱經塵劫。只名有為。須知
所謂見性成佛者。見性不是見他人之性。成佛不是
成他人之佛。決定是汝諸人本有之性。與十方法界
秋毫不昧。人人本具。箇箇不無。但向二六時中。一切
處回光返照。看是阿誰。不得執定一處。須是於一切
處大起疑情。將高就下。將錯就錯。一絲一毫。毋令放
過。行住坐臥時。便看者行住坐臥底是誰。見色聞聲
時。便看者見底聞底是誰。覺一觸時。便看者覺底是
誰。知一法時。便看者知底是誰。乃至語默動靜。周旋
往返。一一返看。晝夜無疲。倘若一念忘了。便看者忘
了底是誰。妄想起時。便看者妄想底是誰。你道不會。
只者不會底又是阿誰。現今疑慮。你看者疑慮底又
是阿誰。如是看來看去。萬境不能侵。諸緣不能入。得
失是非。都無縫罅。明暗色空。了無彼此。山河大地。日
月星辰。盡聖盡凡。都盧祇是一箇誰字。更無雜念。上
下無路。進退無門。山盡水窮。情消見絕。豁然[焊-干+恭]地一
聲。方知非假他求。咄　示眾。閒花野草露真機。劒號
巨闕。蛺蝶穿園拍板扉。珠稱夜光。兩岸蘆花齊點首。
雲騰致雨。一條江水伴鷗飛。露結為霜。山僧於此盡
情吐露。更有一句。尚未曾道。會麼。那邊不坐空王殿。
爭肯耘苗向日輪　寂後。門人於宏治十一年戊午。
建塔於衛輝府輝縣白鹿山之白雲寺左。
<other>六祖下第三十一世</other>
<other>德安府隨州關子嶺龍泉無聞絕學明聰禪師</other>邵武
奚氏子。母吳。十七出家。二十受具。習止觀唯識論。一
日有宿衲相詰曰。大通智勝佛。十劫坐道場。佛法不
現前。不得成佛道。其意如何。師依文而答。宿譏訶之。
師從此疑情頓發。坐臥不安。經六載。一日聞馬嘶大
悟。遂往見天奇。奇可之　住後上堂。僧問雲門。如何
是一代時教。門曰。對一說。龍泉則不然。若有問如何
是一代時教。劈脊便打曰。合取狗口　僧問如何是
本來面目。師曰。石香亭。曰便恁麼去時如何。師曰。喪
却了也　問今朝四月八日。天下叢林皆慶如來聖
誕。未審如來何處降生。師於几畫圓相示之（三世諸佛。盡由
者箇。惟有一人不由者箇。且道此人具何面目）笑巖寶侍師圍爐次。師曰。
人人有箇本來父母。子之父母。今在何處。巖曰。一火
<pb n="340"/>
焚之。師曰。恁麼則子無父母耶。巖曰。有則有。佛眼[覤-儿+丘]
不見。師曰。子還見不。巖曰。不見。師曰。為甚不見。巖曰。
若見即非真父母。師曰。善哉。巖復以偈呈曰。本來真
父母。歷劫不曾離。起坐承他力。寒溫亦共知。相逢不
相見。相見不相識。為問今何在。分明呈似師。師遂付
以偈曰。汝心即吾心。吾心本無心。無心同佛心。佛心
非吾心。復囑曰。汝當護持緣熟。智愚皆度。後示微疾。
訣眾說偈。趺坐而逝。全身塔於寺右。
<other>漢陽府古巖禪師</other>中年雙目失明。笑巖參。師問何所
來。巖曰。親從關子嶺來。師曰。無聞老兄好麼。巖曰好。
師曰。如何見得好。巖曰。老來康健。師曰。爭見得康健。
巖曰。著衣喫飯。坐臥經行。師曰。與麼則不出常情。巖
曰。要且常情莫測。師仰面大笑。翌日巖入室。師曰。嶺
頭老兄。先師嘗許他悟處見骨。只是太樸無博學。巖
曰。和尚博學乎。師曰。老僧亦非博學。巖曰。恁麼則一
同也。師曰。亦有不同處。巖曰。如何是不同處。師曰。他
有眼。我無眼。巖曰。和尚若無眼。爭見得渠無博學。師
又大笑。囑曰。子器非凡。深根固蔕。廣作利益。非汝而
誰。惜吾衰老。不及見矣。巖拜謝而去。
<other>河南府嵩縣伏牛濟菴大休實禪師</other>新鄭李氏子。幼
投寶珠受業。年二十。訪老宿古心。心示萬法歸一一
歸何處話令參。尋入火場打三有省。述偈曰。法身本
無相。法相本來空。會得者消息。處處顯家風。後往謁
天奇。途遇天真月印二禪客。同至關子嶺。奇問你三
人一路麼。師曰。雖然一路。來處不同。奇曰。如何是你
本來面目。師便珍重。奇曰。未在。更道。師便喝。奇曰。父
母未生前。喝箇甚麼。師無語而出。自後數呈伎倆。奇
皆不諾。一日侍奇於承天。奇問藏身處沒蹤蹟。沒蹤
蹟處莫藏身。你作麼生會。師曰。當堂不正坐。那赴兩
頭機。奇為助喜　住後陞座。須彌作舞。海水騰波。龍
象交參。人天共聚。大地山河。同宣妙句。三賢十聖。共
證菩提。眉藏寶劒起寒光。袖隱金鎚行正令。明殺活。
顯全機。舉拂子曰。還有明眼衲僧。不顧危亡。向前一
肩擔荷得麼。便下座　笑巖參。問如何是祖師西來
意。師豎起拂子。巖曰。此外更有指示也無。師擲下拂
子。巖便禮拜。復敘參關子嶺話。師曰。怪道親見作家
來。巖便喝。少頃。師又問。無聞別來四十年。未知近日
鼻孔如何。巖曰。與和尚鼻孔一般。師曰。上座還見老
僧鼻孔麼。巖曰見。師曰。向甚麼處見。巖曰。兩眼下。口
門上。師曰。有秘密句。曾向上座道麼。巖曰。曾道。師曰。
試舉看。巖曰。合取臭口。師拈拂子。巖便拂袖而出。
<other>建昌府廩山蘊空常忠禪師</other>從[鴳-女+隹]林老宿剃落。參少
林小山。值山外出。乃前問曰。達磨面壁石何在。山指
那青青黯黯處。師曰。指東畫西作麼。山曰。杜撰禪和。
如麻似粟。師曰。者老漢在者裏魔魅人那。山便打。侍
山遷宗鏡。師服勤三載。受囑還吁江。隱從姑山。日唯
趺坐。有問者。師但搖手曰。汝不會我語。曰試說看。師
曰。南城城外水。滔滔向北流。問者目瞪。師曰。向道汝
不會我語。後縛茅廩山。二十年不與世接。縉紳過謁。
唯默坐而已。羅近溪輩相與論理學。師則以向上語
直掃之。僧有以經論旨趣見難者。師呵曰。宗眼不明。
非為究竟。僧便問如何是宗眼。師振衣而起　無明
參。呈所得。師曰。悟則不無。更須受用得著始得。不然。
祇是箇汞銀禪。遂舉南泉打破鍋因緣。問曰。古人意
在甚處。明曰。拂袖便行鉤有餌。鍋兒打破玉無瑕。師
曰。去。牧牛場上待汝久在　萬歷戊子。忽一日告眾
曰。我有件要了底大事。汝等須知。眾茫然。豎拳曰。會
麼。眾無對。乃揮案一下曰。吽吽。為汝了去。遂趨寂。塔
於本山之麓。壽七十五。臘五十。生平言行縝密。非有
真心為法者。概不輕示。
<other>六祖下第三十二世</other>
<other>北京月心笑巖德寶禪師</other>金臺世族也。父吳門。母丁
氏。早失恃怙。弱冠。偶之講席。聽華嚴大疏。至十地品
<pb n="341"/>
云。世尊因中。曾作轉輪王。時有乞者。來求國城妻子。
頭目手足。內外布施。王作念言。我今若不施與。向後
百年。一旦空廢。全無少益。反招慳恡過失。不若施與。
空我所有。益我功德。師聞之。不覺身心廓然。歎曰。古
今同一幻夢中。遂決志出家。歲餘。就於本境廣惠寺。
禮大寂能和尚披緇祝髮。明年受具。朝參夕叩。徧謁
大川月舟古春古拙諸老宿。後至關子嶺參無聞聰
和尚。問十聖三賢。已全聖智。如何道不明斯旨。聰乃
厲聲曰。十聖三賢汝已知。如何是斯旨。速道速道。師
連下十數轉語。（斯旨豈可以轉語盡也）皆不契。遂發憤。寢食俱
廢。一日𢹂籃到㵎邊洗菜。一莖菜葉墮水。旋轉捉不
住。忽有省。提籃喜躍而歸。聰立簷下。問是甚麼。師曰。
一籃菜。聰曰。何不別道。師曰。請和尚別問來。至晚入
室。聰舉元沙敢保老兄未徹話。師曰。賊入空室。聰曰。
者則公案。不得草草。師喝一喝。拂袖便出。復往見濟
菴古巖大覺諸尊宿。皆器重之。後上關子嶺。再參聰
和尚。乃受記莂。復親炙年餘。辭去。回翔襄漢間。後抵
金陵。寓淨海牛首高座等處。還里。居圓通。次遷南寺
鹿苑慈光善果諸剎。晚年退居京城柳巷。於萬歷辛
巳正月十六日示寂。奉全身塔於小西門外。世壽七
十。僧臘四十八　上堂。舉古宿云。第一句薦得。與佛
祖為師。第二句薦得。與人天為師。第三句薦得。自救
不了。又老宿倒云。第三句薦得。可與佛祖為師（云云）。
師乃云。若總恁麼去。達磨單傳之旨。撲地了也。山僧
今日也隨𣯫㲣道取一句。貴要與諸人同箇受用。乃
曰。第一句薦得。飲水著噎。第二句薦得。看孔著楔。第
三句薦得。證龜成鼈。復拈拄杖云。第一句薦得。漆光
晃晃。第二句薦得。強名拄杖。第三句薦得。泛應曲當。
時有僧出云。未審和尚是第幾句薦得。師乃劈脊棒
云。天下榜樣　上堂。男兒固奮冲天志。莫若從頭放
下來。直把髑髏枯死盡。仍教死眼豁然開　上堂。拈
拄杖曰。有麼有麼。時有僧出作禮。師劈脊便打曰。多
口作麼。曰某甲一言未舉。何為多口。師復打曰。再犯
不容（拄杖揚聲喚有麼。三世諸佛縮頭去。者僧棒下再橫屍。果然不識塗毒鼓）僧參。問
從上千七百老凍膿。某甲今日一串穿來。獻與和尚。
伏請判斷。時門外忽聞犬吠。師遽顧侍者。看是甚麼
客來。侍者出問話。僧四顧。（索斷也）師曰。上座適來問甚
麼。僧擬重舉。師連棒打出　上堂。舉趙州無賓主話。
師云。好箇無賓主話。幸是無人舉著。若要舉出。直教
諸人箇箇飽齁齁地（若要舉出。賓主歷然。箇箇口飽肚中饑舌短眼睛大）　上
堂。舉楊岐和尚問僧云。栗棘逢。你作麼生吞。師云。百
雜碎。（還我栗子來）金剛圈。你作麼生跳。師云。過也。（也好與三十棒）
復拈拄杖卓一下云。大眾適纔栗棘蓬。已為汝等吞
却。金剛圈已為汝等跳過。（老漢面皮厚多少）汝等還識楊岐
老漢麼。（不識不識）若能識得。便與楊岐握腕並行。同箇受
用。未為分外。慈悲踰於先古。若未能識得。且聽山僧
一偈。栗棘蓬吞甘露美。金剛圈跳作家歡。何緣拋擲
諸人面。百計千方過者難　上堂。當門一隻箭。來者
看方便。（折也）擬進問如何。穿過髑髏面。（斷也）不奪饑人食。
不牽耕夫牛。（甚處下手）惟行一本分。買帽須相頭（把錢來看）
　上堂。舉百丈再參馬祖話。師云。馬祖震喝。知子時節。
百丈耳聾。命根方斷。奮獅子之全威。得無師之大用。
直得黃檗吐舌。臨濟解痛。詎知千百年巴鼻。落在笑
巖手裏。遂喝一喝云。汝等諸人還聞麼。若道聞。則為
室外之庸僧。若道不聞。則汝諸人生來耳重。（自屁不覺臭。更
來塗汙人）以拄杖卓一下云。還端的麼。為甚麼而今天
下寂無蹤。（眼花則不見。不眼花見箇甚麼）是他獅子將兒絕後共（不值
得大驚小怪）　上堂。舉馬祖一日問藥山惟儼禪師。子近
日見處作麼生。山云。皮膚脫落盡。唯有一真實。祖云。
子之所得。可謂協於心體。布於四肢。汝既如是。可將
三條篾束取肚皮。隨處住山去。山云。某甲復是何人。
敢言住山。祖云。未有長行而不住。未有常住而不行。
欲益無所益。欲為無所為。宜作舟航。無久住此。師云。
<pb n="342"/>
有無涯之淵海。可以容千里之神鯨。有萬重之峯巒。
可以產莫大之巨獸。所謂源遠流長。師真子勝者。原
見於斯矣。眾兄弟。試看他藥山到此田地。尚不肯容
易住山去。如今學佛之徒。如往千里之都。擬纔行數
步。便住止。輒自甘休。未審是何心行　上堂。舉傅大
士云。夜夜抱佛眠。朝朝還共起。起坐鎮相隨。語默同
居止。纖毫不相離。如形影相似。欲識佛去處。祇者語
聲是。師云。此是當來龍華樹下語。吾此娑婆界內。釋
迦會中。使未著在。復拈拄杖云。諸仁者。山僧與麼批
判。還有能緇素者也未。若有能緇素者。可與拄杖子
同參。如未有緇素得者。拄杖子夜來遶萬億四天下。
萬億須彌頂。向諸人眉毛眼睫上高聲唱言。士曠人
稀。相逢者小（傅大士作死語。笑巖寶說夢話。諸仁向未上堂已前會去。猶較些子。心圓瀝膽
傾肝。終是指鹿為馬　上堂。舉子湖和尚夜半在僧堂中。忽呌
云有賊有賊。眾皆驚起。有一僧立在僻處。被子湖攔
胸搊住云。捉得也。捉得也。僧急呼云。不是某甲。（果然不是）
湖拓開云。是即是。只是你不肯承當。（承當即禍事。不承當又是死漢。
諸仁者。合作麼生）師云。試看古人為人得恁麼老婆。深入虎
穴。者僧若是夥裏人。纔被捉住。自有相通分。（縱饒通得。已是
賊過後張弓可謂駕與青龍不解騎。師拈拄杖左右顧視
云。如今者裏還有肯承當者麼。自云。有有。復云。逐隊
串來。填溝塞壑　上堂。舉僧問趙州。如何是祖師西
來意。州云。庭前柏樹子。僧云。和尚何得將境示人。州
云。我不將境示汝。僧云。既不將境示人。畢竟如何是
祖師西來意。州云。庭前柏樹子。師召云。諸道者。試觀
此箇公案。成成現現。只是要一箇肚裏沒一星禪底
漢。兩肩擔荷去。不妨盡善盡美。你若才以名言義路
注解他。直待彌勒下生再下生。也未識老趙州在。復
云。如今眾中可有擔荷者麼。若無擔荷者。山僧更有
箇頌子。令汝等與老趙州。石火光中。相見一面。頌曰。
西來祖意庭前柏。更謂不能誠自畫。熟睡之夫夢忽
醒。撞頭磕額乾坤窄（猶在半途）　上堂。舉雲門問僧。近離
甚處。僧云南嶽。門云。我不曾與人葛藤。近前來。僧近
前。門云去。師云。雲門今日勘者僧。雖呼遣自在。止是
平地上推人。者僧雖去。其心不了。若據殺活杖子。又
且不然。但呼僧云。近前來。僧近前。（劈脊便棒。教伊直下別有生涯）乃
云去。猛虎不食伏肉。若爾。非獨不辜南嶽而來。管教
伊直下別有生涯（忽若被伊劈面一掌。和尚須別立生涯始得）上堂。舉
圓覺經居一切時不起妄念語。師告眾曰。山僧每一
段下箇諾字。世尊以四段開示。山僧以四諾領來。（土上
加泥）貴要與現前諸佛子等。同箇受用。而今還有共力
擔荷者麼。若能擔荷。可謂龍得水時增意氣。虎逢山
勢長威獰。又曰。今復翻案去也。易四諾為四喝。（向伊道貓）
若人會得者四喝落處。非但只教一箇老釋迦開口
不得。管取坐斷百億釋迦舌頭。時有首座出云。和尚
今日把斷要津。大眾無措。畢竟還有趨向分也無。（不知
香臭漢有甚共語處）師云。一任七縱八橫。（滑口阿師）座云。與麼則官
不容鍼。私通車馬去也。（隨邪逐惡）師云。拄杖乍開封。略且
放過汝（和尚先喫首座始甘）　上堂。舉馬祖三十年不少鹽醬
話。師曰。馬大師三十年不曾少鹽醬。方可聚徒說法。
山僧者裏三十年不曾見箇鹽醬。汝等偎傍住此。畢
竟圖箇甚麼。以拄杖一時趁散（和尚既不曾見鹽醬。者些瓶罐甚處得來。
待云你甚處見我瓶罐來。但掩鼻云醬氣難聞）　師寓終南山。有清長老來
參。問曰。吾師居此甚孤寂。師曰。妙德疎慵恒我伴。普
賢潦倒頗隨宜。（口是禍門）清曰。恁麼則萬象恒談無晝夜。
靈山一會古今存。（念言語漢）師曰。今日本八（何不早恁麼道）清曰。
老師從此不答話去也。（太惹厭生）師曰。若是克家聞便了。
野干之類轉疑猜。清遂作禮。曰已知老師慈悲不淺。
道絕古今。（冬烘老。有甚共語處）師震聲一喝　一日有二尼參。
禮拜起。左右各立。師曰。女子如來前入定。有錢不解
使。臺山婆子驀直去。解使却無錢。你道者兩箇老婆
禪。如何得恰好去。尼左者過右邊。右者過左邊。合掌
相向。各噓一聲。師曰。與麼非但解老婆禪。更會鼓粥
<pb n="343"/>
飯氣。尼曰。和尚惜取眉毛好。師曰。山僧眉毛且置。周
金剛買油餈點心。食到口邊。被婆子奪却。劉鐵磨請
溈山往臺山大會齋。溈山不赴。等是者箇時節。你道
為甚麼取舍不同。二尼作禮曰。某等若不來禮拜和
尚。爭得見古人神通大用。師曰。好各與三十棒。恰值
拄杖不在。且歸堂喫茶（兩條牸牛沒鼻。一頭牯牛無尾。盡力耕了三春。依前一片
白地）　有兩官人遊山。入門哦曰。茂松修竹。回顧見師。
便問如何是道人家風。師曰。茂松修竹。曰有何旨趣。
師曰。自家觀不足。留與客來看（呵呵。倘被者兩箇擔板漢致問一聲。便恁
麼去時如何。笑翁又只得打鼓轉船頭。所以道世間相常住。黃鸝啼綠樹。真箇可憐生。動著便飛去）
　有士人閱師淨土偈。乃問佛說是經。則有六方諸佛。
出廣長舌相作證。吾師說偈。有何人證。師曰。居士舌
頭亦不短。（但引舌向上左右舐云。為何總舐不著鼻頭）又問何為不思議
功德。師曰。前街人喚犬。後巷罵貓兒。（者是功德甚處是不思議）又
問老師高壽。師曰。論年不見箇葷腥。作麼不槁瘦了
　僧問。處處入法界。念念見遮那。如何是遮那。師曰。
淨地不須屙　頌投子不許夜行投明須到話。三十
六物都燼。只遺一雙枯眼睛。置向九衢深夜後。無
光明處作光明　舉經題[米-木+八]字。頌曰。黑白未分已墮
偏。那堪擬議費鑽研。西乾此土諸賢聖。鼻孔撩天總
被穿（別云。裂三折半缺中邊。鼻孔鍼筒話未圓別有一人穿不得。道道）　一齋和尚
問。如何是文殊普見三昧。師曰。死人眼。云如何是觀
音普聞三昧。師曰。死人耳。云古云一言道盡。如何是
一言。師曰。死人口。云如何是如來喫粥時。師曰。平旦
寅　師過潼關。至熊耳山禮祖塔。寺僧叱云。汝憨。拜
空塔奚為。師以手指石塔。問僧曰。此是空塔乎。僧云
然。師曰。祖師聻。僧云。祖師𢹂履西歸久矣。師曰蒼天
蒼天（者僧脚快笑巖趕不上）　僧問。元沙不過嶺。保壽不渡河。
落第幾機。曰總落第二機。僧云。如何是第一機。師曰。
元沙不過嶺。保壽不渡河（別云。闍黎不過嶺。老僧不渡河）　僧問。如
何是世間法。師曰。天地日月。國土山河。云如何是出
世間法。師曰。天地日月。國土山河。云與麼則世間法
出世間法不二也。師曰。你喚甚麼作天地日月。國土
山河（別云。與麼則二也）　僧問。如何是和尚昔年獲益事。師
以拂子倒懸視。僧曰。會麼。僧云。某甲已識得和尚做
處也。師曰。你道荊州黃四娘禮佛。求箇甚麼。僧無對。
（代云。今日捉敗者賊）師乃打出　座主問。祖意教意。端的為
同為別。師曰。柳影橫塘魚上樹。槐陰⿱卓地馬登枝。主
云。與麼則形影兩分。曲直自顯去也。師曰。未嘗飽食
廬陵米。徒把蒲團認作天。主禮拜云。蒙師大悲。拔我
茅塞。師曰。爭奈更有須彌山子在。主逡巡而退　師
入堂。見一僧在禪牀上昏沈。師呼僧。僧舉首。（者僧若是師子。
待笑。巖呼醒跳起身來劈面一掌。仍復熟睡管教笑巖不敢正眼覰著他）師曰。你幾時離
伏牛山。云二月初七。師曰。東西兩𥐞朵。夜來相毆。嚇
得娑竭老龍王現細身。潛入眾禪和子鼻孔裏。和尚
子為甚麼都不覺不知。云和尚莫惑人好。干他𥐞朵
娑竭龍王甚麼事。師曰。你恁麼。也只是箇長連牀上
喫粥飯漢　僧問。如何是祖師西來意。師曰。萬里黃
河徹底清。云直指單傳。未審傳箇甚麼。師曰。一片餬
餅九人餐。云神光速禮三拜。意旨如何。師曰。三足蝦
蟆當路坐。云如何是和尚親傳底意旨。師打一摑云。
六耳不同謀　師禮佛次。僧問。不於佛求。不於法求。
不於眾求。和尚禮拜。當何所求。師曰。汝適來見我禮
佛否。云和尚現禮拜。爭得不見。師曰。若見吾禮佛。汝
與佛同下地獄。僧無語。又僧云。某甲一總不見和尚
禮佛。師曰。若不見吾禮拜。汝自己下地獄　師又一
日拜佛次。人問。老師既都無所求。用拜奚為。師指像
顧人曰。為伊作佛故。禮渠三拜　一日眾禪者勸云。
和尚若不度生。則為獨善。有乏大悲。豈道人之究竟
乎。師總不顧。眾復苦勸。師遂喝曰。莫亂統。復以偈答
曰。大悲不是等閒圖。枯木花開絕後甦。塵佛法門經
幾寂。於今度盡也還無　僧問。大死底人却活時如
何。師曰。與伊一盞茶喫　僧問。何為奪人不奪境。師
<pb n="344"/>
曰。黑漆拄杖長七尺。何為奪境不奪人。師曰。突出人
前若活龍。何為人境兩俱奪。師曰。夜深倚立漆牀頭。
鐵眼銅睛無處覓。何為人境俱不奪。師曰。有時扶過
斷橋水。幾度伴歸明月村（合併一句。作麼生道）　僧問。如何是
和尚大人相。師曰。無邊身菩薩。祇曾見得半身。云如
何是和尚全身。師和聲便打　復一僧問。久聞和尚
大人相。乞請隨喜。師乃縮項作蹲勢。僧罔措　僧問。
婆子燒菴。意旨如何。曰不奈船何。打破戽斗。云此僧
還有過也無。師曰。此僧有過。婆子合喫三十棒（古人出語
如百煉金。開口如老吏斷獄。後人費盡氣力。趕渠脚後跟不上者。古人證處劈實故也）　師偶
堂前瞑目而坐。一僧潛詣師邊立。師開目云。會麼云
不會。師曰。今日暖如昨日。云某甲未識佛性。乞師指
示。師曰。幸得此去不遠　一官人問。佛道元曠冲奧。
弟子擬欲求進。未知還有分否。師曰。人皆為堯舜。云
如何契入。師曰。我欲仁。斯至仁矣。云一切時中。云何
履踐師曰。進則過之。退則不及。云倘不進不退。可適
中否。師曰。易開終始口。難保歲寒心　師於漢楚間
寓夏。時當季秋。偶於金沙灘陽濵地坐。有兩子隨侍
師側。忽見一沙門。執錫沿濵而來。貌甚奇古。近前卓
立。朗聲問云。仁者可識從上相承密論密義否。師曰。
仁者。密則非論。論則非義。彼乃退後一步。以錫橫肩
上。翹足獨立云。是甚麼義。師於地上書一更字。彼以
錫畫地一畫。闊兩脛立上。復以錫橫按腹上。亞身而
視云。是甚麼義。師於地上書一嘉字。彼即卓錫地上。
以兩手叉腰。懸翹一足。切齒怒目。作降魔勢云。是甚
麼義。師於地上書一之字。彼復分手指天地。以身周
旋一匝云。是甚麼義。師於地上書一尤字。彼復進一
步。叉手作女人拜。復分手指兩衲子云。者箇是甚麼
義師於地上書一蚕字。彼繞師三匝。於前作禮。立於
師右。師於地上書[佛/(佛*佛)/魔]此字示之曰。會麼。彼擬進語。師
復曰。設到此地。更須知有[魔/(魔*魔)/佛]者箇時節始得。彼歡喜
合爪歎云。咦。真摩訶衍薩婆若上士也。仍作禮。浩然
而去。時兩衲子皆驚喜罔測。請問云。彼是何所沙門。
所為復何義耶。師良久。乃曰。還識此人否。兩衲子俱
云不識。師曰。此是應真賢聖。所呈乃是金剛王變相
三昧。及三昧王三昧。用來勘吾。然彼亦將有新證
　師寓慈光寺。手持如意。廊下徐行。一僧欲借看。師即
度與。僧擬接。師乃打一如意云。日本國人不識火。種
田之夫常患饑　僧問那吒太子。析骨還父。析肉還
母。那箇是正那吒。師曰。山高那礙白雲飛。（別云。若是正不問人）
　僧問。和尚參見許多尊宿。未審拈香的嗣何人。師
曰。頭挨周嶺雪。衣挂楚山雲。云恁麼則已知絕學之
嫡子。中峯之遠孫也。師曰。有甚麼交涉　一僧聞風
吹角鈴。喜躍云。某甲今日始識破觀音老漢了也。即
入室求證。纔禮拜。師乃劈脊打一棒云。速將你識破
底觀音來看。僧纔以手作搖鈴勢。師直打出方丈（者僧
祇會搖鈴）　僧問。何等是文殊境界。師曰。手長衫袖短。何
等是普賢境界。師曰。脚瘦草鞋寬。何等是觀音境界。
師曰。頭大尾小。何等是和尚境界。師劈脊便打　靈
谷問。古人云。打破鏡來相見。既打破鏡。擬向甚麼處
相見。師曰。慙惶殺人。谷有省　師舉四祖優波毱多
尊者偈。問侍者。祖云。心自本來心。本心非有法。我道
已是抱贓呌屈。又云。有法有本心。我道將來恰好填
溝塞壑。又云。非心非本法。我道又是泥裏洗土塊。分
疎不下。我總與麼道。汝作麼生會。侍者云。和尚連祖
師也不回互。師曰。優波毱多尊者。適來鑽入你鼻孔
裏。鼓掌呵呵大笑。你為甚麼總都不覺不知。者云。某
甲無鼻孔。師曰。與麼則一場氣悶耶。者作打噴嚏勢。
師打一拂子云。是你連祖師也不回互耶。者作禮喜
躍而出（畢竟如何。方是回互參）　師問僧。纔入思惟。便成剩法。
你作麼生會。僧擬議。師喝出（一箇不唧𠺕。一箇被鈍置。煞是好笑）　師
見一僧來。隨畫一圓相示之。僧即作禮。師便打。僧云。
某甲話在。師震聲喝出。又見一僧來。師亦畫一圓相
<pb n="345"/>
示之。僧見即作禮。師合掌云善哉　舉巖頭作渡子
時。有一老婆抱一孩兒至。問云。呈橈舉棹即不問。且
道婆手中兒甚處得來。頭便打。婆云。婆生七子。六箇
不遇知音。祇者一箇也不消得。遂拋向水中。頭乃吐
舌。師乃呵呵笑云。此婆子圖箇甚麼。巖頭當時待他
纔拋。便劈脊一棹。俱打入水中。始較些子。何故不見
道。祇者一箇也不消得。（笑巖盡法無民。巖頭現大人相。心圓雖則據欵結案。諸公
切莫矮子看戲）　舉南泉因陸亘大夫云。肇法師也甚奇怪。
解道天地同根。萬物一體。泉指庭前牡丹花云。大夫。
時人見此一株花。如夢相似。師云。南泉老漢。被大夫
將箇墼子一磕。直得無窮寶藏。罄囊倒出　舉六祖
能大師風幡話。師云。善則甚善。美則未美。當時見二
僧紛紜不已。但出前云。仁者。也不是幡動。也不是風
動。便乃休去。非只令二僧知恩有地。直使天下兒孫
感戴祖師。無有休日。還知麼。萬機雖不思春力。時到
只數花自開（心圓當時若見二僧紛紜不已。但出前云。夜靜更深。歇息去好。非只令二僧懡
㦬散去。直使天下兒孫。啗⿰口豕不入　舉乾峯示眾云。舉一不得舉二。
放過一著。落在第二。雲門出眾云。昨日有人從天台
來。却往徑山去。峯云來日不得普請。便下座。師云。拾
得酒酣寒山醉倒。相扶相攙。和泥臥草。天明𢹂手出
松門。直至如今無處討　示眾。真得道人心常閒曠。
寂寞無為。質直無偽。如崖如壁。實塌塌地。如太虗空。
無有限礙。難以圖摸。𠯗啖無味。求覓無方。十二時中。
隨緣舉措。方便施為。無不分明了了。如初生孩子。六
用閒閒底。無實分別　教中有喻。須彌山頂上輥一
粒芥子。至山底投置一鍼鋒上。誠為難極。佛云猶易。
唯於六道之中。得生人道。更難過此。而今於此極難
之中。已獲具足品貌。明知身中有聖道。而不自究明。
甘自輕棄。為愚為慧。仁者審諸　師謂眾大夫曰。予
嘗笑昔儒毀佛闢佛。大似不究佛是何物。而礙毀之
闢之。彼云佛。此云覺。彼佛云者。乘大願輪。示迹人中。
於三界長夜而獨醒。故稱大覺世尊。誠悟心得道大
聖之異稱耳。辭恩愛。棄榮貴。慈悲喜捨為心。不畜不
取。能施能濟。不畜云者。非惟金玉等。實空癡貪煩惱
之餘習。全真淨無漏之功德也。能施云者。豈止財
穀等。直示無上正真之道。覺悟有情。令人人獲自本
心而成佛也。近而言之。佛者。即人人本具。大體大用。
渾全之真心耳。而人自顛倒。背真覺。合妄塵。反迷而
不自信也。既不自信自己本具湻全之真心。則莫得
其受用也。由是於他大聖。則異而疑之。疑之不釋。則
又厭而惡之。厭惡之不已。則毀之闢之。自謂有大才。
佛氏已被吾闢倒了也。吾胸中已足痛快了也。且語
言文義。權衡一方之機。擬向甚麼處識佛乎。毀佛闢
佛。又安知自心毀自心。自心闢自心乎。如犢觝影。正
不知影是何物。自何而有。擬欲觝之。一人傳虗。萬人
傳實。一人為之。多人効之。以至展轉効者無窮。獨不
悟此妄作。徒苦其精神耳。又不止徒苦精神。唯恐他
時或有不測之餘殃耳。於戲。仁人君子。寧不為之寒
心者歟。
<other>嘉興府天寧法舟道濟禪師</other>郡之思賢里張氏子。年
二十一。投天寧為行者。時默堂宣受寶月記。歸自繁
昌。師往謁。服勤久之。復詣東禪。從昂祝髮。參吉菴。菴
門庭孤峻。師能朝夕咨叩。一日聞磬聲。豁然洞徹。尋
趨方丈。菴曰。子著賊也。師曰。賊已收下。曰。贜在甚處。
師振坐具曰。狼藉狼藉。曰者掠虗漢。狼藉箇甚麼。師
一喝（好喝）歸眾。菴可之。未幾長安覺王寺請居第一座。
室中秉拂。機用莫能湊泊。嘉靖初。住金陵安隱　僧
問如何是安隱境。師曰。三山半落青天外。二水中分
白鷺洲。曰如何是安隱家風。師曰。石虎山前鬬。泥牛
水底眠。曰不會。師曰。用會作麼　精巖寺晚參。精巖
寺裏撞鐘。府譙樓上擂鼓。同時顯大神通。穿透千門
萬戶。大眾還聞麼。若道不聞。爭奈鐘鼓分明。人人有
耳。若道聞。將甚麼聞。即今鼓絕鐘消。聞底事又作麼
<pb n="346"/>
生。試道看。卓拄杖曰。黃金自有黃金價。終不和沙賣
與人　陸五臺問。畫前元有易不。師曰。若無伏羲將
甚麼畫。臺曰。畫後如何。師曰。元無一畫。臺曰。現有六
十四卦。何得言無。師曰。莫著文字。臺曰。請和尚離文
字發一爻看。師召居士。臺應諾。師曰。者一爻從何處
起。又問至人無夢。何也。師曰。常人於現前虗幻分別
境界。不知全體是夢。認為實有。而以昏昧想心。繫念
神識。紛飛境界為夢。所謂寤寐俱夢。夢中復作夢也。
至人於自心境界。如實而知。故於現前虗幻境界。妙
用泠然。通徹無礙。而睡夢亦自明明而知。歷歷而覺。
所謂寤寐一如者也。故至人無夢之說。非有無之無。
乃是無夢無非夢。夢與非夢一而已矣。又問夢裏須
臾。何以歷涉萬里。師彈指一下曰。千里萬里只在者
裏。問聖人有妄念不。師曰無。曰既無妄念。何用兢兢
業業。師曰。兢兢業業。故無妄也。問為政如何得無倦。
師曰。榮辱得喪。毀譽是非。一切不管。但虗其心。行其
所無事。則無倦矣。問終日喫飯。何故不曾咬著一粒
米。師曰。喫飯底人居士還曾見不。問四方上下。有窮
盡不。師曰。居士試返觀自己心量。有窮盡不。士良久
曰。實無窮盡。師曰。世界亦然。又問地獄實有不。師曰。
人作了惡。歷歷自知。雖經久遠。憶持不忘。便是業鏡。
自心明知自惡。不能自釋。便是法王。心地不空。地獄
實有。心若空了。地獄隨空　示禪人偈曰。工夫不
間四威儀。聽板聞鐘好下疑。打破未生時面目。好來
爐畔愛鉗鎚。道本無為豈屬修。有修頭上更安頭。虗
空若使重加柄。野草閒華正好愁。將謂衣中有寶珠。
衣穿方信寶珠無。前年尚有無珠說。今日無珠說也
無內不尋思外不求。大千沙界一毫收。塵塵剎剎蓮
華藏。認著依然是外頭。後遷弁山。晚退歸天寧。嘉靖
庚申秋。示寂。壽七十四。臘五十二。茶毗塔禪悅堂。
<other>順天府大覺寺慈舟方念禪師</other>別號清涼。古唐楊氏
子。十歲失父。投京廣德大慈義為師。十五剃染。登具
廿一遊講肆。知文字非究竟法。乃參幻休於少林。休
問甚處來。師曰。北方。休曰。北方法道何似此間。師曰。
水分千派。流出一源。休曰。恁麼何用到此。師曰。流出
一源。水分千派。休可之。命典維那。一日遊初祖面壁
處。忽然大悟。乃曰。五乳峯前。好箇消息。大小石頭。塊
塊著地。呈休。休知為克家種草。遂囑曰。從上佛祖。以
自己所證。遞相承襲。欲令一切人知有此事。余得之
小山先師。今授於汝。汝當體佛祖心。紹續慧命。然尚
宜晦跡林泉。乘時而出。付以偈曰。無上涅槃心。佛祖
相分付。吾今授受時。雲淨峯頭露。時年二十八。既而
以差別智不可不明。遂徧參諸方。備行苦行。精厲過
分。雙目失明。乃思惟曰。幻身非有。病從何來。身心一
齊放下。端坐七晝夜。眼仍平復如常。尋入吳。渡江。歷
補陀。辛卯。說法越之止風塗廣濟蘭若。有澄鐵⿱此束者。
以所得來見。師勘驗間。知為法門樑棟。乃出休所授
囑累焉。有五乳峯前無鏃箭。射得南方半箇兒之句。
師以大法肩承得人。可謂無事。乃遊吳。抵秀州福城。
整飭東塔。次走江西雲居匡廬。赴將臺山請。而越中
緇白力挽之。主寶林。當萬歷甲午也。未幾示寂。嗣子
迎遺骨。塔於顯聖之南山。先是師在越。以寶林眷眷
於懷。汰如何公以為必清涼後身。乃載之高僧傳焉。
<other>建昌府新城壽昌無明慧經禪師</other>撫之崇仁裴氏子。
生而頴異。性無嗜好。九歲入鄉校。便問浩然之氣為
何物。塾師異之。長依廩山。常疑金剛四句為必有指
據。偶閱傅大士錄。有若論四句偈。應當不離身之句。
不覺灑然。時年二十四。知有此事。遂辭山。結廬峩峯。
閱燈錄。於興善章。僧問如何是道。善曰。大好山。有疑。
日夜提究。至忘寢食。一日因搬石。正極力推次。忽然
有得。走呈山。山詰之。應對有緒。遂與剃染受具。自是
二十年不出山。有偈曰。野獅不噉人間食。十二巫峯
得自由。養就縱橫無礙力。崑崙翻轉作瀛洲。偶一僧
<pb n="347"/>
問。曾見甚麼人來。便住此山。師以總未行脚對。僧曰。
豈可以一隅而小天下乎。師然其言。急擔囊首謁少
室。會無言主席。與論旦夕。言喜師出語奇特。因與當
道尚父熊公。請就寺示眾。一時緇白。歎未曾有。尋入
五臺。訪瑞峯通。南還。受閩建董巖結制請。一香為廩
山拈出也。後遷壽昌寶坊峩峯三剎。三剎得師唱道。
皆煥然一新　上堂。諸佛常時說法。不須擬議猜詳。
且道說的是甚麼法。天地元黃。宇宙洪荒。不論通宗
透教。祇貴直下承當。承當箇甚麼。雲騰致雨。露結為
霜。蛟龍不宿死水。猛虎肯行道旁。透得者些關棙。何
須願往西方。不問先佛後祖。鼻孔一樣放光。作麼生
放光。化被草木。賴及萬方。釋迦不肯漏泄。達磨九載
覆藏。峩峯不惜口業。直下為你宣揚。且作麼生宣揚。
罔談彼短。靡恃己長　上堂。拍案一下曰。向上一宗。
難為措置。大用大機。怎容擬議。等閒垂一句。如太阿
鋒離匣。觸之者死不移時。似塗毒鼓受撾。聞之者喪
不旋踵。所以道妙峯峻峙。異獸難藏。寶樹晶光。靈禽
莫泊。其用也。單趁金毛歸野窟。直追鐵額入深山。掃
天下之攙搶。拂世間之孽屑。提墮阬落壍之類。揭迷
封滯[殼-一]之流。其功也。使法界世界虗空界。一體同觀。
俾佛道人道地獄道。萬法融會。雖然。猶未是向上事。
須知更有出格限量外一句。且作麼生是量外一句。
正令未施先斬首。大機纔展佛魔悲　上堂。南泉道。
三世諸佛不知有。黧奴白牯却知有。恁麼則三世諸
佛齊立下風。且道黧奴白牯有甚長處。首座曰。為他
金烹大冶。玉出藍田。師曰。寶坊者裏。總與趁出。何故。
秉綱立紀振叢林。海晏河清正令行。好漢盡驅歸寶
所。化城推倒不留人。座曰。某甲則不然。師曰。汝作麼
生。座曰。閒擔布袋渾無事。笑等街頭一箇人。師曰。也
是閒絃子　師問僧趙州道。臺山婆子為汝勘破了
也。畢竟勘破在甚麼處。僧曰。和尚今日敗缺了也。師
曰。老僧一生也不奈何。好教你知。若實會。舉似看。僧
擬進語。師打一棒云。者掠虗漢　師登古希。尚混勞
侶。耕鑿不息。丈室翛然。唯作具而已。嘗有偈曰。冒雨
衝風去。披星戴月歸。不知身有苦。唯慮行門虧。益王
嚮師道德。屢加襃敬。嘗曰。去聖時遙。幸遺此老。萬歷
丁巳臘八前一日。自田中歸。謂眾曰。吾自此不復砌
石矣。眾莫諭其旨。除夕示眾曰。今年只有茲時在。試
問諸人知也無。那事未曾親磕著。切須痛下死工夫。
（云云）末復曰。此是老僧最後分付。切宜珍重。明正三
日。示微恙。遂不食。其教誡諄諄倍常時。眾環侍不懌。
師諭以偈曰。人生有受必償。莫為老病死慌。拈却無
生法忍。自然業識消亡。一時雲淨常光發。佛祖皆安
此道場。十四作書辭道俗。十六書舉火偈。次晨盥潄
拭身已。索筆大書曰。今日分明指示。擲筆端坐而逝。
七眾為失依。茶毗頂骨牙齒不壞。塔方丈後。世壽七
十一。僧臘四十四。憨山清云。師不唯法眼圓明一振
頺綱。而峻節孤風。誠足以起末俗。葢實錄也。

<sarticle>揞黑豆集卷四</sarticle>

心圓居士　拈別
火蓮居士　集梓
<other>六祖下第三十三世</other>
<other>常州府宜興龍池一心幻有正傳禪師</other>溧陽李氏子。
年二十二。投荊溪靜樂院樂菴芟染。菴示以本分事。
師遂矢志曰。若不見性明心。决不將身倒睡。一夕聞
瑠璃燈華熚[焊-干+恭]聲。有省。舉似菴。菴頷之。未幾。菴遷化。
師直造燕都。謁笑巖於觀音菴。巖問上座何來。師曰。
南方。巖曰。來此擬需何事。師曰。但乞和尚印證心地
工夫。巖曰。若果識得心地。何須印證。師曰。雖然。不得
不舉似一過。巖曰。參堂去。師珍重便出。至晚入室。方
具述所以。巖驀踢出隻履曰。向者裏道一句看。遂把
<pb n="348"/>
話頭一時打斷。懡㦬而出。通夕不寐。翌日。巖出方丈。
見師猶立簷下。驀喚上座。師回顧。巖翹一足。作修羅
障日月勢。（[鷂-缶+(工/山)]子已飛天外去。獃郎莫向脚跟尋師豁然悟旨。後禮舜巖。
乃書曹溪源流付之。復贈一笠曰。覆之。毋露圭角。師
受囑徑往臺山。縛茅祕魔巖。居十有三載。會太常唐
[鴳-女+隹]徵問道。懇師南還。住荊溪龍池六載。復遊燕都。寓
普照。後仍歸龍池　上堂。無上法王。有大陀羅尼門。
名為圓覺。驀豎怫子曰。[鷂-缶+(工/山)]子已飛天外去。獃郎猶向
月邊尋　上堂。一切法不有。一切法不無。若能如是
會。水上按葫蘆　佛誕上堂。今晨四月八日。是我釋
迦如來示生降誕之時。山僧忽然思量。二千吾百餘
年已來。不知有多少路見不平之輩。務要別尋一箇
人來。與我釋迦老子比勝負。較優劣。殊不知我釋迦
如來是何等一箇面孔。汝諸人還知得我釋迦如來
脚跟立地處麼。還曾夢見我釋迦如來頂相麼。良久
曰。舉手扳南斗。翻身倚北辰。出頭天外看。誰是箇般
人驀豎拂子曰。雲門大師來也。擲拂子便下座　上
堂。老僧者裏。不問久參晚進。貴要正知正見。知見若
正。了生死如反掌。自不落他斷常有無二乘偏見。更
有甚麼商量。若有僧問作麼生是正知正見。但向他
道。老僧在你脚下。良久喝一喝下座　僧問如何是
祖師西來意。師曰。屋北鹿獨宿。曰不會。師曰。溪西雞
齊啼　問如何是奇特事。師曰。蝦蟆捕大蟲。曰恁麼
則不奇特也。師曰。貓兒捉老鼠。僧禮拜。師便喝。曰老
和尚為甚麼放某甲不過師。厲聲曰老。僧有事你且
去　有士人舉僧問雲門。如何是諸佛出身處。門曰。
東山水上行。意作麼生。師曰無孔笛。幾人解吹。士曰。
弟子得否。師曰得。士曰。如何是諸佛出身處。師曰。西
河火裏坐　士大夫從師遊。師每舉門前冷落車馬
稀。老大嫁作商人婦二語。罕有契者　山居偈曰。五
峯雲頂古文殊。盡日跏趺總笑余。半點苦寒禁不得。
躊躇未了又躊躇。師風度簡易。神觀凝肅。以法道為
己任。而機用妙密。迥出常情。於萬歷甲寅二月十二
日示寂。先一日。有僧自臺山來。師與劇談宿昔。抵暮
索浴。眾察師意。請遺訓。師舉所著帽者三眾無語。師
撫膝奄然而逝。世壽六十六。僧臘四十四。茶毗靈骨
塔本山之右。
<other>嘉興府天寧幻也佛慧禪師</other>會稽史氏子。母夢僧託
宿而娠。年十四。禮天台松谷受業。一日晨課。至白毫
宛轉五須彌處。忽有悟。舉呈谷。谷奮挺逐之。於是徧
參諸方。機契笑巖。遂為笑巖室中子。出住燕山天寧
優曇苑。晚南還。寓天寧　上堂。簫吹鳳至。琴奏[鴳-女+隹]來。
鉢展龍降。杖𢹂虎伏。因緣會遇。鍼芥相投。正恁麼時。
莫有道底麼。良久曰。鐘聲徹曉。雞唱黃昏。若欲了知。
也不消得。唵穆栗臨娑訶　示眾西來大意乾屎橛。
多少人咬嚼不徹。當時我悔來遲。好與推他一跌。管
教他喫得進。屙不出。免使兒孫費脣舌咦。日出千山
曉。春回大地華。柳煙門外綠。遊子未歸家。喝一喝
　示眾。生一乾坤。死一乾坤。聖一法界。凡一法界。何曾
謾得諸人。若也謾得。那討甚麼是非好惡。賢善才能。
灼然些子謾不得。欠不得你遺是甚麼境界。會麼。滿
目塵埃千聖眼。一身落魄五宗心　僧參。師曰。甚處
神祇。何方靈聖。曰金粟。師曰。在彼作甚麼。曰司園。師
曰。蔬割時還呌痛麼。僧作負痛聲。師曰。老僧刀也未
下。呌喚作麼曰。今日親見和尚。師曰。盲人摸象　師
生平丈室翛然。不廢萬行。凡利物邊事。靡不樂為。然
皆出自己緣。未嘗干謁。將示寂。撿歷示侍僧曰。過二
日可。侍僧驚問。師曰。吾將有所適。侍僧涕泣固留。師
笑諾曰。更留三日亦可。至期。浴出更衣。跏趺榻上。適
報製龕工竣。遂趨寂。壽九十一。臘七十八。
<other>襄陽府大覺圓禪師</other>漢川人。儀貌豐碩。聲如洪鐘。參
靜菴有契。菴付偈曰。一枝正法眼。列祖遞傳來。付汝
待時至。馨香徧九垓。師受囑後。隱居襄西。笑巖爽菴
<pb n="349"/>
來求依侍。師曰。上座錯了也。老拙平生溫飽自適。別
無所長。爽曰。某等生死事大。語未竟。師約而笑曰。老
拙亦有生死。何獨爾有。爽曰。某恨晚進多無恒志。和
尚豈拒人哉。師曰。出家兒本自無事。爾何無事生事。
少間曰。粥飯自辦始得。一日室中舉外道問佛。不問
有言。不問無言。世尊良久。外道大悟語曰。問既不涉
有無。良久亦是閒名。正恁麼時。外道悟箇甚麼。巖擬
進語。師以手掩其口曰。猶挂脣齒在。巖乃釋然曰。可
謂東土衲僧。不及西天外道占偈曰。自笑當年畫模
則。幾番紅了幾番黑。如今謝主老還鄉。那管平生得
未得師稱賞之。後無疾而化。世壽七十三。僧臘五十
三。
<other>嘉興府敬畏無趣如空禪師</other>本郡秀水施氏子。幼慕
宗乘。留心體究。同法舟濟。參訪數載。後見野翁。徹法
源底　啟關示眾。自結元關自活埋。自吾閉也自吾
開。一拳打破元關竅。放出從前者漢來　元宵示眾。
畫角聲中薦得。觀音未是作家。彩燈影裏捉得。室利
謾誇好手。恁麼告報與諸人。未免笑破虗空口。諸人
若也未瞥然。再看鼇山顛倒走。參　小參。眾立定。師
喝一喝曰。禍出私門。便歸方丈　示眾。言前薦得已
天涯。句下承當路轉賒。一擊鐵圍如粉碎。海天空闊
鴈行斜　除夕小參。時窮何似日窮好。月若窮來歲
亦然。三十六旬窮過了。東村王老夜燒錢。老漢雖無
一物。也要應箇時節因緣。乃拈拄杖曰。只者箇無窮
無盡。歷劫經年。今夜隨時送去。免教涉蔓相牽。擲下
拄杖曰。歷劫得來今斷送。拍雙空手接新年　示眾。
佛是眾生屋裏了事人。眾生是佛屋裏不了事漢。誠
能以佛與眾生。一時放却。則了與不了。並為剩語。卓
拄杖曰。但於事上通無事。見色聞聲不用聾　端陽
示眾。佳節端陽。何曾訂約。五月五日。年年撞著。風搖
蒲劒碧楞楞。日照榴華紅灼灼。道在時節因緣。豈論
正法末法。向來著意馳求。通身是草。今日信手拈來。
無不是藥。豎拂子曰。大眾。且道此藥治甚麼人底病。
擊拂子曰。不但老維摩。藥王藥上也須一劑　示眾。
豁開頂門眼。照徹大千界。既作法中王。於法得自在。
便下座　一日湖邊步月。謂一僧曰。明月與清風。水
天同一色。人人在此中。只是出不得。僧曰。打草驚蛇
作麼。師曰。上座又作麼生。曰看脚下。師大笑曰。將謂
胡鬚赤。更有赤鬚胡　萬歷己卯仲冬。謂門人性沖
曰。來歲仲秋十五六間。吾行矣。子宜知之。庚辰八月
十六日。冲如期而至。師集眾說偈曰。生來死去空華。
死去生來一夢。皮囊付與丙丁公。白骨斷橋隨眾。阿
呵呵。明月清風吟弄。語畢。端坐而逝。世壽九十。
<other>建寧府東苑晦臺元鏡禪師</other>別號湛靈。郡之建陽人。
幼而頴[托-七+友]。篤於孝友。甲辰。投虎嘯巖麗空祝髮。讀楞
嚴知見無見處有得。遂摳衣參壽昌於寶方。呈所見
昌為痛呵曰。墮大𡽗坑漢。師驚悸。失所守。於是奮志
參究。不知味者久之。一日閱維摩經。至此室何以空
無侍者。曰諸佛國土。亦復皆空處。豁然大徹。第覺行
與解左。復疑作。後閱圓覺隨順覺性章。而一切疑礙。
始得永拔。是年庚戌。竟趨壽昌求質。曰元鏡特以此
事求和尚著眼。昌曰。但言此事。此事何憑。師彈指一
下。昌曰。猶疑你在。師即呈偈曰。可憐摸索幾多年。識
破不值半文錢。宗流特煞瞞人甚。剛道祖師別有禪。
昌復詰曰。且道甚處是趙州勘破婆子處。師曰。和尚
莫作怪。昌為大笑曰。衲僧家到恁田地。始不受人牢
籠。師遂掩兩耳。昌囑曰。子此後宜深隱。自有好時節
到來。若強出。便可惜也。因付以偈。有正令相持時刻
慎。逢人唯勘印其心之句。師拜受而歸。乙卯會無異
說法閩之大仰。師特訪之。相見次。異曰。禮佛著。師端
坐。異又曰。禮佛著師把住曰。那箇是佛。異曰。者是那
裏來。底師拓開。曰者是那裏來底。異就坐。師大笑
出又喫茶次。異曰。聞師兄親見壽昌。且道壽昌和尚。
<pb n="350"/>
當年命根斷在甚麼處所。師劈面一掌曰。且道在甚
麼處所。異不對。師便出。異曰。三十棒可惜放過。即日
異上堂。呼曰。晦臺師將出眾。異曰。誰呌你。師出震聲
一喝。異曰。取棒來。師曰。宿食不必拈出。且道馬祖一
喝。因甚百丈三日耳聾。異曰。金風多肅殺。秋露愈加
寒。師拂袖歸眾。異曰。你只學得一箇走。師不顧。戊午。
出住書林東苑。辛酉。開法一枝菴　上堂。羽衣道。道
法本無多。南辰貫北河。祇消一箇字。降盡世間魔。且
道是那一箇字。喝一喝。便下座　尋歸隱武夷。搆室
石屏巖。孤風絕侶。人所難親。間有衲子求見者。師遽
喝曰。你者禿廝失了魂。來者裏討甚麼盌　嘗躡嶮
兀坐終日。來者皆望崖而退。崇禎庚午示疾。一日指
巖下謂行者曰。此處可以埋我。者曰。設使死了埋了。
又作麼生分發。師大笑一聲曰。恰好恰好。行者再問。
則師已蛻去。時七月十三也。壽五十四。臘二十六。塔
於師所指石巖。
<other>福州府鼓山湧泉永覺元賢禪師</other>建陽蔡氏子。二十
補邑庠。讀書山剎。聞僧唱云。我爾時為現清淨光明
身。忽覺通身歡喜。急請經閱之。則又茫然莫曉。乃往
參壽昌於董巖。昌令看乾矢橛話。久之。一日因僧舉
南泉斬貓話有省。成頌曰。兩堂紛鬧太無端。寶劒揮
時膽盡寒。幸有晚來趙州老。毗盧頂上獨盤桓。呈昌。
昌曰。此事切不得於一機一境上作解會。須是向百
帀千重處。垂手直過。尚當遇人。所謂心雖已在千峯
上。猶更將身入眾藏。始是參學眼也。師唯唯。丁巳。年
四十。親歿。乃棄家。竟投壽昌剃染。一日值昌田中歸。
師逆問曰。如何是清淨光明身。昌振衣而立。師曰。祇
此。更別有。昌遂行。師當下豁然。隨入方丈。拜起將通
所得。昌遽連打三棒曰。向後不得草草。次年昌寂。圓
戒博山。居香爐峯三載。每當酬酢。皆當仁不讓。山嘗
曰。者漢生平自許。他時天下人不奈渠何。歸閩。舟次
劒津。聞同行僧誦曰。一時謦欬。俱共彈指。是二聲音。
徧至十方諸佛世界。師忽大悟。乃徹見壽昌用處。作
偈曰。金鷄⿰口豕破碧琉璃。萬歇千休祇自知。穩臥片帆
天正朗。前山無復雨鳩啼。嗣是居金仙菴。閱藏三載
　上堂。東海龍王與日月燈明佛大相爭戰。勝負不
分。山僧將二人各與三十烏藤。赶過北[鬱-山+止]單越去也。
諸人還委悉麼。良久曰。二人是非且置。只如晴明陰
雨外一句。作麼生道。咄　上堂。雪山老人。指鹿為馬。
東西祖師。證龜成鼈。次第累及山僧。亦不免將錯就
錯。今當端陽佳節。不可虗度。將太虗空揑作箇小粽
子。與諸人充腸果腹。乃托起香盒曰。大眾。還嚼得碎
麼。若嚼得碎。行也競龍舟。歌楚些。一任煙波自由。不
用飲蒲酒。挂艾旗。自然妖蹤頓息。如嚼不碎。小粽子
塞却諸人口門去也。咦。臨淵無限傷心事。安得黃金
鑄屈原　上堂。生從何處來。鐵鋸舞三台。死從何處
去。三台吞鐵鋸。勿以明相覩。勿以暗相遇。坐斷兩頭
關。銀花開玉樹。堪笑當年老凍儂。不解放行。只解把
住。山僧今日放行也。諸人還會麼。咦。夜半石人方反
側。一場好夢向誰言　上堂。諸方浩浩競談禪。老僧
常抱白雲眠。今朝却被人唆哄。無端走向法堂前。算
來無計施設。只得將古人葛藤。為諸人拈出一上。僧
問古德。如何是禪。曰猢猻上樹尾連顛。又僧問如何
是禪。曰猛火著油煎。又僧問如何是禪。曰碌磚。此三
轉語。如駭雞犀。八面玲瓏。如大火聚。棲泊不得。如塗
毒鼓。聞者喪身失命。諸人向者三句語透得。一千七
百則陳爛葛藤。一捏粉碎。但老僧者裏。却不如此。若
有問如何是禪。向道鳳山深處雨如煙。又問如何是
禪。向道門前池水養新蓮。又問如何是禪。向道鷓鴣
啼破白雲天。若會得老僧底。盡會得古人底。會得古
人底。未必會得老僧底。若會得。老僧當別甑炊香飯
供養你也（老僧底。老僧底。在者裏在者裏）　小參。直截根源。不存知
解。當陽露出。不費纖毫。若也眨起眉毛。早成蹉過。纔
<pb n="351"/>
落擬議。便隔千山。所以睦州見僧來便掩門。魯祖見
僧來便面壁。可謂真實相為。豈似我輩屙漉漉地。說
三道四。問妙答元。祖師門下。成箇甚麼。雖然。也須識
古人誵訛始得。祇如魯祖面壁。羅山云。我當時見。好
與五火抄。何故。為他解放不解收。元沙云。我當時見。
也與五火抄。且道與羅山是同是別。二大老雖則各
具手眼。檢點將來。總是借西家燈。照東家壁。山僧今
日將三大老。各與五火抄。還會麼。橫身當宇宙。誰是
出頭人　小參。曲如箭。直如鈎。小是海。大是漚。蚯蚓
跳過東海。跛鼈飛上雲霄。參　示眾。臨濟喝。收歸後
架。德山棒。拋向前坑。不用從前殘羹餿飯。斬新條令
一句作麼生。只把一枝無孔笛。夜深吹徹紫霄穹
　問洞山三十年鬼神尋不見。安平真人却來乞和尚
戒。此與古人是同是別。師曰。拯溺須臨水。嘯月却登
峯　問有道之臣。因甚不用。師曰。無渠著力處　問
主人不出戶。如何見客。師曰。自有侍者在　問既是
無垢淨光院。因甚又作浴堂。師曰。淨地恐迷人　問
牛頭未見四祖時如何。師曰。破驢脊上足蒼蠅。曰見
後如何。師曰。鐵牛背上無蚊蚋　僧參。便喝。師亦喝。
僧亦喝。師亦又喝。僧復喝。師曰。饒你更喝八萬四千。
不如還我未喝前一句。僧無語。師曰。掠虗頭漢。好與
三十棒　師器宇峻特。通內外典。所著有[穴/(爿*臬)]言禪餘。
內外集。及諸法語。生平慎重大法。行道三十年。未嘗
輕易許可。
<other>紹興府雲門顯聖湛然圓澄禪師</other>別號散木。會稽夏
氏子。生而穎悟。具辨才。觸事解了。性不羈。親沒。投隱
峯參念佛是誰。三晝夜有省。趨似峯。峯叱之。退覺有
物礙膺。脇不沾席者三年。一日聞僧誦傅大士偈。礙
膺脫然。便能記持。解甚深義。受具雲棲。掩關寶林。因
憶乾峯舉一不得舉二話。豁然大悟。至半堂訪無念。
問古人道。如紅爐上飛片雪相似。且道還具透關眼
也未。念云。我不見有甚麼古人。師急指曰。背後底聻。
念休去。適慈舟和尚來自京師。說法會稽止風塗。師
以所得質之。舟問。止風塗向青山近。越王城畔滄海
遙時如何。師曰。月穿滄海破。波斯不展眉。（大家草裏輥）舟
復以洞上宗旨。次序徵詰。師對以偈曰。五位君臣切
要知。箇中何必待思惟。石女慣弄無絲線。木偶能提
化外機。井底紅塵騰靄靄山頭白浪滾飛飛。誕生本
是無功用。不覺天然得帝基。舟曰。子日後開兩片皮。
截斷天下人舌頭有分在。遂命入室。印以偈曰。曹源
一滴水。佛祖相分付。吾今授受時。大地為甘露。咄。五
乳峯頭無鏃箭。射得南方半箇兒。太史陶石簣。太學
張濬元。請興復顯聖。住持三十年。在越祖庭。首稱其
盛。師生平不為律縛。脫略儀軌。腸直如弦。舌快如矢。
丙寅臘月朔。作付囑語數紙。四日過天華。示眾罷。有
僧告假。師曰。老僧今日亦欲起程。晚復為眾垂語諄
諄。至夜半丑時。右脇而寂。奉全身塔於顯聖之南山。
世壽六十六。僧臘四十三　上堂。前山頭鴉鳴。後山
頭鵲噪。祇者是○○。沈思即不妙。妙不妙。啞子喫黃
連。有口不解道　上堂。喚二作三。指七為八。倒柄太
阿。佛魔盡殺。却憶東村王大娘。翻著西村李公襪。見
者聞者皆笑殺。（解笑者是同參）拍手曰。噫嘻噓。阿喇喇（會麼王大
娘著自己鞋。西村李公著自己襪。從無此事）　晚參。舉鼓山赴閩王請因
緣曰。一人死中得活。好手手中呈好手。一人半路抽
身。得便宜處失便宜。雪峯道。好隻箭。射入九重城裏
去。早是拋鈎擲釣。孚上座云。待某甲勘過始得。盲龜
跛鼈。納敗缺了也。孚趁至中路歸舉似雪峯。大似把
髻投衙。峯云。他有語在。須知不是好心。孚云。老凍膿
猶有鄉情在。祇知貪程。不覺蹉路。峯便休。無齒大蟲。
傷人不知痛。大眾。經山與麼批判。久參上士。定知雪
峯做處。若是初機。切不得向他三人分上著脚。直須
自己有箇活路始得（自己若無活路。爭明得他人優劣。者箇公案。大慧捉得賊子。雲
門捉得賊魁。可謂各具一隻眼矣。然畢竟事主分上。猶少檢點在。當時鼓山若是箇咬人師子。待云。忽遇三軍
<pb n="352"/>
圍繞時如何。劈面便與一掌。且教孚老頰上並雕兩行金印。看渠將甚面孔見人破戒。雖然直截提持。還有代
孚老原罪底一語在。不得錯舉）　僧問。萬法歸一。一歸何處。師拈絲
絛示之曰。此是杭州六分銀買得底　問南泉斬貓。
意旨如何。師曰。莫謗他好。曰作麼生得不謗去。師曰。
蒼天蒼天（別云。老僧謗了也）問和尚常教人放下。未審放下
箇甚麼。師曰。優鉢羅華。三千年開一度（別云。你無拄杖子。我奪却
你拄杖子）　問麻谷參章敬。章敬道是。意旨如何。師曰。拈
一放一。不是好手（別云。你有拄杖子。我與你拄杖子）　僧問。如何是
差別一著。師云。當斷不斷。（別云。是差別一著）僧無語。旁僧云。
某甲斷得。師曰。作麼生斷。（別。但目視之曰咦）僧云。適間肚饑
喫飯。如今甚飽。師云。亦未斷得。（別云。你得恁麼無脊骨）云和尚
莫瞞人好（又代答云更與你一萬箇未在）　雲棲大師舉高峯海底
泥牛話問師。師將旁僧推出。乃云。大眾證明　雲棲
大師示眾。亡僧遷化向甚麼處去。眾下語不契。師云。
多謝和尚[(ㄇ@(企-止))/圭]念。一眾改容（別云。將謂和尚記得）　僧問。如何是
異類中行。師曰。輕打我。輕打我。一客云。我會也。我會
也。師云。你作麼會。客作驢鳴。師休去（彩雲端裏仙人現。手把芙蓉扇
遮面。急須著眼看仙人。莫看仙人手中扇）　喫芋次。問客。天是禪。地是禪。
且道芋頭是禪不。客拈起芋頭。師曰未在。客云。師意
如何。師拈起芋頭劈面擲（只合自打三拳。擲人作麼）　麥浪靈虗
侍次。師召麥浪。靈虗有吹毛偈。汝批判看。麥云。借吹
毛劒看。靈以手作斫勢。麥云。是白鐵。靈云。我適纔從
橋上過。打碎了箇鉢盂。麥云。好敗缺。師曰。且喜靈虗
脚跟穩密。其如麥浪氣宇如王　同陶石簣無念師
向火次。石簣曰。無念師在。阿師得力句。乞為舉似。師
曰。向火背猶寒　李次公居士問。老師還辨得某甲
麼。師云。你是箇無主孤魂。石簣曰。他是有主底。師不
答。次公云。老師安知某甲無主。（別云。你兩箇都好一坑埋却）師曰。
好箇有主底　麥浪舉。黃中丞訪少林和尚。未下轎
便問。世尊生下。一手指天。一手指地。雲門大師云。若
被老僧看見。一棒打殺餧狗。我今日要一棒打殺和
尚。和尚還作麼生。少林無對。（代云。老僧不是世尊中丞照顧性命）若問
和尚。作麼生道。師云。待中丞脚跟點地。却向他道（別云
你要做雲門那）　問古人道。鴛鴦繡出從君看。不把金鍼度
與人。三乘十二分教。一千七百公案。俱是鴛鴦。如何
是金鍼。師拿起淨瓶云。者箇是淨瓶。云者箇亦是鴛
鴦。不是金鍼。師云。却被汝道著　六禺問。和尚未到
此間。大眾未集法會。是何境界。師曰。門對陶公嶺。曰
如何是法身。師曰。背倚秦望山。曰如何是法身向上
事。師曰。開口道不得。曰道了也。師曰。好狗不逐塊
　問世尊拈花是敗缺。和尚上堂。不惟拈槌豎拂。抑且
說長道短。是敗缺不。師曰。被汝勘破。曰如何得無敗
闕。師曰。喫三頓飯。曰猶是敗缺。師曰。喫飯又恁麼去
也。乃曰。師僧家不解息心。只管於自心起種種異見。
若是坐得斷底。佛來也三十棒。魔來也三十棒。進云。
既云坐斷。為甚麼用打。師曰。只為喚作佛。喚作魔。所
以不得不打　師至杭城。文谷師等。數員知識。慧聞
師等。數員法師。及縉紳護法。各命侍者持柬迎師。慧
聞法師柬內云。今日大眾欲與和尚作家相見。和尚
若來。已墮情識。和尚不來。猶缺慈悲。師閱畢。即將眾
簡一齊扯碎。厲聲云。者些客作漢。敢於老僧處納敗
缺耶。師至即升堂正立。慧云。和尚莫要般門弄斧。師
與一掌云。速道速道。慧面赤無語。師曰。死漢。文谷師
遂率眾作禮　同達觀大師。月川和尚。大司成陶石
簣。大中丞左心源。內翰黃慎軒。曾仲水。朱友石。玩月
次。慎軒問。馬祖玩月因緣。乞師一語。師曰。你睡我立。
不得為說。慎軒亟起謝過。（代云。睡底見立底）二師咸云。吾下
語不如此人　巡漕蘇雲浦問。鴛鴦繡出從君看。不
把金鍼度與人。如何是金鍼。師曰。我在京都走一遭。
未曾遇著一箇人。蘇擬進語。師曰。金鍼失也　僧問。
禮拜是。問訊是。師云。隨汝顛倒。（別云你且出去）僧便喝。師曰。
成箇甚麼。僧禮拜　推府黃橋海問。梵志與世尊論
義。梵志拂袖而去。中途有省。（約云住住。你道他省箇甚麼。待伊擬議。劈面便
<pb n="353"/>
掌）謂弟子曰。我義兩處負墮。是見若受。負墮處粗。是
見不受。負墮處細。（約住云道道。擬議便掌）如何是負墮處粗。負
墮處細。（驢年去）師曰。連我也不會。（但召橋海。海應諾。曰是甚麼義。待擬議。揮
曰去莫負墮）黃無語（兩箇死漢）　推府李九嶷問。何故眾中無
一人發問。師曰。他們都是佛。（別云放老僧自在）曰何謂也。師
曰。問即落第二門。僧問曰。除却門風方便外。別有為
人處麼。師曰。我不如一切人。（別云老僧被你勘破）曰何故不如。
師曰。他無方便　進士黃石思問。如何是殺人刀。（豎起
拳頭曰道道）師曰。布鼓當軒誰敢擊。曰如何是活人劒。（豎起
拳頭曰道道）師曰。雖然後學也堪為　問教中云。懺者懺
其前愆。悔者悔其後過。且如中間事作麼生。師曰。只
可自知（熟睡饒讇語）　福城寺山門回祿。僧問。盡道金剛
不壞身。者四箇漢那裏去了。（擒住云。阿誰恁麼道。擬議痛與一掌）師曰。
壞者不是金剛。曰者箇聻。師曰。不可以色相見如來
　海眼問。和尚到城中。穿得幾箇髑髏。（劈面掌云穿得一箇）師
曰。兩三箇。海伸手索云。將來與某甲看。師曰。從人索
者。不是好手　僧問。某甲二六時中。不念佛。不參禪。
不看教。不斷妄想。不取真如。（約云。住住莫費力）但饑來喫飯。
困來打眠。任性自在。可合道不。（驢年夢見）師曰。彼圓覺性。
非任有故。說名為病。曰如此則一切皆出四病不得。
如何修行。師曰。一切眾生。皆證圓覺（說得道理好）　問有
情化無情。佛性甚麼處去也。師曰。有情化無情。曰佛
性聻。師云。甚麼處去也。進云。有情化有情。因甚麼會
變化。師曰。有情化有情。僧不契　問乍會時有賓主
否。師曰。賓主歷然。問還分別否。師曰。兩眼對兩眼（恁麼
道猶是賓）　問圓眼為何⿱士冗兒恁麼大。核兒恁麼小。師曰。
位高者心必小（別云取核兒來看）　問性宗與相宗。是同是
別。師曰。翻手覆手（別云山僧無兩箇舌頭）　問睡快活。講經快
活。師曰。都快活。（別云都不快活）因快活在內在外。師云。窮則
獨善其身。達則兼善天下。（別云苦苦）曰不要把我們儒書
用。師云。我是尋常語。居士自作書會　問性宗緊要
處。乞示一二。師曰。性宗無甚麼緊要處　問周海門
相會否。師曰。常會。曰他是道學耶。是禪宗耶。師曰。道
學。曰恁麼則不合也。師云。在天而天。在人而人　張
翰林問。世尊幾時陞座。（未問已前師云。居士甚處見世尊。
士擬議。（過去了也）師曰。處尚不知。要問幾時　抱朴蓮問。
香嚴上樹話。未審和尚有何方便通箇消息。師曰。我
定是無命底。蓮曰。是則是。只是做性命不著。不算好
漢　僧問殃崛持佛語往告女子。因何便生下。師曰。
何曾生下曰。恁麼則在腹中。好沒奈何。師曰。生下則
不復更恁麼也　師歎曰。處世若探湯。不如歸去好。
僧曰。到甚麼處去。師曰。知得底是我同參　僧問此
身敗壞後。向甚麼處安身立命。師云。問者等大事。更
禮三拜。不與你說。師云。止止是甚麼處安身。僧不解。
師咄之。僧跪求示。師云。去。佛也奈何你不得　火頭
問。塵滿天。何時得清淨去。師曰。且燒火　麥浪指
南侍次。師召指南。老僧四大不和。汝能療之乎。（劈面一掌
教伊和筋活血去）南云。蒼天蒼天。師復問麥。麥云。譫語作麼。
師云。不如者箇不識字底（指南新婦子。麥浪老婆禪湛老破棺材。且擡放一邊）
　雪庭參。禮拜起。便問和尚在此作麼。師云殺人。（別云
恭候撿點）雪云。有者等手段。（龍蛇易辨衲子難瞞）師云。五六年不見。
只道你鼻孔向上了。元來猶作者般去就出去（中毒也不
知）　問虎生七子。第幾箇無尾巴。師曰。祇者箇無尾
巴。復頌曰。問答總無差。如將扇子遮。來人須覿面。莫
看扇中花（別云七子且置。虎聻待伊擬議。劈面便掌）　僧問如何是一老。
（豎起拳頭）師云。昔人猶在非昔人。自是兒童認不真。問如
何一不老。（豎起拳頭）師云。除却幻身見端的。不知誰是白
頭翁。問如何是親人不得度。（豎起拳頭）師云。一念生心成
罣礙。問如何是渠不度親人。（豎起拳頭）師云。全身放下孰
為親。問如何是不借別人家裏物。（豎起拳頭）師云。有語還
成妄。無言未是真。擬欲求元旨。直是眼中塵（五箇拳頭。一箇
殺。一箇活一箇縱。一箇奪。一箇全殺全活全縱全奪有人檢點得出。破戒賞伊一頓拳頭。檢點不出。一頓拳頭
破戒自喫）　問德雲常住妙高峯。善財如何參不見。師云。
<pb n="354"/>
對面不相識。進云。如何別峯又見。師云。舉意便知有
　僧問如何是空手把鉏頭。師云。有口不能道（別云空手
來與你道）　僧問。如何是本分事。師云。穿衣喫飯（別云不是闍黎
應問）　僧問。明知生死是不生之法。為甚麼却被生死
之所流轉。師曰。只是箇數珠。（湛老與麼答話。亦未在）曰某甲不
會。師云。不會却好（別云不會已被轉卻　僧舉。[鴳-女+隹]林素因僧敲
門。素云。是誰。云是僧素云。非但是僧。佛來也不著。今
問和尚。為甚麼不著。師云。當面被瞞又云。我當時若
在。但云謝和尚慈悲　師一日作痛苦聲云。吾死即
死矣。奈何先師事無下落處。眾中有體仁云。此事已
有麥浪在。何出此言。師云。他於第二門頭即得。麥浪
云和尚失却了也。師云。我失者一頂禪衣耳。此事如
何失却。麥云。一之已甚。師默然　居士問。父母未生
前。請師道一句。師曰。不可全靠老僧（別云患聾麼）　問如
何是直下見性。師曰。者問也不少。曰不少箇甚麼。師
曰問我即不得　麥浪問。如何是善財參遍處。黑豆
未生芽。師曰。不答。曰何故不答。師曰。答即芽生（爛已爛了
說甚芽生　問如何是妙性圓明。離諸名相。師拈拄杖云。
者箇喚作甚麼。曰拄杖子。師曰。又道離諸名相（互相鈍置）
　問智不到處。作麼生宗。師曰。切忌道著。曰拈槌豎
拂。言談語句。都是智。如何是不到處。師曰。此是甚麼
人語我不記得。汝試舉看。曰此是智。如何是不到處。
師曰。汝欠伶俐。何不審他來歷。（直饒審得。也是鬼家活計）良久曰。
汝更要問那。僧擬舉口。師推開入室　問既是師子
兒。為甚却被狐貍咬。師云。被汝一問。直得口塞。（別云闍黎
莫瞌睡）曰為甚如此。師曰。若是師子。決不逐塊（湛老只曉得師
子不逐塊。未識得狐貍咬人在。我道學人是師子。只因瞌睡。師家是野狐。卻解惺惺）　師開法
雲門。時麥浪在雲棲。大眾以書招之。麥即以白紙一
幅封固。如回書式。上寫偈一首。偈曰上覆雲門眾古
錐。陳年故紙漫躊躇。假饒透過三千則。猶有雲棲一
紙書。眾人不憤。且不知所措。（偌大雲門無一僧。可歎）即以呈師。
師即拈來。中扯一孔云。大眾證明。老僧透過去也。眾
如言寄去。麥即至　明翮問。亙古亙今。我信無有第
二人。為甚麼公案透不得。師曰。汝有甚麼公案透不
得。舉來看。翮擬開口師曰去去汝不是好人　問頻
呼小玉原無事。祇要檀郎認得聲。如何是聲。師曰。者
箇不是聲（別云老僧不問）　僧問。不落生滅時如何。（擒住云道道擬
議即打出）師曰。不答。曰豈無方便。師曰。方便即生滅也（好箇
問頭被湛老鈍置了也）　問木叉和尚道。道得也叉下死。道不
得也叉下死。當時若問和尚。作麼生。師曰。者野狐精。
又。云我定是沒有性命底　僧問。無夢無想。如何是
某甲主人。師云。你名甚麼。僧云。大化。師曰。你且去
　僧問馬師一喝。百丈三日耳聾。為復明大機。明大用。
（劈頭一棒。問伊是大機。是大用。伊若擬答。連棒打出）師曰。一般米麵。曰意旨如
何。師曰。由人造作（湛老孤負此僧去也）　僧問某甲昨日洗浴。
得箇境界。祇是說不出。師指童子曰。是伊也知得麼。
曰他也知得。師曰。若是知得。決定不隨人所轉　僧
問離心意識參。絕聖凡路學。且如心意識作麼生離。
師曰。將心識來我為汝離。曰將不得來。師曰。既將不
得來。用離作麼（葛藤不了）　明翮問。某甲看箇放下拂子
因緣。（驀面掌云錯）　只是教人休去。歇去莫住化城。是否。師
曰。不是。你看他古人問如何是法身。豎起拂子。如何
是法身向上事。放下拂子。豈可作放下論耶。若真正
悟明。放下不放下。總是閒話。所以道。末後一著。始到
牢關。絕後再甦欺君不得（葛藤遍地）　問如何是超然不
借借。師云。我聽不清。你再問看。曰學人不肯在。師云。
者是借。僧喝師云。猶是借。僧又喝。師云。三喝四喝後
作麼生。僧拜云。推散大眾去也。師曰。三十棒且待別
時　首座問。未有之言。請和尚道。師曰。寧可截舌。不
犯國諱　僧問。如何是大用。師曰。打殺千萬人不名
性燥漢（別云間言語）　麥浪問。如何是無住本。師舉起拂
子。麥云。無住還有本麼。師云。汝適纔問甚麼。麥云。無
住本。師云。還有本麼。麥禮拜（大家草裏輥）　麥浪問。如何
<pb n="355"/>
是三界惟心。萬法惟識。師云。汝年多少。麥云。與和尚
同條生。不同條死。師云。三界惟心。萬法惟識　師上
堂。舉無縫塔話。下座後。素源問麥浪。如何是無縫塔。
麥與一掌。復生問麥。如何是無縫塔麥云。明日來向
汝道。湛源問麥。如何是無縫塔。麥云。問取和尚去。三
人入方丈舉前話。師以三人初心者。曲陳其事。麥云。
他日有人罵老和尚扯葛藤在。師云。你若他日罵我
我即今合掌禮拜　師問麥浪。在菴中作甚麼。麥云。
種田。師云。何不來此隨眾。麥云。爭似種田博飯喫。師
云。是何田地。便作此說。麥云。和尚是何田地。師云。也
不可草草。麥云。和尚也不可草草。和尚若不草草。如
何便說某甲草草。師休去（老葛藤生嫩葛藤）　師舉婆子燒
菴話擬問麥浪。（劈面掌云者臭老婆）麥抱住師云。正恁麼時如
何師云。他也恁麼。你也恁麼。不知弄到甚麼。麥云。他
是恁麼我是那麼。不知弄到甚麼。（別云是你恁麼累我恁麼便與一掌）
師云。也不得草草。（更與一掌）麥作女人拜云。和尚萬福（老騷
婆養小騷婆）　師觀水次。麥浪問。天人見為琉璃。魚龍見
為窟宅。和尚見作甚麼。師云。水麥云。恁麼落在人見
中。師云好聰明　師一日入園捉菜蟲一握。旁僧問
云是甚麼。（口是禍門）師以蟲擦殺曰。者業障者業障。（劈面一掌
救取⿱卄釆蟲）曰和尚為甚殺生。（自刎不殊抱石投井）師云。你償命你償
命（到者裏還有人救得者僧麼若救不得。心圓代救去也。聲未絕。驀拈拄杖旋風打散）　新到
從淮上來。求開示。師曰。汝鎮江來麼曰。是又云。從蘇
州過麼。曰是師云。開示已竟（別云汝莫向者裏會）　問兩口一
無舌。意旨如何。師曰。與汝說破了也。（別云老僧現有舌。爭解道）曰
求和尚再通方便。師便打　瑞白問。大眾濟濟。燈燭
煌煌。請和尚指示。師云。有眼皆見。（別云闍黎不唧𠺕）進云。恁
麼則箇箇成佛去也。師云。你眼不瞎。（別云瞎）又問。萬竹
林中事不問石。傘峯頭意旨如何。師默然。瑞禮拜。進
云。祇如萬竹林中。又作麼生。師云。三莖四莖斜。七莖
八莖曲。進云。萬竹林中與石傘峯頭是同是別。師云。
三莖四莖斜。進云。如何是向上事。師云。七莖八莖曲。
瑞拜起。曰佛法已蒙師指示。正偏不落有無機。師曰。
不落正偏。你作麼生道。瑞便問訊歸位（此曹洞下四賓主法門。會
得便作唱導師。偶錄一則。備員而已　破山呈解曰。某甲得箇小休歇。
師云。休歇事作麼生。山曰。師姑元是女人做。師曰。者
箇且置。祇如白鷺下田千點雪。黃鸝上樹一枝花。且
道明甚麼邊事。山曰。滾湯不養魚。（別云某甲斫額有分）師叱之
　問曹源。汝病中作麼生。源云。我祇是病無作麼生。
師云。我即不然。曰和尚又如何。（別云要屙別處去）師云。祇看
不病底。（見他不會便與下蠱）曰蝦跳不出斗。師云。你要藥與你
一貼大黃。源云蒼天蒼天。師云。巴豆更好（湛老此處卻有點衲
僧氣息）　僧問如何是佛法大意。師默然。僧云。老老大
大。說者箇話。師云。你見我說箇甚麼。僧便出。師云。你
却會逃走（時衰鬼弄人）。

<sarticle>揞黑豆集卷五</sarticle>

心圓居士　拈別
火蓮居士　集梓
<other>六祖下第三十四世</other>
<other>天童密雲禪師</other>諱圓悟。常州宜興蔣氏子。八歲知念
佛。春陽遊嬉。輙動世間無常想。十五。能躬耕養親。二
十六。閱壇經。歡喜誦習。知有向上事。負薪入市。釋肩
立橫術。竟日不知有人。三十安置妻孥。依禹門傳和
尚脫白。執爨賃春。負米百里外。時以己事𧥣。傳瞪目
直眎。襍以詢罵。慚悶成病。二七日。汗下乃蘇。服勞四
載。始納僧服。掩關千日。矢明此事。傳屢加勘驗。終不
許可。師亦自審。一似有物。昭昭靈靈。卒未泯懷。如是
者六載。秋日過銅棺山頂。豁然大悟。忽覺情與無情。
煥然等現。大端說似人不得。正大地平沈境界。從前
礙膺。渙然氷釋。與其師往復縱辯。箭鋒相觸。傳入京。
參侍二載。歸而上雙徑。禮天台。探禹穴。海門周汝登
<pb n="356"/>
唱道東南。師與之水乳相契。祭酒陶望齡。司空王舜
鼎。交參𧥣擊。師之法道盈於海東。自三公始也。傳歸
龍池且老。撾鼓集眾。以衣拂付師。傳入滅。心喪三年。
始徇眾請。陞堂開法。明年移海鹽之金粟。明州司李
黃端伯。迎主鄮山阿育寺住。三月。復遷天童。自是一
住十一年。師六坐道場。於金粟天童最久。應緣甫畢。
曳杖入通元。萬眾輓之不可。居六月。示微疾。晨起按
行工築。停午臥榻。少選趺坐。頻申而逝。崇禎十五年
七月七日也。壽七十七。夏四十四。明年癸未。弟子建
塔天童。迎全身窆幻智庵之右隴　上堂。舉高峯和
尚云。清底泥牛銜月走。巖前石虎抱兒眠。鐵蛇鑽入
金剛眼。崑崙騎象鷺絲牽。此四句內。有一句能縱能
奪。能殺能活。簡點得出者。參學事畢。師云。高峯之句。
不妨奇怪。只是不經簡點。今日禹門亦有四句。四句
者何。饑飡。渴飲。閒坐。困眠。此四句內。亦有一句能縱
能奪。能殺能活。簡點得出者。來方丈通箇消息（火蓮云。兩
箇老漢費許多氣力作麼。我者裏只有一句。能縱能奪。能殺能活。莫道高峯圓悟。未曾夢見。便是三世諸佛。歷
代祖師。也簡點不出）　上堂。四月十五日已過去。六月十五日
猶未來。過去與未來。以拄杖〡云。都從者裏剖。復以
拄杖[中-口+○]云。若於此識得根源。朝打三千。暮打八百。若
識不得是不知痛癢底死漢。莫怪悟上座造口業。壓
良為賤。擲下拄杖。復舉德山初出蜀。於澧陽路上。見
一婆子賣餅。息肩買餅點心。婆指擔曰。甚麼文字。曰
青龍疏鈔。曰講何經。曰金剛經。曰我有一問。你若答
得。施與點心。若答不得。且別處去。金剛經道。過去心
不可得。現在心不可得。未來心不可得。未審上座點
那箇心。德山當時無語。師云。我若作德山。只向道山
僧肚饑。揀大者快搬來。使者婆子直得手忙脚亂。打
發不迭。及至搬來時。肩擔便行。管教者婆子疑殺行
脚衲僧。別有長處（火蓮云。別無長處。圓舉問息菴。別無長處。意旨如何。息便出去。圓曰。
不消一問。匿影逃形。次問湄菴。湄曰。五五二十五。圓曰。未夢見衲僧汗臭氣在。次問覺非。覺上前擒住曰。速道
速道。圓劈面一掌。覺拓開曰。小鬼頭胡打亂打作麼。圓喝曰。瞎眼漢。教你曉得惡人先做大。湄曰。當斷不斷。反
被他算。覺與一掌曰。那裡落節。者裏[托-七+友]本。湄大笑）上堂。𥩟立座前云。老僧氣
喘。不能說話。遂咳𠻳吐痰於地云。眾兄弟試道看。良
久。無有出者。師以脚抹却。歸方丈　上堂。若論此事。
描也描不成。畫也畫不就。喝下鐵圍山倒走。一句當
天八萬門。句句自然絕滲漏。趙州關。雲門普。雪峯輥
毬。禾山打鼓。上來一隊老古錐。看來未解師子㖃。汝
諸人。須抖擻轉身路子。若能行。處處莫著隨人後。拶
著翻身便咬伊。始可人前開大口。且道禹門者裏用
箇什麼。驀拈拄杖云。一條拄杖黑如漆。是聖是凡劈
脊摟。喝一喝下座　上堂。舉韶國師偈。通元峯頂。師
云。大家在者裏。不是人間。師云。錯下註脚。心外無法。
師云。畐塞殺人。滿目青山。師云。有眼如盲。大眾還識
韶國師麼。若也識。昔日韶國師。今日老僧。不成話墮。
若不識。且道是誰之過。下座云。參（火蓮云。一坑埋卻猶較些子。圓云。我
不恁麼道）　因雪上堂。昨日青山。今朝白雪。眾兄弟。好消
息。野鹿行人。步步成迹。惟有挂角羚羊絕氣息。從來
獵犬難尋覓。高著眼始得　上堂。人人本具。箇箇不
無。不是聖賢。了事凡夫。且事又作麼生了。舉起拂子
云。不喚作拂子。便了取好。不喚作拂子便了。又喚什
麼作事。以拂子擊香几云。惺惺底惺惺。瞌睡底瞌睡。
然喚作惺惺瞌睡。依舊無本可據。喝一喝云。老僧據
本去也。便下座　上堂。今朝正是正月七。世上相傳
是人日。可憐大夢未醒人。却見陰晴起瞋說。令人轉
憶雲門老。解道日日是好日。眾兄弟。還知雲門老子
落處麼。良久云。只是不分皂白底漆桶。復云。日日好
日。當下心息。本無孔竅。寧容情測。各各珍重。不煩久
立　開爐上堂。烹佛烹祖大爐鞴。煅生煅死惡鉗鎚。
驀拈拄杖云。若是超佛越祖。出生逾死者。不用如何
若何。便請單刀直入。與通元拄杖子相見。（諸方提唱。多用此語。
且作麼生說箇相見底道理。莫是向前一喝。拂袖便行。謂之相見麼。莫是接住拄杖。送倒老和尚。謂之相見麼。
莫是奪卻拗卻。擲向別處燒。謂之相見麼。要且不是者箇道理。既不是者箇道理。只者相見二字。早剩了也。作
<pb n="357"/>
麼生是單刀直入法門。咦。三十年後。莫謗心圓去好）　上堂。當頭一著。坐斷要
津。纔然側耳。喪却家珍。從來佛法。不順人情。所以道
出羣須是英靈漢。勝敵還他師子兒　上堂。通元峯
頂。好箇消息。若人識得。參學事畢。喝一喝云。不煩久
立。便下座　上堂。二月初十。好箇消息。盡大地人。𨁝
跳不出。喝一喝云。百年三萬六千場。反覆原來是者
賊　上堂。舉僧問雲門。如何是透法身句。門云北斗
裡藏身。大慧道。雲門老人恁麼道。只答得法身句。未
答得透法身句。今日或有人問徑山。如何是透法身
句。向他道。蟭螟眼裡放夜市。大蟲舌上打鞦韆。通元
又且不然。有問如何是透法身句。劈脊便棒。縱使不
會。管教永劫不忘（蓮別云。縱使不會。通元話在）　開爐上堂。般若
如大火聚。擬之則燎却面門。驀拈拄杖連卓云。當爐
不避火者。與拄杖子相見。（蓮云。燋頭爛額。堪作甚麼。息云。畏刀避劍。堪作甚麼。
圓乃震聲一喝）問正偏兼帶即不問。臨濟家風事若何。師便
打。僧擬進語。師復打云。再犯不容。乃云。火𦦨為三世
諸佛說法。照顧眉毛多少莖。三世諸佛立地聽。歷歷
分明赤骨惺。死柴頭發渾身𦦨。始可聯輝繼祖燈
　善信求開示。師云。汝為何來。云弟子不為別事。師云。
何為不別事。云為修行故。來乞開示。師云。修行也是
別事。做買做賣也是別事。乃至虗空大地。日月星辰。
森羅萬象。以至父母兄弟妻子。皆是別事。如何是你
不別底事。云弟子不會。師云。汝去會不會底來　問
月明簾外。如何轉身。師云。你但進門來。云如何是門
裏事。師便打。云請師不用棒。不用喝。將轉身事盡情
道一句。師起云。我倦要睡去　問如何是三元三要。
師云。你者一問聻。云某甲不會。請和尚明示。師云。你
且放下著　問某甲一向做工夫。沒箇入處。師云。誰
教你來。僧擬開口。師直打出　問古人道。亡僧誦一
部佛法。語未絕。師云。亡僧甚處去也。僧擬議。師便打。
僧云。乞和尚開示。師云。汝道亡僧還開得口麼。僧無
語。師云。既開口不得。佛法合作麼誦　問如何是佛
法大意。師偶搔頭。云老僧頭癢。云還有奇特也無。師
展兩手（別云。老僧頭破血出）　問大事未明。乞師開示。師云。你
喚甚麼作大事。云豈無方便。師便打　問瑯琊覺讚
初祖。末句云。師心兮戴。大慧杲云。戴之一字。不得動
著。動著即禍生。師拈棒指云。直須動著。動著從教東
擲西拋（瑯琊新婦子。大慧老婆禪。圓悟者漢。略較些子）　問不會做工夫。求
師開示。師云。不干老僧事。云求箇明白路頭。師云。但
向暗處走。（別云。我不明白）　問諸法從心生。未審心從甚處
生。師云。老僧正疑著。居士問。弟子揚州來。為大事不
明。師云。汝既不明。將甚麼來。士無語　問還是念佛
好。還是做工夫好。師云。總不好。僧擬議。師打云。向者
裏會得却好　問如何是乾屎橛。師云。田塍上看（別云。
速吐卻）　問工夫散亂不成片時如何。師打云。我道棒
打不開　問乞師指箇修行路。師云。我從來不會修
行。云更冀慈悲。師云。一事無成兩𩯭絲　問古人道。
老僧無法與人。祇解識病。時有僧出作禮。古人便歸
方丈。意旨如何。師云。汝且出去。僧擬再問。師云。你未
知病在。云如何是某甲未知病處。師舉手搔頭。僧罔
措（者僧渾身是蠱。惹得老漢遍體毒癢。沒著搔處）　問眾生即佛。弟子信不
過。師云信不過。且做眾生。云佛又作麼樣。師云但肯
作眾生。佛即在其中　問清水洗塵。塵水歸何處。師
云。茅廁裡。云某甲不會。師云。問取淨頭去　問生滅
不停。如何降伏。師攔胸搊住云。停不停。云不會。師放
云。恁麼即降伏了也。僧擬進語。師乃叱出　問如何
是五眼圓明。師曰。老僧止兩隻　問未舉念時。意旨
如何。師良久。僧擬再舉。師云。去　問黑漆皮燈籠。還
有亮時也無。師打云。老僧要打破　問如何得出生
死。師云。如何是生死。云學人不會。乞和尚慈悲。師云。
老僧無奈汝何　問某甲一字不識。乞師開示。師云。
我正要一字不識底。還你一字不識底去處來。僧無
語。師乃打　俗士問。我輩修行。不知從那步起。師云。
<pb n="358"/>
從你未動脚者一步起。又問此心如何定得。師云。定
即且置。如何是心。士無語。師云。汝且會會心看　問
大修行人。為甚擔枷帶鎻。師云。自作自受無人救。云
萬丈嵒前作揖。百尺竿頭拱手。師云。自拈自弄得人
憎　蘊虗講主參。問未到金粟時如何。（把住云。道道。擬議便推出
云。你未到在）師曰。雲岫菴中。曰到後如何。師云。喫茶已畢
曰。釋迦未出世。祖師不西來。喚甚麼作正法眼藏。師
正身云。見麼。（別云。正要闍黎恁麼舉）曰。有見則不堪。師云。未夢
見在。又問。古人道。喚作一物即不中。如何又喚作無
位真人。師云。你即今是一物。是無位真人。（別云。座主莫被人瞞
好）曰。若說作兩橛師云。還我一橛來。云猶是第二門。
師云。怪你做座主。所以會講　雲怡蔡居士問。渴鹿
趁𦦨。如何歇得。師云。摸取脚跟摩尼珠。云久埋塵土
中。如何急切覓得。師云。滿面羞慚。（別云。不要亂摸）云一斬一
切斷。如何得此利劍。師云。照顧汝頭。云等是水味有
品為第一泉。有品為第二泉。作何剖分。師云。飲者自
生分別。（別云。一二且置。水作何味）云黑夜中認賊為子。認子為賊。
作何判斷。師云。各打三十棒。（別云。戳瞎己眼）云家親作祟。如
何處置。師云。家無二主。（別云。此事問不得家親）云的的主人翁。
如何得覿面一見。師云。攔腮與汝掌。（別云。莫說夢）云堪輿
家羅經。縱橫移動。針必指南。是誰作主。師云。且向羅
經後看。云家宅是諸人生身活計。見得甚麼。便肯破
家蕩宅。師云。春色滿園關不住。一枝紅杏出牆來。（別云。
破蕩是活計）云電光中良驥。瞬息千里。如何得一往追上。
欖轡入手。師云。好箇驢前馬後漢。（別云。騎驢更覓驢）云大慧
云。將八識一刀。憑甚麼安身立命。師云。還我刀子來。
云胡來胡現。漢來漢現。是鏡體。是鏡光。師云。打破鏡
來好相見。（別云。早不是了也）云未開口已前。為甚便棒便喝。
師云。為汝不薦。（別云。老僧只恨手慢）云日升月沈。雷轟電掣。山
靜雲閒。水流花開。莫非是者箇迸現。如何拈得向脚
跟下。要用便用。師云。魚行水濁。（蓮云。迷頭認影）云修行人多
怕去後黑漫漫地。不知現前黑漫漫地更苦。盡說生
死事大。不知現前剎那死死生生更切。此際重關一
擊。如何下手。師云。好與三十棒。（別云。真箇黑漫漫地）云高峯言。
大徹底人。未脫生死。為甚命根不斷。命根既未斷。呌
做大徹。徹底何事。師云。汝喚甚作命根。（別云。莫錯會高峯語）云
一句當天。八萬門永絕生死。者一句得恁有力。師云。
坐斷乾坤（是甚麼句○別云。者箇不是人傳授底。你莫妄想）　問己事未明。
乞師指示。時值板響。師云。打板了。喫粥去。（別云。喫粥後向你道）
　問雲門餅。趙州茶。和尚者裏有麼。師云。一頓大拳
頭　問眾中操履好。靜中操履好。師曰。分身兩處看
（別云。莫管他）　問乞師指截徑處。師云。汝是甚處人。云江
西。師把住云。江西到者裏多少路。僧擬議。師推出
　問古人一言之下。為甚麼便曉得雲門兒孫。師打云。
你是甚麼人。（別云。雲門是兒孫）僧禮拜。師又打　問如何是
秘密藏。師云。八萬四千（別云。瞞人不得）　問搬石挑沙。明甚
麼邊事。師云。來日再去挑　行者問。吞不進。吐不出
時如何。師云。問取舌頭　比丘尼問。如何是本地風
光。師云。嘗在汝面門出入。（別云。淨地莫放尿）尼欣然禮拜。師
云。且放過汝　問如何是的的大意。師云。向前來。僧
近前。師便打。僧云。上根大器。直下承當。中下人來如
何。師云。老僧從來未嘗眼花。僧無語。師云。你是最下
種也未得在　問曹洞宗有君臣偏正。師云。除却君
臣偏正。致一問來。云除君臣偏正。教某更問甚麼。師
云。只你恁麼道。是君是臣。是偏是正。僧擬議。師喝出
　問生死如何透。師打一拳云。向者裏透　問如何
是無生法。師打云。會麼。云不會。師云。賴汝不會。若會。
老僧性命却在汝手裏（縱不會。和尚性命也在渠手裏）　師作務次。
僧參云。某甲特來參叩和尚。師拖土籃云。為我擡土
去。云某甲只是閒。師云。去老僧沒工夫說閒話　問。
古人道。須參活句。莫參死句。如何是活句。師云。老僧
舌破。為你說不得。去僧出復入曰。和尚舌破。用冬青
葉好。師云。汝為甚著死句。連棒趁出　問離却拄杖
<pb n="359"/>
子。請師別道一句。師掌云。不是拳頭。定是巴掌。僧禮
拜。師以脚趯云。更有脚尖在　岳石帆居士參。出自
撰禪門口訣請正。（指云。訣即不問。如何是禪。待伊擬議。便與裂碎）師接得。即
置云。閒言語。士云。和尚看看。師閱數行。至實字。指問
云。此字如何解說。士擬議云。却解說不出。師云。恁麼
則是虗言了。士無語。良久又云。和尚者裏有甚麼人
護法。師云。貧道法也無。護箇甚麼　問某甲生死不
明。師云。者飯袋子。（尊於十號。者僧難當）僧擬開口。師便打　又
僧出。禮拜擬問。師云。適纔你問甚麼。僧罔措。師推倒
（推倒則不無好手。爭奈者僧爬起得快）　居士問。伎倆盡時如何。師便
打。（打即不無。爭奈伎倆盡何）士擬議。師云。伎倆盡了　問死人難
活時如何。師云。你且去。僧擬議。師打云。真箇死漢
　問學人到已一月。不見堂頭時如何。師云。者老漢甚
處去也。僧擬議。師便打　問前念過去。後念未生。主
人公在何處。師云。立地死漢。（別云。恰好）僧云不會。師云。拖
出死屍去（別云。多了箇不會）　問如何是佛身無為。不墮諸
數。師云。合取狗口（別云。墮也）　問如何是學人自己。師云。
我不識你　僧求開示。師翹一足。僧云。一口氣不來
時作麼生。師彈足云。但問取他　問如何是生死業。
師云。即汝是。如何是涅槃心。師云。即汝是。僧禮拜起。
師以拄杖指云。去。僧喜躍而出　問疑情頓發。因甚
麼命根不斷。師云。只為你疑情。命根不斷。云斷後如
何。師打云。教你沒處藏身（蓮別云。一切不疑）　問人人有箇
本具底影子。為甚踏不著。師云。看脚下。僧禮拜。師與
一踏云。却是老僧踏得著（何曾踏著）　問有佛出世。作何
供養。（打云。祇將者箇供養）師云。老僧不受。云請師方便。師打云。
與你一頓　問如何是清淨法身。師云。你會種田不。
云不會。師云。我者裏用你不著（別云。替我擔糞去）　興化黃
伯初居士參。問弟子有條拄杖子。見佛殺佛。見祖殺
祖。今日特來呈似。師云。放下著。云弟子連自己都殺
却了。師云。將甚麼來。士無語。又問。和尚入閩。將甚麼
來。師云。祇有貧道　問某甲初出家。求和尚開示。師
云。出家來多少時。云去歲。師云。逢人但恁麼說。不得
錯舉　黃司李問。風清月白時如何。師云。大家在者
裏。又問。弟子轉機不圓。過在甚麼處。師云。過在問人
處。云不問人時如何。師云。信口道將來　問和尚還
有不為人說底法麼。師云。我曾向道甚麼來。僧無語。
師云。元來　錢相國入山。問如何是如來大意。師云。
居士今日從甚處來。云從人行過底路來。師云。恁麼
則不如來了。國無語（代云。瞞和尚不得）　問鐵牛吞却虗空
時如何。師云。老僧在甚麼處。（別云。鐵牛在那裏）僧無語（復云。為什
麼不吞卻）　行者問。如何是無上菩提道。師云。俗人頭戴
僧官帽。云畢竟有何方便。師云。自家摸取好　僧自
徑山來參。問如何是不動尊。師云。此去徑山五百里。
僧喜躍作禮而退　道者問。如何是百草頭上祖師
意。師拈拄杖云。者是百草頭。打云。如何是祖師意。者
擬議。師喝退　問目前無一法時如何。師云。背後著
眼　問如何是圓滿覺。師打云。你欠一著　問如何
是新年最初行脚句。師云。去。云如何是步步不錯句。
師云。去　居士問。世間以何為尊。師云。唯汝為尊。（好霹
霹）士禮拜。師云。忽然霹[靂-秝+林]打汝。又作麼生。士無語（代云
某甲果然不識痛癢）　問如何是急水行船。師云。山僧未做長
年三老。僧無語。師打云。崖上看取（好箇崖上看取。可惜水裏人不會）
　問虗空破了將何補。師云。將你補（別云。莫將老僧補）　居
士問。弟子有病。求和尚授記。師云。死。云再請一語。師
云。待汝活時向汝道　行者超智侍立次。師問今日
有新到麼。者云無。師便打（何不掀倒禪牀。也顯天童門下有師兒）　問
向上一路。千聖不傳。棒喝交馳。合明何事。師便打
　僧云。明知生是不生之法。因甚被生死所留。（蓮云。賺殺闍黎）
師打云。還知麼。進云。便恁麼去時如何。師云。賺殺闍
黎　居士問。者裏風境。與嘉興風境如何。師云。處處
白雲處處日（別云。者裏即不問。如何是嘉興。速道）　問某甲出山去。忽
有人問天童佛法。聲未絕。師便打。僧禮拜。師復打云。
<pb n="360"/>
逢人不得錯舉。僧起云。祇者是。師云。孟八郎漢（大小天童
龍頭蛇尾。打了趁出。猶較些子）　問不是心。不是佛。不是物。師以手
攔胸推倒階下云。是甚麼。僧罔措。師便打　問大眾
一齊上來。未審和尚將何管待。師打云。只將者箇管
待。云恁麼則箇箇飽[(鼻-丌+兀)*勾][(鼻-丌+兀)*勾]去也。師云。你自己分上作
麼生。僧無語。（圓代云。某甲不喫。蓮云。我與你一頓。息代云。某甲飽喫。蓮云。更與你一頓）師
復打　問生死不明。乞師指示。師云。正好消息。僧禮
拜。師詰云。你道好在甚麼處。僧無語。師便打　居士
問。誦經持呪。還了得生死不。師云。了不得。士云。作麼
生了得。師打云。向者裏薦得。方可了得。士云。和尚還
有生死不。師云。你若有時我也有。你若無時我也無
　問如何是清淨法身。師云。泥猪癩狗　問行住坐
臥。如何是學人本身。師云。行住坐臥（別云。不是行住坐臥）　獅
林問。和尚不會打福州鄉譚。來作麼。師云。換汝眼睛。
東土人說話。西天人領略。是何曲調。師云。五音六律
不相當。和尚拄杖拂子燒却了。將何示人。師云。正示
人。和尚歸金粟。有幾人相伴。師云。盡大地人　新到
參。方擬人事。師云。已相見了也。速退速退。云和尚因
甚著忙。師高聲云。道甚麼。云某甲博山來。師便打。僧
云。打錯了。師云。汝動足時即錯了。在者裏覓甚麼盌。
連棒打出（拈云。動足來時不打。此時纔打。豈不是和尚錯）　僧參。師問甚處
來。云杭州。師云。杭州有幾多官員在任。幾多官員不
在任。（代云。有告示不許窺探）云不知。師云。你不從杭州來。僧擬
議師叱出　師問僧。那裏來。云蘇州來。師云。那裏人。
云金華人。師云。到蘇州作甚麼。云一事也無。師云。恁
麼則空去空回也。云長遠如此。師云。長遠如此箇甚
麼。云不知。師打云。還知麼。僧無語。師云。又道長遠如
此　師採豆莢次。有僧參。師問那裏來。云紹興來。師
云。紹興還有豆莢也無。云有。師云。既有來作甚麼。云
特來禮和尚。師云。喫茶去　求如居士呈偈云。水到
渠成。瓜熟蒂落。盋盂無柄。徒勞把捉。大千沙界。法王
正覺。若人會得。是名絕學。（盋盂柄太多了）且云。弟子有箇會
處。求和尚證明。師未過手。便云。我已為汝證明了也。
云此是會處。還有箇行處。先不得。後不得。正與麼時
恁麼得。咦。老鼠見猫兒。動也動不得。師云。你者獃子。
云和尚家風已盡知。原來祇是者些兒。若云更有元
和妙虗空穵孔總成癡。師云。一發獃了士拂袖便出。
次夕。復入室。師云。今日又作麼生。士就師膝一揑。師
云。你試道看。云和尚還要第二杓惡水那。師云。你試
潑看。士轉身作女人拜。便出　師一晚與五峯話次。
驀伸脚云。你作麼生。峯以脚趯之。師笑云。未在。未在。
云和尚道看。師倒臥。峯云。也只是困。師云。你又與麼
去也。峯乃禮拜　石車參。師問那裏來。云雲門來。師
云。幾時起身。車打一圓相。師云。不可亂做。云千里同
風。今日特來親領痛棒。師云。既是千里同風。又來作
麼。車即提起左脚。師云。者還不是。車又提起右脚。師
云錯也云風吹別調中。師休去　新到參。方禮拜。師
乃蹋之。僧擬開口。師便打出　僧纔禮拜。師以杖抵
云。去去。云某甲話也未問。師云。設若問話。堪作甚麼。
僧擬議。師喝出　僧參。自敘諸方相見機緣將畢。師
咳𠻳一聲。唾地云。你道道看。僧罔措。師連棒打出
　僧呈偈。師接得。即撦破。顧僧云。今日多少泥水匠。云
前三三與後三三。師打云。是多少。僧豎拳。師直打出
　河南僧參。喫茶次。師問曾到少林麼。僧云。曾到。師
云。堂頭和尚如何。云提唱為主。師云。提唱箇甚麼。僧
無語。師舉起茶盞云。還提唱者箇麼。云拈來無不是。
師云。錯認定盤星。僧復無語　師問僧。甚處來。云天
目來。師云。高峯祖師安麼。僧無語。（代云。謝和尚挂念）師云。想
必你不從天目來　缾匋僧參。呈一圓相。後書偈云。
缾匋燒得破砂盆。不妨拈出眾人驚。祖師一見攢眉
哭。後來那有者兒孫。師目竟。即撦破。顧僧云。如何解
交。（者僧無風起浪。卻不知悟老在伊未舉已前垂手。所以道句後出身有萬千。句前出身無一箇僧
罔措。師趁出　華山。僧參。師問華山道場做完也未。
<pb n="361"/>
云已畢。師云。既畢又來做甚麼。僧無語　僧參。師問
甚處來。云河南。師云。臨濟大師道。不在河南。定在河
北。即今在河南河北云。在河南。師云。何不教他同來。
僧無語。（代云。若教即不來）師云。掠虗漢出去　僧呈偈云。未
明心地印。追究祖師關。識破分明也。前三三與後三
三。師云。不前不後是多少。僧擬議。師打出　一僧入
室。云某甲有箇見處。師云。汝作麼見。僧擬對。師搖手
云。未見在。僧云。和尚道一句看。師云。待老僧別有箇
見處。即向汝道。僧罔措。師叱出　僧參。師問甚麼處
來。云揚州。師云。來作甚麼。云生死不明。來見和尚。師
曰。他死了。僧沈吟。師以杖逐出。復喚闍黎。僧回首。師
曰。虗生浪死漢　僧參。師問那裏來。云博山來師云。
住多少年。云三年。師云。喫多少飯。僧無語（蓮代與一拳）
　揚州僧同居士參。師云。古人道。腰纏十萬貫。騎[鴳-女+隹]上
揚州。且道是甚麼人。士云古人。（蓮別與一掌）師云。古人在
甚麼處。士云。古人與今人同體。師云。四大本空。五蘊
非有。將甚麼作體。士無語。僧云。此居士特來請問和
尚。無開口處。師云。你口向甚麼處開。僧云。向和尚脚
跟下開。師云。向汝道甚麼。僧亦無語　師問僧。今日
多少人擡樹。僧云。八十多。師云。多多少。云。八十一箇。
師曰。那箇起頭那箇住。僧無語　嘉興密印寺僧參。
師曰。當初高峯和尚。亦是密印寺裏出身。僧云。是。師
云。即今在甚麼處。僧茫然。師云。且坐喫茶　天竺二
僧參。師問甚麼處來。云海上來。師曰。海上觀音。與天
竺觀音如何。云一樣。（蓮別但豎二指）師指僧曰。與你一樣耶。
與者上座一樣耶。二僧俱無語　二僧論大顛擯首
座話。一云令當行。一云賊被狗咬。爭之不已。白師。師
云。祇如賊被狗咬。落在那箇分上。一僧云。首座分上。
師遂一齊擯出（句後不會何況句前）　示純一上人。參禪正忌
襍毒入心。貴乎純一。所以道。舉一不得舉二。放過一
著。落在第二。須知參禪也是第二。修元門也是第二。
成仙也是第二。作佛也是第二。生也是第二。死也是
第二。總之凡起一念。皆是第二。苟真實要會。純一無
襍。但向一念未生前看。行也看。住也看。坐也看。臥也
看。一看看得行不知行。住不知住。坐不知坐。臥不知
臥。不覺不知。忽然覿面相逢。始覺從前錯用心　示
時功林居士。祖師西來。不立文字。直指而已。惟至德
山臨濟以棒喝直指。最為明白切要。所謂棒打石人
頭。嚗嚗論實事。今人不薦棒頭指處。而以知痛癢者
是為心。殊不知乃識神耳。古人云。學道之人不識真。
只為從前認識神。無量劫來生死本。癡人認作本來
人。所以貧道徵居士云。祇如不痛不癢時如何。居士
如果要了生死。透識神。但看者一扇子。落在甚麼處。
則自然知道者一扇。初不曾打在痛上。真果似棒打
石人頭。便見臨濟大師道。我被黃檗先師打六十棒。
如蒿枝拂著相似。彼豈以知痛癢者為然哉　示林
道人。祖師西來。唯直指單提。令人返本還源而已。欲
究其旨。但向不睹不聞之先。直下覰透。便見分曉。如
黑漆桶處於黑夜。初無二色。即無二見。既無二見。則
不見有男。不見有女。不見有纏縛。有解脫。不見有凡
聖。有淨穢。亦不見有元有妙。有覺不覺。亦不見有道
不道。不見有空不空。不見有真不真。亦不見有苦樂
昏慧。火宅清涼。所以貧道生平。但有來者。便當頭一
棒。俾伊漆桶生光。即無二見。所謂直截根源佛所印
耳　示靜虗禪人。真欲超生脫死。須辦鐵石心。如枯
木死。聖念凡情。俱無起滅。於淨臝臝赤灑灑上。洞
然契證。明見得徹。諦信得及。與從上佛祖握臂共行。
無有差忒。更須一念萬年。萬年一念。純一無襍。纔有
纖豪起滅。便是生死因緣。無有超脫之期。務使如鳥
出籠。無欲無依。舉動施為。常在本分中真踐實履。無
虗弃工夫。趙州二十年不襍用心。涌泉四十年尚自
走作。香林四十年方成一片。信知從上古人。皆自尋
常日用中。密密體驗。始能臨末稍頭。不怕甕中走鼈
<pb n="362"/>
耳　復清都史居士。居士越要葢天葢地。自繇自在。
終不能得。乃與隱隱陰魔對敵。故有恁麼也不得。不
恁麼也不得。恁麼不恁麼總不得。直須堅豎脊梁。全
身翻轉。猛著精彩。把世出世閒。一口吞盡。不用葢天
葢地。而自葢天葢地。赤條條去也。若胸次中一豪治
不盡。要了生死。無有是處。故曰。豪釐繫念。三途業因。
非虗語也　復子元劉居士。來書一發願。二程途。三
醒悟。四工夫。足見居士立志真實。骨器不凡。聰明靈
利。異於常人。然細玩之。悟境未實。現相非真。現相急
須撥採。悟境著實參期。若不期悟。發願枉發。程途枉
行。工夫枉為。何也。未悟時期悟為工夫。不悟不休為
程途。不悟不休為發願。如悟則乘其悟力。以茲利己。
以茲利人。則工夫程途發願。皆在其間。不假別發願
別程途別工夫耳。且果悟。則一一不著問人而自明
矣　復紀常陳居士。學道當先期悟。以悟力充至頭
頭無間。則無昧悟力而平時熟習自無地矣（要言不煩）
　復元怙張居士。葢與此事相應。則世緣不待拋而自
拋。知見不待離而自離。語言不待忘而自忘。總之世
出世間。語言知見。都來與道人分上無干涉者。無他。
因與此事相應故也　復似孫江居士。手諭認得言
思路絕一著。又云。於古德言句。有彼此乖迕不能無
疑者。總之未真證得言思路絕故也。若果證得。則自
然一心不生。一心不生。則妄情不起。妄情不起。則無
現業流識。無現業流識。則曠劫習氣頓淨矣。然則試
問居士。如何是言思路絕底一著。切莫學恁麼說。便
當了也　復吳道婆。五宗差別之語言。亦無非明人
人本分一著。若離人人本分一著。別有差別之智。則
隨名相展轉生差別之情識。依舊無自繇分。當知涅
槃妙心是大海。差別智是雨滴。滴雖不同。總歸大海。
自無差別。所謂唯此一事實。餘二則非真。是正宗正
旨。若有差別之智。勝過涅槃者。是為魔說。
<other>紹興府雲門雪嶠圓信禪師</other>鄞縣朱氏子。年九歲。聞
僧誦水鳥樹林皆悉念佛念法念僧語。遂知信向佛
乘。二十九棄家。訪秦望禎山主。禎舉昔有他心通僧
住山。有僧造訪。心已預知。遂躬往溪邊候迎。且負渡
之。至中流。問僧曰。汝是甚處來。僧答天竺。心曰。我聞
有三天竺。你從那一竺來。速道速道。僧無對。心復負
回。擲於地曰。且教汝岸上死。（明明指出矣。爭奈者僧不會）僧歸病
發。遂死。師聞舉。疑情頓發。徹夜參究。次日拽杖入山。
見危石高聳。棄而登。奮躍上下。高聲提曰。從那一竺
來。速道速道。復自誓曰。悟不悟。性命只在今日了。狠
提至日午。忽然前後際斷。如空中迸出日輪相似。乃
衝口說偈曰。石貼背脊骨。翻身脇肋骨。子細看將來。
動也動不得。復喝曰。張三殺人。李四償命。次往天台。
擡頭見古雲門三字。豁然大悟。述偈曰。一上天台雲
更深。脚跟踏斷草鞋繩。比丘五百無蹤影。若見他時
打斷筋。往參雲棲。問如何得成佛作祖去。（家富小兒驕）棲
云。問道於盲。（恰是）師云。道豈盲耶。（猶挂唇齒在）棲云。我盲。（也不
得一向）師打○相云。（昔時氣息爭。解忘得）總在者裏。（莫錯認）棲指○
相云。盲。（蝦蟇窟裏果沒蛟龍）師云。見婦不須重下淚。還他原是
箇中人。棲云。不是箇中人。（相罵饒你接嘴。相唾饒你潑水）師云。恰好
棲云。好好師禮拜。呈偈云。不解西方不學禪。（棲著語云。低聲
低聲）偶來塵世却隨緣。（棲云。解也。學也）三間茅屋傍溪住。（棲云溪深
路滑）兩扇竹窗關月眠。（棲云。春色滿園關不住）碎盡衲衣那有結。
（棲云。爭似寸絲不挂）養長頭髮欲成顛。（棲云。成顛亦不惡）自從會得吾
師意。（棲云。胡餅裏討汁）白雪飄飄六月天。（棲云。夏行冬令寒暑不正）參龍
池。一見便把住曰。佛不見身知是佛且置。如何是若
實有知別無佛。池曰。有了你。沒有我。師拓開。池云。雪
嶠不得老僧道。師禮拜。次年復參池。池豎一指。師云。
喚作甚麼。（別云。得恁麼無意智）池休去。一日著草鞋入方丈。池
云你草鞋猶未脫也。師云。何處見我草鞋來。（別云。特來方丈）
池微笑。師呈偈云。數載龍池三度登。重重問話舌生
冰。草鞋分付虎狼去。雙髻峯頭一箇僧。順治丁亥八
<pb n="363"/>
月十九日。師示微疾。次日封鐘板。親書一紙示眾云。
小兒曹。生死路上須逍遙。皎月冰霜曉。喫杯茶。坐脫
去了。至二十六日酉時。果索茶飲。口唱雪花飛之句。
奄然坐逝壽七十八。塔於雲門之右麓　上堂。雲門
宗旨絕商量。函葢乾坤不覆藏。觸著頂門便顛蹷。棒
頭指出好兒郎。僧問一口吸盡西江水時如何。師曰。
露出野狐精。僧擬議。師便打　上堂。亘古開先風景
異。此山何似紫袈裟。無言童子分明說。那箇男兒先
到家。喝云。易復易。難復難。何人施大臂。斬斷祖師關
　上堂。四十年來恁麼行。斬開碧落血腥腥。其中果
有希奇事。師子遊行不問程。稽首燈王如來。普願微
塵國土眾生。同入般若波羅蜜門。且道作麼生入。舉
拂子云鑒　陞座。怒雷擊碎須彌石。化作大洋海底
雪。泥牛吼。木馬嘶。拔出波斯眼中楔。春晴桃李盡風
流。在處綠楊黃鳥擲。惟有住山人打眠。平生佛祖無
交涉。無交涉。山花處處流鮮血。拍膝一下云。咦　顓
愚師切菜次。師曰。作麼生切。愚云。刀刀到底。師曰。用
許多氣力作麼。愚云。你作麼生。師曰。一刀到底（用許多氣
力作麼）　黃端伯入山。久聞雪嶠。及至到來。不見一點。
師曰。日頭大。黃云。雪溶後如何。師曰。春水滿溪流。黃
云。大師曾見甚麼人。來師點胸曰。雪老。黃禮拜　黃
問既是出家人。何不剃髮。師云。與居士一般。黃云。要
做官那。師作扶翅勢。黃大笑。師曰。當時龐公也甚利
害。黃云。當面蹉過。師目視之。黃云咦　程季清問。一
庭月色。如何收拾得起。師曰。且待明早看（別云。滿盛黑漆桶）
　程問。心字中作麼生加者一撇。師曰。漏（別云越途越黑）
僧問。有殺人刀。活人劍。便請用。師曰。不是時。（別云。劍去久矣）
僧云。借看得麼。師曰。鈍。僧云。有石頭在。師擊拂子三
下。僧禮拜（錯認定盤星）　僧問。常言生死事大。無常迅速。
還是幻身受。法身受。若幻身受。幻身無體何可受。（恁麼
即不消問得也）若法身受。法身同虗空。（是伊虛空不解恁麼問）畢竟生
死在何處。（迷悶可憐）師曰。汝今年多少。僧云。三十九歲。師
云。汝三十九歲前在何處。僧無語。師曰。者箇便是生
死。僧云。要見在何處迷起。師舉茶曰。者箇喚作甚麼。
僧曰。茶杯。師曰。向者裏迷起（鈍置可憐）　駱沆瀣問。某心
緒常亂。作麼生。師曰。正亂時。是看甚麼物。駱云。是主
人公。師曰。若說是主人公。轉轉亂起來也　師與蔡
五岳過放生池。師曰許多魚何不放些去。蔡曰。我者
裏飛去底。（別云。在水裏）師以扇打云。還在者裏（我若見伊問。便將雪
老推入池中）　陸文虎請齋。師曰。風雲際會時如何。陸云。
原是箇文虎。師曰。只道得八成。陸曰。風雲際會時如
何。師曰。虎生角也　道開問。近今佛法如何。師云。拄
杖長一丈　開問清淨雪山。還有狗子也無。師曰。不
消得。開曰。背後底聻。師曰。兩箇。開擬議。師便打。開把
住拄杖。師曰。侍者點茶來。開放手。師曰。多少伎倆。一
杯茶冰消瓦解（兩箇漢一場懡㦬）　師捫蝨次。聞谷師向背
後拍肩一下云。和尚慈悲些。（聞谷被眼瞞了也）師曰。箇箇見
血（聞谷血滴滴也。雪老慈悲。故有落草之談）　聞谷問。大悲千手眼。那一
隻是正眼。師曰。露天石臼子。曰意旨如何。師曰。瞎
　唐祈遠問。破屋將倒時。主人如何料理。師豎手曰。撐
唐云。古人省力處。便是得力處。兩手撐時。莫費力麼
師曰。屋倒也　唐問冤家忽到時。作何相待。師曰。裏
頭底人聻。唐禮拜。師曰。諸佛諸祖。便認得者箇人。喚
作大事已畢。唐云。學人亦覺裏頭有人。緣何常似隔
一壁。（是你築一壁）師曰。不是者箇人　俞彥直問。祖祖相
傳。傳箇甚麼。師豎一指。俞云。人人有者箇。何必要傳。
師云。你只認得指頭　師坐次。蔡五岳指旁僧云。者
邱荒田。怎麼好。師曰。直待春到。蔡云。春到來時如何。
師曰。犁耙一齊出　僧問。急水灘頭下一篙時如何。
師曰。你還打濕脚也未。僧無語。（不但濕脚沒頭浸殺）師喝出
郭黎眉問如何是無地地主人。師曰。不居陰界。（別云。老僧
不識伊）郭云。菩薩向地獄觀化一巡。誰是同伴。師曰。眼
中無珠。脚下無指（別云。黎眉問老僧）　郭云。盡三界是箇圜
<pb n="364"/>
扉。誰人出得。師曰。向三界外問將來（別云居士隨喜那）　郭
將白紙作一○相。問云。是甚麼。師曰。起動居士（別云莫要
老僧下語麼）　僧問路逢獅子時如何。師震威一喝。（別作怕勢）
僧罔措。（不會咬人狗不如）師直打出　師一日問侍者曰。一
切說得出。到此為甚麼說不出。者云。嗄。師曰。不關口
事　僧問雲生月際時如何。師曰。甚麼時節。進云。樹
凋葉落時如何。師曰鳥不宿　僧問如何是休糧方。
師曰。兩粥一飯。（別云休糧圖箇甚麼）曰。此理如何。師曰。不曾嚼
著一粒米。云。若然一切人皆相似也。師曰。不墮諸數
　僧云。望大師慈悲。佛法布施些。師曰。窮云大師用
不盡底。師曰。慳。僧無語。師拈布毛吹之。僧云。者箇是
鳥窠底。師曰。鈍根奴。明明示汝。又道是鳥窠底（別云向你
道窮你不信）　僧問如何是雲門餅。師曰。官巷口。曰如何
是趙州茶。師曰。不濕嘴。曰如何是祖師西來意。師曰。
六月火燒山。曰意旨如何。師曰。好下蘿蔔　僧參次。
師將拂子擊案一下。曰者一擊。五家宗是那一家。僧
擬答。師喝曰。一擊三千里。果然人不知　師曰。既是
陳尊宿。為甚身子只得半截。眾下語不契。（代云。那半截在學人
手裏待雪老再問。劈面便掌）師云。前人置得。又云。埋沒他不得（別云
我也弄不出。又云。莫錯怪老僧）　僧問。四大分離時。向甚麼處去。師
曰。棺材裏去。（別云。酒缸裏去）云意旨如何。師曰。埋在泥裏。（別云。
葫蘆架上懸）僧禮拜。師喝出　僧問如何是第一元。師曰。
蝦蟇吞大蟲。頭動尾巴顛。云如何是第二元。師曰。赤
土畫簸箕。是甚祖師意。云如何是第三元。師曰。悔殺
當年句。鮎魚上竹竿。云如何是第一要。師曰。乞我一
文錢。十字街頭討。云如何是第二要。師曰。五更侵早
起。終歲茫茫了。云如何是第三要。師曰。月落不成眠。
書聲秋閣曉（代僧云。學人肚裏。凑不出者些言句。時如何。答云。你只消道箇猫）　何
芝岳。方坦菴。方孩未。參次。師曰。昔日僧問雲門。如何
是一切智通無障礙。門云。掃地潑水相公來。今日靜。
明者裏也不掃地也不潑水。相公來。也請下一轉語。
（下官難消）何云。荒田不揀草。（瞎漢）師大笑。何云。者一笑是賞
是罰。（轉見敗闕）師復笑。何罔措（若我在彼要教渠哭）　僧問。不是心。
不是佛。不是物。是箇甚麼。師曰。正好著力（別云。誰教你來問）
　僧問。如何是本來面目。師曰。參。僧云。作麼生參。師
曰。如何是本來面目　僧問萬法歸一。一歸何處。師
曰。你做幾年工夫了。僧云。四五年。師曰。再做四五年
始得（別云在何處）　僧問無夢無想。主人翁在甚麼處。（看你
夢想）師云。在無夢無想處。僧喝。師曰。可惜許　師問僧。
大悲菩薩用許多手眼作麼。僧無語。（代與一掌）師曰應接
不下（別云。好鈍置你）　僧問。如何是不涉廉纖一句。師曰。不
答。僧云。敗了也。師曰。沒人領會　僧進方丈云。會得
者箇便禮拜。師曰。者箇是甚麼。僧無語。（代云。原來不會）師直
打出方丈　葉開生問。覿面相逢。如何指示。（驀與一掌）師
曰。你姓甚麼。葉云。與大師同姓。師曰。你道老僧姓甚
麼。葉擬議（代云。和尚年尊忘前失後）師喝出　祁德公頌佛號。師
曰。念佛作麼。祁云。成佛。師云。有一人不念佛亦成佛。
祁云。念佛亦成佛。（別云。莫是和尚麼。待伊云。老僧不是者箇人。却向伊云。念佛亦成佛）
師曰。佛之一字。吾不喜聞（兩箇沒鼻孔漢互相鈍置）　祁季超指
亭前樹。問者樹幾時成佛。師曰。成佛久矣。（別云。待季超成時即
成）祁云。為甚纔長出來。師曰。異見眾生　侍者問一
僧。還做工夫不。師代曰。早起三碗粥。日中兩碗飯。者
云。恁麼則不必做工夫了。師曰。飯裏有砂。者云。或遇
無齒人又如何。師曰。天然（別云。牙根猶硬在）　師在堦下曝
背。見徹崖至。忽作跪勢。曰意旨如何。崖云。揑怪不少。
師驟步歸方丈　僧問。牛頭未見四祖時如何。師曰。
水長船高。（別云。曲彎彎兩隻角）云見後如何。師曰。泥多佛大（別云
也只是箇牛頭）　侍者問如何是向上事。師曰。方塔。云如何
是向下事。師曰。塔影。者云。水乾塔倒又如何。師曰。一
堆磚　圍爐次。侍者指火云。還彫琢得麼。師云。。（別云
添炭來）者云。忽然回𦦨時如何。師曰。火（別云烹茶喫）　師問
侍者。如何是人。者曰。不逢。（不愧雪翁侍者）師曰。不逢時如何。
者云。落日照青山。師曰。一場懡㦬　師至佛殿。指阿
<pb n="365"/>
難云。者一位為甚麼合掌。者云。見尊者來。（別云。也知和尚為人
心切）師曰。施者難消（別云。老僧罪過）　僧問天童和尚。師曰。雖
是弟兄。向未往來。僧曰。既是弟兄。為甚麼不往來。師
曰。骨肉疎冷　侍者問。燈盡油乾時如何。師曰。昧不
得（別云。睡覺好）　師問僧。你參甚麼話頭。僧云。一歸何處。
師曰。一歸何處。僧無語。（代云。老漢耳背那）師曰。一歸不須歸。
其法故不立（不須歸早立了也）　師問僧。見甚麼人來。僧云。
不曾見人。師曰。當面妄語　師入堂。問維摩默然。意
旨如何。眾無語。（代云。如法問來）師曰。樹高千尺。葉落歸根（未是
歸根在）　示禪人。志同孤[鴳-女+隹]遠。鉢響亂雲流。夜宿石橋
下。曉行黃葉秋。古人云。未跨船舷。好與三十拄杖。若
向者裏會得百城煙水。一場逗漏。伸脚打眠。度人已
畢。思之　示禪人。此事不必向外尋討。但辦一箇乾
淨肚皮。無事不辦。做工夫人。盡是說工夫者。他會做
工夫人。默默十二時中。只有一箇不了底心肝。橫於
胸次更無第二物也。古人云。那箇拖你死屍來。但向
者裏看。不須持呪念經。求人不如求己。誠哉是言也。
者箇事要真真實實。念茲在茲。虗言浪語。一些來不
得　示張服卿。雲生黑暗。定知有雨。人生在世。豈不
知末後有一堆黃土。青茅冷冷。春秋不管。寒影疎疎。
而今人只是一箇膽大。[擛-卄+ㄊ]自己一段靈明佛性。丟向
腦後。終日只是受用五欲。貪瞋癡外。別無所知。因果
輪回。亦不肯信。皮頑竟有一丈思之　答金太史。已
分中事。只在舉足掉臂間。無勞遠覓。若將道理語言
湊泊他轉疎轉遠矣。何以故。他無滋味。無道理。寂泊
無為。道理加之。如何使得。西來大師教外別傳者。正
為此方人泥於道理文字。弄得嘴頭水漉漉地。不得
見性。勞他得得過來。掃除葛藤。有直指人心見性之
一宗也。今時士大夫做工夫不得力。偏喜解說。不知
一切解說他不著。何以故。他無自性。無知解。非佛非
眾生。你作麼生解。直饒文殊普賢快口利辭與麼與
麼。不與麼不與麼。那事毫沒交涉。若有所得心。欲證
西來大意。十萬八千。未是遠在。畢竟如何須要辦箇
冰冷心腸。和前所知所覺。道理非道理。乃至世諦習
氣。一齊掃却。掃不去。[擛-卄+ㄊ]命掃。忽然掃破釋迦頂相。諸
代祖師鼻孔。一時穿却。豈不快哉。古人云。但辦肯心。
決不相賺　示聞孝廉禪宗如黃金布地。在在處處。
皆作金色。拾得一塊。生生受用不盡。雖然。且未要歡
喜。更向深山窮谷裏。一二十年。頭土面。忍饑吞餓。
撞著咬猪狗手脚。爛槌一頓。方成金器。不然。喚作無
用物　又示。一重一重造業。如[蜣-儿+(鬼-((白-日)/田))]螂推糞丸相似。長
日在裏許推。直待推殺在裏許方休。他也不怕死在
糞堆裏。心心只恨推不出。饒他推得出。只是箇臭糞
丸。古往今來。推殺萬萬千千恒河沙[蜣-儿+(鬼-((白-日)/田))]螂蟲也倘有
一箇㘞地望空飛去。（倘有伶俐學人。問飛向甚處。去心圓即對他言。你向甚處來。還
向甚處去）永不回頭。我說閻羅王亦怕是蟲　與管乾三
居士。十二時中。念念在天台教上作活計。想汝智者
再來也。肯承當麼。若不如是。且依本分。向是名真。精
進真法供養如來處看不。然天台教無根無本。飲人
殘液。不是丈夫。老漢長日在大歇石上斫額望汝。看
你鑽故紙。直鑽到彌勒下生。只是箇管乾三。呵呵
　答李夢白冢宰。近今末法衰替。要箇真參實悟底人。
萬中無一。此事大不容易。達磨大師云。行解相應。是
名曰祖。而今人總之不論。意識卜度。生死結根。總得
十分相似。皮毛而已。便向人前亂做。宗門掃地矣。或
豎指。或喝。或打○相。或拂袖便行。或作女人拜。此等
滅胡種類。皆魔子也。可悲可痛。杜撰長老。稻蔴竹葦
然。朽到開先。原非本意。自念福薄德淺。（蒙叟云。風之積也不厚。則
其負大翼也無力。德不並曹溪。緣不儕馬祖。毋寧藏拙。有志者勉之）言語不重。何能似
古人匡宗行道。（丈夫自量語非欺人也）只可深埋山谷。茅屋石
鐺。挨一日是一日。有何道可悟。眾生可度哉　示宋
居士。人命無常。莫作久計。古云。六道中。人最靈。你若
不明本命元辰。靈從何來。不過多集五欲貪瞋癡耳。
<pb n="366"/>
肯向喉嚨下割得一刀。方許你稱靈稱聖。居六道中
為師為範。要來要去。如脫臭衫。不然。總被他拘管。無
自由分。要學佛法。還須真參實悟。十二時中。提箇話
頭。看來看去。日久歲深。自然桶底脫落。腦門豁開。
<other>常州府磬山天隱圓修禪師</other>本郡宜興閔氏子。依龍
池剃染。參父母未生前話。一日讀棱嚴。至佛叱阿難
此非汝心處。有省。但於乾峯一路涅槃門話有疑。後
聞驢鳴。豁然大悟。一日入室。問歷歷孤明時如何。池
曰。待你到者田地與你道。師便喝。池曰。汝還起緣心
麼。師拂袖便出。久之受印可。池遷化。師縛茆磬山。後
住報恩　示眾。山僧住箇破院子。不能為汝等提持
佛法。賴土木瓦石為諸人轉大法輪。發大機用。諸人
切不得當面蹉過。若蹉過。只知事逐眼前過。不覺老
從頭上來　一日驀地入堂一喝。眾駭然無語。（見怪不怪
其怪自壞）師四顧而出。次晚乃召眾曰。（兩重公案）山僧昨晚為
汝等立在萬仞崖頭。命如懸絲。（好人不肯做。要去屎裏臥）今晚為
汝等用老婆禪。亦命如懸絲。（自作自受）復喝一喝曰。且道
今日者一喝。與昨日一喝。是同是別。（轉見不堪）會得者出
眾道看。（溺鬼水底招人）一僧出。（竟有不要命底大奇）纔禮拜。師拈棒劈
脊便打。（如潑水救火只恨手脚慢）僧起。師曰。速道速道。（猶要作死馬醫在）
僧擬議。師復打　一居士家。壁上貼戒殺二字。下豎
刀杖。有僧問士云。既戒殺。何故又畜殺生之具。士云。
此非殺生之具。殺人之具也。其僧不肯。士乞師代一
轉語。師云。喚作殺生之具。入地獄如箭射。士喜躍稽
首　僧問。生死不明。乞師開示。師云。我也不明。云願
和尚慈悲。師云。你將生死來。我為你開。示云。生不知
來處。死不知去處。豈非生死。師云。又道不明僧禮拜
　慧生居士問。如何是格物。師拈香爐云。會麼。士云。
不會。師云。昔日張無垢問大慧云。如何是格物。慧云。
汝但知格物而不知物格。無垢便悟去。士云。如何是
物格。師云。若無物格爭知格物　僧琇石參禮起。打
一○相。師云。者瞎漢。石便喝。師亦喝。石云。恁麼則石
磬音嘹喨。聾人耳更聞。師云。看脚下。石又喝。師拈棒。
石便禮拜　僧問元沙道。用處不換機。如何是用處
不換機。師舉茶甌云。者箇只好喫茶　僧問。山河大
地盡世界是父母未生前本來面目。如何。師云。汝轉
山河大地作自己則易。轉自己作大地山河則難。僧
云。山河大地盡是自己。何處更著自己。師擊案云。我
打者裏。你却不痛。我打你却痛。你作麼生會。僧無語。
師云。參　箬菴問。疑情不起時如何。師云。汝見甚麼
道理。進云。言一物即不似。師云。又疑箇甚麼。進云。古
人道似鏡長明。喚甚麼作鏡。師云。真常流注。進云。者
是學人疑情邊事。師云。你還見鏡中有物麼。進云。鏡
中既無物。為甚麼打破鏡。師云。為無一物。進云。打破
鏡來時如何。師云。處處無蹤跡。進云。古人為甚麼又
拈椎豎拂。師云。處處無蹤跡菴便禮拜　僧問。古人
道。既是師子兒。為甚麼被文殊騎。師云。理能伏人
　僧結破地獄印呈師。問云。舌印心三處。俱用紅色𠶹
哩字。如何一處放光。乞和尚說破。師云。放下印子與
汝道。僧放開手云。如何得破。師云。破了也　僧參。問
喚作一物即觸。不喚作一物即背時如何。師云。汝喚
甚麼作物。僧云。目前法法。師云。觸。僧不進語。師云。會
麼。僧云。不會。師云。背。僧無語。師云。喫茶去　僧參。問
踏破千峯來。請師指示。師云。既踏破千峯。你向那裏
下脚。僧云。今日親到磬山。師云。磬山是山不是山。僧
云。踏破了也。師震聲一喝。僧禮拜　通琇問。古人十
智同真。請師曲垂方便。師云。老僧今日勞倦。云乞師
不吝。師云。試問看。云千形揉襍。萬象森羅。作麼生同
一質。師云。不用巧安排。云會權歸實而五千退席。拈
花別傳而百萬遲疑。作麼生同大事。師云。迷悟同源。
云此坐彼立之不一。太孤太奢之各殊。作麼生總同
參。師云。高低普應。云人心之不同。猶如人面。作麼生
同真志。師云。曲不藏直。云南人惡熱。北人畏寒。作麼
<pb n="367"/>
生同徧普。師云。寒時寒殺你。熱時熱殺你。云黃菊經
霜綻。紅葉趁風飄。作麼生同具足。師云。枯者從他枯。
茂者從他茂。云一家懽喜一家憂。作麼生同得失。師
云。出得得失來與你道。云揖讓而鳥獸咸若。征誅而
血流漂杵。作麼生同生殺。師云。仁者能好人能惡人。
云百舌千聲。殊唇異口。作麼生同音吼。師云。未開口
時其聲如雷。云各家門。各家戶。作麼生同得入。師云。
知出便知入。云十智已蒙師指示。汾陽當時說到者
裏。舌頭拖著地。和尚還肯道與甚麼人同得入。師云。
東村王大姐。云與阿誰同音吼。師便喝。云作麼生是
同生殺。師云。好與三十棒。云甚麼物同得失。師云。拄
杖子今日𨁝跳。云阿那箇同具足。師云。石敢當。云是
甚麼同徧普。師云。夜半正明。云何人同真志。師云。波
斯嚼鐵。云孰能總同參。師云。山河大地。云那箇同大
事。師云。孟八郎漢。云何物同一質。師云。脚下草鞋。云
恁麼則澄潭不礙蛟龍舞。笑殺看樁搖櫓人。師云。一
輪明月照。萬影碧潭空。琇云。箇中能有幾人知。便禮
拜　僧問四大分張。眼光落地。在何處安身立命。師
云。你即今在甚麼處安身立命。云十二時中。如何用
心。師云。無心可用。僧復擬語。師連打兩掌　清辨問。
一塵不立時如何。師云。直須打破。云若打破。又是塵
耶。師云。一翳在目。清禮拜。師示偈云。一塵不立猶窠
臼。到得心空空亦空。二十空門空不住。大千沙界絕
羅籠　嚴𨍏轢居士參。師云。久聞居士篤信此事。士
云。和尚喚甚麼作此事。師劈面一拂。士云。久嚮和尚
有此機要。師云。你還要第二杓惡水那。士禮拜。少頃。
又入室。師云。今時人亂做者多。若論此事。須當究己。
己事既明。然後造差別智。士云。恁麼說話。弟子疑和
尚也。師云。只恐你不疑　僧參。云學人拾得一雙破
草鞋。未曾呈似人。今日特來見和尚。師云。將來看云
從來不假借。師云。難道。云莫怪學人慳吝。便禮拜。師
云。露醜了也　僧問。忽然打破砂鍋。露出家常茶飯
時如何。師云。吞又吞不得。吐又吐不得。僧擬議。師云。
著　崇正乙亥示寂。壽六十一。臘三十七。
<other>湖州府淨名抱朴大蓮禪師</other>臨安駱氏子。年十五。投
青山妙嚴祝髮。受具雲棲。久遊講席。一日自念。教相
旨趣。雖有理會處。生死岸頭。全用不著。遂入徑山坐
禪。三七日中。廊然洞徹。述偈曰。自幼失親娘。徧覓於
他鄉。驀然一相見。更不再思量。解制。往參龍池。池問
何方人。師曰。古杭雲棲弟子。池曰。雲棲說何法。師云。
雲棲不說法。池曰。老僧者裏也不說法。師云。某甲自
遠瞻風。何不說法。池曰。老僧牙齒疎缺了。師曰。道不
在牙齒上。池云。不是者箇時節了。師云。道無古今。池
云。者樣上座明白了。師云。不知還許明白否。池云。已
道過了。師云。親切處乞一言。池但據坐而已。師喚侍
者點茶來。池曰。上座不妨伶俐。師曰。某甲患聾。池休
去。次早進方丈問訊。池曰。昨日上座道。還許明白否
許明即是妄想。不許又是無記。上座作麼生。（今日却該喚侍
者點茶來）師云。和尚問他作麼。池又云。恁麼也不是。不恁
麼也不是。恁麼不恁麼總不是。然後要者等者等。師
拂袖便出。一日辭去。池曰。老僧猶有語言未盡在。師
曰。和尚言雖未盡。其意某甲已知。池曰。且道老僧意
作麼生。（何不出去）師便喝。（者裏還著得喝麼）池曰。再喝喝看。師轉
身便出。池以源流拂子付之　住後。僧問佛是何義。
師曰。覺義。曰佛還迷否。師曰。迷。曰既覺云何復迷。師
曰。不迷又問作麼。曰也須問過。師拈棒打出　問如
何是蔴三斤。師曰。斤兩分明。
<other>蘇州府車溪無幻古湛性冲禪師</other>秀水張氏子。初見
無趣。遂有所契。趣一日舉徑山元要頌云。徹骨徹髓
道一句。三元三要絕遮護。此二句中。山僧欲取一句
為法。你道取那一句好。師曰。和尚適纔問那一句。趣
瞋目叱曰。得恁無記性。師曰。祇為和尚徹骨徹髓。趣
曰。不然。為汝一人即得。爭奈大眾何。師曰。取即不辭。
<pb n="368"/>
孤負先聖。喪我後人　示眾。大道無向背。至理絕言
詮。迥出三乘。高超十地。萬法不到處。特地光輝。生佛
未分時。靈源獨耀。不落見聞。不隨聲色。直下無一絲
毫頭。徧界全彰奇特事。直饒棒頭取證。喝下承當。猶
是曲為今時。更或光境俱忘。契心平等。究竟亦非的
旨。所以道向上一路。千聖不傳。學者勞形。如猿捉影。
到者裏。絕行絕解。絕照絕用。絕理絕事。若倚天長劍。
凜凜神威。如鐵牛之機。羅籠不住。今日明眼人前。不
敢囊藏被葢。八字打開去也。拈拂子曰。諸上座。還委
悉麼。耀古騰今只者是。大千沙界一閒身　示眾。明
明百草頭。明明祖師意。笑殺老龐公。至今猶瞌睡。魯
祖見人面壁。不解寒溫。秘魔到便擎叉。全無禮義。南
山鼈鼻。不若死鰌。西院鑷刀。渾如鈍鋸。且道大悲如
何為人。輪王總未拋三寸。徧界先聞刀斧聲　示眾。
良久云。世界如許開濶。為甚麼在老僧手裏。便歸方
丈　示眾。古德有休去歇去底。特地一場愁。有一念
萬年底。死骷髏上無活蛆。還有鬧市裏虎麼。（南山起雲。北山
下雨。東壁打教西壁穿。識取鉤頭意。莫認定盤星）一僧遽出。師便出去。其僧
隨後云。和尚道甚麼。師曰。老鴉入布袋　一座主到。
師云。古德道。窮諸元辨。若一毫置於太虗。竭世樞機。
似一滴投於巨壑。若恁麼。不如歇去好。上座還歇得
也未。主便喝。師便打云。客亭尚遠　二僧到。師問曰
却是作家禪客麼。一僧曰。和尚問甚麼。師曰。且過者
裏來。僧擬對。師便打。僧無語。師曰。龍頭蛇尾漢。復指
第二僧。僧曰。某甲道過了也。師作拈棒勢。僧擬出。師
喝曰。同坑無異土　僧到。師問大德何處來。僧曰。廬
山。師曰。古人道。不向廬山尋落處。象王鼻孔漫撩天。
如何是廬山落處。僧曰。舉即不難。旁觀者哂。（別云。指出不難
恐成培嶁）師曰。不然。你且舉看。僧云。和尚尊重萬福。師曰。
我還疑著汝。僧云不消。師休去　師燒火次。僧到。問
曰。如何是自性天真佛。師曰。與我搬取一束柴。僧搬
柴了。又問。師曰。者奴子。好惡也不知。便打。
<other>紹興府顯聖三宜明盂禪師</other>錢塘丁氏子。生而有異。
八歲與羣兒戲嬉。歌梵唄。十四斷葷。喜習定。有禪者
叱其非。令看高峯主人公話。忽一日觸龐公語。成偈
曰。鐵牛解吼。木人善走。心境如何。打箇筋斗。年二十
三。投真宗印薙染。喜博聞。印嘗挫抑之。一夕經行。憶
婆子轉藏因緣。觸香桌有省。舉似印。印曰。汝悟道耶。
師曰。道即不悟。捉敗趙州。印曰。甚處見趙州。師乃敘
所得。印曰。如何是那半藏。師曰。此是透法身事。印遽
劈面一掌。師退。次參雲門。入堂約不語戒。正提撕。忽
門入堂高聲曰。放下著。師不覺掀眉一笑。門問懷州
牛喫禾。為甚麼益州馬腹脹。師曰。問取露柱。門曰。祇
如樹倒藤枯。畢竟句歸何處。師曰。長江翻白浪。門曰。
如何是一口道不盡的句。師曰。小月落孤峯。門曰。尚
疑你在。師遂成偈曰。石傘峯前玉一溪。逢源那說動
舟迷。落花無限春山暮。得路還家聽鳥啼。門揶揄之。
師拂袖出。一日入室。門曰。狗子佛性無。意作麼生。師
應聲頌曰。佛性無。佛性無。秤錘落井却能浮。曾經捉
敗趙州後。拍手終朝唱鷓鴣。門可之。遂囑累焉。冬從
天童悟圓聚。跨門便喝。童默然。師曰。佇思停機。鬼家
活計。即出。旁僧曰。蹉過了也。師掌曰。陣後興兵。聞雲
門訃。歸哭影堂。眾請小參。舉石霜徧界不曾藏因緣
畢。曰大眾。不曾藏。東風搖曳柳絲長。紅肥綠瘦。紛紛
蛺蝶度危墻燕子雙雙繞畫梁。作彈琵琶勢曰。謾剔
銀缸。夜深獨自理宮商。復喝一喝。下座　上堂。無縫
塔葢覆官家。喫油糍難瞞土地。三世諸佛。有智而沈
下僚。白牯狸奴。無德而居上位。直賤非賤。直貴非貴。
總不若露柱燈籠。善於和會。卓拄杖曰。此是無諍三
昧　上堂。點得無油燈。豁開頂門竅。走入鬧市叢中。
左右逢源得妙。如何寒山子。忘却來時道。阮藉猖狂。
孫登長嘯　上堂。大眾。世尊拈花後。還有人舉著箇
事麼。良久曰。要識來年米價。問取東村王大　上堂。
<pb n="369"/>
好休休去不休休。白首登科戀黑裘。黃菊謾誇霜後
色。白雲紅樹滿荒坵。舍利弗。沒來由。劍去徒勞更刻
舟。果然世系金輪子。豈肯要功萬戶侯　問如何透
法身底句。師曰。青荷葉上耍孩兒　問萬法歸一。一
歸何處。師曰。我清早割菜。晚上擡水。那裏有閒氣力
興你們纏。僧無語。師曰。菩提薩婆訶　普請次。師擎
起數珠。翹一足云。向者裏道得一語。免汝等出坡。一
僧云。放下著。師云。甚麼所在。又僧豎拳。師云。亂道出
坡去　僧問。和尚還許商量麼。師豎拳云。商量看。僧
擬議。師打出。僧復入云。看破了也。師云。那裏是看破
處。僧亦豎拳。師云。拄杖為題。試一頌看。僧擬議。師云。
弄虗頭漢。亦打　一僧入室云。求和尚解制。師曰。金
鍼入眼事如何。僧無語。師打出　僧問。聖僧前著一
分。是何宗旨。師云。此話那裏來底。僧云。貼在穿堂裏。
師便掌云。是者宗旨　居士問。吾道一以貫之。且道
一從何來。師即席拈豆示云。東關糴來。二兩九錢一
石。士罔措。師云。我不負汝（別云[鷂-缶+(工/山)]子過新羅）　僧問。念佛是
誰。師云。城東南。進云。和尚將第二門頭示學人看。師
云。瞎漢。僧禮拜　垂問云。喚作竹篦則觸。不喚作竹
篦則背。速道速道。僧云。老漢伎倆不忘。師云。草賊大
敗。僧云。勘破了也　垂問。恁麼也不得。不恁麼也不
得。道將一句來。僧云。和尚未入室已前。早已三十棒
了也。師云。者棒教誰喫。僧云。不得連累學人。師云。蒼
天蒼天　問僧云。懷州牛喫禾。為甚麼益州馬腹脹。
僧云。香爐兩箇耳。師云。未在。更道。僧擬進語。師云。者
箇所在。許你打妄想那。便趁出　問僧云。你做甚麼
功夫。僧云。參如何是佛法大意。師云。你為甚麼進厨
下去偷蘿蔔喫。僧罔措。師一喝　僧問。某甲參萬法
歸一不明。求和尚開示。師顧侍者云。者箇袖口。你與
我縫縫。僧罔措。師便喝　一僧禮拜起。師云。錯。僧一
喝。師以杖作呈勢云。此令合上座行。僧以坐具打圓
相。師搊住云。何不道將一句來。僧云。恐成狼藉。師連
打云。一箇紙老虎　僧問。某甲一向參底是死句。不
得活句。如何是活句。師云。我右邊耳聾。你過左邊來。
僧過左邊立擬問。師便起身云。你嘔死人　一僧纔
入。師轉身背立。僧亦背立。師直趁出　問僧云。盡大
地是黃金。為甚麼東鄰西舍。一貧如洗。僧呈坐具。師
便打　問僧云。天地與我同根。萬物與我同體。為甚
麼臯亭山與南亭峯。各各不相知。彼彼不相見。僧擬
議。師便打　僧禮拜起。師以鞋覆棹上云。是何意旨。
僧一喝。師云。是何意旨。你便喝。直棒出　問僧云。一
人在昭化寺。一人在宗會庵。不得道相見了也。試道
看。僧云。人天善知識。作者箇去就。師云。問你相見。證
甚麼去就。僧禮拜。師便打　儀侍者云。某甲看忘却
用心時是箇甚麼。兩年無所契入。乞師指示。師云。堂
裏開靜也未。侍云。未。師展兩手云。忘却用心時　師
問云。除却抽釘拔楔外。還有甚麼事也無。眾下語。皆
不契。宣侍者云。蒼天中更添冤苦。師喚宣侍者至云。
是你下底語麼。侍云。是。師拈竹篦云。錯下轉語。該打
三十。侍云。蒼天蒼天。師打一竹篦云。蒼天中更添冤
苦。復代云。枷上更著杻　師入堂。一僧云。昨日有箇
僧到方丈裏。未開口。和尚便打。還是賞伊。罰伊。師豎
拳云。會麼。僧擬議。師便打云。雲門者裏賞罰分明
　問僧云。道箇如如。早已變了。如何免得無過。僧云。動
即不動。師伸手云。我與你打箇拳。僧擬議。師便打
　師恥禪者空腹高心。不明一經。故時及講演。應機接
物。有古雲門風。即動止諧謔。一皆密義。康熙乙巳十
月十一辭世。壽六十七。臘四十五。塔全身於顯聖前
山之陰。
<other>杭州府寶壽石雨明方禪師</other>別號斷拂。嘉興武塘陳
氏子。慧業生知。靈根夙種。年二十二。偶遊雙塔寺。觸
昔緣。遂辭親。棄室出家。一日課佛號次。忽擲魚曰。不
惟西方。東方亦可生矣。獨於南泉三不是語。礙膺如
<pb n="370"/>
塊。往參雲門。呈所得。門無他示。但以俚言熱罵之。而
向所礙膺忽消落。嗣閱棱嚴。至我真文殊。無是文殊。
若有是者。則二文殊。不覺身心世界。打成一片。然冷
地拶著。未免吞吐不下。復走見門。門示以本色鉗鎚。
不少假借。次參博山憨山。納戒。辭門住山。饑寒毗佛
洞。風雨西方庵者久之。心智泯。如大死人。却恨死
了活不得。復下西峯。再參雲門。一日門上堂曰。放下
著。師乃豁然。通身慶快。呈偈曰。平空一擲絕躊躇。轉
眼風波徹太虗。會得竿頭舒卷意。放生原是釣來魚。
門閱畢。佯為叱之。經行次。聞僧舉大慧語禮侍者淨
剝茘枝話。忽軒渠一笑。首座搊住曰。道道。師曰。恰直
某甲持不語戒。座異之。時有僧問話。而身甚抖戰。門
曰。問話且置。把者抖戰底去了著。師出眾曰。和尚何
得以貌取人。（示同腐塊學戴頭巾）門擬答。師却作抖戰勢。（突出獅兒
萬人辟易）門曰。賊。師曰。賊賊。自是機鋒。人莫敢犯。一日入
室。門問如何是一口道不盡底句。師曰。晨昏禮拜和
尚。也是尋常事。（別云。待老漢瞥地了再說）門曰。趙州道無。意作麼
生。師曰。和尚喜著棋。某甲粗知。（別云。合取屎孔）門曰。他道有
又作麼生。（但掩鼻而出）師矢口頌曰。家家有幅遮羞布。（何不
遮卻）放下便能當雨露。（何不放下）獨怪當年老趙州。（兩重公案）擲
却頭巾頂却褲。（更賣弄在）門大喜。付以斷拂一枝。（頭頂破褲手拏
斷拂。有甚體面）故自號斷拂　上堂。四十九年。三百餘會。決
定不是第一義。摩竭掩室毗耶默然。決定不是第一
義。九載面壁。千七百則。決定不是第一義。畢竟如何
是第一義。良久曰。心不負人。面無慚色　上堂。夜半
金烏。突出難辨。日中玉兔覿面猶迷。齊彭殤。一死生。
儒宗之妙唱。即生滅。非生滅。釋氏之元提。露柱懷胎。
㹀牛生子。且道是妙唱。是元提。咄。無將送客風。翻為
留客雨（不因送客處。爭憶別家時）　上堂。智人一言。快馬一鞭。便
恁會去。猶涉廉纖。驀拈拄杖曰。看看。松篁橋水逆流
也。你輩要點鐵成金。轉凡為聖。喝一喝曰。消得龍王
多少風　上堂。在日用中。錯過穿衣喫飯。向筵席上。
去覓酸棗甜梨。貪觀天上月。矢却手中橈。深為可憫。
大眾。且喚甚麼作手中橈。癡人面前。不得說夢　上
堂。寶壽山。高突兀。中有人。不相識。中有境。取不得。欲
擬心。身命失。奇花幽木不知年。古塔新開舊石田。此
日為君重說破。寶龍橋下水連天。喝一喝　小參。識
得破。意不過。不知把住要津。即是私通一路。隨爾顛
倒。以緇為素。帶累三世諸佛。也要在草裏坐。（不在草裏。何處
有三世諸佛耶）驀豎拂子曰。者是草。還有出得三世諸佛者
麼。（看他說夢）良久。擲下拂子曰。令人長憶李將軍。萬里天
邊飛一鶚。（直饒金翅鳥王來。也是籬邊啅野雀）　象田上堂。者片田地。
人人都有。只是不會料理。致使荒却。所以勞他上古。
象為之耕。鳥為之耘。梵鄉禪師為之灌蔭。念首座為
之扶耒。靈禪者為之總耕。今日眾中若有能向前承
賃。善於料理者。驀拈拄杖曰。山僧有全紙契書。兩手
分付。有麼有麼。（腦後見腮莫與徃來）良久。眾無語。乃度拄杖與
侍者曰。且收著　問那吒析骨還父。折肉還母。未審
將何說法。師曰。冬不寒。臘後看　問凡有言句。盡屬
染汙。如何得不染汙。師曰。巡人犯夜　問不是心。不
是佛。不是物。畢竟是箇甚麼。師曰。老鼠吞大象。（別云。不是
老僧。答你者話不得）　問馬祖道。藏頭白。海頭黑。是何意旨。師
曰。惺惺自古惜惺惺（別云。老僧無髮）　問一悟永悟。因甚却
有大法未明。師曰。無米熟熬油　問併却咽喉唇吻。
請師答話。師曰。此問不答。曰為甚不答。師曰。恐犯咽
喉唇吻　問此土無佛。向那裏描畫。師曰。賊身已露
　問佛祖談不及處。請和尚下一轉語。師曰。沒有者
閒工夫。曰和尚舌頭長也。師曰。你那裏見得。曰學人
把臂共高歌。師曰。且緩緩（兩箇草裏漢。徒屈師。師屈徒）　石車乘
同師坐次。黃元公問。兩石相磕時如何。師曰。只可自
怡悅。不堪持贈君（別云。磕不著）。
<other>南昌府葉曇茂居士</other>參雲門有省。值浪杖人說法上
藍。士過訪。覺問。雲門得力句。還記得麼。士曰。當時恨
<pb n="371"/>
不唧𠺕。覺云。如今又作麼生。士曰。却放過和尚一著。
覺曰。咦。
<other>開府大成余集生居士</other>桐城人。參博山。覩法堂聯。坐
斷十方猶點額。密移一步看飛龍之句。有省　雪關
誾問。閉門作活為何事。公曰。出賣𨍏轢鑽。曰補網張
風成何用。公曰。添箇黑撈波。曰八卦正位如何排。公
曰。切忌當頭。（別云。畫前領取）曰路逢猛虎如何避。公曰。一任
𨁝跳。（別云。喪盡殘生也不知）曰一條直路如何入。公曰。巍巍堂
堂。（別云。縮轉去）曰斜街曲巷如何通。公曰。婆婆和和。（別云。驀直
去）曰中心樹子如何斫。公曰。亞父空勞樽俎計。曰關
津把斷如何過。公曰。蘇卿原是漢朝臣。曰如何是透
頂底人。公曰。脚跟點地。曰如何是透底底人。公曰。鼻
孔撩天（卻把住。問伊。如何是未開口前明白底人。便與一掌。推出）　斷拂老人住
雪峯時。公問。當年真覺大師所遺三箇毬子。和尚還
是一時用。次第用。總不用。斷拂答以偈曰。雪峯毬子
總不用。死爛蛇頭能活弄。次第拈來舉向人。眉毛與
眼一齊動。一時拋出大家看。波斯乞命無門縫。三轉
語酬余石頭。莫教磕破人間夢。公於是竭力雪峯者
無倦容　（問固佳矣。答亦美矣。惜未。與𠞰絕去。致使祖禰不了殃及兒孫。有問如何得剿絕去。和聲
便掌）。
<other>江寧府天界覺浪道盛禪師</other>閩柘浦張氏子。幼聰慧。
聞大父坐化。輙疑曰。此箇靈明。向何處去。一日街行
聞猫聲有省。年二十出家。掩關夢筆。默默參究。一日
閱百丈再參因緣有悟。往博山求具戒。且問從上佛
祖。如何行履。山曰。須從工夫透脫始得。（別云。佛祖不問人）師
曰。佛祖行履。豈因工夫耶。山曰。子且去。做到那田地
著。師辭。擬參壽昌。道經書林。見東苑。苑問曾聞博山
提唱維摩經否。師曰。曾聞。苑曰。彌勒得一生授記。作
麼生。師曰。大有人疑著。苑曰。你又恁麼去。師異之。圍
爐次。師舉僧問古德。劫火洞然。大千俱壞。未審者箇
壞不壞。有云壞。有云不壞。此意如何。苑曰。你又恁麼
來。師遂折節過冬。因呈生平所見。苑喜。以偈付之。次
年。隨苑禮壽昌。昌勘驗奇之。師因問東苑當時答一
語。和尚便滿口見許。若是道盛。決不輕易放過。昌曰。
祇如他道和尚莫作怪。你又作麼生。師纔啟口。昌便
劈面一掌。師曰。也是賊過後張弓。昌曰。且喜有人喫
掌在。（一掌打得一箇。亦是快事）嗣以臨濟趙州元沙諸公案詰之。
師以六頌發明。昌頷之。師因事繫獄。陳太宰命吏省
師。索偈。師書問余何事捿碧山。笑而不答心自閒。桃
花流水杳然去。別有天地非人間詩遺之。宰嘉甚。會
操江李公雪其事。師出。亦無異色。李顧當事曰。禁之
無慍。釋之無喜非真道人而何。師坐道場五十餘處。
語錄如之。內集三十三種。外集三十一種。師為人機
雖孤峻。而性實溫和。凡示誨人。不豁然則不已。故士
大夫多出其門。海內尊為宗匠　上堂。雙輪合璧。泥
牛入海如神。五曜經天。石馬回途自妙。微雲澹河漢。
秋雨滴梧桐。路逢達道人。不將語默對。若有箇漢。向
者裏發得一笑。許他親見歇祖八字打開。別施手眼。
衣被萬化。乳育羣英。使箇箇遮天葢地去。（發得一笑。更那有許
多注脚來）還會麼。夜排月戶清光遠。秋拭山稜秀色多
上堂。十字街頭結制。惟有石橛子自肯承當。（莫謗石橛子）
急水灘上白椎。祇許竹篙兒全機活脫。（未白椎時。還活脫否）杖
人恁麼舉。忽有箇出來捲却席子。也好與三十棒。且
道是賞伊罰伊。檢點得出。（自喫三十）黃頭碧眼。剜肉成瘡。
檢點不出。（互相鈍置）白牯黧奴。開眼作夢。祇如今日與眾
造箇欵端。又作麼生。巨靈擡手無多子。劈破華山千
萬重　上堂。人從賢溪來。請擊臯亭鼓。䇿杖獨登堂。
一喝驚今古。是誰直下耳聾。又誰當央舌吐。不勞象
骨更拋毬。且看元沙是甚虎。巢知風。穴知雨。動植飛
潛各有主。電卷星馳。龍驤鳳翥。者些兒。須自許。太平
一曲韻深長。流水高山何足譜。（此等提唱。易資套襲。覺浪門下。大率如此。
故不選錄）　問僧甚處來。僧曰。和尚試定當看。（更要商量在）師
曰。野狐精𨁝跳作麼。曰情知和尚有此一機。（不但皮下無血。
<pb n="372"/>
直是眼內無珠）師曰。苦不是新羅。僧便拜。（磕得一萬頭。有什麼用處）師曰。
村夫喫橄欖　閩僧參。師曰。你是延平來底麼。曰是。
師曰。交劍潭兩條龍還在否。曰不知。師曰。蚯蚓穿過
東海。蝦蟇撞倒須彌。伎死禪和。打瞌睡未曾醒在（諸公
看覺浪一場敗缺）　問如何是常住三寶。師曰。兩粥一飯。曰
如何奉持。師曰。朝看東南。晚觀西北　問有問石頭
如何是道。頭曰木頭。如何是禪。頭曰㼾磚。此意如何。
師曰。藝壓當行。曰或問和尚如何是道。師曰。好皮不
染皂。曰如何是禪。師曰。好人不借錢。曰此與石頭同
別。師曰。石馬廟前有傘舖。曰不會。師曰。木屐店在對
門開。

<sarticle>揞黑豆集卷六</sarticle>

心圓居士　拈別
火蓮居士　集梓
<other>六祖下第三十五世</other>
<other>湖州報恩玉林通琇禪師</other>蓉城楊氏子。童子時。一長
者令諸晚學。各閉目一回。反觀念起。眾童子各言起
念畢。師良久云。某甲反觀。無念可得（彼時長者若疾與一掌。桶底脫
也未可知）　參天隱修和尚於磬山。命充侍司。隨堂坐香。
一夕未開靜。即進方丈。修見云。今日香完何早。師云。
自是我不去坐香。修云。見甚道理不去坐。師云。即今
亦無不坐。修驀拈案上石屋錄問云。者箇是甚麼。（著賊
也）師云。却請和尚道。（跕起來了）修云。你不道。教老僧道。（見他
跕起便抽踏板）師云。情知和尚不敢道。（跌倒了）修云。石屋錄我
為甚不敢道。（賊賊）師云。隨他去也。（被賊殺了）修云。贓誣老僧。
（殺了人。還要問死者底罪。惡毒）師者裏透不過。直得大淚如雨。一晚
目不交睫。立修單側。竟忘入寮。至五鼓。修呼云。不用
急。我為你舉則古話。當初有箇龐居士。初見人時。也
似你一般。孤孤迥迥。開口便問人。不與萬法為侶者
是誰。馬祖當時為甚踏向前一步云。待法一口吸盡
西江水。即與汝道。師云。某有一頌。修云。汝頌云何。師
呈頌云。不侶萬法的為誰。誰亦不立始親渠。有意馳
求轉暌隔。無心識得不相違。修云。不問你不侶萬法。
要你會一口吸盡西江水。師於言下大悟。迺拂袖而
出。自後凡有徵詰。皆當機不讓。修深肯之　師掩關
蓉城江干。修遷武康報恩。連書促師云。老僧在報恩。
精神日不如前。當知我必不久人世。得書即來。有最
要語分付。師得書。破關詣修。不作禮。近前叉手云。狂
兒國土。父不容過。者箇峯頭。還是老漢住處麼。修云。
你且跕下脚與你道。師驀掀倒香案而出。修高聲云。
將拄杖來。師遙應云。劒去久矣。次日修上堂。維那擬
白椎。師喝住云。待我問了話白椎。便問云。昔日大唐
國裏無禪師。而今國裏還有麼。修拈拄杖作打勢云。
看棒。師便喝。修亦喝。師復喝一喝。轉身云。不是狂兒
多意氣。祇因曾透上頭關。便出。修喝一喝。師亦喝。遙
聞維那重白椎。師乃高聲云。歎死氣　宜興眾檀越
入磬山。請老和尚小參。尚驀豎拄杖云。大眾。急著眼
看。卓一下云。天得之以覆育。地得之以生成。君王得
之。恩被萬物。羣臣得之。報國祐民。且道衲僧家得之。
又如何施設。師時侍側。驀掀倒香案云。截斷天下人
舌頭。便出堂。尚擲下拄杖。擎兩手作修羅勢。振威一
喝。便下座。顧視兩旁。一眾失色。尚復轉身。召云大眾。
便歸方丈。師隨後禮拜云。適來觸怒和尚。尚云。好與
三十拄杖。隨聲拈棒。師迎上掌云。即今便打。說甚好
與。尚亦打。師約住拄杖。尚注視。師即聳拄杖云。須還
者老漢始得。竟休去。尚擲下拄杖。大眾作禮。至晚尚
與玉峯洪師。焚香對坐。喚師云。今夜洪師叔在此。為
汝證明。我且問你。譬如大將出征。自家副將。可好衝
陣底。（更與一掌）師云。和尚作者箇語話。掉臂竟退。尚笑呼
曰。來。老僧亦要說些老婆禪。峯云。他驟然一來。四眾
無不驚張底。師兄下了座。都還照顧不來。不出禮送。
<pb n="373"/>
尚云。當初黃檗起來打維那。我今日轉身召大眾。你
道是同是別。峯唯唯。尚乃謂師云。你一向要坐關。我
今許你也。翌日。侍尚飯畢。擬收盌出。尚舉拂子語師
云。此拂收放自繇。隨處用得。特付與你。師收盌竟出。
尚乃懸拂禪牀角。師後有出山意。乃白尚云。某他去
結廬。求賜一扁。尚大書報恩堂三字與之。師復作禮
云。昔者師執龜毛拂謂某云。此拂收放自由。隨處用
得。特付與你。某時放之公所。一任大眾觀瞻。今思事
無一向。作偈收之。尚云。偈聻。師拈拂便打。尚笑云。兒
大欺爺。聲未絕。師云。不勞讚和。連打兩拂而退　報
恩庫房有二貓。師𢹂至方丈。問老和尚云。那一箇好。
（劈頭打出）尚指左手底云。者箇好。（知而故犯）師驀擲下而去。（還我
真面目。便得大便宜）二貓皆幾死。尚問旁人云。死了耶。（知而故問）移
時師復入。（不了事漢。好與三十棒）尚云。你又來。乃趁出。師云。老
漢真箇無殺心。至後尚出。貓猶在地。師入。更與一踏。
貓亂輥。（殺人須見血）尚趕進。（賊過後張弓）師已從別路出。尚拈
棒直趁至門外打。（且作死馬醫）眾皆集。師轉身云。和尚也
掙命。尚便打。（不奈船何只打戽斗）師約住作掌勢。尚復抽杖打。
師拗折拄杖。（用不著者條斷貫索）擲地歸寮。尚復至寮外高聲
云。（重宣此義）你不知鼠底害。只欲行祖師門下事。（誣人之罪以罪
加之）師云。說甚麼祖師不祖師。尚云。與麼為甚踏殺貓。
（喫屎見解）師云。和尚作者箇說話。入地獄如箭射。（真真不通懺悔
者矣）尚低頭入方丈。至晚特特小參。（為人須為徹）舉前因緣
至低頭入方丈處云。老僧到者裏。（罪深孽重）性命幾合不
存。眾中有人代得一轉語。相救老僧麼。箬菴禪師出
眾云。（又是一箇入泥入水不惜性命底）大眾。和尚今日普請。拂袖出。
（從空伸出拏雲手。提起天羅地網人。雖然如此。也只救得一半）尚云。過去了也。師亦
厲聲云。箭去西天十萬里。猶在大明國裏擬議。便退。
尚卓拄杖云。雖然如是。不因漁父力。爭得見波濤。一
僧驚倒欲遁去。師乃呵呵大笑（箬菴救取一半。心圓今日也救取一半。舉
了拈拄杖卓一卓。召大眾云。休懊惱。直下回頭莫更討。復卓一卓。系以頌曰。插標賣首者。帶水復拖泥。磨洗人
間劒。霜鋒的未虧）　住報恩上堂。拈拄杖曰。奇特因緣。須奇
特人拈出。驚羣句子。於驚羣處舉揚。今日既遇奇特
人。有奇特緣。真是驚羣處。舉驚羣句。且道驚羣句作
麼生舉。驀召大眾曰。吳中石佛大（可謂雷聲浩大。雨點全無）　示
眾。舉道吾每執木劒因緣云。吠虗逐塊韓盧。咬著半
醒半醉漢子。終不免大家草裏輥。道吾若於者僧纔
欲取劒。便一脚踏翻。儻其知非。不惟令彼頓易皮毛。
自亦頭正尾正。那堪不示本分草料。木劒竟成戲具
　示眾。透脫末後牢關。雲菴正罵。洞達歷祖綱宗。妙
喜猶呵。汝等諸人趣向者箇法門。大須仔細。前谿水
急魚行澀。後嶺風高鳥泊難（近來佛法不如此。前溪水緩魚行駛。後嶺風低
鳥泊多）　示眾。舉殃崛摩羅產難因緣云。且道世尊者
兩語。是箇甚麼道理。得恁麼靈驗。救得人家產難。驀
喝一喝云。莫做夢。山僧為汝諸人說箇譬喻。恰似人
來買生薑。世尊乃與他一大把人參。其時將去。竟作
生薑受用。帶累人亂咬嚼。吞了吐不得。吐了吞不得。
如今者裏有不亂咬嚼底出來。山僧與汝三十拄杖。
何故。世尊當年折本。山僧今日與他上利（拈云。爭奈世尊當年
無本可折。致令心圓今日有利難上）　示眾。舉唐州大乘遵禪師上堂
云。上來又不問。下去又不疑。不知是不是。是即也大
奇。師云。其時無量大眾。一時成道（別云。上來只管問。下去只管疑。雖然
都不是。不是也大奇。擬教無量大眾。甚處成道）　師問僧。樹凋葉落時如何。
僧云。不隔一絲毫。（蓮別云。青皮光棍打秋風。圓呵呵云。今日不宴客）師云。機
不離位。墮在毒海。僧喝。師便打　居士問。明知日用
不離者箇。為甚麼道不得。師云。知之一字。眾禍之門
　僧問。昔日高祖道。海底泥牛銜月走。巖前石虎抱
兒眠。鐵蛇鑽入金剛眼。崑崙騎象鷺鷥牽。意旨如何。
師曰。好兒終不使爺錢　示眾。山僧說得一篇好佛
法。懸在雨花橋上。大眾各自看取。良久曰。伯樂曾三
顧。千金誰解增。贈君君不納。完璧倚枯藤　示眾。舉
世尊纔生下。一手指天。一手指地。周行七步。目顧四
方。云天上天下。惟我獨尊。雲門偃云。我當時若見。一
<pb n="374"/>
棒打殺與狗子喫。貴圖天下太平。雪竇顯云。便與掀
倒禪牀。瑯琊覺云。雲門可謂將此身心奉塵剎。是則
名為報佛恩。天童華云。雲門此語雖行。未免落他陷
穽。黃面老子末上賣俏。正是依草附木。二俱不了。以
左手拍禪牀云。過者邊著。汝諸人還知明果落處麼。
珊瑚枕上兩行淚。半是思君半恨君。師云。激揚醻唱。
須是其人。高山流水。老釋迦何期得知音於異世。雲
門如九轉靈丹。若非雪竇瑯琊。誰能著價。然而一椎
百當。須還應菴好手。古人評書云。如華嶽三峯。卓立
參昴。雖造化之罏錘。不自知其妙也。此言雖俗。可以
喻道　示眾。舉雪峯一日普請。自負一束籐。路逢一
僧。峯便拋下。僧方擬取。峯便踏倒。歸舉似長生。迺云。
我今日踏者僧快。生云。和尚替者僧入涅槃堂始得。
峯便休去。師於峯便拋下。代僧便就籐邊臥。又於便
踏倒下。代僧云。好心不得好報　有僧自負久參。無
明重。師鳴鼓集眾示云。你無明從自負來。我且問你。
盡大地是箇火坑。得何三昧不被燒却。（代掀倒禪牀便行）進
云。何處不稱尊。師云。者樣逐塊。何得放肆。痛與十棒。
擲棒令別下語。僧進云。通身在裏許。師驀拈棒。僧無
語。師云。頭破作七分。僧又無語。師云。你者鈍漢。與人
爭競閒氣作麼。於山僧驀拈棒。別下語來。僧無語。師
打云。者裏何不道奪却棒打和尚。莫言不道。汝既不
能。我便放過一著。你向頭破作七分下一語來。僧又
無語。師云。者鈍漢。放肆作麼。死於機下。正是死漢。乃
問旁僧云。者僧犯何約。進云。破口約。迺焚衣擯出
　舉森首座立僧。小參。師拈拄杖云。山僧有時一句子。
在諸人日用中。諸人若向日用處會。未免觸途成滯。
山僧有時一句子。無你諸人用心處。諸人若向無用
心處會。未免當面蹉却。山僧有時一句子。八角磨盤
空裏走。諸人若作八角磨盤空裏走會。轉見白雲萬
里。所以道。一句中具三元。一元中具三要。有權有實。
有照有用。千日並照。不足喻其明。千雷並吼。不足喻
其威。第一句中薦得。方可與佛祖為師。且道如何是
第一句。卓拄杖云。問取堂中森首座　小參。師云。趙
州勘婆子。婆子燒菴。巖頭末後句。者三則語。都道是
淆訛公案。料掉沒交涉。淆訛在人。公案有何淆訛。又
道是向上關。出格機。道聽塗說。識甚好惡。山僧不惜
眉毛。如實告報諸方。者三箇老古錐。一人祇做得箇
筋節巡照。一人祇做得箇奢遮鋪堂。一人祇做得箇
伶俐行者。用得者三箇執事底。任你住叢林。住靜室。
在在高臥羲皇。若用不得者三箇執事。則便是流俗
長者。碌碌一生。他時銜鐵負鞍。莫言無人道過。卓拄
杖云。劒為不平離寶匣。藥因救病出金瓶。問為甚要
者箇巡照。師云。籬門倩誰關。進云。為甚要者箇鋪堂。
師云。飯後濃斟一盞茶。須是恁麼。進云。為甚要者箇
行者。師云。傾溺壺。執浴巾。少他不得（和尚被他三箇使了也）
　晚參。僧問面目現在。為甚摸索不著。師云。你為甚麼
粧獃。師語未竟。僧喝。便行。師云。你為甚麼又粧伶俐。
僧無語。師召出。責令進語。進云。和尚莫瞞盰。師連夜
趁出　初秋檀越請小參。問有中說無。無中說有。不
從外有。不從內得。作麼生薦取。師云。西江豎立。廬山
倒卓。師乃云。一夏來。不肯用心底三十棒。肯用心底
也三十棒。有見處底也三十棒。無見處底也三十棒。
久親近底也三十棒。不久親近底也三十棒。卓拄杖
召眾云。常將折筯攪滄溟。要汝魚龍知性命（和尚棒折也）
　早參。師云。昨夜六僧參。內一未受戒。老僧問云。頭
腦相似。為甚有搭衣底。有不搭衣底。或云。來路不
同。或云。出處有異。皆不契老僧意。大眾代一語看。（代云
謝和尚重重相為）良久。師乃云。學者於尋常事事看得容易。
被人拶著。每去不得。還知麼。只為分明極。翻令所得
遲　晚參。師云。屏却咽喉脣脗道將來。眾擬議。師便
喝。一僧云。和尚何得知而故犯。師云。將謂停囚長智。
一僧指露柱云。者漢死中得活。師云。已放過。眾作禮
<pb n="375"/>
退　峯頂掩室。蘧夫一自竹林來關前作禮云。久慕
和尚。特來作禮。恭惟起居萬福。師云。山路崎嶇。遠陟
不易。一又作禮。師云。盡大地是箇火坑。得何三昧。不
被燒却。一提坐具畫○相。師指東偏云。喫茶去　僧
舉問。穩坐家堂。主人公因甚不識。師云。幸是大人。（別云。
你坐了我與你道）進云。掀翻大海。摑碎須彌。平地上因甚擡
脚不起。師云。曾問幾人來。（別云。過者邊來）進云。眼光爍破四
天下。自己眉毛落盡。因甚不見。師隨聲便喝　僧參。
師便喝。僧亦喝。師云。我喝你亦喝。僧無語。（代云。自誣誣人）師
叱出　僧問。如何道廓然無聖。師云。爍破面皮。（別云。重言
不當喫）進云。如何又道不識。師云。頭正尾正（別云。土上加泥更一
重）　僧問。無夢無想。無見無聞。主人公在甚處安身
立命。師云。枕子撲落地。打破常住磚　僧問。無夢無
想。無見無聞。主人公在甚處。師云。高聲問將來。（別云看你
夢想）進云。恁麼則承師指示去也。師云。你不要哄我（代僧
云。某甲慣行險道）　一僧禮拜。師以書示云。者是甚麼。進云。
書。師云。入地獄如箭射。僧擬議。（代云。某甲被和尚帶累）師打云。
更要第二杓　僧纔入。師云。我者裏打得人頭破腦
裂。你又來作甚麼。僧禮拜。（恰似）師云。今日却被者浙子
鈍置一場。進云。如何得獨脫無依去。（元來不是）師以扇掩
面云。貓　問僧。為甚道得也打。道不得也打。僧無語。
師云。何不道學人爭敢見大人過。（別云。何不道和尚更喫三十棒始得。
蓮別云。何不道和尚也是無奈）　眾僧參。師問髑髏粉碎時如何。一
僧云。大地血淋淋。（別云。為甚麼）師云。老大年紀。說出死句。
一僧云。腦後眉毛透梵天。師云。別道將來。進云。禮拜
有分。師云。未喫得棒在。一僧云。山河大地。一口吞却。
師打云。爭奈拄杖子何。僧無語。師曰。學語之流。次日
眾參。師問如前。一云。腥氣逼人。一云。爍破乾坤。一云。
天下太平。一云。鮮血遍地。師云。我每說老婆禪道。機
不離位。墮在毒海。如何聞若不聞。眾僧請語。師云。髑
髏粉碎識乾坤。到此自然生方便。一僧禮拜云。某甲
小出大遇。師云。者漢又走到棒下來。（無量慈悲舌頭拖地）一僧
禮拜云。恩大難酬。（未知恩在）師云。你與他作伴。一僧問。不
展旗鎗。如何得勝。師云。汝等輥藤牌三日也。進云。弓
折箭盡時如何。師云。待你到者時節。（惟人自肯乃方親）僧禮
拜云。戰馬休韁兵氣盡。野老謳歌樂太平。（念言語漢）師云。
萬人阬裏唱高歌　僧參。師顧視之。僧無語。（蓮代云。和尚見
箇甚麼。圓代云。某甲不是者箇人）師打出　僧參。作禮起。師便打出
（代掀倒禪牀）　眾僧參。師云。你們信得各各是佛麼。一僧
云。來親近和尚。（蓮別云。謝和尚授記）師云。為甚屈尊就卑。無語。
（蓮代云。癩兒牽伴）　師問洞悟源。婆子送錢與趙州請轉藏
經。趙州下禪牀行一轉。因甚便道轉藏經已竟。進云。
連者一轉也不消得。師云。有施主送錢與你請轉藏
經。你作麼生。進云。未送錢來已為他轉却了也。師云。
施主道祇轉得半藏。你又作麼生。進云。但道你祇會
得半藏。師云。放汝三十棒（賞罰分明）　山行次。師指路側
石問僧。將者塊石與你作點心。進云。與和尚同喫。師
云。你莫嫌殘。一僧面蔴。師問。你臉得恁麼光。無語。自
代云。非師不委　僧問。即今開口底。莫便是某主人
公。師云。切忌認驢鞍鞽作阿爺下頷。進云。家無二主。
師云。者認賊作主漢。連棒打出　眾欲坐七。師不許。
遲兩日。師入堂云。前日你們說欲打七。累我疑了兩
日。今請大眾自說看。有甚事要打七。僧出作禮。（別云。和尚
何得無事生事）師便與一踏。歸方丈掩上門　師在古山禪
院。因侍者還山。自持裹脚布往洗。一僧迎拜。求開示。
師云。洗裹脚去。僧接得喜躍而去。師大笑。僧洗淨持
納。師云。會麼。僧云。是教學人除垢污。（別云。是教學人洗裹脚）師
云。汝只會洗裹脚（代云。謝和尚證明）　僧號無字。師問旁僧
云。如何號無字。進云。因參無字。故以為號。師笑云。參
乾矢橛時如何（代進語云。和尚要勘某甲那）　僧作禮。師豎起拳。
進云。杲日一輪當午照。不勞鐘鼓報新晴。師驀入寢
室。侍者云。和尚面赤不如語直。師云。你出得甚麼語。
進云。但向道刺汝眼那。（代僧進語云。者老漢更簧惑人在）師云。你語
<pb n="376"/>
勝我。者作禮。師驀休去　僧問。如何是有拄杖子與
你拄杖子。師云。別人爭不得。（別云。不增一毫）進云。如何是無
拄杖子奪却你拄杖子。師云。你儂怪不得（別云。不減一毫）
　師問白車。黑豆未生芽時如何。進云。葉徧十方。師云。
已生後如何。進云。寂寂地。（別云。顆顆圓）師云。生與未生相
去幾何。進云。一串穿却。（別云。莫著斗量）師便喝。車禮拜　問
僧。刮去髓。存箇甚麼。進云。徹體風流。（蓮別云。拋下刮刀）師云。
脫下衲衣痛與一頓　師舉雲門拈扇子𨁝跳上三
十三天築著帝釋鼻孔。東海鯉魚打一棒。雨似盆傾。
徵僧云。是何意旨。僧答不契。連棒打出。茶次。命彥遠
居士答。遠出位跪高聲云。青天老爺在上。小的所供
是實。師頷之　僧參。便喝。師云。得恁麼伶俐。僧擬進
語。（代云。是和尚伶俐。是學人伶俐。待伊擬答。拍掌一下便出）師呵云。雞棲鳳巢。非
其同類。出去。師令客司於得恁麼伶俐下代語。進云。
作家宗師。天然有在。師云。何不道某甲到者裏。却被
和尚鈍置　師在客寮舉案頭書云。達磨西來不立
文字。為甚者裏有兩本語錄。一客司云。不妨錦上鋪
華。師大笑。一客司云。和尚錯下名言。師云。救得一半
　僧參。師云。近前來。僧近前。師打出　一僧問。是法
平等。無有高下。師打出。一僧纔自稱名。師亦打出。問
旁僧。兩僧與我相見不同。為甚一齊打出。僧無語。（代云。
作賊人心虛）師亦打出　居士禮拜起。師云。居士為法而
來。因甚見山僧不禮拜。士云。新參不會。師云。山僧眼
花　菜頭請益。師云。終日切菜。切著幾箇祖師頭。進
云。沒有。（別云。除切⿱卄釆外。請和尚道一句）師云。要眼睛做甚麼。頭擬議。
師云。者瞎漢　師謂僧云。我有一方濟世。大黃八兩。
水二碗。濃煎頓服。你肯喫麼。進云。某甲無病。（別云。和尚先喫。
某甲後喫）師云。再加四兩。一居士作禮云。且喜醫王出世。
師云。服後何如。進云。作風作顛。師良久云。我不答是
肯你不肯你。進云。待肯堪作甚麼。師云。渣再煎。進云。
請師珍重。師大笑　僧直領數僧求入室。值師睡次。
師遂度鞋與侍者出示之。僧良久無語。（代云。祇者箇亦不消得）
師又顧旁僧云。鈍置殺人。僧直代領三十棒。者復持
鞋入。師云。你三十棒也少不得。者云。某甲親承入室。
師云。念汝辛苦　師問僧。面上要者鼻子作甚麼。進
云。少他不得。（別云。辨香臭）師云。為甚麼少他不得。進云。和
尚慈悲。師云。何不道為人也要有些孔竅　問僧。拈
却鼻孔。成何面嘴。僧禮拜。師云。醜（別云俊）　問侍者。每
命汝召眾入室。忽遇箇喚不動底。作麼生。者答不契。
師云。何不道某甲功不浪施（別云。省多少氣力）　僧參。師顧
視之。僧無語。師打出（此條重出）　居士問。照用即不問。如何是
三元三要底意旨。師指老年居士云。他底年紀小。你
底年紀大　鄭州僧參。師云。鄭州為甚出曹門。進云。
不會。（蓮代云。南山起雲。北山下雨。圓云。徃徃如斯）師云。忘却來時路　眾
入室立次。師云各人與你一隻眼。有云。和尚是大善
知識。因甚為人頭上安頭。（別云。者老漢慣鈍置人。便與一掌）師云。好
心不得好報。僧禮拜。師云。何其前倨而後恭也　眾
入室。師云。我今日作箇大施主。每人布施你一隻眼。
一僧云。和尚今日向紫羅帳裏撒珍珠。師笑云。得恁
識好惡（別云。逢人不得錯舉）　師在法堂前當路坐。眾僧出堂。
見師作禮。師問。去不得時如何。眾擬議。（代上前踏倒便行）師
拈竹篦便打。一僧云。也要和尚頂門具眼。師又打云。
我只是盲錐瞎棒　問古人入門便棒。意旨如何。師
云鈍置人　師單上燕坐。侍者佛事回。整衣作禮。師
拈數珠問云。喚者箇作甚麼。侍答不契。師自代云。某
甲不曾人事。和尚何用免禮　眾僧參。師拍案云。被
人一拍粉碎時如何。一僧禮拜而立。師云。死。一僧展
兩手。師云。了。一僧作禮云。何幸如此。師云。盡力道只
道得一半。進云。請和尚道。師云。父母所生口。終不為
子道。一僧云。道過了也。一僧云。謝師指示。師云。盡力
領話。也只領得一半。（蓮代僧云。和尚看手痛）問僧。如何是呌不
應底山谷。進云。今日被和尚呌著了。（別云諾）師便打
僧問。如何是本分事。師曰管人家煙冲大小　僧問。
<pb n="377"/>
撾鼓鳴鐘。所為何事。師曰。換人眼睛　師問僧。元沙
是汝虎話。你如何會。僧舒五指云。牙爪齊露。（畫虎不成反類
犬）師便打。復示偈云。生平不出嶺。一語古今傳。明眼
人難會。君須向上看　師問僧。向父母未生前道將
一句來。僧云。八角磨盤空裏走。（別云。惡情悰）師指香盒云。
者是甚麼。僧擬議。師便打。僧無語。師云。真誠莫作小
兒嬉　問行堂云。飯桶裏多少達磨眼睛。堂罔措。問
火頭。三世諸佛向火𦦨裏說法。還端的也未。頭亦罔
措。師指旁立一僧云。惟有者箇師僧解答話。（他亦未在）便
歸方丈　園頭問。和尚病好了麼。師云。我從來不病。
有何好不好。進云。某甲不能親近得和尚（頭語藏鋒）師云。
我日日在你園中（別云。我今日卻到你）　師一日入庫房。指團
子問庫頭。吸盡西江即不問你。試吞却者箇籮團子
看。進云。吞却了也。師云。大眾喫箇甚麼。頭答不契。師
自代云。樂則同歡　僧問。不與萬法為侶底是誰。師
云。桌子板凳（更須道始得。會麼）　師從龍淵歸。問侍司云。你
十二時中。還見念起處麼。進云。念頭了不可得。更覓
甚麼起處。（蓮別云。今日捉敗和尚。息別云。某甲不閒。不欲祇對）師云。適來見一
塊石有九十九條縫　修殿公務作禮。師云。釋迦老
子向瓦上轉大法輪。甚麼人得聞。（欲得不招無間業。莫謗如來正
法輪）眾無語。師云。好生看取。壁侍司作禮云。請和尚答
一轉語。師云。問來。進云。聞底事作麼生。（到處尋人屎橛咬。不是好
狗）師云。逼塞虗空無縫殿。東西南北月輪紅（說得道理好）
　江上歸。師問眾云。大地無寸土。是甚麼人境界。（甚麼
人不是者箇境界）一僧進云。和尚家風。師云。如何大地無寸
土。是山僧家風（莫攙行奪市）僧不能答。師代云。常州湖州
杭州（蘇州為甚麼不道）　僧問。大地山河即不問。一毛頭上
事如何。師云。吞取七箇八箇。（別云。張家鑷子用得）進云。不會。師
云。吐却兩箇三箇（別云。眼睛頭鼻孔裏）　僧問。如何是萬法歸
一。師云。天圓地方。（別云。你去借箇算盤來）進云。一歸何處。師云。
地方天圓（別云。不會大歸除且學小九九）　僧問。百千法門。無量妙
義。如何是第一義。師云。橫七豎八（拈云。不是橫七豎八）　問如
何是本來面目。師舉扇示云。不得喚作扇。僧禮拜。師
云。伶俐衲僧（卻似和尚伶俐）　問前不得後不得時。如何是
出身處。師云。前去佛殿。後去東司。為甚不得（別云。莫進法堂）
　問僧。父母未生前道來。僧以手外拱云。遍界不曾
藏。師云。遍界不曾藏。因甚偏向那邊。僧無語。（代云。又恁麼去
也）師云。何不道某甲指東畫西　僧參。師云。承你遠
來。無可供養。將五間禪堂與你一口吞却。進云。大地
無寸土。吞箇甚麼。師云。多少人恁麼道。苕帚柄也要
打三十　師問圓證堂寮主云。香爐幾時成佛。進云。
成佛久矣。師云。昨夜被虗空壓碎。你還知麼。僧擬議。
師云。脫空妄語漢（親言出親口）　師雲覆菴歸。侍司中路
接。師云。你來得遲。將前面遠山與你作點心。侍擬議。
（代云。恁麼道。爭消得某甲遠接。拂袖便回）師以拄杖驀面劃一劃云。再加
一分䞋錢。進云。也不得將別人家物作人情。師云。不
但䞋錢。點心也消受不起　客問。士大夫可學道乎。
曰噫。難言之矣。士大夫不可學道乎。曰噫。是何言歟。
客驚異曰。師半肯半不肯。何也。曰吾明語子。世之言
道者不一教。子問道於我。豈非了生脫死。見性成佛
之道乎。此道不可以有心得。不可以無心求。離婁無
以用其明。師曠無以用其聰。公輸子無以用其巧。甯
武子無以用其愚。不能忘身。不可以學道。不能忘心。
不可以學道。不能忘世。不可以學道。名不能忘。不可
以學道。利不能忘。不可以學道。妻拏眷屬不忘。不可
以學道。家園事業不忘。不可以學道。知見不忘。不可
以學道。記習不忘。不可以學道。喜有靠傍。不可以學
道。貪易畏難。不可以學道。而士大夫果能如是乎。然
而舜何人也。予何人也。況佛稱兩足尊。士大夫非福
慧具有之人乎。倘把智慧不向他處唐喪。猛看破此
身虗幻。一息不來。即便敗壞。此身尚爾無可把捉。身
外更有何可留戀。努力向天地未成。人物未立。自己
身心亦無之前。一回證自廣大性體。方知自性本自
<pb n="378"/>
清淨。本自具足。本自不生滅。自天子以至於庶人。無
一不宜為。無一不可到。豈士大夫而云不可學道哉。
客問何等士大夫易於學道。曰具足三事者。易於學
道。何等三事。一知有三世。若不知有過現未來。則上
者勉為聖賢而不高遠。下者尋常修省尚未必能。況。
可與言出世之道。二者知畏三世。知而不畏。與不知
者相去無幾。三者知了三世。畏而不了。終被三世之
所籠絡。所言知者。灼見性滅論之謬。眼見耳聞。多過
現未來之感應。不可不信。今生所處之順逆。由於前
生所為之善惡。今生所為之善惡。關乎後生所處之
順逆。一當安分順受。二當防微杜漸。何以云安分順
受。今生仁而夭。貞而厲。皆係前生之因。無可怨尤。今
生富而貪。壽而忍。皆感後世之果。無可僥倖。如是知
者。具有學道氣分。所言畏者。猛念三際輪迴。相續不
斷。一念之差。升沈頓異。且不獨惡可畏。而善亦未足
恃。縱今生修為盡美。安知來生處順境而不迷乎。知
此而不坐臥不安飲食無味者。未之有也。如是畏者。
具有學道階梯。所言了者。三世之妄。本於一迷。由前
世迷自本性。認物為己。以四大為身。以對境而生者
為心。增長妄想妄業。故感今生妄身妄世。今世復迷
自本性。認物為己。不知四大虗假。心本無生。則現在
復多妄想妄業。而成來世妄身妄世。若欣慕從上佛
祖無量劫來。喫盡千辛萬苦。覓得捷徑底法門。教人
於身心世界未有以前。識自本性。則便本自無生。何
滅之有。現在尚不可得。何過去未來之有。方知也無
人。也無物。十方世界海中漚。一切聖賢如電拂。然後
不妨乘自願輪。於無生死中示有生死。於無身世中
示有身世。於無三際中示有三際。出沒卷舒。如同夢
幻。求如是了者。方可以學道。官問學道如何不蹉路。
曰善哉斯問。世之不參涅槃堂裏禪者。難乎其不蹉
路矣。雖然。當今傳法者徧界。方等行慈。不擇淨穢。開
闡無遮。度諸疑謗。先進者以廣接為心。後進者以易
入為事。知名盛而實衰。辯名似而實非者。難道全無。
敢謂罕有。吾言之。安足為人重。而可與子深言之也
哉。客固請。曰如子之不以人廢言。吾姑與子漫言之。
學道欲無首越之燕之歎。第一須發心諦當。或志小
見近。圖作世間善人。只消讀治世聖賢之書。行治世
聖賢之事。或遵行如來權教法門。助其修省。亦有益
無損。若欲究竟出世無上妙道。當顓為生死始得。顓
為生死。則博聞強記如慶喜。一問十答如香嚴。百鳥
銜華如牛頭。千指遶座如夾山。尚須捨己從人。況降
斯而下者乎。不為生死。必尚知見。此道不屬知見。不
為生死。必務功能。此道不屬功能。不為生死。必慕豪
放。此道不屬豪放。一尚知見。務功能。慕豪放。則非愚
即狂。成魔落外。善因而招惡果。多自不顓為生死學
道者而成。豈不一蹉永蹉哉。第二須工夫諦當。既為
生死發心學道。可不返躬自省。果能具大根器。一聞
千悟也未。若也未能。須參一句話頭。一日不透一日
參。一月不透一月參。一年不透一年參。一生不透一
生參。今生不透來生參。永無退失。永無改變。方謂之
諦當工夫。參定一句話頭。便是斬知見稠林之利刃。
渡生死苦海之慈航。解雜毒入心之聖藥。指萬古迷
津之導師。不集善而自集。不斷惡而自斷。不持戒而
自戒。不習定而自定。不修慧而自慧。不課佛而自課。
不誦經而即誦。不求生勝處而自生勝處。不求多善
友而自多善友。本不求譽。亦莫可毀。如是顓一。如是
精進。如是久遠。縱未發明。亦現在可為後學規模。將
來必得佛祖心髓。儻名色為生死學道。而起傍疑求
別助。生異見。多外鶩。憚艱辛。喜快便。管教百妄交集。
其蹉可勝言哉。第三須悟處諦當。既顓為生死純一
參究。必待工窮力極。時至理彰。命根斷。本來面目現。
不疑生死。不疑古今。不墮坑落塹。不強作主宰。不認
識神。不陷空豁。不涉矯亂。不入邪師圈繢。不犯明眼
<pb n="379"/>
料簡。儻魚目為珠。瞌睡當死。以鹵莽承當為有力量。
以硬差排為不疑。以粗放狂亂為大機大用。以顢頇
為透脫無餘。竿頭宜進而不進。言句應參而不參。不
煩穿鑿而穿鑿。不可抹殺而抹殺。入門一蹉。異解雜
陳。所謂可痛哭流涕長太息者。非此類乎。第四須師
承諦當。非但無真傳杜撰阿師。不可承虗接響。即沿
流不斷者。亦須察其行實。不擔條斷貫索。謬自主張。
蹉過師家相為處否。不孤負師家腦後深錐否。洞明
從上綱宗否。不施為偏重。瞎人眼目否。若無真正作
家宗師。為之打瞎頂門眼。奪却肘後符。則雖有實悟。
自了則可。為人則禍生。儻若己見既偏。投人又謬。自
方空豁。復向瞎棒瞎喝下。似水合水。如空合空。謬執
金剛寶劒。斬盡一切為實。不知我王庫內。無如是刀。
盲引眾生。江河日下。或自入處廉纖。沾著邪知惡解
家滋味。邪毒入心。如油入麵。更或不知錯認。漫云自
肯。不受人究竟。謂之不被他轉却。又或云。我見處是
底。只要行履了。此等何足挂之齒頰。第五須末後諦
當。末後一句。始到牢關。靈龜負圖。自取喪身之兆。不
透末後牢關。而言得大機大用。不透末後牢關。而言
具本分草料。其不為粗惡狂徒者鮮矣。不透此關。有
正悟者。猶可謂一時唱導之師。如無正悟。不知有此
關者。其於古人參悟。與悟後重疑。不移前作後。指悟
為迷者鮮矣。謗先聖誤後人。皆由不知向上一關。可
不畏懼乎。自利不全。利人不足。皆由不知向上一關。
可不惕厲乎。第六須修道諦當。雖發心諦當。工夫諦
當。悟處諦當。師承諦當。末後透脫諦當。更須自己覺
察。是頓悟頓修根器否。是果地善知識否。打成一片。
速於香林否。不走作。過涌泉否。現業流識淨盡否。事
事無礙否。行解相應。名之為祖。試看先宗。是何標格。
第七須為人諦當。不可實法與人。不可騙人云。有方
便助汝易入。不可教人不參死話頭。決要人真參。決
要人實悟。決要人悟後達向上關棙。決以見性謂之
悟。不可輕意牢籠人。於人認識之謬。哄云有省。於人
向念未生時認妄為真。印云有入。圖一時門庭熱鬧。
不顧展轉誤賺。邪法縱橫。病發於此。寧絕嗣。不亂傳。
方謂之為人諦當。前六種不諦當則自錯。後一種不
諦當則錯人。良藥苦口。忠言逆耳。憐子請之誠而示
之。甚弗輕以語人　示𡿄侍司。在堂中不要學佛學
法。辯古明今。當毒眼孤𥊼。無佛無祖。無人無己。放出
葢天葢地志氣來。東拂於逮橫身。西瞿耶尼展脚。南
贍部洲啜飯。北[鬱-山+止]單越撒溺。語默超越常情。動止迥
殊舊習。天神捧華無路。人鬼[覤-儿+丘]捕無門。果能如是。不
變不雜。等閒舉起鈍刀子。也能殺。也能活。也能照人
肝膽。也能稱人伎倆。把從上千七百老古錐遺下一
言半句。或是作家相見。或是出格提持。或嚴密。或危
險。或泥中有刺。或沙裏無油。或人目為誵訛。或人目
為奇特。千岐萬別。駭狀奇音。逢著箇鈍刀子。自然如
庖丁之解牛。由基之繞樹。豈他穿窬擔板。亂統支離
者可同年而語哉。然猶未也。并知山僧與麼庭訓。亦
是憐兒不覺醜。方是有氣性衲子。祖師云。行解相應。
名之曰祖。又曰。明道者多。行道者少。如斯料簡。豈是
等閒。今時有等無忌憚者。擬為佛祖苗裔。得些見地。
全不修省。難免道力不勝業力。又安望其透末後句。
向上關哉。戒之勉之。康熙十四年八月初十日。命沐
浴澡身。昧明時說偈曰。本自無生。今亦不滅。此是正
說。餘為魔說。端坐而逝。塔於半山之東塢菴。世壽六
十二。臘四十。
<other>京口夾山林臯本豫禪師</other>晚號晦夫。崑山陳氏子。十
九脫白於姑蘇之堯峯。誦金剛經應無所住而生其
心句有省。初參博山來。來曰。未入金籠貯。誰家野鳥
兒。師曰。[鴳-女+隹]有九臯翀碧漢。馬無千里不追風。來曰。運
斤非郢。未免傷痕。師曰。祇如諸方豎拂揚眉。又得恁
麼邊事。來曰。片雲橫海嶽。樵子盡思歸。師曰。怪來巖
<pb n="380"/>
下虎。特地暗驚人。次參密雲悟和尚。其日已晚。便問
夜宿投人時如何。悟云。者裏歇不得。師曰。豈無方便。
悟拈拄杖。師接住一送云。看破也。便出。後參磬山修
和尚。修問那裏來。師云武林。修云。怎知我者裏。師云。
臭名難瞞。修云。汙汝耳。師便喝。修云。喝後何如。師云。
猶是不知。修云。老僧不知。汝知箇甚麼。師擬掌。修云。
猶弄虗在。（相罵饒你接嘴）師禮拜。一日修云。今時學人
著實用心。所以法門寥落。師云。雖然如是。大約過在
知識。如黃龍南公。不得慈明和尚痛折。云何得知道
出常情。修云。豈口傳耳授之所得耶。師吐舌。又一日
入室。修云。我疑你不會廓侍者與華嚴相會因緣。師
云。不但和尚疑某甲。盡大地人疑某甲。修曰。盡大地
人疑你則可。莫使老僧疑你。師曰。恁麼則某甲罪過。
修曰。只如興化與旻德賓主四喝。化曰。適纔若是別
人。三十棒一棒也饒不得。何故。為他會一喝不作一
喝用。那裏是他會一喝不作一喝用處。師曰。放某甲
別通箇消息。修曰。不要下語。師遂頌曰。賓主相逢縱
奪家。喝下從雲見活蛇。棒頭突出通無犯。豈作親承
解撒沙。修然之　師開法中山石湫。乃過報恩謝法。
修將如意付曰。此是老僧四十年用不盡底。將去揩
磨。不得有忘。（如何是不忘）師秉如意入堂曰。者箇是堂上
老人。為豫上座作用不盡底公案。敢問有同相證用
者麼。良久擊板頭一下便出（雖然無人。也要板頭證明）　上堂。若
論此事。心不可求。智不可學。揑斷百匝千重。於中下
機一時颺却。突出孤危。方教峻峭。都盧收拾將來。非
心非色。非如非異。要用即用。要舍即舍。要行即行。要
藏即藏。擬思一毫地。便落生死關頭。到者裏作麼生
相救得。復曰。五蘊山頭自在身。了然物物應天真。頓
教直下無思議。元要全分見本人。卓拄杖一喝　示
眾。十五日已前。汝諸人放出山水。十五日已後。汝諸
人坐斷柴頭。正當十五日。山僧看破汝諸人一著。要
出出不得。要入入不得。出不得。入不得。火裏眉毛烏
歷歷。自家鼻孔急須參。碧眼胡僧恒面壁　師一日
開山次。握枯藤於手。謂僧云。此是曹家女。僧云。却少
箇謝家郎在。師曰。但得有女。何愁不郎。僧云。也要全
完始得。師度藤與僧。擬接。師即擲下云。却不相當（老眼
無花）　僧問三更月落後。古殿燈殘。有一箇沒面目人
來。如何相見。師曰。笑殺人笑殺人。曰和尚笑箇甚麼。
師咄云。問頭也不識　僧問如何是諸佛出身處。師
云。須彌倒卓半虗空。曰如何是透法身事。師云。猢猻
吞大象　僧問如何是虗空。師云。你亦在裏許。僧云。
某甲不見虗空。師云。者瞎漢好與三十棒（為伊見有虗空）
　示眾。石裏壓油。水中取火。不是動轉勞人。祇貴當陽
吐露。趙州老子太惺惺。切忌道青州布衫重七斤
　僧問。明月堂前。花開枯木。是賓家句。主家句。師云。石
女哭蒼天　僧問。天不葢。地不載。甚處安身立命。師
打出方丈。次日又問。某甲昨日喫棒。今日和尚痛否。
師復打出。（不負來機）順治丙戌冬。預計逝日。說偈辭眾。窆
全身於山門之右。天童忞禪師銘其塔。著有宗門誠
範四卷。并語錄行世。
<other>杭州南㵎理安箬菴問禪師</other>吳江俞氏子。幼失恃。病
甚。飲酒不自好。年十六。始自驚曰。奈何使身心無措
足之地哉。奮志讀書。一日偶過山寺。見楞嚴經云。此
身及心。外洎虗空。山河大地。咸是妙明真心中物。有
疑。特走謁磬山修。教看父母未生前本來面目話。一
日修與客立㵎邊。提金剛經。師開口。修驀劄云。如何
是其心。當時不覺自失。二十四歲。姻事苦逼。竟宵遁。
至武林脫白。嘗夜跪佛燈下。單提父母未生前本來
面目話不契。決計參方。聞金粟悟和尚在北禪。腰包
趕入吳中。得蒙痛棒垂示。復上磬山。又遇山茨際公。
同在山中。五更聞得一陣風聲。疑情頓釋。目前淨躶
躶地。了無一法當情。直是通身慶快。作偈云。千元萬
妙隔重重。箇裏無私總不容。一種沒絃琴上曲。寒崖
<pb n="381"/>
吹落五更風。呈似修。修云。元妙即不問。如何是不隔
底句。擬對被棒。者裏却又去不得。修見師疑滯。示一
頌云。千波萬浪隔重重。識得源源處處通。根境脫然
全體用。拈來物物始從容。看頌亦自了了。却是臨機
不得活脫自由。一日頌百丈併却咽喉脣吻云。併却
咽喉脣吻。三人口闊一尺。夜半露柱相逢。橫吹無孔
鐵笛。呈似修。修云。露柱還有口麼。師云。熾然說。修云。
道得一半。（夢也未夢見在。說甚一半）師云。和尚又如何。修云。此問
復何來。當時被者一撥。直下如團熱鐵火相似。次日
呈似修。修云。不得燒却眉毛。師便喝。修云。燒却了也。
師轉身云。看者老漢一場敗闕。方纔不受人瞞　上
堂。望剎竿便橫趨而過。猶是不唧𠺕漢。電影裏穿鍼。
弓絃上走馬。也須是箇衲僧始得。匙挑不上底。如稻
麻竹葦。千劄不回底。亦如稻麻竹葦。截斷天下舌頭
即不問。如何是汝諸人全身獨脫句。舉拂子云。漫天
網子百千重　上堂。我者裏禪。無你諸人歇足處。無
你諸人依傍處。無你諸人計較摶量處。直下如一團
熱鐵火𦦨相似。你纔擬歇足。燒却脚跟了也。纔擬依
傍。燎却眉毛了也。纔擬計較摶量。自己早打失眼睛
鼻孔了也。你若總不恁麼。又有甚麼氣息。湊泊也湊
泊他不得。躲避也躲避他不得。除是你猛烈提取始
得。道箇猛烈提取。已是蹉過多時也。到者裏你諸人
作麼生。顧左右擲杖歸方丈　雪嶠信和尚至。問你
是那邊。為甚麼又在者邊。師曰。一點墨水。兩處成龍。
（念話社家。有甚麼氣息）信曰。不會興雲作霧在。師曰。今日放大
師過。茶次。信曰。我平日只教人誦金剛經。師曰。多少
人錯會大師意。信曰。直饒不錯會。大遠在。師曰。大師
莫瞞人好。山門前行次。見狗子吠。信曰。者無佛性底
東西。師曰。却搔著大師癢處。信大笑。師亦大笑。大眾
作禮次。信左右顧視。眾佇立。信曰。都是老實頭。師曰。
大師面前。誰敢出手　山茨禪師問。釋迦掩室。淨名
默然。盡屬化門邊事。不落今時。請師道一句。師曰。未
問已前答了也。曰阿誰證明。師曰。十字街頭廖胡子。
又問先師不了事。你我共知。作麼生與先師了却。師
曰。蒼天中更添冤苦。曰非兄不委。師曰。逢人切忌錯
舉。又問。十年同學唱。拍板不相離。此去理安。兄還見
我否。師曰。無人處斫額相望。曰渠無面目。望箇甚麼。
師曰。草賊大敗。問拈椎豎拂即且置。斬新條令道將
來。師曰。一掌一握血。曰須老兄始得。師曰。是我罪過。
又問談元說妙。先哲所訶。瞬目揚眉。今時禪弊。去此
二途。如何是兄的的為人處。師曰。我不教壞人家男
女。曰忒煞婆心。師曰。龍蛇易辯。衲子難瞞　僧問。大
悲千手眼。那隻是正眼。師云。急水灘頭下釣絲　僧
問。對面不識時如何。師云。刀斧斫不開。問如何是法
身三種病。師曰。灸瘡瘢。曰如何二種光。師曰。[覤-儿+丘]著則
瞎　天童和尚至師領眾出迎云。遠離太白。來到錢
塘。道路炎蒸。請師暫駐。尚劈脊棒云。者裏是甚麼所
在。師云。恁麼則千峯勢到嶽邊止。萬派聲歸海上消。
尚又打一棒。師約住拄杖云。請和尚尊重。尚收拄杖。
師云。大眾禮拜。眾禮拜。師近前人事。（者兩棒不愧臨濟兒孫）黃
司理海岸居士相訪。云幾時到者裏。師云。臘月二十。
士云。曾在那裏相會來。師云。忘却了那。士云。曾在磬
山相會。報恩相會。師云。當面蹉過。茶次。士舉五祖演
因緣。問如何是下載清風。師云知音者少。（別云。更不說他）士
云。非師不委。師云。且請喫茶。（別云。莫相帶累）士云。作家。師云。
逢人切忌錯舉（別云屎臭氣）　吳宏度居士相訪。云弟子
根鈍。師云。若鈍爭得到者裏。（別云。將出鈍底來看）士云。求和尚
開示。師云。今日新到。放居士三十棒　唐祈遠居士
問。心不負人時如何。師劈面一掌。士禮拜。師云。若到
諸方。切忌錯舉。一日因火起。士問。大地火起時如何。
師云。看取眉毛。士云。還有燒不著底麼。師掇轉身云。
你不會我語　周臺公居士問。承教亦深明此事。奈
日用打失處多。師云。還知日用有打失處麼。士云知。
<pb n="382"/>
師云。何曾打失（苦瓠云。打失了也。不見道知之一字眾禍之根。甜瓜云。何曾打失。不見道
知之一字。眾妙之門。葫蘆子曰。你兩箇未識根蒂在）　馮鎮臺孫明府請齋次。
馮問。達磨西歸。因甚猶遺隻履。師云。也要留箇榜樣。
（蓮別云。不妨疑著）馮為點首。孫云。祖師滅度了麼。師云。若滅
度。爭得今日鎮臺點首（蓮別云。阿誰恁麼問）　僧問。如何是娘
生褲。師垂一足。（別云。天陰沒處曬[晅-旦+艮]）進云。娘未生時如何。師收
起足（別云問爺去）　僧問。一貧徹骨寒時如何。師云。我有
一件破衲頭。要便與你。（別云。脫下破衲頭）僧擬議。師云。穿不
著非干我事（別云褦襶子）　古石侍次。師問。你做甚麼工
夫。石云。參三不是。師云。作麼生參。石佇思。師與劈面
掌。少頃。進方丈云。適來承和尚提挈。分明是箇賊。師
云。劍去久矣。汝猶刻舟。石擬議。師趁出　僧問。薰風
自南來。殿閣生微凉。意旨如何。師曰。好箇消息。僧擬
議。師以茶驀面潑　僧參。師問那裏來。僧云。天台。師
云。寒山逢拾得。拍手笑呵呵。是天台語。不是天台語。
（蓮便喝。息云。向下文長。付在來日）僧擬對。師便喝。僧亦喝。師云。你看
者瞎漢。僧擬議。師云。諸方頭破腦裂。者裏自領出去
　師上法堂。舉臨濟一喝不作一喝用。眾下語不契。
（自代云。請和尚歸方丈）昱上座云。可笑今時人都作喝會。師云。
你作麼生會。昱云。看者老漢一場敗缺。便出。師呵呵
大笑　七僧參。師云。更有一箇。因甚不來。（蓮便喝）僧擬
進語。師便喝。僧擬議。師打出　僧參。師云。那裏來。云
五臺來。師云。文殊騎底獅子。如今還在麼。僧云在。師
云。在甚麼處。（蓮便掌）僧擬議。師與劈面掌　僧參。師云。
一向在甚麼處撞頭磕額。僧無語。師云。無繩自縛。去
死十分　僧參。師云。那箇是師子兒。僧便喝。師作怕
勢。僧拂袖便出。師云。看脚下。僧又喝。師云。不信道
　僧問。白雲出在青山裏。因甚青山却被白雲遮。師云。
山僧不曾眼花。問真金不怕火。因甚入火便鎔。師云。
瞎。（別云。須是我打你始得）問冤有頭。債有主。因甚桑樹著箭。柳
樹出汁。師云。納盡敗闕。（別云。老僧切疑著）問如風吹水。自然
成紋。祇如風未生時。紋在甚麼處。師云。露也。問大用
現前。不存規則。因甚方木不投圓竅。師云。你是甚麼
心行。（別云。莫存規則）問一切眾生皆順孝道。因甚土梟食母。
師云。冤家路狹。（掌云。我與你一彈子）問啞子不說話。因甚吹笛
又有字音。師云。切忌錯流傳。問春到人間無硬土。因
甚枯木不開花。師云。手忙脚亂作麼。問冬至一陽生。
因甚天道愈寒。師曰。不許夜行。（別云。皮毛見解）問菩提本無
樹。因甚一花開五葉。師云。你那裏得者消息（別云。不道無樹。
祇是無根）　二僧參。師問那裏來。僧云金粟。師云。我問你
那裏來。僧云金粟。（息代云。和尚何不領話）師便打。問第二位云。
同路麼。云不同。師云。十方薄伽梵。一路涅槃門。為甚
不同。僧禮拜。（息代云道甚麼）師亦打　僧參。師云。你喚甚麼。
僧云初吐。師云。是日是月。僧擬議。（代云。非日非月）師云。有名
無實漢　僧參。問不歷階級。請師相見。師便打。僧云。
不虗枉見者員尊宿。師又打。僧禮拜。師云。前一棒且
置。後一棒你作麼生。僧擬對。（大好不落階級）師直打出　二
僧參。一僧問。從上宗乘即不問。主賓相見事如何。師
便打。僧云。人居大國方知貴。水到瀟湘一樣清。師又
打云。你且領者棒。僧云。和尚得恁老婆心切。師復打。
僧云。若不登樓望。焉知滄海深。師擲拄杖云。勘你不
破。（勘破了也）又問第二位同行麼。僧云是。師云。也放過不
得。僧云。知音不在頻頻舉。師云。你試道箇知音底句
看。僧禮拜云。今日親見和尚。師云。恁麼則放過。（面皮多厚
少）問猛虎入室時如何。師曰。冤家路狹。進云。擺尾搖
頭去也。師云。者畜生性命也不顧　師一日舉古德
垂語。我三十年前曾斷一人命根。而今日夜憂愁。如
何免得。一僧下語云。射虎不真。徒勞沒羽。師問如何
是真虎。僧作虎聲。師便打。僧云。賊過後張弓。師笑云。
祇道得一半。首座云。某甲亦有一語。（心圓亦有一語）師云。如
何。座云。洎合放過　問僧。既是師子。因甚被文殊騎。
僧云。祇知文殊騎却師子。不知師子騎却文殊。師云。
文殊騎却師子。人人盡知。師子騎却文殊。你向那裏
<pb n="383"/>
見得。僧將傍僧抱住云。看看。（別云。者畜生更𨁝跳）師云。瞎漢。不
是者箇道理　僧問。喚作竹篦則觸。不喚作竹篦則
背。不得有語。不得無語。畢竟是箇甚麼。師云。親言出
親口。僧云。爭奈學人不會。師云。者裏甚麼所在。說會
不會。僧擬議。師喝出　師問佛朗。德山見僧入門便
棒。臨濟見僧入門便喝。雪峯見僧入門便道是甚麼。
睦州見僧入門便道現成公案放你三十棒。你道四
大老。還有為人處也無。朗云。一場敗闕。師云。是你敗
闕。是古人敗闕。朗云。[鷂-缶+(工/山)]子過新羅。（別云兩重公案）師云。過後
如何。朗拂袖便出。師云。早遲八刻　僧參。問單刀直
入時如何。師便喝。僧亦喝。師又喝。僧復喝。師連喝兩
喝。僧云。情知和尚有此兩喝。師便打。僧云。學人到者
裏。只得禮拜和尚。師云。納盡敗闕。僧又喝。師打出
　沈燦如居士。自呈會得無字意。師云。聞說大潮山佛
殿。昨夜被火焚了。是麼。士愕然云。恐無此事。師云。趙
州今日要來與你討命。士無語。師顧白涵居士云。白
涵居士證明。決不放過你。白云。求和尚慈悲。師拈起
茶甌云。你為甚麼不喫　僧問。不落因果。因甚墮野
狐身。師云。搥手哭蒼天。（別云落也）不昧因果。因甚却脫野
狐身。師云。入地獄如箭。（別云昧也）前百丈。後百丈。未審還
有優劣也無。師云。長憶江南三月裏。鷓鴣啼處百花
香。（別云一槌兩當）順治乙未夏。磬山解制後。師將方丈所有
器皿。各具手書。分送諸方為遺念。乃杖錫出遊。至武
康報恩掃塔。晤琇禪師。備托法門細大。預定逝期。於
九月二十七日。行至吳江。寓應天寺。如期坐逝。宏覺
木禪師為之銘塔。
<other>南嶽綠蘿山茨際禪師</other>邗之通州李氏子。兒時。父遇
相師云。爾子骨格太清。年未必永。乃捨之出家。初侍
東隱若昧法師聽講。有會。禮辭。參方。謁金粟悟和尚。
一見便問。客散堂空時如何。悟曰。是甚麼時節。師便
喝。悟便打。師又喝。悟又打。師禮拜云。今日起動和尚。
上磬山參修和尚。問昔日聞風。今日覿面一句。請師
分付。修曰。你試道看。師便禮拜。修云。也當不得。師轉
身便出　一日修問。只如百丈於馬祖喝下得箇甚
麼。師云。若有得。即鈍置馬祖也。修云。他道三日耳聾
聻。師云。某亦不可更作野狐精見解。修乃休云　一
日修問。古人道有句無句。子如何會。師云。石長無根
草。山藏不動雲。修云。如藤倚樹聻。師云。吾常於此切。
修云。樹倒藤枯又作麼生。師低頭而出　黃端伯司
理請住東朋祖庭。師云。聞居士開先有省。推倒廬山。
是否。士云。還見廬山麼。師云。待你扶起。士云。乍喚東
明。師云。作家作家。士休去。少頃。士問大師一向在甚
麼處住。師云。居士道山僧即今在甚麼處住。士云。出
此門不得。師云。居士還出得此門麼。士擬議。師云。却
是居士出此門不得　住綠蘿上堂。山僧者裏也不
論元。也不論妙。也不論禪。也不論道。只要你們生死
心破。生死心若不破。便是閻王老子面前喫鐵棒底
公招。所以云參須實參。悟須實悟。閻羅大王。不怕多
語。不勞久立。珍重　住南源示眾。諸方有元妙禪。有
性理禪。有細膩禪。有逐日常進禪。有休去歇去禪。有
大法小法禪。與人理會。與人咬嚼。山僧此間。且無如
許多禪。只有遠祖百丈大智禪師。留得一把。鈍鐵鋤
頭。逐日要人使用。使用得純熟。若到力忘於己。手忘
於心。目前不見有可開之田。脚下不見有可立之地。
忽然鋤轉山河大地百雜碎。露出當人雙眼睛。大眾。
即今把柄在阿誰手裏。驀擲拄杖云。當陽拈出大家
看　僧問。大死底人却活時如何。師云。喚來與山僧
洗脚。問如何是學人轉身處。師云。速禮三拜。如何是
學人親切句。師云。分明記取　僧問。古人云三千里
外逢人。不審逢甚麼人。師云。不是別人（別云不得錯舉）　崇
禎戊寅。師登南嶽。愛祝融之勝。止擲鉢峯下。結茅而
居。葢虎穴也。了不為意。桂林王聞而異之。親至問道。
遣內臣侍候。不絕於路。願迎入宮。堅却之不得。輒密
<pb n="384"/>
跡去。王不懌而焚菴。祝菴前石榴樹曰。南來僧果有
道耶。樹即冬實。未幾開花。且結實。王乃益加敬信。訪
師卓錫處。折節步行三百里。就見之。復為延菴供養
　僧問。如何是超佛越祖句。師豎拄杖曰。向者裏薦
取。僧便喝。師便打。僧擬進語。師連棒趁出　僧問。如
何是學人安身立命處。師曰。待山僧有安身立命處。
即向汝道　僧問。手握利劒。因甚猢猻子不死。師曰。
全承渠力（別云。手握利劒是甚麼人）　甲申春。流賊蹂躪三楚。山
中日食不繼。採薇救饑。悞食野芹。同食二人皆覓療。
師曰。何必爾。遂逝。
<other>陽山松際印中通授禪師</other>烏程嚴氏子。年十七。投道
場山脫白。修和尚示狗子話。力參久之。一旦聞畫眉
聲大悟。遂得法。繼席磬山　上堂。門對千峯碧。溪沿
一徑幽。更求元妙旨。撥火覓浮漚。遂下座　師性恬
退。以應對繁。未幾辭去。深隱於陽山。僧問。如何是和
尚悟處師曰。瞞人不得。又問。如何是諸佛出身處。師
曰。殿角鵓鳩啼　僧問。雪峯陞座。輥出木毬。元沙捉
來。安在舊處因緣。師曰。陽山不妨再輥。便入方丈
　僧問。二十五聖。本無優劣。為甚獨選耳根圓通。師曰。
翠為毛死　師山居深僻。問道者罕得一見。自澤侍
者領去衣拂。並不再記一人。海內高之。
<other>杭州積翠唯一潤禪師</other>浙之梅東人。族姓楊。年二十
三出家。完具。徧參真寂黃檗博山金粟諸老宿。俱有
機契。三十五。參雪嶠信禪師於不動軒。言下投機。歷
隨匡南開先數載。後信開法禾之東塔。舉師為第一
座。送入座元寮。便問首座何不道取一句。師與一掌
　師至匡南。得蒙印可。遂呈心燈續焰偈曰。不動軒
中話已遙。開先三度奪高標。福城東畔西風急。一掌
酬恩首座寮。丁亥春。信遷雲門。師養病於鹿城祇園。
八月信逝。訃至日。師大慟。伏枕草嗣法書。上供座前。
越九月十九日。師亦繼逝。時保陽太傅。暨法嗣道安
平公。建塔於積翠菴後五朝山甘溪之陽。
<other>四川夔州破山海明禪師</other>蜀之蹇氏子。年十九。出家
姜家菴。聽講主說楞嚴。至一切眾生。皆由不知常住
真心。詣主請益。未決。遂出蜀。徧參憨山清博山來雲
門澄諸老。不契。乃住破頭山。猛力參究。一日到萬丈
懸崖上立足。自誓曰。悟不悟性命在今日了。辰時立
起。立到未時。眼前惟有一平世界。更無坑坎堆阜。舉
意欲經行。不覺墮崖損足。至夜翻身忽痛。有省。天明
呌曰。屈屈。一居士曰。師父脚痛。劈面一掌曰。非公境
界　參悟和尚。得付衣法。一日悟落堂。惟默然。師問。
正恁麼時如何。悟云。你可到恁麼地否。師震威一喝。
悟便打。師復兩喝。悟云。你再喝兩喝看。師掀倒禪牀。
拂袖便行。悟追上驀頭一棒。師曰。恁麼為人。瞎却天
下人眼在（殺人見血。為人為徹。錦上鋪花。卵中剔骨。寶壽令行。烏臼棒折）　出住禾
之東塔。上堂。東風解凍。百草萌芽。行脚衲子。似粟如
麻。拖泥帶水兮。草鞋獰似虎。混俗和光兮。拄杖活如
蛇。向有佛處不可住。無佛處急走過。方稱英俊作家。
切不可向萬里無寸草處坐。虗度生涯。大眾。且如山
僧者裏。九旬禁足。三月調心。今日解制。臨行一句作
麼生道。摘楊花　上堂。昨夜梅花香宇宙。今朝雪塊
打長空。其中一點真消息。拈向諸人鼻孔中。驀呈拄
杖云。未證據者。向此嗅嗅。看是甚麼意旨。時一僧𨁝
跳作舞而出。師以拄杖擲地云。穿過髑髏　師住東
塔三載。施應銅梁之請。歷主岊岳大峩萬峯中慶鳳
山樓臺祥符無際蟠龍佛恩雙桂十剎。宗風遐播。後
當蜀變。師以化導。不辭腥穢。降伏羣魔。救免僇殺者
億萬萬計　師無疾坐逝於康熙丙午三月十六日。
是夕夔太守夢師授一扇。守展讀其偈曰。屐聲滑滑
響蒼苔。老去尋山一快哉。回首五雲堪一笑。淡然瀟
灑出塵埃。覺即遣候。而師已化去矣。郡守驚異。語錄
刊布行世。
<other>寧波天童山翁木陳道忞禪師</other>[(奧-釆+米)-大+ㄎ]之潮州茶陽林氏
<pb n="385"/>
子。幼有宿慧。因讀大慧杲語錄。忽憶前身。雲水參方。
歷歷如見。即日走匡廬開先。投明法師薙染。明以師
志慕禪宗。為舉臺山婆子話。遂於言下薦得趙州意
旨。自驗生死關頭未破。（不過以此為一大事耳）徧參憨山清黃
檗有諸尊宿。終不自肯。後參悟和尚於金粟。機緣不
契。直趨雙徑。謁語風信。信問曾到金粟否。師曰。曾到。
曰曾問語否。師曰。不曾。曰你怕打那。師曰。某甲一向
不曾置得問頭。請師處借轉問頭。信乃開示。師不肯。
復回金粟。舉前話。悟曰。你喫飯還問人借口麼。師擬
議。悟便打。後因參殃崛產難因緣。打破疑團。始明得
從上古人關鍵。凡居侍司。掌記室。親炙悟者一十四
秋。日臻元奧　示眾。真如凡聖。皆是夢言。佛及涅槃。
並為增語。山僧一冬又且舉揚箇甚麼。只有清風來
席上。更無閒語落人間　晚參。舉扇子云。雲門大師
道。扇子𨁝跳上三十三天。築著帝釋鼻孔。東海鯉魚
打一棒。雨似盆傾。千巖長云。扇子𨁝跳入一十八重
地獄。築著閻羅王鼻孔。閻羅王惡發道。你喫了現成
粥飯。晝夜鼓兩片皮。妄談般若。合喫我手中鐵棒。被
山僧一喝。却入扇子裏去也。諸人還見麼。若見。拈取
扇子來。不見。炎炎暑天。用箇甚麼。師云。一人高出雲
天。一人深入地府。簡點將來。二俱不了。乃以扇子擊
香几云。扇子𨁝跳。入你諸人毛孔裏去。築著普賢菩
薩鼻孔。正值普賢菩薩。乘六牙白象王。坐真金妙寶
蓮華師子之座。與十方同行諸大開士前後圍繞。說
海印旋陀羅尼。無量陀羅尼門以為眷屬。普賢菩薩。
亦不惡發。但輕輕拈起扇子云。諸仁者。此非小緣。所
謂有世界以光明為佛事。有世界以香飯為佛事。有
世界以音聲為佛事。復有世界以文字語言為佛事。
又有世界以扇子為佛事。遂將扇子一撝。但見輕飇
忽作。徧界清涼。諸大開士。各各默然悟道。正恁麼時。
你諸人還覺寒毛卓豎也未。若也覺。闔闢卷舒盡在
我。從衡收放豈由人。若也不覺。莫怪鹽官索取犀牛
扇子。參　上堂。謝新安檀越齋。以拄杖打一○云。祇
者圈子。多少人儘力跳他不出。復有多少人儘力拶
他不入。若拶得入。是一員了事漢。若跳得出。也是一
員了事漢。此二員了事漢。供養者。見存獲福。過往生
天。更有一員了事漢。且道在圈子裏。圈子外。若道在
圈子裏。同了他前來了事漢。若道在圈子外。又同了
他後來了事漢。設若道不在內外中間三處。義學沙
門。屙屎見解。更若道乾坤俱坐斷。大地絕行蹤。鳳縈
金網。擬趨霄漢以何期。畢竟作麼生是此人安立處
頭戴華巾離少室。手𢹂席帽出長安。（且緩緩）因脾泄。問
眾。山僧連日緊閉方丈門。為甚麼屙猶不止。洽侍者
云。雖行摩竭令。全露少林春。（別云和尚須忌口。伊若道你與我箇忌口方呢
但云某甲藥重恐和尚不堪伊若更道取藥我看即便出去）師深喜之　一晚同
眾坐香。指面前露柱云。者箇礙塞殺我。倩你們為我
拈却。眾下語。皆不契。師代云某甲今日困　眾僧侍
立次。師驀拈拄杖卓一下云。你等合喫山僧手中拄
杖。一僧出作禮云。過在甚麼處。師云。也太可憐生。俱
無對。乃代云和尚得與麼老婆心切　又眾侍次。有
僧禮拜。師問眾云。他禮拜。我合掌。成得甚麼道理。無
對代云得人一牛還人一馬　一日拈扇子問眾云。
還有要臘月扇子底麼。無對。代云。某甲用他不著。又
云。祇是者箇扇子。因甚六月用得他著。如今用他不
著。眾下語。皆不契。師代云。爭怪得某甲　供龍池次。
問眾曰。今日設齋供養龍池和尚。且道龍池和尚還
來也無。無對。代云。某甲裝香。和尚禮拜。又云。賴有和
尚證明　火頭禮拜。師因問。你火作麼生燒。無對。代
云。冷竈著把。熱竈著把　一晚舉龐居士訪大梅常。
問久向大梅。未審梅子熟也未。常曰。熟也。你向甚麼
處下口。士曰。百雜碎。常伸手曰。還我核子來。當時居
士無語。今夜得閒沒事。敢煩大眾代答一語。貴塞大
梅口。且為龐公出氣。悟侍者云。已颺下糞埽堆頭了
<pb n="386"/>
也。師深肯之　舉天盋元。因僧問如何是禪。元云。入
籠入檻。僧拊掌。元云。跳得出是好手。僧擬議。元云了。
代云。和尚在裏許來多少時（別云。著甚死急）　舉元沙因文
桶頭下山。沙問幾時歸。曰得三五日。沙曰。歸時有無
底桶將一擔來。文無對。（蓮代云還少麼）代云。不辭將來。恐和
尚用他不著　舉古者道。無手人能行拳。無舌人解
言語。忽然無手人打無舌人。無舌人道箇甚麼。僧云。
我嘗於此切。師不肯。代云。阿㖿阿㖿　師問僧。從那
裏來。云山西來。師云。你來時過太行山不。云不曾。師
云。怎麼到得者裏。無語　僧問和尚門庭高峻。弟子
未敢造次。願垂方便。師云。我門庭有多少高。僧擬議。
師云。者門外漢　問弟子愚癡。如何見得本來面目
去。師云。見得底不是你本來面目。僧禮拜。師云。你還
覺頂門重麼。僧擬議。師喝出　王通相持高峯六問。
乞師置答。師接得云。此乃高峯置得底。你既將他問
來問。何不與他同來。士無語。（蓮代云某甲是他專使）師直打出
　眾侍立次。師以拄杖攛面前云。道道。一僧喝了出。
師云。一釣便上。一僧云。覿面相呈。師云。錯認定盤星。
一僧拾來安舊處。師云。者僧倒伶俐。僧禮拜退出。至
晚。師喚其僧至室中問。據你適來做處。不道無見。你
那裏得者三昧來。僧擬議。（代與一掌）師云。元來掠虗在。劈
脊打出　僧參。人事件件數云。此是金華底。供養和
尚。師驀豎拳云。且道者箇是那裏底。僧擬議。師云。且
坐喫茶。少閒。僧進云。和尚除此外還有麼。師擿下拄
杖。僧拾安舊處。（顛倒漢）師便掌　穿山僧參。師問山重
重水重重。你穿那箇山來。僧云。某甲不會。乞和尚指
示。師打云與你直頭穿却　問如何是某甲安身立
命處。師云。三條椽下。七尺單前。僧云。死了燒了。又向
甚麼處安立。師云却好　僧呈偈。師徵云。當頭一棒
即不問。如何是你永無疑處。僧喝。師云。好喝。復演一
齣看。僧彈指。師云。再演一齣看。僧頓足。師云。不妨更
演一齣看。僧無語。師直打趁出　問弟子行行。可了
得生死不。師云。你行底是甚麼行。僧云。推礱蹋碓。師
云。你還知碓嘴生花麼。僧無語。師云。恁麼却了生死
不得　師一晚至僧堂云。還有開得隻眼底麼。試出
來通箇消息看。一僧便出作禮。師打云。早被我擦沙
在你眼裏了也（代僧進語云。不是某甲。洎被和尚鈍置）　問如何是諸
佛出身處。師拈棒便打。僧禮拜。師云。還出得身也未。
僧無語（代云若出得。和尚還有拈棒分也無）　僧參。師問高駕何來。云
徽州來。師云。來時過錢塘江麼。云過。師云。錢塘江水
深多少。僧擬議。師喝出　師出方丈次。僧問如何是
天童境。師云。無你跕立處。如何是境中人。師與一掌
云還見麼。如何是人中意。師推開云。速退速退。妨我
東行西行　師一晚入堂大呌云。適來闌中不見了
牛。普請大眾把火上山尋牛去。眾愕然。一僧纔出。師
便低頭歸方丈（虧他逃走得快。若被此僧驀鼻扭住。痛拳一頓成何體面　問諸
緣併盡。一念不生。還了得生死麼。師云。不得。云作麼
生了得。師云。生也生也　有二僧至室中。問如何是
某甲本來面目。師掀髯云。幾時不鬀。須較長了次僧
復問。如何是某甲本來面目。師云。甎瓦土塊　僧參。
師問那裏來。云河南。師云。我不問河南。問你那裏來。
僧擬議。（代云和尚若不問某甲實從河南來）師揖坐。僧乃問。達磨西來
意旨如何。師云。你從河南來（續云擬謾老僧那）　一日舉倩
女離魂話問眾。兩女合為一媳婦。祇如未合已前。且
道那箇是真倩女。有一化士出眾云。隨身處處安。（別云
瞞和尚去也）師休去。至次日粥罷。命士近前。今日有四人
居士。從永嘉來。道你賣却常住三包米。你好好依實
供通著。士愕然。師云。不勞再勘。拈棒趁退　師問僧。
師子窟中無異獸。你是狐狼野干。來者裏作麼。僧擬
進語。師云咦。早見臊氣熏人無語。（代云恰是）師喝退。又問
一僧。你還夢見臨濟大師麼。僧云。某甲五年前不作
是夢矣。（代云和尚醒也未）師云。恁麼則衲衣在空閒。假名阿
練若去也。僧擬議。師便打。又如前問一僧。僧趨前云。
<pb n="387"/>
今日親見和尚。師云。你道山僧生緣甚麼處。僧云。劄。
師云。臨濟大師來也。僧擬議。師云。元來不是。連棒打
出。又問一僧。你甚麼處安單。僧云。前堂左邊。師云。你
枕子昨夜被人移過東海新羅去也。（代僧疾與一掌云在者裏）因
甚向琉球國裏東摸西摸。無語。師喝退　問如何是
同生不同死。師云。白首如新。如何是同死不同生。師
云。傾葢如故。如何是同生復同死。師云。伯牙與子期。
不是閒相識。如何是生死俱不同。師云。君向瀟湘我
向秦。僧禮拜云。向後作麼生。師便打　問如何是承
言者喪。滯句者迷。師云。不快漆桶。更是阿誰。僧擬議。
師云。承言者喪。滯句者迷　問達磨西來。因甚不立
文字。師云。問取達磨。云還許學人說道理也無。師云。
許。云金屑雖貴。落眼成翳。師云。若是達磨眼睛。著得
幾百億須彌山　俗士問。弟子終日在夢。何時得醒。
師云。我者裏惺亦著不得。夢自何來。云爭奈即今見
夢何。師與一推云惺惺著　問問著便打。是何道理。
師云。你且禮拜著。僧禮拜。師曰。是何道理　僧參。師
問那裏來。云佛日來。師云。春日溫。夏日熱。且道佛日
如何。僧擬議。（代僧呵呵云。某甲有箇頌子。待問汝頌云何。便與一掌）師便喝
僧參。師問那裏來。云宜興來。師云。長橋下蛟。周處斬
後。近日如何。僧罔措。（蓮代云某甲收得劒在此）師笑云。參堂去
問冬至一陽生。因甚天道愈寒。師云。活人須用殺人
刀。大用見前。不存軌則。為甚方木不透圜竅。師云。白
雪陽春和者希。相看兩不厭。只有敬亭山。且道敬亭
山具甚麼眼。師云。萬古常青碧。毒鼓當軒。擊者為甚
麼不死師云。因渠置得　一晚問眾。臨濟德山是佛
祖兒孫。因甚麼佛來也打。祖來也打。一僧云。鐵牛撞
破祖師機。師喝退。一僧云。大用現前無佛祖。師云。你
帶累臨濟德山入地獄作麼。連棒打趁歸方丈。一僧
隨入云。知恩報恩。師搖手云。不是不是。僧禮拜云。請
和尚代語。師拱手云。莫怪空疎。伏惟珍重。僧云。那拂
袖便出。師休去。至來朝袖金十兩。詣僧堂前。白眾云。
山僧生平伏善。葢為知得利害。不見前百丈錯祇對
一僧話。五百生墮野狐身。（愈賊愈醜大慈大悲）昨晚山僧室中
亦偶錯下一轉語。致某甲上座簡點。一夜不安。乃出
金云。將此辦齋。對眾懺悔。就今告退院子。復指座云。
便請某甲上座。坐者曲彔木牀。僧愕然。（代踢倒便行）師云。
那。元來元來。又無語。師便掌。乃据座告眾云。恁麼則
大須審諦。你還知麼。祖師門下。會與不會。總須喪身
失命。自後不得草草[(囟-乂+夕)/心][(囟-乂+夕)/心]　師晚號夢隱道人。乞歸
金粟。投老於會稽化鹿山之陽明洞天。乃自相山擇
吉兆。塔於黃龍峯下康熙甲寅六月二十七日示寂。
世壽七十九。著有九會錄行世。
<other>寧波府天童牧雲通門禪師</other>病起上堂。山僧病百來
日。不曾與大眾說一元字脚。汝等還知真實相為麼
癡。兒刻意止啼錢。便下座　上堂。安居過半月。眉毛
共廝結。護生須是殺。棒棒要見血。住山家事忙。幹辦
及時節。面門無位人。趕得忙不徹。但喜山路深。紅塵
都隔絕。普請出箇坡。大家生喜悅。綠樹黃鶯飛。青峯
白雲曳。聒聒語林間。山禽未反舌。坐坐隱葢亭。看看
玲瓏穴。歸來身正汗。浴水又燒熱。浴了放脚眠。受用
極親切。大眾。天童禪只得如此。（恁麼提唱。十萬八千。未是遠在）若要
商量公案。提究工夫。朝呪暮呪。如教百家姓相似。自
有無眼阿師在。山僧衰邁。無暇說得　示眾。雲門云。
此事若在言語上。三乘十二分教。豈是無言。跛脚阿
師大似病後驗方。藥山云。若也無言啟蒙。何名達者。
我今為汝說者箇語。顯無語底。大小藥山。誘人犯法。
永嘉云。默時說。說時默。大施門開無壅塞。合水和泥。
不是好手。香嚴云。語是誑。寂是謗。語默向上有事在。
久嚮香嚴。原來偷心未息。此四古錐。雖則老婆心切。
簡點將來。總在葛藤裏舒縮。且道那箇親　師云。山
僧有一句極現成佛法。向你們道去。乃指云。簷前雨
滴（與麼指點瞎卻人眼）　僧問石火電光事如何。師云。謝子一
<pb n="388"/>
拜。僧喝。師云。者一喝落在甚麼處。僧擬議。師便打
　僧問和尚尊候如何。師拈餅度與。僧云。百雜碎師云。
蹉過了也　師坐次。有僧忽舉拳云。請和尚為某甲
說破。師云。我不識他。僧云。和尚何不為某甲說。師云。
說了也。僧云。爭奈某甲氣宇如王。師云。已收下了
　僧問。離四句。絕百非。請師直指西來意。師云。打了普
梆要拖柴。僧云。不與萬法為侶。是甚麼人。師厲聲云。
教你拖柴不去。只管問甚麼。僧罔措而退　師誕辰。
有僧封一緘寄正。師啟視。見畫一圓相。師遂於圓相
中書曰。猶作恁麼見解。即封還　師納凉次。一僧作
禮辭行。便問如何是正法眼藏。師以羽扇拂其面。僧
云。錯師云。錯錯　太史蔣虎臣謁師。茶次。太史問。老
師還結夏否。師云。病廢久矣。太史曰。子如不言。小子
何述焉。師云。鴉鳴鵲噪。大好消息　蔣太史同方曰
江居士又來參。方云。弟子嘗看如何是佛乾矢橛話。
時中雖解提撕。不能透脫。未審有何方便。師持扇度
與云。我者裏也不見佛。也不見乾矢橛。方接扇。師云。
適來是甚話頭。方云。乾矢橛。師云。猶戀舊時窠。方云。
不敢放手。師云。祇要公入手。方云。如何入手。師云。蹉
過也不知。有頃。太史云。弟子在此。適纔聞梆聲。未審
是誰。師云。須向未聞梆聲已前薦取好　一僧出眾
作禮云。某甲是箇生牛。不知東轉西轉。師即向右指
云。過者邊著。僧云。不得上路。師復向左云。過者邊來。
僧便過。師云。上路了也（那邊明白了卻來者邊行履）　夜參次。一
僧禮拜起。拍手。師云。作甚麼。僧云。擦去地上塵。師遂
對眾拍手云。我手中無塵。且道擦箇甚麼。眾無對。師
云。者一隊漢。如生盲人相似。到此間來。只管相我口
皮動。殊不知我與者僧。已作一場佛事了也　師云。
參禪人須具正見。不可作外道見解。何故。即如而今
人不肯修行底。日用隨聲逐色。業識茫茫。固不必論。
出來參學。聞知識開示箇本來人。即便執四大五蘊
中有箇本來人。此便是外道見了。且未嘗見得本來
人如何面目。即便計四大是有壞底。本來人是無壞
底。四大是假底。本來人是真底。四大不能動用。本來
人能動轉四大。此病莫道新學。即久在叢林。十箇有
五雙如是。殊不知執真底不壞底。即是常見。執假底
壞底。即是斷見。斷常二見。蘊於胸次。即是生死根本
此見不消。要出生死。又何能得。所以永嘉云。修行恐
落斷常坑。又有底畢竟要見此本來人。逐日捫空捕
影。撑眉努目。如渴鹿趁陽𦦨。走到老死。本來人畢竟
無你獲處。你若要去此等見解。此等病痛。須向大棒
下討箇倒斷。則佛病祖病。禪病生死病。四百四苦病
八萬四千毛病。乃至外道家種種惡見。自無地可寄。
方纔胸次得安樂。

<sarticle>揞黑豆集卷七</sarticle>

心圓居士　拈別
火蓮居士　集梓
<other>六祖下第三十六世</other>
<other>南嶽高臺不退行勇禪師</other>古杭錢塘韓氏子。自幼好
佛。至年二十有一。亟欲出塵。父母不許。遂夜遁至界
山。禮靜主衍雲披削。偕全菴進公。參大覺老人於報
恩。力究父母未生前話。因同眾普請。見僧荷空畚行。
有省。一日侍覺次。覺問僧。轉山河大地歸自己則易
轉自己歸山河大地則難如何會。師從旁徹法源底。
時年二十有五。後猶脇不至席。朝夕參請。日臻元奧。
覺謂師。得地之後。廢寢忘餐者。吾所僅見屢命分座。
師力辭。結茆大雄山之雲覆菴。丙戌冬。覺北游。師於
報恩。綱維首眾。三歷寒暑。為人懇切。接機迅利。遐邇
欽慕。戊子春。覺自荊山寄伽黎法偈。與重豐峰三人
同時記莂。春季。覺南回。結夏大雄。至冬過報恩。特命
師立僧秉拂。己丑春。覺退居大雄崇福。師應請住吳
<pb n="389"/>
興法海。辛卯秋。涉廬登衡。衲子向風而往。請開法於
衡之天臺　僧問。如何是鐵蛇鑽入金剛眼。師云。墨
池裏龍眠。如何是崑崙騎象鷺鷥牽。師云。海上犀牛
獨足立。如何是海底泥牛銜月走。師云。露柱懷胎。如
何是巖前石虎抱兒眠。師云。平地起骨堆。師隨示一
偈云。狗銜燈盞街前去。老鼠偷鹽咳𠻳歸。露柱堂前
驚破夢。開門雪裏放烏龜。我此四句內。有一句有權
有實。有照有用。能縱能奪。能殺能活。若簡得出。許汝
買草鞋行脚。速道速道。僧擬議。師直打出　二僧作
禮。師云。你兩箇都是參無位真人的。試道看。二僧無
語。師云我昨日做箇夢。夢一箇日本國人到江西出
盌的所在。請一尊磁器觀音。把箇金漆桶裝了。載到
本國臨上岸。忽然[纜-(罩-卓)]繩斷。把船都打翻了。連觀音大
士也不見了。乃隨聲推倒桌子。（觀音出現）　僧問。如何是
學人鼻孔。師云。你無鼻孔。進云。尋常向甚處出氣。師
掌云向你道無鼻孔又問甚處出氣　居士請開示。
師云。曾見甚麼人來。士云。曾見大雄和尚來。師云。那
裏相見。士云。齋堂相見。師拈棒直打出　師召一僧
云。我不問你工夫。與我請一尊佛來。（代僧劈面掌云南無鈍置佛）
僧請佛至。師接（縮手云。道不得即與你。待伊擬答。劈面擲）得吹兩吹。僧擬
議。師便打　僧送茶至。師接得便掌。（何不回敬一拳）云某甲
過在甚麼處。師豎起二指。（一案未銷又一案）僧擬議。師又掌
　師凡見僧入便搊住問云。你有幾隻眼睛。（正好劈面掌）
僧擬議。師便打出　僧問。泗洲大聖。為甚麼在揚州
出現。師便打。進云。無師下手處。（好與打趁出）師又打。僧擬
議師又打。僧禮拜云。更深漏盡。請師尊重。師以拄杖
畫一畫云。道道僧以袖抹之。（五更鼓拿犯夜）師連棒打出
　問如何是本來面目。師云。連我也不識。僧擬議。師便
喝　問僧。背後。的是甚麼。（掌云且打面前底）僧云。那裏看他
見。師云。無鬚鎻子兩頭搖。僧擬議。師便推出　僧參。
師問那裏來。進云。下路。師云。下路不見你者僧。進云。
請和尚高著眼。師云。何不禮拜。僧便作禮。（代云禮拜不辭。卻須
道過）師云。喪我兒孫　師問監院。喚作竹篦則觸。不喚
作竹篦則背。速道速道。院喝師亦喝。院又喝。師以竹
篦畫一畫。院擬議。師連棒打出　問父母未生前。如
何是學人本來面目。師云。三家村裏牛。只有一隻角
　結制小參。問大開爐鞲。煅凡成聖。未離兜率。未出
母胎。如何通信。師云。霜打芭蕉光碌禿。進云。已離兜
率。已出母胎。又作麼生。師云。頭破作七分。師乃云。三
間破屋通天眼。七尺烏藤抹太虗。要明臨濟三元旨。
荊棘林中舞柘枝昨夜無位真人。倒騎三脚驢子。直
上萬仞峰頭。欲與諸人通箇消息。驀卓拄杖下座
　小參。師云。未離兜率。已降王宮。未出母胎。度人已畢。
有瞥地的麼。乃說頌云。新羅國裏火灼。吳越石人燒
脚。誌公拋却杖頭剪刀。打倒天台國清寺裏豐干住
底牆壁。汾陽太子院裏。驀然聳出一隻匾嘴高郵野
鴨。逢人便低頭云。師太師太。乃左右顧視云。會麼良
久云。元沙去後無消息。紅白枝枝不著花　小參。師
云。即心即佛。文殊著賊。非心非佛。普賢呌屈。不是心
不是佛不是物。觀音菩薩摸著了一箇毛頭大結。十
字街頭驀然撞著了大肚子彌勒。放下布袋呵呵大
笑云。青天白日為甚麼著賊　入室小參。師問僧。雪
峰輥毬。道吾舞笏。天龍豎指。魯祖面壁。還有優劣也
無。僧云。師又作麼生。師以手斫口作呱呱聲眾罔措
師云一聲羌笛離亭晚。君向瀟湘我向秦。又僧問。某
甲與師。燒作兩堆。向那裏相見。師云。脚破草鞋穿
　小參。師云。南泉道。昨夜三更失却牛。天明起來失
却火。者老漢滿口道。祇道得八成。勇首座昨夜三文
錢。買箇黑老婆。頭又匾。眼又大。欲與諸人相見。恐諸
人笑我。乃作女人拜云大眾萬福　入室小參。師示
偈云。無蹤跡處著思惟。極著思惟猛自疑。驀拶髑髏
俱粉碎。鴉巢飛出鳳凰兒。復云。無蹤跡處莫錯過。白
鼻崑崙當路坐。昨夜火燒四禪天。四聖六凡無處軃
<pb n="390"/>
軃得過。髑髏缺半箇。等閒一掣掣得開三箇老婆對
面坐　小參。老鴉嘴上挂油瓶。月落寒松著一驚。失
口一聲連嘴落。逢人連呌兩三聲。且道呌箇甚麼驀
喝一喝　小參。僧問實無眾生可度。和尚為甚麼有
者許多。師拈棒云。你見箇甚麼。進云。實無眾生可度。
為甚麼用打。師云。情知你作打會。乃云。頻呼小玉元
無事。祇要檀郎認得聲。昔日世尊初生。一手指天。一
手指地。云天上天下。惟我獨尊。此是世尊向威音那
畔。拈起寶刀。瓜分天下。令人返本還源。無奈索訶世
界。都是認奴作郎。喚鐘作甕。賴有韶陽老漢云。我當
時若見。一棒打殺與狗子喫。貴圖天下太平。韶陽老
漢。禁石女不生兒。勇上座據欵結案。通箇消息。令諸
人一飽便休。眾佇立。師遂說偈云。甕裏烏龜變作鷄。
啞子開門飛了去。[爬-爪+瓜]起跌倒握得來。明明者是向誰
說　師落堂云。眉與目相去甚近。為甚麼不見。莫非
被鼻子礙了。眾無語。師云。莫道無生死。便出堂　開
爐小參。銅頭鐵額諸禪客。肘後橫懸奪命符。尚有火
爐吞不下。氷霜肝膽細磋磨。驀然南斗北翻身。赤縣
神州火裏坐。擲拄杖召眾云看火。便下座　謝兩序
小參。少林面壁。白玉琢成西子骨。雪庭肘墮。黃金鑄
就伍員心。六耳不同謀。一華開五葉。驀喝一喝。高聲
召新充兩序。下座　小參。師云。驀眼撒沙看不得。栗
蓬刺口吞不得。連腮便掌擬議不得。劈脊便棒回互
不得。⿰口邪。臨濟未是白拈賊。且道山僧具何眼目。卓拄
杖云。有約不來過夜半。閒敲棋子落燈花　小參。師
豎左拳云。奪人不奪境。豎右拳云。奪境不奪人。握左
腕云。人境兩俱奪。握右腕云。人境俱不奪。汝等諸人
性命。盡被拳頭一口吞却了也。若向者裏轉得身。吐
得氣。鯨吞海水盡。露出珊瑚枝。若轉不得身。吐不得
氣。卓拄杖云。來年更有新條在。惱亂春風卒未休
　小參。舉古人云。山中何所有。嶺上多白雲。只可自怡
悅。不堪持贈君。磬山師翁呵呵大笑云。白雲是誰家
私物。以拂指空云。看看。師云。二大老書雲畫空。高臺
即不然。山中何所有。惟有兩堆柴。分付與火頭。燒盡
再安排。其中有一句不恰意。有人檢點得出。分付拄
杖子。（上大人收拾起。爾小生。可知禮）僧出云。一片柴也無。師云。夢裏
惺惺又僧云。用兩堆作甚麼。師云。韓獹逐塊又僧云。
山窮水盡。安排箇甚麼。師云。凍殺餓殺。乃顧視左右
下座　順治乙未春。師志厭紛雜。𢹂杖別峰。掩關一
室。屏絕給侍。效西峰死關遺意。至五月六日。師示疾。
初八酉刻。召侍僧豎一指示之。侍僧曰。不會。師復豎
二指。瞠目視之。侍僧罔措。乃跪求遺偈。師接紙云。信
手拈來。一筆寫盡。都盧丟在大江東。連畫數圓相[(○*○*○)/(○*○*○)]
擲去。乃自起趺坐。以兩手拭面。泊然而逝。師生於明
萬歷丁巳九月十九日。示寂於清順治十二年乙未
正月初八。春秋三十有九。僧臘一十有七。明年。弟子
超真等。迎骨歸。建塔於江陰敔山祖席之中灣。峰公
為之銘。
<other>湖州武康縣報恩寺美發行湻禪師</other>福建延平府將
樂縣人。俗姓熊。十四而孤。十八婚娶。生一子。年二十。
妻子相繼而歿。畏身世無恒。決出家之志。投舅氏惺
如公剃落。首參壽昌閴然謐禪師。閴即以大器期之。
一日見古德垂示云。一口氣不來。向甚麼處去。疑情
頓發。不覺放聲痛哭。乃奮臂揚言云。一切是非莫管。
直趨無上菩提。師亦不知李都尉有是語也。浪杖人
繼席壽昌。遂納具。自此工夫尤加精進。冬夏惟一衲
一苧布單衣祁寒之際。編草裹腹。絕不以淡泊攖懷
癸未冬。過博山入堂。遂誓云。大事不明。不出此堂。工
夫逼拶。至四十餘日。如老鼠入牛角相似。忽被面前
堂磬一觸。全身如在網羅中跳出。年方二十有七。遍
歷閩中江右叢席。俱信宿少留。迤邐至金陵。邂逅與
然緯公。時大覺老人道望高海內。即日腰包同往。值
老人行脚歸大雄。師乞單入堂。老人懸牌垂問云。佛
<pb n="391"/>
未出世道將一句來。有同堂僧某。以叢林頭角自許。
謂師曰。我與兄語。當面呈之。師即抱牌入方丈云。和
盤托出老人云。山僧今日困。師禮拜過一邊立。某僧
云。蒼天蒼天。老人云。客作漢。直打出。復顧謂師云。汝
這一轉語。可作我維那。次日結夏。即命師綱維首眾。
夏中受老人拳踢最多。每謂人曰。若不克意來參老
人。焉知有與麼事。所謂悟了不見人。十箇有五雙杜
撰也。至七月解夏。與䒢溪森公等九人。同受記莂。處
師為第二座。自此執侍左右。未嘗少間。老人日以趙
州勘婆。白雲入磨房勘五祖話。問師凡下語。老人輙
詬罵不已。一日復舉問師曰。既是拈也拈得。頌也頌
得。悟也有悟處。因甚却道未在。師云。粉牌不著白。老
人云。說也說得是。見也見得到。祇是未在。師參究累
日。忽見白雲五祖面目。遂舉似大覺老人。曰這回謾
某甲不得也。覺云。更與你三箇未在。師云。恩大難酬。
便禮拜而出。次日侍老人喫粥次。老人曰。會得末後
句底喫鐵棒有分。師云。這老漢脚跟未點地在。老人
云。果然少不得。師云。且喜老漢。脚跟點地。覺云。轉見
不堪。師便禮拜。覺云。粥後來領棒。師云。劒去久矣。乙
未冬。游臺山。掩關紫柏洞。三閱寒暑。戊戌。重歸報恩。
一日覺謂師曰。臺山婆子為汝勘破了也。這裏合下
得甚麼語。師云。作家宗師。宛爾不同。覺云。那裏是趙
州勘破婆子處。師云。明破即不堪。師復呈勘婆頌云。
蒭犬吠明全不露。木雞子夜正明歌。一曲兩曲無人
會。雨過夜塘秋水多。覺撫几稱善。辛丑春。師乞假入
閩葬親。度夏蚌坑。於經行次。勿憶百丈囑溈山。時節
若至其理自彰之語。驀然打失布袋。始信大慧禪師
云大悟十八遍。小悟不記其數。非欺人語時年四十
五矣。後出嶺舉似老人。老人云。茲與我江上水關契
證處合。所謂不住始覺。冥合本覺。參得涅槃堂裏禪。
未能透徹此關。自利即得。為人則禍生。今時佛法虀
腐極矣。能透此關。是不易得。法道重任在子。厚自愛。
遍謂入室弟子曰。還西堂得中禪狀元。汝輩落渠後
也。師愈自韜晦。康熙乙巳夏。侍老人入天目。重開師
子正宗禪寺。老人舉師立僧。示眾云。旁知曲解豈堪
論。一悟為休眼正昏。不負南詢趙州老。無賓主句撼
乾坤。要知無賓主句麼。問取堂中湻首座。丁未秋。奉
老人命。受息齋金太傅岵瞻戴京兆請。住武康報恩
法席　入院上堂。緗水龍淵浮玉山。廿年冰雪侍師
顏。無端推出成狼藉。滿面慚惶何處安。行湻雖親依
老漢二十餘年。並不參老漢禪。亦不曾得老漢說話。
祇是被老漢罵得徹骨徹髓。身心頑了。一味瞌睡。佛
法總未夢見。記得幾則古人因緣在肚皮裏安排。今
日寶華王座上。闡揚佛祖宗猷。開煥人天正眼。不意
來到野貓洞口。打一箇噴嚏。都忘却了。一字也想不
起來。祇見金輪峻峭。萬木森嚴。山青水碧。鵲噪蟲吟。
秋風颯颯。秋雨蕭蕭。緇是緇。素是素。鐘是鐘聲。鼓是
鼓響。一一現成。一一明妙。一一為諸兄發向上機。一
一為諸兄轉大法輪。一一從自己胸襟流出。所謂我
本無心有所希求。今此無盡寶藏。自然而至。大眾。前
是山門佛殿。後是方丈寢室。左是齋堂。右是禪堂。且
道無盡寶藏在甚麼處。（若無此語。幾不成話）驀卓拄杖下座
示眾。舉石門一喝分賓主。師云。醜舉止。照用一時行。
師云。轉見不堪。會得箇中意。日午打三更。師云。狗子
尾巴書梵字。野狐窟宅梵王宮　冬至上堂。萬疊山
含荊岫玉。宜黃人唱晉江曲。冰河發焰梵天紅。燕地
冬生閩地竹。咄。是何物。驀豎拂子云。大眾。眾舉頭。擲
下拂子云。鶻兒已過瑠球國。便下座　示眾。春雲靄
靄。春雨濛濛。開眼不見天地。合眼不見虗空。衲被蒙
頭坐。憨憨瞌睡濃。通身黑漆漆。正眼自光通。三百六
十骨節。節節現無量聖身。八萬四千毛孔。孔孔出金
聲玉振。雖然。猶是無風帀帀之波。且道如何是出格
一句。雨散雲收後崔嵬數十峰（可憐一句合頭語。留為萬口繫驢橛）
<pb n="392"/>
　晚參。古佛心。千萬世。只如今。祖師意。鍼眼魚。吞鼈鼻。
墻壁瓦礫放光明。演說如來真妙諦。驀拈拄杖。卓一
卓。召大眾云。現在買賣。不離行市　晚參。對一說。日
可冷。月可熱。倒一說。桃花紅。李花白。雲門不善諸佛
機。惹得旁人說是非。且作麼生是諸佛機。破蓑衣。
<other>蘊荊行璧禪師</other>楚人。參大覺於崇福。真切體究。未嘗
輕發躁露。後坐精進三。次日上方丈。謂覺曰。某有箇
見處。覺曰。狗子因甚無佛性。師拳覺肋下云。一向在
趙州處落節。今日要和尚處拔本。（卻不道已是折本了也覺便
推出。次日復上方丈。覺云。盡大地火發。得何三昧。不
被燒却。師曰。特來度夏。覺便喝。師呈偈云。圓似滿月
圓。寬同太虗寬。歷劫無姓字。從來絕躋攀。聖凡由此
出。剎海任伊安。始終無變異。觸處善隨緣。覺云。還會
適來一喝麼。師便出。師土木形骸。悟處頴脫。後竟不
知所終。蓋西山之流亞歟。
<other>武康報恩寺骨巖行峰禪師</other>烏程溫氏子。幼業儒。尤
信佛乘。年二十一。投舅氏陽山授和尚薙髮。授示寂。
奉遺命參報恩大覺老人。一日聞覺示眾云。但向父
母未生前薦取。自然廣大圓滿。師於言下有省。是冬
覺過宜興海會。不退勇公在堂綱維。一眾賴以提䇿
退一日問師。本來面目。還喫飯麼。師曰。那一件不是
箇中事。退劈面便掌。師曰。師兄又作麼生。退復掌云
還你飽齁齁地。師從此頓開生面。密舉五宗綱要。一
千七百公案。毫無疑慮。乃舉似退。退曰。大修行人還
落因果也無。師云。不落因果。退曰。恁麼則墮野狐身
也。師云。賴遇是某甲。退喜見顏色。令師趨海會。以所
得呈覺。覺詳悉勘驗。乃書一偈云。自慚福德真輕薄。
十載追隨有數人。近日傳來消息好。鼇山阻雪事如
新。鼎革後。覺遠遊淮北。師腰包尋訪年餘。至鳳陽懷
遠縣始遇。侍覺荊山之普陀菴度歲。一日覺問。如何
是日中浩浩時昨得主。師云。真不掩偽。覺曰。如何是
夜間睡夢時作得主。師云。曲不藏直。覺曰。正睡著時。
無夢無想。無見無聞。主人公在甚麼處。師連答數語。
覺俱不肯。到此從前所得。都用不著。日日靠空棺材。
如有氣死人。一日到老人前。老人又問。師云。家無二
主。覺曰。一箇驢子繫在橛上。師即大豁所疑。急趨前。
別前語云。時值天寒。請和尚保重。覺曰。此間難得禪
和到。與你一盞茶。師云。看者老漢今日一場敗闕。覺
曰。何不早恁麼道。師便禮拜　檀越請陞座。舉千巖
長祖頌文殊問。維摩不二法門因緣云。鐵笛橫吹宇
宙清。蝦蟇蚯蚓解翻身。知音不在千杯酒。一盞清茶
也醉人。師呵呵大笑云。千巖老祖。美則美矣。若是如
今。叢林澹泊。衲子饑餓。如斯言句。却不相當。今日雲
間眾信入山供眾。山僧應時及節。重頌此案。舉似諸
人。文殊多口維摩默。往古來今見不全。却喜雲間居
士會。饅頭米飯飽鼾鼾。喝一喝。卓拄杖下座　康熙
丁丑六月二十六日。遍至各寮。從容談笑。且誡曰。老
僧不復來矣。宜自修省。毋恣空過。至次日酉刻。吉祥
面壁而逝。世壽七十九。僧臘五十五。
<other>湖州武康報恩寺棲雲行岳禪師</other>烏程沈氏子。世為
望族。少補廩庠。始以居士身參大覺老人於報恩。順
治乙酉。投覺披削。丁亥秋。事覺於淮北。乞食炊給之
餘。覺力為錐劄。一日問覺。空索索地錦豔豔。錦豔豔
地空索索時如何。覺云。待你到此境界與你道。師禮
謝。覺云。者漢多時妄想。今日始斷。師有省。庚子春。侍
覺應詔還山。入天台桐栢宮。草衣木食。習頭陀行者
三閱寒暑。癸卯春。覺命繼席報恩　晚參。師云。彌勒
真彌勒。起模畫樣。分身千百億。揑目生花。時時示時
人。郎當不少。時人自不識。略較些子。召大眾云。還有
讚歎分也無。將此深心奉塵剎。是則名為報佛恩
　晚參。師云。入秋時節不相饒。西風吹雨池塘暮。古殿
松陰宛轉開。鐘聲透過山前路。急回顧。是甚麼　解
制後三日晚參。僧問。涅槃心易曉。差別智難明。如何
<pb n="393"/>
是差別智。師云。春打六九頭。春雨灑不歇。進云。如何
是涅槃心。師云。百花枝未動。今年信較遲。乃云。祖師
心印。非長非短。能方能圓。無相無貌。有彩有文。天下
衲僧廝結眉毛。結即印破。盡山河大地日月星辰人
物草木。一破一切破。天下衲僧解開布袋。解即印住。
盡山河大地日月星辰人物草木。一住一切住。或有
箇漢出來憤憤悱悱道。說甚麼印破印住。和者印子
一擊百雜碎。岳上座不免呵呵大笑。雙手作遞印子
勢云。請試下手看（掌云。不奈船何。打破戽斗。蓮云。我當時若見。但鳴指三下出去）
　落堂。師問東單眾云。西單無。為甚東單有。問西單眾
云。東單有。為甚西單無。師呵呵大笑云。誰家別館池
塘裏。一對鴛鴦畫不成　康熙丙午冬十月某日。示
寂於報恩之西方丈。世壽五十三。僧臘二十二。塔於
寺之養親草堂左隴。
<other>報恩西堂寂菴行洽禪師</other>汝州光邑王氏子。孤苦絕
塵。矢志萬行。到處陸沈眾中。尤行業純謹。後參大覺
老人於報恩。覺示以未生前話。每徵詰。師無對。覺云。
你恁麼參禪。水也消不得。師直得垂淚。同眾坐不臥
七。覺問甚麼物。恁麼坐。師云。總沒交涉。覺便打。師無
語覺痛打一頓。中夜釋然。舉似覺。覺頷之。時年二十
有三。師因看病回。覺問有氣死人。是你救活了。無氣
死人作麼生救。師指旁僧云。何不祇對和尚。覺云。他
已喫我三十棒了。你自道。師云。和尚著甚死急。覺云。
念汝看病辛苦。一日覺指楊梅問。一樣楊梅。因甚有
紅有青。師云。和尚合取口。覺頷之。覺垂問。道通無礙。
因甚一片竹窗關斷月。師云。和尚道甚麼。覺云。須是
他喫得棒。覺問紫羅。帳裏撒珍珠。汝作麼生道。師云。
拖泥帶水。覺云。向古廟裏軃得過時如何。師云。吹毛
用了急須磨　師問僧。死了燒了。你向那裏去。僧云。
一念不生無來去。師云。向一念未生前道。進云。吞却
須彌了也。師云。你試吞者火爐看。僧無對。師便打。復
顧旁僧云。你與他代一語看。進云。喚作火爐那。師便
喝　師一日同不退勇廊下行次。退驀拈一毬擲師。
師云。那裏得者箇來。退以毬便打。師大笑而去。至晚
入退寮。於桌上畫<img n="X/X85p0347_01.png"/><rubynote t="【圖】"/>云。午後底。午後底。復作此[中-口+○]相
云。作麼生。作麼生。遂將毬子收過。退少間自外歸。亦
書此<img n="X/X85p0347_02.png"/><rubynote t="【圖】"/>云。賊賊把將來。令行者送至師寮。師將毬了
付行者云。也是雪峯道底。退又書○相云。幾人於此
茫然。師云。直饒恁麼。也只是弄泥團漢。雖然。若人檢
點得出。直須○○○　僧問。䇿杖理民時如何。師云。
天下歸仁焉。進云。棒上成龍。又作麼生。師云終不貴
僧問。如何是三世諸佛不知有。師云。燈籠露柱長年
困。進云。如何是貍奴白牯却知有。師云。脫[殼-一]烏龜飛
上天。
<other>杭天目山全菴行進禪師</other>武林沈氏子。生數月而孤。
至年十二。母命投無諍寺隱松禪師出家。後思求出
世正因。往參天童密老和尚。遂進具。嗣往報恩參大
覺。問某甲生死未明。求和尚開示。覺曰。將生死來與
汝開示。師茫然。是冬遇林叟。指參金粟。有同參問曰。
兄生緣何處。師云。瓶窑。參曰。到報恩多少。師曰。二十
五里。參云。啐。你處現有古佛善知識不參。反來者裏。
正如瞎貓跳過魚盤喫豆腐也。師唯唯。一日因往若
山訪同戒。投林叟宿。林云。你去金粟住。又來何幹。師
以前事實告。叟作色曰。我却瞎了眼。將謂你是箇有
志氣底人。勸你去親近善知識。你今破期出堂。將來
期期如此。他日誑騙人。我住若干叢林。參若干知識。
者樣沒血氣底。枉相為你。師被呵。直得慚悚無地。遂
回金粟滿期。明年三月。重至報恩。師後嘗曰。從此一
住二十三年。實賴林叟激發之力。覺見師誠實。痛下
鍼錐。師自恨障緣深厚。不能一撥便轉。或捐鉢資。或
賣衣物。攢米打七。徹夜參求。不知其幾。至年三十八
歲。時覺北行。不退勇公綱維。見師工夫得力。當眾稱
賞。師七終不得透徹。放聲大哭。次早詣寮致謝。仍流
<pb n="394"/>
淚不已。勇慰曰。和尚不在家。兄去親近理安和尚亦
可。師曰。某在此親近和尚十來年。如此不青不黃。有
何面目別去見人。者樁大事。必求吾兄為我了斷。某
已辦得石米。欲上證果菴討箇分曉。乞兄早晚提誨。
勇大喜。即送師上山。研究一七有餘。忽地春風大作。
打開門戶。師當下猛省。喜躍無量。時勇往雲覆菴。師
即星夜越嶺相見。勇云。全兄何得夜來。師云。某甲捉
得賊。特來出首。勇云。為甚文殊出女子定不得。師云。
莫謗文殊好。勇云。為甚罔明出得。師纔擬議。勇攙前
云。喂。咍。師茫然無對。值覺回大雄。趨往瞻禮。一日覺
垂語曰。古人道休去歇去。一念萬年去。寒枯木去。
古廟香爐去。一條白練去。且道明甚麼邊事。師同眾
下語。覺徵云。龍得水時添意氣。虎逢山勢長威獰。是
汝道底。師云。今日親見和尚。又一日入室。覺問萬法
如何歸一。師云。海納百川。覺云。一歸何處。師云。波生
浪湧。覺曰脚跟下與你三十棒。師掩耳而出。自此投
機。命充副寺。一日因禪者呈香巖上樹頌。觸著向問
勇公此話。咬嚼不破。自謂此話不透。則從前發揮公
案。皆未穩當。遂將拈頌稿一時焚却。辛亥。老人命師
上天目。一夕諸兄弟同在老人室中。因舉上樹話。至
虎頭問處。覺厲聲云甚麼虎頭上座。狗頭上座。師當
下礙膺之物。豁然蕩盡。遂當眾頌上樹話。覺大可之。
後出世住興化極樂院。既而遷荊溪海會寺。庚申仲
夏。應請主持天目。辛未春復應請崇福　僧問。盡力
道不得底句。誰是得者。師叉手云。慚愧。（別云。三千里外聽淆訛）
僧云。得後何如。師云。兩粥一飯。（別云。胡餅裏呷汁）進云。忽遇
出格人來。又如何相見。師云。打退鼓。（別云。三十棒）僧問。大
死底人却活時如何。師云。只得一橛（別云。你活看）進云。不
許夜行。投明須到時如何。師云。此夜一輪滿。清光何
處無（別云。念言語漢）。
<other>昭覺丈雪醉禪師</other>內江李氏子。襁褓時。禮古字山清
然師為徒。性冲淡。於世邈然。（入道之根）因讀法華經。乃至
一舉手。或復小低頭。皆以成佛道。默計曰。成佛與麼
易耶。遂質本師。師罔措。圓具後。遍參諸方。至破山。問
僧問雲門。如何是佛。門云乾屎橛。意旨如何。山作臥
勢云。老僧不參禪。祇愛伸脚眠。師疑駭。動靜如一箇
有氣死人相似。一夜因倒穿了鞵。脚套不上。擬伸手
[托-七+友]。忽然有省。參天童。一日上太白頂拖柴。因竹簽傷
足。血迸汙地。忽聽梆鳴聲震山谷。忽然大悟進方丈
作禮云。某甲有些暢快。密作聽不清勢。師便打噴嚏。
密打云。那裏失利。來者裏拔本。師又兩喝。密連打云。
翻不暢快了。師拂袖便出。復至蜀謁山。山問。你從南
方走一回。帶得甚麼寶物來。師豎一拳。山曰。別我七
八年。一點氣息也沒有。師曰。若有氣息則不歸了。山
肯之。後住成都府雪居禪院　晚參。山僧一夏已來。
妄談般若。生身墮[托-七+友]舌犁耕地獄。正與麼時。阿誰隨
侍。溪聲首座云。自作自受。師云。我識得你。復云。既是
無人替得。冥應罪緣。毫髮不來。因甚三門廚庫。被蠛
蠓蟲吞却。老僧於須臾頃。遊徧一十八重地獄。末後
為眾兄弟。撥轉今昔關頭去也。拽杖打散歸方丈
　上堂。物物有密語。直捷直到底。七佛祖師來。兩眸擡
不起。林下人十中有九[覤-儿+丘]捕不及。時大憨維那一喝。
師云。好人不肯做。又去屎裏臥　示眾云。靜明無隔
夜禪與人參。復拈拂子云。而今有也。拂一拂云。到與
麼也未　居士問。一口氣不來時。向甚麼處安身立
命。師劈面一掌。士擬開口。師復掌。士請開示。師云。待
汝一口氣不來向汝道。一日又問。一口氣不來。向甚
麼處安身立命。師打一拂。士擬開口。師復打。士云。弟
子不會。師云。賴汝不會。若會。黃河水也須倒流三千
里。
<other>百城著禪師</other>奉節縣沈氏子。三歲解準提解結二呪。
其後博通五經。天文地理。諸般術數。十四遊泮。十六
選拔。身羈功名。心嗜佛典。偶見破山禪師語錄偈云。
<pb n="395"/>
我為生死來出家。何須更算海中沙。無常煞鬼卒然
至。錦繡文章亂似蔴。遂棄官。禮大年師披剃。具足後。
遇竹帆禪師。指參破山禪師。相依有年。總不得脫灑。
一日山喚師答話。師纔作禮。山驀頭一踏。師豁然大
悟。喝一喝。山云。再喝看。師拂袖歸堂。遂呈偈云。本地
風光處處知。芒鞋筋斷絕纖疑。幾回踏破山頭月。帶
露和煙憩隴西。山肯之。住順慶府渠縣興國寺　上
堂。運水搬柴只自知。神通妙用總由伊。算來不費些
兒力。何必三三兩兩疑。僧云。不疑底人來也。師云。須
彌山王在那一劫中與你說破。僧沈吟。師便打（者僧未有
喫棒分在）　上堂。劈不成兩。揑不成團。是箇甚麼。指足云。
一隻草履爛却半邊。不得周全（適纔猶是好好底。隨後咄云。囈語作麼）
　師因雪背師兄問。道得一句。是吾真弟。師打一掌。
背休去。師云。不可向鬼窟裏作活計。背呵呵大笑。師
云。也未見得　師入堂。埜湘驀抱云。正恁麼時如何。
師打一掌。湘沈吟。師又打一掌。師圍爐。湘隨至。問云。
畢竟如何。師拈火示之。湘後契悟。師云。你何不謝我。
湘拈一粒豆置師碗中。師云。今日收得一主冷賬。
<other>黃州黃陂素山冲然義禪師</other>於燕京西山。一僧戴雲
尖帽。穿朱履。著跨[鴳-女+隹]衣。拜曰。和尚還識得否。（但向伊呵呵道
有趣有趣）師拈棒曰。不是儒。不是道。俗人頭戴僧官帽。連
棒打趁。其僧渾身脫却。赤體問曰。和尚今又如何識
我好。（更向伊呵呵云。也好也好）師亦打曰。脫却皮毛換却骨。難逃
法眼破重迷。僧悲感禮謝而退。康熈壬戌春。師預期
辭世。至二月十八午時。上堂訣眾。叉手而逝。塔建本
山。
<other>蔣山芥菴大禪師</other>小參。師云。捲簾除却障。閉戶成塞
礙。祇者障與癡。古今無人會。無人會。三箇成羣。四箇
逐隊。君不見臺山路上驀直婆。明州市裏憨布帒
　曬藏上堂。釋迦老子四十九年。三百餘會。口勞舌沸。
演出一大藏教。天人龍鬼神無不頂戴奉行。誰知落
在我祖師門下。被人喚作拭瘡瘤底故紙。今朝六月
六日。諸檀攀條攀例。來此翻曬。若也彼既無瘡。自勿
傷之。其或未然。好將此故紙。拭淨你底瘡瘤。且那裏
是你底瘡瘤。故紙又作麼生拭。你若生五戒十善底
瘡瘤。將人天故紙來拭。你若生三途六趣底瘡瘤。將
輪迴故紙來拭。你若生無明煩惱底瘡瘤。將真如解
脫故紙拭。你若生四果四向底瘡瘤。將聲聞故紙拭。
你若生六度萬行底瘡瘤。將菩薩故紙拭。你若生火
宅底瘡瘤。將三車故紙拭。你若生安養底瘡瘤。將彌
陀故紙拭。此猶是已驗之方。對症之藥。未出教乘極
則。更有般蹊蹊蹺蹺。古古怪怪底瘡瘤。三種病。二種
光。透之不脫。明之不得。惟我衲僧分上。為害為冤。所
以道。燈心刺著石人脚。火速去請周醫博。路逢龐公
相借問。六月日頭乾曬却。大眾。且道曬乾後又作麼
生奉持。山僧為說陀羅尼而守護之。以兩手捻拳。連
叩齒云。金吒金吒僧。金吒護金吒。吾今為汝解金吒。
終不為汝結金吒。唵吽吽泮泮娑訶。下座　晚參云。
乾坤之內。宇宙之間。中有一寶。秘在形山。大眾。如何
是你形山底寶。一僧云。月色和雲白。松聲帶露寒。師
云。我不答對。不吟詩。只要問你形山底寶。僧禮拜。師
云。禮拜且置。雲門道。將山門來燈籠上。又作麼生會。
僧擬議。師便喝。一僧拜云。深領和尚者一問。便出。師
復喚來云。領後如何。僧云。密不通風。師打云。將謂是
南番舶主。元來販私鹽漢　小參。秋風清。秋月明。梧
桐葉已落。丹桂又香生。長空歷歷鴈過。高樹啾啾蟬
鳴。說甚西來祖意。太煞十分現成。楊美之。郭君建。不
依本分。錯路修行。來我興善寺裏。朝三暮四。念他白
雲老子底上大人。乃呵呵大笑。歸方丈（楊美之。一大藏。郭君建。千
七百。恁麼會得。愜芥菴意。未愜心圓意。且道心圓意作麼生喂咍）　晚參。入院以來
一月。人事奔忙不徹。日日愁米愁柴。佛法無暇打疊。
大眾一體人情。苦苦煎逼要說。大似欠他錢債。還本
還利無歇。興善雖則臂長袖短。今晚不免盡情抖擻
<pb n="396"/>
了罷。遂提起衣袖連抖數抖云。大眾。多得不如少得。
少得不如現得。年窮歲畢。以後再不要上門上戶來
索取　晚參。若起紛飛之心。即究紛飛之處。究之無
處。則紛飛之念自除。返究究心。則能究之心安在。正
恁麼時如何。抱石投江（惟人自肯乃方親）。
<other>台州淨居湛菴常禪師</other>四明鄞邑吳氏子。依金粟悟
得度。圓具。隨悟遷天童。因陶瓦乏人。命師執役五載。
每求進堂。悟曰。此事不拘內外。貴在篤信。師即矢志
不進堂。決於透徹。以作堂外榜樣。一夕閱悟語錄曰。
何不向棒頭指處看。忽然知得棒頭落處。次早呈悟。
印可之　示眾。一言不相赴。知君太罔措。即此罔措
時。便是汝出路。擬向別處討。驢年不得了。年老覺心
孤。誰知多落草。
<other>明州雪竇宏遠詔禪師</other>族姓王。越之觀海衛世胄也。
母一夕夢老人送和尚入室而誕師。總角脫白。參念
佛是誰。依天童悟祖。力究不契。後謁石奇雲於靈鷲。
看雲門東海鯉魚話有疑。一日侍雲次。值旁僧舉問
此話。雲便打。僧又問。雲又打。僧再問。雲復打。師見之。
忽然大悟。乃曰可惜許。三棒也無一點。雲曰。你又作
麼生。師拂袖曰。大雨來也。便出（妙悟）。
<other>蘇州西華秀峰岫雲行瑋禪師</other>長洲顧氏子。年十二。
投虎邱西隱房本如披剃。閩漳黃石齋太史寓西隱。
師出謁。應對不落機。復命為詩。叉手而就。史異之曰。
此沙彌。他日肇興祖庭無疑也。二十五。從牧雲門謁
天童悟。命隨眾滌食器。每進方丈參咨。屢遭痛棒。門
呼之曰。爾滌食器多時。摸著碗底否。師大疑。猛力參
究。忽一夕捲簾頓豁。亟趨見悟。悟曰。作麼。便展拜曰。
謝和尚不通一線之恩。悟微笑而頷之。越三年。隨門
出天童。居吳之銅井山。及門開法古南。命為第一座。
一夕晚參。門曰。心生大歡喜。自知當作。只是下面一
字。山僧續不來。請大眾續看。師出眾曰。賊。門可之。
<other>南嶽法輪石隱貞禪師</other>江西武寧劉氏子　上堂。法
輪貞長老。恰似打油匠。不管菜子桐子山茶子。一齊
收拾榨牀上。冷也一撞。熱也一撞。撞得一點氣息也
無。翻轉枯來。還要加上兩撞。且道為甚如此。良久。顧
眾曰。是則名為報佛恩（明眼宗師。須具此毒辣鉗錘）。
<other>如如懶人方為戒居士</other>歙州人。齠年即有志向道。一
夕夢輻巾道者。引至揚州三叉河寶塔下。視塔影欹
斜。命士將塔扶正。士開塔門著力。通身汗下。忽然有
省。覺身心世界一空。盡古今只是一箇自己。并自己
亦不可名狀。述偈曰。夢中作夢宛然真。耳聽何如眼
聽親。泡影堆中拈寶具。大千活句屬吾人。自此遣妾
茹素。求道益切。一日謁牧雲門於[鴳-女+隹]林。門曰。不生不
滅心聻。士曰。弟子今早渡江。門曰。江上風浪惡。如何
過得。士曰。柁柄在弟子手裏。門曰。即今登岸也。柁柄
聻。（何不便掌）士曰。本寺伽藍米公做。門曰。米公與你有甚
涉。士拱揖曰。即刻拜別和尚。門笑而頷之。曰梅子熟
矣。乃付以偈曰。靈山花下別。京口渡頭逢。君今如是
去。千載起吾宗。後求剃度。門曰。可搆靜室。不必出家。
便化同人。堪稱希有。
<other>潤州夾山蘧夫一禪師</other>宜章李氏子。年十八。投萬松
出家。初謁憨山清於曹溪。卓萬法歸一語。三年不會。
次扣天童悟。棒下有省。後見夾山豫。豫問甚處來。師
曰。浙中。豫豎起拂子曰。還收得這箇麼。師曰。阿誰不
具。豫曰。試呈似老僧看。師拂袖便出。
<other>杭州錢塘理安天笠珍禪師</other>雲間陳氏子。父仲雍。母
金氏。十八出家行脚。參南㵎。㵎示父母未生前話。疑
不去心。圓具後。徧謁知識。過紹興東郭門外。逢殺犯
人。血濺衲衣。打失本參。偈曰。活人頭落地。血濺死人
衣。不知誰死活。斬斷未生疑。呈南㵎。未獲許可。後依
南㵎過竹林。因僧錯會趙州勘破婆子話南痛棒打
出。復喚回來云。與你說箇譬喻。你即是者僧。老僧即
是趙州。拈起竹篦云。者便是婆子。那裏是勘破處。（眉毛
<pb n="397"/>
拖地）僧擬議。南擲竹篦歸方丈。師在旁不覺汗下。洞徹
古今公案。師呈頌云。幾人不戰便成功。（五字足足）獨許南
陽老臥龍。（何處見他）自借東風鏖赤壁。（是非蜂起邪法難扶）賺他血
淚滿江紅。（認奴作郎如麻似粟）南云。那裏是趙州勘破婆子處。
師震威一喝。南便打。師禮拜云。勘破了也。便出。後繼
席南㵎　上堂。抱鈯斧居山。聞名不如見面。著草鞋
住院。見面不若聞名。事到如今。抑不獲已。颺下鈯斧
子。脫却破草鞋。展開驢脚。伸出佛手。菩提路上。扶起
剎竿。廣濟道中。重開飯店。不蓄一粒米。不栽一莖菜。
令一箇箇飽齁齁地。拈却炙脂帽。卸却鶻臭衫。作赤
灑灑淨倮倮漢。若是具頂門眼。懸肘後符。呼喚不回
頭。羅籠不肯住。望剎竿而走。見鞭影而行。山僧不妨
瞻之仰之。即今還有恁麼人麼。驀卓拄杖云。設有。勘
過了打　上堂。大通智勝佛。稽首乾矢橛。十劫坐道
場。猴子繫枯樁。佛法不現前。心肝樹上懸。不得成佛
道。泥神撫掌笑。此四句中。一句殺人刀。一句活人劒。
一句殺活同時。一句殺活不同時。若撿得出。古佛在
你脚底　晚參。大人峯頂無根樹。却被賊子偷了去。
幾多癡漢守枯樁。業識茫茫無本據。以拄杖一齊趁
退。
<other>黃梅五祖千仞岡禪師</other>明州王氏子。弱冠。禮雪嶠信
斷髮。受具天童。看無字有省。偈曰。狗子無佛性。莫道
說得好。閨女學做媒。自身也難保。後往夾山見箬菴
問。舉高峯枕子因緣。言下大徹。呈頌曰。久憶并州是
故鄉。而今身已到咸陽。若教忘却來時路。不是愁人
也斷腸。問擊節稱賞。命師分座。出世潤之金山。鄂之
黃龍。舒之浮度。陞座。春色闌珊三月天。數聲啼鳥落
花前。荷因有熱先擎蓋。柳為無寒漸脫綿。處處勸耕
梅子熟。家家繰繭竹籬煙。分明好箇神仙訣。父子雖
親不可傳　僧問。牛頭未見四祖時如何。師云。花開
蝶滿枝。曰見後如何。師云。樹倒猢猻散　黃梅祖殿
拈香。鉢衣漫與俗家兒。骨董渾身欲付誰。看取東山
山上水。承恩端在逆流時　陞座。鴉鳴鴉鴉。鵲噪鵲
鵲。婆餅鳴婆餅。姑惡鳴姑惡。記取枝頭一一鳥。何聲
不是自家音。師於康熈丙午六月示疾。乃貽書命大
乾明公繼席。再訂以次春二月行期。至是月十七。會
晦山顯公問疾。師囑以後事。至二十未刻陞座。乃問
眾集否。曰集。又問晦公在否。曰在。遂端坐而逝。壽五
十五。臘二十四。塔於東山演祖之右。
<other>潤州金山鐵舟海禪師</other>新安蔣氏子。參南㵎問。一日
侍立次。問謂師曰。你試道一句看。師曰。父坐子立。問
曰。如賓主相見。如何醻酢。師禮拜。依位而立。問曰。你
透得禮拜。透不得禮拜。師曰。是甚麼所在。說與麼話。
問曰。如德山棒。臨濟喝。明甚麼邊事。師擬進語。問以
茶鐘一擊粉碎。師忽大悟。
<other>潭州神鼎雲外行澤禪師</other>婺源汪氏子。年廿五。脫白
黃山。閱三載圓具。參天童悟。問如何用心。得箇入處。
悟曰。無心可用。是汝入處。師擬進語。悟便打。於是疑
情頓發。一夕不覺倚柱失睡。忽聞開門聲。有省。呈悟。
悟為首肯。後倚松際授於磬山。機鋒迅捷。應對無滯。
授曰。汝進語都佳。但桶底未脫在。師發憤力究。一日
因風動簾幙墮地。撲簌作聲。忽然大悟。授始印可。出
世蘄州老祖。湘陰神鼎　上堂。會得也打。不會得也
打。良久。喝一喝曰。姹女已歸霄漢去。獃郎猶向火邊
棲。僧問。文殊乃七佛之師。為甚麼作釋迦弟子。師曰。
鐘樓上走馬。佛殿裏騎驢　問和尚昔在磬山。得箇
甚麼。師曰。山僧愛瞋不愛喜。曰如今以何為人。師曰。
揑棒呼狗。曰恁麼則圓滿菩提。無所得也。師曰。百草
頭上薦取老僧。僧禮拜。師接機峻邁。手眼精明。室中
甞舉狗子無佛性話驗人。罕有契其機者。順治甲午。
師書偈曰。是非海內展全機。多少時師盡皺眉。此日
一無言可付。江南江北大家知。投筆端然而逝。全身
塔於神鼎之右隴。語錄十六卷。附楞嚴方冊藏流通。
<pb n="398"/>
<other>龍華湘翁沄禪師</other>小參。僧問。本是山中出。來作山
中主。上下一和同。春風滿寰宇。如何是山中主。師曰。
身上毛不出。頭上角不全。曰如何主中人。師曰。眼見
如盲。口說如啞。曰掃盡諸方老婆禪。傑出春山無二
主。師打曰。你未有喫棒分在。乃曰。若說佛法供養大
眾。杜䳌聲裏春陰老。若說世法供養大眾。苕水環流
波浪深。罄情撥撒。徹底剗除。更須知拄杖頭一[窾-士+上]。遂
卓拄杖曰。看看。拄杖子惡發來也。三十棒要打臨濟
廝兒。為他纔住箇院子。便乃教人成褫。致令普化克
符。連日在屋角頭傾箱傾籠。漏盡家私。三十棒要打
雪峯箇漢。為他纔得些須供養。便對閩王道。自從先
德山石頭以來。傳此秘密法門。帶累後世攙行奪市
底。把白馬老枕邊破木榍。認作他先祖髑髏。更三十
棒要打古今知識。為他噇却常住飯。終日說大法小
法。向上向下。山中主。主中人。賺引一隊伶俐後生。怖
鏡尋頭。無有休歇。諸兄弟。山僧與麼提訓。你道還有
為人處也無。擲拄杖曰。一徑直二週遮。好眼如何亂
撒沙。日勢已晚。歸堂喫茶　上堂。竪拄杖曰。拄杖子
頭戴寶冠。身披珍御。先天地而不老。後天地而常存。
有時突出人前。便見千年一遇。如今混俗和光。共你
八十三。九十四。教你修省。當機覿面提。與你饒益。覿
面當機捷。你若不信。驀呈起拄杖曰。看看。變作觀音
大士。走入西王母眉毛罅裏。說阿字法輪去也。卓一
卓曰。吽吽。

<sarticle>揞黑豆集卷八</sarticle>

心圓居士　拈別
火蓮居士　集梓
<other>杭州仁和圓照䒢溪行森禪師</other>惠州博羅黎氏子。母
夢白光入懷生師。眉宇俊秀。骨相清奇。性情天放。如
[鴳-女+隹]立雞羣。廿七歲棄家。從宗寶獨公削染納戒。往參
雪嶠信。問乳燕遶華屋。梅子正香熟。如何是西來祖
意。雪云。未曾聞者。師曰。恰似錯問。一日又問。未離方
丈句作麼生。雪側耳。師曰。謝答話。（嬾賓逢厭主。窮漢遇慳兒。然已是大
段狼藉了也次參大覺琇於崇福。覺令作本來面目頌。師
曰。苕溪屈曲水潺湲。萬疊關山一境閒。乍雨乍晴雲
散後。滿天風月到人間。覺云。好與三十棒。（焦桐遇蔡方增價）
師云。恩大難酬。（老驥逢孫始一鳴。桐驥且置。你道蔡邑孫陽。是何面目）一日覺
垂問云。僧問楊岐。達磨面壁。意旨如何。岐云。西天人
不會唐言。令師代僧進語。師云。謝答話。（別云。有勞通事）覺又
云。臨濟道。大凡演唱宗乘。一句語須具三元門。一元
門須具三要路。且道楊岐者一轉語。是那一元。有照
用也無。師云。袖裏金鎚當面擲。（別云。和尚卻會）一日覺垂問
云。僧問楊岐。人法俱遣。未是衲僧極則。佛祖雙忘。猶
是學人疑處。未審和尚如何為人。岐曰。你只要勘破
長老。令師代僧進語。師代云。學人禮拜。謹退。（懺悔底懺悔慚
愧底慚愧）覺又云。楊岐是臨濟兒孫。為甚不行棒行喝。却
作恁麼語話。師云。前箭猶輕後箭深。（別云。和尚須痛喫一頓始得。若
問喫後如何。答云。教伊認得臨濟。若更問老僧喫棒了。你又作麼生。答云。某甲不識臨濟。若更問你既不識臨
濟。甚處學得棒來。但向伊呵呵云。仁義道中。再放和尚三十棒）覺命分座報恩崇福
兩山。師復手闢龍溪菴。為禪悅晏休之所。（即圓照寺）復應
蘄之老祕。乙卯秋。眾請繼席崇福。師遊牛首。逢一道
者。者彈指一下。問是何宗旨。師云。老鼠喫鹽。者云。如
何是藏鋒句子。師云。東西南北。者云。如何是事藏鋒。
師云。隔岸醉人多。者云。如何是理藏鋒。師云。滿江野
鴨子。者云。如何是事理俱藏鋒。師云。水裏船。船裏水。
者云。如何是事理俱不藏鋒。師云。上底上。下底下。者
便作禮。師遊五臺。宿顯通寺。寺前見一婆。頭纏紅布。
𩯭插山花。身披雜襖。左足花履。右足黃鞵。目光射人。
手𢹂竹籃。籃內諸物俱有。口食石子。師問。婆在此何
為。婆曰。乞我一文錢。（何不與一掌。且不負來機）師云。年多少。婆云。
六十四。師云。有家主公麼。婆云。徧地都是。（是何言與）師大
<pb n="399"/>
笑。（放者臭老婆三十棒）婆睜目視師。師便打。（兔起鶻落。箭鋒直注。如大火聚）婆
喝。師又打。（好手手中呈好手。紅心心裏中紅心）婆𢹂籃作舞而去。（文殊耶。觀
音耶。可謂小出而大遇）師遊中臺回。婆仍在路啖石。見師便笑。
口稱南無佛南無佛。師問。婆生緣何處。婆云太原。師
云。幾時到者裏。婆云。今日六月二十七。師云。識得你
也。（在者裏）婆合掌云。大通佛。大通佛。便作禮。提籃而去。
師云。幾不問過。（上大人。邱乙己。化三千。七十士。爾小生。八九子。佳作仁。可知禮也）師
於康熈丙辰六月廿七。示眾曰。明年此日。能見我於
別峯乎。眾罔測。丁巳春。師謝事崇福。遊吳山。見華嚴
蘭若。顧從者曰。此中修篁奇石。可以臥數江颿。吾將
老於此矣。謂主人曰。吾欲於此結一期緣可乎。主人
唯唯。（代呵呵手指云。你者死無葬身之地漢。休相帶累）至六月廿四日。謂主
人曰。明日吾行矣。主人曰。願留數日。候集諸子。師曰
諾。至廿七。諸子四集。乃說偈曰。慈翁老。慈翁老。六十
四年。七顛八倒。開口便罵人。無事尋煩惱。呵呵。總是
一場好笑。復書封龕語云。䒢溪老。䒢溪老。到者裏有
甚麼不了。咄。封却。遂擲筆含笑而化。時異香遠徹。緇
素競奔。至七日掩龕。餘香猶烈。迎龕歸龍溪。塔於圓
照之右脇焉。學士曹本榮曾問師。如何是正法眼。師
曰。煤塊子。曹云。宗門有五家。是否。師曰。一亦不可得。
王熈問。彼此燒作一堆。向甚麼處相見。師召熈。熈
應諾。師云。特地一場愁　老祖開爐上堂。僧問。彤雲
密布。山坐高原。截斷眾流。請師別唱。師云。又是新聞。
進云。祇如未出方丈。法雨已降。神通妙用耶。法爾如
然耶。師云。天不高。地不遠。進云。一杖撥開千㵎月。三
盂收盡五湖煙。師云。近火先焦。僧問。老祖險峻。關山
難越。實可悲哀。乞慈方便。師云。者場大當貴。憑人心
所願。進云。一念休時事若何。師云。切忌。進云。彼丈夫
兮我丈夫。師云。另是一條筋。僧問。千年爐鞴今始開。
人天共聽無生曲。如何是無生曲。師云。當官莫近前。
僧問。輕風拂月寶華開。如何是寶華中事。師云。白馬
紫金鞍。進云。打鼓集眾。師登寶座。意旨如何。師云。且
莫顛倒亂。僧禮拜。師乃云。適纔新聞。普告大眾。誰道
關山險峻。截斷眾流。天不高。地不遠。者場大富貴。憑
人心所願。卓杖云。切忌未生前。你又如何看。好笑顛
倒者。闖破餿粥礶。且莫亂。且莫悶。白馬紫金鞍。騎出
萬人看。咄。現成公案。下座　臘八上堂。僧問。世尊不
覆藏。無端漏洩。達磨不慎初。九年面壁。未審達磨底
是。世尊底是。師云。洞庭湖。進云。分明一點無餘欠。不
待明星已現前。猶是者邊事。如何是那邊事。師曰。鄱
陽湖。進云。踏翻洞庭波底月。萬重雲散月來新。師云。
過渡莫爭先。僧問。掀翻窠臼無些子。踏破元微向上
關。世尊睹明星悟道。是否。師云。前山已解松根雪。進
云。從前太煞郎當。何故如今一毫不拔。師云。石臺又
挂梅梢月。進云。恁麼恁麼。山不是山。水不是水。不恁
麼不恁麼。山是山。水是水。師云。姑蘇城外閶門市。僧
問。梅花初放鴈聲孤。鴈過梅落時如何。師云。惺惺著。
進云。錦上添花。因甚麼學人不會。師云。恰似九江客。
進云。掀翻海嶽。踢倒須彌時作麼生。師云。行堂須仔
細。進云。好手手中呈好手。師云。熱粥熱飯。僧問。清淨
比邱。不上天堂。破戒行者。不入地獄。因甚麼和尚與
人說戒。師云。你為何夢裏推磨。進云。箇裏宗風分外
別。師云。破草鞵。僧禮拜。師拈拄杖云。前山纔解松根
雪。石臺又挂梅梢月。說向諸禪人。惺惺開眼聽。明星
現時。世尊悟道。明星幾時不現。一僧出。師便打。僧茫
然。師笑云。世尊不覆藏。達磨不慎初。洞庭湖。鄱陽湖。
說甚麼梅放鴈聲孤。誰論錦上又花鋪。獃禪客。九江
人愛學姑蘇。姑蘇城外閶門市。家家年到貼神符。老
祖山頭真好笑。兩堂賢聖嘴蠻麤。下座　結制陞座。
問答畢。師云。放下布袋。快活無匹。閒看猢猻。偷喫生
鐵。阿呵呵。的的的。（的在甚麼處）問甚生前面目。誰論梨花
笑日。齋堂有粥有飯。禪和要喫便喫。喫即不無。飽後
作麼生。夜行莫踏白。（難難）下座　解制陞座。僧問。正法
<pb n="400"/>
眼藏即不問。今朝解制句如何。師云。穿山鼻孔破。僧
禮拜。師大笑云。雖然和盤托出。却是大段不同。瑯琊
禪師道。本來無一物。壓殺天下人。直饒便分明。坐在
糞坑裏。作麼生是透脫一路。妙音觀世音。梵音海潮
音。眾兄弟。朝看東南。暮看西北。近世雙笛從羌。侊飯
不及壺飱。下座　上堂。問答畢。師乃云。行脚須具眼。
參禪要識句。大眾。識得句也未。（識又爭能識得）適纔答僧云。
是柱不見柱。咦。非柱亦不見柱。既然。是非都去了。因
甚又說是非裏薦取。汝等諸人作麼生薦。莫是雲日
能催曉。風光不惜年麼。莫錯會好。（不錯會）幸逢征客盡。
歸在落花前。切忌顢頇儱侗去。（不顢頇儱侗○息菴注云。鵞王擇乳。素非
鴨類）所以古德云。至道無難。惟嫌揀擇。桃花紅。李花白。
誰道融融只一色。（桃花紅裏紅。李花白裏白。一時說與君。衲僧口門窄）諸禪德。
瞥不瞥。一夜東風。吹落枝頭殘雪。會麼。老祖殿前。梵
王宮闕。雙峯燈放。九天風月。燕子語。黃鶯鳴。誰道關
關只一聲。（隔牆還有耳撐起眉毛子細聽）不透祖師關棙子。空認山
河作眼睛。咄。冷底冷。熱底熱。粥鍋西邊底。莓苔裹石
碣。良久喝一喝云。歇。如今是甚麼時節。師大笑曳杖
下座　兩序請陞座。師豎拂云。一羣子上來。一羣子
下去。殘夢五更鐘。落花三月雨。合掌低頭換步時。進
前退後翻身處。有利有害。（祇者舉足下步處。迷之則生死始。悟之則輪迴息。迷
者如海中沙。悟者如星邊月。要且不是者箇道理）人無遠慮。歸到故鄉還似
客。（不到故鄉爭知是客）布穀催耕鳴別樹。（自無枝葉那不借棲）叉手句。可
惜許。一切數句非數句。打一拂曰。去。問學人道眼不
明。未審甚麼礙。師云。幾時立春。僧云。昨日二十三。師
云。怪我作麼（別云。聽事不真。喚鐘作甕）　眾入室。師拈杖云。摩訶
般若波羅蜜。明如日。黑如漆。異解多途。商量非一。卓
拄杖云。急。若人信受奉行。一生參學事畢。復舉殃崛
產難因緣。師云。從古至今。拈提者極多。錯會者不少。
龍溪今晚索性與你點出。天蒼蒼。野茫茫。風吹草。見
牛羊。禪和子。會也未。不會。再說一遍。水溢天開隄。花
落滿龍溪。鳧隨潮落去。日上綺霞低。（呵呵。龍溪亦未會得。聽心圓與
你點出。鴝之鵒之。公出辱之。鴝鵒跦跦。公在乾侯。鴝鵒鴝鵒。徃歌來哭。會麼。不會再說一遍。天津橋下陽春水。
天津橋上繁華子。干場縱博家仍富。幾處報仇身不死。會麼。不會再說一遍。空手把鉏頭。步行騎水牛。人從橋
上過。橋流水不流。事不過三。會麼。不會則諸公決定無耳。既無耳。還有鼻麼。聽不見。聞聞看。屎臭氣也不知。咄）
眾作禮。師擲拄杖便起　晚參。師云。萬法歸一。一歸
何處。呵呵。學人也有趣。和尚也有趣。拂一拂。歸臥室
（眼似銅鈴口如木揬）　晚參。師云。山門前得底句。禪堂裏商量
去。進到方丈。不必再舉。何也。天溪不肯孤負汝　晚
參。良久云。諸大德。我已說清淨法竟。是中清淨否。是
中清淨否。是事如是持。餘紙半幅。留與五百年後人
䟦尾。（如此說法。捨四大為牀座。不足以伸供養。惟有一手裂破。一火焚却。億萬斯年。永不回頭顧著。
稍可可恩耳）僧出作禮畢。擬歸位。師連打三棒。（者箇棒。粉骨碎身未
足酬。惟有一口濃涎。劈面三唾）維那問。烏龜入水即不問。相逢不相
識時如何。師云。分明是箇駱駝。進云。但念水草。餘無
所知。師云。口裏氣聞不得。進云。拈却貓兒會上樹。未
審落花流水歸何處。師云。但聞人賣子。不聞人賣爹
　重陽早參。師云。今朝九月九。猢猻上樹賽筋斗。右
轉左。左轉右。好手手中呈好手。呵呵。天溪長老不唧
𠺕（呵呵。山裏猢猻猶自可。街頭猢猻愁殺人）　早參。師云。水中鹽味。色裏
膠青。咄。將謂明星是眼睛。通身有口向誰說。挽盡天
河洗鐵丁　室中晚參。問答畢。師乃云。阿逸多。笑甚
麼。蛇穿耗子窟。普化搖鈴過。嗚呼小子。脚板踏破癢
瘡。近火血沾衣。傷鹽傷醋陳年貨。有人道。慈翁老。有
茶請喫茶。無茶滾水好。咄。漢仙琴高騎赤鯉。羲之寫
字換鵞兒。良久云。歸堂去　六月十九早參。路上紅
塵起。江中白浪飛。卓拄杖云。觀音菩薩來也。有眼者
近前。無眼者退後。一僧出。作禮畢。擬歸位。師打云。與
麼不得得與麼。良久。卓拄杖云。禮拜歸位。（見箇甚麼）真堪
笑。與麼不得得與麼。（䒢溪口門窄）曼拏羅指地為泉。（支吾不少）
胡大頭捶破鐵山。（一場敗闕）若也知去。龍行虎步。如或懵
懂。世尊陞座默然。阿難遣出比邱。左右顧云。半山廟
三天竺。遂以拄杖一齊打散（一場懡㦬）　雪夜晚參。師云。
<pb n="401"/>
喫苦茶。說淡話。誰管佛法不佛法。馮夷翦破龍溪練。
枯柳梅花處處春。咦。月下凍痕生綠井。隔窗玉片飛
無影。樹枝風息轉迎寒。寒人如鳥棲未安。日短夜長
誰先覺。熒熒殘燭嗚嗚角。咄咄。黃龍三關。香嚴獨脚
　冬至早參。師云。冷地裏夢見一獃和尚曰。昨夜三
更子癸時。楓杉隔塢問松枝。滿天飛雪來何處。寒梅
低首笑嘻嘻。他又大呌云。老祖老祖。如今是甚麼時
節。大眾說看。傍僧擬答。師便打。僧復出問。生擒猛虎。
活捉獰龍人來時如何。師云。官法如爐。進云。忽遇透
網金鱗。又作麼生。師云。謹慎火燭。進云。驅耕夫牛。奪
飢人食。未是向上鉗鎚。如何是向上鉗鎚。師叱云。揚
州客。僧擬議。師云。大眾歸堂　小年晚參。眾集。師舉
拄杖云。是我不是。眾茫然。師擲下歸臥室（笑啼俱不敢。始信做
人難）　師見病人多逐苦境。乃示云。莫莫莫。病是眾生
之良藥。我在俗時。一病幾死。正迷悶中。忽聞鼓吹。始
知病源不從他有。遂決志出家云。鼓角分明破毒鍼。
驀然割斷愛情心。死去活來真好笑。石頭土塊盡知
音。語諸人。識病因。大家割捨夢中身。咄咄。不作維摩
詰。文殊何處尋（只消五箇字割捨夢中身）　晚參云。紅不成雪。白
不成血。等閒一事不分明。苦使從頭皆曲折。（別云。紅不強雪。
白不計血。尋常事事甚分明。沾着己躬便曲折）咦。不曲折。大黃體挂穿山甲。
天官之大者。不名所生。人官之大者。不名所職。禪和
子。喫喫　晚參云。僧家無累。以世界為影柱。上觀先
哲。深原道德。下考市流。乃足以羞。禪和子。凴欄莫與
禽魚共。水底月明誰得知。咦。有趣有趣。熱鏊猢猻。賣
俏俐　大雪早參云。水似青銅鏡。山如碧玉城。廚寒
面減色。吟罷滴餘聲。咦。忽燒銀遍野。種玉成田。白初
粘。草舍茆簷。好似瑤池宮殿。天天。空庖恰早炊。爨煙
遲。瓊英亂灑晨光碎。敲冰煑瀹。茗香園蔬脆。一盞麤
飯僧歡喜。人間尚有瓶無米。行脚詩僧得句時。貧家
何限淒凉淚。衲子品格。第一要除葛藤。僧護經姑置
之案頭。何如　早參云。大眾。破除煩惱。五更鐘鼓木
魚聲。因甚又道白[鴳-女+隹]飛來迎赤壁。東坡到處便西湖。
咦。廣濟縣二十四都李大戶物故　早參云。禪者禪
者。前觀音。後勢至。大市以質。小市以劑。咄。往往如斯
　早參。彈指云。剝剝剝。（是甚麼）誰錯誰不錯。（苦者苦甜者甜）語
不傳於輶軒。地不被乎正朔。（三元收不得四句豈能該）樂樂樂。珠
玉碌碌。瓦礫确确。（道得三十棒。道不得三十棒）知藏問。近奉山門
請。水上挂燈毬。是何宗旨。師云是你沒造化。進云。待
有即向和尚道。師云。前面走底麻子笑你　除夕。維
那恭白云。今日歲暮。大眾乞和尚說法。（何不便與一棒）師云。
一年三百六十日。甚麼處去了。眾無對。師喝云。青龍
頭上出米石（䒢溪愛說葛藤禪。呵呵。心園恁麼道。還有人會得麼。莫相孤負好）　元
旦早參。問答畢。乃云。老祖山頭。春至臘完。送客偶出
戶。看雲還倚門。（近來送客日紛紛。看雲無一人）說甚麼未生前。咄。草
蕪沒平野。（䒢溪終日在裏頭輥。不如飽飯禪和。竟似一絲不挂）你要知今日事
麼。木落見前村。（體露金風何處見。牛背上。鵲巢邊）諸禪人。仔細聽。老
祖病多識藥性。憑你說殘臘新春。年新月新日日新。
三家村裏舞魁星。竹裏聲清急薦取。莫將餿話厭人
聽。雞未鳴。風最冷。梅花無數落山城。（好箇時節子。只有一人知。且道
那一人是誰）拍桌云。無花果不結。無枝果不成。（為甚麼不說根）大
笑下座　晚參。問答畢。乃云。洋洋乎。盈耳哉。（盡世界是箇活
虗空）作者七人知也未。（功之首罪之魁）玉環擊碎令人惜。（彼婦人兮
宛作家。我丈夫也胡首鼠）妙手良工修不得。（釋迦掩關。淨名杜口。自餘有甚麼作用處）
鎮江客。雙峯山外衣衫赤。帝釋宮中飛檀特。（舉手攀南斗。迴
身倚北辰。出頭天外看。始見本來人）　元宵解制。問答畢。師大笑云。禪
和子。知不知。燈影裏。馬如飛。處處人槌牛鼓皮。普天
樂。笑話兒。遍地孩兒眼搭癡。咄咄。老頭子。自己家風
不說起。（咄咄。老頭子。自己家風在那裏）喜喜。雨打風吹。破窗無紙。好
似人間措大詩。下座　早參云。宗乘演唱。均一句也。
今人隨其言。見其句。不見脈。古人會其意。見其脈。不
逐句。祖師明其旨。不滯意。不滯句。（不滯即旨也）一通皆通。
不執之即妙。執之即不妙。（今人反以執為妙。以不執為不妙）妙妙。見
<pb n="402"/>
乞兒與美酒。以免破屋之咎。咦。心眼精明。透徹宗旨
者。若碗若盂。若瓶若壺。若甕若盎。皆能建天地。兆龜
數蓍。破瓦文石。皆能告吉凶。是知萬物天地成理。一
物包焉。物物皆包之。各各不相借。會麼。風急啼鶯未
了。雨來戰蟻方酣。真是真非安在。人間北看成南
　早參云。四十二字妙陀羅。泗洲大聖那姓何。老禪客。
武功太白。去天三百。孤雲兩角。去天一握。山水險阻。
黃金子午。蛇盤烏隴。勢與天通。吽吽。䒢溪見處。不瞞
諸公　早參云。德山托鉢公案。誰不水底看月。末後
句。何處尋。咄。翦燭觀機知豹略。掀鬚擊桌助龍吟。呵
呵。瘦竹自搖青夜。煖睡覺聞窗鼠。起和明月小徘徊。
獨[鴳-女+隹]似人行。鴈陣劈空分地。灩灩半池雲皺。靜靜一
痕簷角。溪頭霜雪舞風枝。落葉動寒燈。部伍不齊鐵
馬。打一拂　起七早參云。夫出世至此時。笑啼俱不
敢。論道於末劫。邪正遞相嘲。古亦有之。蔡中郎以反
舌為蝦蟇。淮南子以砌蛩為蠛蠓。高子明以乾鵲為
蟋蟀。文人誤謬。自古為然。何獨於今禪者。比聞有讀
維摩經。（甚麼處是維摩經）至天女轉男。（元來是者箇公案）今時有錯
解者曰。與倩女離魂一般。又有云。不過弄鬼眼睛也。
又有云。者是如來禪。又有云。不合三元三要宗旨。又
有云。與念佛者誰不相似。又有云。不是巖頭末後句。
又有云。豈有男身變女人之理。又有云。恰是竹篦子
相似。（果然耐啗啄）大眾。南風靜兮北風興。吹不了兮紙錢
冷。吹不了兮古戌煙橫。吹不了兮酒旗葉葉江邊
影。吹不了兮野燒痕青。吹不了兮人悲客路斜陽艇。
吹不了兮鬼哭沙場夜雨燐。更有一般吹不了。（住住）子
規啼血月微腥。咄咄。山茗滿斟魑魅舞。百場三萬六
千丁　晚參云。彌勒放下布袋。迦葉難䭾。生者以壽。
死者以葬。城郭以固。三軍以強。千金之子不騎衡。古
人曰。汝等諸人。盡是噇酒糟漢。與麼行脚。何處有今
日。眾禪。契欲不出納。以湮其源。空堂幽幽。有桔有莞。
松下圍棋。松子每隨棋子落。當得麼。（聚百毒於一器。你試伸手拈出
一箇不毒底來看）知藏擬作禮師連棒打出。（三十年後聽淆訛。十萬八千未
是遠）僧問。承聞和尚有偈。西溪之西。畢竟甚麼所在。師
云。你者癩子。進云。學人普天之下都走過。總不曾見
有箇人。師云。廣濟縣去　早參云。撫心自惜。觸物生
感。禪和子。春風天上來。滿城紅與紫。如何朝暮間。飄
落如流水。維那問。兩度上名。未審落在那裏。師云。將
直袋盛著。進云。塵中人自老。天際月常明。師云。多費
閒錢。雲水堂寮主問。水出高原即不問。竹竿頭上禮
西方。意作麼生。師云。兩箇聾子講得好不熱鬧。進云。
卭州多出九節杖。悔𢹂書劒謁將軍。師云。呌做一段
極希罕的新聞　七月十四晚參云。萬物欣交得。江
山閒自知。說甚麼終日嘷而嗌不嗄。終日視而目不
瞚。終日握而手不倪。我憶南湖秋。西山暮雲起。擊桌
云。大眾。幾時自恣。知客問。菩提心作麼生發。師云煩
惱。進云。學人不知落處。師云歡喜。進云。明知向上事。
學人因甚麼不會。師云。十言十當　早參云。衲僧家
發言吐氣。直須脫俗。理要深而遠大。旨要切而明著。
句要煉而顯喻。有意無意間。逗露本地風光。使人見
聞。有所感悟。方極其妙。大眾。觸石而出。膚寸而合。不
崇朝而遍雨乎天下者。泰山之雲。諸禪德。覺華定自
在王如來。如何念。自代云。宜興壺落水。又問。鵲巢避
歲。燕伏戊己。雞有專棲之雄。蟻有兼弱之智。出家兒
向那裏爭勝。自代云。青州人彈指。又問。曾將天補缺。
不禁他移陵。棒喝交馳時。作麼生會。自代云。出生臺
石蓮花（代語神似雲門）　晚參問答畢。乃云。縮却頸。伸出手。
昔日世尊拈花。今晚外揚家醜。今年是壬寅。去歲是
辛丑。天寒人寒時。月下牛如狗。老虎吼。[爬-爪+瓜]當走。道甚
麼雲綻綻。路相同。湖南有。湖北有。山東茄。山西韭。咄。
草裏猢猻打觔斗。維那問。學人大用現前時。和尚作
麼生。師云。一字不差。進云。莫是布袋裏猪頭也未。師
云。為何喫者樣東西。進云。老人言盡。龜哥眼赤。師云。
<pb n="403"/>
黃梅縣地方　四月八早參。云。今日聖誕良辰。洛伽
石呌曰。黃鸝莫作藏身處。一入柳絲遣不開。漢陽江
應曰。楚雲一夜真堪賦。華頂峯道。佛國何年入望來。
泰安山問。天下英雄今孰是。陳摶谷答。大聲空自聚
如雷。老祖各供白水一盃。淡薄淡薄。莫怪莫怪。侍者
出禮拜。師便打　早參云。大眾。道眼若明。纔脫窠臼。
接物應機。如鐘待叩。咦。千萬關山道。平分南與北。觸
目古人思。時憑最高閣。錯。自知老祖癡。見笑水潦鶴。
昔有牛頭會下僧。參破竈墮和尚。遶一帀出去公案。
會麼。良久云。新月娟娟。夜寒風靜山[啣-止+山]斗。起來搔首。
雪裏梅橫瘦。好箇霜天。閒却三臺手。君知否。古人去
後。思念濃如酒。說與行脚人。左掌中書右　早參云。
大眾。一左一右。雖過於中而在中之庭。一前一却。雖
不及於中而在中之皇。世人好盡而遠於中。遠於中。
則必窘於邊幅。必觸於巖牆。必墮於坑壍。誰道本施
土緣第一。僧問。和尚。古人為甚麼走入水牯牛隊裏。
師云。你眉動眼動作甚麼。進云。消得龍王多少風。又
作麼生。師云。審戒時你須盡情發露。進云。說夢老瞿
曇。何處覓蹤跡。師云。低頭持呪去　晚參。僧問。各自
檢點。總成顛倒時如何。師云。上座不見甚麼。進云。十
里大王。五袴蘇途遠近如。師云。買賣不相當。進云。七
佛已前事。為甚麼學人不會。師云。第八句曲山。第九
林屋山。進云。因何三年不喫飯。目前無饑人。師云。官
吏有坐位。進云。眼不挂戶。意不停元時。如何趣向。師
云。軍器局副使袁應華。僧拂袖出。師笑云。大眾。七佛
已前事。四顧何茫茫。總成顛倒時。禪客不見甚麼。呵
呵。宗乘之建。衲子惟智。守位謹常。非明正眼。故先聖
之行脚。入則訊其旨。出則承其法。居則思其道。你要
知十里大王。五袴蘇途遠近知麼。買賣要相當。眼不
挂戶。意不停元時。苟利後賢。不顧其身。上下用成。故
昭祖德。莫道三年不喫飯。目前無饑人。好。見月十五
圓。見缺十六始。誰云芝草無根。醴泉無源矣（如風之蓬蓬然
而起。如山之迤迤然而止）　晚參云。誰令白日晚。坐使遠山青。山
何為兮高高。水奚為兮深深。塢西冷。垂虹亭。龍拖急
雨長橋過。帶累老祖聽事不真　晚參云。天之顯經
隱權。前德而後形。好笑錯過溪邊日已斜。人間五百
年。兜率一晝夜。咦。浮雲隨風。凌亂四野。諸禪子。仰天
悲歌。罷罷。提多迦尊者　晚參云。物扃於所甘。人扃
於所守。為何盤龍明鏡餉秦嘉。辟惡生香贈韓壽。周
脫邱。遮莫牛。正月初十夜如晝。說甚麼蘇州有。常州
有　早參云。盡道今朝是冬至。為甚麼須菩提涕淚
悲泣。迦葉尊者只管冷笑。大眾。記得麼。孟子見梁惠
王。僧問。易開終始口。難保歲寒心。和尚又作麼生。師
云。千世不修。生在貴州。進云。荊三汴四作麼生。師云。
貞節祠南石判官。進云。舉則易。答則難。如何到得和
尚田地。師云。麻城鹽客識闍黎　晚參。問異類中行。
紹隆聖種底。向甚麼處行履。師云。那有此理。進云。耳
聽不聞。眼看不見。七手八脚。三頭兩面。師云。莫進當
舖。進云。香嚴悟處。不在擊竹。俱胝得處。不在指頭。未
審在甚麼處。師云。快去呌菜頭來。知藏問。當初未欲
成相別。恐誤同參一首詩。可是到家句否。師云。快快
搶行李。進云。既是聖僧。為何頭上有漏。師云。幾更時
候起火。進云。碓嘴生花。師云。神明鑒察。知藏擬議。師
喝云。未明三八九。難過祖師關。好笑頭上日輪誰不
見。南無佛陀耶。把臂上高山。山頭妙竅。往追不及。來
不有年。老天。誰言王野歸來晚。今在羅浮作地仙。（打開
布袋頭。放出百千牛。縱隨芳草去。終不被人收。君不見。石頭路。滑如油）侍者問。城中青
史樓。雲外高僧塔。去此之外請師指示。師云。江西錫
箔。進云。可是下文看註脚。師云。衢州阡張。進云。日出
卯。用處不須生善巧。師云。周脚夫發黃病　晚參云。
今古應無墜。分明在目前。因甚又有客愁繁似雨。鄉
路草芊芊。知道了。回首壟頭樹。似接古塘煙。蛙鼓螢
燈蚯蚓笛。鶯歌蝶舞鷓鴣天。蒼天蒼天　因事晚參
<pb n="404"/>
云。今日得箇新聞。有一怪猴。求冥王轉人身。王曰。將
毛盡[托-七+友]去。夜叉纔下手。怪猴呌苦跳去。王笑曰。如何
做人。這箇新聞。可醒瞌睡。今晚舉似大眾　早參。問
赤土畫簸箕。使米跳不出。是也未。師云。闍黎生得好
耳朵。僧作禮。師云。何所見而來。何所聞而去。水底看
紅輪。清波無透路。喝一喝云。曲有悞。周郎顧　起三
早參云。今時禪者曰。三元三要者。不過因便回向耳。
咄咄。你道回向後還有事也無。審細審細。天明時有
人高吟云。山閣行將近。迂迴又隔溪。八窗中遠水。萬
柳外長堤。鑿曲深魚舍。芟枝減[鴳-女+隹]棲。好笑好笑。爹爹
低低　早參云。蘇子美讀漢書。以此下酒。百斗不足
多。老祖瞌睡。似夢非夢。忽聞云。船上不漏鍼。為何枕
頭沒處尋。茲請大眾判斷。若道復讐者不折鏌干。雖
有忮心者。不怨飄瓦。不勞拈出（向伊道。和尚是甚麼心行）　元旦
早參。問答畢。師打一拂云。大樹大皮裹。小樹小皮纏。
古往今來者。歡喜成風顛。喫飯湯。燒速香。開得眼來
天大光。咦。俗氣不除。呵呵。不妨不妨。有大神呪。有大
明呪。有無上呪。甚麼呪。新年新歲。而今而後。入俗隨
俗。入鄉隨鄉。一卷子程子曰。一卷天地元黃。一味順
朱填墨。不用向下向上。所以問新年佛法。答他紫雲
瑞雪降重重。問前三三後三三。答他梵王宮殿隱晴
空。大眾。玉童端拱雙尖上。石船峯在碧波中。年初一。
駕長虹。任從天上醉春風。知眾在否。眾應在。師云。有
功無功。莫使肚空齋堂排齋。佛殿上供　早參云。窮
春秋。演河圖。不如載茗一車。差差。低枝窺簷似含笑。
臨水小村三四家。舉頭紅日近。回首白雲奢。咄。甚麼
說話（自己也覺不好意思）　中秋晚參云。如何是般若體。如何
是般若用。萬里關河遙北望。無邊風趣入秋來。說甚
麼箭穿楊柳。李廣陷番。錯過雲峰悅和尚。故人尺素
年年隔。薄暮清砧處處催。大眾。峩眉山脚下有件事。
極古怪　晚參云。悲歌久去耳。風韻今何如。荒院夕
流盼。古道行人疎。大眾。雲天一片。高談抗冷氈。笑寒
煖世間人面。且休分皂白。儘隨他冷淡因緣。因甚道
杜蘭苦不長。蕭艾苦不殘　早參云。見善修然。必以
自存。見不善愀然。必以自省。善在身。介然必以自好。
不善在身。菑然必以自惡。行森昨夜夢遇老演祖。勝
如得美官。栖栖無聊中。握手意便歡。再三細問。家風
這樣清淡。為何不學化緣　香林禪師誕。眾耆舊請
上堂。問答畢。乃云。九日雨微晴。香風出桂林。鐵樹開
花時。碧雲天。黃花地。金將火裏試。還曾透出一字也
無。天寒日短。一不得向。二不得開。白露收殘月。霜風
散曉霞。一扠一搭時。登高風落帽。老祖能識人。林㘭
多敗葉。卓杖云。千里何明。又卓云。清機歷掌。去不到
去。來不到來。誰不錯會。黃[鴳-女+隹]斷磯頭。人多悲客路。擲
杖下座（機鋒閃[拈-口+(足-口+(雪-雨))]。惟雲門聊可彷彿之）　晚參云。癡不癡。癖不癖。擊
節歌離騷。湘靈招不得。狂風吹落花。花落風無跡。大
眾。為甚麼石山上。寫箇會眾拿賊　早參云。亂石
堆頭泛破航。急流溪畔柳初長。歌欵乃。濯滄浪。四山
遶座。元章米。雪居孫。皆非妙筆。一目連天。蝦蟇埠。狗
兒堆。盡是佳圖。還有一般快活。邇來公令嚴禁。不許
開場放賭。知藏禮拜起。喝一喝。師大笑。進云。面前骨
堆高三尺。莫是三九二十七麼。師云。接客喜送官愁。
進云。華光寺主手脚長。師云。你好似停喪赴考。僧問。
如何是有相身中無相身。師云。費錢因事急。進云。入
市能長笑。歸家著短衣時作麼生。師云。郎中尋韭菜。
進云。橋翁賽南神。日午點金燈。師云。怪不得師叔賣
茶地。問學人肉有千斤。智無銖兩時如何。師云。你生
得好眼睛。進云。寧可截舌。不犯國諱。師云。咄。者樣種
草。進云。忙中怎得作閒人。師云。正好沿街呌　早參。
問古人為何道要真盡屬真。要假全歸假。九年面壁
僧。有口還如啞。師云。你臨財莫苟。僧禮拜。師云。你到
會湊趣。僧問。古人云。總似今日老胡絕望。意旨如何。
師云。你幸得年老。進云。兩手扶犂水過膝。初三十一。
<pb n="405"/>
日日是好日。師云。怪不得前日唐老兒說你。進云。堂
堂密密處。求和尚放一線。師云。昨夜何人呌喊。僧茫
然。師大笑。卓杖云。衲僧家立言。須自出一家機軸。何
必與俗同見解。知客問。不消一曲楊柳枝。請問是三
乘十二分教不是。師云。人搖財落。進云。因甚道福堂
歸來還平善否。師云。你習氣太重。進云。一宿二宿程。
千山萬山月。為何說黃泉無客舍。師去。咄。偷狗橋邊
喫僧飯　落堂。維那問。昔日疎山造塔。因甚道將三
錢與匠人。師云。白身尊者戴方巾。進云。為何又道將
兩錢與匠人。師云。鹽貴米如珍。進云。為何又道將一
錢與匠人。師云。槐陰樹下楊柳精。進云。後來羅山因
甚道若將三錢與匠人。和尚今生決定不得塔。意作
麼生。師云。紙軸公公供熟鴨。進云。若將兩錢與匠人。
和尚與匠人共出一隻手。是也未。師云。左底左。右底
右。進云。若將一錢與匠人。累他匠人眉鬚墮地。意又
作麼生。師云。雪壓蘆花驚白鶴。僧茫然。師云。欲識羅
山與疎山。竹根煙冷鎻松關。鑿渠引水俄成沼。幾多
迷鳥帶雲還。不知今生決定不得塔麼。紙馬店裏遭
瘟殺。不知和尚與匠人共出一隻手麼。木柄斧頭石
碓臼。不知匠人眉鬚墮落麼。煤炭門前畫木杓　起
七。晚參云。大眾。木若稼。纔害怕。何也。不見楊岐會祖
云。百丈開田說大義。是何言歟。楊岐兩日種禾。亦有
奇特語。達磨大師。無當門齒。且道意在甚麼處。禪和
子。山頭日日風和雨。行人歸來石應語。情盡橋名折
柳橋。任多離恨絮條條。良久云。唐朝崔皓寫翎毛（崔皓
雖然不用他。若無崔皓不能寫）　晚參云。嘽嘽兮燭燼燈殘。可笑夢
去來。不言行路難。打一拂云。丹書鐵券。不能以救違
約之弊。五刑九伐。不足以止覬覦之奸。拋拂歸臥堂
　早參云。佛祖以眾生之耳目為視聽。眾生之心為
心。端坐而自化。居成而不有。斯可以謂得正法也。諸
賢契。思於正法。道不遠人。念靜而眾生自清。不疑而
眾生自信。不私而眾生自公。賤珍則眾生去貪。徹侈
則眾生從儉。用實則眾生不偽。崇讓則眾生不爭。始
得人心和平。眾生湻質。樂其生。保其道。優游大德。以
慰老僧厚望。知眾問。發言必有後救。學人不知落處。
乞師指示。師云。令祖甚麼年中歸世。進云。學人不會
隨方斗秤。師云。是你眉麤眼大　安居早參云。大眾
山高尋雲。谿肆無景。南無慈力王佛。南無紅𦦨帝幢
王佛。南無善遊步功德佛。小事之成。不若大事之廢。
疄疄阡陌多。農家無寸泥。誰道秀木扶疎眾草齊。妙
妙。叮的哩。叮的哩　早參云。霽霞散曉雪猶明。枯木
挂殘星。霜花重逼雲裘冷。西望陽關誰故人。咄。貼秤
麻三斤。心共馬蹄輕。打一拂云。金剛腦後鐵釘深
　冬至晚參云。大眾。先德眼目。越洪寧之蕩蕩。追元漠
之造化。跨五三其無偶。邈卓立而獨奇。看却今時。羽
族盛興。毛羣並起。上蔽雲穹。下被臯藪。一塵纔動。大
地全收。咦。晚來初雪霽。煙火隔林微。一徑牛羊入。孤
村桑柘稀。元鳥冬至之日。祀於高禖以請子。諸禪者。
知也未。知客出問。道著不著。孤雲野[鴳-女+隹]。是何語話。師
云。你是那裏戶籍。進云。山舍一年冬事辦。得閒誰管
竹竿低。師云。有管隊在麼　晚參云。三脚驢兒弄蹄
行。導引頑儂上玉京。咦。古今往往向言有壇宇。行有
方表。道有一隆處。覓楊岐會祖。好笑錯過也。寧去累
世宅。不去[鮤-歹+?]魚額。許村人賣磁州石　晚參云。生余
人間世。夫豈不猶人。若少松柏共。除非天地親。良久
云。咄咄。破衲數十年。白髮四五寸。經書不記卷。熟睡
不記頓　早參云。乾坤燈下彰。魂魄枕邊書。猗歟猗
歟。覺有八徵。夢有六蘧。賜玉車而下馳。有那其居。待
漏殿前恐侏儒　早參云。夢覺朔風大。落枝擊虗瓦。
鏗鏘玉磬音。隱隱迭高下。咄咄。西來的旨是何語話。
罷罷。大雅小雅。之乎者也。三千年前。字經三寫。三千
年後。烏焉成馬　早參云。一葉放春流。孤窗來鳥語。
報道馬回子。甕裏捉老鼠。妙湛總持不動尊。在那裏。
<pb n="406"/>
十字街。四隅頭。東西南北。一年歷。八箇節。春夏秋冬。
大眾。記得前歲黃州火發麼。不知打破多少酒甕
　晚參。問學人只具慚愧。求師方便解脫。師云。馬鳴王
菩薩。進云。明明峯頂松。溶溶千江月。可是西來意旨
否。師云。黃泥浸布漆。良久云。草髠留敗砌。樹老落乾
枝。呵呵。比邱牛首。誌公鳥身。信乎哉。諸禪者。若果恁
麼道。又爭怪得無厭足大王　早參云。毗富山頭。豆
花螿露濕。四天之下。蟻隊出頹垣。依報之土。正報之
身。黃雞時⿰口豕黍。白屋曉炊煙。世無災害。祖師無所施
其德。上下和睦。衲僧無所立其功。今日蘭盆勝會。為
何王涅槃罵太歲。柴房寮主問。廣則一線道。狹則一
寸半。意旨如何。師云。問維那給假。進云。如何是不傷
物義句子。師云。你師兄幾箇徒弟。知眾問。罪性本空。
未審和尚教學人向甚麼處懺悔。師云。扛竈擡石磨。
進云。弄罷影戲。回來別賽時作麼生。師云。你却做得
陪堂。進云。波斯不學漢語。師云。你為何鼻孔頭出冷
水　早參云。終年說法一字無。終年學道仍狂夫。諸
禪者。你在老祖何所圖。漁樵耕讀非有心。帝車侯服
非有意。因甚道理安於獨善。勢便於兼濟。盧舍佛言。
千佛諦聽。汝先言金剛種子有十心。若佛子信者。一
切行以信為首。咦。江上始知山色好。時倚層雲望笑
臺。為何又曰十七十八。道著即瞎　晚參云。善無主
於心者不留。行莫辨於身者不立。誰道古路殘[石*((白-日+田)/廾)]。廢
井新田。斷橋荒寺。如此換却幾多人。可知禮也。鞋小
脚大底。因甚麼頭上一箇石盤子。書記出。師便喝。進
云。鳥有雙翼。飛無遠近。學人不知進退。求和尚指箇
出路。師云。兩升米。一箇鉢。進云。人面不知何處去。桃
花依舊笑春風。師云。破碗裝油脚。書記喝。師打出。僧
問。天上無彌勒。地下無彌勒。未審山門前坐的是箇
甚麼。師云。你因何把粥湯洗被。進云。三寸舌頭無用
處。一雙空手不成拳。師云。照鏡放駝腰　晚參云。佛
法興衰。皆有必至之理。人特昧昧耳。不見道聘賢以
珪。問士以璧。召僧以瑗。絕人以玦。反絕以環。大眾。白
鶴峯。烏龍潭。仰山道底。會麼。僧問。平地上死人無數。
過得荊棘林是好手。紫雲山堂前。因何草長丈二。師
云。你去年一病幾箇月。進云。銀香臺上種蘿蔔。大開
佛殿門。阿誰在內。阿誰在外。師云。當初喫冷物起底
麼。進云。新羅人迷路。滿目是青山時如何。師云。那箇
所在最疼痛。進云。日出東方月落西。恰似兩重公案。
師云。你有年底人。想是著嚇生病。僧禮拜。師云。迷路
人。苦郵亭。長亭短亭。滿目是山青。不覺底大風斗雨。
鹿蹄兒趷蹬趷蹬穿山徑。東方日。西方星。兩兩三三
牧童詠。黃花兒。徧地生。疎籬邊。半啟扃。帆飛京口渡。
砧響石頭城。說甚麼銀香臺上生蘿蔔。樹下猩猩弄
眼睛。典座問。未從齋戒得。不向佛邊求。和尚為何教
人發菩提心。師云。伍其良也笑。張伯義也笑。進云。不
因今日。幾錯招愆。師云。江南矮子　早參云。虗空有
體須親證。定慧無門莫妄修。收收。竹枝謾寫當年恨。
星曉寒聲葉葉秋。張打油。李打油。公子城今無食客。
霸王宮已變荒邱。慇懃為謝渭濵叟。空坐磯邊白了
頭。休休。南有睦州。北有趙州。巡照問。古人云。種粟却
生豆。不覺日又夜。是也未。師云。難道街上人不知麼。
進云。千聖頭邊坐。三途脚下行底。請問是誰。師云。一
張紅票　僧問。如何是鳥道元路。師云。白雲飛起紅
葉落。進云。文武兼濟人來時。如何施設。師云。不計飲
酒食肉。進云。邪法難扶時如何。師云。豈有此理。進云。
如何是正法眼。師云。早晚也進云。何以為之大機。師
云。米。進云。何以為之大用。師云。時。進云。異類中如何
行得。師云。斗有大小。秤有輕重。進云。疑情未息時如
何。師云。魚勞尾赤。人勞頭白　同參問。首座親見老
人。是否。師云是。參云。還有奇特事也無。師云。扣冰人
少。崇福人多　僧入室。請師決疑。師云。鬼谷老爺不
在家。僧云。豈無方便。師云。歸去門前自打瓦　僧問。
<pb n="407"/>
如何是清淨法身。師云。普請擔泥。僧云。因甚學人不
會。師云。有直歲在。僧云。如何是超佛越祖之談。師云。
依教奉行　僧問。牛頭橫說豎說。不知有關棙子。如
何是關棙子。師云。止。僧擬議。師云。去　僧問。如何是
妙唱不干舌。師云。罕遇知音。僧云。如何是死蛇驚出
草。師云。照顧性命。僧云。如何是鐵鋸舞三臺。師云。呆
鴨聞雷。僧云。如何是解鍼枯骨吟。師云。切忌寐語
　僧問。終日紛紛擾擾。如何是不動尊。師云。天晴快走。
僧擬進語。師云。換手搥胸　僧問。四方八面來時如
何。師云。門前石馬脚撩天　僧問。羚羊挂角時如何。
師云。引我笑　僧問。一等是水。因甚海鹹河淡。師云。
莫矢溺　僧請益云。不假半寸繩。如何出得深井人。
師云。賴遇天溪。進云。大似失便宜。師云。看你顛倒。進
云。乞師方便。師云。大聖緊那羅王菩薩　僧問。如何
是元中元。師云。日長夜短　僧問。佛心無處不慈悲。
觀音大士因甚不去高麗國。師云。謝汝饅頭湯餅
　游山歸。問僧。塗毒鼓聞者皆喪。因甚擊者不死。僧下
語不契。師示偈云。山上鴟夷又買舟。清風明月幾時
休。欲知進退存亡事。只問歸來鄭化州　僧問。趙州
勘破臺山婆子。畢竟在甚麼處。師云。天開河。進云。學
人不知落處。師云。齋堂東邊。進云。乞師慈悲直說。師
云。趙州兩隻眼。婆子一條舌。五臺山上去。舊路嶺莫
歇　僧問。如何是先照後用。師云。臨濟來也。僧擬議。
師便喝。僧云。如何是先用後照。師搊住云。道道。僧茫
然。師遂托開。僧云。如何是照用同時。師掌云。非驢所
堪。僧云。如何是照用不同時。師云。不知痛癢漢。僧喝。
師云。再喝看。僧又喝。師便打　僧問。如何是無相涅
槃。師云。五里亭十里鋪。僧云。因甚學人不會。師云。驢
前馬後　僧問。如何是雲門顧鑑咦。師展手云。那。僧
擬議。師云了。僧再問。師云去（雲門顧鑒咦。䒢溪那了去。只在此山中。雲深不
知處）　僧問。劈面來時如何。師隨聲便掌　僧問。如何
是大雄山底佛法。師云。白額當途坐。僧云。還有方便
也無。師云。闍黎莫夜行　僧問。如何是西來祖意。師
云。南人瘦北人肥　僧問。諸佛出身處且置。如何是
和尚安身立命處。師云。你却跳得好。僧喝。師云。為甚
麼。僧擬議。師打退　僧問。因甚不點路燈。師云。一任
瞎闖　僧問。入門便喝便打。意作麼生。師云。祖師在
你背後　僧問。不慕千聖。不重己靈時如何。師云。你
五戒也不持。僧云。古人到者裏。為甚不肯住。師劃一
劃。僧喝。師云好喝。僧擬議。師便打　僧問。金鎻斷後
時作麼生。師云。腦門著地　僧問。堆堆坐禪。圖箇甚
麼。師掩鼻云。出去。僧茫然。師云走來。僧近前。師云。三
黃丸好　僧問。從上宗乘。如何接續。師云。日東上月
西下。僧云。與麼則人人有分也。師云。知章騎馬似乘
船　同參問。如何是首座家風。師云。沒籬沒壁。參云。
忽遇賊來時作麼生。師云。憑你摸索　僧問。畢竟如
何是佛。師云。撞不破便燒　僧問。如何是梵音相。師
云。鋪堂不細行　僧問。箭鋒相拄時如何。師云。過者
邊立。僧喝。師便笑。僧擬議。師云。大好箭鋒相拄　僧
問。作麼生轉得自己歸山河大地去。師云。昨夜好秋
雨　僧問。如何是和尚為人處。師云。獃子獃子。進云。
不落古今句。作麼生道。師云。官久必富。進云。七佛未
出世時。向甚處行履。師云。疑人莫用　僧入室請益
心經云。揭諦揭諦。意旨如何。師云。孔子產山東。文才
今古通。大夫天下有。白屋出三公。僧云。學人不知落
處。師云。自衛返魯　僧問。一人發真歸元。十方虗空。
悉皆消殞。為甚麼方丈後泥挑不盡。師云。鬼喫餿饅
頭　僧問。既是報恩人。因甚不識金車山。師云。看你
打之遶。僧喝。師云。有甚了期。僧擬議。師云。還怪得我
麼。便打　僧問。山河大地還有過也無。師云。缺嘴打
鑼　僧問。乍起乍滅時如何。師云。不是鬼燈。便是螢
火　僧問。如何是觀音三昧。師云。夜來孩子哭。僧云。
如何是文殊三昧。師云。日裏踢繡毬。僧云。如何是普
<pb n="408"/>
賢三昧。師云。包公廟裏失毡包　僧問。心佛俱忘時
如何。師云。誰與麼道。僧擬議。師喝出　僧問。浩浩塵
中。如何辨主。師云。飯裏沙多。僧云。謝師指示。師云。莫
亂嚼　僧問。無夢無想時。主人公在甚麼處。師云。大
眾笑你　師問僧。仙鄉那裏。僧答合浦縣。師云。明珠
拈出看。僧無對。師云。想是新戒　師問座主。金剛且
止。喚甚麼作經。主擬議。師便笑。主問。如何是經。師召
云。法師。主應諾。師云。好箇座主。主指茶鍾云。者裏有
趙州也無。師云。匙挑不上　師問。一切葛藤。敲門瓦
子。如今門開也。瓦子在甚麼處。僧茫然。師云。可惜七
間僧堂　僧問。一字不著畫。是甚麼字。師云。鼻大心
無毒　僧問。未生之前。即不問。如何是趙州勘破婆
子處。師云。飯飽弄筯。進云。某甲即不然。師云。要屙那
邊去。僧無語。師云。急歸堂　僧問。如何是有拄杖子
與拄杖子。師云。伶俐好。僧云。如何是無拄杖子奪拄
杖子。師云。懵懂漢　僧問。目前蕩盡時如何。師云。更
夢見甚麼　僧作禮。師問。汝名甚麼。僧云南山。師云。
南山起雲。為甚北山下雨。僧無對。師云。春無三日晴
　僧問。百尺竿頭進步時如何。師云。三月三。僧云。學
人不知落處。師云。起席不謝坐。僧云。從今得箇安樂
地。師云。義塚淚痕多　師問僧。抑而為之。可謂貴人
多忘。擬向那邊施設。僧無對。師問傍僧。若也鑑不出。
落地作金聲。你道作麼生。僧擬作禮。師便打　僧問。
萬法歸一即不問。畢竟一歸何處。師云。昨日典座來。
今朝柴頭去　僧問。髑髏粉碎時如何。師云。僧排夏
臘。俗列耆年　僧問。供養百千諸佛。不如供養一無
心道人。諸佛有何過。無心道人有何德。師云。打鼓轉
船頭　僧問。王索仙陀婆。意作麼生。師云。聽事不真。
僧云。古人點鐵成金。乞師直捷指示。師云。淮北鼓
　師問打稻僧。禾熟不臨場且置。作麼生耕人田不種。
僧無對。師云。賀家湖上天華寺　僧問。不是風動。不
是幡動。是甚麼動。師云。禪和走入漆桶。僧云。和尚作
麼生。師云。䒢溪號做慈翁　僧問。樹凋葉落時如何。
師云。大好從頭起。僧云。體露金風。又作麼生。師云。歌
於斯哭於斯。僧喝。師云。汝命何短。僧擬議。師打退
　僧問。至道無難。唯嫌揀擇。是否。師云。雙陸盤開大喝
彩。進云。如何是至道。師云。不差不差。進云。學人今日
得遇和尚。師云。禪客昨晚在那裏歇　僧問。如何是
大通智勝佛。師云。古家橋下。進云。為甚麼佛法不現
前。師云。臨平腐乾　入室。僧問臨濟的的意作麼生。
師云。官打現在。進云。學人不識宗旨時如何。師云。我
是天溪主人。進云。道眼如何得明。師云。禮防君子。進
云。乞師方便。師云。你問甚麼。僧惘然。師云。近前來。僧
近前。師大笑云。金風落落洗芳菲。瘦盡千峯鴈始飛。
南海一波長不定。西山半面莫疑非　僧問。燕子善
談實相。如何是實相。師云。韓獹韓獹　僧問。撩起便
行時如何。師云。泥作頭　僧問。如何是古佛心。師云。
橋流紅樹。僧云。如何是物不遷。師云。葉泛霜波　僧
問禪客相逢祇彈指。此心能有幾人知。如何是此心。
師云。闍黎鼻頭黑　僧問。如何是道。師云。好日多同。
僧云。如何是道中人。師云。再過一家　僧問。作麼生
是禪。師云。日裏不點燈　僧問。牛頭未見四祖時如
何。師云。初七清明。僧云。見後如何。師云。念二穀雨。僧
又問。上木下鐵。意旨如何。師云。逢凶化吉。僧擬議。師
大笑。僧再問。師云。近日工夫太殺閒　師問僧。無根
樹子作麼生種。僧無對。師云。巡山稍暇　僧請益。舉
元沙問光侍者打鐵船也未。光無對。請師代。師云。今
日好風。問進門一句作麼生道。師云。猢猻騎鼈背。問
既是大雄山。因甚麼又道雲覆菴。師云。你是瓶窑來
底。僧云是。師云。扣冰去　黴天連雨。師落堂云。大眾。
因甚麼迷癡。許久不晴。眾無對。師云。知之為知之。不
知為不知。天上雷公呌。地下走蟛蜞。呵呵。好場熱亂。
以拄杖畫云湄。眾茫然師喝云。聾牛瞎驢一齊打散
<pb n="409"/>
　解制。師問僧云。秋風清。秋月明。百城煙水任君行。
只有一事。撞見勝熱婆羅門時。莫道在者裏起程。何
故呢。彭。良久云。你道老祖意在甚麼處（黎家蠻子腦後見顋）
　師問僧。語是謗。默是誑。語默向上有事在。甚麼事。呵
呵。不到死牛邊。不欠死牛錢。我與麼道。你又作麼生
　僧問。如何是學人親切處。師云。火燒烏龜。進云。如
何是本身盧舍那。師云。受戒也未。僧云。如何是清淨
法身。師云。鬬打相爭　僧問。如何是大通智勝佛。師
云。東廊西廊。僧云。為甚十劫坐道場。師云看你顛。僧
云。作麼生佛法不現前。師笑云。酒鬼子。僧云。何故不
得成佛道。師咄云癡蟲　師問柴頭。無根樹子斫斷
也未。頭無對。次早云。昨夜看無根樹子。聞鑼聲忽然
斷去。師指花云。因甚麼喚作海棠。頭擬議。師便掌
　僧問。清淨本然。云何忽生山河大地。師云。你尋衣單
麼。進云。學人請問佛法。師云。天旱棉花少　僧呈懷
州牛食禾頌。師笑云。蠻婆哈醋嘴三尺。村老聞酸面
百摺。引得乞兒聳膊寒。儼然一幅吳生筆　師垂問
云。祖師西來。籬邊山菜帶泥挑。滋味新鮮好。諸增上
慢者。聞必不敬信。侍者答云。甘草甜。黃連苦。師云。向
去莫言今日事。觀音自在放毫光。誰不忍者說。答。深
山藏猛虎。師云。風燈動夜幃。大棒打老鼠。為甚麼窗
敲碎玉聲偏細。答。明月堂前風冷淡。師云。太平時節
桑麻話。不用兵符佩絳紗。錯過也。答。雲從龍。風從虎。
師云。蛟翻波作雪。鼉吼氣蒸雲。金色頭陀供麥飯。還
知否。答。曲不藏直。師云。畢陵伽呵叱河神。梅花倒影
插人頭。是否。答。樓閣裏善財。師云。一鈎新月魚吞影。
雙峯雲外瞑。是何病。答。碧波生水面。師云月上女出
城。舍利弗入城。布袋和尚何故如今笑不止。答。辰屬
龍。卯屬兔。師云。東西南北。水灑不著。潑墨飛毫。莫浪
題。你能搆得麼。答。雨過看長虹。師云。禪和子。親舍每
疑雲外近。長安翻覺日邊遙呢。侍者答不契。師遂遣
出　問簷前水滴。當下心息。學人無席帽。乞師葢覆。
師云。你該結識沈華國。進云。不憐鵝護雪。且喜臘人
冰。師云。你曾當衣單麼　問此事楞嚴常露布。而今
忘却來時路。乞師指示。師云。肉麻。進云。鍾馗醉裏唱
揚州。大家拍手上高樓。師云。難消菩薩　問明堂瓦
插簷且止。因甚道無量大病源。師云。一箇兵丁一條
鎗。進云。學人久立請師珍重。師云。你快拏船板走
　問停鉏傾麥飯。臥草不抬頭。果然是許他知音句麼。
師云。你這條命再生的了。進云。也是海晏河清。行人
避路。師云。父母單養你一箇麼　問法久成弊。如何
醫得。師云。兵兵梆梆竈上響。進云。適來錯相問。千里
却同風。師云。定是老鼠　問朝到西天。暮歸東土。意
旨如何。師云。客寮裏誰哭。進云。放火殺人。可有四無
量心否。師云。葛仰橋慌慌慞慞進來作甚麼。進云。因
風吹火。用力不多。師云。你快裹著被坐　問不坐孤
峯頂。常與白雲齊。莫是和尚境界麼。師云。你羯磨師
甚麼病。進云。風吹柳絮毛毬走。直至如今笑不休。師
云引禮師燒辣湯　問千日斫柴一日燒。因甚道如
龜[焊-干+恭]文。師云。又是江北人。進云。三十年後。此話大行。
師云。莫進廚房　問月裏塔高十二層。天外星纏五
百杪。果是西來祖意否。師云。啞子嚇老鼠。進云。春風
觸目百花開。如何是格外提持句。師云。鬼張鬼勢嘴
面。（罵盡天下老和尚）　問三歲獅子吼。十方沒狐種。因甚又
有跛鼈出頭行。師云。你也該讀句書纔好。進云。貓有
軟血之功。虎有起屍之德。師云。殿主夜裏還打坐麼
　問十字街頭望空啟告。不知是何公案。師云。毛銀
匠弔紙。進云。蕩盡則且置。穿青那一人是阿誰。師云。
你且餵生口去買石　問一箭遍十方。落處無人
見。學人今日舉似和尚。師云。蔡家莊火燒屋。進云。日
間迷路者。幸自得安寧。師云。松頂上翻車　問三世
諸佛因甚麼不知有。師云。你會算命麼。進云。請問和
尚大了當人。還有事也無。師云。說你改惡從善了。進
<pb n="410"/>
云。定州磁器似鐘鳴。師云。你道奇也不奇　問千鈞
之弩。不為鼷鼠發機。猛虎入門時如何。師云。你曾做
過清唱麼。進云。銅頭鐵額。鳥嘴魚顋。不為分外。師云。
投在那箇旗下　問弟子昨日不知舌頭生箇甚麼。
乞師相救。師云婁羅。進云。酪本一齊拋時如何受用。
師云。做官底做宮做賊底做賊　客僧問。古帆未掛
時。因甚道後園驢喫草。師云。夜長。進云。從門入者。不
是家珍。作麼生。師云。脚冷。僧作禮。師云。顧水自憐湖
水碧。高吟贏得四山青。劵內者行乎無名。劵外者志
乎期費。物之始也傾傾。至其有也錄錄。至其成形。端
端王王。豈是天用莫如龍。地用莫如馬。又何必五明
囊盛百草露。洗眼。祖堂寮元問。大用現前。不存軌則。
和尚還肯放過也無。師云。羊死薑爛。進云。一人因說
得悟。一人因喚得悟。一人聞舉便回去。那箇親切。師
云。剔耳莫搖頭。知藏問。振縮一任和尚。葉落不知秋
人來。如何接待。師云。話得是。進云。通身體不圓。繁興
不布彩。門前殿後。意作麼生。師云。天理。陰隲　僧問。
昔日鵝湖孚不出方丈。因甚道在床上食油糍。師云。
你昨晚在客房做甚麼。進云。老祖後山五百里。師云。
莫走這條路。進云。因甚道九世剎那分。師云。見笑識
者　問無鹽無醋。有飯有粥。為何又抝直作曲。師云。
張思存鞋店。進云。白雲三片四片。黃鳥一聲兩聲。請
問是境不是。師云。河東草紙。進云。總不恁麼時如何。
師云。軍器不入門　問父母所生口。不能為學人說。
未審將甚麼說。師云。你吹也吹得好。唱也唱得好。進
云。學人也曾在人家屋簷下過來。師云。所以令弟隨
處告訴人　問東家點火。西家暗坐。祖師的旨。乞慈
道破。師云。除下左邊竈門來。進云。到頭霜夜月。任運
落前溪。師云。可曉得漢陽鹽商姓麼　問欲識歸源
處。趙州東院西。是甚麼語話。師云。你為何到喬孟真
家裏。進云。有語須道却。無言鬼也瞋。如何是末後句。
師云。料你不是這樣人　問梟首甑人擕劒去。如何
是衲僧真活計。師云。難怪知隨著急。進云。五鳳樓前
則不問。城隍廟裏事作麼生。師云。山上不曾寄棺材
　問古人道。五九盡日又逢春。果是佛法大意麼。師
云。你不該怕冷。進云。透網金鱗猶滯水。回途石馬出
紗籠。師云。衫子做得精巧　問白雲銷散。紅日東昇。
別傳的事作麼生。師云。收起文書曬豆豉。進云。道泰
不須天子令。行人盡唱太平歌。師云。山東路難走
　問三界無法。何處求心。師云。李正春中秋榜。進云。龍
行虎步。拋在千峯崖下。師云。金華知縣氣成病　問
護法持符命。請師赴應機。正令當行時。羣迷如何指。
師云。你又像白兔山時。進云。緊著離水靴。踏破澄潭
月。師云。門前十九箇大字　客僧問。少室山前無異
路。因甚又道差別智難明。師云。噯㖿。人無廉恥。不若
狗彘。進云。閙市裏打靜槌。西方日出卯。師云。苦哉撞
在者箇網裏　問道人活計只如此留與人間作見
聞。不知是箇甚麼。師云。作揖老師兄磕頭小師叔。進
云。學人洞徹無窮底。踏倒須彌第一峯。師云。糞坑邊
生棗子　問明明超主伴。了了徹真空。可是無諍三
昧也未。師云。蕭居士罵城隍。進云。船子風高千百年。
一曲漁歌少人和。師云。不信便問隣單　問。塵埋牀
下履。風動架頭巾時如何。師云。像蛇三箇眼。進云。聲
前薦得。孤負平生。師云。非痰亦非血。進云。為何師僧
頂上戴冠子。師云。你道像箇甚麼。進云。燒盡魚龍。違
負則積。師云。禮拜須虔誠　僧問三身中那身不說
法。師云。街裏人為甚麼相罵。進云。莫是法華鋒前陣。
涅槃句後收麼。師云。打得不亦樂乎。進云。古人道前
日遭賊意旨如何。師云。黃啞子哭外婆　游蕪湖。僧
問如何是本來面目。師指漁舟。僧茫然。師便掌。良久
云。會麼。江水生。江月起。青簾白舫江風駛。江頭老翁
披短蓑。獨泛江心羨魚美。大張一網羅羣魚。羣魚湧
出江心裏。勇者傷於鈎。貪者傷於餌。起者如浮瓜。落
<pb n="411"/>
者如沈李。入者困而怒。出者躍而喜。大者三尺五尺
長。小者七寸八寸止。老翁一縱仍一擒。網大魚多莫
能紀。須臾捲盡千傾雪。勢及馮夷也披靡。禪和子。本
來面目在那裏　問雪上加霜。眼中添屑。若也不會。
北鬱單越。和尚家風如何施設。師云。你却會[爬-爪+瓜]旱船
進云。七凹八凸無人見。百手千頭祇自知。師云。飲水
皺眉行弔哭。進云。軒昂獅子首。牛足馬身材。師云。皮
穿骨出　問杭州蘇州浩浩。何者是諸佛真道。師云。
打石客人喫菜盤。進云。六十二見本。妄立虗假名。何
為真實義。師云。你聲口有些蹺蹊　問無著菩薩發
一念心清淨。為何不見真文殊。師云。再去單下摸一
陣看。進云。惺惺直言惺惺。歷歷直言歷歷。師云。只恐
是破瓶破缸。進云。障蔽魔王一千年覓金剛齊菩薩
起處不得。未審在何處住。師云。你今早曾進廚房麼
　師問侍僧。三世諸佛。因甚麼不知有。僧答不契。師
云。記得江西鐵樹宮麼。進云記得。師云。黧奴白牯却
知有。僧茫然。師云。大好河南歸德府。僧求開示。師云。
清晨寺裏鐘。黃昏祭鬼鼓。吾欲觀於轉附朝舞　問
小鍋煑飯上蒸菜。飯正香時人正饑。此是甚麼人境
界。師云。肚痛換眠牀。進云。但知隨例餐䭔子。也得三
文買草鞋作麼生。師云。摩利支天大煩惱　問枯木
無花幾度春。斷雲猶挂樹梢頭。是何意旨。師云。黃昏
不看病。進云。日月盈昃。秋收冬藏。可是衲僧家風耶。
師云。周駝子偷瓜　問庭前花發庭後見。上界鐘聲
下界聞。極則事又作麼生。師云。魁星頭中舉。進云。天
旱萬民愁。無風浪也起。師云。入門看右手　問穿楊
箭與人驚句。不是臨時學得來。是麼。師云。酒能誤事。
進云。為甚麼十字街頭窮乞兒。腰間挂箇風流袋。師
云。老鼠恨貓兒。進云。昇元閣前且止。洛陽峯畔作麼
生。師云。你又戴孝帽拜壽　問不是見聞生滅法。葉
落歸根露遠山時如何。師云。一五一十。進云。不脫麻
衣拳作枕。幾生夢在綠蘿菴。師云。山下人盡知你做
事　問演若何曾認影。善財不往南方。甚麼意旨。師
云。莫怕。進云。可是紅爐[焊-干+恭]出鐵烏龜麼。師云。牛屎。進
云。大風吹落楞伽山時如何。師云。捧起看　問憍陳
如尊者。甚麼年中行道。師云。你帖子皮上如何寫阜
字。進云。雪內牡丹花。師云。咄二郎神　問尺頭有寸。
鑑者還稀。秤尾無星。如何分曉。師云。過房抱養。進云。
三處不成。一亦非有。和尚向那裏答學人。師云。你屬
牛底　問借問通元士。何人不到家。枯樁笑石人。何
得口吧吧。還有指示處也無。師云。後架裏打點看。僧
喝。師云。火燒帽子麼　問怛薩舒光。泥沙匿曜。如何
是向上事。師云。多災多難。進云。掌鉢盂向香積世界
喫飯者。為何出身無路。師云。蔣家廟好燒香。進云。單
著布衫穿市過。且道是阿誰。師云。你道該打不該
　問陝府灌鐵牛。嘉州打大象。是何語話。師云。你莫準
提閣鋪單。恐害擺子。進云。黑黑黑。道道道。得得得。師
云。觀門朱扁額　問到處逢言不識言。三春不樂止
林泉。學人權借一問。乞師方便。師云。張缺嘴彈棉花。
進云。雨滋山草秀。東風不裹頭。今日偶然失利。師云。
上座算計甚好。進云。幾乎一場特地。師云。落瓦打奴
頭　問長亭良夜月。多為客舒鋪。如何是到家句子。
師云。土地公。土地婆。進云。從前有箇無生曲。且喜今
朝調已成。師云。曹直歲箬帽。進云。金色光明雲。銀色
光明雲。落在甚麼處。師云。走得你屁出　僧問。如何
是應無所住而生其心。師云。硯山亭。僧再問。師云。饒
州客　送亡僧歸。僧問亡僧遷化向甚麼去。師召云。
闍黎。僧應諾。師云。那裏來。僧茫然。師云。再打鼓　僧
問馬祖一喝。百丈三日耳聾。意旨如何。師云。非公境
界。僧擬議。師便喝。僧禮拜。師却問。迷中有悟且止。還
知悟中有迷麼。僧茫然。師大笑。僧求指示。師云。少避
老。賤避貴　僧問。如何是一句中具三元。師云。戈溪
扇子。進云。如何是一元中具三要。師云。紙骨鮮明。舉
<pb n="412"/>
南泉示眾云。三十年來牧一頭水牯牛。擬向東邊牧。
不免犯他國王水草。擬向西邊牧。不免犯他國王水
草。不如隨分納些些。師拈云。和和和。東西幾何。南北
幾何。歸去歸去。免風免雨。耕耨以時。實我倉庾　舉
僧問資福。古人拈槌豎拂。意旨如何。福曰。古人與麼
那。僧復問。拈槌豎拂。意旨如何。福便喝出。師云。資福
善擒虎兕。者僧不解轉身。當時見資福道古人與麼
那。便云學人今日錯舉。看他如何施設　舉雪峯於
法堂前坐。眾集。峯拈拄杖云。者箇為中下。僧問忽遇
上上人來時如何。峯拈起拄杖。雲門云。我不似雪峯。
打破狼籍。僧問未審和尚如何。門便打。師云。雪峯拈
起拄杖。雲門問著便打。圓照即不然。忽遇上上人來
時如何。但云。去。汝非其人　舉僧問元沙。盡十方是
一顆明珠。因甚學人不會。沙云。用會作麼。師別云。曾
問幾人來　舉湖南報慈云。我有一句子遍大地。僧
問如何是遍大地句子。慈曰。無空缺。師別云。出得還
你好手　頌世尊初生。并雲門瑯琊拈語。月上山城
征馬急。雨過新水芰荷香。自此洞庭秋正好。煙波聲
裏鬬漁郎　示徒云。末法陵遲。行脚後賢失本。邇來
惑世邪禪。雜謆日盛。生奸[狂-王+皆]。興世情。借佛祖緒餘以
緣飾。語誕而行𤜤。貌似而心非。自謂續先德之禪。沿
引俗習。迷昧後學。誘以知識善名。使學者憧憧趣外。
惙惙隨流。喪其根本而不自知其邪。咸共相述其業
而寵狎。汩亂道眼。譸張正法。斯乃宗乘大害。視而難
見。聽而難聞。世莫能辨。結俗以自旌。託名疾固。曲求
以好合。託名恒順。枉直以取舉。託名作家。屈道以弭
謗。託名游戲。多攀市井俗流。麤誦古人陳語。託名豪
傑。飾非而[佞-二+〦]張。無綸而詞穢。託名博通。居必談詩。遊
必俗舍。託名無礙。聾瞽世人。貫以𢟵術。託名傳道。其
大抵苟可以沽名射利。知非正道仍不捨雖知正道
而不能射利沽名。必不取。心妄於內。形勞於外。其伶
俐足以將此。便巧足以莊嚴。稱託比類足以充慾。檀
護聲勢足以恃橫。是以奸而稱善。亂而稱靜。暗而稱
明。邪而稱正。斯乃外道羣𧳍。裨販魔匠。中下根僧。皆
合掌而欽羨。揚聲以同好。至死尚習其餘污。被害猶
恨已所不及。悲夫。後學陷溺蓋如此。何可救也。以其
泉不自中湧。而注之者。皆魔外遺毒。莫不忘本趣末。
紛紛擾擾。馳騖不已。至於上亂下喜。左狐右豺。同體
相詒。師友相詐。大壞宗風。故沽名射利者。（四字括盡）先祖
至禁。夫參禪學道。救世大善。然而行者不以其正。則
不免其大惡。吾徒慎之　示徒云。慧命相繼。始於正
悟。而終於宗旨。繁文不與焉。後賢雖有根本而不加
之眼明。則必惑。毋謂拈頌易學。旨脈難識。世皆知浸
水及物則生。其所不及則死。不知日月之所照。功莫
大焉。禪流受法蔭甚遠。莫識其由來者可笑　示徒
云。凡說法務胸中流出。先有眼目。而後發之宗旨。則
縱放自如。不落常套。若就事說理。承言接語。一有留
滯。雖甚工巧。終屬死格。昔人論易曰。易簡而天下之
理得。又曰。不易乎世。又曰。變動不居。周流六虗。惟變
所適。至簡故易。不易故深。變易故神。咄咄窗敲竹。睡
醒茶熟。天水鸚𪃿綠　示徒云。禪莫大於淨德。道莫
大於智眼。昔日初祖至少林。面九年壁。演拈花旨。寂
若無開示意。漠若無知見路。而佛法興。二祖單傳心
印。續佛慧命。大唱宗乘。規矩不設餘煩。法懸四海之
內。供奉諸方。禪衲來覲。是故淨德乃能利生。今世禪
者。專為門庭。以斂奸邪。攀外護於宰宦。以備疎虞。營
大欺小。風震天下。法子橫行。以彰市肆。門人雜亂於
內。學者結識於外。事逾煩。叢席逾亂。謀逾滋。奸邪逾
熾。門庭益設。魔患逾侵。彼非不欲為興。然失者。乃舉
措暴昧。虗妄門庭。故祖師尚淨德以苞身。開智眼以
傳遠。人信其真。從其化。懷其正。宗其旨。美其示。不敢
違其言。僧不罸而畏罪。不賞而歡悅。漸漬道德。大行
法化。如近水地濕。近火土燥。以類相及。山川出雲雨。
<pb n="413"/>
邱阜出蒸氣。四瀆百川。無不從源。小者從大。後者從
先。選佛場中。南面主人。人天眼目。雖一舉措動作。不
可失於正法。吾徒識之　示眾云。每聞學者云。昂溪
和尚不喜人做詩文拈頌。是何言歟。點鐵成金。轉凡
為聖。無過此道致妙。揚芬振藻。宣詞吐臆。述事陳理。
抑揚今古。則斯道最勝。故汾州頌出而洪都寢議。雲
門遺偈而越主遙拜。曹山三問。金吾謝過。雪竇示拈。
中丞悟心。枯木以善言得義。死心以頌詞保德。溈山
警䇿而外道伏。湛堂折柬而內翰從。先德宗旨。代有
能言。忠國師致答於肅宗。興化酬偈於唐帝。丹霞題
石橋。周太守施金於北寺。祖師讚鐵塔。張總帥舍宅
於南溟。明教錄奏於金闕。投子布引於歐陽。浮山九
帶。動警禁掖。法眼戲吟。吐秀宮庭。以至仰橋垂元君
篇。東禪著僧史什。風穴有玉牒遺文。保寧投水府佳
章。是知此道為貴。上重侯王。下及士庶。通天達人。際
明徹幽。用廣機神。胡可廢也。昔我濟祖。高提心印。指
後學於頂門開眼。法道大闡。源還流長。德肩諸佛。功
施曠劫。而諸祖承之。醞釀鴻化。故賓主語脈。磅[礡-莆+蒲]亶
厚。河嶽英靈。會為法器。跨越季世。籠⿱卓前古。遞代傑
出。法語非周漢子史所能比綴。偈頌非晉魏盛唐得
擬伊吾。諸祖徵別拈頌。亦往往超於上世。縱橫收放。
清聲古色。大都斐然。但老宿稟材不同。示人靡一。故
其發機。或閎大而肆。或簡省而深。或清言而綺。或莊
語而峭。邇來叢林更盛。僧倫益秀。競好拈頌偈文。多
所述作。業遍海內。老祖博蒐羣錄。暇日披閱。乃知器
以材成。語緣志異。體視斯時。意生於境。烏能大同。然
花發以根。物貴在質。姝色自然。粉黛為假。正法眼藏。
翦綵非真。即諸爛然。而索諸無味者。虗也。假也。今人
學大慧步者。字模句倣。非不儼然。徐視而形色雖具。
神氣都絕。何者。古宗匠有其眼而言諸。今時禪者無
其眼而亦學諸。故辭雖肖而悟非真也乃順朱藻繪
雖像。無正眼鎔鑄者皆假也。優孟之誚。可無懼乎。昔
大慧不擬圓悟。圓悟不擬演祖。演祖不擬白雲。華祖
不擬虎邱。中峯不擬高祖。而皆卓然為後世宗。則各
極其至也。苟極其至。何世不傳。而必曰吾學某體。過
矣　示徒云。上古師僧行脚時。品高韻逸。氣靜神閒。
而意致幽深。語味不盡。故稱僧中絕倫。末法堪嗟。學
游談而稱悟道。及乎付法住持。施施佛祖容貌。匈匈
市井汙行。多方營求盛利。盛利至。則隨積敗德[彳*(替-日+心)]尤
者。何也。不能知恥知過。而附集者不正。恣情縱慾。則
翼佐者邪羣。故法道存亡。於是乎在。諦審先宗哲匠。
高蹈獨往。以法自任。身寄五濁波流。心越三界之表。
道全於內。物遺於外。豈與俗輩競門庭而飾侫世媚
容耶。如上林喋喋嗇梟。春蜩夏蠅聒耳。德業不足以
相涉。聰明不足以相資。蓋魔外黨隊。見稱波旬。迦葉
苦行。謂為法王。則衲僧不在於聲色也。今叢林稄稄。
知識茀茀。誰念祖宗正法。傷哉。人入豺狐狼伍。方思
獅子智明。處於不德惡族。始信高操不渝。咦。法道凌
遲。須當竹柏其行。雖歲寒而無改。峩然卓[托-七+友]。確爾不
移。莫蓬轉以循俗。莫易志以趨流。然而任法道者。不
能免羣惡不生憎。不能使魔外不侵害。故苦且難而
多貧。順世情者。樂且易而皆富。是以俗流莫不委此
而就彼。秉操孤立者。志定計決。勸沮不能回。知足知
止。憂患不能入。困頓而彌堅。窮獨而不悔。嗚呼。處此
者可謂長吟甚於痛哭　示眾云。凡看語錄。須深探
其義味。不為誦佛祖空言。乃有益。猶宜依卷帙始終。
字字詳玩。久久得前人作用。參錯在胸中。乃為不負
所見耳。佛法雖均。機捷為上。宗乘或同。遲緩為下。句
能發意。以切為貴。眼能決擇。以捷為奇。善應機者。若
救火拯溺。得其妙者。若驥飛矢射若烈焰熛室。必急
馳灌潑。若待穿井而救。則基棟焚矣。驥所以見珍
者。以其日行千里。若延旬而至。則與駑䮓均矣。箭所
以殺人者。以其應弦而倒。若窮日而至。則與擲樹者
<pb n="414"/>
等矣。眼所以為貴者。以其見機而捷。若過後而方明。
則與無眼者齊矣。眼不早明。敗而始悟。可謂有眼者
歟。故有眼而不捷見。非正眼也。能明而不能大用者。
非宗匠也。句貴潔。意貴切。始稱宗門大匠　示徒云。
宗乘接人。意因時用。句適時變。時有賓主。用有隱顯
根有小大。施有險易。識時知變。可得而用。隨機知宜
可得而行。是故法無常格。事無定軌。動靜屈伸。唯變
所適。須知眼之明昧從其類。識其根。則動靜應機。見
句以觀其心術。因語以探其虗實。則正法藏者。由斯
明矣。相應者。主賓同道元要所施之的。承乘奪縱之
令。理事抑揚之旨。雖彼暗來。而可以照用得其真。縱
奪互換。而可以料揀得其實。弱而不懼於敵者。得所
據也。失而不懼於亂者。得所變也。柔而不憂於敗者。
得所御也雖後而敢為之先者。應其始。賓競而主得
安於靜者。要其終。故觀變現者存乎道。辨逆順者存
乎眼。察虗實者存乎旨乘。明出處者存乎理事。賓主
終始。各存其會。峻捷尚元痛快貴要。賓昧好先。剛壯
惡首。主明讓後。退變光大。收放有宜。而不可貪。縱奪
有時。而不可濫。犯貪之語。過不在大。失濫之句。害不
在深。演真乘。辯語脈。取種草也。立宗旨。慎攷究。豈容
易乎。料揀照用有時。意句不可忽略。臨機殺活之際。
纖芥不可假借。觀時識用。用無窮矣　示徒云。道不
屬修。不屬不修。然而行解相應。名之曰祖。上僧忘名。
中僧立名。下僧竊名。忘名者體道合德。享人天之福
祐立名者修身慎行。懽榮觀之達顯。竊名者厚貌深
奸。揚浮華之俗態。足之所履。不過數寸。然而咫尺之
途。顛蹷於崖岸。拱抱之梁。沈溺於川谷者。為其立無
正地。衲子學道。抑亦如之（學道者。自揣何等便如鏡照面。妍醜并然）　示
眾云。老祖常住者。乃寶掌千歲和尚開山也。寶掌和
尚。中印土婆羅門子。示生於周威烈王之十二年。丁
卯歲七月七日午時也。師生多瑞應。骨氣不常。目大
鼻長。耳垂眉高。緊握左拳不展。父母知非凡器。甫九
歲。即以投佛陀精舍為沙彌。當祝髮際。怡然開掌。出
珠呈本師。遂合十頂禮。見聞者奇之。故命名寶掌。師
既符願離塵。如嵩頂蟠松。肅然卓於霜雪中。雖八風
競拂。莫能易所操也。每歎去佛時遙。未及親承慈誨。
輙忘寒暑。廢寢食。竭力於如來三藏。精練殆盡。猶期
有教外別傳。以是遊五天竺。博問聖賢。歷數百年。始
遷震旦。時正漢末桓帝之初。趣蜀。偕賓頭盧尊者登
峩嵋。禮普賢大士。止於大慈寺。十餘夏。嘗兼旬一食。
持誦不輟。丞相何進奇而贊曰。勞勞玉齒寒。似迸巖
泉急。有時中夜坐。堦前神鬼泣。師嘗曰。吾有夙願住
世千歲。今六百二十有六矣。由是人咸目為千歲和
尚。嗣至五臺。禮文殊大士於金剛窟。正值三國紛紜。
南北各據。時有李道元麻衣子達真人等。易衣侍師。
遊古義豐郡。即今黃梅縣伏羲畫卦場。漢謂雲臺山
者。師見其峻險𡸗𡸗雙嶦嶫嶫。乃歌曰。憑高遠眺。見
萬里雲無留跡。屾峮如畫。風煙寂歷。破翠數聲牛笛。
桂魄飛來光射處。冷浸一天秋碧。須繫履撩衣。乘雲
同去。細玩清涼國。遂即那羅延窟雙峯下古佛基。支
撐以棲。奄百十秋。人少知者。偶聞佛圖澄隱於終南
山。因肩筇往訊。澄見而問曰。庸庸斯世人。賢奸欲測。
叵。師應曰。吾道一陽生。葭動方妥。時已晉綱不整。
五馬渡江。師辭澄。仍歸雙峯。感雷虎隨護。雖兵燹縱
橫。而雲中鐘鼓。未嘗廢也。嘗示眾曰。一簾霞影搖虗
榻。十里松陰要綠苔。莫打子規啼竹裏。恐驚雷虎動
林隈。有偓佺仙人。來自海島。同師上南嶽。為羣仙說
戒於祝融峯。感白猿進果。黑彪守戶。神龜獻芝。紫鸞
伏座。安居數十夏。過匡廬。訪耶舍尊者於五老峯。尊
者一見而詰曰。路深猿哭虬松舞。石臥雲流牧子歌。
老大德從甚處來。師笑曰。蘿萬古而挂木。土何日而
生薺。者曰。藥苗初茁。竹母纔移。遂相將上金輪峯。禮
佛舍利塔。經宿。復下南康。聞達磨自嶺南來建鄴。遂
<pb n="415"/>
與尊者別。往白下見達磨。咨決心要。磨震聲召曰。老
闍黎。師應諾。磨大笑。師於言下大悟。七百年中珍惜。
直下泮然冰解歸述偈曰。梁城遇導師。參禪了心地。
飄零二浙遊。更盡佳山水。逡巡泗洲。與智者大師順
流東下。由千頃達琴溪。至今赤鯉古潭。有唐裴休所
書寶掌石存焉。詣延陵。邀紫髯道士。同陟天台。過石
梁。登赤城。訪曇猷尊者。師指麥問曰。如海斯湧。滿車
汗邪。者振錫云。折楊皇華之語。缸面甕頭之詞。果報
如斯。功德如斯。師遂辭。上華頂。禮長耳定光古佛。航
南海。禮觀音大士。旋四明。挈竺歷法師進蜀。謁二祖
神光和尚。踰棉竹山。過白帝城。書旅亭壁曰。日出東
邊雨又飄。棧前棧後草蕭蕭。不知良友居何處。山徑
雲深數問樵。遂離蜀。復遍遊鴈宕。磅[礡-莆+蒲]翠峯七十二
菴。憩大龍湫。友博具那尊者。榜菴曰。觀不足。額天柱
巖以忘歸。隱士陶宏景。因立忘歸觀不足之二亭焉。
銘詩曰。天下名山曾過目。就中此景難圖錄。山前千
歲白頭翁。猶道一生觀不足。師聞傅大士法化雙林。
特往而參之。問如何是佛正法眼藏。士叉手曰。空手
把鉏頭。步行騎水牛。人從橋上過。橋流水不流。師復
詰曰。莫便是教外別傳耶。士曰。碧水映孤峯。寒潭迎
皎月。你我不知宗。須彌足底越。師從遊數載。適魚浦。
跨赤符大巖等諸勝地。又回司空山。隱於古廟中。高
士沈約過謁。書石云。寒風吹破故窗紙。片片雪花落
供臺。添盡三衣仍似水。拾薪深撥地爐。師將約閱
舒城。拉三祖遊羅浮。訪葛洪真人於梅花塢之洗耳
泉。師吟曰。萬頃青山。一分梅花三分竹。行吟住宿。只
許仙郎獨。葛亦和云。禪翁來時。恰好收碁局。烹茶熟
三祖撫掌曰。稚川稚川。莫辭忙碌。钁筍燒青玉。三人
大笑。聲震石落。落石洞今在梅花村側。唐運肇興。復
歸雙峯老祖寺。有行盡支那八百洲。此山偏稱道人
遊之句。與四祖信和尚盤桓。遂請四祖住持老祖寺。
乃渡河至少林面壁崖。復走幽州。遊西山。訪華嚴室
利尊者於潭柘寺。歷上方。造真定。禮大菩薩。遇白足
企都仙。師與語。彼所執。遂𢹂歸黃梅。訪五祖忍和尚
於東禪。往來莫逆者數十年。蘄黃兵擾復隱於浦江
赤巖之間。時有淀溪朗聖僧者。忍祖之法孫也。獨居
晏如。師與之善。嘗命白犬馳書。朗亦以青猿致訊。韋
臯題朗壁。有白犬馳書至。青猿洗鉢回云云。未幾。朗
公遷化。師乃泛濤江。挂笠會稽雲門。時唐高宗顯慶
二年。歲在丁巳。師已滿千歲。又餘七十二年矣。忽於
七月七日示徒如光慧雲等偈曰。本來無生死。今亦
示生死。我得去住心。他生復來此。遂掩目趣寂。七日
復甦。囑曰。吾滅度後。宜塔於此。後有迎吾骨西歸者。
慎毋拒之。語訖長逝。眾遵遺命。遂塔全身於若耶溪
南。每值風雨。塔光旭麗。至壬戌夏。五月五日。適有梵
僧至。遶禮師塔。塔戶自開。舍利炳然。光耀莫倫。寶骨
顒然。杲杲赤文。僧祝畢。提頂骨振之。節節連絡有緒。
浴於池。裹之西去。雲霄浮影。隱隱樂聲。彌日不絕。洗
骨池今在舍利塔左。按師所歷數十餘處。俱成招提。
惟黃梅雙峯老祖寺最都。以在四祖五祖之前。故稱
老祖寺焉。行森忝寓丈室。瞻禮古儀。若對風前瘦竹。
令人五內俱冷。嗚呼。數千年來。名山大川。新棟復
者。蓋不知其凡幾。而此間之落然簷楹。吐雲吞月。曾
無微損。至於泉石松篁。尚含餘韻。得非師之高德所
鍾。烏能若是其神護耶。森嘗閱五燈。及祖傳。其所記
過略。適以山居多暇。故詳考夫古會稽記事。唐彚搜
奇。白氏類林。羅浮舊志。天台會纂。法苑珠林。鴈宕集
等。敬述師平生行實。俾道照高懸。致後昆有所鑑云。
拜首謹贊。懷悲願。露古顏。孤筇直過萬重關。竿頭風
月灘灘別。足底煙霞處處閒。稱幽興。惟此山。驚回龍
夢出潺湲。奇石蟠松無限意。雙峰絕頂許誰攀　示
眾云。一切眾生皆有佛性。一切眾生皆無佛性。諸禪
者。昂溪平生愚鄙無他好。獨好五家語脈。好明古人
<pb n="416"/>
宗旨。不好掩目害後賢。而性復疎懶。不能骫骳取名。
圜轉滑稽以遊市井。苟非從佛法相視。鮮不對面失
之。所以云。流水韶華。東山日上。西溪月斜。看彌勒樓
閣。壺中洞苑。別有平沙。惜於今。紅塵白浪天涯。回首
處。殘陽亂鴉。歎溈山堂前。穿簾燕子。今在誰家　示
眾。做知識當如將軍臨敵。衲僧家當如處女防身。將
軍失機。則一敗塗地。處女失節。則萬事瓦裂。可不慎
哉　復友人書云。參禪學佛祖。不必言。妙在學佛祖
而宛然佛祖。尤妙在不獨禪宛然佛祖。而德品亦宛
然佛祖。蓋禪從德品中光揚。惟德品去佛祖不遠。故
所謂禪。與佛祖相近。若學佛祖。不知德品為何如。動
以狂放字句求佛祖。胡可得耶。比來老師大衲。所謂
欲進前而不御。遙聞聲而相思。麟鳳擬麏雞。珠玉較
礫石。白日垂其照。青眸寫其形。故凡操千曲而後知
聲。觀萬尤而後識器。知音同道。歡然共懌。流鄭眩人。
無或失聽。聊舒鄙悃。謹復　答禪友書云。接來翰。知
寶剎錢米山積。院事川湧。然而折腰趨豪門。低眉見
護法。拱手道左。望塵遙拜。屏息車下。不敢高聲。泥沙
在衣。風塵掬面。衲僧之志亦盡矣。臨風念友。中心若
結。先德云。南陽忠國師。三詔竟不赴。遂使唐肅宗。愈
重於佛祖。然我望南陽。雲泥雖異路。回首思古人。媿
汗下如雨。豈可為一身。法門同受汙。萬古長江水。惡
名洗不去。呵呵。釣竿頭上容漁隱。少風波處便安身。
還笑那著甚羊裘嚴子陵。老祖峰頭。雪霽清境。但有
荒崖怪石。修竹古木。日啜苦茗。睡起曳杖。放脚不知
遠近。亦曠然真趣。與棒喝談禪。未見議優劣也。臨楮
馳切不盡　與友人書云。年來萬慮冷。唯說法結
習。頗以此自累招言。用是勇念。書壁云。老境病磨。不
弄拈頌。佛前發願。再不搖舌。自今以始。朝粥一盂。夕
燈一盞。健即游山。作老道人行徑。唯持知足。知止四
字。憶昔三十年前。飽聞浙中山川奇勝。壬辰春。腰包
䇿杖。登天封。步國清。過石梁。涉洗腸池。宿赤城。遍探
寒明兩巖。徘徊縱觀。倚老松。臥怪石。往往摩腹大笑。
廢草鞋三十。又乘潮二百里。游鴈宕。進老僧崖。遇一
怪物。似人非人。裸立水上。風顛狂笑。呼天絕呌曰。天
乎。那羅波婆多。行森不顧。行數里。山漸深。石漸幽。坐
飯佛石少息。又行。石牙齒足。皇皇巨松。曲者如蓋。直
者如幢。立者如人。臥者如虬。松下溪深。有潭沮如。伏
見風輪井。鏘然而鳴。井上碧霄巖蘿蔓密布。蜿蜒而
入。頂有䖞𧓁。赤如鰸𩺵。朱目長爪。俛而㖃。咮然長詠。
行森遂度夏於碧霄峒。左右石筍。高絕無數。上有荼
萎薋蕷。仰不見日。忽聞鵔䴊鳴。樵子伐木。谷響⿰金豕鋃
如撫琴。呼而與之語。諤而顧。如麋鹿不可接。進靜明
崖。石屋數百。曲折依巖壁為欄楯。屋北羅漢三生石。
過大龍湫。見瀑布千尋。頂有浴鴈湖。闊千頃。瀑懸注
潭。變幻不一。如飛雪。如紫煙。如團雲。如水萡。如翔禽。
如走獸。如玉柱。如珠簾。或散或聚。或現或隱。時作雷
聲。時復寂然。忽而彩耀祥光。忽而黑霧閉潭。觀之不
足。令人忘歸。三宿巖下。出潭游翠巖龍鼻泉。石峰磛
碞。磪蒐若錦屏。𡸤崒峉岶如蝸鼠。繚繞乃得出路。窗
牖相值。山風颯然。堂殿鈴鐸皆鳴。十數衲僧。相顧而
驚。不知身之在何境也。且莫。皆宿。於時仲秋望後天
高露清。山空月明。仰視星斗。皆光大。如適在人上。窗
外怪松數百。修竹千竿相摩戞。聲切切不已。崖前棕
櫚。如鬼魅離立突𩯭之狀。十餘僧相顧魄動不得寐。
遲明各去。既歸。夢中猶恍惚若有遇。今居老祖雙峰。
因追念之。往往想見斯游。特書寄同志老友。則台宕
勝境。不動足而在蒲團前矣　老祖監寺寫師真求
讚。行森最初行脚時。倔強孤立。不事衣履。到處人多
輕忽。既而參雲門雪大師。一見便許入室。呼為嶺南
長子。乃題自真示云。者漢古怪。見不唧𠺕人。毒罵若
生冤家。見有苦志學者。歡喜猶甚。今朝坐此奚為。等
者無鼻孔禪和。宗風何曾寂寞。及到大雄。老人見讚。
<pb n="417"/>
笑曰。大師一生口硬。爭奈齒不關風。遂命行森領眾。
以至開圓照。住老祖。不覺屈指便逾念載。呵呵。若論
宗風。便乃見笑三家村裏王大伯　復居士書云。行
森和南。聞風日久。恨愚衲多病多故。不得面晤請教。
承翰勤懇。甚慰懷仰。接示此公纂刻拈頌。捧讀增歎。
然拈古者辨眼目。頌古者顯法道。拈而不正。則眼亂
於實。頌而不切。則道失其真。道之失。由於順情而害
法。眼之亂。在乎棄目而信耳。耳目雖異。宗旨顯明。顯
明而拈妄。不可以稱拈。宗旨而頌迂。未得以言頌。頌
迂拈妄。則佛法亂矣。是以先祖元要真旨。不可雜以
邪解。料揀語脈。不可欺以虗文。賓主誠分。不可罔以
混統。故眼正以擇法。則真假易辨。明眼以驗人。則邪
正難瞞。若名實顛倒。便可歎惜。先宗大匠。廓徹亮於
聞前。智鑑出於意表。不被世情昡惑。不以名色易眼。
不沒纖芥之善。不掩螢⿰虫壽之光。呵呵。黃河古道金堤
阜。青草新波水拍天。社燕城烏渾不解。飛鳴只在土
塘邊。茲因浙僧遊山。故輙附奉答。草率不盡　答友
人書。行森和南。寶山風物何如。諸禪可與共林泉之
樂否。寒暄異候。即日起居奚似。伏惟萬福。院事不至
勞勤耶。行森形影相弔。日在枕席。幸無俗擾。承問古
今宗旨。快哉高論。濟祖宗旨。遞代深宏。絕於谿徑。比
來俗禪。喜習邇聽。遐則偭焉。有好盡其心於臨濟宗
旨者。大匠也。人亦有好盡其心者。未必臨濟的旨也。
捨斯。辨亦小矣。春木芚芚。援我手鶉。去諸千百歲。祖
師若存。去祖日久。呱呱世僧。各識其類。譊譊市禪。各
習其師。惜哉。近世不信真悟也。曩者演祖出於白雲。
雪竇出於智門。諸方美其語脈。如泛浩浩滄溟。而得
樓航巨力也。故曰。眼明者。後賢從。真悟者。後賢師。若
云因其俗禪。盛而行之。亦可以謂道。譬諸琴瑟鄭衛
調。俾夔聞之。必不可以謂簫韶。若云知解邪禪。擬古
真悟。如舉世盡寒。𥀔裘不亦燠乎。燠哉燠哉。然而有
寒者矣。非其用而望諸。非其道而行諸。必不可以至
矣。適晤令弟。喜其志於信道。想令叔必少加餐也。行
森和南上復　答禪者書云。一報七尺軀。天地委形
耳。終隨物盡。奈何以熱緣為長物也。衲僧家常空其
心。慈其容貌者。不以世態莊嚴。加乎道德之上。觀眾
猶賢。自視猶不足。故同道願諫而不倦。事無大小。咸
明乎眼。然後舉而行之。己諸所明。既不可昧。而己諸
所暗。又取於眾言。是以眼得先眾。而眾後之矣。故夫
福緣過眾。未足貴也。勢位過眾。未足貴也。聲名過眾。
未足貴也。衲僧所貴者。道眼懼其不足。不善恐其有
餘。不善未嘗不知。知之未嘗復行。夫不善猶疾病。攻
之則病去。不攻則日甚。故衲僧相求。非特取樂也。將
以改不善也。不善不去。則道眼不明。自然之理也。樂
改其不善者難。以不善告眾者難。夫惟衲僧。能為人
之所難能。是故世所難及。既能世之所難能。又反覆
鑽核。然後人所諫者纔竭。盡知己迷昧之行矣。倘知
己迷昧之行。而不能取人言。又隱己過拒人之諫者。
細人也。先德是以務鑒察於眾賢。以觀得失。俗世邪
禪。以為己既大矣。福矣。才矣。滿矣。是以辜罪昭著。腥
德穢揚。識者傷心。聖賢暗惜。曾不自聞。愈快如也。是
己之非。遂初之謬。至於身富道亡。可悲矣。上古宗匠。
非家饋而戶贈也。僧俗莫不稱祖焉。今世邪禪。非家
劫而戶奪也。識者莫不指謫焉。由此觀之。眾無賢愚。
見善則揚譽。見惡則指謫。此眾情也。未必有私愛也。
未必有私憎也。衲僧立身。不為識者揚譽。而為後賢
指謫者。未盡為正法之行也。盡為正法之行。將若佛
祖焉。世人雖於佛祖難及。其敢謗諸乎。止謗莫如自
悔。療垢莫如親水謹復（開堂領眾者。當人書一通懸之座右）　答禪者
書云。不落古今句。曷謂之好奇。坐貽謗缺。噫。可怪矣。
然而虎豹之文。不得不奇於犬羊。鸞鳳之音。不得不
奇於烏鵲。金玉之光。不得不奇於瓦鐵。自然之勢也。
夫佛法。何物也。籠天地於正眼。挫品彚於指點。若非
<pb n="418"/>
謝去朝華。振起宗旨。不過一俗禪耳。何用哉。古宿示
人活句。先祖務去陳言。殆有見於摸擬不無。蹈襲為
病。故奇可也。好奇。不可也。彼蠡測者。正如嫫姆妒黛。
乞兒誚金。其金黛固無恙也。奚怪之有哉。佛以正法
眼藏囑付摩訶迦葉。二十八傳而至中夏。初無文字
言句。可傳可說。真徹悟者。即付即受。必須徹證於契
會。初祖面壁九年。獨有二祖得旨。餘其根器稍劣者
非正脈也。今世衲僧。雖學古人死格。此旨不能得也。
縱具世間智。文字通者。閉關讀書十年。刻菩提印自
佩之耳。故曰。神而明之。存乎其人。苟非其人。道不虗
行。邇來語錄。蘊藉風流。倣古人意句。出語雄渾俊豔。
固自不乏。而求其眼目精明。旨脈婉轉。若演祖華祖
保寧勇和尚者。何可多得。確有神化妙悟。好奇二字。
不足盡之。

揞黑豆集卷八（終）

<talk>No. 1592-B
 破戒居士心圓妄語</talk>

<other>第二頭（第二頭。第三首皆影出向上者一著子知有向上。大法無不明矣。大法既明。斧柄在
手。於以芟除一切公案枝葉不難也語云。龍門之桐。高百尺而無枝。文理且然何況禪理）</other>
圓曾榜門云。一不談佛法。二不談世諦。反手把籠頭。
背鞭打不著。脚跟穩實者。不吝辭。通箇消息有禪者
見。乃擊戶三下。（秖有權。並無實。秖有照。並無用圓曰。我盡知你做處。
者箇都拈過一邊。（窮家私一抄便盡）借一句子指月看者曰。
今日特來相看。圓曰。你者一句是指是月。我不鑑。你
自道看。（步步登高易從空放下難）者曰。居士莫耳背。圓曰。向伊道
我不鑑。者無語。良久云。居士作門外人也。圓曰。你是
門內人否。者曰。雖不居門內。要且不在門外。圓曰。你
在甚處。者又無語。圓曰。法眼未明脚跟不實。相見未
得在者便去。少選。却回云。我有語也。圓曰。月聻。者扣
門云。第二頭來圓。開門相見問云。作麼生第是二頭
事。（喫緊要問）者曰。鵞王擇乳。素非鴨類。（揀去水耳。若是乳。無你擇處。恁麼會
去）圓曰。三世諸佛。不出於此。者曰。某更有一問。背鞭
打不著時如何。圓打云。掉過來就與你一頓。者呵呵
大笑。今將開示不本色鉗鎚。故書此以為嚆矢。
示善信。諸方知識。踞曲彔牀。扇兩片皮。鼓粥飯氣。抖
擻屎腸。搜尋佛法。餿酸花鳥。饐餲風雲。嚼爛蔴斤。齩
殘矢橛。吐出半醉半醒句子。文不通。義不貫。他既難
明。自亦不解。喚作上堂法語。學人念得。𡎺向皮袋裏。
鳴腸[唲-儿+米]胃。呌做參禪。參到彌勒下生。還許夢見老婆
汗臭氣麼。及其魁者。則按定死格。順朱填墨。步步摹
倣將去。印模互脫。口耳遞傳。抱不哭孩兒。打潔淨毬
子。把索纜放船。抱橋柱澡洗。恁般見識。饒伊十坐道
場。九開叢席。語錄塞破四天下。也只是箇館驛裏撮
馬糞漢。有甚麼衲僧氣息。有甚麼利益人天。嗚呼佛
法至今日而虀腐極矣。心圓行業未純。脚跟未實。分
宜緘口屏踪。入山養拙。其奈火蓮居士。篤信此道。大
悲普願。誓度方來。命圓舉古糾今。闡揚法要。不敢任。
亦不忍辭。只得不揣愚陋。覥顏代庖。效鼙一上。更不
之乎者也。鐵酸饀。木札羹向道打破鍋。許喫飯。運出
自己家珍。直下葢天葢地。作麼生是自己家珍。若要
了知。也極省力。心圓不惜眉毛。聊通一線。會麼若不
會。自是你根性遲鈍。莫怪他人。喝一喝下座（鵞王擇乳。素非
鴨類）。
示善信。逢佛殺佛。逢祖殺祖。逢羅漢殺羅漢。逢父母
殺父母。逢親眷殺親眷。始得解脫。不與物拘。透脫自
在。臨濟與麼道。刀呢眾中莫有帶得者麼。山僧要借
看。忽有箇見義勇為底丈夫。踏步向前。掀倒禪牀。拂
袖便出。山僧呵呵大笑。向伊道三箇未在。何故幽州
過得便新羅。此去崖州十萬（鵞王擇乳素非鴨類）。
示善信訶佛罵祖。不是不是。行棒行喝。不是不是。向
<pb n="419"/>
上向下。不是不是。全提半提。不是不是。佛慧祖燈。不
是不是。蔴斤矢橛。不是不是。忽有箇聽事不真。喚鐘
作甕底奴出來道。長老恁麼舉。不是不是。直須打了
趁出。又有箇從苗辨地。因語識人底漢。出來道長老
恁麼舉。不是不是。亦須打了趁出。何故殺人不要見
血為人須是為徹（鵞王擇乳素非鴨類）。
示善信。成劫已前。壞劫已後。無佛無眾生。一切語言
文字。身器世界。何處去也。正當恁麼時。是汝諸人向
甚處安身立命。伶俐衲子。杜撰禪和。會得者不妨出
來一喝。會不得者亦不妨出來一喝。心圓總不計較。
何故。馬祖百丈臨濟未出世已前。你那裏學得者虗
頭來。可謂咬人矢橛。不是好狗。直須還我空劫已前
面目來始得。有底道。未審居士向甚麼處鑑。向伊道
徹骨徹髓看破了也。有底道。請居士向空劫已前問
來。向伊道。且喜你會一喝不作一喝用（鵞王擇乳素非鴨類）。
示眾云。撩起便行。已遲八刻。便下座（以下第三首注明此條）。
<other>第三首（第三首較第二頭。況而愈下矣。然此易入彼難入也。麻谷接良遂。睦州接雲門德山
接高亭。溈山接香嚴。翠巖接雲峯。皆向第二頭接。今人視古人。奚止日劫相倍哉）</other>
仰山和尚云。不思而知。落第二頭。思而知之。作第三
首。心圓作第三首去也。以筆畫○相復抹去云。是三
是一。乃擲筆呵呵大笑云。正是第三首。
示眾。古人云。眨上眉毛。早已蹉過了也。又云。如口銜
樹枝。答語則喪身失命。又云。待汝開口。堪作甚麼。又
云。要塔樣何不早說。已被人借去了。又云。忘却了也。
又云。適來猶記得。又云。賊過後張弓。又云。父母所生
口。終不為子說。又云。打即任打。道即不道。又云。任從
滄海變。終不為君通。又云。佛法大有。只是牙痛。又云。
寧可截舌。不犯國諱。又云。曹山解忌口。又云。要頭便
斫去。又云。三世諸佛口挂壁上。又云。移取案山來。即
向汝道。種種指示。是甚麼物事。直得如此隔礙難道。
心圓不惜口業。一總為汝註破意根纔動處。[鷂-缶+(工/山)]子過
新羅。所以古人接引利根。或以手掩口。或以拂擊口。
或以拳打胸。或以杖拄胸。或開口便棒。或擬議便掌
直截提持。全體作用。教你立地休歇承當去。有禪者
出問曰。恁麼則不許人動意根也。（佛告沙門慎毋信汝意。汝意終不可
信得阿羅漢道乃可信汝意耳）曰不許。（斬釘截鐵第一義）曰不動意根。豈非
同於木石。圓曰據你者一問。喚你作木石得麼。曰無
者一問時。意根不動。豈非木石。圓曰。你意根既不動。
憑何知是木石非木石。不見古人道。此皆是你情見。
者曰。恁麼則不許人轉身通氣也。圓曰。你試轉身通
氣看。（巖頭雪峯到者裏一箇伎倆作不得）者便喝。圓笑曰。饒你千喝萬
喝。你且不知來處。我舉箇公案問你。當日藥山參石
頭。頭曰。恁麼也不得。不恁麼也不得。恁麼不恁麼總
不得。子作麼生。山無語。繼參馬祖。祖曰。我有時教伊
揚眉瞬目。有時不教伊揚眉瞬目。有時揚眉瞬目者
是。有時揚眉瞬目者不是。子作麼生。山大悟。禮拜祖
問見箇甚麼道理。（喫緊要問）山曰。某甲在石頭如蚊子上
鐵牛。（返照入江穿石壁）你且道他悟底是石頭語。是馬祖語。
者曰。是馬祖語。圓曰大錯。我不枉說。你且不知者一
喝來處。道之不明也人皆逐末而遺本。當日藥山不
可不如你。不會作一喝拂袖種種伎倆。却被石頭徹
底抄沒。盡情把住。藥山雖然口不能語。其偷心未嘗
死也彼時兩家門庭。互相建立。此既不投。便往彼處。
馬祖善鑑元機。來風深辨。知他喫了石頭底真味醍
醐來。便與他輕輕著兩杓水。（千古之事。如在目前。非著草鞋在石頭馬祖藥
山肚裏過者不辨）諸公要識此兩杓惡水麼。便是後來大機
大用。元要料揀。兼到偏圓。以及萬千門庭。萬千施設。
把住放行。皆從者兩杓惡水。汪洋而成法海。然皆末
也非本也。（從來祖師指示人。不許你向言下會。何故從無實法死句與人也馬祖云云稍不唧
[喵-卄+(一/(匚*〡*〡*(巨-匚)))]便向言句下作道理死會去矣。不但孤負馬祖。抑且屈辱藥山直饒元會得。也是眼中塵。天下老和尚舌頭
盡是打草驚蛇。豈可言石頭無法與人。馬祖有法與人埋沒先聖。汩喪己靈自墮[托-七+友]舌地獄哉心圓豈好辨哉
實為佛祖慧命將絕。不得不絮絮耳。諒之）後人泛海而迷源。望洋向若。窮
極元微。誤以此為本分事。何異認驢鞍鞽作阿爹下
<pb n="420"/>
頷乎。　（教海茫茫。近來宗海亦復茫茫矣。後之覽者。悟此線索。一鼻穿去。目光如炬。不受古人牢籠。不
被時師穿鑿。省却磨裩擦褲。十年二十年讀指月傳燈矣。心圓功固有之。罪亦不小呵呵）藥山者
漢。纔飲入口。便悟得真味醍醐。是從上來用不著底。
（註云只可自怡悅。不堪持贈君）三世諸佛。都是著水醍醐（所以不足當衲僧一
盼）索喚則有交易。不索喚則無。我今已飲。急須吐却。
（於此見古人根器）因見馬祖。點醒石頭用處。他是石頭嫡骨
嫡髓兒子。所以仍返石頭。試看後來彼此提唱。（好證據）
頭曰。我者裏鍼劄不入。山曰。我者裏如石上栽花。到
者裏真真實實。完得蚊子上鐵牛一句公案。（皮膚脫落盡惟
有一真實）所以我尋常道。石頭如繪日。馬祖如繪空。空際
無日。饒伊悟到語帶元而無路。舌頭談而不談。祇是
箇不果之花。遏捺意根。鬼窟裏坐。陰山下活計。更不
說他矣。大機大用。須從大休大歇中流出。私通車馬
祇通得箇官不容鍼底道理。自餘有甚麼閒話。諸仁
者。透得法身。泥牛入海。一擊忘所知。更不假修持。出
得陰界。石馬回途。動容揚古路。不墮悄然機。恁麼不
恁麼。不恁麼恁麼。處處沒蹤跡。聲色外威儀。一鏃破
三關。諸方達道者。咸言上上機。者箇猶是夙習記持。
若有正悟。別更說看。今年貧。錐也無。如來禪許你會。
祖師禪未夢見在。我有一機。瞬目視伊。（雲門顧鑒咦）到者。
裏恁麼也不得。不恁麼也不得。恁麼不恁麼總不得。
電光石火。貶上眉毛。早蹉過了也。參學人切須皮下
有血。拶著便知痛癢。若是菽麥未分。奴郎不辨。莫向
人前容易開口。大難。珍重（心圓。恁麼舉出。學人恁麼會得。句下精通。觸途狂見
正是第三首）。
舉拳示眾云。看看。一句分賓主。照用一時行。會麼。若
不會。聽心圓與汝一一下注解。恁麼會得。是賓中賓。
不恁麼會得。是主中賓。直饒恁麼却不恁麼不恁麼
却恁麼恁麼不恁麼總不恁麼會得。猶是賓中主在。
照也。用也。縱也。奪也。殺也。活也都盧是箇大火聚也。
塗毒鼓也。金剛圈也。栗棘蓬也。金剛王寶劒也。踞地
師子也。探竿影草也。一拳不作一拳用也。者些祖師
窮家當。都被心圓和盤托出了也。待你一一透得。來
到心圓門下。正好從頭勘過了打。何故。譬如油蠟作
燈燭。不以火點終不明。忽有箇從旁笑冷了齒底漢。
出來道。點即不問。如何是火。拄杖不在手邊。心圓且
放過一著。呵呵大笑便下座（鯨吞海水盡。露出珊瑚枝。圖窮匕首見。心圓之
伎倆。盡矣。只是第三首○偈曰滔天沃日西江浪。吸盡方知徹底無。此是徧行無相昧。要須密用契真如）。
頃與心圓語及近代禪和。多儱侗支離二病。若為藥
之。人根有利鈍。道無南北祖。五家宗旨。不可偏廢。舟
行陸行。同一到家。不取途中。強分難易。若為一一指
出心圓欣然。握管書此。良醫三折肱。視疾見臟腑。識
者珍焉。錄之以當䟦尾。蓮再識。

<article id="n1593">禪宗正脉</article>

<talk>No. 1593-A
 禪宗正脉序</talk>

有大聖人中天印度。曰能仁氏。乃往古昔然燈
所記。賢劫次補。四十九年開示演化。接物利生。
悲濟無量。仁慈普覆。聲教所被。微塵剎海。而雙
林息照。布瑟波印於飲光。少室單傳。摩訶衍基
於達磨。此正法眼藏。教外別傳。禪宗之所自也。
已而六傳至曹溪。而支分派別。洋溢汎濫。徧滿
天下。不有文字紀錄事緣。又何以知其投鍼玄
趣。激電迅機。開示妙明之真性哉。此吳僧道原。
傳燈錄之所有作。而
有宋真宗皇帝。詔翰林學士楊億之所有敘而總
裁也。後斯轍者。曰廣燈。續燈。聯燈。普燈。雖各詳
略不同。亦無非所以明此一大事也。宋時有僧
濟者。患五燈之浩瀚。作五燈會元。以惠來學。甚
盛心也。然而後人猶以未易通究為病者。是其
<pb n="421"/>
中間機緣語句。峻險者。壁立萬仞。淺近者。鼻孔
半邊。或入海而算沙。或追羊而感岐。此
國朝嘉興府僧如𢀷。禪宗正脉之所有作也。𢀷蚤
參空谷禪師於虎林得旨。即韜光環堵於嘉禾
之真如。四海象龍。望風嚮慕。而參禮者戶屨常
滿。而慨夫五燈之機緣峻險曰。上根之人。當頭
便領。十日並照。中下之徒。銀山銕壁。絲毫萬里。
用是抄錄簡集。由某佛以至某人之嗣。凡幾世
幾百人為幾卷。俾人人通曉以為證悟之因。復
夢神教。題曰禪宗正脉。刻梓流通。猗歟盛哉。書
成。飛錫踵門。以敘文為請。嘻余耄矣。豈足以敘
此書之文哉。然而仰惟。
佛法自漢永平東被真丹。禪宗一宗。徧滿寰宇。佛
祖以下。得其傳者。自一燈以至無盡燈焉迄今
逮二千祀。代有
金輪深信體解。作興驩動。振耀金湯。際我
大明
太祖高皇帝。聖神文武。統御華夷。樹剎建幢
天章御製。躋斯民於仁壽之域。措天下於雍熈之
治。
太宗文皇帝。繼體守成。欽明文思。光被四表。
聖治無為。製詞贊詠。佛日光輝。欽惟
皇上嗣登大寶。聖哲溫恭。厲精圖治。四海會同。
佛聖再來。佛法外護。天人叶贊。率土昇平。白𩬊禮
臣。乞骸歸老。受
恩莫報。弗遑寧居。間得一覧禪宗正脈。大為慶幸。
異時必有以是帙冐塵
睿覧。若景德之傳燈錄者矣。第不知奉
詔總裁刪定。而兼敘引者為誰也。（臣）雖老矣。猶能
欣戴拱嘿。以竢其美音。
大明弘治三年歲在庚戌除夕前一日
賜進士階榮祿大夫正治上卿太子少保禮部尚書
奉
勅致仕前兼左春坊左庶子八十二翁杭郡鄒幹撰

<talk>No. 1593-B
 禪宗正脉敘</talk>

原夫三界惱熱。灼諸火之易燃。一物長靈。亘億劫而
弗滅。欲求作佛。莫切證心。心本圓成。性原玅覺。恒河
沙數總具如來。萬徑千蹊悉歸定慧。若心外求佛。何
異㸑塵以為糜性。外探宗真。䫫吹砂而作飯。能使菩
提融徹。摩尼朗曜。明宗衍派。啟廸沙門。難矣。然我
釋迦文佛。迨夫達摩祖師方軌弘宣。既著明於西域。
分鏕顯說。亦漸移於東土。闡無三之教。開不二之門。
禪悅彌彰。宗風大普。導示眾惑。遏絕諸妄。萬塗叢歸。
一繇般若。由是有溈仰灋眼雲門。至以曹洞靈濟之
五宗。各自成佛作祖。有一世二世。以至數世。十世百
世之法嗣。亦自授派傳支。燈燈繼續。鉢鉢相承。聆此
師傳。參他僧旨。譬持明鏡遇物。可以鑑形。若投良劑。
隨方因之療疾。家操智炬。燭眾生於迷途。人駕慈航。
渡群品於覺海。此禪宗正脉之所以作也。夫禪而曰
宗。玅心珠之悟證。脉而曰正。去[脈-月+彳]道之外邪。公案分
明。階級剖別。剪經文之蕪蔓。斷文字之葛藤。廣取頓
漸之玅言。獨宏問答之奧義。誠禪域之南車。宗門之
武庫者也。如巖上人。摹寫赫𨂜。鬻其瓶鉢。鏟劂梨棗。
募彼金錢。數載拮据。一朝卒業。實心懽喜。質問愚蒙。
蒙也慈波空蕩。苦海易沈。印證未窺乎真如。希仰猶
累於塵垢。若夫尊南為聖。𠷣北為愚。背北向南。大悟
可入。背南向北。下愚匪明。是在學佛之徒。得迦葉之
會心。豈必出家之流。効豐干之饒舌。
萬曆乙巳初秋閩郡徐𤍗興公序

<pb n="422"/>
<talk>No. 1593-C
 禪宗正脉引</talk>

景泰庚午。𢀷參學空谷禪師于脩吉山。山在杭西
湖上。先是師積稔緣化吾郡。夜話山房。獲親爐鞴。
一日問師。如何是露柱。師良久曰。此是說不得底。
自會去。厥後成化庚寅。師還化。其年𢀷四十六。亦
病革再甦。自惟失怙間。始專心淨土。勸人念佛。數
以米一粒一聲。積二百斛。供眾三年。印圖若干萬
相。涉十有五年。迄今未既也。頃在杭時。甞閱五燈
會元。弗果終帙。今偶獲展讀。謂是空谷先師。親加
點句者。何幸遇之。感悸交至。第以此書機緣峻險。
萹帙浩繁。粤有上根當頭便領。十日並照。所謂高
暉之臨幽谷。長風之游太虗者也。自餘中下之流。
銀山銕壁。絲毫萬里。鈍置己躬。妄生知解。以為成
立。為此發心。抄錄蕳集。以便觀覽。或者謂。余手風
絕笔。已四十年。龍鍾耄老。不堪筆硯。余皆不應。丙
午仲冬一之日。始晝則抄錄夜則檢閱。至唐杜鴻
謁無住禪師庭樹鵶鳴時。遂有省。所謂得個入頭。
非悟也。由是益堅其志。自言。若無先師存日提激。
何有今日事哉。復自念言。蕳集果符佛意。集成當
以何名。是夜若聞神語。曰禪門正脉。覺而異之。先
佛有言。汝以緣心聽法。此法亦緣。以此觀之。神即
是我。我即是神。夢與非夢。二而一也。矧惟會元佛
祖命脉。今曰禪宗正脉。有以夫。於是謹述用心顛
末如此。或者又曰。蕳集弗傳。與無集等。亟命同服
興聖德海。繕寫成帙。募彼悉檀捐金繡梓。用廣其
傳云爾。時維
大明弘治歲次己酉冬十一月旦嘉禾如𢀷謹識

<talk>No. 1593-D
 敘古啟明讀禪宗正脉法</talk>

<other>達磨西來</other>
馬祖大師示眾。其略云。達磨西來。傳上乘一心之法。
令汝等開悟。又引楞伽經。以印眾生心地。
<other>非無知解</other>
歸宗和尚曰。從上古德不是無知解。他高尚之士。不
同常流。今時不能自成自立。虗度時光。湧泉云。見解
言語總要知通若識不盡。敢保輪迴去在。為何如此。
蓋為識漏未盡。汝但盡却今時。始得成立。
<other>有事商量</other>
趙州和尚曰。兄弟莫久立。有事商量。無事。向衣鉢下。
坐窮理好。黃龍南禪師。告慈明曰。此心未穩。乞為指
示。慈明曰。既如是則坐而商量。
<other>深究洪規</other>
薦福古禪師。甞參大光玄福嚴雅。無有可其意者。由
是終日默然。深究先德洪規。一日覧雲門語。忽然發
悟。
<other>得個入頭</other>
大慧禪師曰。山僧十三歲出家。早知有此事。雖在村
院裏。常要買諸家語錄看。雖理會未得。然便喜雲門
睦州說話。汝等未得個入頭。須得個入頭。既得箇入
頭。不得孤負老僧。（云云）明明向汝道。尚自不會。豈況
蓋覆將來。
<other>漸有開廓</other>
空谷和尚僧問。師之省處與我說。為末世之標格。空
曰。某謁南極古拙及眾知識。皆令參趙州無字。久而
無省。偶見五燈會元中祖師活機用。心漸有開廓。古
人機用。我已識之矣。又問。人天眼目碧巖集可看否。
空曰。可。
<other>法在汝邊</other>
淨名云。此法即見聞覺知學不得。若離見聞覺知亦
<pb n="423"/>
不得。到這裏。須知有一條活路。若識得這活路。法在
汝邊。
<other>遲速不同</other>
老宿云。這一片田地分付來多時也。我立地待汝搆
去。古塔主云。利根者畫時解脫。鈍根者或三五年。遠
不過十年。若不悟去。老僧與你入拔舌地獄。參。
<other>常習坐禪</other>
馬祖在衡岳山。常習坐禪。南嶽甞以磨甎作鏡而諭
之。乃曰。若執坐相。非達其理。祖師云。執之失度。必入
邪路。放之自在。體無去住。妙喜曰。我只要你行亦禪
坐亦禪。語默動靜體安然。諸方說靜了方悟。我是悟
了方靜。不敢相瞞。未悟時心識紛飛。悟了方貼貼地。
<other>不明大理</other>
德山和尚云。若不明大理。饒你去佛肚裏過來。只是
能行底。屎橛不曾遇著。好人便即認得六根門頭光
影。向口裏說取露布。是隱言妙句光彩尖新。爭奈你
自家無分。仁者是別人涕唾。圓通云。道眼若未明。有
甚麼用處。無事切須尋究。玄沙云。道眼不明。生死根
源不破。
<other>工夫之說</other>
幻住和尚云。前代諸尊宿。初不曾有做工夫之說。惟
是單提此事。俾之言下領悟。又云。古人於參學此道
用心處。謂做工夫。斯說最切當。而學者例於此說。
<other>問處求證</other>
佛眼云。昔人因迷而問。故問處求證入。得一言半語。
將為事究明令徹去。不似今人胡亂問趂口答。取咲
達者。
<other>簡集之意</other>
𢀷以五燈會元浩繁難讀。多有機緣峻險壁立萬仞。
上根吐舌。中下罔措。用是唯取顯明簡直者。使人易
曉。去取無定。簡集成編。且如會元本集中。牛頭山法
融禪師若干人。則總題四祖大醫禪師。旁出法嗣于
其前。今正脉中。各以四祖。旁出標干上。他可類推。上
堂示眾。甚有切於人者。輒以愚意。略加標首。如史鑑
然。以便尋討。
<other>去繁就簡</other>
是集一依五燈會元。並不敢有所更改也。間有生緣
神異參謁問話。繁者不敢備錄。然亦有束而簡之之
處。
<other>體會機緣</other>
看機緣須看他師家問處。學者答處。如何即是。如何
則不是。自有入處。既得入處。烏有峻險簡直顯明者
哉。
<other>隨宜參用</other>
凡機緣上安【評】字。則指圓悟禪師評唱。若安【頌】字。則
頌古聯珠有此。或機緣頌古有。及會元無出者。意句
圓妙則【增收】。如𢀷[鴳-女+隹]望俊流當立大志。亦草率不得。
須將諸祖頌古通集。碧巖集。人天眼目。彼此尋究。相
助顯發。
<other>古今例同</other>
或曰。五燈會元是佛祖心髓。孰敢妄分優劣。而去取
無定耶。曰子豈不見五燈是五家之作。今為會元哉。
碧巖集。祖師機緣唯取一百。則禪宗頌古聯珠通集。
四百餘人。前人頌之集之。豈不知有一千七百人善
知識耶。譬彼病革矣。當求速効之方可也。余之簡集。
無他。每見同學。懼繁弗覧。正恐大法湮微。故強為是
編。俾易覧易精。而得入悟門者。則不以我為非歟。正
魯庵所謂。知我罪我。其唯此集矣。

敘古啟明讀法（終）

<other>禪宗正脉目錄</other>
第一卷
<pb n="424"/>
　釋迦牟尼佛　摩訶迦葉尊者
　阿難尊者　優波毱多尊者
　佛陀難提尊者　脇尊者
　富那夜奢尊者　龍樹尊者
　迦那提婆尊者　僧迦難提尊者
　鳩摩羅多尊者　闍夜多尊者
　鶴勒尊者　師子尊者
　般若多羅尊者
　菩提達磨大師　慧可大祖禪師
　僧粲鑑智禪師　道信大醫禪師
　弘忍大滿禪師　慧能大鑒禪師　（會元一卷終）
　（一世）牛頭融　（二世）牛頭巗　鍾山璀　（五世）牛頭威
　（六世）牛頭忠　安國挺　天柱慧　[鴳-女+隹]林素
　（七世）佛國則　徑山欽　（八世）雲居智　鳥窠林
　（一世）北宗秀　嵩嶽安　蒙山明　（二世）降魔藏
　壽州樹　福先儉　破竈墮　嵩嶽珪
　（三世）終南政　嵩山極　（四世）保唐住
　（一世）西域崛多　韶州海　吉州誠　匾擔了
　洪州達　壽州通　江西徹　信州常
　廣州道　永嘉覺　司空淨　婺州榮
　河北隍　南陽忠　荷澤會　（二世）耽源真
　蒙山寶　（五世）圭峰密　（會元二卷終）
第二卷
　南嶽讓　（一世）馬祖一　（二世）百丈海　南泉願
　鹽官安　歸宗常　大梅常　佛光滿
　五洩默　盤山積　麻谷徹　東寺會
　西堂藏　章敬暉　大珠海　百丈政
　泐潭會　杉山堅　石鞏藏　北蘭讓
　南源明　中邑恩　泐潭興　汾州業
　大同澄　鵝湖義　伏牛在　興善寬
　三角印　魯祖雲　芙蓉毓　紫玉通
　鄧隱峰　西園藏　楊岐叔　馬頭藏
　華林覺　濛谿　佛隩　烏臼
　石臼　本谿　石林　亮座主
　百靈　金牛　利山　乳源
　松山　則川　打地　秀谿
　椑樹　水潦　浮杯　龍山
　龐蘊　（會元三卷終）
　（三世）黃檗運　長慶安　大慈中　平田岸
　石霜性空　古靈贊　和安通　百丈涅槃
　趙州諗　長安岑　菜萸和尚　子湖蹤
　白馬照　雲際祖　香嚴端　靈鷲閑
　蘇州西禪　陸亘大夫　甘贄行者　關南常
　雙嶺真　徑山宗　芙蓉訓　大茅
　五臺通　天龍　白居易　普化和尚
　壽州遂　薯山超　虔州微　薦福辨
　古隄和尚　公畿　祕魔巗　祗林
　黃州安　（四世）陳尊宿　千頃南　烏石觀
　羅漢徹　裴相國　大隨真　靈樹敏
　靈雲勤　壽山解　淥水　嚴陽信
　光孝覺　國清奉　大陳朗　多福
　雪竇通　石梯　浮石　關南吾
　末山尼　俱胝和尚　（五世）陳操尚書　長慶巘
　（會元四卷終）
第三卷
　文殊菩薩　天親菩薩　維摩大士　善財童子
　須菩提　舍利弗　賓頭盧　秦䟦陀
　寶誌公　善慧大士　南嶽慧思　豐干禪師
　寒山子　拾得子　明州布袋　法華志言
　天台顗　（已上按會元二卷末今見此卷首
　青原思　（一世）石頭遷　（二世）藥山儼　丹霞然
　大顛通　長髭曠　京兆利　招提朗
　鳳翔佛陀　大同濟　（三世）道吾智　雲巗晟
<pb n="425"/>
　船子誠　百巗哲　高沙彌　李翱
　翠微學　孝義空　僊天　三平忠
　馬頰空　本生　石室　（四世）石霜諸
　漸源興　淥清　神山密　幽谿
　夾山會　清平遵　投子同　道場訥
　白雲約　棗山仁　（會元五卷終）
　（五世）大光誨　九峯虔　湧泉欣　雲蓋元
　南際一　覆船荐　肥田伏　鹿苑暉
　石柱　南嶽泰　潭州蓋　龍翔聞
　張拙　洛浦安　黃山輪　韶山普
　上藍超　太原湖　天盖幽　三角珪
　投子溫　牛頭微　盤山二世　九嵕慧
　觀音俊　濠州明　（六世）谷山緣　泐潭茂
　同安察　禾山殷　泐潭牟　六通紹
　雲盖罕　瑞巗　百巖　大嶺
　禾山陰　柘溪實　青峰楚　烏牙賓
　永安靜　鄧州度　永安悟　木平道
　崇福志　鷲嶺本　（七世）大安古　烏牙朗
　開山晝　青峰勉　太宗皇帝　孝宗皇帝
　郁山主　先淨照　東山頂　雲幽惲
　樓子　天竺悟　嵩律師　老宿
　二菴主　老宿　官人　燒庵婆
　陳道婆　婦人　（會元六卷終）
第四卷
　（二世）天皇悟　（三世）龍潭信　（四世）德山鑒　泐潭寶峰
　（五世）巗頭奯　雪峯存　瑞龍恭　高亭簡
　（六世）瑞巗彥　羅山閑　玄沙備　長慶稜
　保福展　皷山晏　龍華照　翠巗參
　鏡清怤　報恩嶽　安國瑫　睡龍溥
　長生然　鵝湖孚　隆壽卿　永福弇
　雲盖本　洛京南院　法海周　龍井通
　龍興靖　南禪璠　越山鼐　極樂儼
　潮山宗　普通明　太原孚　南嶽勁
　白兆圓　（會元七卷終）
　（七世）瑞峰祿　黃龍機　明招謙　大寧微
　天竺澄　羅山因　羅漢琛　天龍真
　僊宗符　白龍希　安國球　螺峰奧
　睡龍和尚　雲峰緒　大章如　國清靜
　招慶[匚@干]　報恩資　報慈雲　開先宗
　傾心瑫　水陸儼　廣嚴澤　報慈朗
　石佛靜　觀音換　東禪隆　僊宗玭
　永安烈　新羅龜山　報慈環　王延彬
　延壽輪　報慈欽　鳳凰琛　永隆瀛
　岳麓和尚　後招慶　建山澄　招慶僜
　天竺儀　白雲作　龍山義　皷山嶽
　報恩護　瑞巗進　報國照　龍興
　佛隩然　南禪緣　資福遠　烏巨晏
　白鹿貴　長慶用　瑞峰端　僊宗明
　安國祥　保福豁　大龍洪　白馬靄
　興教普　（八世）棗樹　黃龍顒　玄都澄
　呂洞賓　普照瑜　清谿進　清涼復
　龍濟修　延慶殷　南臺安　廣平旨
　靈峰恩　報劬應　報恩顯　太平海
　興陽欽　歸宗詮　（九世）天平[漪-大+(立-一)]　圓通德
　九峰詮　河東原　隆壽騫　奉先同
　（會元八卷終）
第五卷
　　溈仰宗
　（三世）溈山祐　（四世）仰山寂　香嚴閑　徑山諲
　九峰慧　京兆米　三角遇　王常侍
　（五世）西塔穆　南塔湧　霍山通　無著喜
　五觀支　南極染　大安幹　雙谿田
　米嶺和尚　雙峰古　（六世）資福寶　芭蕉清
<pb n="426"/>
　清化怤　黃連初　（七世）資福邃　芭蕉徹
　承天確　（會元九卷終）
　　法眼宗
　（八世）清涼益　（九世）天台韶　清涼飲　靈隱聳
　歸宗柔　百丈恒　永明潛　報恩明
　報慈言　崇壽稠　報恩安　雲居錫
　正勤奉　羅漢依　章義欽　報恩逸
　報恩遂　羅漢仁　黃山[匚@干]　報恩則
　淨德筠　高麗炬　寶塔巗　般若遵
　歸宗真　棲賢圓　新興齊　古賢謹
　興福勳　（十世）永明壽　五雲逢　報恩安
　紫凝勤　普門辨　光慶安　華嚴達
　九曲祥　開化明　瑞鹿安　龍華居
　齊雲臻　瑞鹿先　興教壽　永安原
　雲居齊　羅漢昭　報恩智　支提隆
　棲賢湜　千光省　崇福祥　雲居能
　歸宗誠　（十一世）瑞岩海　靈隱本　堯峰暹
　聖壽昇　興教一　西余柔　定山素
　淨土政　（十二世）靈隱[狦-(狂-王)+王]　（會元十卷終）
第六卷
　　臨濟宗
　（四世）臨濟玄　（五世）興化獎　寶壽沼　三聖然
　魏府覺　灌谿閑　紙衣符　定州崔
　幽州譚空　歷村和尚　米倉和尚　齊聳禪師
　雲山和尚　虎谿庵主　桐峰庵主　杉洋庵主
　定上座　（六世）南院顒　廓侍者　西院明
　寶壽二世　大悲和尚　水陸和尚　澄心德
　魯祖教　鎮州譚空　際上座　（七世）風穴沼
　穎橋安　興陽靜　（八世）首山念　廣慧真
　靈泉和尚　（九世）汾陽昭　葉縣省　神鼎諲
　谷隱聰　廣慧璉　三交嵩　仁王評
　鹿門昭　王隨丞相　（會元十一卷終）
　（十世）石霜圓　琅琊覺　大愚芝　法華舉
　芭蕉泉　天聖泰　浮山遠　寶應昭
　大乘果　金山頴　仁壽珍　永慶普
　李遵最　英公夏竦　華嚴隆　楊大年
　（十一世翠巗真　蔣山元　大寧寬　道吾真
　廣法源　靈隱章　定慧信　泐潭月
　白鹿端　真如方　長水璿　雲峰悅
　淨因臻　定林琛　本覺珠　華嚴孜
　琅琊銳　興陽隱　石佛忠　淨住說
　李端愿　西余端　（十二世）大溈喆　穹窿圓
　興化清　（十三世）泐潭祥　光孝蘭　東林遵
　慶善能　慶善隆　（十四世）淨因成　開福哲
　鴻⿱田升福　香山淵　景淳如藏　（十五世）冶父川
　（會元十二卷終）
第七卷
　　曹洞宗
　（四世）洞山价　（五世）曹山寂　雲居膺　疎山仁
　青林虔　高安仁　白馬儒　龍牙遁
　華嚴靜　九峯滿　北院通　洞山全
　京兆蜆　幽棲幽　越州乾峰　吉州和山
　天童啟　欽山邃　（六世）洞山延　金峰志
　鹿門真　曹山霞　曹山慧　曹山炬
　育王通　同安丕　歸宗惲　嵆山章
　雲居嶽　佛日空　永光真　朱谿謙
　雲居簡　新羅雲住　護國澄　靈泉仁
　疎山證　百丈安　黃檗慧　伏龍璘
　京兆三相　廣德延　石門蘊　龍光諲
　石藏炬　重雲暉　瑞龍璋　報恩嶼
　含珠哲　紫陵一　同安威　（會元十三卷終
　（七世）上藍慶　天池隆　益州真　佛手因
　龜洋忠　同安志　智門欽　薦福思
<pb n="427"/>
　大陽堅　五峯紹　廣德義　廣德周
　石門徹　紫陵微　興元浪　（八世）普寧顯
　梁山觀　普淨覺　雲頂敷　石門遠
　北禪感　石門筠　（九世）大陽玄　藥山昱
　羅紋珍　道吾詮　南禪聰　（十世）投子青
　興陽剖　福嚴承　羅浮如　白馬
　雲門運　梁山冀　（十一世）芙蓉楷　大洪恩
　洞山雲　福應文　（十二世）丹霞淳　枯木成
　寶峰照　石門易　天寧誧　天寧璉
　梅山己　普賢秀　鹿門燈　資聖南
　洞山微　高世則　大洪遂　（十三世）長蘆了
　天童覺　大洪預　尼慧光　圓通止
　智通深　華藥朋　尼佛通　（十四世）雪竇宗
　善權智　自得暉　石窻恭　光孝徹
　大洪為　長蘆琳　慧力悟　雪峰深
　慧日安　吉祥實　（十五世）雪竇鑑　（會元十四卷終）
第八卷
　　雲門宗
　（六世）雪門偃　（七世）白雲祥　德山密　巴陵鑒
　雙泉寬　香林遠　洞山初　泐潭謙
　奉先深　披雲寂　舜峰韶　般若柔
　薦福古　雙峰欽　資福詮　黃雲元
　龍境倫　大容諲　華嚴慧　黃檗濟
　谷山豐　洞山稟　北禪寂　淨源真
　大梵圓　藥山光　奉國海　雲門球
　佛陀遠　慈雲深　化城鑒　護國和尚
　西禪欽　覺華照　延長山　黃龍贊
　雲門朗　纂子山　（八世）韶州大歷　寶華和尚
　月華月　樂淨[匚@干]　後白雲　文殊真
　南臺勤　德山晏　乾明普　中梁崇
　黃龍愿　普安道　泐潭散聖　五祖戒
　福昌善　建福同　智門祚　福嚴雅
　開福賢　丫山盛　蓮華祥　德山遠
　開先照　金陵天寶　法雲善　藍田真
　雪峰欽　西峰谿　（九世）洞山聰　石霜誠
　泐潭澄　雲盖顒　上方嶽　育王坦
　金山新　雪竇顯　雲盖鵬　彰法泗
　北禪賢　芳上座　開先暹　資聖勤
　鹿苑圭　（十世）雲居舜　佛日嵩　許太守
　育王璉　承天簡　九峰韶　西塔殊
　雲居億　滔首座　玉泉皓　雲居祥
　國慶宗　天聖道　（會元十五卷終）
　天衣懷　承天宗　南明慎　君山昇
　洞庭金　曾脩撰　圓通訥　法昌遇
　廣因要　雲居元　智海逸　天章椘
　（十一世蔣山泉　慈雲慧　歸宗通　天宮徽
　福昌信　慧林本　法雲秀　慧林冲
　長蘆夫　佛日才　天鉢元　棲賢遷
　淨眾言　三祖會　澄照慈　崇德澄
　定慧雲　報本存　開聖棲　衡山禮
　雲門侃　太平坦　佛足祥　明因贇
　楊傑侍郎　慧日堯　中際遵　百丈悟
　善權泰　崇福基　大中隆　劉僉判
　（十二世趙清獻公　法雲本　金山寧　資壽巗
　本覺一　投子顒　地藏恩　靈曜良
　香山泳　靈泉一　石佛通　法雲白
　僊巗純　慈濟聰　白兆圭　福嚴初
　德山繪　香積旻　瑞相來　真空一
　華嚴明　永泰航　壽聖[邱-丘+(看-目)]　長蘆賾
　夾山齡　元豐滿　善勝悟　招提湛
　（十三世淨慈明　雪峰慧　資福明　雲峰璿
　延慶𣸪　道場顏　天竺諫　普濟淳
　尼法海　富弼丞相　尼文照　萬年幽
<pb n="428"/>
　慈受深　萬壽璝　天衣哲　智者銓
　報恩然　雪峰演　王大夫　觀音和尚
　（十四世淨慈象　靈隱淳　淨慈昌　徑山一
　金山心　香巗璧　國清印　萬杉堅
　（十五世中元妙　玉泉達　（十六世）光孝深　（會元十六卷終）
第九卷
　　臨濟宗
　（十一世黃龍南　（十二世）晦堂心　照覺總　真淨文
　雲居祐　黃檗勝　祐聖𡨢　開元琦
　仰山偉　福嚴感　雲盖智　報本元
　隆慶閑　三祖宗　泐潭英　保寧璣
　雪峰圓　四祖演　清隱源　廉泉秀
　靈鷲覺　積翠永　歸宗芝　（十三世）死心新
　靈源清　草堂清　青原信　夾山純
　雙嶺化　龜山津　保福權　護國新
　黃龍明　道吾圓　黃太史　王觀文
　吳秘書　泐潭乾　開先瑛　象田卿
　褒親瑞　慧力昌　圓上座　蘇內翰
　兜率悅　法雲杲　湛堂準　淨覺本
　報慈英　寶華鑑　九峯廣　黃檗全
　覺範洪　超化靜　石頭志　雙谿印
　（會元十七卷終）
　羅漢南　慈雲隆　大溈瑃　福嚴演
　昭覺白　薦福英　尊勝明　慧日明
　道場如　寶壽樂　廣慧杲　永安正
　光孝爽　法輪添　育王曇　真如香
　月珠鑑　萬壽念　蘇參政　（十四世）禾山方
　崇覺空　九頂泉　性空普　空室通
　佛心才　法輪端　長靈卓　黃龍霞
　雪巢一　雪峰空　正法明　祖庵主
　戲魚靜　龍牙密　東禪密　天童交
　圓通旻　和庵主　慈氏仙　雪竇持
　石佛益　疎山常　兜率照　張無盡
　西蜀鑾　典牛游　九仙清　覺海因
　德山瓊　中巗能　雲頂印　信相顯
　大溈智　（十五世）胡安國　普賢素　皷山洵
　皷山珍　育王諶　道場慧　顯寧智
　烏回範　德山初　報恩常　夢菴信
　默庵道　光孝慜　雪峰忠　蓬萊圓
　范左丞　吳樞密　彭諫議　盧中丞
　都左司　宣秘禮　塗毒䇿　（十六世）心聞賁
　天童朴　高麗坦然　龍華本　東山言
　懶庵樞　（十七世在庵賢　咦庵鑑　（會元十八卷終）
第十卷
　　臨濟宗
　（十一世楊岐會　（十二世）白雲端　保寧勇　孫比部
　（十三世五祖演　雲盖本　保福殊　郭功甫
　壽聖淵　上方益　（十四世）圓悟勤　佛鑑懃
　龍門遠　開福寧　大隨靜　無為泰
　五福自　九頂素　禮首座　融藏主
　承天賢　俞道婆　（十五世）徑山杲　虎丘隆
　佛智裕　佛性泰　此庵元　南峰辯
　靈隱遠　鴻福文　華藏民　昭覺元
　中竺仁　象耳覺　華嚴覺　明因玩
　虎丘淨　天寧思　君山覺　寶華顯
　東山覺　徐樞密　趙令矜　李彌遜
　范縣君　文殊道　南華昺　龍牙才
　蓬萊卿　佛珣燈　泐潭明　寶藏本
　祥符海　淨眾璨　（會元十九卷終）
　龍翔珪　高庵悟　牧庵忠　烏巨行
　白楊順　雲居如　歸宗賢　道場辯
　奇首座　尼慧溫　馮給事　月庵果
　石頭回　護聖靜　南巗勝　梁山遠
<pb n="429"/>
　能仁悟　莫尚書　王龍圖　（十六世）教忠光
　卍庵顏　懶庵需　蒙庵岳　此庵淨
　開善謙　佛照光　遯庵演　無用全
　玉泉懿　薦福本　靈巗性　蔣山直
　誰庵演　光孝遠　最庵印　竹原元
　尼妙道　尼妙總　張無垢　李漢老
　劉彥脩　吳偉明　黃彥節　計妙真
　應庵華　清涼旦　水庵一　無庵全
　慧通旦　靈巖安　簡堂機　或庵體
　湛堂深　錢端禮　全庵己　疎山本
　曾內翰　葛知府　徑山印　楚安方
　文殊業　稠庵贇　潘待制　隨庵緣
　且庵仁　萬年閑　中際能　普雲圓
　退庵休　圓極岑　覺報清　何山然
　信相脩　窮谷璉　大溈行　老衲證
　山堂淳　復庵封　野庵璿　蓬庵會
　中庵空　遯庵珠　（十七世）肯堂充　智者慈
　木庵永　龍翔雅　劍門分　密庵傑
　南書記　李侍郎　伊庵權　三峰印
　德山涓　（會元二十卷終）

禪宗正脉目錄（終）

No. 1593
<sarticle>禪宗正脉卷第一</sarticle>

<other>佛祖</other>
<other>釋迦牟尼佛</other>【頌】初生下。乃一手指天。一手指地。周行
七步。目顧四方。曰天上天下。唯吾獨尊（後雲門云。我當時若見。一
棒打殺與狗子喫却。貴圖天下太平）。【評】【頌】世尊。一日陞座。大眾集定。文
殊白椎曰。諦觀法王法。法王法如是。世尊便下座。○
世尊昔因文殊至諸佛集處。值諸佛各還本處。唯有
一女人。近彼佛坐。入於三昧。文殊乃白佛。云何此人
得近佛坐。而我不得。佛告文殊。汝但覺此女。令從三
昧起。汝自問之。文殊遶女人三匝。鳴指一下。乃托至
梵天。盡其神力而不能出。世尊曰。假使百千文殊。亦
出此女人定不得。下方過四十二恒河沙國土。有罔
明菩薩。能出此女人定。須臾罔明大士。從地湧出。作
禮世尊。世尊勅罔明出。罔明却至女子前。鳴指一下。
女子於是從定而出。【頌】世尊。因波斯匿王。問勝義諦
中。有世俗諦否。若言無。智不應二。若言有。智不應一。
一二之義。其義云何。佛言大王。汝於過去龍光佛法
中。曾問此義。我今無說。汝今無聽。無說無聽。是名為
一義二義。【頌】世尊。因外道問。昨日說何法。曰說定法。
外道曰。今日說何法。曰不定法。外道曰。昨日說定法。
今日何說不定法。世尊曰。昨日定。今日不定。【頌】世尊。
因五通仙人問。世尊有六通。我有五通。如何是郍一
通。佛召五通仙人。五通應諾。佛曰。郍一通。你問我。【頌】
世尊。因普眼菩薩欲見普賢。不可得見。乃至三度入
定。徧觀三千大千世界。覔普賢不可得見而來白佛。
佛曰。汝但於靜三昧中起一念。便見。普賢。普眼於是
纔起一念。便見普賢。向空中乘六牙白象。【頌】世尊。因
自恣日。文殊三處過夏。迦葉。欲白椎擯。出纔拈椎。乃
見百千萬億文殊。迦葉盡其神力。椎不能舉。世尊遂
問迦葉。汝擬擯郍箇文殊。迦葉無對。【頌】世尊。因長爪
梵志索論義。預約曰。我義若墮。我自斬首。世尊曰。汝
義以何為宗。志曰。我以一物不受為宗。世尊曰。是見
受否。志拂袖而去。行至中路。乃省謂弟子曰。我當回
去。斬首以謝世尊。弟子曰。人天眾前。幸當得勝。何以
斬首。志曰。我寧於有智人前斬首。不於無智人前得
勝。乃歎曰。我義兩處負墮。是見若受。負門處麤。是見
不受。負門處細。一切人天二乘。皆不知我義墮處。唯
有世尊。諸大菩薩。知我義墮。回至世尊前曰。我義兩
<pb n="430"/>
處負墮。故當斬首以謝。世尊曰。我法中無如是事。汝
當回心向道。於是同五百徒眾。一時投佛出家。證阿
羅漢。【頌】世尊。因有外道問。不問有言。不問無言。世尊
良久。外道讚歎曰。世尊大慈大悲。開我迷雲。令我得
入。乃作禮而去。阿難白佛。外道得何道理。稱讚而去。
世尊曰。如世良馬。見鞭影而行。【頌】世尊一日勅阿難。
食時將至。汝當入城持鉢。阿難應諾。世尊曰。汝既持
鉢。須依過去七佛儀式。阿難便問。如何是過去七佛
儀式。世尊召阿難。阿難應諾。世尊曰。持鉢去。○世尊
因有比丘問。我於世尊法中。見處即有。證處未是。世
尊當何所示。世尊曰。比丘某甲。當何所示。是汝此問。
【頌】世尊因黑氏梵志。運神力。以左右手。擎合歡梧桐
花兩株。來供養佛。佛召仙人。梵志應諾。佛曰。放下著。
梵志遂放下左手一株花。佛又召仙人。放下著。梵志
又放下右手一株花。佛又召仙人。放下著。梵志曰。世
尊。我今兩手皆空。更教放下箇甚麼。佛曰。吾非教汝
放捨其花。汝當放捨外六塵。內六根。中六識。一時捨
却。無可捨處。是汝免生死處。梵志於言下。悟無生忍。
【頌】世尊因靈山會上五百比丘。得四禪定。具五神通。
未得法忍。以宿命智通。各各自見過去。殺父害母。及
諸重罪。於自心內。各各懷疑。於甚深法。不能證入。於
是文殊。承佛神力。遂手握利劒。持逼如來。世尊乃謂
文殊曰。住住不應作逆。勿得害吾。吾必被害。為善被
害。文殊師利。爾從本已來。無有我人。但以內心。見有
我人。內心起時。我必被害。即名為害。於是五百比丘。
同讚歎曰。文殊大智士。深達法源底。自手握利劒。持
逼如來身。如劒佛亦爾。一相無有二。無相無所生。是
中云何殺。【頌】世尊敲髑髏。問耆婆生何道。曰生人道。
又敲一。生何道。曰生天。又敲一。耆罔措。【頌】世尊因地。
布𩬊掩泥。獻花於然燈。然燈見布𩬊處。遂約退眾。乃
指地曰。此一方地。宜建一梵剎。時眾中有一賢于長
者。持標於指處插曰。建梵剎竟。時諸天散花讚曰。庶
子有大智矣。【頌】世尊。因七賢女。遊屍陀林。一女指屍
曰。屍在這裏。人向甚處去。一女曰。作麼作麼。諸姊諦
觀。各各契悟。感帝釋散花曰。惟願聖姊。有何所須。我
當終身供給。女曰。我家四事七珍。悉皆具足。唯要三
般物。一要無根樹一株。二要無陰陽地一片。三要呌
不響山谷一所。帝釋曰。一切所須。我悉有之。若三般
物。我實無得。女曰。汝若無此。爭解濟人。帝釋罔措。遂
同往白佛。佛言。憍尸迦。我諸弟子大阿羅漢。不解此
義。唯有諸大菩薩。乃解此義。【頌】城東有一老母。與佛
同生。而不欲見佛。每見佛來。即便回避。雖然如此。回
顧東西。總皆是佛。遂以手掩面。於十指掌中。亦總是
佛。【頌】殃崛摩羅。因持鉢至一長者門。其家婦人正值
產難。子母未分。長者曰。瞿曇弟子。汝為至聖。當有何
法。能免產難。殃崛語長者曰。我乍入道。未知此法。待
我回問世尊。却來相報。及返。具事白佛。佛告殃崛。汝
速去報言。我自從賢聖法來。未曾殺生。殃崛奉佛語。
疾往告之。其婦得聞。當時分娩。【頌】世尊至多子塔前。
命摩訶迦葉。分座令坐。以僧伽黎圍之。遂告曰。吾以
正法眼藏。密付於汝。汝當護持。傳付將來。【頌】世尊臨
入涅槃。文殊大士。請佛再轉法輪。世尊咄曰。文殊。吾
四十九年住世。未曾說一字。汝請吾再轉法輪。是吾
曾轉法輪邪。【頌】世尊於涅槃會上。以手摩胷告眾曰。
汝等善觀吾紫磨金色之身。瞻仰取足。勿令後悔。若
謂吾滅度。非吾弟子。若謂吾不滅度。亦非吾弟子。時
萬億眾。悉皆契悟。
<other>一祖摩訶迦葉尊者</other>【頌】見世尊在靈山會上。拈花示
眾。是時眾皆默然。唯迦葉破顏微笑。世尊曰。吾有正
法眼藏。涅槃妙心。實相無相。微妙法門。不立文字。教
外別傳。付囑摩訶迦葉（頌古稍異）。
<other>二祖阿難尊者</other>【頌】一日問迦葉曰。師兄。世尊傳金襴
袈裟外。別傳箇甚麼。迦葉召阿難。阿難應諾。迦葉曰。
<pb n="431"/>
倒却門前剎竿著。
<other>四祖優波毬多尊者</other>在世化導。證果最多。每度一人。
以一籌置於石室。其室縱十八肘。廣十二肘。充滿其
間。最後有一長者子。名曰香眾。來禮尊者。志求出家。
尊者問曰。汝身出家。心出家。答曰。我來出家。非為身
心。尊者曰。不為身心。復誰出家。答曰。夫出家者。無我
我故。無我我故。即心不生滅。心不生滅。即是常道。諸
佛亦常。心無形相。其體亦然。尊者曰。汝當大悟。心自
通達。宜依佛法僧。紹隆聖種。
<other>八祖佛陀難提尊者</other>【頌】九祖伏䭾密多。問祖曰。父母
非我親。誰是最親者。諸佛非我道。誰是最道者。祖以
偈答曰。汝言與心親。父母非可比。汝行與道合。諸佛
心即是。外求有相佛。與汝不相似。欲識汝本心。非合
亦非離。
<other>十祖脇尊者</other>【頌】至一林中。有富那夜奢。合掌前立。祖
問汝從何來。奢曰。我心非往。祖曰。汝何處住。曰我心
非止。祖曰。汝不定邪。曰諸佛亦然。祖曰。汝非諸佛。曰
諸佛亦非。祖知是法器。即與剃度。付法說偈曰。真體
自然真。因真說有理。領得真真法。無行亦無止。
<other>十一祖富郍夜奢尊者</other>尋詣波羅柰國。有馬鳴大士。
迎而作禮。問曰。我欲識佛。何者即是。祖曰。汝欲識佛。
不識者是。曰佛既不識。焉知是乎。祖曰。既不識佛。焉
知不是。曰此是鋸義。祖曰。彼是木義。祖問鋸義者何。
曰與師平出。馬鳴却問。木義者何。祖曰。汝被我解。馬
鳴豁然省悟。
<other>十四祖龍樹尊者</other>至南印度。彼國之人。多信福業。祖
為說法。[逅-口+巾]相謂曰。人有福業。世間第一。徒言佛性。誰
能覩之。祖曰。汝欲見佛性。先須除我慢。彼人曰。佛性
大小。祖曰。非大非小。非廣非狹。無福無報。不死不生。
彼聞理勝。悉回初心。祖復於座上。現自在身。如滿月
輪。一切眾。唯聞法音。不覩祖相。彼眾中。有長者子。名
迦郍提婆。謂眾曰。識此相否。眾曰。目所未覩。安敢辨
識。提婆曰。此是尊者現佛性體相。以示我等。何以知
之。蓋以無相三昧。形如滿月。佛性之義。廓然虗明。言
訖。輪相即隱。復居本座。而說偈言。身現圓月相。以表
諸佛體。說法無其形。用辨非聲色。彼眾聞偈。頓悟無
生。
<other>十五祖迦郍提婆尊者</other>【頌】謁龍樹大士。將及門。龍樹
知是智人。先遣侍者。以滿鉢水。置於座前。尊者覩之。
即以一針。投之而進。欣然契會。○祖至迦毗羅國。彼
有長者。曰梵摩淨德。一日園樹生耳如菌。味甚美。唯
長者與第二子羅睺羅多。取而食之。取已隨長。盡而
復生。自餘親屬皆不能見。祖知其宿因。遂至其家。長
者迺問其故。祖曰。汝昔曾供養一比丘。然此比丘。道
眼未明。以虗霑信施。故報為木菌。唯汝與子。精誠供
養。得以享之。餘即否矣。又問長者年多少。答曰。七十
有九。祖乃說偈曰。入道不通理。復身還信施。汝年八
十一。此樹不生耳。長者聞偈已。彌加歎伏。且曰。弟子
衰老。不能事師。願捨次子。隨師出家。
<other>十七祖僧伽難提尊者</other>行化至摩提國。見山舍一童
子。持圓鑑。直造祖前。祖問汝幾歲邪。曰百歲。祖曰。汝
年尚幼。何言百歲。童曰。我不會理。正百歲耳。祖曰。汝
善機邪。童曰。佛言。若人生百歲。不會諸佛機。未若生
一日。而得決了之。祖曰。汝手中者。當何所表。童曰。諸
佛大圓鑑。內外無瑕翳。兩人同得見。心眼皆相似。彼
父母。聞子語。即捨令出家。祖携至本處。授具戒訖。名
伽耶舍多。他時聞風吹殿鈴聲。祖問曰。鈴鳴邪。風鳴
邪。舍多曰。非風鈴鳴。我心鳴耳。祖曰。心復誰乎。舍多
曰。俱寂靜故。祖曰。善哉善哉。繼吾道者。非子而誰。即
付法眼。
<other>十九祖鳩摩羅多尊者</other>至中天竺國。有大士名闍夜
多。問曰。我家父母。素信三寶。而常縈疾瘵。凡所營作。
皆不如意。而我隣家。久為旃陀羅行。而身常勇健。所
<pb n="432"/>
作和合。彼何幸而我何辜。祖曰。何足疑乎。且善惡之
報。有三時焉。凡人。但見仁夭暴壽。逆吉義凶。便謂亡
因果。虗罪福。殊不知影響相隨。毫[釐-未+牙]靡忒。縱經百千
萬劫。亦不磨滅。時闍夜多。聞是語已。頓釋所疑。祖曰。
汝雖已信三業。而未明業從惑生。惑因識有。識依不
覺。不覺依心。心本清淨。無生滅。無造作。無報應。無勝
負。寂寂然。靈靈然。汝若入此法門。可與諸佛同矣。一
切善惡。有為無為。皆如夢幻。闍夜多。承言領旨。即發
宿慧。祖乃付法眼。偈曰。性上本無生。為對求人說。於
法既無得。何懷決不決。又云。此是妙音如來見性之
句。汝宜傳布後學。
<other>二十祖闍夜多尊者</other>北天竺國人也。智慧淵沖。化導
無量。後至離閱城。敷揚頓教。彼有學眾。唯尚辯論。為
之首者。名婆修盤頭。（此云徧行）常一時不臥。六時禮佛。清
淨無欲。為眾所歸。祖將欲度之。先問彼眾曰。此徧行
頭陀。能脩梵行。可得佛道乎。眾曰。我師精進。何故不
可。祖曰。汝師與道遠矣。設苦行歷於塵劫。皆虗妄之
本也。眾曰。尊者蘊何德行。而譏我師。祖曰。我不求道。
亦不顛倒。我不禮佛。亦不輕慢。我不長坐。亦不懈怠。
我不一食。亦不雜食。我不知足。亦不貪欲。心無所希
名之曰道。時徧行聞已。發無漏智。歡喜讚歎。祖又語
彼眾曰。會吾語否。吾所以然者。為其求道心切。夫絃
急即斷。故吾不贊。令其住安樂地。入諸佛智。復告徧
行曰。吾適對眾。抑挫仁者。得無惱於衷乎。徧行曰。我
憶念七劫前。生常安樂國。師於智者月淨。記我非久。
當證斯陀含果。時有大光明菩薩出世。我以老故。䇿
杖禮謁。師叱我曰。重子輕父。一何鄙哉。時我自謂無
過。請師示之。師曰。汝禮大光明菩薩。以杖倚壁畫佛
面。以此過慢。遂失二果。我責躬悔過以來。聞諸惡言。
如風如響。況今獲飲無上甘露。而返生熱惱邪。惟願
大慈。以妙道垂誨。祖曰。汝久植眾德。當繼吾宗。聽吾
偈曰。言下合無生。同於法界性。若能如是解。通達事
理竟。
<other>二十三祖[鴳-女+隹]勒尊者</other>年七歲。遊行聚落。覩民間淫祀。
乃入廟叱之曰。汝妄興禍福。幻惑於人。歲費牲牢。傷
害斯甚。言訖。廟貌忽然而壞。由是鄉黨謂之聖子。○
有師子。歸依尊者而問曰。我欲求道。當用何心。祖曰。
汝欲求道。無所用心。曰既無用心。誰作佛事。祖曰。汝
若有用。即非功德。汝若無作。即是佛事。經云。我所作
功德。而無我所故。師子聞是語已。即入佛慧。
<other>二十四祖師子尊者</other>自得法遊方。至罽賓國。有波利
迦者。本習禪觀。故有禪定。知見。執相。捨相。不語之五
眾。祖詰而化之。四眾皆默然心服。唯禪定師。達磨達
者。聞四眾被責。憤悱而來。祖曰。仁者習定。何當來此。
既至于此。胡云習定。彼曰。我雖來此。心亦不亂。定隨
人習。豈有處所。祖曰。仁者既來。其習亦至。既無處所。
豈在人習。彼曰。定習人故。非人習定。我當來此。其定
常習。祖曰。人非習定。定習人故。當自來時。其定誰習。
彼曰。如淨明珠。內外無翳。定若通達。必當如此。祖曰。
定若通達。一似明珠。今見仁者。非珠之徒。彼曰。其珠
明徹。內外悉定。我心不亂。猶若此淨。祖曰。其珠無內
外。仁者何能定。穢物非動搖。此定不是淨。達磨達。蒙
師開悟。心地朗然。祖既攝五眾。名聞遐邇。【頌】因罽賓
國王秉劒。至尊者所。問曰。師得蘊空否。祖曰。已得蘊
空。王曰。離生死否。祖曰。已離生死。王曰。既離生死。可
施我頭。祖曰。身非我有。何恡於頭。王即揮刃。斷尊者
首。白乳涌高數尺。王之右臂。旋亦墮地。
<other>二十七祖般若多羅尊者</other>東印度人也。行化至南印
度。彼王名香至。崇奉佛乘。尊重供養。度越倫等。又施
無價寶珠。時王有三子。曰月淨多羅。曰功德多羅。曰
菩提多羅。其季。開士也。祖欲試其所得。乃以所施珠。
問三王子曰。此珠圓明。有能及否。第一王子。第二王
子。皆曰。此珠七寶中尊。固無踰也。非尊者道力。孰能
<pb n="433"/>
受之。第三王子曰。此是世寶。未足為上。於諸寶中。法
寶為上。此是世光。未足為上。於諸光中。智光為上。此
是世明。未足為上。於諸明中。心明為上。此諸光明。不
能自照。要假智光。光辨於此。既辨此已。即知是珠。既
知是珠。即明其寶。若明其寶。寶不自寶。若辨其珠。珠
不自珠。珠不自珠者。要假智珠而辨世珠。寶不自寶
者。要假智寶以明法寶。然則師有其道。其寶即現。眾
生有道。心寶亦然。祖歎其辨慧。乃復問曰。於諸物中。
何物無相。曰於諸物中。不起無相。又問於諸物中。何
物最高。曰於諸物中。人我最高。又問於諸物中。何物
最大。曰於諸物中。法性最大。【頌】祖因東印度國王。請
祖齋次。王乃問諸人盡轉經。唯師為甚不轉。祖曰。貧
道出息不隨眾緣。入息不居蘊界。常轉如是經。百千
萬億卷。非但一卷兩卷。
<other>菩提達磨大師者</other>南天竺國香至王第三子也。姓剎
帝利。本名菩提多羅。後遇二十七祖般若多羅。至本
國。受王供養。知師密跡。因試令與二兄辨所施寶珠。
發明心要。既而尊者謂曰。汝於諸法。已得通量。夫達
磨者。通大之義也。宜名達磨。因改號菩提達磨。祖乃
告尊者曰。我既得法。當往何國而作佛事。願垂開示。
者曰。汝雖得法。未可遠遊。且止南天。待吾滅後六十
七載。當往震旦。設大法藥。直接上根。慎勿速行。衰於
日下。祖恭稟教義。服勤左右垂四十年。未甞廢闕。迨
尊者順世。遂演化本國。時有二師。一名佛大先。二名
佛大勝多。本與祖。同學佛陀䟦陀小乘禪觀。佛大先。
既遇般若多羅尊者。捨小趣大。與祖並化。時號二甘
露門矣。而佛大勝多。更分徒而為六宗。第一有相宗。
第二無相宗。第三定慧宗。第四戒行宗。第五無得宗。
第六寂靜宗。各封己解。別展化源。聚落崢嶸。徒眾甚
盛。祖喟然嘆曰。彼之一師。已陷牛跡。況復支離繁興。
而分六宗。我若不除。永纏邪見。言已。微現神力。至有
相宗。乃至寂靜宗所。彼各尊者。聞師指誨。豁然開悟。
既而六眾。咸誓歸依。由是。化被南天。聲馳五印。經六
十載。度無量眾。【頌】後值異見王。輕毀三寶。因問波羅
提尊者。（無相宗首）何者是佛。者曰。見性是佛。王曰。師見性
否。曰我見佛性。王曰。性在何處。曰性在作用。王曰。是
何作用。我今不見。曰今現作用。王自不見。王曰。於我
有否。曰王若作用。無有不是。王若不用。體亦難見。王
曰。若當用時。幾處出現。曰若出現時。當有其八。王曰。
其八出現。當為我說。波羅提即說偈曰。在胎為身。處
世為人。在眼曰見。在耳曰聞。在鼻辨香。在口談論。在
手執捉。在足運奔。徧現俱該沙界。收攝在一微塵。識
者知是佛性。不識喚作精魂。王聞偈已。心即開悟。悔
謝前非。○祖念震旦緣熟。行化時至。遂汎重溟。凡三
周寒暑。造于南海。實梁普通七年庚子歲。九月二十
一日也。廣州刺史蕭昂。其主禮迎接。表聞　武帝。帝
覽奏。遣使賷詔迎請。十月一日至金陵。帝問曰。朕即
位已來。造寺寫經度僧。不可勝紀。有何功德。祖曰。並
無功德。帝曰。何以無功德。祖曰。此但人天小果。有漏
之因。如影隨形。雖有非實。帝曰。如何是真功德。祖曰。
淨智妙圓。體自空寂。如是功德。不以世求。【評】【頌】帝又
問。如何是聖諦第一義。祖曰。廓然無聖。帝曰。對朕者
誰。祖曰。不識。帝不領悟。（頌古上云。師遂折蘆渡江。至魏。後帝舉問誌公。公曰。陛下
識此人否。曰不識。誌曰此是觀音大士。傳佛心印。曰當遣詔之。誌曰。莫道陛下詔。盍國人去。他亦不回）
祖知機不契。潛回江北。屆于洛陽。當魏孝明帝正光
元年也。寓止于嵩山少林寺。面壁而坐。終日默然。人
莫之測。謂之壁觀婆羅門。【頌】時有僧神光者。近聞達
磨大士。住止少林。至人不遙。當造玄境。乃往彼晨夕
參承。祖常端坐面壁。莫聞誨勵。光自惟曰。昔人求道。
敲骨取髓。刺血濟饑。布𩬊掩泥。投崖飼虎。古尚若此。
我又何人。其年十二月九日夜。天大雨雪。光堅立不
動。遲明積雪過膝。祖憫而問曰。汝久立雪中。當求何
事。光悲淚曰。惟願和尚慈悲。開甘露門。廣度羣品。祖
<pb n="434"/>
曰。諸佛無上妙道。曠劫精勤。難行能行。非忍而忍。豈
以小德小智。輕心慢心。欲冀真乘。徒勞勤苦。光聞祖
誨勵。潛取利刀。自斷左臂置于祖前。祖知是法器。乃
曰。諸佛最初求道。為法忘形。汝今斷臂吾前。求亦可
在。祖遂因與易名。曰慧可。乃曰。諸佛法印。可得聞乎。
祖曰。諸佛法印。匪從人得。可曰。我心未寧。乞師與安。
祖曰。將心來與汝安。可良久曰。覓心了不可得。祖曰。
我與汝安心竟。【頌】越九年。欲返天竺。命門人曰。時將
至矣。汝等盍各言所得乎。時有道副對曰。如我所見。
不執文字。不離文字而為道用。祖曰汝得吾皮。尼總
持曰。我今所解。如慶喜見阿閦佛國。一見更不再見。
祖曰汝得吾肉。道育曰。四大本空。五陰非有而我見
處無一法可得。祖曰汝得吾骨。最後慧可禮拜。依位
而立。祖曰汝得吾髓。○乃顧慧可而告之曰。昔如來
以正法眼。付迦葉大士。展轉囑累而至於我。我今付
汝。汝當護持。并授汝袈裟。以為法信。各有所表。宜可
知矣。可曰。請師指陳。祖曰。內傳法印。以契證心。外付
袈裟。以定宗旨。後代澆薄。疑慮競生。云吾西天之人。
言汝此方之子。憑何得法。以何證之。汝今受此衣法。
却後難生。但出此衣。并吾法偈。用以表明。其化無礙。
至吾滅後二百年。衣止不傳。法周沙界。明道者多。行
道者少。說理者多。通理者少。潛符密證。千萬有餘。汝
當闡揚。勿輕未悟。一念回機。便同本得。聽吾偈曰。吾
本來茲土。傳法救迷情。一華開五葉。結果自然成。祖
又曰。吾有楞伽經四卷。亦用付汝。即是如來心地要
門。令諸眾生。開示悟入。吾自到此。凡五度中毒。我甞
自出而試之。置石石裂。緣吾本離南印。來此東土。見
赤縣神州。有大乘氣象。遂踰海越漠。為汝求人。際會
未諧。如愚若訥。今得汝傳授。吾意已終。（○別記云。祖初居少林寺
九年。為二祖說法。秖教外息諸緣。內心無喘。心如墻壁。可以入道。慧可。種種說心性。曾未契理。祖秖遮其非。不
為說無念心體。可。忽曰。我已息諸緣。祖曰。莫成斷滅去否。可曰。不成斷滅。祖曰。此是諸佛所傳心體。更無疑也
言已。端居而逝。【頌】葬熊耳山。起塔於定林寺。後三歲
魏宋雲。奉使西域。回遇祖於葱嶺。見手携隻履。翩翩
獨逝雲問師何往。祖曰西天去。雲歸。具說其事。及門
人啟壙。唯空棺。一隻革履存焉。舉朝為之驚嘆。奉詔
取遺履於少林寺供養。○初梁武遇祖因緣未契。及
聞化行魏[邱-丘+(看-目)]。遂欲自撰師[石*((白-日+田)/廾)]而未暇也。後聞宋雲事。
乃成之。代宗諡圓覺大師。塔曰空觀。
<other>慧可大師</other>得法傳衣事跡。達磨章具之矣。自少林託
化西歸。大師繼闡玄風。博求法嗣。【頌】至北齊天平二
年。有一居士。年踰四十。不言名氏。聿來設禮而問祖
曰。弟子身纏風恙。請和尚懺罪。祖曰。將罪來與汝懺。
士良久曰。覓罪不可得。祖曰。與汝懺罪竟。宜依佛法
僧住。士曰。今見和尚。已知是僧。未審何名佛法。祖曰。
是心是佛。是心是法。法佛無二。僧寶亦然。士曰。今日
始知罪性。不在內。不在外。不在中間。如其心然。佛法
無二也。祖深器之。即為剃髮。云是吾寶也。宜名僧璨。
於光福寺受具。自茲疾漸愈。執侍經二載。祖乃告曰。
菩提達磨。遠自竺乾。以正法眼藏。并信衣密付於吾。
吾今授汝。汝當守護。無令斷絕。
<other>僧璨大師</other>初以白衣謁二祖。既受度傳法。隱于舒州
之皖公山。屬後周武帝破滅佛法。祖往來太湖縣司
空山。居無常處。積十餘載。時人無能知者。【頌】至隋開
皇十二年壬子歲。有沙彌道信。年始十四。來禮祖曰。
願和尚慈悲。乞與解脫法門。祖曰。誰縛汝。曰無人縛。
祖曰。何更求解脫乎。信於言下大悟。服勞九載。祖屢
試以玄微。知其緣熟。乃付衣法。○祖信心銘曰。至道
無難。唯嫌揀擇。但莫憎愛。洞然明白。毫[釐-未+牙]有差。天地
懸隔。欲得現前。莫存順逆。違順相爭。是為心病。不識
玄旨徒勞念靜。圓同太虗。無欠無餘。良由取捨。所以
不如。莫逐有緣。勿住空忍。一種平懷。泯然自盡。止動
歸止。止更彌動。唯滯兩邊。寧知一種。一種不通。兩處
失功。遣有沒有。從空背空。多言多慮。轉不相應。絕言
<pb n="435"/>
絕慮。無處不通。歸根得旨。隨照失宗。須臾返照。勝却
前空。前空轉變。皆由妄見。不用求真。唯須息見。二見
不住。慎莫追尋。纔有是非。紛然失心。二由一有。一亦
莫守。一心不生。萬法無咎。無咎無法。不生不心。能由
境滅。境逐能沈。境由能境。能由境能。欲知兩段。元是
一空。一空同兩。齊含萬象。不見精麤。寧有偏黨。大道
體寬。無易無難。小見狐疑。轉急轉遲。執之失度。必入
邪路。放之自然。體無去住。任性合道。逍遙絕惱。繫念
乖真。昬沉不好。不好勞神。何用踈親。欲取一乘。勿惡
六塵。六塵不惡。還同正覺。智者無為。愚人自縛。法無
異法。妄自愛著。將心用心。豈非大錯。迷生寂亂。悟無
好惡。一切二邊。良由斟酌。夢幻空花。何勞把捉。得失
是非。一時放却。眼若不睡。諸夢自除。心若不異。萬法
一如。一如體玄。兀爾忘緣。萬法齊觀。歸復自然。泯其
所以。不可方比。止動無動。動止無止。兩既不成。一何
有爾。究竟窮極。不存軌則。契心平等。所作俱息。狐疑
淨盡。正信調直。一切不留。無可記憶。虗明自照。不勞
心力。非思量處。識情難測。真如法界。無他無自。要急
相應。唯言不二。不二皆同。無不包容。十方智者。皆入
此宗。宗非促延。一念萬年。無在不在。十方目前。極小
同大。忘絕境界。極大同小。不見邊表。有即是無。無即
是有。若不如是。必不須守。一即一切。一切即一。但能
如是。何慮不畢。信心不二。不二信心。言語道斷。非去
來今。
<other>道信大師</other>生而超異。幼慕空宗。諸解脫門。宛如宿習。
既嗣祖風。攝心無𥧌。脇不至席者。僅六十年。後住破
山。頭學侶雲臻。一日往黃梅縣。路逢一小兒。骨相奇
秀。異乎常童。祖問曰。子何姓。答曰。姓即有。不是常姓。
祖曰。是何姓。答曰是佛性。祖曰。汝無姓邪。答曰。性空
故無。祖默識其法器。即俾侍者。至其母所。乞令出家。
母以宿緣故。殊無難色。遂捨為弟子。以至付法傳衣。
一日告眾曰。吾武德中游廬山。登絕頂。望破頭山。見
紫雲如蓋。下有白氣。橫分六道。汝等會否。眾皆默然。
弘忍曰。莫是和尚他後橫出一枝佛法否。祖曰善。後
貞觀癸卯歲。　太宗。嚮師道味。欲瞻風彩。詔赴京。祖
上表遜謝。前後三返。竟以疾辭。第四度命使曰。如果
不起。即取首來。使至山諭旨。祖乃引頸就刃。神色儼
然。使異之。回以狀聞。帝彌加欽慕。就賜珍繒。以遂其
志。
<other>弘忍大師</other>蘄州黃梅人也。【頌】先為破頭山中栽松道
者。甞請於四祖曰。法道可得聞乎。祖曰。汝已老。脫有
聞。其能廣化邪。儻若再來。吾尚可遲汝。迺去。行水邊。
見一女子浣衣。揖曰。寄宿得否。女曰。我有父兄。可往
求之。曰諾我即敢行。女首肯之。遂回筞而去。女周氏
季子也。歸輒孕。父母大惡。逐之。女無所歸。日傭紡里
中。夕止於眾舘之下。已而生一子。以為不祥。因拋濁
港中。明日見之泝流而上。氣體鮮明。大驚。遂舉之。成
童。隨母乞食。里人呼為無姓兒。逢一智者歎曰。此子
缺七種相。不逮如來。後遇信大師得法。嗣化於破頭
山。○咸亨中。有一居士。姓盧。名慧能。自新州來參謁。
祖問曰。汝自何來。盧曰嶺南。祖曰。欲須何事。盧曰。唯
求作佛。祖曰。嶺南人無佛性。若為得佛。盧曰。人即有
南北。佛性豈然。祖知是異人。乃訶曰。著槽廠去。盧禮
足而退。便入碓坊服勞於杵臼之間。晝夜不息。經八
月。祖知付授時至。遂告眾曰。正法難解。不可徒記吾
言。持為己任。汝等各自隨意述一偈。若語意冥符。則
衣法皆付。時會下七百餘僧。上座神秀者。學通內外。
眾所宗仰。咸推稱曰。若非尊秀。疇敢當之。神秀竊聆
眾譽。不復思惟。乃於廓壁書一偈曰。身是菩提樹。心
如明鏡臺。時時勤拂拭。莫使惹塵埃。祖因經行。忽見
此偈。知是神秀所述。乃讚歎曰。後代依此修行。亦得
勝果。各令念誦。盧在碓坊。忽聆誦偈。乃問同學。是何
章句。同學曰。汝不知。和尚求法嗣。令各述心偈。此則
<pb n="436"/>
秀上座所述。和尚深加歎賞。必將付法傳衣也。盧曰。
其偈云何。同學為誦。盧良久曰。美則美矣。了則未了。
同學訶曰。庸流何知。勿發狂言。盧曰。子不信邪。願以
一偈和之。同學不答。相視而笑。盧至夜。密告一童子。
引至廊下。盧自秉燭。請別駕張日用。於秀偈之側。寫
一偈曰。菩提本無樹。明鏡亦非臺。本來無一物。何處
惹塵埃。祖後見此偈。曰。此是誰作。亦未見性。眾聞斯
語。遂不之顧。逮夜。祖潛詣碓坊。問曰。米白也未。盧曰。
白也。未有篩。祖於碓。以杖三擊之。盧即以三鼓入室
祖告曰。諸佛出世為一大事故。隨機大小而引導之。
遂有十地三乘頓漸等旨。以為教門。然以無上微妙
祕密圓明真實正法眼藏。付于上首大迦葉尊者。展
轉傳授。二十八世至達磨。屆于此土。得可大師承襲。
以至于今。以法寶及所傳袈裟。用付於汝。善自保護。
無令斷絕。聽吾偈曰。有情來下種。因地果還生。無情
既無種。無性亦無生。盧行者。跪受衣法。啟曰。法則既
受。衣付何人。祖曰。昔達磨初至。人未之信。故傳衣以
明得法。今信心已熟。衣乃爭端。止於汝身。不復傳也。
且當遠隱。俟時行化。所謂受衣之人。命如懸絲也。盧
曰。當隱何所。祖曰。逢懷即止。遇會且藏。盧禮足已。捧
衣而出。是夜南邁。大眾莫知。
<other>慧能大師</other>造黃梅之東山。忍大師一見。默而識之。【頌】
後傳衣法。令隱于懷。集四會之間。屆南海。遇印宗法
師。於法性寺講涅槃經。祖寓止廊廡間。暮夜風颺剎
旛。聞二僧對論。一曰旛動。一曰風動。往復酬答。曾未
契理。祖曰。可容俗流。輒預高論否。直以風旛非動。動
自心耳。印宗竊聆此語。竦然異之。明日邀祖入室。徵
風旛之義。祖具以理告。印宗不覺起立曰。行者定非
常人。師為是誰。祖更無所隱。直敘得法因由。於是印
宗執弟子之禮。請授禪要。乃告四眾曰。印宗具足凡
夫。今遇肉身菩薩。乃指座下盧居士曰。即此是也。因
請出所傳信衣。悉令瞻禮。會諸名德。為之剃𩬊。就法
性寺智光律師。授滿分戒。後返曹谿。雨大法雨。學者
不下千數。○中宗神龍元年。降詔云。朕請安秀二師。
宮中供養。萬機之暇。每究一乘。二師並推讓曰。南方
有能禪師密受忍大師衣法。可就彼問。令遣內侍薛
簡。馳詔迎請。願師慈念。速赴上京。祖上表。辭疾。願終
林麓。簡曰。京城禪德。皆云欲得會道。必須坐禪習定。
若不因禪定而得解脫者。未之有也。未審師所說法
如何。祖曰。道由心悟。豈在坐也。經云。若見如來。若坐
若臥。是行邪道。何故。無所從來。亦無所去。若無生滅。
是如來清淨禪。諸法空寂。是如來清淨坐。究竟無證。
豈況坐邪。簡曰。弟子回主上必問。願和尚慈悲。指示
心要。祖曰。道無明暗。明暗是代謝之義。明暗無盡。亦
是有盡。相待立名。故經云。法無有比。無相待故。簡曰。
明喻智慧。暗況煩惱。修道之人。儻不以智慧照破煩
惱。無始生死。憑何出離。祖曰。煩惱即是菩提。無二無
別。若以智慧照煩惱者。此是二乘小見。羊鹿等機。大
智上根。悉不如是。簡曰。如何是大乘見解。祖曰。明與
無明。其性無二。無二之性。即是實性。實性者。處凡愚
而不減。在賢聖而不增。住煩惱而不亂。居禪定而不
寂。不斷不常。不來不去。不在中間。及其內外。不生不
滅。性相如如。常住不遷。名之曰道。簡曰。師說不生不
滅。何異外道。祖曰。外道所說不生不滅者。將滅止生。
以生顯滅。滅猶不滅。生說無生。我說不生不滅者。本
自無生。今亦無滅。所以不同外道。汝若欲知心要。但
一切善惡。都莫思量。自然得入清淨心體。湛然常寂。
妙用恒沙。簡蒙指教。豁然大悟。禮辭歸闕。○祖一日
謂眾曰。汝等諸人。自心是佛。更莫狐疑。外無一物而
能建立。皆是本心生萬種法。故經云。心生種種法生。
心滅種種法滅。若欲成就種智。須達一相三昧。一行
三昧。若於一切處。而不住相。彼相中不生憎愛。亦無
取捨。不念利益成壞等事。安閒恬靜。虗融澹泊。此名
<pb n="437"/>
一相三昧。若於一切處。行住坐臥。純一直心。不動道
場。真成淨土。名一行三昧。若人具二三昧。如地有種。
能含藏長養成就其實。一相一行。亦復如是。我今說
法。猶如時雨。溥潤大地。汝等佛性。譬諸種子。遇茲霑
洽。悉得發生。承吾旨者。決獲菩提。依吾行者。定證妙
果。○先天元年。告諸四眾曰。吾忝受忍大師衣法。今
為汝等說法。不付其衣。蓋汝等信根淳熟。決定不疑。
堪任大事。聽吾偈曰。心地含諸種。普雨悉皆生。頓悟
華情已。菩提果自成。說偈已。復曰。其法無二。其心亦
然。其道清淨。亦無諸相。汝等慎勿觀淨。及空其心。此
心本淨。無可取捨。各自努力。隨緣好去。甞有僧舉臥
輪禪師偈曰。臥輪有伎倆。能斷百思想。對境心不起。
菩提日日長。祖聞之曰。此偈未明心要。若依而行之。
是加繫縛。因示偈曰。慧能沒伎倆。不斷百思想。對境
心數起。菩提作麼長。祖說法利生。經四十載（門人記
錄目為壇經。盛行于世）。（會元一卷終）
<other>旁出</other>
<other>牛頭山法融禪師</other>年十九。學通經史。尋閱大部般若。
曉達真空。忽一日歎曰。儒道世典。非究竟法。般若正
觀。出世舟航。遂隱茅山。投師落髮。【頌】後入牛頭山。幽
棲寺北巖之石室。有百鳥銜花之異。唐貞觀中。四祖
遙觀氣象。知彼山有奇異之人。乃躬自尋訪。問寺僧。
此間有道人否。曰。出家兒。那箇不是道人。祖曰。阿那
箇是道人。僧無對。別僧曰。此去山中十里許。有一懶
融。見人不起。亦不合掌。莫是道人麼。祖遂入山。見師
端坐自若。曾無所顧。祖問曰。在此作甚麼。師曰觀心。
祖曰。觀是何人。心是何物。師無對。便起作禮曰。大德
高棲何所。祖曰。貧道不決所止。或東或西。師曰。還識
道信禪師否。祖曰。何以問他。師曰。嚮德滋久。冀欲禮
謁。祖曰。道信禪師。貧道是也。師曰。因何降此。祖曰。特
來相訪。莫更有宴息之處否。師指後面曰。別有小庵。
遂引祖至庵所。遶庵唯見虎狼之類。祖乃舉兩手作
怖勢。師曰。猶有這箇在。祖曰。這箇是甚麼。師無語。少
選。祖却於師宴坐石上。書一佛字。師覩之。竦然。祖曰。
猶有這箇在。師未曉。乃稽首請說真要。祖曰。夫百千
法門。同歸方寸。河沙妙德。總在心源。一切戒門定門
慧門。神通變化。悉自具足。不離汝心。一切煩惱業障。
本來空寂一切因果。皆如夢幻。無三界可出。無菩提
可求。人與非人。性相平等。大道虗曠。絕思絕慮。如是
之法。汝今已得。更無闕少。與佛何殊。更無別法。汝但
任心自在。莫作觀行。亦莫澄心。莫起貪嗔。莫懷愁慮。
蕩蕩無礙。任意縱橫。不作諸善。不作諸惡。行住坐臥。
觸目遇緣。總是佛之妙用。快樂無憂。故名為佛。師曰。
心既具足。何者是佛。何者是心。祖曰。非心不問佛。問
佛非不心。師曰。既不許作觀行。於境起時。心如何對
治。祖曰。境緣無好醜。好醜起於心。心若不強名。妄情
從何起。妄情既不起。真心任徧知。汝但隨心自在。無
復對治。即名常住法身。無有變異。吾受璨大師頓教
法門。今付於汝。汝今諦受吾言。只住此山。向後當有
五人達者。紹汝緣化。祖付法訖。遂返雙峰終老。師自
是法席大盛。○唐永徽中。徒眾乏糧。師往丹陽緣化。
去山八十里。躬負米一石八斗。朝往暮還。供僧三百。
二時不闕。三年。
<other>牛頭智巖禪師</other>一日宴坐。覩異僧。身長丈餘。神姿爽
拔。詞氣清朗。謂師曰。卿八十生出家。宜加精進。言訖
不見。甞在谷中入定。山水暴漲。師怡然不動。其水自
退。師後謁融禪師。發明大事。融謂師曰。吾受信大師
真訣。所得都亡。設有一法勝過涅槃。吾說亦如夢幻。
夫一塵飛而翳天。一芥墮而覆地。汝今已過此見。吾
復何云。
<other>鍾山曇璀禪師</other>初謁融禪師。融目而奇之。乃告之曰。
色聲為無生之鴆毒。受想是至人之坑穽。子知之乎。
師默而審之。大悟玄旨。尋晦迹鍾山。多歷年所。茅庵
<pb n="438"/>
瓦缶。以終老焉。
<other>牛頭智威禪師</other>謁法持禪師。傳授正法。自爾江左學
徒。皆奔走門下。有慧忠者。目為法器。師甞有偈示曰。
余本性虗無。緣妄生人我。如何息妄情。還歸空處坐。
忠答曰。虗妄是實體。人我何所存。妄情不須息。即汎
般若船。師知其了悟。乃付以院事。隨緣化導。
<other>牛頭慧忠禪師</other>平生一衲不易。器用唯一鐺。甞有供
僧穀兩廩。盜者窺伺。虎為守之。縣令張遜者。至山頂
謁。問師有何徒弟。師曰。有三五人。遜曰。如何得見。師
敲禪牀。有三虎哮吼而出。遜驚怖而退。師有安心偈
曰。人法雙淨。善惡兩忘。直心真實。菩提道場。
<other>安國玄挺禪師</other>初參威禪師。侍立次。有講華嚴僧問。
真性緣起其義云何。威良久。師遽答曰。大德。正興一
念問時。是真性中緣起。其僧言下大悟。
<other>天柱崇慧禪師</other>僧問。達磨未來此土時。還有佛法也
無。師曰。未來且置。即今事作麼生。曰某甲不會。乞師
指示。師曰。萬古長空。一朝風月。僧無語。師復曰。闍黎
會麼。曰不會。師曰。自己分上作麼生。干他達磨來與
未來作麼。他家來。大似賣卜漢。見汝不會。為汝錐破
卦文。纔生吉凶。若作汝分上。一切自看。僧曰。如何是
解卜底人。師曰。汝自出門時。便不中也。○問亡僧遷
化。向甚麼處去也。師曰。隔嶽峯高長積翠。舒江明月
色光輝。○問如何是大通智勝佛。師曰。曠大劫來。未
曾壅滯。不是大通智勝佛。是甚麼。曰為甚麼佛法不
現前。師曰。只為汝不會。所以佛不現前。汝若會去亦
無佛可成。○問如何是西來意。師曰。白猿抱子來青
嶂。蜂蝶銜花綠蕋間。
<other>鶴林玄素禪師</other>一日有屠者禮謁。願就所居辦供。師
欣然而往。眾皆見訝。師曰。佛法平等。賢愚一致。但可
度者。吾就度之。復何差別之有。【頌】有僧扣門。師問是
甚麼人。曰是僧。師曰。非但是僧。佛來亦不著。曰為甚
麼不著。師曰。無汝棲泊處。
<other>佛國惟則禪師</other>初謁忠禪師大悟玄旨。乃曰。天地無
物也。是我無物也。雖無物也。而未甞無物也。如此。則
聖人如夢。百姓如夢。孰為死生哉。至人以是能獨照。
能為萬物主。吾知之矣。
<other>徑山道欽禪師</other>初服膺儒教。年二十八。遇素禪師。謂
之曰。觀子神氣溫粹。真法寶也。師感悟。因求為弟子。
素。躬與落𩬊。乃戒之曰。汝乘流而行。逢徑即止。師遂
南邁。抵臨安。見東北一山。因問樵者。樵曰。此徑山也。
乃駐錫焉。○僧問如何是道。師曰。山上有鯉魚。海底
有蓬塵。【頌】馬祖令人送書到。書中作一圓相。師發緘。
於圓相中著一點。却封回（忠國師聞乃云。欽師猶被馬師惑）。○崔趙
公問。弟子今欲出家得否。師曰。出家乃大丈夫事。非
將相之所能為。公於是有省。【頌】唐大曆三年。代宗詔
至闕下。親加瞻禮。一日同忠國師在內庭坐次。見帝
駕來。師起立。帝曰。師何以起。師曰。檀越何得向四威
儀中見貧道。帝悅。謂國師曰。欲錫欽師一名。國師欣
然奉詔。乃賜號國一焉。
<other>雲居智禪師</other>甞有華嚴院僧繼宗問。見性成佛。其義
云何。師曰。清淨之性。本來湛然。無有動搖。不屬有無
淨穢。長短取捨。體自翛然。如是明見。乃名見性。性即
佛。佛即性。故曰。見性成佛。曰性既清淨。不屬有無。因
何有見。師曰。見無所見。曰既無所見。何更有見。師曰。
見處亦無。曰如是見時。是誰之見。師曰。無有能見者。
曰究竟其理如何。師曰。汝知否。妄計為有。即有能所。
乃得名迷。隨見生解。便墮生死。明見之人即不然。終
日見。未甞見求名處體。相不可得。能所俱絕。名為見
性。曰此性徧一切處否。師曰。無處不徧。曰凡夫具否。
師曰。上言無見不徧。豈凡夫而不具乎。曰因何諸佛
菩薩不被生死所拘。而凡夫獨縈此苦。何曾得徧。師
曰。凡夫於清淨性中。計有能所。即墮生死。諸佛大士。
善知清淨性中。不屬有無。即能所不立。曰若如是說。
<pb n="439"/>
即有能了不了人。師曰。了尚不可得。豈有能了人乎。
曰至理如何。師曰。我以要言之。汝即應念清淨性中。
無有凡聖。亦無了不了人。凡之與聖。二俱是名。若隨
名生解。即墮生死。若知假名不實。即無有當名者。又
曰。此是極究竟處。若云我能了。彼不能了。即是大病。
見有淨穢凡聖。亦是大病。作無凡聖解。又屬撥無因
果。見有清淨性可棲止亦大病。作不棲止解亦大病。
然清淨性中。雖無動搖。具不壞方便應用。及興慈運
悲。如是興運之處。即全清淨之性。可謂見性成佛矣。
繼宗踊躍。禮謝而退。
<other>鳥窠道林禪師</other>【頌】詣長安西明寺復禮法師。學華嚴
經。起信論。禮示以真妄頌。俾修禪郍。師問曰。初云何
觀。云何用心。禮。久而無言。師三禮而退。屬代宗詔國
一禪師至闕。師乃謁之。遂得正法。歸於西湖。見秦望
山有長松。枝葉繁茂。盤屈如盖。遂棲止其上。故以為
名。有侍者會通。忽一日欲辭去。師問曰。汝今何往。對
曰。會通為法出家。和尚不垂慈誨。今往諸方學佛法
去。師曰。若是佛法。吾此間亦有少許。曰如何是和尚
佛法。師於身上拈起布毛吹之。通遂領悟玄旨。【頌】白
居易侍郎問。如何是佛法大意。師曰。諸惡莫作。眾善
奉行。白曰。三歲孩兒也解甚麼道。師曰。三歲孩兒雖
道得。八十老人行不得。
<other>北宗神秀禪師</other>少親儒業。博綜多聞。俄捨愛出家。尋
師訪道。遇五祖坐禪為務。乃歎伏曰。此真吾師也。誓
心苦節。以樵汲自役。而求其道。祖默識之。深加器重。
○師示眾曰。一切佛法。自心本有。將心外求。捨父逃走。
<other>嵩嶽慧安國師</other>唐貞觀中。至黃梅謁忍祖。遂得心要。
○有坦然。懷讓二僧來參。問曰。如何是祖師西來意
師曰。何不問自己意。曰如何是自己意。師曰。當觀密
作用。曰如何是密作用。師以目開合示之。然於言下
知歸。讓乃即謁曹谿。○武后徵至輦下。待以師禮。與
秀禪師。同加欽重。后甞問師。甲子多少。師曰不記。后
曰。何不記邪。師曰。生死之身。其若循環。環無起盡。焉
用記為。況此心流注。中間無間。見漚起滅者。乃妄想
耳。從初識。至動相滅時。亦只如此。何年月而可記乎
后聞稽顙信受。
<other>蒙山道明禪師</other>【頌】聞五祖密付衣法與盧行者。即率
同志數十人。躡跡追逐。至大庾嶺。師最先見。餘輩未
及。盧見師奔至。即擲衣鉢於盤石曰。此衣表信。可力
爭邪。任君將去。師遂舉之。如山不動。踟蹰悚慄。乃曰。
我來求法。非為衣也。願行者開示於我。盧曰。不思善。
不思惡。正恁麼時。阿郍箇是明上座本來面目。師當
下大悟。徧體汗流。泣禮數拜。問曰。上來密語密意外。
還更別有意旨否。盧曰。我今與汝說者。即非密也。汝
若返照自己面目。密却在汝邊。師曰。某甲雖在黃梅
隨眾。實未省自己面目。今蒙指授入處。如人飲水。冷
暖自知。今行者即是某甲師也。盧曰。汝若如是。則吾
與汝。同師黃梅。善自護持。
<other>壽州道樹禪師</other>年將五十出家。遇秀禪師。言下知微。
乃卜壽州三峯山。結庵而居。常有野人。服色素朴。言
譚詭異。於言笑外。化作佛形。及菩薩羅漢天仙等形。
或放神光。或呈聲響。師之學徒。覩之。皆不能測。如此
涉十年後。寂無形影。師告眾曰。野人作多色伎倆。眩
惑於人。只消老僧不見不聞。伊伎倆有窮。吾不見不
聞無盡。
<other>降魔藏禪師</other>遇北宗盛化。便是摳衣。秀問曰。汝名降
魔。此無山精水怪。汝翻作魔邪。師曰。有佛有魔。秀曰。
汝若是魔。必住不思議境界。師曰。是佛亦空。何境界
之有。
<other>福先仁儉禪師</other>自嵩山罷問。放曠郊[邱-丘+(厂@墨)]。謂之騰騰和
尚。有了元歌。行于世。
<other>破竈墮和尚</other>【頌】隱居嵩嶽山塢。有廟甚靈。殿中唯安
一竈。遠近祭祀不輟。烹殺物命甚多。師一日領侍僧
<pb n="440"/>
入廟。以杖敲竈三下曰。咄。此竈只是泥瓦合成。聖從
何來。靈從何起。恁麼烹宰物命。又打三下。竈乃傾破
墮落。須臾有一人。青衣峩冠。設拜師前。師曰。是恁麼
人。曰我本此廟竈神。久受業報。今日蒙師說無生法。
得脫此處。生在天中。特來致謝。師曰。是汝本有之性。
非吾強言。神再禮而沒。少選。侍僧問曰。某等久侍和
尚。不蒙示誨。竈神得甚麼徑旨。便得生天。師曰。我只
向伊道。是泥瓦合成。別也無道理為伊。侍僧無言。師
曰會麼。僧曰不會。師曰。本有之性。為甚麼不會。侍僧
等乃禮拜。師曰。墮也墮也。破也破也。後義豐禪師舉
似安國師。安歎曰。此子會盡物我一如。可謂如朗月
處空。無不見者。難搆伊語脉。豐問曰。未審甚麼人搆
得他語脉。安曰。不知者。時號為破竈墮。○僧問物物
無形時如何。師曰。禮即唯汝非我。不禮即唯我非汝。
其僧乃禮謝。師曰。本有之物。物非物也。所以道。心能
轉物。即同如來。
<other>嵩嶽元珪禪師</other>謁安國師。頓悟玄旨。遂卜廬於嶽之
龐塢。一日有嶽神乞戒。師即為張座。付五戒已。神乃
曰。我神通亞佛。師曰。汝神通十句。五能五不能。佛則
十句。七能三不能。神竦然避席跪啟曰。可得聞乎。師
曰。汝能戾上帝。東天行。而西七曜乎。曰不能。師曰。汝
能奪地祇融五嶽。而結四海乎。曰不能。師曰。是謂五
不能也。佛能空一切相。成萬法智。而不能即滅定業。
佛能知羣有性。窮億劫事。而不能化導無緣。佛能度
無量有情。而不能盡眾生界。是為三不能也。定業亦
不牢久。無緣亦是一期。眾生界本無增減。亘無一人
能主其法。有法無主。是謂無法。無法無主。是謂無心
如我解佛。亦無神通也。但能以無心。通達一切法爾。
神曰。我誠淺昧。未聞空義。師所授戒。我當奉行。
<other>終南山惟政禪師</other>【頌】唐文宗好嗜蛤蜊。㳂海官吏。先
時[逅-口+巿]進。人亦勞止。一日御饌中。有擘不張者。帝以其
異。即焚香禱之。乃開。見菩薩形儀。梵相具足。帝遂貯
以金粟檀香合。覆以美錦。賜興善寺。令眾僧瞻禮。因
問羣臣。斯何祥也。或奏。太一山惟政禪師。深明佛法。
博通強記。乞　詔問之。帝即頒詔。師至。帝問其事。師
曰。臣聞物無虗應。此乃啟陛下之信心耳。故契經云。
應以此身得度者。即現此身而為說法。帝曰。菩薩身
已現。且未聞說法。師曰。陛下覩此為常邪。非常邪。信
邪。非信邪。帝曰。希奇之事。朕深信焉。師曰。陛下已聞
說法竟。皇情悅豫。得未曾有。詔天下寺院。各立觀音
像。以答殊休。
<other>嵩山峻極禪師</other>【頌】僧問。如何修善行人。師曰。擔枷帶
鎻。曰如何是作惡行人。師曰。修禪入定。曰某甲淺機。
請師直指。師曰。汝問我惡。惡不從善。汝問我善。善不
從惡。僧良久。師曰會麼。曰不會。師曰。惡人無善念。善
人無惡心。所以道。善惡如浮雲。俱無起滅處。僧於言
下大悟。後破竈墮聞舉。乃曰。此子會盡諸法無生。
<other>保唐無住禪師</other>唐相國杜鴻漸問曰。弟子聞金和尚
說。無憶。無念。莫妄。三句法門是否師曰然。公曰。此三
句。是一是三。師曰。無憶名戒。無念名定。莫妄名慧。一
心不生。具戒定慧。非一非三也。公曰。後句妄字。莫是
從心之忘乎。曰。從女者是也。公曰。有據否。師曰。法句
經云。若起精進心。是妄非精進。若能心不妄。精進無
有涯。公聞。疑情盪然。公又問。師還以三句示人否。師
曰。初心學人。還令息念。澄停識浪。水清影現。悟無念
體。寂然現前。無念亦不立也。○于時庭樹鵶鳴。公問。
師聞否。師曰聞。鵶去已。又問師聞否。師曰聞。公曰。鵶
去無聲。云何言聞。師乃普告大眾曰。佛世難值。正法
難聞。各各諦聽。聞無有聞。非關聞性。本來不生。何曾
有滅。有聲之時。是聲塵自生。無聲之時。是聲塵自滅。
而此聞性。不隨聲生。不隨聲滅。悟此聞性。則免聲塵
之所轉。當知聞無生滅。聞無去來。公與僚屬大眾。稽
首又問。何名第一義。第一義者。從何次第得入。師曰。
<pb n="441"/>
第一義。無有次第。亦無出入。世諦一切有。第一義即
無。諸法無性性。說名第一義。佛言。有法名俗諦。無性
第一義。公曰。如師開示。實不可思議。
<other>西域崛多三藏</other>於六祖言下契悟。後遊五臺。見一僧
結庵靜坐。師問曰。孤坐奚為。曰觀靜。師曰。觀者何人。
靜者何物。其僧作禮問曰。此理如何。師曰。汝何不自
觀自靜。彼僧茫然。師曰。汝出誰門邪。曰秀禪師。師曰。
我西域異道最下種者。不墮此見。兀然空坐。於道何
益。
<other>韶州法海禪師</other>初見六祖問曰。即心即佛。願垂指喻。
祖曰前念不生即心。後念不滅即佛。成一切相即心。
離一切相即佛。吾若具說。窮劫不盡。聽吾偈曰。即心
名慧。即佛乃定。定慧等持。意中清淨。悟此法門。由汝
習性。用本無生。雙修是正。師信受。以偈贊曰。即心元
是佛。不悟而自屈。我知定慧因。雙修離諸物。
<other>吉州志誠禪師</other>初參秀禪師。後往曹谿質疑。六祖曰。
汝師若為示眾。師曰。甞指誨大眾。令住心觀靜。長坐
不臥。祖曰。住心觀靜。是病非禪。長坐拘身。於理何益。
聽吾偈曰。生來坐不臥。死去臥不坐。元是臭骨頭。何
為立功過。師曰。未審大師。以何誨人。祖曰。吾若言有
法與人。即為誑汝。但且隨方解縛。假名三昧。聽吾偈
曰。一切無心自性戒。一切無礙自性慧。不增不減自
金剛。身去身來本三昧。師聞偈悔謝。即誓依歸。乃呈
偈曰。五蘊幻身。幻何究竟。回趣真如。法還不淨。
<other>匾擔山曉了禪師</other>有忽雷澄禪師撰塔[石*((白-日+田)/廾)]。其略曰。師
住匾擔山。號曉了。六祖之嫡嗣也。師得無心之心。了
無相之相。無相者森羅眩目。無心者分別熾然。絕一
言一響。響莫可傳。傳之行矣。言莫可窮。窮之非矣。師
得無無之無。不無於無也。吾今以有有之有。不有於
有也。不有之有。去來非增。不無之無。涅槃非滅。嗚呼。
師住世兮曹谿明。師寂滅兮法舟傾。師譚無說兮寰
宇盈。師示迷徒兮了義乘。匾擔山色垂茲色。空谷猶
留曉了名。
<other>洪州法達禪師</other>念法華經三千部。後禮拜六祖曰。惟
願和尚大慈。略說經中義理。祖曰。汝念此經。以何為
宗。師曰。學人愚鈍。從來但依文誦念。豈知宗趣。祖曰。
汝試為吾念一徧。吾當為汝解說。師即高聲念經。至
方便品。祖曰止。此經元來以因緣出世為宗。縱說多
種譬喻。亦無越於此。何者因緣。唯一大事。一大事。即
佛知見也。汝慎勿錯解經意。見他道開示悟入。自是
佛之知見。我輩無分。若作此解。乃是謗經毀佛也。彼
既是佛。已具知見。何用更開。汝今當信。佛知見者。只
汝自心。更無別體。蓋為一切眾生自蔽光明。貪愛塵
境。外緣內擾。甘受驅馳。便勞他從三昧起。種種苦口。
勸令寢息。莫向外求。與佛無二。故云開佛知見。汝但
勞勞執念。謂為功課者。何異[牧/(厂@牛)]牛愛尾也。師曰。若然
者。但得解義。不勞誦經也。祖曰。經有何過。豈障汝念。
只為迷悟在人。損益由汝。聽吾偈曰。心迷法華轉。心
悟轉法華。誦久不明己。與義作讐家。無念念即正。有
念念成邪。有無俱不計。長御白牛車。（云云）師從此領
旨。亦不輟誦持。
<other>壽州智通禪師</other>初看楞伽經。約千餘徧。而不會三身
四智。禮拜六祖。求解其義。祖曰。三身者。清淨法身。汝
之性也。圓滿報身。汝之智也。千百億化身。汝之行也。
若離本性。別說三身。即名有身無智。若悟三身。無有
自性。即名四智菩提。聽吾偈曰。自性具三身。發明成
四智。不離見聞緣。超然登佛地。吾今為汝說。諦信永
無迷。莫學馳求者。終日說菩提。師曰。四智之義可得
聞乎。祖曰。既會三身。便明四智。何更問邪。若離三身。
別譚四智。此名有智無身也。即此有智。還成無智。復
說偈曰。大圓鏡智性清淨。平等性智心無病。妙觀察
智見非功。成所作智同圓鏡。五八六七果因轉。但用
名言無實性。若於轉處不留情。繁興永處郍伽定（轉識
<pb n="442"/>
為智者。教中云。轉前五識。為成所作智。轉第六識為妙觀察智。轉第七識為平等性智。轉第八識為大圓鏡智。
雖六七因中轉。五八果上轉。但轉其名。而不轉其體也）師禮謝。以偈贊曰。三身
元我體。四智本心明。身智融無礙。應物任隨形。起修
皆妄動。守住匪真精。妙智因師曉。終亡汙染名。
<other>江西志徹禪師</other>一日遠來禮覲六祖。問曰。弟子甞覧
涅槃經。未曉常無常義。乞和尚慈悲。略為宣說。祖曰。
無常者。即佛性也。有常者。即善惡一切諸法分別心
也。曰和尚所說。大違經文。祖曰。吾傳佛心印。安敢違
於佛經。曰經說佛性是常。和尚却言無常。善惡諸法。
乃至菩提心。皆是無常。和尚却言是常。此即相違。令
學人轉加疑惑。祖曰。涅槃經。吾昔者聽尼無盡藏讀
誦一徧。便為講說。無一字一義不合經文。乃至為汝。
終無二說。曰學人識量淺昧。願和尚委曲開示。祖曰。
汝知否。佛性若常。更說甚麼善惡諸法。乃至窮劫。無
有一人發菩提心者。故吾說無常。正是佛說真常之
道也。又一切諸法。若無常心者。即物物皆有自性。容
受生死。而真常性有不徧之處。故吾說常者。正是佛
說真無常義也。佛比為凡夫外道。執於邪常。諸二乘
人。於常計無常。共成八倒。故於涅槃了義教中。破彼
偏見。而顯說真常。真樂。真我。真淨。汝今依言背義。以
斷滅無常。及確定死常。而錯解佛之圓妙最後微言。
縱覧千徧。有何所益。行昌忽如醉醒。乃說偈曰。因守
無常心。佛演有常性。不知方便者。猶春池拾礫。我今
不施功。佛性而現前。非師相授與。我亦無所得。祖曰。
汝今徹也。宜名志徹。師禮謝而去（師姓張。名行昌）。
<other>信州智常禪師</other>一日參六祖。祖問。汝從何來。欲求何
事。師曰。學人近禮大通和尚。蒙示見性成佛之義。未
決狐疑。至吉州遇人指迷。令投和尚。伏願垂慈攝受。
祖曰。彼有何言句。汝試舉看。吾與汝證明。師曰。初到
彼三月。未蒙開示。以為法切故。於中夜獨入方丈。禮
拜哀請。大通乃曰。汝見虗空否。對曰見。彼曰。汝見虗
空有相貌否。對曰。虗空無形。有何相貌。彼曰。汝之本
性。猶如虗空。返觀自性。了無一物可見。是名正見。無
一物可知。是名真知。無有青黃長短。但見本源清淨。
覺體圓明。即名見性成佛。亦名極樂世界。亦名如來
知見。學人雖聞此說。猶未決了。乞和尚垂誨。令無疑
滯。祖曰。彼師所說。猶存見知。故令汝未了。吾今示汝
一偈曰。不見一法存無見。大似浮雲遮日面。不知一
法守空知。還似太虗生閃電。此之知見瞥然興。錯認
何曾解方便。汝當一念自知非。自己靈光常顯現。師
聞偈已。心意豁然。乃述一偈曰。無端起知解。著相求
菩提。情存一念悟。寧越昔時迷。自性覺源體。隨照枉
遷流。不入祖師室。茫然趣兩頭。
<other>廣州志道禪師</other>初參六祖問曰。學人自出家。覽涅槃
經。僅十餘載。未明大意。願和尚垂誨。祖曰。汝何處未
了。對曰。諸行無常。是生滅法。生滅滅已。寂滅為樂。於
此疑惑。祖曰。汝作麼生疑。對曰。一切眾生皆有二身。
謂色身。法身也。色身無常。有生有滅。法身有常。無知
無覺。經云。生滅滅已。寂滅為樂者。未審是何身寂滅。
何身受樂。若色身者。色身滅時。四大分散全是苦。苦
不可言樂。若法身寂滅。即同草木瓦石。誰當受樂。又
法性是生滅之體。五蘊是生滅之用。一體五用。生滅
是常。生則從體起用。滅則攝用歸體。若聽更生。即有
情之類。不斷不滅。若不聽更生。則永歸寂滅。同於無
情之物。如是則一切諸法。被涅槃之所禁伏。尚不得
生。何樂之有。祖曰。汝是釋子。何習外道斷常邪見。而
議最上乘法。據汝所解。而色身外。別有法身。離生滅。
求於寂滅。又推涅槃常樂。言有身受者。斯乃執吝生
死。耽著世樂。汝今當知。佛為一切迷人。認五蘊和合
為自體相。分別一切法為外塵相。好生惡死。念念遷
流。不知夢幻虗假。枉受輪迴。以常樂涅槃。翻為苦相。
終日馳求。佛愍此故。乃示涅槃真樂。剎那無有生相。
剎郍無有滅相。更無生滅可滅。是則寂滅現前。當現
<pb n="443"/>
前之時。亦無現前之量。乃謂常樂。此樂無有受者。亦
無不受者。豈有一體五用之名。何況更言涅槃。禁伏
諸法。令永不生。斯乃謗佛毀法。聽吾偈曰。無上大涅
槃。圓明常寂照。凡愚謂之死。外道執為斷。諸求二乘
人。目以無為作。盡屬情所計。六十二見本。妄立虗假
名。何為真實義。唯有過量人。通達無取捨。以知五蘊
法。及以蘊中我。外現眾色象。一一音聲相。平等如夢
幻。不起凡聖見。不作涅槃解。二邊三際斷。常應諸根
用。而不起用想。分別一切法。不起分別想。劫火燒海
底。風鼓山相擊。真常寂滅樂。涅槃相如是。吾今強言
說。令汝捨邪見。汝勿隨言解。許汝知少分。師聞偈。踊
躍作禮而退。
<other>永嘉真覺禪師</other>【頌】徧探三藏。精天台止觀。圓妙法門。
於四威儀中常冥禪觀。後因左谿朗禪師激勵。與東
陽䇿禪師。同詣曹谿。初到振錫。繞祖三匝。卓然而立。
祖曰。夫沙門者。具三千威儀。八萬細行。大德自何方
而來。生大我慢。師曰。生死事大。無常迅速。祖曰。何不
體取無生。了無速乎。師曰。體即無生。了本無速。祖曰。
如是如是。于時大眾。無不愕然。師方具威儀參禮。須
臾告辭。祖曰。返太速乎。師曰。本自非動。豈有速邪。祖
曰。誰知非動。師曰。仁者自生分別。祖曰。汝甚得無生
之意。師曰。無生豈有意邪。祖曰。無意誰當分別。師曰。
分別亦非意。祖歎曰。善哉善哉。少留一宿。時謂一宿
覺矣。師著證道歌。永嘉集。
<other>司空山本淨禪師</other>【頌】唐玄宗詔師到京。勅住白蓮亭。
而後召兩街名僧碩學。赴內道場。與師闡揚佛理。時
有遠禪師。抗聲謂師曰。今對聖上。校量宗旨。應須直
問直答。不假繁詞。只如禪師所見。以何為道。師曰。無
心是道。遠曰。道因心有。何得言無心是道。師曰。道本
無名。因心名道心名若有。道不虗然。窮心既無。道憑
何立。二俱虗妄。總是假名。遠曰。禪師見有身心。是道
已否。師曰。山僧身心本來是道。遠曰。適言無心是道。
今又言身心是道。豈不相違。師曰。無心是道。心泯道
無。心道一如。故言無心是道。身心本來是道。道亦本
是身心。身心本既是空。道亦窮源無有。遠曰。觀禪師
形質甚小。却會此理。師曰。大德只見山僧相。不見山
僧無相。見相者。是大德所見。經云。凡所有相。皆是虗
妄。若見諸相非相。即見其道。若以相為實。窮劫不能
見道。遠曰。今請禪師。於相上說於無相。師曰。淨名經
云。四大無主。身亦無我。無我所見。與道相應。大德。若
以四大有主是我。若有我見。窮劫不可會道也。遠聞
語失色。逡巡避席。師有偈曰。四大無主復如水。遇曲
逢直無彼此。淨穢兩處不生心。壅決何曾有二意。觸
境但似水無心。在世縱橫有何事。復云。一大如是。四
大亦然。若明四大無主。即悟無心。若乃無心。自然契
道。○志明禪師問。若言無心是道。瓦礫無心。亦應是
道。又曰。身心本來是道。四生十類皆有身心。亦應是
道。師曰。大德。若作見聞覺知解會。與道懸殊。即是求
見聞覺知之者。非是求道之人。經云。無眼耳鼻舌身
意。六根尚無。見聞覺知。憑何而立。窮本不有。何處存
心。焉得不同草木瓦礫。明杜口而退。師有偈曰。見聞
覺知無障礙。聲香味觸常三昧。如鳥空中只麼飛。無
取無捨無憎愛。若會應處本無心。始得名為觀自在
（次有禪師近臣問答。文繁不備）。
<other>婺州玄筞禪師</other>遊方時。屆于河朔。有隍禪師者。曾謁
黃梅。自謂正受。師知隍所得未真。往問曰。汝坐於此
作麼。隍曰入定。師曰。汝言入定。有心邪。無心邪。若有
心者。一切蠢動之類。皆應得定。若無心者。一切草木
之流。亦合得定。曰我正入定時。則不見有有無之心。
師曰。既不見有有無之心。即是常定。何有出入。若有
出入。則非大定。隍無語。良久問。師嗣誰。師曰。我師曹
谿六祖。曰六祖以何為禪定。師曰。我師云。夫妙湛圓
寂。體用如如。五陰本空。六塵非有。不出不入。不定不
<pb n="444"/>
亂。禪性無住。離住禪寂。禪性無生。離生禪想。心如虗
空。亦無虗空之量。隍聞此說。遂造于曹谿。請決疑翳。
而祖意與師冥符。隍始開悟。
<other>河北智隍禪師</other>【頌】始參五祖。雖甞咨決。而循乎漸行。
乃往河北結庵長坐。積二十餘載。不見惰容。後遇筞
禪師激勵。遂往參六祖。祖愍其遠來。便垂開決。師於
言下豁然契悟。前二十年所得心。都無影響。
<other>南陽慧忠國師</other>【頌】一日喚侍者。者應諾。如是三召三
應。師曰。將謂吾孤負汝。却是汝孤負吾（僧問趙州。國師喚侍者。意
作麼生。州云。如人暗裏書字。字雖不成。文彩已彰。○上堂。禪宗學者。應遵佛
語。一乘了義。契自心源。不了義者。互不相許。如獅子
身中蟲。夫為人師。若涉名利。別開異端。則自他何益。
如世大匠。斤斧不傷其手。香象所負。非驢能堪。○僧
問。若為得成佛去。師曰。佛與眾生。一時放却。當處解
脫。曰作麼生得相應去。師曰。善惡不思。自見佛性。曰
若為得證法身。師曰。越毗盧之境界。曰清淨法身作
麼生得。師曰。不著佛求耳。曰阿郍箇是佛。師曰。即心
是佛。曰心有煩惱否。師曰。煩惱自離。曰豈不斷邪。師
曰。斷煩惱者。即名二乘。煩惱不生。名大涅槃。曰坐禪
看靜。此復若為。師曰。不垢不淨。寧用起心而看淨相。
○問見十方虗空是法身否。師曰。以想求取之。是顛
倒見。○問即心是佛。可修萬行否。師曰。諸聖皆具二
嚴。豈撥無因果邪。又曰。我今答汝。窮劫不盡。言多去
道遠矣。所以道。說法有所得。斯則野干鳴。說法無所
得。是名師子吼。【頌】上堂。青蘿夤緣。直上寒松之頂。白
雲淡泞。出沒太虗之中。萬法本閒。而人自閙（頌見韶國師章）。
○師問僧。近離甚處。曰南方。師曰。南方知識以何法
示人。曰南方知識祇道。一朝風火散後。如蛇退皮。如
龍換骨。本爾真性。宛然無壞。師曰。苦哉苦哉。南方知
識說法。半生半滅。曰南方知識即如是。未審和尚此
間說何法。師曰。我此間身心一如。身外無餘。曰和尚
何得將泡幻之身。同於法體。師曰。你為甚麼入於邪
道。曰甚麼處是某入於邪道處。師曰。不見教中道。若
以色見我。以音聲求我。是人行邪道。不能見如來。○
有人問。如何是解脫。師曰。諸法不相到。當處解脫。曰
恁麼即斷去也。師曰。向汝道。諸法不相到。斷甚麼。○
師問本淨禪師。汝已後見奇特言語如何。淨曰。無一
念心愛。師曰。是汝屋裡事。【評】【頌】唐肅宗問。如何是十
身調御。師乃起立曰。會麼。帝曰不會。師曰。與老僧過
淨瓶來　帝又問曰。如何是無諍三昧。師曰。檀越蹋
毗盧頂上行。帝曰。此意如何。師曰。莫認自己清淨法
身　帝又問。師都不視之。曰朕是大唐天子。師何以
殊不顧視。師曰。還見虗空麼。帝曰見。師曰。他還眨眼
視陛下否（評唱頌古稍異。覽者審焉）。【評】【頌】師以化緣將畢。涅槃時
至。乃辭代宗。代宗曰。師滅度後。弟子將何所記。師曰。
告檀越造取一所無縫塔。帝曰。就師請取塔樣。師良
久曰。會麼。帝曰不會。師曰。貧道去後。有侍者應真。却
知此事。乞詔問之。師遷化後。帝詔應真問此意如何。
真述偈曰。湘之南。潭之北。中有黃金充一國。無影樹
下合同船。琉璃殿上無知識（應真後住耽源山）。
<other>荷澤神會禪師</other>年十四為沙彌。謁六祖。祖曰。知識遠
來大艱辛。將本來否。若有本。則合識主。試說看。師曰。
以無住為本。見即是主。祖曰。這沙彌爭合取次語。便
打。師於杖下思惟曰。大善知識。歷劫難逢。今既得遇。
豈惜身命。自此給侍。【頌】他日祖告眾曰。吾有一物。無
頭無尾。無名無字。無背無面。諸人還識否。師乃出曰。
是諸佛之本源。乃神會之佛性。祖曰。向汝道。無名無
字。汝便喚作本源佛性。師禮拜而退。祖曰。此子向後。
設有把茆蓋頭。也只成得箇知解宗徒（法眼云。古人授記人終不
錯。如今立知解為宗。即荷澤也）。○師尋往西京受戒。唐景隆年中。却
歸曹谿閱大藏經。於內六處有疑。問於六祖　第一
問。戒定慧曰。所用戒何物。定從何處修。慧因何處起。
所見不通流。祖曰。定即定其心。將戒戒其行。性中常
<pb n="445"/>
慧照。自見自知深　第二問。本無今有有何物。本有
今無無何物。誦經不見有何義。真似騎驢更覓驢。祖
曰。前念惡業本無。後念善生今有。念念常行善行。後
代人天不久。汝今正聽吾言。吾即本無今有　第三
問。將生滅却滅。將滅滅却生。不了生滅義。所見似聾
盲。祖曰。將生滅却滅。令人不執性。將滅滅却生。令人
心離境。未即離二邊。自除生滅病　第四問。先頓而
後漸。先漸而後頓。不悟頓漸人。心裏常迷悶。祖曰。聽
法頓中漸。悟法漸中頓。脩行頓中漸。證果漸中頓。頓
漸是常因。悟中不迷悶　第五問。先定後慧。先慧後
定。定慧後初。何生為正。祖曰。常生清淨心。定中而有
慧。於境上無心。慧中而有定。定慧等無先。雙修自心
正　第六問。先佛而後法。先法而後佛。佛法本根源。
起從何處出。祖曰。說即先佛而後法。聽即先法而後
佛。若論佛法本根源。一切眾生心裏出。○祖滅後二
十年間。曹谿頓旨。沉廢於荊吳嵩嶽。漸門盛行于秦
洛。師入京。天寶四年。方定兩宗（南能頓宗北秀漸教）乃著顯宗
記。盛行于世。
<other>耽源應真禪師</other>為國師侍者時。一日國師在法堂中
師入來。國師乃放下一足。師見便出。良久却回。國師
曰。適來意作麼生。師曰。向阿誰說即得。國師曰。我問
你。師曰。甚麼處見某甲。【頌】師又問。百年後。有人問極
則事如何。國師曰。幸自可憐生。須要覓箇護身符子
作麼。○麻谷問。十二面觀音豈不是聖。師曰是。麻谷
與師一摑。師曰。想汝未到此境。
<other>蒙山光寶禪師</other>初謁荷澤。澤謂之曰。汝名光寶。名以
定體。寶即己有。光非外來。縱汝意用而無少乏。長夜
蒙照而無間歇。汝還信否。師曰。信則信矣。未審光之
與寶。同邪異邪。澤曰。光即寶。寶即光。何有同異之名
乎。師曰。眼耳緣聲色時。為復抗行。為有回互。澤曰。抗
互且置。汝指何法為聲色之體乎。師曰。如師所說。即
無有聲色可得。澤曰。汝若了聲色體空。亦信眼耳諸
根。及與凡與聖平等如幻。抗行回互。其理昭然。師由
是領悟。禮辭而去。
<other>圭峰宗密禪師</other>大和中徵入內。賜紫衣。帝累問法要。
朝士歸慕。唯相國裴公休。深入堂奧。受教為外護。師
以禪教學者。互相非毀。遂著禪源諸詮。寫錄諸家所
述詮表禪門根源道理文字句偈。集為一藏。（或云一百卷）
以貽後代。○其都序略曰。禪是天竺之語。具云禪郍。
此云思惟修。亦云靜慮。皆定慧之通稱也。源者是一
切眾生本覺真性。亦名佛性。亦名心地悟之名慧。修
之名定。定慧通名為禪。此性是禪之本源。故名禪源。
亦名禪郍。理行者。此之本源是禪理。忘情契之是禪
行。故云理行。然今所集諸家述作。多譚禪理。少說禪
行。故且以禪源題之。今時有人。但目真性為禪者。是
不達理行之旨。又不辯華竺之音也。然非離真性。別
有禪體。但眾生迷真合塵。即名散亂。背塵合真。方名
禪定。若直論本性。即非真非妄。無背無合。無定無亂。
誰言禪乎。況此真性。非唯是禪門之源。亦是萬法之
源。故名法性。亦是眾生迷悟之源。故名如來藏藏識。
（出楞伽經）亦是諸佛萬德之源。故名佛性。（涅槃等經）亦是菩薩
萬行之源。故名心地。（出梵網經）萬行不出六波羅蜜。禪者
但是六中之一。當其第五。豈可都目真性。為一禪行
哉。然禪定一行。最為神妙。能發起性上無漏智慧。一
切妙用。萬行萬德。乃至神通光明。皆從定發。故三乘
人。欲求聖道。必須修禪。離此無門。離此無路。至於念
佛求生淨土。亦修十六觀禪。及念佛三昧。般舟三昧
等也。又真性即不垢不淨。凡聖無差。禪門則有淺有
深。階級殊等。謂帶異計。欣上厭下而修者。是外道禪。
正信因果。亦以欣厭而修者。是凡夫禪。悟我空偏真
之理而修者。是小乘禪。悟我法二空所顯真理而修
者。是大乘禪。（上四類。皆有四色四空之異也）若頓悟自心。本來清淨。
元無煩惱。無漏智性。本自具足。此心即佛。畢竟無異。
<pb n="446"/>
依此而修者。是最上乘禪。亦名如來清淨禪。亦名一
行三昧。亦名真如三昧。此是一切三昧根本。若能念
念修習。自然漸得百千三昧。達磨門下。展轉相傳者。
是此禪也。達磨未到。古來諸家所解。皆是前四禪八
定。諸高僧修之。皆得功用。南嶽天台。令依三諦之理。
修三止三觀。教義雖最圓妙。然其趣入門戶次第。亦
只是前之諸禪行相。唯達磨所傳者。頓同佛體。逈異
諸門。故宗習者。難得其旨。得即成聖。疾證菩提。失即
成邪。速入塗炭。先祖革昧防失。故且人傳一人。後代
已有所憑。故任千燈千照。洎乎法久成弊。錯謬者多。
故經論學人。疑謗亦眾。原夫佛說頓教漸教。禪開頓
門漸門。二教二門。各相符契。今講者偏彰漸義。禪者
偏播頓宗。禪講相逢。胡越之隔。（宗密）不知宿生何作
熏得此心。自未解脫。欲解他縛。為法亡於軀命。愍心
切於神情。（亦如淨名經云。若自有縛。能解他縛。無有是處。然欲罷不能。驗是宿習難改故）每
歎人與法差。法為人病。故別撰經律論䟽。大開戒定
慧門。顯頓悟資於漸修。證師說符於佛意。意既本末
而委示。文乃浩博而難尋。汎學雖多。秉志者少。況迹
涉名相。誰辯金鍮。徒自疲勞。未見機感。雖佛說悲增
是行。而自慮愛見難防。遂捨眾入山。習定均慧。前後
息慮。相繼十年。微細習情。起滅彰於靜慧。差別法義。
羅列現於空心。虗隙日光。纖埃擾擾。清潭水底。影像
昭昭。豈比夫空守默之癡禪。但尋文之狂慧者也。然
本因了自心而辯諸教。故懇情於心宗。又因辯諸教
而解修心。故虔誠於教義。教也者。諸佛菩薩所集經
論也。禪也者。諸善知識所述句偈也。但佛經開張。羅
大千八部之眾。禪偈撮略。就此方一類之機。羅眾則
莾蕩難依。就機則指的易用。今之纂集。意在斯焉。○
裴休為之序曰。諸宗門中皆有達人。然各安所集。通
少局多。故數十年來。師法益壞。以承稟為戶牖。各自
開張。以經論為干戈。互相攻擊。情隨函矢而遷變。法
逐人我以高低。是非紛拏。莫能辨析。則向者世尊菩
薩。諸方教宗。適足以起諍後人。憎煩惱病。何利益之
有。我圭峰大師。久而嘆曰。吾丁此時。不可以默矣。於
是以如來三種教義。印禪宗三種法門。鎔缾盤釵釧
為一金。攪酥酪醍醐為一味。振綱領而舉者皆順。據
會要而來者同趣。尚恐學者之難明也。又復直示宗
源之本末。真妄之和合。空性之隱顯。法義之差殊。頓
漸之異同。遮表之回互。權實之深淺。通局之是非。若
吾師者。捧佛日而委曲回照。疑曀盡除。順佛心而橫
亘大悲。窮劫蒙益。則世尊為闡教之主。吾師為會教
之人。本末相符。遠近相照。可謂畢一代時教之能事
矣。或曰。自如來未甞大都而通之。今一旦違宗趣而
不守。廢關防而不據。無乃乖祕藏密契之道乎。答曰。
如來初離別說三乘。後乃通為一道。故涅槃經。迦葉
菩薩曰。諸佛有密語。無密藏。世尊讚之曰。如來之言。
開發顯露。清淨無翳。愚人不解。謂之秘藏。智者了達。
則不名藏。此其證也。故王道興。則外戶不閉。而守在
戎夷。佛道備。則諸法總持。而防在魔外。不當復執情
攘臂於其間也。（會元二卷終）
禪宗正脉卷第一

<sarticle>禪宗正脉卷第二</sarticle>

<other>南嶽</other>
<other>南嶽懷讓禪師</other>【頌】謁嵩山安和尚。安啟發之。乃直指
詣曹谿參六祖。祖問。甚麼處來。曰嵩山來。祖曰。甚麼
物恁麼來。師無語。遂經八載。忽然有省。乃白祖曰。某
甲有箇會處。祖曰作麼生。師曰。說似一物即不中。祖
曰。還假修證否。師曰。修證則不無。汙染即不得。祖曰。
祇此不汙染。諸佛之所護念。汝既如是。吾亦如是。西
天般若多羅讖汝。足下出一馬駒。踏殺天下人。病在
汝心。不須速說。師執侍左右一十五年。○開元中。有
<pb n="447"/>
沙門道一。在衡嶽山常習坐禪。師知是法器。往問曰。
大德坐禪圖甚麼。一曰。圖作佛。師乃取一甎。於彼菴
前石上磨。一曰。磨作甚麼。師曰。磨作鏡。一曰。磨甎豈
得成鏡邪。師曰。磨甎既不成鏡。坐禪豈得作佛。一曰。
如何即是。師曰。如牛駕車。車若不行。打車即是。打牛
即是。○師又曰。汝學坐禪。為學坐佛。若學坐禪。禪非
坐臥。若學坐佛。佛非定相。於無住法。不應取捨。汝若
坐佛。即是殺佛。若執坐相。非達其理。一聞示誨。如飲
醍醐。禮拜問曰。如何用心。即合無相三昧。師曰。汝學
心地法門。如下種子。我說法要。譬彼天澤。汝緣合故。
當見其道。又問。道非色相。云何能見。師曰。心地法眼。
能見吾道。無相三昧。亦復然矣。一曰。有成壞否。師曰。
若以成壞聚散而見道者。非見道也。【頌】僧問。如鏡鑄
像。像成後。未審光向甚麼處去。師曰。如大德為童子
時。相貌何在。曰祇如像成後。為甚麼不鑑照。師曰。雖
然不鑑照。謾他一點不得。【頌】後馬大師闡化於江西。
師問眾曰。道一為眾說法否。眾曰。已為眾說法。師曰。
總未見人持箇消息來。眾無對。因遣一僧去。囑曰。待
伊上堂時。但問作麼生。伊道底言語記將來。僧去。一
如師旨。回謂師曰。馬祖云。自從胡亂後。三十年不曾
少鹽醬。師然之。
<other>江西馬祖道一禪師</other>【頌】一日謂眾曰。汝等諸人。各信
自心是佛。此心即是佛心。達磨大師。從南天竺國。來
至中華。傳上乘一心之法。令汝等開悟。又引楞伽經
文。以印眾生心地。恐汝顛倒不自信。此一心之法。各
各有之。故楞伽經以佛語心為宗。無門為法門。夫求
法者。應無所求。心外無別佛。佛外無別心。不取善。不
捨惡。淨穢兩邊。俱不依怙。達罪性空。念念不可得。無
自性故。故三界唯心。森羅萬象。一法之所印。凡所見
色皆是見心。心不自心。因色故有。汝但隨時言說。即
事即理。都無所礙。菩提道果。亦復如是。於心所生。即
名為色。知色空故。生即不生。若了此意。乃隨時著衣
喫飯。長養聖胎。任運過時。更有何事。汝受吾教。聽吾
偈曰。心地隨時說。菩提亦祇寧。事理俱無礙。當生即
不生。僧問。和尚為甚麼說即心即佛。師曰。為止小兒
啼。曰啼止時如何。師曰。非心非佛。曰除此二種人來。
如何指示。師曰。向伊道不是物。曰忽遇其中人來時
如何。師曰。且教伊體會大道。【頌】一夕西堂百丈南泉。
隨侍翫月次。師問。正恁麼時如何。堂曰。正好供養。丈
曰。正好修行。泉拂袖便行。師曰。經入藏。禪歸海。唯有
普願。獨超物外。○師問百丈。汝以何法示人。丈竪起
拂子。師曰。祇這箇。為當別有。丈拋下拂子。○僧問。如
何是西來意。師便打。曰我不打汝。諸方笑我也。【頌】鄧
隱峯辭師。師曰。甚麼處去。曰石頭去。師曰石頭路滑。
曰竿木隨身。逢場作戲。便去。纔見石頭。即繞禪床一
匝。振錫一聲。問是何宗旨。石頭曰。蒼天蒼天。峯無語。
却回舉似師。師曰。汝更去問。待他有答。汝便噓兩聲。
峯又去。依前問。石頭乃噓兩聲。峯又無語。回舉似師。
師曰。向汝道石頭路滑。○洪州廉使問曰。喫酒肉即
是。不喫即是。師曰。若喫是中丞祿。不喫是中丞福。師
入室弟子。一百三十九人。各為一方宗主。轉化無窮。
【評】【頌】師示疾。院主問。和尚近日尊候如何。師曰。日面
佛。月面佛。○龐居士問。不昧本來人。請師高著眼。師
直下覰。士曰。一等沒絃琴。唯師彈得妙。師直上覰。士
禮拜。師歸方丈。士隨後曰。適來弄巧成拙。
<other>百丈懷海禪師</other>丱歲離塵。三學該練。屬大寂闡化江
西。乃傾心依附。與西堂智藏南泉普願同號入室。時
三大士。為角立焉。【評】【頌】師侍馬祖行次。見一羣野鴨
飛過。祖曰。是甚麼。師曰。野鴨子。祖曰。甚處去也。師曰。
飛過去也。祖遂把師鼻搊。負痛失聲。祖曰。又道飛過
去也。師於言下有省。○次日馬祖陞堂。眾纔集。師出
卷却席。祖便下座。師隨至方丈。祖曰。我適來未曾說
話。汝為甚便卷却席。師曰。昨夜被和尚搊得鼻頭痛。
<pb n="448"/>
祖曰。汝昨日向甚處留心。師曰。鼻頭今日又不痛也。
祖曰。汝深明昨日事。師作禮而退。【頌】師再參。侍立次。
祖目視繩床角拂子。師曰。即此用。離此用。祖曰。汝向
後開兩片皮。將何為人。師取拂子竪起。祖曰。即此用。
離此用。師挂拂子於舊處。祖振威一喝。師直得三日
耳聾。自此雷音將震。檀信請於洪州新吳界。住大雄
山。以居處巖巒峻極。故號百丈。既處之。未搞月。參玄
之賓。四方麏至。溈山黃檗。當其首焉。一日師謂眾曰。
佛法不是小事。老僧昔被馬大師一喝。直得三日耳
聾。黃檗聞舉。不覺吐舌。師曰。子已後莫承嗣馬祖去
麼。檗曰不然。今日因和尚舉。得見馬祖大機之用。然
且不識馬祖。若嗣馬祖。已後喪我兒孫。師曰。如是如
是。見與師齊。減師半德。見過於師。方堪傳授。子甚有
超師之見。檗便禮拜。【評】【頌】溈山五峯雲巖。侍立次。師
問溈山。併却咽喉唇吻。作麼生道。山曰。却請和尚道。
師曰。不辭向汝道。恐已後喪我兒孫。又問五峯。峯曰。
和尚也須併却。師曰。無人處斫額望汝。又問雲巖。巖
曰。和尚有也未。師曰。喪我兒孫。【頌】上堂。有一老人隨
眾聽法。眾退。唯老人不去。師問。汝是何人。曰某非人
也。於過去迦葉。佛時。曾住此山。因學人問。大修行人。
還落因果也無。某云。不落因果。遂五百生墮野狐身。
今請和尚代一轉語。貴脫野狐身。師曰。汝問。老人曰。
大修行人。還落因果也無。師曰。不昧因果。老人於言
下大悟。作禮曰。某已脫野狐身。住在山後。敢乞依亡
僧津送。師令維郍。白椎告眾。食後送亡僧。大眾聚議。
一眾皆安。涅槃堂又無病人。何故如是。食後。師領眾
至山後巖下。以杖挑出一死野狐。乃依法火葬。師至
晚上堂。舉前因緣。黃檗便問。古人錯祗對一轉語。墮
五百生野狐身。轉轉不錯。合作個甚麼。師曰。近前來
向汝道。檗近前打師一掌。師拍手笑曰。將謂胡鬚赤。
更有赤鬚胡（溈山舉問仰山。仰曰。黃檗常用此機。溈曰。汝道天生得。從人得。仰曰。亦是稟受
師承。亦是自性宗通。溈曰。如是如是。【評】【頌】僧問。如何是奇特事。師曰。獨
坐大雄峯。僧禮拜。師便打。○上堂。靈光獨耀。逈脫根
塵。體露真常。不拘文字。心性無染。本自圓成。但離妄
緣。即如如佛。僧問。如何是佛。師曰。汝是阿誰。曰某甲。
師曰。汝識某甲否。曰分明個。師乃舉起拂子曰。汝還
見麼。曰見。師乃不語。【頌】普請钁地次。忽有一僧聞鼓
鳴。舉起钁頭大笑便歸。師曰。俊哉。此是觀音入理之
門。師歸院。乃喚其僧問。適來見甚麼道理便恁麼。曰
適來肚飢。聞鼓聲歸喫飯。師乃笑。○問。依經解義。三
世佛冤。離經一字。如同魔說時如何。師曰。固守動靜。
三世佛冤。此外別求。即同魔說。○問。如何是大乘頓
悟法要。師曰。汝等先歇諸緣。休息萬事。善與不善。世
出世間。一切諸法。莫記憶。莫緣念。放捨身心。令其自
在。心如木石。無所辨別。心無所行。心地若空。慧日自
現。如雲開日出相似。但歇一切攀緣。貪嗔愛取。垢淨
情盡。對五欲八風不動。不被見聞覺知所縛。不被諸
境所惑。自然具足神通妙用。是解脫人。對一切境。心
無靜亂。不攝不散。透過一切。聲色無有滯礙。名為道
人。善惡是非。俱不運用。亦不愛一法。亦不捨一法。名
為大乘人。不被一切善惡空有垢淨。有為無為。世出
世間。福德智慧之所拘繫。名為佛慧。是非好醜。是理
非理。諸知見情盡。不能繫縛。處處自在。名為初發心
菩薩。便登佛地。○問。如今受戒。身口清淨。已具諸善。
得解脫否。師曰。少分解脫。未得心解脫。亦未得一切
處解脫。曰如何是心解脫。及一切處解脫。師曰。不求
佛法僧。乃至不求福智知解等。垢淨情盡。亦不守此
無求為是。亦不住盡處。亦不欣天堂。畏地獄。縛脫無
礙。即身心及一切處。皆名解脫。汝莫言有少分戒。身
口意淨。便以為了。不知河沙戒定慧門。無漏解脫。都
未涉一毫在。努力向前。須猛究取。莫待耳聾眼暗。面
皺𩬊白。老苦及身。悲愛纏綿。眼中流淚。心裏慞惶。一
無所據。不知去處。到甚麼時節。整理脚手不得也。縱
<pb n="449"/>
有福智名聞利養。都不相救。為心眼未開。唯念諸境
不知返照。復不見佛道。一生所有善惡業緣悉現於
前。或忻或怖。六道五蘊。俱時現前。盡敷嚴好舍宅。舟
船車轝。光明顯[烝-氶+卄]。皆從自心貪愛所現。一切惡境。皆
變成殊勝之境。但隨貪愛重處。業識所引。隨著受生。
都無自由分。龍畜良賤亦總未定。○問如何得自由
分。師曰。如今得即得。或對五欲八風。情無取捨。慳嫉
貪愛。我所情盡。垢淨俱亡。如日月在空。不緣而照。心
心如木石。念念如救頭然。亦如香象渡河。截流而過。
更無疑滯。此人。天堂地獄所不能攝也。夫讀經看教
語言。皆須宛轉。歸就自己。但是一切言教。祇明如今
鑒覺自性。但不被一切有無諸境轉。是汝導師。能照
破一切有無諸境。是金剛慧。即有自由獨立分。若不
能恁麼會得。縱然誦得十二韋陀典。祇成增上慢。却
是謗佛。不是修行。但離一切聲色。亦不住於離。亦不
住於知解。是修行。讀經看教。若准世間。是好事。若向
明理人邊數。此是壅塞人。十地之人脫不去。流入生
死河。但是三乘教。皆治貪瞋等病。祇如今念念若有
貪瞋等病。先須治之。不用求覓義句知解。知解屬貪。
貪變成病。祇如今但離一切有無諸法。亦離於離。透
過三句外。自然與佛無差。既自是佛。何慮佛不解語。
祇恐不是佛。被有無諸法縛。不得自由。以理未立。先
有福智。被福智載去。如賤使貴。不如先立理。後有福
智。若要福智。臨時作得。撮土成金。撮金成土。變海水
為酥酪。破須彌為微塵。攝四大海水入一毛孔。於一
義作無量義。於無量義作一義。伏惟尊重。○師有時
說法竟。大眾下堂。乃召之。大眾回首。師曰。是甚麼（藥山
目之為百丈下堂句）。○師凡作務執勞。必先於眾。主者不忍。密
收作具。而請息之。師曰。吾無德。爭合勞於人。既徧求
作具不獲。而亦忘飡。故有一日不作。一日不食之語。
流布寰宇矣。
<other>南泉普願禪師</other>初習相部舊章。究毗尼篇聚。次遊諸
講肆。歷聽楞伽。華嚴。入中百門觀。精鍊玄義。後扣大
寂之室。頓然忘筌。得遊戲三昧。一日為眾僧行粥次。
馬祖問。桶裏是甚麼。師曰。這老漢合取口。作恁麼語
話。祖便休。自餘同參之流。無敢詰問。○上堂。然燈佛
道了也。若心相所思出生諸法。虗假不實。何以故。心
尚無有。云何出生諸法。猶如形影。分別虗空。如人取
聲。安置篋中。亦如吹網。欲令氣滿。故老宿云。不是心。
不是佛。不是物。且教你兄弟行履。據說十地菩薩住
首楞嚴三昧。得諸佛祕密法藏。自然得一切禪定解
脫。神通妙用。至一切世界。普現色身。或示現成等正
覺。轉大法輪。入涅槃。使無量入毛孔。演一句經無量
劫。其義不盡。教化無量億千眾生。證無生法忍。尚喚
作所知愚。極微細所知愚。與道全乖。大難大難。珍重。
【頌】上堂曰。王老師自小養一頭水牯牛。擬向溪東牧。
不免食他國王水草。擬向溪西牧。亦不免食他國王
水草。不如隨分納些些。總不見得。○師有書與茱萸
曰。理隨事變。寬廓非外。事得理融。寂寥非內。僧達書
了。便問萸。如何是寬廓非外。萸曰。問一答百也無妨。
曰如何是寂寥非內。萸曰。覩對聲色。不是好手。僧又
問長沙。沙瞪目視之。僧又進後語。沙乃閉目示之。僧
又問趙州。州作喫飯勢。僧又進後語。州以手作拭口
勢。後僧舉似師。師曰。此三人不謬為吾弟子。【頌】上堂。
道個如如。早似變了也。今時師僧。須向異類中行。歸
宗曰。雖行畜生行。不得畜生報。師曰。孟八郎漢。又恁
麼去也。【頌】上堂。文殊普賢。昨夜三更相打。每人與二
十棒。趂出院去也。趙州曰。和尚棒教誰喫。師曰。且道
王老師過在甚處。州禮拜而出。【頌】師有時曰。江西馬
祖。說即心即佛。王老師不恁麼道。不是心。不是佛。不
是物。恁麼道。還有過麼。趙州禮拜而出。時有一僧。隨
問趙州曰。上座禮拜便出。意作麼生。州曰。汝却問取
和尚。僧乃問。適來諗上座。意作麼生。師曰。他却領得
<pb n="450"/>
老僧意旨。【頌】師問黃檗。定慧等學。明見佛性。此理如
何。檗曰。十二時中。不依倚一物。師曰。莫是長老見處
麼。檗曰。不敢。師曰。漿水錢且置。草鞋錢教阿誰還。【評】
【頌】師因東西兩堂爭猫兒。師遇之。白眾曰。道得則救
取猫兒。道不得。即斬却也。眾無對。師便斬之。趙州自
外歸。師舉前語示之。州乃脫履安頭上而出。師曰。子
若在。即救得猫兒也。【頌】有僧問訊。叉手而立。師曰。太
俗生。其僧便合掌。師曰。太僧生。僧無對。【評】【頌】師與歸
宗麻谷。同去參禮南陽國師。師於路上畫一圓相。曰
道得即去。宗便於圓相中坐。谷作女人拜。師曰。恁麼
則不去也。宗曰。是甚麼心行。師乃相喚便回。更不去
禮國師。【頌】師在山上作務。僧問。南泉路向甚麼處去。
師拈起鐮子曰。我這茆鐮子。三十錢買得。曰不問茆
鐮子。南泉路向甚麼處去。師曰。我使得正快。○僧問。
即心是佛又不得。非心非佛又不得。師意如何。師曰。
大德且信即心是佛便了。更說甚麼得與不得。祇如
大德喫飯了。從東廊上。西廊下。不可總問人得與不
得也。【頌】師住庵時。有一僧到庵。師向伊道。我上山去
作務。待齋時作飯自喫了。送一分上來。少時其僧自
作飯喫了。却一時打破家事。就床臥。師待不見來。便
歸庵見僧臥。師亦就伊邊臥。僧便起去。師住後曰。我
往前住庵時。有箇靈利道者。直至如今不見。【頌】陸亘
大夫問。弟子家中有一片石。或時坐。或時臥。如今擬
鐫作佛。還得否。師曰得。陸曰。莫不得否。師曰不得。【頌】
師因至莊所。莊主預備迎奉。師曰。老僧居常出入。不
與人知。何得排辦如此。莊主曰。昨夜土地報道和尚
今日來。師曰。王老師修行無力。被鬼神覰見。侍者便
問。和尚既是善知識。為甚麼被鬼神覰見。師曰。土地
前更下一分飯。（玄覺云。甚麼處是土地前。更下一分飯）。【頌】第一座問。和
尚百年後向甚麼處去。師曰。山下作一頭水牯牛去。
座曰。某甲隨和尚去。還得也無。師曰。汝若隨我。即須
衘取一莖草來。【頌】師與魯祖杉山歸宗四人離馬祖
處去。各住菴。於路分袂處。師插下拄杖曰。道得也被
這個礙。道不得也被這個礙。歸宗拽拄杖打師一下
曰。只是這個。王老師說甚麼礙與不礙。魯祖曰。只此
一句。大播天下。宗曰。還有不播者麼。祖曰有。宗曰。作
麼生是不播者。祖作掌勢【增收】。
<other>鹽官齊安國師</other>【頌】僧問。如何是本身盧舍郍。師曰。與
老僧過淨瓶來。僧將淨瓶至。師曰。却安舊處著。僧送
至本處。復來詰問。師曰。古佛過去久矣。○有講僧來
參。師問。座主蘊何事業。對曰。講華嚴經。師曰。有幾種
法界。曰廣說則重重無盡。略說有四種。師竪起拂子。
曰。這個是第幾種法界。主沉吟。師曰。思而知。慮而解。
是鬼家活計。日下孤燈。果然失照。【頌】僧問大梅。如何
是西來意。大梅曰。西來無意。師聞乃曰。一個棺材兩
個死漢（玄沙云。鹽官是作家）。【評】【頌】師一日喚侍者曰。將犀牛扇
子來。者曰破也。師曰。扇子既破。還我犀牛兒來。者無
對（投子代云。不辭將出。恐頭角不全）。
<other>歸宗智常禪師</other>上堂。從上古德。不是無知解。他高尚
之士。不同常流。今時不能自成自立。虗度時光。諸子
莫錯用心。無人替汝。亦無汝用心處。莫就他覔。從前
祇是依他解。發言皆滯。光不透脫。祇為目前有物。【頌】
僧問。如何是玄旨。師曰。無人能會。曰向者如何。師曰。
有向即乖。曰不向者如何。師曰。誰求玄旨。又曰。去。無
汝用心處。曰豈無方便門。令學人得入。師曰。觀音妙
智力。能救世間苦。曰如何是觀音妙智力。師敲鼎蓋
三下曰。子還聞否。曰聞。師曰。我何不聞。僧無語。師以
棒趂下。○師甞與南泉同行。後忽一日相別。煎茶次。
南泉問曰。從來與師兄商量語句。彼此已知。此後或
有人問。畢竟事作麼生。師曰。這一片地。大好卓庵。泉
曰。卓庵且置。畢竟事作麼生。師乃打翻茶銚便起。泉
曰。師兄喫茶了。普願未喫茶。師曰。作這個語話。滴水
也難消。【頌】師剗草次。有講僧來參。忽有一蛇過。師以
<pb n="451"/>
鉏斷之。僧曰。久嚮歸宗。元來是個麤行沙門。師曰。你
麤我麤。曰如何是麤。師竪起鉏頭。曰如何是細。師作
斬蛇勢。曰與麼則依而行之。師曰。依而行之且置。你
甚處見我斬蛇。僧無對。【頌】僧辭。師問甚麼處去。曰諸
方學五味禪去。師曰。諸方有五味禪。我這裡祇有一
味禪。曰如何是一味禪。師便打。僧曰。會也會也。師曰。
道道。僧擬開口。師又打。僧後到黃檗。舉前話。檗上堂
曰。馬大師出八十四人善知識。問著個個屙漉漉地。
祇有歸宗較些子。【頌】江州刺史李渤問。教中所言。須
彌納芥子。渤即不疑。芥子納須彌。莫是妄談否。師曰。
人傳使君讀萬卷書籍。還是否。曰然。師曰。摩頂至踵。
如椰子大。萬卷書向何處著。李俛首而已。○李異日
又問。一大藏教。明得個甚麼邊事。師舉拳示之曰。還
會麼。曰不會。師曰。這個措大。拳頭也不識。曰請師指
示。師曰。遇人即途中授與。不遇即世諦流布。師以目
有重瞳。遂將藥手按摩。以致兩目俱亦。世號赤眼歸
宗焉。
<other>大梅法常禪師</other>初參大寂。問如何是佛。寂曰。即心是
佛。師即大悟。遂之四明梅子真舊隱。縛茆燕處。【頌】大
寂聞師住山。乃令僧問。和尚見馬大師。得個甚麼。便
住此山。師曰。大師向我道。即心是佛。我便向這裏住。
僧曰。大師近日佛法又別。師曰。作麼生。曰又道非心
非佛。師曰。這老漢惑亂人未有了日。任他非心非佛。
我祇管即心即佛。其僧回舉似馬祖。祖曰。梅子熟也。
○上堂。汝等諸人。各自回心達本。莫逐其末。但得其
本。其末自至。若欲識本。唯了自心。此心原是一切世
間出世間法根本。故心生種種法生。心滅種種法滅。
心且不附一切善惡而生。萬法本自如如。【頌】夾山與
定山同行。言話次。定山曰。生死中無佛。即無生死。夾
山曰。生死中有佛。即不迷生死。互相不肯。同上山見
師。夾山便舉問。未審二人見處。那個較親。師曰。一親
一疎。夾山復問那個親。師曰。且去明日來。夾山明日
再上問。師曰。親者不問。問者不親（夾山住後。自云。當時失一隻眼）。○
忽一日謂其徒曰。來莫可抑。往莫。可追。從容間。聞鼯
鼠聲。乃曰。即此物非他物。汝等諸人善自護持。吾今
逝矣。言訖示滅。
<other>佛光如滿禪師</other>唐順宗問。佛從何方來。滅向何方
去。既言常住世。佛今在何處。師答曰。佛從無為來。滅
向無為去。法身等虗空。常住無心處。有念歸無念。有
住歸無住。來為眾生來。去為眾生去。清淨真如海。湛
然體常住。智者善思惟。更勿生疑慮。　帝又問。佛向
王宮生。滅向雙林滅。住世四十九。又言無法說。山河
與大海。天地及日月。時至皆歸盡。誰言不生滅。疑情
猶若斯。智者善分別。師答曰。佛體本無為。迷情妄分
別。法身等虗空。未曾有生滅。有緣無佛出。無緣佛入
滅。處處化眾生。猶如水中月。非常亦非斷。非生亦非
滅。生亦未曾生。滅亦未曾滅。了見無心處。自然無法
說。帝聞大悅。益重禪宗。
<other>五洩靈默禪師</other>【頌】遠謁石頭。便問。一言相契即住。不
契即去。石頭據坐。師便行。頭隨後召曰闍黎。師回首。
頭曰。從生至死。祇是這箇。回頭轉腦作麼。師言下大
悟。乃抝折拄杖而棲止焉。○一日告眾曰。法身圓寂。
示有去來。千聖同源。萬靈歸一。吾今漚散。胡假興哀。
無自勞神。須存正念。若遵此命。真報吾恩。儻固違言。
非吾之子。時有僧問。和尚向甚麼處去。師曰。無處去。
曰某甲何不見。師曰。非眼所覩。（洞山云作家）言畢。奄然順
化。
<other>盤山寶積禪師</other>【頌】因於市肆行。見一客人買猪肉。語
屠家曰。精底割一斤來。屠家放下刀。叉手曰。長史。那
箇不是精底。師於此有省。【頌】又一日出門。見人舁喪。
謌郎振鈴云。紅輪決定沉西去。未審魂靈往那方。幕
下孝子。哭曰哀哀。師忽身心踊躍。歸舉似馬祖。祖印
可之。【頌】上堂。夫心月孤圓。光吞萬象。光非照境。境亦
<pb n="452"/>
非存。光境俱亡。復是何物。禪德。譬如擲劒揮空。莫論
及之不及。斯乃空輪無迹。劒刃無虧。若能如是。心心
無知。全心即佛。全佛即人。人佛無異。始為道矣。【頌】上
堂。禪德。可中學道。似地擎山。不知山之孤峻。如石含
玉。不知玉之無瑕。若如此者。是名出家。故導師云。法
本不相礙。三際亦復然。無為無事人。猶是金鎻難。所
以靈源獨耀。道絕無生。大智非明。真空無迹。真如凡
聖。皆是夢言。佛及涅槃。並為增語。禪德。直須自看。無
人替代。【評】【頌】上堂。三界無法。何處求心。四大本空。佛
依何住。璿璣不動。寂爾無言。覿面相呈。更無餘事。珍
重。【頌】師將順世。告眾曰。有人邈得吾真否。眾將所寫
真呈。皆不契師意。普化出曰。某甲邈得。師曰。何不呈
似老僧。化乃打筋斗而出。師曰。這漢向後掣風狂去
在。師且奄化。
<other>麻谷寶徹禪師</other>【頌】問臨濟。大悲千手眼。那箇是正眼。
濟曰。大悲千手眼。那箇是正眼。速道速道。師近前拽
臨濟下禪床却坐。濟近前曰不審。師擬議。濟便喝。拽
下禪床却坐。師便出去（出臨濟章）。○師使扇次。僧問。風性
常住。無處不周。和尚為甚麼却搖扇。師曰。你祇知風
性常住。且不知無處不周。曰作麼生是無處不周底
道理。師却搖扇。僧作禮。師曰。無用處師僧。著得一千
個。有甚麼益。
<other>東寺如會禪師</other>【頌】自大寂去世。師常患門徒以即心
即佛之談。誦憶不已。且謂佛於何住而曰即心。心如
畫師而云即佛。遂示眾曰。心不是佛。智不是道。劒去
遠矣。爾方刻舟。時號東寺為禪窟焉。【頌】仰山參。師問。
汝是甚處人。仰曰。廣南人。師曰。我聞廣南有鎮海明
珠是否。仰曰是。師曰。此珠如何。仰曰。黑月即隱。白月
即現。師曰。還將得來也無。仰曰。將得來。師曰。何不呈
似老僧。仰叉手近前曰。昨到溈山。亦被索此珠。直得
無言可對。無理可伸。師曰。真師子兒。善能哮吼。
<other>西堂智藏禪師</other>一日大寂遣師詣長安。奉書于忠國
師。國師問曰。汝師說甚麼法。師從東過西而立。國師
曰。祇這箇。更別有。師却從西過東邊立。國師曰。這箇
是馬祖底。仁者作麼生。師曰。早箇呈似和尚了也。【評】
【頌】僧問馬祖。離四句。絕百非。請師直指西來意。祖曰。
我今日勞倦。不能為汝說得。問取智藏。其僧乃來問
師。師曰。汝何不問和尚。僧曰。和尚令某甲來問。上座。
師曰。我今日頭痛。不能為汝說得。問取海兄去。僧又
去問海。（百丈和尚）海曰。我到這裏却不會。僧乃舉似馬祖。
祖曰。藏頭白。海頭黑。○馬祖一日問師曰。子何不看
經。師曰。經豈異耶。祖曰。然雖如此。汝向後為人也須
得。曰智藏病思自養。敢言為人。祖曰。子末年必興於
世。師便禮拜。馬祖滅後。眾請開堂。○李尚書甞問僧。
馬祖大師。有甚麼言教。僧曰。大師或說即心即佛。或
說非心非佛。李曰。總過這邊。李却問師。馬大師有甚
麼言教。師呼李翱。李應諾。師曰。鼓角動也。【頌】僧問。有
問有答。賓主歷然。無問無答時如何。師曰。怕爛却那
（後有僧舉問長慶慶云相逢盡道休官去。林下何曾見一人）。
<other>章敬懷暉禪師</other>上堂。至理亡言。時人不悉。強習他事。
以為功能。不知自性。元非塵境。是箇微妙大解脫門。
所有鑒覺。不染不礙。如是光明。未曾休廢。曩劫至今。
固無變易。猶如日輪。遠近斯照。雖及眾色。不與一切
和合。靈燭妙明。非假鍛鍊。為不了故。取於物像。但如
揑目。妄起空花。徒自疲勞。枉經劫數。若能返照。無第
二人。舉措施為。不虧實相。【評】【頌】有僧來。遶師三匝。振
錫而立。師曰是是。其僧又到南泉。亦遶南泉三匝。振
錫而立。泉曰。不是不是。此是風力所轉。終成敗壞。僧
曰。章敬道是。和尚為甚麼道不是。泉曰。章敬即是。是
汝不是。
<other>大珠慧海禪師</other>依越州大雲寺智和尚受業。初參馬
祖。祖問。從何處來。曰越州大雲寺來。祖曰。來此擬須
何事。曰來求佛法。祖曰。我這裡一物也無。求甚麼佛
<pb n="453"/>
法。自家寶藏不顧。拋家散走作麼。曰阿那箇是慧海
寶藏。祖曰。即今問我者是汝寶藏。一切具足。更無欠
少。使用自在。何假外求。師於言下。自識本心。不由知
覺。踊躍禮謝。師事六載。後以受業師老。遽歸奉養。乃
晦迹藏用。外示癡訥。自撰頓悟入道要門論一卷。法
姪玄晏。竊出江外呈馬祖。祖覧訖。告眾曰。越州有大
珠圓明。光透自在。無遮障處也。時學侶漸多。日夜扣
激。事不得已。隨問隨答。其辨無礙。○僧問。如何是佛。
師曰。清談對面非佛而誰。眾皆茫然。○僧又問。如何
得大涅槃。師曰。不造生死業。曰如何是生死業。師曰。
求大涅槃是生死業。捨垢取淨是生死業。有得有證
是生死業。不脫對治門是生死業。曰云何即得解脫。
師曰。本自無縛。不用求解。直用直行。是無等等。○有
行者問。即心即佛。那箇是佛。師曰。汝疑那箇不是佛。
指出看。者無對。師曰。達即徧境是。不悟永乖踈。○律
師法明謂師曰。禪師家多落空。師曰。却是座主家落
空。明大驚曰。何得落空。師曰。經論是紙墨文字。紙墨
文字者。俱是空設。於聲上建立名句等法。無非是空。
座主執滯教體。豈不落空。明曰。禪師落空否。師曰。不
落空。明曰。何得却不落空。師曰。文字等皆從智慧而
生。大用現前。那得落空。○道流問。世間還有法過於
自然否。師曰有。曰何法過得。師曰。能知自然者。曰元
氣是道否。師曰。元氣自元氣。道自道。曰若如是者。則
有二也。師曰。知無兩人。又問。云何為邪。云何為正。師
曰。心逐物為邪。物從心為正。○三藏法師問。真如有
變易否。師曰。有變易。藏曰。禪師錯也。師却問三藏有
真如否。曰有。師曰。若無變易。決定是凡僧也。豈不聞
善知識者。能回三毒為三聚淨戒。回六識為六神通。
回煩惱作菩提。回無明為大智。真如若無變易。三藏
真是自然外道也。藏曰。若爾者。真如即有變易也。師
曰。若執真如有變易。亦是外道。曰禪師適來說真如
有變易。如今又道不變易。如何即是的當。師曰。若了
了見性者。如摩尼珠現色。說變亦得。說不變亦得。若
不見性人。聞說真如變易。便作變易解會。說不變易。
便作不變易解會。藏曰。故知南宗實不可測。○有問。
儒釋道三教。同異如何。師曰。大量者用之即同。小機
者執之即異。總從一性上起用。機見差別成三。迷悟
由人。不在教之同異也。
<other>洪州百丈惟政禪師</other>【評】【頌】師問南泉。諸方善知識。還
有不說似人底法也無。曰有。師曰。作麼生。曰不是心。
不是佛。不是物。師曰。恁麼則說似人了也。曰某甲即
恁麼。和尚作麼生。師曰。我又不是善知識。爭知有說
不說底法。曰某甲不會。請和尚說。師曰。我太煞與汝
說了也。
<other>泐潭法會禪師</other>【頌】師問馬祖。如何是祖師西來意。祖
曰。低聲近前來。向汝道。師便近前。祖打一摑曰。六耳
不同謀。且去。來日來。師至來日獨入法堂曰。請和尚
道。祖曰。且去。待老漢上堂。出來問。與汝證明。師忽有
省。遂曰。謝大眾證明。乃繞法堂一匝。便去。
<other>杉山智堅禪師</other>【頌】初與歸宗南泉行脚時。路逢一虎。
各從虎邊過了。泉問歸宗。適來見虎。似箇甚麼。宗曰。
似箇猫兒。宗却問師。師曰。似箇狗子。又問南泉。泉曰。
我見是箇大蟲（大溈智曰。三箇老漢。聚話寐語。若要徹。一時參取這大虫始得）。【頌】師
喫飯次。南泉收生飯。乃曰。生聻。師曰無生。泉曰。無生
猶是末。泉行數步。師召曰長老。泉回頭曰作麼。師曰。
莫道是末。
<other>石鞏慧藏禪師</other>初為獵人射鹿。因遇馬祖。令自射無
下手處。省悟。師擲下弓箭。投祖出家。住後常以弓箭
接機。○一日在厨作務次。祖問作甚麼。曰牧牛。祖曰。
作麼生牧。曰一回入草去。驀鼻拽將回。祖曰。子真牧
牛。師便休（此章下有頌古一則。因機緣出自三平章內。故不著於此）。
<other>北蘭讓禪師</other>湖塘亮長老問。承聞師兄畵得先師真。
暫請瞻禮。師以兩手擘胸開示之。亮便禮拜。師曰。莫
<pb n="454"/>
禮莫禮。亮曰。師兄錯也。某甲不禮師兄。師曰。汝禮先
師真那。亮曰。因甚麼教莫禮。師曰。何曾錯。
<other>南源道明禪師</other>洞山參。方上法堂。師曰。已相見了也。
山便下去。明日却上問曰。昨日已蒙和尚慈悲。不知
甚麼處是與某甲已相見處。師曰。心心無間斷。流入
於性海。山曰。幾合放過。山辭。師曰。多學佛法。廣作利
益。山曰。多學佛法即不問。如何是廣作利益。師曰。一
物莫違。
<other>中邑洪恩禪師</other>【頌】仰山問。如何得見佛性義。師曰。我
與汝說箇譬喻。如一室有六窓。內有一獼猴。外有獼
猴。從東邊喚猩猩。猩猩即應。如是六窓。俱喚俱應。仰
山禮謝起曰。適蒙和尚譬喻。無不了知。更有一事。祇
如內獼猴睡著。外獼猴欲與相見。又且如何。師下繩
牀。執仰山手作舞曰。猩猩。與汝相見了也。
<other>泐潭常興禪師</other>僧問。如何是宗乘極則事。師曰。秋雨
草離披。【頌】南泉至。見師面壁。乃拊師背。師問。汝是阿
誰。曰普願。師曰如何。曰也尋常。師曰。汝何多事。
<other>汾州無業禪師</other>每為眾僧講涅槃大部。冬夏無廢。後
聞馬大師禪門鼎盛。特往瞻禮。祖覩其狀貌奇偉。語
音如鐘。乃曰。巍巍佛堂。其中無佛。師禮跪而問曰。三
乘文學。粗窮其旨。常聞禪門即心是佛。實未能了。祖
曰。祇未了底心即是。更無別物。師曰。如何是祖師西
來密傳心印。祖曰。大德正閙在。且去。別時來。師纔出。
祖召曰大德。師回首。祖曰。是甚麼。師便領悟。乃禮拜。
祖曰。這鈍漢。禮拜作麼。自得旨後。詣曹谿禮祖塔。及
廬嶽天台。徧尋聖迹。後住開元精舍。【頌】學者致問。多
答之曰。莫妄想。○唐憲宗屢召。辭疾不赴。暨　穆宗
即位。師被詔。中夜告弟子惠愔等曰。汝等見聞覺知
之性。與太虗同壽。不生不滅。一切境界。本自空寂。無
一法可得。迷者不了。即為境惑。一為境惑。流轉不窮。
汝等當知。心性本自有之。非因造作。猶如金剛。不可
破壞。一切諸法。如影如響。無有實者。經云。唯此一事
實。餘二則非真。常了一切空。無一物當情。是諸佛用
心處。汝等勤而行之。言訖。跏趺而逝。
<other>大同澄禪師</other>【頌】僧問。如何是本來人。師曰。共坐不相
識。曰恁麼則學人禮謝去也。師曰。暗寫愁膓寄與誰
（此一則頌。見大同普濟。投子大同兩章。原機緣實在大同澄下。頌古恐非）。
<other>鵝湖大義禪師</other>【頌】唐憲宗。甞詔入內。於麟德殿論義。
有法師問。欲界無禪。禪居色界。此土憑何而立。禪師
曰。法師祇知欲界無禪。不知禪界無欲。曰如何是禪。
師以手點空。法師無對。帝曰。法師講無窮經論。祇這
一點尚不奈何。師却問諸碩德曰。行住坐臥。畢竟以
何為道。有對知者是道。師曰。不可以智知。不可以識
識。安得知者是乎。有對無分別者是。師曰。善能分別
諸法相。於第一義而不動。安得無分別是乎。有對四
禪八定是。師曰。佛身無為。不墮諸散。安在四禪八定
邪。眾皆杜口。師却舉　順宗問尸利禪師。大地眾生。
如何得見性成佛。利曰。佛性猶如水中月。可見不可
取。因謂帝曰。佛性非見必見。水中月如何攫取。帝乃
問。何者是佛性。師對曰。不離陛下所問。帝默契真宗。
益加欽重。
<other>伏牛自在禪師</other>參馬祖。發明心地。祖令送書與忠國
師。國師曰。馬大師以何法示徒。曰即心即佛。國師曰。
是甚麼語話。良久又問曰。此外更有何言教。師曰。非
心非佛。或曰。不是心。不是佛。不是物。國師曰。猶較些
子。師曰。馬大師即恁麼。未審和尚此間如何。國師曰。
三點如流水。曲似刈禾鐮。○上堂。即心即佛。是無病
求藥句。非心非佛。是藥病對治句。僧問。如何是脫洒
底句。師曰。伏牛山下古今傳。
<other>興善惟寬禪師</other>僧問。如何是道。師曰。大好山。曰學人
問道。師何言好山。師曰。汝祇識好山。何曾達道。○問
狗子還有佛性否。師曰有。曰和尚還有否。師曰。我無。
曰一切眾生。皆有佛性。和尚因何獨無。師曰。我非一
<pb n="455"/>
切眾生。曰既非眾生。莫是佛否。師曰。不是佛。曰究竟
是何物。師曰。亦不是物。曰可見可思否。師曰。思之不
及。議之不得。故曰不可思議。○憲宗詔至闕下。侍郎
白居易甞問曰。既曰禪師。何以說法。師曰。無上菩提
者。被於身為律。說於口為法。行於心為禪。應用者三。
其致一也。譬如江河淮漢。在處立名。名雖不一。水性
無二。律即是法。法不離禪。云何於中妄起分別。曰既
無分別。何以修心。師曰。心本無損傷。云何要修理。無
論垢與淨。一切勿念起。曰垢即不可念。淨無念可乎。
師曰。如人眼睛上。一物不可住。金屑雖珍寶。在眼亦
為病。曰無修無念。又何異凡夫耶。師曰。凡夫無明。二
乘執著。離此二病。是曰真修。真修者。不得勤。不得忘。
勤即近執著。忘即落無明。此為心要云爾。○僧問。道
在何處。師曰。祇在目前。曰我何不見。師曰。汝有我故。
所以不見。曰我有我故即不見。和尚還見否。師曰。有
汝有我。展轉不見。曰無我無汝還見否。師曰。無汝無
我。阿誰求見。
<other>三角總印禪師</other>【頌】上堂。若論此事。眨上眉毛。早已蹉
過也。麻谷便問。眨上眉毛即不問。如何是此事。師曰。
蹉過也。谷乃掀倒禪牀。師便打。
<other>魯祖寶雲禪師</other>【頌】尋常見僧來。便面壁。南泉聞曰。我
尋常向師僧道。向佛未出世時會取。尚不得一箇半
箇。他恁麼。驢年去（保福問長慶。秖如魯祖節文在甚麼處。被南泉恁麼道。長慶云。退己
讓於人。萬中無一箇。
<other>芙蓉太毓禪師</other>龐居士問。馬大師著實為人處。還分
付吾師否。師曰。某甲尚未見他。作麼生見他著實處。
士曰。祇此見知。也無討處。師曰。居士也不得一向言
說。士曰。一向言說。師又失宗。若作兩向三向。師還開
得口否。師曰。直是開口不得。可謂實也。士撫掌而出。
<other>紫玉道通禪師</other>僧問。如何出得三界去。師曰。汝在裏
許得多少時也。曰如何出離。師曰。青山不礙白雲飛。
【頌】于頗相公問。如何是黑風吹其船舫。漂墮羅剎鬼
國。師曰。于頔客作漢。問恁麼事作麼。于公失色。師乃
指曰。這箇便是漂墮羅剎鬼國。【頌】公又問。如何是佛。
師喚相公。公應諾。師曰。更莫別求。
<other>五臺隱峯禪師（即鄧隱峯）</other>【頌】師到南泉。覩眾僧參次。泉指
淨缾曰。銀缾是境。缾中有水。不得動著境。與老僧將
水來。師拈起淨缾向泉面前瀉。泉便休。
<other>西園曇藏禪師</other>受心印於大寂。後謁石頭。瑩然明徹。
出住西園。禪侶日盛。師一日自燒浴次。僧問。何不使
沙彌。師撫掌三下（僧問曹山。西園撫掌。豈不是奴兒婢子邊事。山云是。云向上更有事
也無。山曰有。云如何是向上事。山叱云。這奴兒婢子）。
<other>楊岐甄叔禪師</other>上堂。羣靈一源。假名為佛。體竭形銷
而不滅。金流朴散而常存。性海無風。金波自湧。心靈
絕兆。萬象齊照。體斯理者。不言而徧歷沙界。不用而
功益玄化。如何背覺。反合塵勞。於陰界中。妄自囚執。
○禪月問。如何是祖師西來意。師呈起數珠。月罔措。
師曰會麼。曰不會。師曰。某甲參見石頭來。曰見石頭
得何意旨。師指庭前鹿曰。會麼。曰不會。師曰。渠儂得
自由。
<other>馬頭神藏禪師</other>【頌】上堂。知而無知。不是無知。而說無
知。便下座（南泉云。恁麼依師道。始道得一半。黃檗云。不是南泉駁他。要圓前話）。
<other>華林善覺禪師</other>【頌】觀察使裴休訪之。問曰。還有侍者
否。師曰。有一兩箇。祇是不可見客。裴曰。在甚麼處。師
乃喚大空小空。時二虎自庵後而出。裴覩之驚悸。師
語二虎曰。有客且去。二虎哮吼而去。裴問曰。師作何
行業。感得如斯。師乃良久曰。會麼。曰不會。師曰。山僧
常念觀音。
<other>濛谿和尚</other>僧問。本分事如何體悉。師曰。汝何不問。曰
請師答話。師曰。汝却問得好。僧大笑而出。師曰。祇有
這僧靈利。○有僧從外來。師便喝。僧曰。好箇來由。師
曰。猶要棒在。僧珍重便出。師曰。得能自在。
<other>佛隩和尚</other>尋常見僧來。以拄杖卓地曰。前佛也恁麼。
<pb n="456"/>
後佛也恁麼。問正恁麼時作麼生。師畫一圓相。僧作
女人拜。師便打。○問如何是異類。師敲椀曰。花奴花
奴。喫飯來。
<other>烏臼和尚</other>【頌】玄紹二上座參。師乃問。二禪客發足甚
麼處。玄曰江西。師便打。玄曰。久知和尚有此機要。師
曰。汝既不會。後面箇師僧祗對看。紹擬進前。師便打
曰。信知同坑無異土。參堂去。【評】【頌】問僧。近離甚處。曰
定州。師曰。定州法道。何似這裏。曰不別。師曰。若不別。
更轉彼中去。便打。僧曰。棒頭有眼。不得草草打人。師
曰。今日打著一箇也。又打三下。僧便出去。師曰。屈棒
元來有人喫在。曰爭奈杓柄在和尚手裏。師曰。汝若
要。山僧回與汝。僧近前奪棒。打師三下。師曰。屈棒屈
棒。曰有人喫在。師曰。草草打著個漢。僧禮拜。師曰。却
與麼去也。僧大笑而出。師曰。消得恁麼。消得恁麼。
<other>石臼和尚</other>【頌】初參馬祖。祖問甚麼處來。師曰。烏臼來。
祖曰。烏臼近日有何言句。師曰。幾人於此茫然。祖曰。
茫然且置。悄然一句作麼生。師乃近前三步。祖曰。我
有七棒。寄打烏臼。你還甘否。師曰。和尚先喫。某甲後
甘。
<other>本谿和尚</other>【頌】因龐居士問。丹霞打侍者。意在何所。師
曰。大老翁。見人長短在。士曰。為我與師同參。方敢借
問。師曰。若恁麼。從頭舉來。共你商量。士曰。大老翁。不
可共你說人是非。師曰。念翁年老。士曰。罪過罪過。
<other>石林和尚</other>【頌】見龐居士來。乃竪起拂子曰。不落丹霞
機。試道一句子。士奪却拂子。却自竪起拳。師曰。正是
丹霞機。士曰。與我不落看。師曰。丹霞患瘂。龐公患聾。
士曰。恰是。師無語。士曰。向道偶爾。
<other>亮座主</other>【頌】頗講經論。因參馬祖。祖問。見說座主大講
得經論。是否。師曰不敢。祖曰。將甚麼講。師曰。將心講。
祖曰。心如工伎兒。意如和伎者。爭解講得。師抗聲曰。
心既講不得。虗空莫講得麼。祖曰。却是虗空講得。師
不肯。便出。將下堦。祖召曰座主。師回首。祖曰。是甚麼。
師豁然大悟。便禮拜。祖曰。這鈍根阿師。禮拜作麼。師
曰。某甲所講經論。將謂無人及得。今日被大師一問。
平生功業。一時氷釋。
<other>百靈和尚</other>一日與龐居士路次相逢。問曰。南嶽得力
句。還曾舉向人也無。士曰。曾舉來。師曰。舉向甚麼人。
士以手自指曰龐公。師曰。直是妙德空生。也讚嘆不
及。士却問阿師得力句。是誰得知。師戴笠子便行。士
曰。善為道路。師更不回首。
<other>金牛和尚</other>【評】【頌】每日做飯供養眾僧。至齋時舁飯桶
到堂前作舞。呵呵大笑曰。菩薩子。喫飯來。
<other>利山和尚</other>僧問。眾色歸空。空歸何所。師曰。舌頭不出
口。曰為甚麼不出口。師曰。內外一如故。
<other>乳源和尚</other>【頌】上堂。西來的的意。不妨難道。眾中莫有
道得者。出來試道看。時有僧出禮拜。師便打曰。是甚
麼時節出頭來。便歸方丈（僧舉似長慶。慶云。不妨不妨。資福代云。為和尚不惜
身命）。
<other>松山和尚</other>【頌】同龐居士喫茶。士舉槖子曰。人人盡有
分。為甚麼道不得。師曰。祇為人人盡有。所以道不得。
士曰。阿兄為甚麼却道得。師曰。不可無言也。士曰。灼
然灼然。師便喫茶。士曰。阿兄喫茶。為甚麼不揖客。師
曰誰。士曰龐公。師曰。何須更揖。後丹霞聞。乃曰。若不
是松山。幾被箇老翁惑亂一上。士聞之。乃令人傳語
霞曰。何不會取未舉橐子時。
<other>則川和尚</other>【頌】與龐居士摘茶次。士曰。法界不容身。師
還見我否。師曰。不是老僧。洎答公話。士曰。有問有答。
蓋是尋常。師乃摘茶不聽。士曰。莫怪適來容易借問。
師亦不顧。士喝曰。這無禮儀老漢。待我一一舉向明
眼人。師乃拋却茶籃。便歸方丈。【頌】師一日在方丈內
坐。居士來見。乃曰。只知端居丈室。不覺僧到參。時師
垂下一足。士便出。行三兩步却回。師乃收足。士曰。可
謂自由自在。師曰。我是主。士曰。阿師只知有主。不知
<pb n="457"/>
有客。師喚侍者點茶。士作舞而出（南堂興拈云。好則川亦好龐公。看他
兩作家恁麼相見。如二龍玩寶。兩無相傷。所謂入林不動草。入水不動波。到這裏。方知有自由自在分。且道是
什麼得恁麼靈驗。良久。復頌云云）【增收】。
<other>打地和尚</other>【頌】自江西領旨。常晦其名。凡學者致問。唯
以棒打地示之。時謂之打地和尚。一日被僧藏却棒。
然後致問。師但張其口。僧問門人曰。祇如和尚每日
有人問。便打地。意旨如何。門人即於竈內取柴一片。
擲在釜中。
<other>秀谿和尚</other>【頌】谷山問。聲色純真。如何是道。師曰。亂道
作麼。山却從東過西立。師曰。若不恁麼。即禍事也。山
又從西過東立。師乃下禪牀方行兩步。被谷山捉住
曰。聲色純真事。作麼生。師便打一掌。山曰。三十年後
要箇人下茶也無在。師曰。要谷山這漢作甚麼。山呵
呵大笑。
<other>江西椑樹和尚</other>【頌】臥次。道吾近前牽被覆之。師曰作
麼。吾曰蓋覆。師曰。臥底是。坐底是。吾曰。不在這兩處。
師曰。爭奈蓋覆何。吾曰。莫亂道。
<other>水潦和尚</other>【頌】初參馬祖。問曰。如何是西來的的意。祖
曰。禮拜著。師纔禮拜。祖乃當[(曷-曰)/月]踏倒。師大悟。起來撫
掌呵呵大笑曰。也大奇。也大奇。百千三昧。無量妙義。
祇向一毫頭上識得根源去。禮拜而退。住後每告眾
曰。自從一喫馬祖踏。直至如今笑不休。
<other>浮杯和尚</other>【頌】凌行婆來禮拜。師與坐喫茶。婆乃問。盡
力道不得底句。分付阿誰。師曰。浮杯無剩語。婆曰。未
到浮杯。不妨疑著。師曰。別有長處。不妨拈出。婆斂手
哭曰。蒼天中更忝冤苦。師無語。婆曰。語不知偏正。理
不識倒邪。為人即禍生。後有僧舉似南泉。泉曰。苦哉
浮杯。被這老婆摧折一上。婆後聞笑曰。王老師猶少
機關在。澄一禪客。逢見行婆。便問。怎生是南泉猶少
機關在。婆乃哭曰。可悲可痛。一罔措。婆曰會麼。一合
掌而立。婆曰。伎死禪和。如麻似粟。一舉似趙州。州曰。
我若見這臭老婆。問教口瘂。一曰。未審和尚怎生問
他。州便打。一曰。為甚麼却打某甲。州曰。似這伎死漢。
不打更待幾時。連打數棒。婆聞。却曰。趙州合喫婆手
裡棒。後僧舉似趙州。州哭曰。可悲可痛。婆聞此語。合
掌嘆曰。趙州眼光。爍破四天下。州令僧問。如何是趙
州眼。婆乃竪起拳頭。僧回舉似趙州。州作偈曰。當機
覿面提。覿面當機疾。報汝凌行婆。哭聲何得失。婆以
偈答曰。哭聲師已曉。已曉復誰知。當時摩竭國。幾喪
目前機。
<other>龍山和尚</other>【頌】洞山與密師伯經由。見溪流菜葉。洞曰。
深山無人。因何有菜隨流。莫有道人居否。乃共議撥
草。溪行。五七里間。忽見師羸形異貌。放下行李問訊。
師曰。此山無路。闍黎從何處來。洞曰。無路且置。和尚
從何而入。師曰。我不從雲水來。洞曰。和尚住此山多
少時耶。師曰。春秋不涉。洞曰。和尚先住。此山先住。師
曰不知。洞曰。為甚麼不知。師曰。我不從人天來。洞曰。
和尚得何道理。便住此山。師曰。我見兩箇泥牛鬭入
海。直至于今絕消息。
<other>龐蘊居士</other>【頌】唐貞元初。謁石頭。乃問。不與萬法為侶
者。是甚麼人。頭以手掩其口。豁然有省。後與丹霞為
友。一日石頭問曰。子見老僧以來。日用事作麼生。士
曰。若問日用事。即無開口處。乃呈偈曰。日用事無別。
唯吾自偶諧。頭頭非取捨。處處沒張乖。朱紫誰為號。
丘山絕點埃。神通并妙用。運水及般柴。頭然之。曰子
以緇邪素邪。士曰。願從所慕。遂不剃染。後參馬祖。問
曰。不與萬法為侶者是甚麼人。祖曰。待汝一口吸盡
西江水。即向汝道。士於言下頓領玄旨。【頌】有偈曰。有
男不婚。有女不嫁。大家團欒頭。共說無生話。【評】【頌】因
辭藥山。山命十禪客相送至門首。士乃指空中雪曰。
好雪。片片不落別處。有全禪客曰。落在甚處。士遂與
一掌。全曰。也不得草草。士曰。恁麼稱禪客。閻羅老子
未放你在。全曰。居士作麼生。士又掌曰。眼見如盲。口
<pb n="458"/>
說如瘂。【頌】龐行婆入鹿門寺設齋。維那請意旨。婆拈
疏子插向髻後曰。回向了也。便出去。【頌】士坐次。問靈
照曰。古人道。明明百草頭。明明祖師意。如何會。照曰。
老老大大。作這箇語話。士曰。你作麼生。照曰。明明百
草頭。明明祖師意。士乃笑。【頌】士將入滅。謂靈照曰。視
日早晚。及午以報。照遽報日已中矣。而有蝕也。士出
戶觀次。靈照即登父座。合掌坐亡。士笑曰。我女鋒捷
矣於是更延七日。【頌】州牧于公頔問疾次。士謂之曰。
但願空諸所有。慎勿實諸所無。好住世間。皆如影響。
言訖。枕于公膝而化。（會元三卷終）
<other>黃檗希運禪師</other>【頌】初遊天台。逢一僧。與之言笑。如舊
相識。熟視之。目光射人。乃偕行。屬㵎水暴漲。捐笠植
杖而止。其僧率師同渡。師曰。兄要渡自渡。彼即褰衣
躡波。若履平地。回顧曰。渡來渡來。師曰。咄。這自了漢。
吾早知。當斫汝脛。其僧歎曰。真大乘法器。我所不及。
言訖不見。【頌】師在鹽官殿上禮佛次。時　唐宣宗為
沙彌。問曰。不著佛求。不著法求。不著僧求。長老禮拜。
當何所求。師曰。不著佛求。不著法求。不著僧求。常禮
如是事。彌曰。用禮何為。師便掌。彌曰。太麤生。師曰。這
裏是甚麼所在。說麤說細。隨後又掌。【頌】裴相國一日
拓一尊佛於師前跪曰。請師安名。師召曰。裴休。公應
諾。師曰。與汝安名竟。公禮拜。【頌】師辭南泉。泉門送。提
起師笠曰。長老身材沒量大。笠子太小生。師曰。雖然
如此。大千世界。總在裏許。泉曰。王老師聻。師戴笠便
行。【評】【頌】上堂。大眾雲集。乃曰。汝等諸人。欲何所求。以
拄杖趂之。大眾不散。師却復坐曰。汝等諸人盡是噇
酒糟漢。恁麼行脚。取笑於人。但見八百一千人處便
去。不可圖他熱閙也。老僧行脚時。或遇草根下。有一
箇漢。便從頂門上一錐。看他若知痛痒。可以布袋盛
米供養他。可中總似汝如此容易。何處更有今日事
也。汝等既稱行脚。亦須著些精彩好。還知道大唐國
內無禪師麼。時有僧問。諸方尊宿。盡聚眾開化。為甚
麼却道無禪師。師曰。不道無禪。祇是無師。闍黎不見
馬大師下。有八十餘人坐道場。得馬師正法眼者。止
三兩人。廬山歸宗和尚是其一。夫出家人。須知有從
上來事分始得。且如四祖下牛頭。橫說竪說。猶未知
向上關捩子。有此眼目。方辯得邪正宗黨。且當人事
宜。不能體會得。但知學言語。念向皮袋裡安著。到處
稱我會禪。還替得汝生死麼。輕忽老宿。入地獄如箭。
我纔見汝入門來。便識得了也。還知麼。急須努力。莫
容易事持片衣口食。空過一生。明眼人笑汝。久後總
被俗漢算將去在。宜自看遠近。是阿誰面上事。若會
即便會。若不會即散去。珍重。
<other>長慶大安禪師（號懶安）</other>造百丈。禮而問曰。學人欲求識
佛。何者即是。丈曰。大似騎牛覓牛。師曰。識得後如何。
丈曰。如人騎牛至家。師曰。未審始終如何保任。丈曰。
如牧牛人。執杖視之。不令犯人苗稼。師自茲領旨。更
不馳求。○同參祐禪師。創居溈山。師躬耕助道。及祐
歸寂。眾請接踵住持。上堂。汝諸人總來就安求覓甚
麼。若欲作佛。汝自是佛。擔佛傍家走。如渴鹿赴陽𦦨
相似。何時得相應去。汝欲作佛。但無許多顛倒攀緣。
妄想惡覺。垢淨眾生之心。便是初心正覺佛。更向何
處別討。所以安在溈山三十年來。喫溈山飯。屙溈山
屎。不學溈山禪。祇看一頭水牯牛。若落路入草。便把
鼻孔拽轉來。纔犯人苗稼。即鞭撻。調伏既久。可憐生
受人言語。如今變作箇露地白牛。常在面前。終日露
逈逈地。趂亦不去。汝諸人各自有無價大寶。從眼門
放光。照見山河大地。耳門放光。領釆一切善惡音響。
如是六門。晝夜常放光明。亦名放光三昧。汝自不識
取。影在四大身中。內外扶持。不教傾側。如人負重擔。
從獨木橋上過。亦不教失脚。且道是甚麼物任持。便
得如是。且無絲𩬊可見。豈不見誌公和尚云。內外追
尋覓總無。境上施為渾大有。珍重。○僧問。一切施為
<pb n="459"/>
是法身用。如何是法身。師曰。一切施為是法身用。曰
離却五蘊。如何是本來身。師曰。地水火風。受想行識。
曰這箇是五蘊。師曰。這箇異五蘊。○問此陰已謝。彼
陰未生時如何。師曰。此陰未謝。那箇是大德。曰不會。
師曰。若會此陰。便明彼陰。○問佛在何處。師曰。不離
心。
<other>大慈寰中禪師</other>一日南泉至。問如何是庵中主。師曰。
蒼天蒼天。泉曰。蒼天且置。如何是庵中主。師曰。會即
便會。莫忉忉。泉拂袖而去。【頌】上堂。山僧不解答話。祇
能識病。時有僧出。師便歸方丈。【頌】趙州問。般若以何
為體。師曰。般若以何為體。州大笑而出。明日州掃地
次。師曰。般若以何為體。州置帚拊掌大笑。師便歸方
丈。
<other>平田普岸禪師</other>【頌】臨濟訪師。到路口。先逢一嫂在田
使牛。濟問嫂。平田路向甚麼處去。嫂打牛一棒曰。這
畜生到處走。到此路也不識。濟又曰。我問你平田路
向甚麼處去。嫂曰。這畜生。五歲尚使不得。濟心語曰。
欲觀前人。先觀所使。便有抽釘[托-七+友]楔之意。及見師。師
問。你還曾見我嫂也未。濟曰。已收下了也。師遂問。近
離甚處。濟曰。江西黃檗。師曰。情知你見作家來。濟曰。
特來禮拜和尚。師曰。已相見了也。濟曰。賓主之禮。合
施三拜。師曰。既是賓主之禮。禮拜著。○上堂。神光不
昧。萬古徽猷。入此門來。莫存知解。便下座。
<other>石霜性空禪師</other>僧問。如何是祖師西來意。師曰。如人
在千尺井中。不假寸繩。出得此人。即答汝西來意。曰
近日湖南暢和尚出世。亦為人東語西話。師喚沙彌。
拽出這死屍著（沙彌即仰山。山後問耽源。如何出得井中人。源曰。咄癡漢。誰在井中。山復
問溈山。溈召慧寂。山應諾。溈曰。出也。仰山住後。常舉前語謂眾曰。我在耽源處得名。溈山處得地）。
<other>福州古靈神贊禪師</other>本州大中寺受業。後行脚遇百
丈。開悟。却回受業。本師問曰。汝離吾在外。得何事業。
曰並無事業。遂遣執役。一日因澡身。命師去垢。師乃
拊背曰。好所佛堂。而佛不聖。本師回首視之。師曰。佛
雖不聖。且能放光。本師又一日在窓下看經。蜂子投
窓紙求出。師覩之曰。世界如許廣闊不肯出。鑽他故
紙。驢年去。遂有偈曰。空門不肯出。投窓也大痴。百年
鑽故紙。何日出頭時。本師置經問曰。汝行脚遇何人。
吾前後見汝發言異常。師曰。某甲蒙百丈和尚。指箇
歇處。今欲報慈德耳。本師於是告眾致齋。請師說法。
師乃登座。舉唱百丈門風。曰靈光獨耀。逈脫根塵。體
露真常。不拘文字。心性無染。本自圓成。但離妄緣。即
如如佛。本師於言下感悟曰。何期垂老。得聞極則事。
<other>和安通禪師</other>自幼寡言。時人謂之不語通。因禮佛次。
有禪者問。座主禮底是甚麼。師曰是佛。禪者乃指像
曰。這箇是何物。師無對。至夜具威儀禮問。今日所問。
某甲未知意旨如何。禪者曰。座主幾夏邪。師曰十夏。
禪者曰。還曾出家也未。師轉茫然。禪者曰。若也不會。
百夏奚為。乃命同參馬祖。及至江西。祖已圓寂。遂謁
百丈。頓釋疑情。有人問。師是禪師否。師曰。貧道不曾
學禪。師良久召其人。其人應諾。師指椶櫚樹子。其人
無對。
<other>百丈涅槃和尚</other>【頌】一日謂眾曰。汝等與我開田。我與
汝說大義。眾開田了。歸請說大義。師乃展兩手。眾罔
措（頌見惟政）。
<other>趙州觀音院（亦曰東院）從諗禪師</other>童稚從師披剃。未納戒。
便抵池陽。參南泉。值泉偃息而問曰。近離甚處。師曰
瑞像。泉曰。還見瑞像麼。師曰。不見瑞像。祇見臥如來。
【頌】泉便起坐。問汝是有主沙彌。無主沙彌。師曰。有主
沙彌。泉曰。那箇是你主。師近前躬身曰。仲冬嚴寒。伏
惟和尚。尊候萬福。泉器之。許其入室。【頌】他日問泉曰。
如何是道。泉曰。平常心是道。師曰。還可趣向也無。泉
曰。擬向即乖。師曰。不擬爭知是道。泉曰。道不屬知。不
屬不知。知是妄覺。不知是無記。若真達不疑之道。猶
如太虗。廓然蕩豁。豈可強是非邪。師於言下悟理。【頌】
<pb n="460"/>
師一日問泉曰。知有底人。向甚麼處去。泉曰。山前檀
越家。作一頭水牯牛去。師曰。謝師指示。泉曰。昨夜三
更月到窓。○泉曰。今時人須向異類中行始得。師曰。
異即不問。如何是類。泉以兩手拓地。師近前一踏踏
倒。却向涅槃堂裏呌曰。悔悔。泉令侍者問。悔個甚麼。
師曰。悔不更與兩踏。【頌】師一日到茱萸。執拄杖於法
堂上。從東過西。萸曰。作甚麼。師曰探水。萸曰。我這裏
一滴也無。探箇甚麼。師以杖倚壁便下。○上堂。如明
珠在掌。胡來胡現。漢來漢現。老僧把一枝草為丈六
金身用。把丈六金身為一枝草用。佛是煩惱。煩惱是
佛。僧問。未審佛是誰家煩惱。師曰。與一切人煩惱。曰
如何免得。師曰。用免作麼。【頌】僧辭。師曰。甚處去。曰諸
方學佛法去。師竪起拂子。曰有佛處不得住。無佛處
急走過。三千里外逢人。不得錯舉。曰與麼則不去也。
師曰。摘楊花摘楊花。【評】【頌】僧問。承聞和尚。親見南泉。
是否。師曰。鎮州出大蘿蔔頭。【評】【頌】上堂。金佛不度爐。
木佛不度火。泥佛不度水。真佛內裏坐。菩提涅槃。真
如佛性。盡是貼體衣服。亦名煩惱。實際理地。甚麼處
著。一心不生。萬法無咎。汝但究理坐看。三二十年若
不會。截去老僧頭去。夢幻空花。徒勞把捉。心若不異。
萬法一如。既不從外得。更拘執作麼。如羊相似。亂拾
物安向口裏。老僧見藥山和尚道。有人問著。但教合
取狗口。老僧亦教合取狗口。取我是垢。不取我是淨。
一似獵狗。專欲得物喫。佛法在甚麼處。千人萬人。盡
是覓佛漢子。於中覓一箇道人無。若與空王為弟子。
莫教心病最難醫。未有世界。早有此性。世界壞時。此
性不壞。一從見老僧後。更不是別人。祇是箇主人公。
這個更向外覓作麼。正恁麼時。莫轉頭換腦。若轉頭
換腦。即失却也。僧問。承師有言。世界壞時。此性不壞。
如何是此性。師曰。四大五陰。曰此猶是壞底。如何是
此性。師曰。四大五陰（法眼云。是一個兩個。是壞不壞。且作麼生會。試斷看）。【頌】尼
問。如何是密密意。師以手掐之。尼曰。和尚猶有這箇
在。師曰。却是你有這箇在。【頌】有僧遊五臺。問一婆子
曰。臺山路向甚麼處去。婆曰。驀直去。僧便去。婆曰。好
箇師僧。又恁麼去。後有僧舉似師。師曰。待我去勘過。
明日師便去問。臺山路向甚麼處去。婆曰。驀直去。師
便去。婆曰。好箇師僧。又恁麼去。師歸院。謂僧曰。臺山
婆子。為汝勘破了也。【頌】有一婆子。令人送錢。請轉藏
經。師受施利了。却下禪牀。轉一匝。乃曰。傳語婆。轉藏
經已竟。其人回。舉似婆。婆曰。比來請轉全藏。如何祇
為轉半藏。【頌】僧問如何是祖師西來意。師曰。庭前柏
樹子。曰和尚莫將境示人。師曰。我不將境示人。曰如
何是祖師西來意。師曰。庭前柏樹子。【評】【頌】上堂。至道
無難。唯嫌揀擇。纔有語言。是揀擇。是明白。老僧不在
明白裏。是汝還護惜也無。時有僧問。既不在明白裏。
護惜箇甚麼。師曰。我亦不知。僧曰。和尚既不知。為甚
道不在明白裏。師曰。問事即得。禮拜了退。【評】【頌】別僧
問。至道無難。唯嫌揀擇。是時人窠窟否。師曰曾有人
問我老僧。直得五年分踈不下。【評】【頌】又問至道無難。
唯嫌揀擇。如何是不揀擇。師曰。天上天下。唯我獨尊。
曰此猶是揀擇。師曰。田厙奴。甚處是揀擇。僧無語。【評】
【頌】問至道無難。唯嫌揀擇。纔有語言。是揀擇。和尚如
何為人。師曰。何不引盡此語。僧曰。某甲祇念得到這
裏。師曰。至道無難。唯嫌揀擇。【頌】問如何是道。師曰。墻
外底。曰不問這箇。師曰。你問那箇。曰大道。師曰。大道
透長安。【頌】問如何是佛。師曰。殿裏底。【頌】問學人乍入
叢林。乞師指示。師曰。喫粥了也未。曰喫粥了也。師曰。
洗鉢盂去。其僧忽然省悟。【頌】上堂。纔有是非。紛然失
心。還有答話也無。僧舉似洛浦。浦扣齒。又舉似雲居。
居曰。何必。僧回舉似師。師曰。南方大有人喪身失命。
曰請和尚舉。師纔舉前話。僧指傍僧曰。這箇師僧喫
却飯了。作恁麼語話。師休去。【評】【頌】問久嚮趙州石橋。
到來祇見略彴。師曰。汝祇見略彴。且不見石橋。曰如
<pb n="461"/>
何是石橋。師曰。度驢度馬。【頌】問狗子還有佛性也無。
師曰無。曰上至諸佛。下至螻蟻。皆有佛性。狗子為甚
麼却無。師曰。為伊有業識在。【頌】師問新到。曾到此間
麼。曰曾到。師曰。喫茶去。又問僧。僧曰。不曾到。師曰。喫
茶去。後院主問曰。為甚麼曾到也云喫茶去。不曾到
也云喫茶去。師召院主。主應諾。師曰。喫茶去。【評】【頌】僧
問。萬法歸一。一歸何所。師曰。老僧在青州作得一領
布衫重七斤。【頌】真定帥王公。携諸子入院。師坐而問
曰。大王會麼。王曰不會。師曰。自小持齋身已老。見人
無力下禪牀。王尤加禮重。翌日令客將傳語。師下禪
牀受之。侍者曰。和尚見大王來。不下禪牀。今日軍將
來。為甚麼却下禪牀。師曰。非汝所知。第一等人來。禪
牀上接。中等人來。下禪牀接。末等人來。三門外接。【頌】
因侍者報大王來也。師曰。萬福大王。者曰。未到在。師
曰。又道來也。【頌】師到一庵主處。問有麼有麼。主竪起
拳頭。師曰。水淺不是泊船處。便行。又到一庵主處。問
有麼有麼。主亦竪起拳頭。師曰。能縱能奪。能殺能活。
便作禮。○上堂。正人說邪法。邪法悉皆正。邪人說正
法。正法悉皆邪諸方難見易識。我這裏易見難識。【評】
【頌】僧問。如何是趙州。師曰。東門西門南門北門。【評】【頌】
問。初生孩子。還具六識也無。師曰。急水上打毬子。僧
却問投子。急水上打毬子。意旨如何。子曰。念念不停
留。【頌】問和尚姓甚麼。師曰。常州有。曰甲子多少。師曰。
蘇州有。【頌】問十二時中。如何用心。師曰。汝被十二時
辰使。老僧使得十二時。乃曰。兄弟莫久立。有事商量。
無事向衣鉢下坐窮理好。老僧行脚時。除二時粥飯
是雜用心處。除外更無別用心處。若不如是。大遠在。
<other>長沙景岑禪師</other>上堂。我若一向舉揚宗教。法堂裏。須
草深一丈。事不獲已。向汝諸人道。盡十方世界是沙
門眼。盡十方世界是沙門全身。盡十方世界是自己
光明。盡十方世界在自己光明裏。盡十方世界無一
人不是自己。我常向汝諸人道。三世諸佛。法界眾生。
是摩訶般若光。光未發時。汝等諸人向甚麼處委悉。
光未發時。尚無佛無眾生消息。何處得山河國土來。
時有僧問。如何是沙門眼。師曰。長長出不得。又曰。成
佛成祖出不得。六道輪迴出不得。僧曰。未審出箇甚
麼不得。師曰。晝見日夜見星。曰學人不會。師曰。妙高
山色青又青。【評】【頌】遊山歸。首座問。和尚甚處去來。師
曰。遊山來。座曰。到甚麼處。師曰。始從芳草去。又逐落
花回。座曰。大似春意。師曰。也勝秋露滴芙蕖。○有客
來謁。師召尚書。其人應諾。師曰。不是尚書本命。曰不
可離却即今祗對。別有第二主人。師曰。喚尚書作至
尊得麼。曰恁麼總不祗對時。莫是弟子主人否。師曰。
非但祗對與不祗對時。無始劫來。是箇生死根本。有
偈曰。學道之人不識真。祇為從來認識神。無量劫來
生死本。癡人喚作本來人。【頌】有秀才看千佛名經。問
曰。百千諸佛。但見其名。未審居何國土。還化物也無。
師曰。黃[鴳-女+隹]樓。崔顥題後。秀才還曾題也未。曰未曾。師
曰。得閒題取一篇好。○晧月供奉問。天下善知識。證
三德涅槃也未。師曰。大德問果上涅槃。因中涅槃。曰
問果上涅槃。師曰。天下善知識未證。曰為甚麼未證。
師曰。功未齊於諸聖。曰功未齊於諸聖。何為善知識。
師曰。明見佛性。亦得名為善知識。曰未審功齊何道。
名證大涅槃。師示偈曰。摩訶般若照。解脫甚深法。法
身寂滅體。三一理圓常。欲識功齊處。此名常寂光。曰
果上三德涅槃。已蒙開示。如何是因中涅槃。師曰。大
德是月。○僧問。如何是平常心。師曰。要眠即眠。要坐
即坐。曰學人不會。師曰。熱即取涼。寒即取火。○問和
尚繼嗣何人。師曰。我無人得繼嗣。曰還參學也無。師
曰。我自參學。曰師意如何。師有偈曰。虗空問萬象。萬
象答虗空。誰人親得聞。木叉丱角童。【頌】師與仰山翫
月次。山曰。人人盡有這箇。祇是用不得。師曰。恰是倩
汝用。山曰。你作麼生用。師劈胸與一踏。山曰。㘞。直下
<pb n="462"/>
是箇大蟲。自此諸方稱為岑大蟲。【頌】三聖令秀上座
問曰。南泉遷化向甚麼處去。師曰。石頭作沙彌時。參
見六祖。秀曰。不問石頭見六祖。南泉遷化向甚麼處
去。師曰。教伊尋思去。秀曰。和尚雖有千尺寒松。且無
抽條石筍。師默然。秀曰。謝和尚答話。師亦默然。秀回
舉似三聖。聖曰。若恁麼。猶勝臨濟七步。然雖如此。待
我更驗看。至明日。三聖上問。承聞和尚。昨日答南泉
遷化一則語。可謂光前絕後。今古罕聞。師亦默然。○
僧問。色即是空。空即是色。此理如何。師曰。聽老僧偈。
礙處非墻壁。通處沒虗空。若人如是解。心色本來同。
又云。佛性堂堂顯現。住性有情難見。若悟眾生無我。
我面何如佛面。○問蚯蚓斷為兩段。兩頭俱動。未審
佛性在阿那頭。師曰。妄想作麼。曰其如動何。師曰。汝
豈不知火風未散。【頌】問如何轉得山河國土歸自己
去。師曰。如何轉得自己成山河國土去。曰不會。師曰。
湖南城下好養民。米賤柴多足四鄰。僧無語。師示偈
曰。誰問山河轉。山河轉向誰。圓通無兩畔。法性本無
歸。○華嚴座主問。虗空為是定有。為是定無。師曰。言
有亦得。言無亦得。虗空有時。但有假有。虗空無時。但
無假無。曰如和尚所說。有何教文。師曰。大德豈不聞
首楞嚴云。十方虗空。生汝心內。猶如片雲。點太清裏。
豈不是虗空生時。但生假名。又云。汝等一人發真歸
源。十方虗空。悉皆消殞。豈不是虗空滅時。但滅假名。
老僧所以道。有是假有。無是假無。又問。經云如淨瑠
璃中。內現真金像。此意如何。師曰。以淨瑠璃為法界
體。以真金像為無漏智。體能生智。智能達體。故云。如
淨瑠璃中。內現真金像。○久依南泉。有投機偈曰。今
日還鄉入大門。南泉親道徧乾坤。法法分明皆祖父。
回頭慚愧好兒孫。泉答曰。今日投機事莫論。南泉不
道徧乾坤。還鄉盡是兒孫事。祖父從來不出門。【頌】僧
問。了即業障本來空。未了應須還宿債。只如二祖。是
了不了。師曰空。又問雲門。門曰確（大溈秀云。長沙空。雲門確。信手拈。非
造作。離心意識參。出聖凡路學。纔有絲毫。騰蛇繞脚）【增收】。
<other>茱萸和尚</other>【頌】趙州到雲居。居曰。老老大大。何不覓箇
住處。曰甚麼處住得。居曰。山前有箇古寺基。州曰。和
尚自住取。後到師處。師曰。老老大大。何不覓箇住處。
州曰。向甚處住。師曰。老老大大。住處也不知。州曰。三
十年弄馬騎。今日却被驢撲（頌見趙州章內）。
<other>子湖利縱禪師</other>【頌】因邑人翁遷貴。施山下子湖創院。
師於門下立[石*((白-日+田)/廾)]曰。子湖有一隻狗。上取人頭。中取人
心。下取人足。擬議即喪身失命。臨濟會下二僧參。方
揭簾。師喝曰看狗。僧回顧。師便歸方丈。○尼到參。師
曰。汝莫是劉鐵磨否。曰不敢。師曰。左轉右轉。曰和尚
莫顛倒。師便打。
<other>白馬曇照禪師</other>【頌】常曰。快活快活。及臨終時呌苦苦。
又曰。閻羅王來取我也。院主問曰。和尚當時被節度
使拋向水中。神色不動。如今何得恁麼地。師舉枕子
曰。汝道當時是。如今是。院主無對（法眼代云。此時但掩耳出去）。
<other>雲際師祖禪師</other>【頌】初參南泉。問摩尼珠人不識。如來
藏裡親收得。如何是藏。泉曰。與汝往來者是。師曰。不
往來者如何。泉曰亦是。曰如何是珠。泉召師祖。師應
諾。泉曰。去。汝不會我語。師從此信入。
<other>香嚴端禪師</other>上堂。兄弟。彼此未了。有甚麼事相共商
量。我三五日即發去也。如今學者。須了却今時。莫愛
他向上人無事。兄弟總學得種種差別義路。終不代
得自己見解。畢竟著力始得。空記持他巧妙章句。即
轉加煩亂去。汝若欲相應。但恭恭地。盡莫停留纖毫。
直似虗空。方有少分。以虗空無鎻閉。無壁落。無形段。
無心眼。時有僧問。古人相見時如何。師曰。老僧不曾
見古人。曰今時血脉不斷處。如何仰羨。師曰。有甚麼
仰羨處。○問某不問閑事。請和尚答話。師曰。更從我
覓甚麼。曰不為閑事。師曰。汝教我道。乃曰。兄弟。佛是
塵。法是塵。終日馳求。有甚麼休歇。但時中不用挂情。
<pb n="463"/>
情不挂物。無善可取。無惡可棄。莫教他籠⿱卓著。始是
學處也。○問某甲曾辭一老宿。宿曰。去則親良朋。附
善友。某今辭和尚。未審有何指示。師曰。禮拜著。僧禮
拜。師曰。禮拜一任禮拜。不得認奴作郎。
<other>靈鷲閑禪師</other>上堂。是汝諸人本分事。若教老僧道。即
是與蛇[書-曰+(且-二+人)]足。時有僧問。與蛇[書-曰+(且-二+人)]足即不問。如何是本
分事。師曰。闍黎試道看。僧擬再問。師曰。[書-曰+(且-二+人)]足作麼。
<other>蘇州西禪和尚</other>僧問。三乘十二分教則不問。如何是
祖師西來的的意。師舉拂子示之。其僧不禮拜。竟參
雪峯。峯問。甚麼處來。曰浙中來。峯曰。今夏甚麼處。曰
西禪。峯曰。和尚安否。曰來時萬福。峯曰。何不且在彼
從容。曰佛法不明。峯曰。有甚麼事。僧舉前話。峯曰。汝
作麼生不肯伊。曰是境。峯曰。汝見蘇州城裏人家男
女否。曰見。峯曰。汝見路上林木池沼否。曰見。峯曰。凡
覩人家男女大池林沼。總是境。汝還肯否。曰肯。峯曰。
祇如舉起拂子。汝作麼生不肯。僧乃禮拜。曰學人取
次發言。乞師慈悲。峯曰。盡乾坤是箇眼。汝向甚麼處
蹲坐。僧無語。
<other>陸亘大夫</other>【評】【頌】問南泉曰。肇法師也甚奇怪。解道天
地同根。萬物一體。泉指庭前牡丹曰。大夫。時人見此
一株花。如夢相似（此機緣按會元。見南泉章）。
<other>甘贄行者</other>【頌】一日入南泉設齋。黃檗為首座。行者請
施財。座曰。財法二施。等無差別。甘曰。恁麼道。爭消得
某甲䞋。便將出去。須臾復入。曰請施財。座曰。財法二
施。等無差別。甘乃行䞋。【頌】又一日入寺設粥。仍請南
泉念誦。泉乃白椎曰。請大眾為貍奴白牯。念摩訶般
若波羅蜜。甘拂袖便出。泉粥後問典座。行者在甚處。
座曰。當時便去也。泉便打破鍋子。
<other>關南道常禪師</other>僧問。如何是西來意。師舉拄杖曰會
麼。曰不會。師便打。師每見僧來參禮。多以拄杖打趂。
或曰。遲一刻。或曰。打動關南皷。而時輩鮮有唱和者。
<other>雙嶺玄真禪師</other>初問道吾。無神通菩薩。為甚麼足跡
難尋。吾曰。同道者方知。師曰。和尚還知否。吾曰不知。
師曰。何故不知。吾曰。去。你不識我語。師後於鹽官處
悟旨焉。
<other>徑山鑑宗禪師</other>有小師洪諲。以講論自矜。師謂之曰。
佛祖正法。直截忘詮。汝算海沙。於理何益。但能莫存
知見。泯絕外緣。離一切心。即汝真性。諲茫然。遂禮辭
遊方。至溈山方悟玄旨。乃嗣溈山。
<other>芙蓉靈訓禪師</other>【頌】師辭歸宗。宗問。甚麼處去。師曰。歸
嶺中去。宗曰。子在此多年。裝束了。却來為子說一上
佛法。師結束了上去。宗曰。近前來。師乃近前。宗曰。時
寒。途中善為。師領此言。頓忘前解。
<other>新羅大茅和尚</other>上堂。欲識諸佛師。向無明心內識取
欲識常住不凋性。向萬物遷變處識取。
<other>五臺智通禪師（自稱大<bz>〔神〕</bz>佛</other>【頌】初在歸宗會下。忽一夜連
呌曰。我大悟也。眾駭之。明日上堂。眾集。宗曰。昨夜大
悟底僧出來。師出曰某甲。宗曰。汝見甚麼道理。便言
大悟。試說看。師曰。師姑元是女人作。宗異之。師便辭
去。宗門送。與提笠子。師接得笠子。戴頭上便行。更不
回顧。臨終有偈曰。舉手攀南斗。回身倚北辰。出頭天
外看。誰是我般人。
<other>杭州天龍和尚</other>上堂。大眾莫待老僧來上便上來。下
去便下去。各有華藏性海。具足功德無礙光明。各各
參取。
<other>杭州刺史白居易</other>久參佛光。得心法。兼稟大乘金剛
寶戒。（云云）凡守任處。多訪祖道。學無常師。
<other>鎮州普化和尚</other>【頌】師事盤山。密授真訣。而徉狂出言
無度。暨盤山順世。乃於北地行化。或城市。或塚間。振
一鐸曰。明頭來明頭打。暗頭來暗頭打。四方八面來。
旋風打。虗空來連架打。一日臨濟令僧捉住曰。總不
恁麼來時如何。師拓開曰。來日大悲院裏有齋。僧回
舉似濟。濟曰。我從來疑著這漢。凡見人無高下。皆振
<pb n="464"/>
鐸一聲。【頌】臨濟一日與河陽木塔長老。同在僧堂內
坐。正說師每日在街市掣風掣顛。知他是凡是聖。師
忽入來。濟便問。汝是凡是聖。師曰。汝且道。我是凡是
聖。濟便喝。師以手指曰。河陽新婦子。木塔老婆禪。臨
濟小廝兒。却具一隻眼。濟曰這賊。師曰賊賊。便出去。
<other>壽州良遂禪師</other>【頌】參麻谷。谷見來。便將鋤頭去鋤草。
師到鋤草處。谷殊不顧。便歸方丈閉却門。師次日復
去。谷又閉門。師乃敲門。谷問阿誰。師曰良遂。纔稱名。
忽然契悟。曰和尚莫謾良遂。良遂若不來禮拜和尚。
洎被經論賺過一生。谷便開門相見。及歸講肆。謂眾
曰。諸人知處。良遂總知。良遂知處。諸人不知。
<other>薯山慧超禪師</other>洞山來禮拜次。師曰。汝已住一方。又
來這裏作麼。曰良价無奈疑何。特來見和尚。師召良
价。价應諾。師曰。是甚麼。价無語。師曰。好箇佛。祇是無
光𦦨。
<other>[虔-文+ㄆ]州處微禪師</other>僧問。三乘十二分教。體理得妙。與祖
意是同是別。師曰。須向六句外鑒。不得隨聲色轉。曰
如何是六句。師曰。語底。默底。不語。不默。總是。總不是。
汝合作麼生。僧無對。
<other>薦福弘辯禪師</other>唐宣宗問。云何名戒。對曰。防非止
惡謂之戒。帝曰。云何為定。對曰。六根涉境。心不隨緣
名定。帝曰。云何為慧。對曰。心境俱空。照覺無惑名慧。
帝曰。何為方便。對曰。方便者。隱實覆相。權巧之門也。
被接中下。曲施誘廸。謂之方便。設為上根。言捨方便
但說無上道者。斯亦方便之談。乃至祖師玄言。忘功
絕謂。亦無出方便之迹。帝曰。何為佛心。對曰。佛者西
天之語。唐言覺。謂人有智慧覺照為佛心。心者佛之
別名。有百千異號。體唯其一。無形狀。非青黃赤白。男
女等相。在天非天。在人非人。而現天現人。能男能女。
非始非終。無生無滅。故號靈覺之性。如陛下日應萬
機。即是陛下佛心。假使千佛共傳。而不念別有所得
也。帝曰。如今有人念佛如何。對曰。如來出世。為天人
師。善知識。隨根器而說法。為上根者開最上乘。頓悟
至理。中下者。未能頓曉。是以佛為韋提希。權開十六
觀門。令念佛生於極樂。故經云。是心作佛。是心是佛。
心外無佛。佛外無心。帝曰。有人持經念佛。持呪求佛
如何。對曰。如來種種開讚。皆為最上一乘。如百川眾
流。莫不朝宗于海。如是差別諸數。皆歸薩婆若海。帝
曰。祖師既契會心印。金剛經云。無所得法如何。對曰。
佛之一化。實無一法與人。但示眾人。各各自性。同一
法藏。當時然燈如來。但印釋迦本法而無所得。方契
然燈本意。故經云。無我無人。無眾生無壽者。是法平
等。修一切善法。不住於相。帝曰。禪師既會祖意。還禮
佛轉經否。對曰。沙門釋子。禮佛轉經。蓋是住持常法。
有四報焉。然依佛戒修身。參尋知識。漸修萬行。履踐
如來所行之跡。帝曰。何為頓見。何為漸修。對曰。頓明
自性。與佛同儔。然有無始染習。故假漸修對治。令順
性起用。如人喫飯。不一口便飽。師是日辯對七刻。賜
紫方袍。號圓智禪師。
<other>朗州古隄和尚</other>仰山到參。師曰。去。汝無佛性。山叉手
近前三步。應喏。師笑曰。子甚麼處得此三昧來。山曰。
我從耽源處得名。溈山處得地。師曰。莫是溈山的子
麼。山曰。世諦即不無。佛法即不敢。山却問。和尚從甚
處得此三昧。師曰。我從章敬處得此三昧。山歎曰。不
可思議。來者難為湊泊。
<other>河中府公畿和尚</other>【頌】因往羅漢路。路逢一騎牛翁。師
曰。羅漢路向什麼處去。翁拍牛云。道道。師喝曰。這畜
生。翁曰。羅漢路向什麼處去。師却拍牛曰。道道。翁曰。
直饒與麼。猶少蹄角在。師便打。翁便拍牛走【增收】。
<other>祕魔巖和尚</other>【頌】常持一木叉。每見僧來禮拜。即叉却
頸曰。那箇魔魅。教汝出家。那箇魔魅。教汝行脚。道得
也叉下死。道不得也叉下死。速道速道。學徒鮮有對
者。霍山通和尚訪師。纔見不禮拜。便攛入懷裏。師拊
<pb n="465"/>
通三下。通起拍手曰。師兄三千里外賺我來。三千里
外賺我來。便回。
<other>湖南祇林和尚</other>【頌】每叱文殊普賢。皆為精魅。手持木
劒。自謂降魔。纔見僧來參。便曰。魔來也。魔來也。以劒
亂揮歸方丈。如是十二年後。置劒無言。僧問。十二年
前。為甚麼降魔。師曰。賊不打貧兒家。曰十二年後。為
甚麼不降魔。師曰。賊不打貧兒家。
<other>黃州齊安禪師</other>僧問如何識得自己佛。師曰。一葉明
時消不盡。松風韻罷怨無人。曰如何是自己佛。師曰。
草前駿馬實難窮。妙盡還須畜生行。
<other>睦州陳尊宿</other>持戒精嚴。學通三藏。遊方契旨於黃檗。
後為四眾請住觀音院。常百餘眾。經數十載。【頌】學者
叩激。隨問遽答。詞語峻險。既非循轍。故淺機之流。往
往𠷣之。唯玄學性敏者欽伏。由是諸方歸慕。咸以尊
宿稱。後歸開元。居房織蒲鞋以養母。故有陳蒲鞋之
號。或見講僧。乃召曰座主。主應諾。師曰。擔板漢。【頌】一
日晚參。謂眾曰。汝等諸人。還得箇入頭處也未。若未
得箇入頭處。須覓箇入頭處。若得箇入頭處。已後不
得孤負老僧。時有僧出禮拜曰。某甲終不敢孤負和
尚。師曰。早是孤負我了也。又曰。明明向你道。尚自不
會。何況蓋覆將來。【頌】師見僧。乃曰。現成公案。放汝三
十棒。曰某甲如是。師曰。三門頭金剛。為甚麼舉拳。曰
金剛尚乃如是。師便打。○問如何是向上一路。師曰。
要道有甚麼難。曰請師道。師曰。初三十一。中九下七。
【頌】問以一重去一重即不問。不以一重去一重時如
何。師曰。昨朝栽茄子。今日種冬瓜。○問。某甲講兼行
脚。不會教意時如何。師曰。灼然實語當懺悔。曰乞師
指示。師曰。汝若不問老僧。即緘口無言。汝既問老僧。
不可緘口去也。曰請師便道。師曰。心不負人。面無慚
色。【頌】問高揖釋迦。不拜彌勒時如何。師曰。昨日有人
問。趂出了也。曰和尚恐某甲不實那。師曰。拄杖不在。
苕菷柄聊與三十。【評】【頌】問僧。近離甚處。僧便喝。師曰。
老僧被你一喝。僧又喝。師曰。三喝四喝後作麼生。僧
無語。師便打曰。這掠虗漢。【頌】秀才訪師。稱會二十四
家書。師以拄杖空中點一點曰。會麼。秀才罔措。師曰。
又道會。二十四家書。永字八法也不識。【頌】上堂。裂開
也在我。揑聚也在我。時有僧問。如何是裂開。師曰。三
九二十七。菩提涅槃。真如解脫。即心即佛。我且與麼
道。你又作麼生。曰某甲不與麼道。師曰。盞子撲落地。
碟子成七片。曰如何揑聚。師乃斂手而坐。【頌】師看經
次。陳操尚書問。和尚看甚麼經。師曰。金剛經。書曰。六
朝翻譯。此當第幾。師舉起經曰。一切有為法。如夢幻
泡影。【頌】師問秀才。先輩治甚經。才曰治易。師曰。易中
道。百姓日用而不知。且道不知箇甚麼。才曰。不知其
道。師曰。作麼生是道。才無對。【頌】示眾曰。大事未明。如
喪考妣。大事已明。亦如喪考妣（千峯琬頌云。楊子江頭波浪深。行人到此
盡沉吟。他時若到無波處。還似有波時用心）【增收】。
<other>千頃楚南禪師</other>參黃檗。檗問。子未現三界影像時如
何。師曰。即今豈是有耶。檗曰。有無且置。即今如何。師
曰。非今古。檗曰。吾之法眼。已在汝躬。○上堂。諸子設
使解得三世佛教。如缾注水。及得百千三昧。不如一
念修無漏道。免被人天因果繫絆。時有僧問。無漏道
如何修。師曰。未有闍黎時體取。曰未有某甲時。教誰
體。師曰。體者亦無。
<other>烏石靈觀禪師</other>尋常扄戶。人罕見之。唯一信士。每至
食時送供方開。【頌】一日雪峯伺便扣門。師開門。峯驀
胸搊住曰。是凡是聖。師唾曰。這野狐精。便推出閉却
門。峯曰。也祇要識老兄。○僧到敲門。行者開門便出
去。僧入禮拜。問如何是西來意。師曰。適來出去者是
甚麼人。僧擬近前。師便推出。閉却門。【頌】曹山行脚時。
問如何是毗盧師。法身主。師曰。我若向你道。即別有
也。曹山舉似洞山。山曰。好箇話頭。祇欠進語。何不問
為甚麼不道。曹却來進前語。師曰。若言我不道。即瘂
<pb n="466"/>
却我口。若言我道。即謇却我舌。曹山歸。舉似洞山。山
深肯之。
<other>羅漢宗徹禪師</other>上堂。僧問。如何是祖師西來意。師曰。
骨剉也。○問如何是南宗北宗。師曰。心為宗。曰還看
教也無。師曰。教是心。○問性地多昬。如何了悟。師曰。
煩雲風卷。太虗廓清。曰如何得明去。師曰。一輪皎潔。
萬里騰光。
<other>相國裴休居士</other>【頌】守新安日。屬運禪師。初於嶺南黃
檗山。捨眾。入大安精舍。混迹勞侶。掃洒殿堂。公入寺
燒香。主事祗接。因觀壁畵。乃問是何圖相。主事對曰。
高僧真儀。公曰。真儀可觀。高僧何在。主事無對。公曰。
此間有禪人否。曰近有一僧。役寺執役。頗似禪者。公
曰。可請來詢問得否。於是遽尋檗至。公覩之欣然曰。
休適有一問。諸德吝辭。今請上人代酬一語。檗曰。請
相公垂問。公舉前話。檗朗聲曰。裴休。公應諾。檗曰。在
甚麼處。公當下知旨。如獲髻珠。曰吾師真善知識也。
示人尅的若是。何故汩沒於此乎。寺眾愕然。自此延
入府署。執弟子禮。屢辭不已。復堅請住黃檗山。荐興
祖道。仍集黃檗語要。親書序引。
<other>大隨法真禪師</other>南遊。初見藥山。道吾。雲巖。洞山。次至
嶺外大溈會下數載。食不至充。臥不求暖。清苦鍊行。
操履不羣。溈深器之。一日問曰。闍黎在老僧此間。不
曾問一轉話。師曰。教某甲向甚麼處下口。溈曰。何不
道。如何是佛。師便作手勢掩溈口。溈歎曰。子真得其
髓。○上堂。此性本來清淨。具足萬德。但以染淨二緣。
而有差別。故諸聖悟之。一向淨用。而成覺道。凡夫迷
之。一向染用。沒溺輪回。其體不二。故般若云。無二無
別分。無別無斷故。【評】【頌】僧問。劫火洞然。大千俱壞。未
審這箇壞不壞。師曰壞。曰恁麼則隨他去也。師曰。隨
他去。僧不肯。後到投子。舉前話。子遂裝香遙禮曰。西
川古佛出世。謂其僧曰。汝速回去懺悔。僧回大隨。師
已歿。僧再至投子。子亦遷化。【頌】庵側有一龜。僧問。一
切眾生皮褁骨。這箇眾生為甚骨褁皮。師拈草履覆
龜背上。僧無語。【頌】僧問。如何是和尚家風。師曰。赤土
畵簸箕。曰未審此理如何。師曰。簸箕有唇。米跳不出。
○問僧。講甚麼教法。曰百法論。師拈杖曰。從何而起。
曰從緣而起。師曰。苦哉苦哉。
<other>靈樹如敏禪師</other>僧問。佛法至理如何。師展手而已。【頌】
問如何是和尚家風。師曰。千年田。八百主。曰如何是
千年田。八百主。師曰。郎當屋舍沒人修。
<other>靈雲志勤禪師</other>【頌】初在溈山。因見桃花悟道。有偈曰。
三十年來尋劒客。幾回落葉又抽枝。自從一見桃花
後。直至如今更不疑。溈覧偈。詰其所悟。與之符契。溈
曰。從緣悟達。永無退失。善自護持。○上堂。諸仁者。所
有長短。盡在不常。且觀四時草木。葉落花開。何況塵
劫來。天人七趣。地水火風。成壞輪轉。因果將盡。三惡
道苦。毛髮不曾添減。唯根蔕神識常存。上根者。遇善
友伸明。當處解脫。便是道場。中下癡愚。不能覺照。沉
迷三界。流轉生死。釋尊為伊。天上人間。設教證明。顯
發至道。汝等還會麼。僧問。如何得出離生老病死。師
曰。青山元不動。浮雲任去來。【頌】問如何是佛法大意。
師曰。驢事未去。馬事到來。曰學人不會。師曰。彩氣夜
常動。精靈日少逢。【頌】長生問。混沌未分時。含生何來。
師曰。如露柱懷胎。曰分後如何。師曰。如片雲點太清。
曰未審太清還受點也無。師不答。曰恁麼則含生不
來也。師亦不答。曰直得純清絕點時如何。師曰。猶是
真常流注。曰如何是真常流注師曰。似鏡長明。曰向
上更有事也無。師曰有。曰如何是向上事。師曰。打破
鏡來。與汝相見。○僧問。如何是西來意。師曰。井底種
林擒。曰學人不會。師曰。今年桃李貴。一顆直千金。
<other>壽山師解禪師</other>住後上堂。諸上座。幸有真實言語。相
勸諸兄弟。合各自體悉。凡聖情盡。體露真常。但一時
卸却從前虗妄攀緣塵垢。心如虗空相似。他時後日。
<pb n="467"/>
合識得些子好惡。
<other>潞州淥水和尚</other>僧問。如何是祖師西來意。師曰。還見
庭前花藥欄麼。僧無語。
<other>嚴陽善信尊者</other>初參趙州。問一物不將來時如何。州
曰放下著。師曰。既是一物不將來。放下個甚麼。州曰。
放不下擔將去。師於言下大悟。
<other>光孝慧覺禪師</other>僧問。覺華纔綻。徧滿娑婆。祖印西來。
合談何事。師曰。情生智隔。曰此是教意。師曰。汝披甚
麼衣服。○師領眾出。見露柱。乃合掌曰。不審世尊。僧
曰。和尚是露柱。師曰。啼得血流無用處。不如減口過
殘春。
<other>國清奉禪師</other>僧問。如何是出家人。師曰。銅頭鐵額。鳥
觜鹿身。曰如何是出家人本分事。師曰。早起不審。夜
間珍重。
<other>木陳從朗禪師</other>僧問。放[鴳-女+隹]出籠和雪去時如何。師曰。
我道不一色。
<other>杭州多福和尚</other>【頌】僧問。如何是多福一叢竹。師曰。一
莖兩莖斜。曰學人不會。師曰。三莖四莖曲。
<other>雪竇常通禪師</other>參長沙。沙問何處人。師曰邢州人。沙
曰。我道汝不從彼來。師曰。和尚還曾住此否。沙然之。
乃容入室。僧問。如何是三世諸佛出身處。師曰。伊不
肯知有汝三世。僧良久。師曰。薦否。不然者。且向著佛
不得處體取。時中常在。識盡功亡。瞥然而起。即是傷
他。而況言句乎。
<other>石梯和尚</other>【頌】一日見侍者拓鉢赴堂。乃喚侍者。者應
諾。師曰。甚處去。者曰。上堂齋去。師曰。我豈不知汝上
堂齋去。者曰。除此外別道箇甚麼。師曰。我祇問汝本
分事。者曰。和尚若問本分事。某甲實是上堂齋去。師
曰。汝不謬為吾侍者。
<other>漳州浮石和尚</other>【頌】上堂。山僧開箇卜鋪。能斷人貧富。
定人生死。僧問。離却生死貧富。不落五行。請師直道。
師曰。金木水火土。
<other>關南道吾和尚</other>有時曰。打動關南皷。唱起德山歌。有
時執木劒。橫肩上作舞。僧問。手中劒甚處得來。師擲
於地。僧却置師手中。師曰。甚處得來。僧無對。師曰。容
汝三日內。下取一轉語。其僧亦無對。師自代拈劒橫
肩上作舞曰。須恁麼始得。【頌】趙州來。師乃著豹皮裩。
執吉獠棒。在三門下翹一足等候。纔見州。便高聲唱
喏而立。州曰小心祇候著。師又唱喏一聲而去。【頌】僧
問如何是和尚家風。師下禪牀作女人拜曰。謝子遠
來。無可祗待（已上二則。按頌古見潭州道吾智下。准會元中機緣。在襄州關南道吾章。
<other>末山尼了然禪師</other>【頌】因灌溪和尚問。如何是末山。師
曰不露頂。曰如何是末山主。師曰。非男女相。谿乃喝
曰。何不變去。師曰。不是神。不是鬼。變箇甚麼。谿於是
服膺。
<other>金華俱胝和尚</other>【頌】初住菴時。有尼名實際。來戴笠子
執錫。繞師三匝曰。道得即下笠子。如是三問。師皆無
對。尼便去。師曰。日勢稍晚。何不且住。尼曰。道得即住。
師又無對。尼去後。師歎曰。我雖處丈夫之形。而無丈
夫之氣。不如棄菴。往諸方參尋知識去。其夜山神告
曰。不須離此。將有肉身菩薩來。為和尚說法也。逾旬。
果天龍和尚到庵。師乃迎禮。具陳前事。龍竪一指示
之。師當下大悟。【評】師凡有學者參問。只竪一指。
<other>刺史陳操尚書</other>【頌】一日與僚屬登樓次。見數僧行脚。
有一官人曰。來者總是行脚僧。公曰不是。曰焉知不
是。公曰待來勘過。須臾僧至樓前。公驀喚上座。僧皆
回首。公謂諸官曰。不信。
<other>長慶道巘禪師</other>上堂。彌勒朝入伽藍。暮成正覺。說偈
曰。三界上下法。我說皆是心。離於諸心法。更無有可
得。看他恁麼道。也太煞惺惺。若比吾徒。猶是鈍漢。所
以一念見道。三世情盡。如印印泥。更無前後。諸子。生
死事大。快須薦取。莫為等閑。業識茫茫。蓋為迷己逐
物。世尊臨入涅槃。文殊請再轉法輪。世尊咄曰。吾四
<pb n="468"/>
十九年住世。不曾說一字。汝請吾再轉法輪。是吾曾
轉法輪耶。然今時眾中。建立箇賓主問答。事不獲已。
蓋為初心耳。僧問。如何是佛法大意。師曰。今日三月
三。曰學人不會。師曰。止止不須說。我法妙難思。便下
座。（會元四卷終）
禪宗正脉卷第二

<sarticle>禪宗正脉卷第三</sarticle>

<other>應化聖賢</other>
<other>文殊菩薩</other>【頌】一日令善財採藥。曰是藥者採將來。善
財徧觀大地無不是藥。却來白曰。無有不是藥者。殊
曰。是藥者採將來。善財遂於地上拈一莖草。度與文
殊。文殊接得。呈起示眾曰。此藥亦能殺人。亦能活人。
【頌】文殊問菴提遮女曰。生以何為義。女曰。生以不生
生為生義。殊曰。如何是生以不生生為生義。女曰。若
能明知地水火風四緣。未甞自得有所和合。而能隨
其所宜。是為生義。殊曰。死以何為義。女曰。死以不死
死為死義。殊曰。如何是死以不死死為死義。女曰。若
能明知地水火風四緣。未甞自得有所離散。而能隨
其所宜。是為死義。菴提遮女又問文殊曰。明知生是
不生之理。為甚麼却被生死之所流轉。殊曰。其力未
充。
<other>天親菩薩</other>從彌勒內宮而下。無著菩薩問曰。人間四
百年。彼天為一晝夜。彌勒於一時中。成就五百億天
子。證無生法忍。未審說甚麼法。天親曰。祇說這箇法。
祇是梵音清雅。令人樂聞。
<other>維摩會上</other>【評】【頌】三十二菩薩。各說不二法門。文殊曰。
我於一切法。無言無說。無示無識。離諸問答。是為菩
薩入不二法門。於是文殊又問維摩。仁者當說何等
是菩薩入不二法門。維摩默然。文殊讚曰。乃至無有
語言文字。是菩薩真入不二法門。
<other>善財</other>【頌】參五十三員善知識。末後到彌勒閣前。見樓
閣門閉。瞻仰讚歎。見彌勒從別處來。善財作禮曰。願
樓閣門開。令我得入。尋時彌勒至善財前。彈指一聲。
樓閣門開。善財入已。閣門即閉。見百千萬億樓閣。一
一樓閣內。有一彌勒。領諸眷屬。并一善財而立其前。
善財因無著菩薩問曰。我欲見文殊。何者即是。財曰。
汝發一念心清淨即是。無著曰。我發一念心清淨。為
甚麼不見。財曰。是真見文殊。
<other>須菩提尊者</other>在巖中宴坐。諸天雨花讚歎。者曰。空中
雨花讚歎。復是何人。云何讚歎。天曰。我是梵天。敬重
尊者善說般若。者曰。我於般若。未甞說一字。汝云何
讚歎。天曰。如是尊者無說。我乃無聞。無說無聞。是真
說般若。○尊者一日說法次。帝釋雨花。者乃問。此花
從天得邪。從地得邪。從人得邪。釋曰弗也。者曰。從何
得邪。釋乃舉手。者曰。如是如是。
<other>舍利弗尊者</other>【頌】入城遙見月上女出城。舍利弗心口
思惟。此姊見佛。不知得忍不得忍否。我當問之。纔近
便問。大姊往甚麼處去。女曰。如舍利弗與麼去。弗曰。
我方入城。汝方出城。何言如我恁麼去。女曰。諸佛弟
子。當依何住。弗曰。諸佛弟子。依大涅槃而住。女曰。諸
佛弟子。既依大涅槃而住。而我亦如與舍利弗與麼
去。
<other>賓頭盧尊者</other>【頌】赴阿育王宮大會。王行香次。作禮問
曰。承聞尊者親見佛來是否。者以手䇿起眉毛曰。會
麼。王曰不會。者曰。阿耨達池龍王請佛齋。吾是時亦
預其數。
<other>秦䟦跎禪師</other>問生法師。講何經論。生曰。大般若經。師
曰。作麼生說色空義。曰眾微聚曰色。眾微無自性曰
空。師曰。眾微未聚。喚作甚麼。生罔措。師又問。別講何
經論。曰大涅槃經。師曰。如何說涅槃之義。曰涅而不
生。槃而不滅。不生不滅。故曰涅槃。師曰。這箇是如來
<pb n="469"/>
涅槃。那箇是法師涅槃。曰涅槃之義豈有二邪。某甲
祇如此。未審禪師如何說涅槃。師拈起如意曰。還見
麼。曰見。師曰。見箇甚麼。曰見禪師手中如意。師將如
意擲于地。曰見麼。曰見。師曰見箇甚麼。曰見禪師手
中如意墮地。師斥曰。觀公見解未出常流。何得名喧
宇宙。拂衣而去。其徒懷疑不已乃追師扣問。我師說
色空涅槃不契。未審禪師如何說色空義。師曰。不道
汝師說得不是。汝師祇說得果上色空。不會說得因
中色空。其徒曰。如何是因中色空。師曰。一微空故眾
微空。眾微空故一微空。一微空中無眾微。眾微空中
無一微。
<other>寶誌禪師</other>【頌】垂語曰。終日拈香擇火。不知身是道場。
又曰。大道祇在目前。要且目前難覩。欲識大道真體。
不離聲色言語。又曰。京都鄴都浩浩。還是菩提大道。
（法眼曰。京都鄴都浩浩。不是菩提大道）。
<other>雙林善慧大士</other>日常營作。夜則行道。見釋迦金粟定
光三如來。放光襲其體。大士乃曰。我得首楞嚴定。天
嘉二年。感七佛相隨。釋迦引前。維摩接後。唯釋尊數
顧共語。為我補處也。【評】【頌】梁武帝請講金剛經。士纔
陞座。以尺揮案一下。便下座。帝愕然。聖師曰。陛下還
會麼。帝曰不會。聖師曰。大士講經竟。○心王銘曰。觀
心空王。玄妙難測。無形無相。有大神力。能滅千灾。成
就萬德。體性雖空。能施法則。觀之無形。呼之有聲。為
大法將。心戒傳經。水中鹽味。色裏膠青。決定是有。不
見其形。心王亦爾。身內居停。面門出入。應物隨情。自
在無礙。所作皆成。了本識心。識心見佛。是心是佛。是
佛是心。念念佛心。佛心念佛。欲得早成。戒心自律。淨
律淨心。心即是佛。除此心王。更無別佛。欲求成佛。莫
染一物。心性雖空。貪嗔體實。入此法門。端坐成佛。到
彼岸已。得波羅蜜。慕道真士。自觀自心。知佛在內。不
向外尋。即心即佛。即佛即心。心明識佛。曉了識心。離
心非佛。離佛非心。非佛莫測。無所堪任。執空滯寂。於
此漂沉。諸佛菩薩。非此安心。明心大士。悟此玄音。身
心性妙。用無更改。是故智者。放心自在。莫言心王。空
無體性。能使色身。作邪作正。非有非無。隱顯不定。心
性離空。能凡能聖。是故相勸。好自防慎。剎那造作。還
復漂沉。清淨心智。如世黃金。般若法藏。並在身心。無
為法寶非淺非深。諸佛菩薩。了此本心。有緣遇者。非
去來今。【頌】大士頌云。夜夜抱佛眠。朝朝還共起。起坐
鎮相隨。語默同居止。纖毫不相離。如身影相似。欲識
佛去處。祇這語聲是。【頌】空手把鋤頭。步行騎水牛。人
從橋上過。橋流水不流。【頌】有物先天地。無形本寂寥。
能為萬象主。不逐四時凋。
<other>南嶽慧思禪師</other>【頌】因誌公令人傳語曰。何不下山教
化眾生。目視雲漢作甚麼。師曰。三世諸佛被我一口
吞盡。何處更有眾生可化。○示眾曰。道源不遠。性海
非遙。但向己求。莫從他覓。覓即不得。得亦不真。○偈
曰。頓悟心源開寶藏。隱顯靈通現真相。獨行獨坐常
巍巍。百億化身無數量。縱令畐塞滿虗空。看時不見
微塵相。可笑物兮無比況。口吐明珠光晃晃。尋常見
說不思議。一語標名言下當。○天不能蓋地不載。無
去無來無障礙。無長無短無青黃。不在中間無內外。
超羣出眾太虗玄。指物傳心人不會。
<other>天台智者顗禪師</other>【頌】在南嶽誦法華經。至藥王品曰。
是真精進。是名真法供養如來。於是悟法華三昧。獲
旋陀羅尼。見靈山一會。儼然未散。
<other>豐干禪師</other>因寒山問。古鏡未磨時如何照燭。師曰。氷
壺無影像。猿猴探水月。曰此是不照燭也。更請道看。
師曰。萬德不將來。教我道甚麼。寒山拾得。俱作禮而
退。
<other>寒山子</other>因趙州遊天台。路次相逢。山見牛跡問州曰。
上座還識牛麼。州曰不識。山指牛跡曰。此是五百羅
漢遊山。州曰。既是羅漢。為甚麼却作牛去。山曰。蒼天
<pb n="470"/>
蒼天。州呵呵大笑。山曰。作甚麼。州曰。蒼天蒼天。山曰。
這廝兒。宛有大人之作。
<other>拾得子</other>國清寺半月念戒。眾集。拾得拍手曰。聚頭作
想。那事如何。維那叱之。得曰。大德且住。無嗔即是戒。
心淨即出家。我性與你合。一切法無差。
<other>明州布袋和尚</other>【頌】一日有僧在師前行。師乃拊其背。
僧回首。師曰。乞我一文錢。曰道得即與汝一文。師放
下布袋。叉手而立。白鹿和尚問。如何是布袋。師便放
下布袋。曰如何是布袋下事。師負之而去。先保福和
尚問。如何是佛法大意。師放下布袋叉手。福曰。為祇
如此。為更有向上事。師負之而去。師在街衢立。有僧
問。和尚在這裏作甚麼。師曰。等箇人。曰來也來也。師
曰。汝不是這箇人。曰如何是這箇人。師曰。乞我一文
錢。
<other>法華志言大士</other>留講肆之久。一日讀雲門錄忽契悟。
未幾宿命遂通。獨語笑。口吻囁嚅。日常不輟。世傳誦
法華。因以名之。○承相呂許公。問佛法大意。師曰。本
來無一物。一味却成真。僧問。師凡邪聖邪。遂舉手曰。
我不在此住。
（已上應化賢。聖在會元二卷末。今在正脉三卷首。
<other>青原</other>
<other>青原山行思禪師</other>【頌】聞曹谿法席。乃往參禮。問曰。當
何所務。即不落階級。祖曰。汝曾作甚麼來。師曰。聖諦
亦不為。祖曰。落何階級。師曰。聖諦尚不為。何階級之
有。祖深器之。會下學徒雖眾。師居首焉。亦猶二祖不
言。少林謂之得髓矣。○一日祖謂師曰。從上衣法雙
行。師資[逅-口+巿]授。衣以表信。法乃印心。吾今得人。何患不
信。吾受衣來。遭此多難。況乎後代。爭競必多。衣即留
鎮山門。子當分化一方。無令斷絕。師既得法。歸住青
原。【頌】師令石頭持書與南嶽讓和尚。曰汝達書了。速
回。吾有箇鈯斧子。與汝住山。頭至彼。未呈書便問。不
慕諸聖。不重己靈時如何。嶽曰。子問太高生。何不向
下問。頭曰。寧可永劫受沉淪。不從諸聖求解脫。嶽便
休。頭便回。師問。子返何速。書信達否。頭曰。書亦不通。
信亦不達。去日蒙和尚許箇鈯斧子。祇今便請。師垂
一足。頭便禮拜。尋辭往南嶽。【頌】僧問如何是佛法大
意。師曰。廬陵米。作麼價。
<other>石頭希遷禪師</other>【頌】謁青原。原問師曰。有人道嶺南有
消息。師曰。有人不道嶺南有消息。曰若甚麼。大藏小
藏。從何而來。師曰。盡從這裏去。原然之已。師於唐天
寶初。薦之衡山南寺。寺之東有石。狀如臺。乃結庵其
上。時號石頭和尚。師因看肇論。至會萬物為己者。其
唯聖人乎。師乃拊几曰。聖人無己。靡所不己。法身無
象。誰云自他。圓鑑靈照於其間。萬象體玄而自現。境
智非一。孰云去來。至哉斯語也。遂掩卷。不覺寢。夢自
身與六祖同乘一龜。遊泳深池之內。覺而詳之。靈龜
者智也。池者性海也。吾與祖師同乘靈智。遊性海矣。
遂著參同契曰。竺土大僊心。東西密相付。人根有利
鈍。道無南北祖。靈源明皎潔。枝派暗流注。執事元是
迷。契理亦非悟。門門一切境。回互不回互。回而更相
涉。不爾依位住。色本殊質象。聲元異樂苦。暗合上中
言。明明清濁句。四大性自復。如子得其母。火熱風動
搖。水濕地堅固。眼色耳音聲。鼻香舌醎醋。然依一一
法。依根葉分布。本末須歸宗。尊卑用其語。當明中有
暗。勿以明相覩。明暗各相對。比之前後步。萬物自有
功。當言用及處。事存函蓋合。理應箭鋒拄。承言須會
宗。勿自立規矩。觸目不會道。運足焉知路。進步非近
遠。迷隔山河固。謹白參玄人。光陰莫虗度。○上堂。吾
之法門。先佛傳授。不論禪定精進。唯達佛之知見。即
心即佛。心佛眾生。菩提煩惱。名異體一。汝等當知。自
己心靈。體離斷常。性非垢淨。湛然圓滿。凡聖齊同。應
用無方。離心意識。三界六道。唯自心現。水月鏡像。豈
有生滅。汝能知之。無所不備。時門人道悟問。曹谿意
<pb n="471"/>
旨誰人得。師曰。會佛法人得。曰師還得否。師曰不得。
曰為甚麼不得。師曰。我不會佛法。○僧問如何是解
脫。師曰。誰縛汝。○問如何是淨土。師曰。誰垢汝。○問
如何是涅槃。師曰。誰將生死與汝。【頌】問如何是西來
意。師曰。問取露柱。曰學人不會。師曰。我更不會。○問
如何是禪。師曰㼾甎。問如何是道。師曰木頭。○大顛
問。古人云。道有道無俱是謗。請師除。師曰。一物亦無。
除箇甚麼。師却問。併却咽喉唇吻道將來。顛曰。無這
箇。師曰。若甚麼。汝即得入門。○道悟問。如何是佛法
大意。師曰。不得不知。悟曰。向上更有轉處也無。師曰。
長空不礙白雲飛。
<other>藥山惟儼禪師</other>博通經論。嚴持戒律。一日自歎曰。大
丈夫當離法自淨。誰能屑屑事細行於布巾邪。【頌】首
造石頭之室。便問。三乘十二分教。某甲粗知。甞聞南
方。直指人心。見性成佛。實未明了。伏望和尚慈悲指
示。頭曰。恁麼也不得。不恁麼也不得。恁麼不恁麼總
不得。子作麼生。師罔措。頭曰。子因緣不在此。且往馬
大師處去。師稟命恭禮馬祖。仍伸前問。祖曰。我有時
教伊揚眉瞬目。有時不教伊揚眉瞬目。有時揚眉瞬
目者是。有時揚眉瞬目者不是。子作麼生。師於言下
契悟。便禮拜。祖曰。你見甚麼道理。便禮拜。師曰。某甲
在石頭處。如蚊子上鐵牛。祖曰。汝既如是。善自護持。
【頌】師侍奉馬祖三年。一日祖問。子近日見處作麼生。
師曰。皮膚脫落盡。唯有一真實。祖曰。子之所得。可謂
恊於心體。布於四肢。既然如是。將三條篾。束取肚皮。
隨處住山去。師曰。某甲又是何人。敢言住山。祖曰不
然。未有常行而不住。未有常住而不行。欲益無所益。
欲為無所為。宜作舟航。無久住此。【頌】師乃辭祖。返石
頭。一日在石上坐次。石頭問曰。汝在這裏作麼。曰一
物不為。頭曰。恁麼即閑坐也。曰若閑坐即為也。頭曰。
汝道不為。不為箇甚麼。曰千聖亦不識。頭以偈讚曰。
從來共住不知名。任運相將祇麼行。自古上賢猶不
識。造次凡流豈可明。後石頭垂語曰。言語動用沒交
涉。師曰。非言語動用。亦沒交涉。頭曰。我這裡針劄不
入。師曰。我這裏如石上栽華。頭然之。【頌】道吾雲巖侍
立次。師指按山上枯榮二樹。問道吾曰。枯者是榮者
是。吾曰。榮者是。師曰。灼然一切處光明燦爛去。又問
雲巖。枯者是榮者是。巖曰。枯者是。師曰。灼然一切處
放教枯淡去。高沙彌忽至。師曰。枯者是榮者是。彌曰。
枯者從他枯。榮者從他榮。師顧道吾雲巖曰。不是不
是。【頌】師久不陞堂。院主白曰。大眾久思和尚示誨。師
曰。打鐘著。眾纔集。師便下座歸方丈。院主隨後問曰。
和尚既許為眾說話。為甚一言不措。師曰。經有經師。
論有論師。爭怪得老僧。【頌】僧問。兀兀地思量甚麼。師
曰。思量箇不思量底。曰不思量底如何思量。師曰。非
思量。○上堂。祖師祇教保護。若貪嗔痴起來。切須防
禁。莫教掁觸。是你欲知枯木石頭。却須擔荷。實無枝
葉可得。雖然如此。更宜自看。不得絕言語。我今為你
說這箇語。顯無語底。他那箇本來無耳目等貌。【頌】遵
布衲浴佛。師曰。這箇從汝浴。還浴得那箇麼。遵曰。把
將那箇來。師乃休。○僧問。己事未明。乞和尚指示。師
良久曰。吾今為汝道一句亦不難。祇宜汝於言下便
見去。猶較些子。若更入思量。却成吾罪過。不如且各
各合口。免相累及。【頌】師看經次。僧問。和尚尋常不許
人看經。為甚麼却自看。師曰。我祇圖遮眼。曰某甲學
和尚。還得也無。師曰。汝若看。牛皮也須穿。【評】【頌】僧問。
平田淺草。麈鹿成羣。如何射得麈中主。師曰看箭。僧
放身便倒。師曰。侍者拖出這死漢。僧便走。師曰。弄泥
團漢。有甚麼限。
<other>丹霞天然禪師</other>【頌】於慧林寺。遇天大寒。取木佛燒火
向。院主訶曰。何得燒我木佛。師以杖子撥曰。吾燒
取舍利。主曰。木佛何有舍利。師曰。既無舍利。更取兩
尊燒。主自後眉鬚墮落。【頌】訪龐居士。見女子靈照洗
<pb n="472"/>
菜次。師曰。居士在否。女子放下菜藍。斂手而立。師又
問。居士在否。女子提籃便行。師遂回。須臾居士歸。女
子乃舉前話。士曰。丹霞在麼。女曰去也。士曰。赤土塗
牛妳。○上堂。阿你。渾家切須保護。一靈之物。不是你
造作名邈得。更說甚薦與不薦。吾往日見石頭。亦祇
教切須自保護。此事不是你談話得。阿你。渾家各有
一坐具地。更疑甚麼。禪可是你解底物。豈有佛可成。
佛之一字。永不喜聞。阿你自看。善巧方便。慈悲喜捨。
不從外得。不著方寸。善巧是文殊。方便是普賢。你更
擬趂逐甚麼物。不用經求落空去。今時學者。紛紛擾
擾。皆是參禪問道。吾此間無道可修。無法可證。一飲
一⿰口豕。各自有分。不用疑慮。在在處處。有恁麼底。若識
得。釋迦即老凡夫是。阿你。須是看取。莫一盲引眾盲。
相將入火坑。夜裏暗雙陸。賽彩若為生。無事珍重。○
有僧到參。於山下見師。便問。丹霞山向甚麼處去。師
指山曰。青黯黯處。曰莫祇這箇便是麼。師曰。真師子
兒。一撥便轉。【評】【頌】問僧。甚麼處宿。曰山下宿。師曰。甚
麼處喫飯。曰山下喫飯。師曰。將飯與闍黎喫底人。還
具眼也無。僧無對。
<other>大顛寶通禪師</other>初參石頭。頭問。那箇是汝心。師曰。見
言語者是。頭便喝出。經旬日師却問。前者既不是。除
此外何者是心。頭曰。除却揚眉瞬目。將心來。師曰。無
心可將來。頭曰。元來有心。何言無心。無心盡同謗。師
於言下大悟。○師侍立次。頭問。汝是參禪僧。是州縣
白蹋僧。師曰。是參禪僧。頭曰。何者是禪。師曰。揚眉瞬
目。頭曰。除却揚眉瞬目外。將你本來面目呈看。師曰。
請和尚除却揚眉瞬目外鑒。頭曰。我除竟。師曰。將呈
了也。頭曰。汝既將呈。我心如何。師曰。不異和尚。頭曰。
不關汝事。師曰。本無物。頭曰。汝亦無物。師曰。本無物
即真物。頭曰。真物不可得。汝心現量。意旨如此也。大
須護持。○上堂。夫學道人。須識自家本心。將心相示。
方可見道。多見時輩。祇認揚眉瞬目。一語一默。驀頭
印可。以為心要。此實未了。吾今為你諸人。分明說出。
各須聽受。但除却一切妄運想念現量。即汝真心。此
心與塵境。及守認靜默時。全無交涉。即心是佛。不待
修治。何以故。應機隨照。泠泠自用。窮其用處。了不可
得。喚作妙用。乃是本心。大須護持。不可容易。○韓文
公一日相訪。問師春秋多少。師提起數珠曰會麼。公
曰不會。師曰。晝夜一百八。公不曉。遂回。次日再來。至
門前見首座。舉前話問意旨如何。座扣齒三下。及見
師。理前問。師亦扣齒三下。公曰。元來佛法無兩般。師
曰。是何道理。公曰。適來問首座亦如是。師乃召首座。
是汝如此對否。座曰是。師便打。趂出院。【頌】文公又一
日白師曰。弟子軍州事繁。佛法省要處。乞師一語。師
良久。公罔措。時三平為侍者。乃敲禪牀三下。師曰作
麼。平曰。先以定動。後以智拔。公乃曰。和尚門風高峻。
弟子於侍者邊。得箇入處。
<other>長髭曠禪師</other>【頌】曹谿禮祖塔回。參石頭。頭問。甚麼處
來。曰嶺南來。頭曰。大庾嶺頭一鋪功德。成就也未。師
曰。成就久矣。祇欠點眼在。頭曰。莫要點眼麼。師曰便
請。頭乃垂一足。師禮拜。頭曰。汝見箇甚麼道理。便禮
拜。師曰。據某甲所見。如紅爐上一點雪。○師見僧問
訊次。師曰。步步是汝證明處。汝還知麼。曰某甲不知。
師曰。汝若知。我堪作甚麼。僧禮拜。師曰。我不堪。汝却
好。
<other>京兆尸利禪師</other>問石頭。如何是學人本分事。頭曰。汝
何從吾覓。曰不從師覓。如何即得。石頭曰。汝還曾失
麼。師乃契會厥旨。
<other>招提慧朗禪師</other>初參馬祖。祖問。汝來何求。曰求佛知
見。祖曰。佛無知見。知見乃魔耳。汝自何來。曰南嶽來。
祖曰。汝從南嶽來。未識曹谿心要。汝速歸彼。不宜他
往。師歸石頭。便問。如何是佛。頭曰。汝無佛性。師曰。蠢
動含靈。又作麼生。頭曰。蠢動含靈。却有佛性。曰慧朗
<pb n="473"/>
為甚麼却無。頭曰。為汝不肯承當。師於言下信入。住
後凡學者至。皆曰。去去。汝無佛性。其接機大約如此
（時謂大朗）。
<other>鳳翔佛陀禪師</other>【頌】尋常持一串數珠。念三種名號。曰
一釋迦。二元和。三佛陀。自餘是甚麼椀躂丘。乃過一
珠。終而復始。事跡異常。時人莫測。
<other>大同濟禪師</other>一日見龐居士來。便掩却門曰。多知老
翁。莫與相見。士曰。獨坐獨語。過在阿誰。師便開門。纔
出。被士把住曰。師多知。我多知。師曰。多知且置。閉門
開門。卷之與舒。相較幾許。士曰。祇此一問。氣急殺人。
師默然。士曰。弄巧成拙。○僧問。此箇法門。如何繼紹。
師曰。冬寒夏熱。人自委知。曰恁麼則蒙分付去也。師
曰。頑嚚少智。勔臔多痴。【頌】問十二時中。如何合道。師
曰。汝還識十二時麼。曰如何是十二時。師曰。子丑寅
卯。僧禮拜。師示頌曰。十二時中那事別。子丑寅卯吾
今說。若會唯心萬法空。釋迦彌勒從茲決。
<other>道吾宗智禪師</other>預藥山法會。密契心印。一日山問。子
去何處來。師曰。遊山來。山曰。不離此室。速道將來。師
曰。山上烏兒頭似雪。㵎底遊魚忙不徹。【頌】師離藥山
見南泉。泉問。闍黎名甚麼。師曰宗智。泉曰。智不到處。
作麼生宗。師曰。切忌道著。泉曰。灼然道著即頭角生。
三日後師與雲巖在後架把針。泉見乃問。智頭陀前
日道。智不到處。切忌道著。道著即頭角生。合作麼生
行履。師便抽身入僧堂。泉便歸方丈。師又來把針。巖
曰。師弟適來為甚不祗對和尚。師曰。你不妨靈利。巖
不薦。却問南泉。適來智頭陀為甚不祗對和尚。某甲
不會。乞師垂示。泉曰。他却是異類中行。巖曰。如何是
異類中行。泉曰。不見道。智不到處。切忌道著。道著即
頭角生。直須向異類中行。巖亦不會。【頌】師知雲巖不
薦。乃曰。此人因緣不在此。却同回藥山。山問。汝回何
速。巖曰。祇為因緣不契。山曰。有何因緣。巖舉前話。山
曰。子作麼生會他。這箇時節便回。巖無對。山乃大笑。
巖便問。如何是異類中行。山曰。吾今日困倦。且待別
時來。巖曰。某甲特為此事歸來。山曰且去。巖便出。師
在方丈外。聞巖不薦。不覺咬得指頭血出。師却下來
問巖。師兄去問和尚那因緣作麼生。巖曰。和尚不與
某甲說。師便低頭（僧問雲居。切忌道著。意作麼生。居云。此語最毒。云如何是最毒底語。
居云。一棒打殺龍蛇）。○雲巖臨遷化。遣書辭師。師覽書了。謂洞
山密師伯曰。雲巖不知有。我悔當時不向伊道。雖然
如是。要且不違藥山之子（玄覺云。古人恁麼道。還知有也未。又云。雲巖當時不
會。且道甚麼處是伊不會處）。○藥山上堂曰。我有一句子。未甞說
向人。師出曰。相隨來也。僧問藥山。一句子如何說。山
曰。非言說。師曰。早言說了也。○溈山問雲巖。菩提以
何為座。巖曰。以無為為座。巖却問溈山。山曰。以諸法
空為座。又問師作麼生。師曰。坐也聽伊坐。臥也聽伊
臥。有一人不坐不臥。速道速道。山休去。○有施主施
裩。藥山提起示眾曰。法身還具四大也無。有人道得。
與他一腰裩。師曰。性地非空。空非性地。此是地大。三
大亦然。山曰。與汝一腰裩。○雲巖補鞋次。師問作甚
麼。巖曰。將敗壞。補敗壞。師曰。何不道。即敗壞。非敗壞。
【頌】師到五峯。峯問。還識藥山老宿否。師曰不識。峯曰。
為甚麼不識。師曰。不識不識。
<other>雲巖曇晟禪師</other>【頌】參百丈海禪師。二十年因緣不契。
後造藥山。山問甚處來。曰百丈來。山曰。百丈有何言
句示徒。師曰。尋常道。我有一句子。百味具足。山曰。鹹
則鹹味。淡則淡味。不鹹不淡是常味。作麼生是百味
具足底句。師無對。山曰。爭奈目前生死何。師曰。目前
無生死。山曰。在百丈多少時。師曰。二十年。山曰。二十
年在百丈。俗氣也不除。○侍立次。山又問。百丈更說
甚麼法。師曰。有時道。三句外省去。六句內會取。山曰。
三千里外。且喜沒交涉。山又問。更說甚麼法。師曰。有
時上堂。大眾立定。以拄杖一時趂散。復召大眾。眾回
首。丈曰。是甚麼。山曰。何不早恁麼道。今日因子。得見
<pb n="474"/>
海兄。師於言下頓悟。便禮拜。【評】【頌】道吾問。大悲千手
眼。那箇是正眼。師曰。如人夜間背手摸枕子。吾曰。我
會也。師曰。作麼生會。吾曰。徧身是手眼。師曰。道也太
煞道。祇道得八成。吾曰。師兄作麼生。師曰。通身是手
眼。○尼僧禮拜。師問。汝爺在否。曰在。師曰年多少。曰
年八十。師曰。汝有箇爺。不年八十。還知否。曰莫是恁
麼來者。師曰。恁麼來者猶是兒孫（洞山代云。直是不恁麼來者。亦是兒
孫）。○僧問。一念瞥起。便落魔界時如何。師曰。汝因甚
麼却從佛界來。僧無對。師曰會麼。曰不會。師曰。莫道
體不得。設使體得。也祇是左之右之。
<other>秀州華亭船子德誠禪師</other>【頌】自印心於藥山。與道吾
雲巖。為同道交。洎離藥山。乃謂二同志曰。公等應各
據一方。建立藥山宗旨。予率性踈野。唯好山水。樂情
自遣。無所能也。他後知我所止之處。若遇靈利座主。
指一人來。或堪雕琢。將授生平所得。以報先師之恩。
遂分携。至秀州華亭。泛一小舟隨緣度日。以接四方
往來之者。時人莫知其高蹈。因號船子和尚。道吾後
到京口。遇夾山上堂。僧問如何是法身。山曰法身無
相。曰如何是法眼。山曰法眼無瑕。道吾不覺失笑。山
便下座。請問道吾。某甲適來祗對這僧話。必有不是。
致令上座失笑。望上座不吝慈悲。吾曰。和尚一等是
出世。未有師在。山曰。某甲甚處不是。望為說破。吾曰。
某甲終不說。請和尚却往華亭船子處去。山曰。此人
如何。吾曰。此人上無片瓦。下無卓錐。和尚若去。須易
服而往。山乃散眾。束裝直造華亭。船子纔見。便問。大
德住甚麼寺。山曰。寺即不住。住即不似。師曰不似。似
箇甚麼。山曰。不是目前法。師曰。甚處學得來。山曰。非
耳目之所到。師曰。一句合頭語。萬劫繫驢橛。師又問。
垂絲千尺。意在深潭。離鈎三寸。子何不道。山擬開口。
被師一橈。打落水中。山纔上船。師又曰道道。山擬開
口。師又打。山豁然大悟。乃點頭三下。師曰。竿頭絲線
從君弄。不犯清波意自殊。山遂問。拋綸擲釣。師意如
何。師曰。絲懸淥水。浮定有無之意。山曰。語帶玄而無
路。舌頭談而不談。師曰。釣盡江波。金鱗始遇。山乃掩
耳。師曰。如是如是。【頌】師遂囑曰。汝向去。直須藏身處
沒蹤跡。沒蹤跡處莫藏身。吾二十年在藥山。祇明斯
事。汝今既得。他後莫住城隍聚落。但向深山裏。钁頭
邊。覓取一箇半箇接續。無令斷絕。山乃辭行。頻頻回
顧。師遂喚闍黎。山乃回首。師竪起橈子曰。汝將謂別
有。乃覆船入水而逝。
<other>百巖明哲禪師</other>【頌】洞山與密師伯到參。師問二上座
甚處來。山曰湖南。師曰。觀察使姓甚麼。曰不得姓。師
曰。名甚麼。曰不得名。師曰。還治事也無。曰自有郎幕
在。師曰。還出入也無。曰不出入。師曰。豈不出入。山拂
袖便出。師次早入堂。召二上座曰。昨日老僧對闍黎
一轉語。不相契。一夜不安。今請闍黎別下一轉語。若
愜老僧意。便開粥相伴過夏。山曰。請和尚問。師曰。豈
不出入。山曰。太尊貴生。師乃開粥。同共過夏。
<other>澧州高沙彌</other>初參藥山。山問。甚處來。師曰。南嶽來。山
曰。何處去。師曰。江陵受戒去。山曰。受戒圖甚麼。師曰。
圖免生死。山曰。有一人不受戒。亦無生死可免。汝還
知否。師曰。恁麼則佛戒何用。山曰。這沙彌猶挂唇齒
在。師禮拜而退。○道吾來侍立。山曰。適來有箇跛脚
沙彌。却有些子氣息。吾曰。未可全信。更須勘過始得。
【頌】至晚山上堂召曰。早來沙彌在甚麼處。師出眾立。
山問。我聞長安甚閙。你還知否。師曰。我國晏然。（法眼云見
誰說）山曰。汝從看經得。請益得。師曰。不從看經得。亦不
從請益得。山曰。大有人不看經。不請益。為甚麼不得。
師曰。不道他不得。祇是不肯承當。山顧道吾雲巖曰。
不信道。○師辭藥山。山問。甚麼處去。師曰。某甲在眾
有妨。且往路邊卓箇草庵。接待往來茶湯去。山曰。生
死事大。何不受戒去。師曰。知是般事便休。更喚甚麼
作戒。山曰。汝既如是。不得離吾左右。時復要與子相
<pb n="475"/>
見。
<other>鼎州李翱刺史</other>【頌】嚮藥山玄化。屢請不赴。乃躬謁之。
山執經卷不顧。侍者曰。太守在此。守性褊急。乃曰。見
面不如聞名。拂袖便出。山曰。太守。何得貴耳賤目。守
回拱謝。問。曰。如何是道。山以手指上下曰。會麼。守曰
不會。山曰。雲在青天水在缾。守忻愜作禮。而述偈曰。
鍊得身形似[鴳-女+隹]形。千株松下兩函經。我來問道無餘
說。雲在青天水在瓶。守又問。如何是戒定慧。山曰。貧
道這裏無此閑家具。守莫測玄旨。山曰。太守欲得保
任此事。直須向高高山頂立。深深海底行。閨閤中物
捨不得。便為滲漏。
<other>翠微無學禪師</other>【頌】一日師在法堂內行。投子進前。接
禮問曰。西來密旨。和尚如何示人。師駐步少時。子曰。
乞師垂示。師曰。更要第二杓惡水那。子便禮謝。師曰。
莫垛根。子曰。時至根苗自生。○師因供養羅漢。僧問。
丹霞燒木佛。和尚為甚麼供養羅漢。師曰。燒也不燒
著。供養亦一任供養。曰供養羅漢。羅漢還來也無。師
曰。汝每日還喫飯麼。僧無語。師曰。少有靈利底。
<other>孝義寺性空禪師</other>【頌】僧參人事畢。師曰。與麼下去。還
有佛法道理也無。曰某甲結舌有分。師曰。老僧又作
麼生。曰素非好手。師便仰身合掌。僧亦合掌。師乃拊
掌三下。僧拂袖便出。師曰。烏不前。兔不後。幾人於此
茫然走。祇有闍黎達本源。結舌何曾著空有。
<other>僊天禪師</other>【頌】僧參。纔展坐具。師曰。不用通時暄。還我
文彩未生時道理來。曰某甲有口。瘂却即閑。苦死覓
箇臘月扇子作麼。師拈棒作打勢。僧把住曰。還我未
拈棒時道理。師曰。隨我者隨之南北。不從我者死住
東西。曰隨與不隨且置。請師指出東西南北。師便打。
<other>三平義忠禪師</other>初參石鞏。鞏常張弓架箭接機。師詣
法席。鞏曰看箭。師乃撥開[(曷-曰)/月]曰。此是殺人箭。活人箭
又作麼生。鞏彈弓絃三下。師乃禮拜。鞏曰。三十年張
弓架箭。祇射得半箇聖人。遂抝折弓箭。後參大顛。舉
前話。顛曰。既是活人箭。為甚麼向弓絃上辨。平無對。
顛曰。三十年後。要舉此話也難得。【頌】師問大顛。不用
指東劃西。便請直指。顛曰。幽州江口石人蹲。師曰。猶
是指東劃西。顛曰。若是鳳凰兒。不向那邊討。師作禮。
顛曰。若不得後句。前話也難圓。○上堂。今時人出來。
盡學馳求造作。將當自己眼目。有甚麼相當。阿汝。欲
學麼。不要諸餘。汝等各有本分事。何不體取。作麼心
憤憤。口悱悱。有甚麼利益。分明向汝說。若要修行路。
及諸聖建立化門。自有大藏教文在。若是宗門中事。
宜汝切不得錯用心。僧問。宗門中還有學路也無。師
曰。有一路滑如苔。曰學人還躡得否。師曰。不擬心。汝
自看。○講僧問。三乘十二分教。某甲不疑。如何是祖
師西來意。師曰。龜毛拂子。兔角拄杖。大德藏向甚麼
處。曰龜毛兔角。豈是有邪。師曰。肉有千斤。智無銖兩。
○上堂。諸人若未曾見知識即不可。若曾見作者來。
便合體取些子意度。向巖谷間。木食草衣恁麼去。方
有少分相應。若馳求知解義句。即萬里望鄉關去也。
珍重。○師有偈曰。即此見聞非見聞。無餘聲色可呈
君。箇中若了全無事。體用何妨分不分。
<other>馬頰山本空禪師</other>【頌】上堂。祇這施為動轉。還合得本
來祖翁麼。若合得。十二時中無虗棄底道理。若合不
得。喫茶說話。往往喚作茶話在。僧便問。如何免得不
成茶話去。師曰。你識得口也未。曰如何是口。師曰。兩
片皮也不識。曰如何是本來祖翁。師曰。大眾前不要
牽爺恃孃。曰大眾忻然去也。師曰。你試點大眾性看。
僧作禮。師曰。伊往往道。一性一切性在。僧欲進語。師
曰。孤負平生行脚眼。【頌】問去却即今言句。請師直指
本來性。師曰。你迷源來得多少時。曰即今蒙和尚指
示。師曰。若指示你。我即迷源。曰如何即是。師示頌曰。
心是性體。性是心用。心性一如。誰別誰共。妄外迷源。
祇者難洞。古今凡聖。如幻如夢。
<pb n="476"/>
<other>本生禪師</other>拈拄杖示眾曰。我若拈起。你便向未拈起
時作道理。我若不拈起。你便向拈起時作主宰。且道
老僧為人在甚處。時有僧出曰。不敢妄生節目。師曰。
也知闍黎不分外。曰低低處平之有餘。高高處觀之
不足。師曰。節目上更生節目。僧無語。師曰。掩鼻偷香。
空招罪犯。
<other>石室善道禪師</other>一日仰山問。佛之與道。相去幾何。師
曰道如展手。佛以握拳。曰畢竟如何的當。可信可依。
師以手撥空三下曰。無恁麼事。無恁麼事。曰還假看
教否。師曰。三乘十二分教。是分外事。若與他作對。即
是心境兩法。能所雙行。便有種種見解。亦是狂慧。未
足為道。若不與他作對。一事也無。所以祖師道。本來
無一物。汝不見小兒出胎時。可道我解看教。不解看
教。當恁麼時。亦不知有佛性義。無佛性義。及至長大
便學種種知解。出來便道我能我解。不知總是客塵
煩惱。十六行中嬰兒行為最。哆哆和和時。喻學道之
人。離分別。取捨心。故讚歎嬰兒。可況喻取之。若謂嬰
兒是道。今時人錯會。
<other>石霜山慶諸禪師</other>【頌】抵溈山。為米頭。一日篩米次。溈
曰。施主物莫拋撒。師曰。不拋撒。溈於地上拾得一粒
曰。汝道不拋撒。這箇是甚麼。師無對。溈又曰。莫輕這
一粒。百千粒盡從這一粒生。師曰。百千粒從這一粒
生。未審這一粒從甚麼處生。溈呵呵大笑。歸方丈。溈
至晚上堂曰。大眾。米裏有蟲。諸人好看。【頌】後參道吾。
問如何是觸目菩提。吾喚沙彌。彌應諾。吾曰。添淨缾
水著。良久却問師。汝適來問甚麼。師擬舉。吾便起去。
師於此有省。○吾將順世。垂語曰。我心中有一物。久
而為患。誰能為我除之。師曰。心物俱非。除之益患。吾
曰。賢哉賢哉。【頌】後因僧自洞山來。師問。和尚有何言
句示徒。曰解夏上堂云。秋初夏末。兄弟或東去西去。
直須向萬里無寸草處去。良久曰。祇如萬里無寸草
處。作麼生去。師曰。有人下語否。曰無。師曰。何不道出
門便是草。僧回舉似洞山。山曰。此是一千五百人善
知識語。因茲囊錐始露。果熟香飄。○上堂。汝等諸人。
自有本分事。不用馳求。無你是非處。無你咬嚼處。一
代時教。整理時人脚手。凡有其由。皆落今時。直至法
身非身。此是教家極則。我輩沙門。全無肯路。若分則
差。不分則坐著泥水。但由心意。妄說見聞。【頌】師在方
丈內。僧在窻外問。咫尺之間。為甚麼不覩師顏。師曰。
徧界不曾藏。僧舉問雪峯。徧界不曾藏意旨如何。峯
曰。甚麼處不是石霜。師聞曰。這老漢。著甚麼死急。峯
聞曰。老僧罪過。【頌】裴相國來。師拈起裴笏問。在天子
手中為圭。在官人手中為笏。在老僧手中。且道喚作
甚麼。裴無對。師乃留下笏。○示眾。初機未覯大事。先
須識取頭。其尾自至。踈山仁參。問如何是頭。師曰。直
須知有。曰如何是尾。師曰。盡却今時。曰有頭無尾時
如何。師曰。吐得黃金。堪作甚麼。曰有尾無頭時如何。
師曰。猶有依倚在。曰直得頭尾相稱時如何。師曰。渠
不作箇解會。亦未許渠在。○僧問。三千里外。遠聞石
霜有箇不顧。師曰是。曰祇如萬象歷然。是顧不顧。師
曰。我道不驚眾。曰不驚眾是與萬象合。如何是不顧。
師曰。徧界不曾藏。○問如何是祖師西來意。師乃咬
齒示之。僧不會。後問九峰曰。先師咬齒意旨如何。峰
曰。我寧可截舌。不犯國諱。又問雲蓋。蓋曰。我與先師
有甚麼冤讐。○師居石霜山。二十年間。學眾有長坐
不臥。屹若株杌。天下謂之枯木眾也。
<other>漸源仲興禪師</other>在道吾為侍者。【評】【頌】一日侍吾往檀
越家弔慰。師拊棺曰。生邪死邪。吾曰。生也不道。死也
不道。師曰。為甚麼不道。吾曰。不道不道。歸至中路。師
曰。和尚今日須與某甲道。若不道。打和尚去也。吾曰。
打即任打。道即不道。師便打。吾歸院曰。汝宜離此去。
恐知事得知不便。師乃禮辭。隱于村院。經三年後。忽
聞童子念觀音經。至應以比丘身得度者。即現比丘
<pb n="477"/>
身。忽然大省。遂焚香遙禮曰。信知先師遺言。終不虗
發。自是我不會。却怨先師。先師既歿。唯石霜是嫡孫。
必為證明。乃造石霜。霜見便問。離道吾後。到甚處來。
師曰。祇在村院寄足。霜曰。前來打先師因緣。會也未。
師起身進前曰。却請和尚道一轉語。霜曰不見道。生
也不道。死也不道。師乃述在村院得底因緣。遂禮拜
石霜。設齋懺悔。他日持鍬復到石霜。於法堂上從東
過西。從西過東。霜曰作麼。師曰。覓先師靈骨。霜曰。洪
渡浩渺。白浪滔天。覓甚先師靈骨。師曰。正好著力。霜
曰。這裏針劄不入。著甚麼力。源持鍬肩上便出。
<other>淥清禪師</other>僧問。如何是無相。師曰。山青水綠。○僧參。
師以目視之。僧曰。是箇機關。於某甲分上用不著。師
彈指三下。僧遶禪牀一匝。依位立。師曰。參堂去。僧始
出。師便喝。僧却以目視之。師曰。灼然用不著。僧禮拜。
<other>神山僧密禪師</other>一日與洞山鉏茶園。山擲下钁頭曰。
我今日一點氣力也無。師曰。若無氣力。爭解恁麼道。
山曰汝將謂有氣力底是。○裴大夫問僧。供養佛。佛
還喫否。僧曰。如大夫祭家神。大夫舉似雲巖。巖曰。這
僧未出家在。曰和尚又如何。巖曰。有幾般飯食。但一
時下來。巖却問師。一時下來又作麼生。師曰。合取鉢
盂。巖肯之。【頌】師與洞山行次。忽見白兔走過。師曰俊
哉。洞曰作麼生。師曰。大似白衣拜相。洞曰。老老大大。
作這箇說話。師曰你作麼生。洞曰。積代簪纓。暫時落
魄。○師問洞山。智識所通莫不遊踐。徑截處。乞師一
言。洞曰。師伯意。何得取功。師因斯頓覺。下語非常。【頌】
後與洞山過獨木橋。洞先過了。拈起木橋曰。過來。師
喚价闍黎。洞乃放下木橋。
<other>幽谿和尚</other>僧問。大用現前。不存軌則時如何。師起遶
禪牀一匝而坐。僧擬進語。師與一蹋。僧歸位而立。師
曰。汝恁麼。我不恁麼。汝不恁麼。我却恁麼。僧再擬進
語。師又與一蹋曰。三十年後。吾道大行。○問如何是
祖師禪。師曰。泥牛步步出人前。○問處處該不得時
如何。師曰。夜半石人無影像。縱橫不辨往來源。
<other>夾山善會禪師</other>上堂。有祖以來。時人錯會相承。至令
以佛祖言句。為人師範。若或如此。却成狂人無智人
去。他祇指示汝無法本是道。道無一法。無佛可成。無
道可得。無法可取。無法可捨。所以老僧道。目前無法。
意在目前。他不是目前法。若向佛祖邊學。此人未具
眼在。何故。皆屬所依。不得自在。本祇為生死茫茫。識
性無自由分。千里萬里求善知識。須具正眼。求脫虗
謬之見。定取目前生死。為復實有。為復實無。若有人
定得。許汝出頭。上根之人。言下明道。中下根器。波波
浪走。何不向生死中定當取。何處更疑佛疑祖。替汝
生死。有智人笑汝。汝若不會。更聽一頌。勞持生死法。
唯向佛邊求。目前迷正理。撥火覓浮漚。○西川座主。
罷講徧參。到襄州華嚴和尚處問曰。祖意教意。是同
是別。嚴曰。如車二輪。如鳥二翼。主曰。將為禪門別有
長處。元來無。遂歸蜀。後聞師道播諸方。令小師持此
語問。師曰。雕砂無鏤玉之談。結草乖道人之意。主聞
舉。遙禮曰。元來禪門中別有長處。【頌】僧問。撥塵見佛
時如何。師曰。直須揮劒。若不揮劒。漁父棲巢。僧後問
石霜。撥塵見佛時如何。霜曰。渠無國土。甚處逢渠。僧
回舉似師。師上堂舉了。乃曰。門庭施設。不如老僧。入
理深談。猶較石霜百步。【頌】問如何是佛。師曰。此問無
賓主。曰尋常與甚麼人對談。師曰。文殊與吾携水去。
普賢猶未折花來。【頌】問如何是夾山境。師曰。猿抱子
歸青嶂裏。鳥銜花落碧巖前（法眼云。我二十年。秖作境話會。○師問
僧。甚麼處來。曰洞山來。師曰。洞山有何言句示徒。曰
尋常教學人三路學。師曰。何者三路。曰玄路。鳥道。展
手。師曰。實有此語否。曰實有。師曰。軌持千里鈔。林下
道人悲。
<other>清平山令遵禪師</other>【頌】初參翠微。便問如何是西來的
的意。微曰。待無人即向汝說。師良久曰。無人也。請和
<pb n="478"/>
尚說。微下禪牀引師入竹園。師又曰。無人也。請和尚
說。微指竹曰。這竿得恁麼長。那竿得恁麼短。師雖領
其微言。猶未徹其玄旨。出住大通。上堂。舉初見翠微
機緣謂眾曰。先師入泥入水為我自是我。不識好惡。
○次遷清平。上堂。諸上座。夫出家人。須會佛意始得。
若會佛意。不在僧俗男女貴賤。但隨家豐儉安樂便
得。諸上座。盡是久處叢林。徧參尊宿。且作麼生會佛
意。試出來大家商量。莫空氣高。至後一事無成。一生
空度。若未會佛意。直饒頭上出水。足下出火。燒身煉
臂聰慧多辯。聚徒一千二千。說法如雲如雨。講得天
花亂墜。祇成箇邪說。爭競是非去佛法大遠在。諸人
幸值色身安健。不值諸難。何妨近前著些工夫。體取
佛意好。【頌】僧問。如何是大乘。師曰。井索曰如何是小
乘。師曰。錢貫。又問如何是有漏。師曰。笊籬。曰如何是
無漏。師曰。木杓曰。覿面相呈時如何。師曰。分付與典
座。
<other>投子山大同禪師</other>初習安般觀。次閱華嚴教。發明性
海。復謁翠微。頓悟宗旨。【評】【頌】趙州問大死底人。却活
時如何。師曰。不許夜行。投明須到。州曰。我早侯白。伊
更侯黑。○上堂。汝諸人來這裏。擬覓新鮮語句。攢花
四六。圖口裏有可道。我老兒氣力稍劣。脣舌遲鈍。亦
無閒言語與汝。汝若問我。便隨汝答。也無玄妙。可及
於汝。亦不教汝垛根。終不說向上向下。有佛有法。有
凡有聖。亦不存坐繫縛汝。諸人變現千般。總是汝自
生見解。擔帶將來。自作自受。我這裏無可與汝。也無
表無裏。說似諸人。有疑便問。僧問表裏不收時如何。
師曰。汝擬向這裏垛根。便下座。【評】【頌】問一切聲是佛
聲是否。師曰是。曰和尚莫𡱰沸盌鳴聲。師便打。又問
麤言及細語。皆歸第一義。是否。師曰是。曰喚和尚作
頭驢得麼。師便打。【頌】問如何是十身調御。師下禪牀
立。又問凡聖相去幾何。師亦下禪牀立。【頌】師指庵前
一片石。謂雪峰曰。三世諸佛總在裏許。峰曰。須知有
不在裏許者。師曰。不快漆桶。○僧問那吒。析骨還父。
析肉還母。如何是那吒本來身。師放下拂子叉手。【頌】
問和尚住此山。有何境界。師曰。丫角女子白頭絲。【頌】
問月未圓時如何。師曰。吞却三箇四箇。曰圓後如何。
師曰。吐却七箇八箇（師微言頗多今錄少分而已）。
<other>道場山如訥禪師</other>僧問如何是教意。師曰。汝自看。僧
禮拜。師曰。明月鋪霄漢。山川勢自分。又問。如何得聞
性不隨緣去。師曰。汝聽看僧禮拜。師曰。聾人也唱胡
笳調。好惡高低自不聞。曰恁麼則聞性宛然也。師曰。
石從空裏立。火向水中焚。○問一念不生時如何。師
曰。堪作甚麼。僧無語。師又曰。透出龍門雲雨合。山川
大地入無蹤。
<other>白雲約禪師</other>僧問不坐偏空堂。不居無學位。此人合
向甚麼安置。師曰。青天無電影。韶國師參。師問甚麼
處來。韶曰。江北來。師曰。船來陸來。曰船來。師曰。還逢
見魚鼈麼。曰往往遇之。師曰。遇時作麼生。韶曰。咄。縮
頭去。師大笑。
<other>棗山光仁禪師</other>上堂。眾集。師於座前謂眾曰。不負平
生行脚眼目。致箇問來。還有麼。眾無對。師曰。若無即
陞座去也。便登座。僧出禮拜。師曰。負我且從。大眾何
也。便歸方丈。翌日有僧。請辨前語意旨。如何。師曰。齋
時有飯與汝喫。夜後有牀與汝眠。一向煎迫我作甚
麼。僧禮拜師曰。苦苦僧曰。請師直指。師乃垂足曰。舒
縮一任老僧。（會元五卷終）
<other>大光山居誨禪師</other>【頌】僧問祗如達磨是祖否。師曰。不
是祖。曰既不是祖。又來作甚麼。師曰。祇為汝不薦。曰
薦後如何。師曰。方知不是祖。○上堂。一代時教。祇是
整理時人手脚。直饒剝盡到底。也祇成得箇了事人。
不可將當衲衣下事。所以道。四十九年明不盡。標不
起。到這裏合作麼生更若忉忉。恐成負累珍重。
<other>九峯道[虔-文+ㄆ]禪師</other>【頌】甞為石霜侍者。洎霜歸寂。眾請首
<pb n="479"/>
座繼住持。師白眾曰。須明得先師意始可。座曰。先師
有甚麼意。師曰先師道休去。歇去。冷湫湫地去。一念
萬年去。寒枯木去。古廟香爐去。一條白練去。其餘
即不問。如何是一條白練去。座曰。這箇祇是明一色
邊事。師曰。元來未會先師意在。座曰。你不肯我那。但
裝香來。香烟斷處。若去不得。即不會先師意。遂焚香
香烟未斷。座已脫去。師拊座背曰。坐脫立亡即不無。
先師意未夢見在。○僧問承古有言。向外紹則臣位。
向內紹則王種是否。師曰是。曰如何是外紹。師曰。若
不知事極頭。祇得了事。喚作外紹。是為臣種。曰如何
是內紹。師曰。知向裏許承當擔荷。是為內紹。曰如何
是王種。師曰。須見無承當底人。無擔荷。底人。始得同
一色。同一色了。所以借為誕生。是為王種。曰恁麼則
內紹亦須得轉。師曰。灼然有承當擔荷。爭得不轉。汝
道內紹便是人王種。你且道如今還有紹底道理麼。
所以古人道。紹是功。紹了非是功。轉功位了。始喚作
人王種。曰未審外紹還轉也無。師曰。外紹全未知有。
且教渠知有。曰如何是知有。師曰天明不覺曉。○問
如何是外紹。師曰。不借別人家裏事。曰如何是內紹。
師曰。推爺向裏頭。曰二語之中。那語最親。師曰。臣在
門裏。王不出門。曰恁麼則不出門者不落二邊。師曰。
渠也不獨坐世界裏。紹王種。名外紹王種性。所以道
紹是功名臣。是偏中正。紹了轉功名君。是正中偏。○
問誕生還更知聞也無。師曰。更知聞阿誰曰。恁麼則
莫便是否。師曰。若是。古人為甚麼道。誕生王有父。曰
既有父。為甚麼不知聞。師曰。同時不識祖。○問古人
云。直得不恁麼來者。猶是兒孫。意旨如何。師曰。古人
不謾語。曰如何是來底兒孫。師曰。猶守珍御在。曰如
何是父。師曰。無家可坐。無世可興。【頌】問人人盡言請
益。未審師將何拯濟。師曰。汝道巨嶽還曾乏寸土也
無曰。恁麼則四海參尋。當為何事。師曰。演若迷頭心
自狂。曰還有不狂者麼。師曰。有曰如何是不狂者。師
曰。突曉途中眼不開。【頌】問如何是學人自己。師曰。更
問阿誰。曰便恁麼承當時如何。師曰。須彌還更戴須
彌。【頌】問祖祖相傳。復傳何事。師曰。釋迦慳迦葉富。曰
如何是釋迦慳。師曰。無物與人。曰如何是迦葉富。師
曰。國內孟甞君。曰畢竟傳底事作麼生。師曰。百歲老
人分夜燈。【頌】問諸聖間出。祇是箇傳語底人。豈不是
和尚語。師曰是。曰祇如世尊生下。一手指天。一手指
地。云天上天下。唯我獨尊。為甚麼喚作傳語底人。師
曰。為他指天指地。所以喚作傳語底人。僧禮拜而退。
【頌】問古人道。因真立妄。從妄顯真。是否。師曰是。曰如
何是真心。師曰。不雜食是。曰如何是妄心。師曰。攀緣
起倒是。曰離此二途。如何是本體。師曰。本體不離。曰
為甚麼不離。師曰。不敬功德天。誰嫌黑暗女。【頌】問盡
乾坤都來是箇眼。如何是乾坤眼。師曰。乾坤在裏許。
曰乾坤眼何在。師曰。正是乾坤眼。曰還照囑也無。師
曰不借三光勢。曰既不假三光勢。憑何喚作乾坤眼。
師曰若不如是。髑髏前見鬼神無數。【頌】示眾曰。常住
法身。不生不滅。僧問。既是不生不滅。為甚麼六道輪
迴。師曰。為有心故。曰以何方便。當證法身。師曰。以虗
空心。合虗空理。曰證後如何。師曰任從三界轉。徒聽
四生奔復曰會麼。曰不會。師曰。禮拜著【增收】。
<other>湧泉景欣禪師</other>自石霜開示而止湧泉。一日不披袈
裟喫飯。有僧問莫成俗否。師曰。即今豈是僧邪。【頌】彊
德二禪客。於路次見師騎牛。不識師。忽曰蹄角甚分
明。爭奈騎者不鑒。師驟牛而去。彊德憩於樹下煎茶。
師回却下牛問曰。二禪客近離甚麼處。彊曰。那邊。師
曰那邊事作麼生。彊提起茶盞。師曰此猶是這邊事。
那邊事作麼生。彊無對。師曰。莫道騎牛不鑒好。○上
堂。我四十九年在這裏。尚自有時走作。汝等諸人莫
開大口。見解人多。行解人萬中無一箇。見解言語。總
要知通。若識不盡。敢道輪迴去在。為何如此。蓋為識
<pb n="480"/>
漏未盡。汝但盡却今時。始得成立。亦喚作立中功。轉
功就他去。亦喚作就中功。親他去。我所以道。親人不
得度。渠不度親人。恁麼譬喻尚不會薦取渾崙底。但
管取性亂動舌頭。不見洞山道。相續也大難。汝須知
有此事。若不知有。啼哭有日在。
<other>雲蓋志元禪師</other>【頌】僧問石霜。萬戶俱閉即不問。萬戶
俱開時如何。霜曰。堂中事作麼生。僧無對。經半年方
始下一轉語曰。無人接得渠。霜曰道即太煞道。祇道
得八成。曰和尚又且如何。霜曰。無人識得渠。師知乃
禮拜。乞為舉。霜不肯。師乃抱霜上方丈曰。和尚若不
道。打和尚去在。霜曰。得在。師頻禮拜。霜曰。無人識得
渠。師於言下頓省。
<other>南際僧一禪師</other>僧問。幸獲親近。乞師指示。師曰。我若
指示。即屈著汝。曰教學人作麼生即是。師曰。切忌是
非。○問同類即不問。如何是異類。師曰。要頭斫將去。
<other>覆船山洪薦禪師</other>【頌】僧問。抱璞投師。師還接否。師以
手拍香臺。僧禮拜。師曰。禮拜則不無。其中事作麼生。
僧却拍香臺。師曰。舌頭不出口。
<other>鹿苑暉禪師</other>僧問。祖祖相傳。未審傳箇甚麼。師曰。汝
問我。我問汝。曰恁麼則緇素不分也。師曰。甚麼處去
來。
<other>鳳翔石柱禪師</other>【頌】遊方時到洞山。時[虔-文+ㄆ]和尚垂語曰。
有四種人。一人說過佛祖。一步行不得。一人行過佛
祖。一句說不得。一人說得行得。一人說不得行不得。
阿那箇是其人。師出眾曰。一人說過佛祖行不得者。
祇是無舌不許行。一人行過佛祖。一句說不得者。祇
是無足不許說。一人說得行得者。祇是函蓋相稱。一
人說不得行不得者。如斷命求活。此是石女兒。披枷
帶鎻。山曰。闍黎分上作麼生。師曰。該通分上。卓卓寧
彰。山曰。祇如海上明公秀。又作麼生。師曰。幻人相逢。
拊掌呵呵。
<other>南嶽玄泰禪師</other>沉靜寡言。未甞衣帛。時謂之泰布衲。
始見德山。陞于堂矣。後謁石霜。遂入室焉。掌翰二十
年。與貫休齊己為友。後居蘭若。曰金剛臺。誓不立門
徒。四方後進依附。皆用交友之禮。○甞以衡山。多被
山民。斬伐燒畬。為害滋甚。乃作畬山謠曰。畬山兒。畬
山兒無所知。年年斫斷青山嵋。就中最好衡嶽色。杉
松利斧摧貞枝。靈禽野[鴳-女+隹]無因依。白雲回避青烟飛。
猿猱路絕。巖崖出芝。术失根。茆草肥。年年斫罷仍且
鉏。千秋終是難復初。又道今年種不多。來年更斫當
陽坡。國家壽嶽尚如此。不知此理如之何。遠邇傳播。
達于九重。有詔禁止。故嶽中蘭若。無復延燎。師之力
也。將示滅。乃召一僧。令備薪蒸。留偈曰。今年六十五。
四大將離主。其道自玄玄。箇中無佛祖。不用剃頭。不
用澡浴。一堆猛火。千足萬足。端坐垂一足而逝。闍維
收舍利。建塔於迎雲亭側。
<other>潭州雲蓋禪師</other>僧問。不可以情測時如何。師曰無舌
童兒。機智盡。○風穴參。師問。石角穿雲路。携筇意若
何。穴曰。紅霞籠玉象。擁嶂照川源。師曰。相隨來也。穴
曰。和尚也須低聲。師曰。且坐喫茶。
<other>龍湖普聞禪師</other>唐僖宗太子也。幼不茹葷。長無經世
意。僖宗鍾愛之。然百計陶寫。終不能回。中和初。僖宗
幸蜀。師斷髮逸遊。人無知者。造石霜問曰。祖師別傳
事。肯以相付乎。霜曰。莫謗祖師。師曰。天下宗旨盛大。
豈妄為之邪。霜曰。是實事郍。師曰。師意如何。霜曰。待
案山點頭。即向汝道。師於言下頓省。
<other>張拙秀才</other>【頌】因禪月大師指參石霜。霜問。秀才何姓。
曰姓張。名拙。霜曰。覓巧尚不可得。拙自何來。公忽有
省。乃呈偈曰。光明寂照徧河沙。凡聖含靈共我家。一
念不生全體現。六根纔動被雲遮。斷除煩惱重增病。
趣向真如亦是邪。隨順世緣無罣礙。涅槃生死等空
花。
<other>肥田慧覺伏禪師</other>僧問。此地名甚麼。師曰肥田。曰宜
<pb n="481"/>
種甚麼。師便打。師有偈曰。修多好句枉工夫。返本還
源是大愚。祖佛不從修證得。縱行玄路也崎嶇。
<other>洛浦山元安禪師</other>丱年出家具戒。通經論。問道臨濟。
後為侍者。濟甞對眾美之曰。臨濟門下一隻箭。誰敢
當鋒。師蒙印可。自謂已足。一日侍立次。有座主參濟。
濟問。有一人於三乘十二分教明得。有一人不於三
乘十二分教明得。且道此二人。是同是別。主曰。明得
即同。明不得即別。師曰。這裏是甚麼所在。說同說別。
濟顧師曰。汝又作麼生。師便喝。濟送座主回。問師。汝
豈不是適來喝老僧者。師曰是。濟便打。【頌】師後辭濟。
濟問。甚麼處去。師曰。南方去。濟以拄杖畫一畫曰。過
得這箇便去。師乃喝。濟便打。師作禮而去。濟明日陞
堂曰。臨濟門下有箇赤稍鯉魚。搖頭擺尾向南方去。
不知向誰家虀甕裏淹殺。師遊歷罷。直往夾山卓庵。
經年不訪夾山。山乃修書令僧馳往。師接得便坐却
再展手索。僧無對。師便打曰。歸去舉似和尚。僧回舉
似。山曰。這僧若開書。三日內必來。若不開書。斯人救
不得也。師果三日後至。見夾山不禮拜。乃當面叉手
而立。山曰。雞棲鳳巢。非其同類。出去。師曰。自遠趨風。
請師一接。山曰。目前無闍黎。此間無老僧。師便喝。山
曰。住住。且莫草草怱怱。雲月是同。谿山各異。截斷天
下人舌頭。即不無闍黎。爭教無舌人解語。師佇思。山
便打。因茲服膺。○山將示滅。垂語曰。石頭一枝。看看
即滅矣。師曰不然。山曰何也。師曰。他家自有青山在。
山曰。苟如是。即吾宗不墜矣。上堂。末後一句。始到牢
關。鎻斷要津。不通凡聖尋常向諸人道。任從天下樂
欣欣。我獨不肯。欲知上流之士。不將佛祖言教。貼在
額頭上。如龜負圖。自取喪身之兆。鳳縈金網。趨霄漢
以何期。直須旨外明宗。莫向言中取則。是以石人機
似汝。也解唱巴歌。汝若似石人。雪曲也應和。指南一
路。智者知疏。【頌】僧問。供養百千諸佛。不如供養一箇
無心道人。未審百千諸佛有何過。無心道人有何德。
師曰。一片白雲橫谷口。幾多歸鳥盡迷巢。○問如何
是本來事。師曰。一粒在荒田。不耘苗自秀。曰若也不
耘。莫被草埋却也無。師曰。肌骨異蒭蕘。稊稗終難隱。
【頌】問如何是一大藏教收不得者。師曰。雨滋三草秀。
片玉本來輝。【頌】問一毫吞盡巨海。於中更復何言。師
曰。家有白澤之圖。必無如是妖怪（保福別云。家無白潭之圖。必無如是
妖怪）。【頌】問祖意教意。是同是別。師曰。日月並輪輝。誰家
別有路。曰恁麼則顯晦殊途。事非一槩。師曰。但自不
忘羊。何須泣岐路。【頌】問學人擬歸鄉時如何。師曰。家
破人亡。子歸何處。曰恁麼則不歸去也。師曰。庭前殘
雪日輪消。室內遊塵遣誰掃。乃有偈曰。決志歸鄉去。
乘船渡五湖。舉篙星月隱。停棹日輪孤。解纜離邪岸。
張帆出正途。到來家蕩散。免作屋中愚。○誡主事曰
出家之法。長物不留。播種之時。切宜減省。締搆之務。
悉從廢停。流光迅速。大道玄深。苟或因循。曷由體悟。
雖激勵懇切。眾以為常。略不相儆。【頌】示微疾。亦不倦
參請。一日告眾曰。吾非明。即後也。今有一事問汝等。
若道這箇是。即頭上安頭。若道不是。即斬頭求活。第
一座對曰。青山不舉足。日下不挑燈。師曰。是甚麼時
節。作這箇語話。時有彥從上座對曰。離此二途。請和
尚不問。師曰。未在更道。曰彥從道不盡。師曰。我不管
汝盡不盡。曰彥從無侍者祗對和尚。師便休。至夜令
侍者喚從問曰。闍黎今日祗對。甚有道理。汝合體得
先師意。先師道目前無法。意在目前。不是目前法。非
耳目之所到。且道那句是賓。那句是主。若擇得出。分
付鉢袋子。曰彥從不會。師曰。汝合會。曰彥從實不會。
師喝出。乃曰。苦苦（玄覺云。且道從上座實不會。是怕見鉢袋子粘著伊）。
<other>黃山月輪禪師</other>上堂。祖師西來。特唱此事。自是諸人
不薦。內外馳求。投赤水以尋珠。就荊山而覓玉。所以
道。從門入者。不是家珍。認影迷頭。豈非大錯。
<other>韶山寰普禪師</other>【頌】有僧到參。禮拜起立。師曰。大才藏
<pb n="482"/>
拙戶。僧過一邊立。師曰。喪却棟梁材。【頌】問如何是韶
山境。師曰。古今猿鳥呌。翠色薄烟籠。曰如何是境中
人。師曰。退後看。【頌】問是非不到處。還有句也無。師曰。
有。曰是甚麼句。師曰。一片白雲不露醜。【頌】問如何是
和尚家風。師曰。絕頂無根草。無風葉自搖【增收】（遵布衲訪
師問答甚奇。句繁不備錄）。
<other>上藍令超禪師</other>僧問。如何是上藍本分事。師曰。不從
千聖借。豈向萬機求。曰祇如不借不求時如何。師曰。
不可拈放汝手裏得麼。○問鋒前如何辨的。師曰。鋒
前不露影莫向舌頭尋。○問二龍爭珠。誰是得者。師
曰。其珠徧地。目覩如泥。○問善財見文殊後。為甚却
往南方。師曰。學憑入室。知乃通方。曰為甚麼彌勒却
遣見文殊。師曰。道廣無涯。逢人不盡。
<other>太原海湖禪師</other>【頌】因有人請灌頂三藏供養。敷坐訖。
師乃就彼位坐。時有雲涉座主問曰。和尚甚麼年行
道。師曰。座主近前來。涉近前。師曰。祇如憍陳如。是甚
麼年行道。涉茫然。師喝曰。這尿牀鬼。
<other>天蓋山幽禪師</other>僧問。學人擬看經時如何。師曰。既是
大商。何求小利。【頌】有一院。名無垢淨光。造浴室。有人
問。既是無垢淨光。為甚麼却造浴室。僧無語。後請師
代。師曰。三秋明月夜。不是騁團圓【增收】。
<other>三角令珪禪師</other>初參清平。平問來作麼。師曰。來禮拜。
平曰。禮拜阿誰。師曰。特來禮拜和尚。平咄曰。這鈍根
阿師。師乃禮拜。平以手斫師頸一下。從此領旨。
<other>投子感溫禪師</other>師遊山。見蟬蛻。侍者問曰。[殼-一]在這裏。
蟬向甚麼處去也。師拈[殼-一]就耳畔搖三五下。作蟬聲。
侍者於是開悟。○僧問父不投。為甚麼却投子。師曰。
豈是別人屋裏事。曰父與子。還屬功也無。師曰不屬。
曰不屬功底如何。師曰。父子各自脫。曰為甚麼如此。
師曰。汝與我會。
<other>牛頭微禪師</other>上堂。三世諸佛。用一點伎倆不得。天下
老師。口似匾擔。諸人作麼生。大不容易。除非知有。餘
莫能知。
<other>盤山二世禪師</other>僧問。如何出得三界。師曰。在裏頭來
多少時邪。曰如何出得。師曰。青山不礙白雲飛。
<other>九嵕敬慧禪師</other>僧問。解脫深坑。如何過得。師曰。不求
過。曰如何過得。師曰。求過亦非。
<other>觀音巖俊禪師</other>甞經鳳林深谷。欻覩珍寶發現。同侶
相顧。意將取之。師曰。古人鉏園。觸黃金若瓦礫。待吾
菅覆頂。須此供四方僧。言訖捨去。○謁投子。子問。昨
夜宿何處。師曰。不動道場。子曰。既言不動。曷由至此。
師曰。至此豈是動邪。子曰。元來宿不著處。投子默許
之。
<other>濠州思明禪師</other>僧問。如何是清淨法身。師曰。屎裏蛆
兒。頭出頭沒。
<other>谷山有緣禪師</other>【頌】僧問。如何是祖師西來意。師曰。夜
半烏兒頭戴雪。天明啞子抱頭歸【增收】。問一撥便轉
時如何。師曰。野馬走時鞭轡斷。石人撫掌笑呵呵。
<other>泐潭延茂禪師</other>僧問。如何是古佛心。師曰。終不道土
木瓦礫是。○問如何是和尚正主。師曰。畵皷連椎響。
耳畔不聞聲。
<other>鳳棲同安院常察禪師</other>【頌】僧問。如何是鳳棲家風。師
曰。鳳棲無家風。曰既是鳳棲。為甚麼無家風。師曰。不
迎賓。不待客。曰恁麼則四海參尋。當為何事。師曰。盤
飣自有旁人施。○問祖意教意。是同是別。師曰。鐵狗
吠石牛。幻人看月色。○問如何是披毛戴角底人。師
曰。蓑衣箬笠賣黃金。幾箇相逢不解喚。○問學人未
曉時機。乞師指示。師曰。參差松竹烟籠薄。重疊峰巒
月上遲。僧擬進語。師曰。劒甲未施。賊身已露。僧曰。何
也。師曰。精陽不剪霜前竹。水墨徒誇海上龍。僧繞禪
牀而出。師曰。閉目食蝸牛。一場酸澀苦。【頌】問如何是
祖師西來意。師曰。犀牛翫月紋生角。象被雷驚花入
牙。○座主問三乘十二分教。某甲粗知。未審和尚說
<pb n="483"/>
何法示人。師曰。我說一乘法。曰如何是一乘法。師曰。
幾般雲色出峰頂。一樣泉聲落檻前。曰不問這箇。如
何是一乘法。師曰。你不妨靈利。○翫月次。謂僧曰。奇
哉奇哉。星明月朗。足可觀瞻。豈異道乎。僧曰。如何是
道。師曰。汝試道看。曰彼自無瘡。勿傷之也。師曰。負笈
攻文。不閒弓矢。○問僧。近離何處。曰江西。師曰。江西
法道。何似此間。曰賴遇問著某甲。若問別人。則禍生
也。師曰。老僧適來造次。曰某甲不是嬰兒。徒用止啼
黃葉。師曰。傷鼈恕龜。殺活由我。
<other>禾山無殷禪師</other>謁九峰。峰問。汝遠遠而來。暉暉隨眾。
見何境界而可修行。由何徑路而能出離。師曰。重昬
廓闢。盲者自盲。峰乃許入室。後住禾山。學徒濟濟。諸
方降歎。○江南李氏。召而問曰。和尚何處來。師曰。禾
山來。曰山在甚麼處。師曰。人來朝鳳闕。山嶽不曾移。
國主重之。○僧問。仰山插鍬意旨如何。師曰汝問我。
曰玄沙踏倒鍬。又作麼生。師曰。我問汝。曰未辨其宗。
如何體悉。師曰。頭大尾尖。【評】【頌】問習學謂之聞。絕學
謂之隣。過此二者謂之真過。如何是真過。師曰。禾山
解打皷。曰如何是真諦。師曰。禾山解打皷。又問即心
即佛則不問。如何是非心非佛。師曰。禾山解打皷。曰
如何是向上事。師曰。禾山解打皷。○問萬法齊興時
如何。師曰。禾山解打皷（按五燈。有此一問。諸方祇說禾山四打皷）。
<other>洪州泐潭牟禪師</other>僧問。如何是學人著力處。師曰。正
是著力處。
<other>六通院紹禪師</other>僧問。不出咽喉唇吻事如何。師曰。待
汝一钁斸斷巾子山。我亦不向汝道。
<other>雲蓋志罕禪師</other>僧問。如何是須彌頂上浪滔天。師曰。
文殊正作閙。曰如何是正位中事。師曰。不向機前展
大悲。○問如何是那邊人。師曰。鋒前不露影。句後覓
無蹤。
<other>新羅國瑞巖禪師</other>僧問。黑白兩亡開佛眼時如何。師
曰。恐你守內。○問如何是誕生王子。師曰。深宮引不
出。曰如何是朝生王子。師曰。宮中不列位。曰如何是
末生王子。師曰。處處無標的。不展萬人機。
<other>新羅國百巖禪師</other>【頌】僧問。如何是禪。師曰。古塚不為
家。曰如何是道。師曰。徒勞車馬迹。曰如何是教。師曰。
貝葉收不盡。
<other>新羅國大嶺禪師</other>僧問。古人道。祇到潼關便即休。會
了便休未會便休。師曰。祇為迷途中活計。曰離却迷
途。還得其中活計也無。師曰。體即得。當即不得。曰既
是體得。為甚麼當不得。師曰。體是甚麼人分上事。曰
其中事若何。師曰。不作尊貴。○問如何是用中無礙。
師曰。一片白雲繚亂飛。【頌】問如何是一切處清淨。師
曰。截瓊枝寸寸是寶。析栴檀片片皆香。
<other>禾山師陰禪師</other>僧問。王子未來登。誰人當治化。師曰。
閫外不行邊塞令。將軍自致太平年。曰甚麼則治化
之功猶不當。師曰。亦有當。曰如何是當。師曰。十方國
土盡屬於王。○問如何是佛。師曰。承當者不是好手。
<other>柘溪從實禪師</other>問僧。作甚麼來。曰親近來。師曰。任你
白雲朝嶽頂。爭奈青山不展眉。
<other>青峯傳楚禪師</other>僧問。大事已明。為甚麼也如喪考妣。
師曰。不得春風花不開。及至花開又吹落。○問如何
是一色。師曰。全無一滴水。浪激似銀山。
<other>烏牙彥賓禪師</other>僧問。未作人身已前。作甚麼來。師曰。
三脚石牛坡上走。一枝瑞草目前分。
<other>永安靜禪師</other>僧問。知有道不得時如何。師曰。知有箇
甚麼。曰不可無去也。師曰。恁麼則合道得。曰道即不
無。爭奈語偏。師曰。水凍魚難躍。山寒花發遲。○問如
何是一色。師曰。易分雪裏粉。難辨墨中煤。○問不可
以智知。不可以識識時如何。師曰。[鴳-女+隹]鷺並頭蹋雪睡。
月明驚起兩遲疑。
<other>鄧州中度禪師</other>僧問。如何是實際理地。不受一塵。佛
事門中。不捨一法。師曰。真常塵不染。海納百川流。曰
<pb n="484"/>
請和尚離聲色外答。師曰。木人常對語。有性不能言。
<other>永安淨悟禪師</other>僧問。六門不通。如何達信。師曰。闍黎
外邊與誰相識。○問如何是西來意。師曰。海底泥牛
吼。雲中木馬嘶。
<other>木平善道禪師</other>【頌】初謁洛浦。問一漚未發已前。如何
辨其水脉。浦曰。移舟諳水脉。舉棹別波瀾。師不契。乃
參蟠龍。語同前問。龍曰。移舟不別水。舉棹即迷源。師
從此悟入。【頌】僧問。如何是西來意。師曰。石羊頭子向
東看。
<other>崇福志禪師</other>僧問。供養百千諸佛。不如供養一無心
道人。未審諸佛有何過。無心道人有何德。師曰。雪深
宜近火。身暖覺春遲。
<other>鷲嶺善本禪師</other>浴次。僧問。和尚是離垢人。為甚麼却
浴。師曰。定水湛然滿。浴此無垢人。
<other>大安興古禪師</other>僧問。維摩默然意旨如何。師曰。黯黑
石牛兒。超然不出戶。
<other>烏牙行朗禪師</other>僧問。迦葉上行衣。何人合得披。師曰。
天然無相子。不挂出塵衣。
<other>開山懷晝禪師</other>僧問。作何行業。即得不違於千聖。師
曰。妙行無倫匹。情玄體自殊。○問如何是塵中師。師
曰。荊棘林中隨處到。栴檀林裏任縱橫。
<other>青峰山清勉禪師</other>僧問。如何是祖師西來意。師曰。耨
池無一滴。四海自滔滔。
<other>大宋</other>
<other>太宗皇帝</other>【頌】一日因僧朝見。帝問甚處來。對曰。廬山
臥雲庵。帝曰。朕聞臥雲深處不朝天。為甚到此。僧無
對（雪竇代云難迯至化）。【頌】因僧入對次。奏曰。陛下還記得麼。帝
曰。甚處相見來。奏曰。靈山一別。直至如今。帝曰。卿以
何為驗。僧無對（雪竇代云。貧道得得而來）。【頌】帝嘗夢神人報曰。請
陛下發菩提心。因早朝宣問左右街。菩提心作麼生
發。街無對（雪竇代云。實謂今古罕聞）。【頌】一日朝罷。帝擎鉢問丞相
王隨曰。既是大庾嶺頭提不起。為甚麼却在朕手裏。
隨無對。
<other>孝宗皇帝</other>【頌】宣問。靈隱佛照光禪師曰。釋迦佛入山
修道。六年而成。所成者何事。請師明說。對曰。將謂陛
下忘却。
<other>未詳法嗣</other>
<other>茶陵郁山主</other>【頌】不曾行脚。因廬山有化主至。論及宗
門中事。教令看僧問法燈。百尺竿頭。如何進步。燈云
噁。凡三年。一日乘驢度橋。一踏橋板而墮。忽然大悟。
遂有頌曰。我有神珠一顆。久被塵勞關鏁。今朝塵盡
光生。照破山河萬朵。因茲更不遊方。
<other>先淨照禪師</other>問楞嚴大師。經中道若能轉物。即同如
來。若被物轉。即名凡夫。祇如昇元閣。作麼生轉。嚴無對。
<other>東山雲頂禪師</other>道學有聞。叢林稱為頂三教。一日九
龍觀道士。并三士人。請上堂。儒門畫八卦。造契書。不
救六道輪迴。道門朝九皇。鍊真氣。不達三祇劫數。我
釋迦世尊。洞三祇劫數。救六道輪迴。以大願攝人天。
如風輪持日月。以大智破生死。若劫火焚秋毫。入得
我門者。自然轉變天地。幽察鬼神。使須彌鐵圍。大地
大海。入一毛孔中。一切眾生。不覺不知。我說此法門
如虗空俱含萬象。一為無量。無量為一。若人得一。即
萬事畢。珍重。
<other>雲幽重惲禪師</other>上堂。雲幽一隻箭。虗空無背面。射去
徧十方。要且無人見。時有僧問。如何是和尚一隻箭。
師曰。盡大地人無髑髏。
<other>樓子和尚</other>【頌】一日偶經遊街市間。於酒樓下整襪帶
次。聞樓上唱曲云。你既無心我也休。忽然大悟。因號
樓子焉。
<other>天竺證悟法師</other>嘗患本宗學者。囿於名相。膠於筆錄。
至以天台之傳。為文字之學。南宗鄙之。乃謁護國此
菴元禪師。夜語次。師舉東坡宿東林偈。且曰。也不易
到此田地。庵曰。尚未見路徑。何言到耶。曰祇如他道。
<pb n="485"/>
溪聲便是廣長舌。山色豈非清淨身。若不到此田地。
如何有這箇消息。庵曰。是門外漢耳。曰和尚不吝。可
為說破。菴曰。却祇從這裏猛著精彩覰捕看。若覰捕
得他破。則亦知本命元辰落著處。師通夕不寐。及曉
鐘鳴。去其祕畜。以前偈別曰。東坡居士太饒舌。聲色
關中欲透身。溪若是聲山是色。無山無水好愁人。特
以告此菴。菴曰。向汝道。是門外漢。師禮謝。未幾。有化
馬祖殿瓦者。求語發揚。師書曰。寄語江西老古錐。從
教日炙與風吹。兒孫不是無料理。要見氷消瓦解時。
此庵見之笑曰。須是這闍黎始得。
<other>本嵩律師</other>因無為居士楊傑請問。宣律師所講毗尼
性體。師以偈答曰。情智何甞異。犬吠蛇自行。終南的
的意。日午打三更。
昔有老宿【頌】一夏不為師僧說話。有僧歎曰。我祇恁
麼空過一夏。不敢望和尚說佛法。得聞正因兩字也
得。老宿聞。乃曰。闍黎。莫𧬊速。若論正因。一字也無。道
了叩齒云。適來無端。不合與麼道。隣壁有一老宿聞
曰。好一釜羹。被一顆鼠糞汙却（雪竇代云。誰家釜內無一兩顆）。【頌】昔
有一僧。在經堂內不看經。每日打坐。藏主曰。何不看
經。僧曰。某甲不識字。主曰。何不問人。僧近前叉手鞠
躬曰。這箇是甚麼字。主無對（大通本代云又道不識）。
昔二庵主住庵。【頌】旬日不相見。忽相會。上庵主問下
庵主。多時不相見。向甚麼處去。下庵主曰。在庵中造
箇無縫塔。上庵主曰。某甲也要造一箇。就兄借取塔
樣子。下庵主曰。何不早說。恰被人借去了也
昔有老宿云。這一片田地。分付來多時也。我立地待
汝搆去（法眼云。山僧如今坐地。待汝搆去。還有道理也無。那箇親。那箇疎。試裁斷看）。○有
僧因看法華經。至諸法從本來。常自寂滅相。忽疑不
決。行住坐臥每自體究。都無所得。忽春月聞鷺聲。頓
然開悟。遂續前偈曰。諸法從本來。常自寂滅相。春至
百花開。黃鷺啼柳上。○有僧與童子上經了。令持經
著函內。童子曰。某甲念底著向那裏（法燈代云。汝念甚麼經）。
昔有官人作無鬼論。中夜揮毫次。忽見一鬼出云。汝
道無。我聻（五祖演云。老僧當時若見。但以手作鵓鳩嘴。向伊道。谷呱呱）
昔有婆子【頌】供養一庵主。經二十年。常令一二八女
子。送飯給侍。一日令女子抱定曰。正恁麼時如何。主
曰。枯木倚寒巖。三冬無煖氣。女子舉似婆。婆曰。我二
十年。祇供養得箇俗漢。遂遣出。燒却庵
<other>陳道婆</other>甞徧扣諸方名宿。後於長老山。淨和尚語下
發明。有偈曰。高坡平頂上。盡是採樵翁。人人盡懷刀
斧意。不見山花映水紅。
昔有婦人入院。行眾僧隨年錢。僧曰。聖僧前著一分。
婦人曰。聖僧年多少。僧無對。法眼代云。心期滿處則
知。（會元六卷終）

<other>禪宗正脉卷第三</other>

音釋
畐（芒逼切廣韻道滿玉篇滿謂之畐也）　顗（以）　囁嚅（鑷如多口）　鈯（突音鈍也）　荐（薦音
再也屢也）　撜（根）　躂（揵）　較（角教二音直也大略也著明貌）　嚚（銀）　勔（免）　臔（蜆）
　瞥（驚入聲暫見也）　钁（居縛大鉏）　橈（饒）　駐（住）　垛（妥）　滲（森去聲）　屹（魚乞）　鍬
（此遙鏵插）　石　矚（燭）　畬（于音三歲田賖音火種田）　猱（奴力猴屬）　僖（希）　締（第）
　儆（景音戒也）　蛻（稅音解也）　[鹵/八/夕]（宗）　欻（薰入聲暴起也）　菅（姦音菅苫）　睴（混又古困切視
也）　斷（斫音斫也）　黯（乙減）　惲（委粉）　𧬊（西）

<sarticle>禪宗正脉卷第四</sarticle>

<other>青原</other>
<other>天皇道悟禪師</other>首謁徑山國一。受心法。服勤五載。後
參馬祖。重印前解。法無異說。依止二夏。乃謁石頭而
致問曰。離却定慧。以何法示人。頭曰。我這裏無奴婢。
離箇甚麼。曰如何明得。頭曰。汝還撮得虗空麼。曰恁
麼則不從今日去也。頭曰。未審汝早晚從那邊來。曰
<pb n="486"/>
道悟不是那邊人。頭曰。我早知汝來處也。曰師何以
贓誣於人。頭曰汝身現在。曰雖然如是。畢竟如何示
於後人。頭曰。汝道誰是後人。師從此頓悟。罄殫前二
哲匠言下有所得心。○僧問。如何是玄妙之說。師曰。
莫道我解佛法好。曰爭奈學人疑滯何。師曰。何不問
老僧。曰即今問了也。師曰。去。不是汝存泊處。
<other>龍潭崇信禪師</other>【頌】其家賣餅。師少而英異。初悟和尚。
為靈鑒潛請居天皇寺。人莫之測。師家于寺巷。常日
以十餅饋之。天皇受之。每食畢。常留一餅曰。吾惠汝
以廕子孫。師一日自念曰。餅是我持去。何以返遺我
邪。其別有旨乎。遂造而問焉。皇曰。是汝持來。復汝何
咎。師聞之頗曉玄旨。因投出家。【頌】皇曰。汝昔崇福善。
今信吾言。可名崇信。由是服勤左右。一日問曰。某自
到來。不蒙指示心要。皇曰。自汝到來。吾未甞不指汝
心要。師曰。何處指示。皇曰。汝擎茶來吾為汝接。汝行
食來吾為汝受。汝和南時吾便低首。何處不指示心
要。師低頭良久。皇曰。見則直下便見。擬思即差。師當
下開解。復問如何保任。皇曰。任性逍遙隨緣放曠。但
盡凡心。別無聖解。
<other>德山宣鑒禪師</other>【頌】簡州周氏子。在蜀常講金剛般若。
時謂之周金剛。因擔青龍䟽鈔出蜀。至澧陽路上。見
一婆子賣餅。遂息肩買餅點心。婆乃指擔問云。金剛
經三心。未審上座點那箇心。師無語。遂往龍潭。至法
堂曰。久嚮龍潭。及乎到來。潭又不見。龍又不現。潭引
身曰。子親到龍潭。師無語。遂棲止焉。【頌】師一夕侍立
次。潭曰。更深。何不下去。師珍重便出。却回曰。外面黑。
潭點紙燭度與師。師擬接。潭復吹滅。師於此大悟。便
禮拜。潭曰。子見箇甚麼。師曰。從今向去。更不疑天下
老和尚舌頭也。至來日。龍潭陞座謂眾曰。可中有箇
漢。牙如劒樹。口似血盆。一棒打不回頭。他時向孤峰
頂上。立吾道去在。師將䟽鈔。堆法堂前。舉火炬曰。窮
諸玄辯。若一毫置於太虗。竭世樞機。似一滴投于巨
壑。遂焚之。【評】【頌】禮謝龍潭。直抵溈山。挾複子上法堂。
從西過東。從東過西。顧視方丈曰。有麼有麼。山坐次
殊不顧盻。師曰無無。便出。至門首乃曰。雖然如此。也
不得草草。遂具威儀。再入相見。纔跨門。提起坐具曰。
和尚。山擬取拂子。師便喝。拂袖而出。溈山至晚問首
座。今日新到在否。座曰。當時背却法堂。著草鞋出去
也。山曰。此子已後。向孤峰頂上。盤結草庵。呵佛罵祖
去在。○上堂。若也於己無事。則勿妄求。妄求而得。亦
非得也。汝但無事於心。無心於事。則虗而靈。空而妙。
若毛端許言之本末者。皆為自欺。何故。毫釐繫念。三
途業因。瞥爾情生。萬劫覊鎻。聖名凡號。盡是虗聲。殊
相劣形。皆為幻色。汝欲求之。得無累乎。及其厭之。又
成大患。終而無益。【頌】小參示眾曰。今夜不答話。問話
者三十棒。時有僧出禮拜。師便打。僧曰。某甲話也未
問。和尚因甚麼打某甲。師曰。汝是甚麼處人。曰新羅
人。師曰。未跨船舷。好與三十棒（法眼云。大小德山。話作兩橛。圓明云。大小
德山。龍頭蛇尾）。○上堂。問即有過。不問猶乖。有僧出禮拜。師
便打。僧曰。某甲始禮拜。為甚麼便打。師曰。待汝開口。
堪作甚麼。○雪峰問。南泉斬猫兒意旨如何。師乃打
趂。却喚曰會麼。峰曰不會。師曰。我恁麼老婆心。也不
會。【頌】示眾曰。道得也三十棒。道不得也三十棒。臨濟
聞得。謂洛浦曰。汝去問他。道得為甚麼也三十棒。待
伊打汝。接住棒送一送。看伊作麼生。浦如教而問。師
便打。浦接住送一送。師便歸方丈。浦回舉似臨濟。濟
曰。我從來疑著這漢。雖然如是。你還識德山麼。浦擬
議。濟便打。
<other>泐潭寶峰和尚</other>問僧。古人有一路。接後進初心。汝還
知否。曰請師指出古人一路。師曰。甚麼則闍黎知了
也。曰頭上更安頭。師曰。寶峰不合問仁者。曰問又何
妨。師曰。這裏不曾有人亂說道理。出去。
<other>巖頭全奯禪師</other>【頌】一日參德山。方跨門。便問是凡是
<pb n="487"/>
聖。山便喝。師禮拜。有人舉似洞山。山曰。若不是奯公。
大難承當。師曰。洞山老人。不識好惡。錯下名言。我當
時一手擡一手搦。【頌】雪峰在德山作飯頭。一日飯遲。
德山擎鉢下法堂。峰曬飯巾次。見德山。乃曰。鐘未鳴
皷未響。拓鉢向甚麼處去。德山便歸方丈。峰舉似師。
師曰。大小德山。未會末後句在。山聞。令侍者喚師去
問。汝不肯老僧那。師密啟其意。山乃休。明日陞堂。果
與尋常不同。師至僧堂前拊掌大笑曰。且喜堂頭老
漢。會末後句。他後天下人不奈伊何。雖然也祇得三
年活（山果三年後示滅）。【頌】師住鄂州巖頭。值沙汰。於湖邊作
渡子。兩岸各挂一板。有人過渡。打板一下。師曰阿誰。
或曰。要過那邊去。師乃舞棹迎之一日因一婆抱一
孩兒來。乃曰。呈橈舞棹即不問。且道婆子手中兒甚
處得來。師便打。婆曰。婆生七子。六箇不遇知音。祇這
一箇也不消得。便拋向水中。○上堂。吾甞究涅槃經
七八年。覩三兩段義。似衲僧說話。又曰。休休。時有一
僧出禮拜。請師舉。師曰。吾教意如<img n="X/X85p0430_01.png"/><rubynote t="【圖】"/>字三點。第一向
東方下一點。點開諸菩薩眼。第二向西方下一點。點
諸菩薩命根。第三向上方下一點。點諸菩薩頂。此是
第一段義。又曰。吾教意如摩醯首羅。擘開面門。竪亞
一隻眼。此是第二段義。【頌】又曰。吾教意猶如塗毒皷。
擊一聲。遠近聞者皆喪。此是第三段義。時小嚴上座
問。如何是塗毒皷。師以兩手按膝。亞身曰。韓信臨朝
底嚴無語。【頌】問僧甚處來。曰西京來。師曰。黃巢過後。
還收得劒麼。曰收得。師引頸近前曰。㘞。曰師頭落也。
師呵呵大笑。僧後到雪峰。峰問甚處來。曰巖頭來。峰
曰。巖頭有何言句。僧舉前話。峰便打三十棒。趂出。○
僧問。雪峰。聲聞人見性。如夜見月。菩薩人見性。如晝
見日。未審和尚見性如何。峰打拄杖三下。僧後舉前
話問師。師與三摑。【頌】問古帆未挂時如何。師曰。小魚
吞大魚。又僧如前問。師曰。後園驢喫草。邇後人或問。
佛。問法。問道。問禪者。師皆作噓聲（頌古稍異）。
<other>雪峰義存禪師</other>【頌】初與巖頭至澧州鰲山鎮。阻雪。頭
每日祇是打睡。師一向坐禪。一日喚曰。師兄師兄。且
起來。頭曰。作甚麼。師曰。今生不著便。共文邃箇漢行
脚。到處被他帶累。今日到此。又祇管打睡。頭喝曰。噇
眠去。每日牀上坐。恰似七村裏土地。他時後日。魔魅
人家男女去在。師自點[(曷-曰)/月]曰。我這裏未穩在。不敢自
謾。頭曰。我將謂你。他日向孤峰頂上。盤結草庵。播揚
大教。猶作這箇語話。師曰。我實未穩在。頭曰。你若實
如此。據你見處一一通來。是處與你證明。不是處與
你剗却。師曰。我初到鹽官。見上堂舉色空義。得箇入
處。頭曰。此去三十年。切忌舉著。又見洞山過水偈曰。
切忌從他覓。迢迢與我踈。渠今正是我。我今不是渠。
頭曰。若與麼。自救也未徹在。師又曰。後問德山。從上
宗乘中事。學人還有分也無。德山打一棒曰。道甚麼。
我當時如桶底脫相似。頭喝曰。你不聞道從門入者。
不是家珍。師曰。他後如何即是。頭曰。他後若欲播揚
大教。一一從自己[(曷-曰)/月]襟流出將來。與我蓋天蓋地去。
師於言下大悟。便作禮起。連聲呌曰。師兄。今日始是
鰲山成道。【頌】師在洞山作飯頭。淘米次。山問。淘沙去
米。淘米去沙。師曰。沙米一時去。山曰。大眾喫箇甚麼。
師遂覆却米盆。山曰。據子因緣。合在德山。【頌】僧問。寂
然無依時如何。師曰。猶是病。曰轉後如何。師曰。船子
下揚州。○栖典座問。古人有言。知有佛向上事。方有
語話分。如何是語話。師把住曰。道道。栖無對。師遂蹋
倒。栖當下汗流。【頌】問僧甚處來。曰近離浙中。師曰。船
來。陸來曰二途俱不涉。師曰。爭得到這裏。曰有甚麼
隔礙。師便打。○問僧甚處去。曰禮拜徑山和尚去。師
曰。徑山若問汝。此間佛法如何。汝作麼生祇對。曰待
問即道。師便打。後舉問鏡清。這僧過在甚麼處。清曰。
問得徑山徹困。師曰。徑山在浙中。因甚麼問得徹困
清曰。不見道。遠問近對。師曰。如是如是。【頌】師行脚時。
<pb n="488"/>
參烏石觀品尚。纔敲門。石問誰。師曰鳳凰兒。石曰。來
作麼。師曰。來㗖老觀。石便開門搊住曰。道道。師擬議。
石拓開。閉却門。師住後示眾曰。我當時若入得老觀
門。你這一隊噇酒糟漢。向甚麼處摸索。○問僧甚處
來。曰溈山來。師曰。溈山有何言句。曰某甲曾問。如何
是祖師西來意。溈山據坐。師曰。汝肯他否。曰某甲不
肯他。師曰。溈山古佛。汝速去懺悔。○問僧甚麼處。去
曰識得即知去處。師曰。汝是了事人。亂走作麼。曰和
尚莫塗汙人好。師曰。我即不塗污你古人吹布毛。作
麼生。與我說來看。曰殘羹餿飯已有人喫了。師休去。
【評】【頌】上堂。南山有一條鼈鼻蛇。汝等諸人。切須好看。
長慶出曰。今日堂中。大有人喪身失命。雲門以拄杖
攛向師前。作怕勢。有僧舉似玄沙。沙曰。須是稜兄始
得。然雖如是。我即不然。曰和尚作麼生。沙曰。用南山
作麼。【評】【頌】一日有兩僧來。師以手拓菴門。放身出曰。
是甚麼。僧亦曰。是甚麼。師低頭歸菴。僧辭去。師問甚
麼處去。曰湖南。師曰。我有箇同行。住巖頭。附汝一書
去。書曰。某。書上師兄某。一自鰲山成道後迄至于今
飽不飢。同參某。書上。僧到巖頭。問甚麼處來。曰雪峰
來。有書達和尚。頭接了。乃問僧別有何言句。僧遂舉
前話。頭曰。他道甚麼。曰他無語低頭歸菴。頭曰。噫。我
當初悔不向伊道末後句。若向伊道。天下人不奈雪
老何。僧至夏末請益前話。頭曰。何不早問。曰未敢容
易。頭曰。雪峰雖與我同條生。不與我同條死。要識末
後句。祇這是。【評】【頌】上堂。盡大地撮來如粟米粒大。拋
向面前。漆桶不會。打皷普請看（長慶問雲門曰。雪峰與麼道。還有出頭不
得處麼。門曰。有。曰作麼生。門曰。不可總作野狐精見解。又曰。狼籍不少）。【評】【頌】三聖問透
網金鱗。以何為食。師曰。待汝出網來。向汝道。聖曰。一
千五百人善知識話頭也不識。師曰。老僧住持事繁。
【頌】上堂。盡大地是箇解脫門。把手拽伊不肯入。時一
僧出曰。和尚怪某甲不得。又一僧曰。用入作甚麼。師
便打。【頌】一日陞座。眾集定。師輥出木毬。玄沙遂捉來
安舊處。【頌】一日在僧堂內燒火。閉却前後門。乃呌曰。
救火救火。玄沙將一片柴從窓櫺中拋入。師便開門。
【頌】僧問。古㵎寒泉時如何。師曰。瞪目不見底。曰飲者
如何。師曰。不從口入。僧舉似趙州。州曰。不從口入。不
可從鼻孔裏入。僧却問古㵎寒泉時如何。州曰苦。曰
飲者如何。州曰死。師聞得。乃曰趙州古佛。遙望作禮。
自此不答話。【頌】師因閩王封柑橘各一顆。遣使送至。
柬問。既是一般顏色。為甚名字不同。師遂依舊封回。
王復馳問玄沙。沙將一張紙蓋却。○僧問。拈搥竪拂。
不當宗乘。未審和尚如何。師竪起拂子。僧乃抱頭出
去師不顧（法眼代云。大眾看此一員戰將）。【頌】上堂。舉拂子曰。這箇為
中下。僧問。上上人來時如何。師舉拂子。僧曰。這箇為
中下。師便打。○問國師三喚侍者。意如何。師乃起入
方丈。○上堂。我若東道西道。汝則尋言逐句。我若羚
羊挂角。汝向甚麼處捫摸。【頌】示眾云。此事不從脣吻
得。不從黃卷上得。不從諸方老宿得。合從甚麼處得。
也須子細【增收】。師之法席。常不減千五百眾。
<other>瑞龍恭禪師</other>謁德山。山問會麼曰。作麼。山曰。請相見。
曰識麼。山大笑。遂許入室。
<other>高亭簡禪師</other>【頌】參德山。隔江纔見。便云不審。山乃搖
扇招之。師忽開悟。乃橫趨而去。更不回顧。
<other>瑞巖師彥禪師</other>初禮巖頭。問曰。如何是本常理。頭曰。
動也。曰動時如何。頭曰。不是本常理。師良久。頭曰。肯
即未脫根塵。不肯永沉生死。師遂領悟。便禮拜。頭每
與語。微醻無忒。○後謁夾山。山問甚處來。曰臥龍來。
山曰。來時龍還起也未。師乃顧視之。山曰。炙瘡瘢上。
更著艾燋。曰和尚又苦如此作甚麼。山休去。【頌】師尋
居丹丘瑞巖。坐磐石。終日如愚。每自喚主人公。復應
諾。乃曰。惺惺著。他後莫受人謾（後有僧參玄沙。沙問近離甚處。云瑞巖。沙
云。有何言句示徒。僧舉前話。沙云。一等是弄精魂。也甚奇怪。乃云。何不且在彼住。云。已遷化也。沙云。而今還喚
得應麼。僧無對。
<pb n="489"/>
<other>羅山道閑禪師</other>【頌】閩帥飲其法味。請居羅山。號法寶
禪師。開堂陞座。方斂衣。便曰。珍重。時眾不散。良久。師
又曰。未識底近前來。僧出禮拜。師抗聲曰。也大苦哉。
僧擬伸問。師乃喝出。【頌】師在禾山。送同行矩長老出
門次。把拄杖向面前一攛矩無對。師曰。石牛攔古路。
一馬生雙駒。（後僧舉似疎山山云。石牛欄古路。一馬生三寅）。【頌】無軫上座問。
祇如巖頭道洞山好佛。祇是無光。未審洞山有何虧
闕便道無光。師召軫。軫應諾。師曰。灼然好箇佛。祇是
無光曰。大師為甚廢撥無軫話。師曰。甚麼處是陳老
師撥你話處。快道快道。軫無語。師打三十棒。趂出。軫
舉似招慶。慶一夏罵詈。至夏末。自來問師乃分明舉
似。慶便作禮懺悔曰。洎錯怪大師。○僧問。如何是百
草頭上盡是祖師意。師曰。刺破汝眼。○臨遷化上堂。
集眾良久。展左手。主事罔測。乃令東邊師僧退後。又
展右手。又令西邊師僧退後。廼曰。欲報佛恩。無過流
通大教。歸去也。歸去也。珍重。
<other>玄沙師備宗一禪師</other>布衲芒屨。食纔接氣。常終日宴
坐。眾皆異之。與雪峰本法門昆季。而親近若師資。峰
以其苦行。呼為頭陀。一日峰問。阿那箇是。備頭陀。師
曰。終不敢誑於人。【頌】異日峰召曰。備頭陀。何不徧參
去。師曰。達磨不來東土。二祖不往西天。峰然之。○師
入室咨決。罔替晨昏。又閱楞嚴。發明心地。由是應機
敏捷。與修多羅冥契。諸方玄學有所未決。必從之請
益。至與雪峰徵詰。亦當仁不讓。峰曰。備頭陀。再來人
也。○上堂。佛道閑曠。無有程途。無門解脫之門。無意
道人之意。不在三際。故不可昇沉。建立乖真。非屬造
化。動則起生死之本。靜則醉昏沉之鄉。動靜雙泯。即
落空亡。動靜雙收。顢頇佛性。必須對塵對境。如枯木
寒灰。臨時應用。不失其宜。鏡照諸像不亂光輝。鳥飛
空中。不雜空色。所以十方無影像。三界絕行蹤。不墮
往來機。不住中間意。鐘中無皷響。皷中無鐘聲。鐘皷
不相交。句句無前後。如壯士屈臂。不藉他力。師子遊
行。豈求伴侶。九霄絕翳。何在穿通。一段光明。未曾昏
昧。若到這裏。體寂寂。常的的。日赫𦦨。無邊表。圓覺空
中不動搖。吞爍乾坤逈然照。夫佛出世者。元無出入。
名相無體。道本如如。法爾天真。不同修證。祇要虗閒。
不昧作用。不涉塵泥。箇中纖毫道不盡。即為魔王眷
屬。句前句後。是學人難處。所以一句當天。八萬門永
絕生死。直饒得似秋潭月影。靜夜鐘聲。隨扣擊以無
虧。觸波瀾而不散。猶是生死岸頭事。道人行處。如火
銷氷。終不却成氷。箭既離弦。無返回勢。所以牢籠不
肯住。呼喚不回頭。古聖不安排。至今無處所。若到這
裏。步步登玄。不屬邪正。識不能識。智不能知。動便失
宗。覺即迷旨。二乘膽顫。十地魂驚。語路處絕。心行處
滅。直得釋迦掩室於摩竭。淨名杜口於毗耶。須菩提
唱無說而顯道。釋梵絕聽而雨花。若與麼現前。更疑
何事。沒棲泊處。離去來今。限約不得。心思路絕。不因
莊嚴。本來真淨。動用語咲。隨處明了。更無欠少。今時
人不悟箇中道理。妄自涉事涉塵。處處染著。頭頭繫
絆。縱悟則塵境紛紜。名相不實。便擬凝心斂念。攝事
歸空。閉目藏睛。終有念起。旋旋破除。細想纔生。即便
遏捺。如此見解。即是落空亡底外道。魂不散底死人。
冥冥漠漠。無覺無知。塞耳偷鈴。徒自欺誑。這裏分別。
則不然。也不是隈門傍戶。句句現前。不得商量。不涉
文墨。本絕塵境。本無位次。權名箇出家兒。畢竟無蹤
迹。真如凡聖。地獄人天。祇是療狂子之方。虗空尚無
改變。大道豈有昇沉。悟則縱橫不離本際。若到這裏。
凡聖也無立處。若向句中作意。則沒溺殺人。若向外
馳求。又落空界。如如向上。沒可安排。恰似𦦨爐不藏
蚊⿰虫苪。此理本來平坦。何用剗除。動靜揚眉是真解脫。
道不彊為意度。建立。乖真。若到這裏。纖毫不受。指意
則差。便是千聖出頭來。也安一字不得久立珍重。○
上堂。我今問汝諸人。且承當得箇甚麼事。在何世界
<pb n="490"/>
安身立命。還辨得麼。若辨不得。恰似揑目生花。見事
便差。知麼如今目前。見有山河大地。色空明暗。種種
諸物。皆是狂勞花相。喚作顛倒知見。夫出家人。識心
達本源。故號為沙門。汝今既已剃髮披衣。為沙門相。
即便有自利利他分。如今看著。盡黑漫漫地。墨汁相
似。自救尚不得。爭解為得人。仁者。佛法因緣事大。莫
作等閒相似。聚頭亂說雜話。趂謴過時。光陰難得。可
惜許大丈夫兒。何不自省察。看是甚麼事。祇如從上
宗乘。是諸佛頂族。汝既承當不得。所以我方便勸汝。
但從迦葉門接續頓超去。此一門超凡聖因果。超毗
盧妙莊嚴世界海。超他釋迦方便門。直下永劫。不教
有一物與汝作眼見。何不自急急究取。未必道我且
待三生兩生。久積淨業仁者。宗乘是甚麼事。不可由
汝用工莊嚴便得去不可他心宿命便得去。會麼。祇
如釋迦出頭來作許多變弄。說十二分教如缾灌水。
大作一場佛事。向此門中用一點不得。用一毛頭伎
倆不得。知麼。如同夢事。亦如寐語。沙門不應出頭來。
不同夢事。蓋為識得知麼。識得。即是大出脫大徹頭
人所以超凡越聖。出生離死。離因離果。超毗盧。越釋
迦。不被凡聖因果所謾。一切處無人識得汝。知麼。莫
祇長戀生死愛網。被善惡業拘將去。無自由分。饒汝
鍊得身心同虗空去。饒汝到精明湛不搖處。不出識
陰。古人喚作如急流水。流急不覺。妄為恬靜。恁麼修
行。盡出他輪迴際不得。依前被輪迴去。所以道。諸行
無常。直是三乘功果。如是可畏。若無道眼。亦不究竟。
何似如今博地凡夫。不用一毫工夫。便頓超去。解省
心力麼。還願樂麼。勸汝。我如今立地待汝搆去。更不
教汝加工鍊行。如今不恁麼。更待何時還肯麼。便下
座。○上堂。汝諸人如在大海裏坐。沒頭浸却了。更展
手問人乞水喫。夫學般若菩薩。須具大根器。有大智
慧始得。若有智慧。即今便出脫得去。若是根機遲鈍。
直須勤苦耐志。日夜忘疲。無眠失食。如喪考妣相似。
恁麼急切。盡一生去。更得人荷挾。尅骨究實。不妨易
得。搆去。且況如今。誰是堪任受學底人。仁者。莫祇是
記言記語。恰似念陀羅尼相似。蹋步向前來。口裏哆
哆和和地。被人把住詰問著。沒去處便嗔道和。尚不
為我答話。恁麼學事大苦。知麼。有一般坐繩牀和尚。
稱善知識。問著便搖身動手。點眼吐舌瞪視。更有一
般說昭昭靈靈。靈臺智性。能見能聞。向五蘊身田裏
作主宰。恁麼為善知識。大賺人。知麼。我今問汝。汝若
認昭昭靈靈。是汝真實。為甚麼瞌睡時。又不成昭昭
靈靈。若瞌睡時不是。為甚麼有昭昭時。汝還會麼。這
箇喚作認賊為子。是生死根本。妄想緣起。汝欲識根
由麼。我向汝道。昭昭靈靈。祇因前塵色聲香等法。而
有分別。便道此是昭昭靈靈。若無前塵。汝此昭昭靈
靈。同於龜毛兔角。仁者。真實在甚麼處。汝今欲得出
他五蘊身田主宰。但識取汝秘密金剛體。古人向汝
道。圓成正徧。徧周沙界。我今少分為汝智者。可以譬
喻得解。汝還見南閻浮提日麼。世間人所作興營。養
身活命。種種心行作業。莫非皆承日光成立。祇如日
體還有許多般心行麼。還有不周徧處麼。欲識金剛
體。亦須如是看。祇如今山河大地。十方國土。色空明
暗。及汝身心。莫非盡承汝圓成威光所現。直是天人
羣生類。所作業次。受生果報。有情無情莫非承汝威
光。乃至諸佛成道成果。接物利生。莫非盡承汝威光。
祇如金剛體。還有凡夫諸佛麼。有汝心行麼。不可道
無。便得當去也。知麼。汝既有如是奇特。當陽出身處。
何不發明取。因何却隨他。向五蘊身田中。鬼趣裏作
活計。直下自謾。去忽然無常殺鬼到來。眼目譸張。身
見命見。恁麼時大難支荷。如生脫龜[殼-一]相似。大苦。仁
者莫把瞌睡見解。便當却去。未解蓋覆得毛頭許。汝
還知麼。三界無安。猶如火宅。且汝未是得安樂底人。
祇大作羣隊。干他人世。這邊那邊。飛走野鹿相似。但
<pb n="491"/>
求衣食。若恁麼。爭行他王道。知麼。國王大臣。不拘執
汝。父母放汝出家。十方施主。供汝衣食。土地龍神荷
護汝。也須具慚愧知恩始得。莫孤負人好。長連牀上。
排行著地。銷將去道是安樂。未在。皆是粥飯將養得
汝。爛冬瓜相似。變將去。土裏埋將去。業識茫茫。無本
可據。沙門因甚麼到恁麼地。祇如大地上。蠢蠢者。我
喚作地獄劫住。如今若不了。明朝後日。入驢胎馬肚
裏。牽犂拽杷。衘鐵負鞍。碓擣磨磨。水火裏燒煑去。大
不容易受。大須恐懼好。是汝自累。知麼。若是了去。直
下永劫。不曾教汝有這箇消息。若不了此煩惱惡業
因緣。不是一劫兩劫得休。直與汝金剛齊壽。知麼。【頌】
師因參次。聞燕子聲。乃曰。深談實相。善說法要。便下
座。時有僧請益。曰某甲不會。師曰。去。誰信汝。【頌】皷山
來。師作一圓相示之山曰。人人出這箇不得。師曰。情
知汝向驢胎馬腹裏作活計。山曰。和尚又作麼生。師
曰人人出這箇不得。山曰。和尚與麼道却得。某甲為
甚麼道不得。師曰。我得汝不得。【頌】僧侍立次。師以杖
指面前地上白點曰。還見麼。曰見。如是三問僧亦如
是答。師曰。你也見。我也見。為甚麼道不會。【頌】因雪峰
指火曰。三世諸佛。在火燄裏轉大法輪。師曰。近日王
令稍嚴。峰曰。作麼生師曰不許攙奪行市。雲門曰。火
𦦨為三世諸佛說法。三世諸佛立地聽。○僧問。古人
拈槌竪拂。還當宗乘也無。師曰不當。曰古人意作麼
生。師舉拂子。僧曰。宗乘中事如何。師曰。待汝悟始得。
【頌】師垂語曰。諸方老宿。盡道接物利生。祇如三種病
人。汝作麼生接。患盲者。拈椎竪拂。他又不見。患聾者。
語言三昧。他又不聞。患瘂者。教伊說又說不得。若接
不得。佛法無靈驗。時有僧出曰。三種病人。還許學人
商量否師曰。許汝作麼生商量。其僧珍重出。師曰。不
是不是。羅漢曰。桂琛現有眼耳口。和尚作麼生接。師
曰。慚愧。便歸方丈。中塔曰。三種病人。即今在甚麼處。
又一僧曰。非唯謾他。兼亦自謾。（法眼云。我當時見羅漢舉此僧語。我便會
三種病人。雲居錫云。祗如此僧會不會。若道會。玄沙又道不是。若道不會。法眼為甚麼道我因此僧語。便會三
種病人。上座。無事上來商量。大家要知）有僧請益雲門。門曰。汝禮拜著。
僧禮拜起。門以拄杖挃之。僧退後。門曰。汝不是患盲
麼。復喚近前來。僧近前。門曰。汝不是患聾麼。門曰。會
麼。曰不會。門曰。汝不是患瘂麼。僧於是有省。【頌】師因
僧禮拜。師曰。因我得禮汝。【頌】師一日遣僧送書上雪
峰。峰開緘。見白紙三幅問僧會麼。曰不會。峰曰。不見
道。君子千里同風僧回舉似。師曰。山頭老漢。蹉過也
不知。曰和尚如何。師曰。孟春猶寒。也不解道。【頌】師問
鏡清。教中道。不見一法。為大過患。且道不見甚麼法。
清指露柱。曰莫是不見這箇法麼。（同安顯別云。也知和尚不造次）師
曰。浙中清水白米從汝喫。佛法未會在。【頌】僧問。如何
是清淨法身。師曰。膿滴滴地。【頌】問如何是親切底事。
師曰。我是謝三郎。【頌】師與韋監軍喫果子。韋問。如何
是日用而不知。師拈起果子曰。喫。韋喫果子了。再問。
師曰。祗這是日用而不知。【頌】僧問。如何是學人自己。
師。曰用自己作麼（一作是你自己。雲門云。沒量大人被語脉裏轉却。僧問如何是學人
自己。門云。忽然路上有人喚衲僧齋。你也隨分得飯喚。○師問明真大師。善財
參彌勒。彌勒指歸文殊。文殊指歸佛處。汝道佛指歸
甚麼處。曰不知。師曰。情知汝不知（法眼別云。喚甚麼作佛）。○大
普玄通到禮覲。師曰。你在彼住。莫誑惑人家男女。曰
玄通祗是開箇供養門。晚來朝去。爭敢作恁麼事。師
曰。事難。曰真情是難。師曰。甚麼處是難處。曰為伊不
肯承當。師便入方丈拄却門。【頌】僧問。學人乍入叢林。
乞師指箇入路。師曰。還聞偃溪水聲麼。曰聞。師曰。從
這裏入。○問。古人皆以瞬視接人。未審和尚以何接
人。師曰。我不瞬視接人。曰學人為甚麼道不得。師曰。
畐塞汝口爭解道得。
<other>長慶慧稜禪師</other>歷參禪苑。後參靈雲。問如何是佛法
大意。雲曰。驢事未去。馬事到來。師如是往來雪峰玄
沙二十年間。坐破七箇蒲團。不明此事。一日捲簾。忽
<pb n="492"/>
然大悟。乃有。【頌】曰。也大差。也大差捲起簾來見天下。
有人問我解何宗。拈起拂子劈口打。峰舉謂玄沙曰。
此子徹去也。沙曰。未可此是意識著述。更須勘過始
得。至晚眾僧上來問訊。峰謂師曰。備頭陀未肯汝在。
汝實有正悟。對眾舉來。師又有。【頌】曰。萬象之中獨露
身。唯人自肯乃方親。昔時謬向途中覓。今日看來火
裏氷。峰乃顧沙曰。不可更是意識著述。師問峰曰。從
上諸聖。傳受一路。請師垂示。峰良久。師設禮而退。峰
乃微咲。師入方丈參。峰曰。是甚麼。師曰。今日天晴。好
普請。自此酬問。未甞爽於玄旨。【評】【頌】師與保福遊山。
福問古人道。妙峰山頂。莫祇這箇便是也無。師曰。是
即是。可惜許（僧問鼓山。祇如長慶恁麼道。意作麼生。山云。孫公若無此語。可謂髑髏徧野。白
骨連山）。【頌】僧問。如何是正法眼。師曰。有願不撒沙。○問。
名言妙義。教有所詮。不涉三科。請師直道。師曰。珍重。
師乃曰。明明歌詠。汝尚不會。忽被暗裏來底事。汝作
麼生。僧問如何是暗來底事。師曰。喫茶去（中塔代云。便請和尚
相伴）。【頌】上堂。撞著道伴交肩過。一生參學事畢。【頌】上堂。
總似今日。老胡有望。保福曰。總似今日。老胡絕望。○
上堂。我若純舉唱宗乘。須閉却法堂門。所以道。盡法
無民。僧問。不怕無民。請師盡法。師曰。還委落處麼。
<other>保福展禪師</other>【評】【頌】甞以古今方便詢于長慶。一日慶
謂師曰。寧說阿羅漢有三毒。不可說如來有二種語。
不道如來無語。祇是無二種語。師曰。作麼生是如來
語。慶曰。聾人爭得聞。師曰。情知和尚向第二頭道。慶
曰。汝又作麼生。師曰。喫茶去（雲居錫云。甚麼處是長慶向第二頭道處）。【頌】
雪峰上堂曰。諸上座。望州亭與汝相見了也。烏石嶺
與汝相見了也。僧堂前與汝相見了也。師舉問鵝湖。
僧堂前相見即且置。祇如望州亭。烏石嶺。甚麼處相
見。鵝湖驟步歸方丈。師低頭入僧堂。○保福開堂日。
刺史王公禮跪三請。躬自扶掖陞座。師乃曰。須起箇
笑端作麼。然雖如此。再三不容推免。諸仁者。還識麼。
若識得。便與古佛齊肩。時有僧出。方禮拜。師曰。晴乾
不肯去。直待雨淋頭。【頌】師因僧侍立。問曰。汝得恁麼
麤心。僧曰。甚麼處是某甲麤心處。師拈一塊土度與
僧。曰拋向門前著。僧拋了。却來曰。甚麼處是某甲麤
心處。師曰。我見築著磕著所以道汝麤心。【頌】師問僧。
殿裏底是甚麼。曰和尚定當看。師曰。釋迦佛。曰和尚
莫謾人好。師曰。却是汝謾我。又問飯頭。鑊闊多少。曰
和尚試量看。師以手作量勢。曰和尚莫謾某甲。師曰。
却是汝謾我。又問僧。汝作甚麼業來。得恁麼長大。曰
和尚短多少。師蹲身作短勢。曰和尚莫謾人好。師曰。
却是汝謾我。又問僧。汝名甚麼。曰咸澤。師曰。忽遇枯
涸時如何。曰誰是枯涸者。師曰。我是。曰和尚莫謾人
好。師曰。却是汝謾我（咸澤本章在後。依頌古收於此）。○僧問。學人近
入叢林。乞師全示入路。師曰。若教全示。我却禮拜汝。
<other>皷山神晏興聖國師</other>【頌】一日參雪峰。峰知其緣熟。忽
起搊住曰。是甚麼。師釋然了悟。亦忘其了心。唯舉手
搖曳而已。峰曰。子作道理邪。師曰。何道理之有。峰審
其懸解。撫而印之。○閩帥常詢法要。創皷山禪苑。請
舉揚宗旨。上堂良久曰。南泉在日。亦有人舉。要且不
識南泉。即今莫有識南泉者麼。試出來對眾驗看。時
有僧出禮拜。纔起。師曰。作麼生。僧近前。曰咨和尚。師
曰。不才。請退。乃曰。經有經師。論有論師。律有律師。有
函有號有部有帙。各有人傳持。且佛法是建立教。禪
道乃止啼之說。他諸聖出興。蓋為人心不等。巧開方
便。遂有多門。受疾不同。處方還異。在有破有。居空叱
空。二患既除。中道須遣。皷山所以道句不當機。言非
展事。承言者喪。滯句者迷。不唱言前。寧談句後。直至
釋迦掩室。淨名杜口。大士梁時。童子當日。一問二問
三問。盡有人了也。諸仁者。合作麼生。時有僧出禮拜。
師曰。高聲問。曰學人咨和尚。師喝曰。出去。曰己事未
明。以何為驗師抗聲曰。似未聞那。其僧再問。師曰。一
點隨流食咸不重。【頌】上堂。垂語曰。皷山門下。不得咳
<pb n="493"/>
嗽時有僧咳嗽一聲。師曰。作甚麼。曰傷風。師曰。傷風
即得。【頌】師有偈曰。直下猶難會。尋言轉更賖若論佛
與祖。特地隔天涯。師舉問僧。汝作麼生會僧無語。乃
謂侍者曰。某甲不會。請代一轉語。者曰。和尚與麼道。
猶隔天涯在。僧舉似師。師喚侍者問。汝為這僧代語
是否。者曰。是。師便打趂出院。
<other>龍華靈照禪師</other>僧問。向上一路。千聖不傳。未審甚麼
人傳得。師曰。千聖也疑我。曰莫便是傳也無。師曰。晉
帝斬嵆康。○問。古人道。見色便見心。此即是色阿那
箇是心。師曰。恁麼問。莫欺山僧麼。
<other>翠巖令參禪師</other>【頌】上堂。一夏與兄弟東語西話。看翠
巖眉毛在麼（長慶云。生也。雲門云。關。保福云。作賊人心虗。翠巖芝云。為眾竭力禍出私門）。
○僧問。凡有言句。盡是點汙。如何是向上事。師曰。凡
有言句。盡是點汙。
<other>鏡清道怤禪師</other>抵閩。謁雪峰。一日師問。祇如古德。豈
不是以心傳心。峰曰。兼不立文字語句。師曰。祇如不
立文字語句。師如何傳。峰良久。師禮謝。峯曰。更問我
一轉豈不好。師曰。就和尚請一轉問頭。峰曰。祇恁麼。
為有別商量。師曰。和尚恁麼即得。峰曰。於汝作麼生。
師曰。孤負殺人。○雪峰謂眾曰。堂堂密密地。師出問。
是甚麼堂堂密密。師起立曰。道甚麼。師退步而立。雪
峰垂語曰。此事得恁麼尊貴。得恁麼綿密。師曰。道怤
自到來數年。不聞和尚恁麼示誨。峰曰。我向前雖無。
如今已有。莫有所妨麼。曰不敢。此是和尚不已而已。
峰曰。致使我如此。師從此信入。而且隨眾。時謂之小
怤布衲。○普請次。雪峰舉溈山道。見色便見心。汝道
還有過也無。師曰。古人為甚麼事。峰曰。雖然如此。要
共汝商量。師曰。恁麼則不如道怤鉏地去。○師再參
雪峰峰問甚處來。師曰。嶺外來。峰曰。甚麼處逢見達
磨。師曰。更在甚麼處。峰曰。未信汝在。師曰。和尚莫恁
麼粘泥好。峰便休。○師後徧歷諸方。益資權智。因訪
先曹山。山問甚麼處來。師曰。昨日離明水。山曰。甚麼
時到明水。師曰。和尚到時到。山曰。汝道我甚麼時到。
師曰。適來猶記得。山曰。如是如是。○師初住越州鏡
清。唱雪峰之旨。學者奔湊。副使皮光業者。日休之子。
辭學宏贍。屢擊難之。退謂人曰。怤師之高論。人莫窺
其極也。○新到參。師拈起拂子。僧曰。久向鏡清。猶有
這箇在。師曰。鏡清今日失利。【評】【頌】問學人啐。請師⿰口豕。
師曰。還得活也無。曰若不活。遭人怪笑。師曰。也是草
裏漢。【頌】師一日於僧堂。自擊鐘曰。玄沙道底。玄沙道
底。僧問。玄沙道甚麼。師乃畫一圓相。僧曰。若不久參。
爭知與麼。師曰。失錢遭罪。○師住庵時。有行者至。徐
徐近繩牀。取拂子提起問。某甲喚這箇作拂子。庵主
喚作甚麼。師曰。不可更安名立字也。行者乃擲却拂
子。曰著甚死急。【頌】師問僧。外面是甚麼聲。曰蛇齩蝦
蟆聲。師曰。將謂眾生苦。更有苦眾生。○師問靈雲。行
脚事大。乞師指南。雲曰。浙中米作麼價。師曰。若不是
道怤。洎作米價會却。○僧問。如何是清淨法身。師曰。
紅日照青山。如何是法身向上事。師曰。風吹雪不寒。
【頌】問學人未達其源。請師方便。師曰。是甚麼源。曰其
源。師曰。若是其源。爭受方便。僧禮拜。退後。侍者問。和
尚適來莫是成褫伊麼。師曰無。曰莫是不成褫伊麼。
師曰無。曰未審意旨如何。師曰。一點水墨。兩處成龍。
○師看經次。僧問。和尚看甚麼經。師曰。我與古人鬬
百草。師却問汝會麼。曰少年也曾恁麼來。師曰。如今
作麼生。僧舉拳。師曰。我輸汝也。○上堂。如今事不得
已。向汝道。各自驗看實箇親切。既恁麼親切。到汝分
上。因何特地生疎祇為拋家日久。流浪年深。一向緣
塵。致見如此所以喚作背覺合塵。亦名捨父逃逝。今
勸兄弟。未歇歇去好。未徹徹去好。大丈夫兒。得恁麼
無氣槩。還惆悵麼。終日茫茫地。且覓取箇管帶路好。
也無人問我管帶一路。僧問。如何是管帶一路。師噓
噓曰。要棒喫即道。曰恁麼則學人罪過也。師曰。幾被
<pb n="494"/>
汝打破蔡州。○問僧近離甚處曰石橋。師曰。本分事
作麼生。曰近離石橋。師曰。我豈不知你近離石橋。本
分事作麼生。曰和尚何不領話。師便打。僧曰。某甲話
在。師曰。你但喫棒。我要這話行。○僧問。新年頭還有
佛法也無。師曰有。曰如何是新年頭佛法。師曰。元正
啟祚。萬物咸新。曰謝師答話。師曰。鏡清今日失利。【評】
【頌】問僧。門外甚麼聲。曰雨滴聲。師曰。眾生顛倒。迷己
逐物。曰和尚作麼生。師曰。洎不迷己。曰洎不迷己。意
旨如何。師曰。出身猶可易。脫體道應難。【頌】師因僧問。
如何是大道之源。師曰。從這裏流出【增收】。
<other>報恩懷嶽禪師</other>僧問。十二時中。如何行履。師曰。動即
死。曰不動時如何。師曰。猶是守古塚鬼。
<other>安國瑫禪師</other>僧問。常居正位底人。還消得人天供養
否。師曰。消不得。曰為甚麼消不得。師曰。是甚麼心行。
曰甚麼人消得。師曰。著衣喫飯底消得。
<other>睡龍道溥禪師</other>僧問。初心後學。近入叢林。方便門中。
乞師指示。師敲門枋。僧曰。向上還有事也無。師曰有。
曰如何是向上事。師再敲門枋。
<other>長生皎然禪師</other>僧問。古人有言。無明即佛性。煩惱不
須除。如何是無明即佛性。師忿然作色舉拳訶曰。今
日打這師僧去也。曰如何是煩惱不須除。師以手拏
頭曰。這師僧得恁麼發人業。○問路逢達道人。不將
語默對。未審將甚麼對。師曰。上紙墨。堪作甚麼。
<other>鵝湖孚禪師</other>【頌】一日不赴堂。侍者來請赴堂。師曰。我
今日在莊上喫油糍飽。者曰。和尚不曾出入。師曰。你
但去問取莊主。者方出門。忽見莊主歸。謝和尚到莊
喫油糍（攷頌古見南泉。古德兩章。今攷機緣。在會元鵝湖處）。○僧問。雪峰拋下
拄杖意作麼生。師以香匙拋下地。僧曰。未審此意如
何。師曰。不是好種出去。
<other>隆壽紹卿禪師</other>因侍雪峰山行。見芋葉動。峰指動葉
示之。師曰。紹卿甚生怕怖。峰曰。是汝屋裏底。怕怖甚
麼。師於此有省。
<other>永福從弇禪師</other>僧問。儒門以五常為極則。未審宗門
以何為極則。師良久。僧曰。恁麼則學人造次也。師曰。
好與拄杖。○問。不向問處領。猶是學人問處。和尚如
何。師曰。喫茶去。
<other>雲蓋歸本禪師</other>初謁雪峰。禮拜次。峰下禪牀跨背而
坐。師於此有省。住後僧問。如何是西來的的意。師乃
搊住。其僧變色。師曰。我這裏無這箇。
<other>洛京南院和尚</other>有儒者博覧古今。時呼為張百會。謁
師。師問莫是張百會麼。曰不敢。師以手於空畫一畫。
曰會麼。曰不會。師曰。一尚不會。甚麼處得百會來。
<other>法海行周禪師</other>僧問。如何是道中寶。師曰。不露光。曰
莫便是否。師曰。是即露也。
<other>杭州龍井通禪師</other>僧問。如何是龍井龍。師曰。意氣天
然別。神工畵不成。曰為甚麼畵不成。師曰。出羣不帶
角。不與類中同。曰還解行雨也無。師曰。普潤無邊際。
處處皆結粒。曰還有宗門中事也無。師曰有。曰如何
是宗門中事。師曰。從來無形段。應物不曾虧。
<other>杭州龍興宗靖禪師</other>初參雪峰。誓充飯頭。勞逾十載。
甞於眾堂中。祖一膊釘簾。峰覩而記曰。汝向後住持。
有千僧。其中無一人衲子也。師悔過回浙。住六通院。
錢王命居龍興寺。有眾千餘。唯三學講誦之徒。果如
雪峰所誌。
<other>南禪契璠禪師</other>上堂。若是名言妙句諸方總。道了也。
今日眾中。還有超第一義者。致將一問來。若有。即不
孤負於人。僧問。如何是第一義。師曰。何不問第一義。
曰見問。師曰。已落第二義也。
<other>越山師鼐禪師</other>初參雪峯而染指。後因閩王請於清
風樓齋。坐久。舉目忽覩日光。豁然頓曉而有偈曰。清
風樓上赴官齋。此日平生眼豁開。方信普通年遠事。
不從葱嶺帶將來。歸呈雪峯。峯然之。師臨終示偈曰。
眼光隨色盡耳識逐聲消。還源無別旨。今日與明朝。
<pb n="495"/>
<other>極樂元儼禪師</other>僧問。如何是極樂家風。師曰。滿目看
不盡。○問萬法本無根。未審教學人承當甚麼。師曰。
莫寐語。
<other>潮山延宗禪師</other>因資福來謁。師下禪牀相接。福問和
尚住此山得幾年也。師曰。鈍鳥棲蘆。困魚止濼。曰恁
麼則真道人也。師曰。且坐喫茶。
<other>普通普明禪師</other>僧問。如何是佛性。師曰汝無佛性。曰
蠢動含靈。皆有佛性。學人為何却無。師曰。為汝向外
求。
<other>太原孚上座</other>【頌】初在揚州光孝寺。講涅槃經。有禪者
阻雪。因往聽講。至三因佛性。三德法身。廣談法身妙
理。禪者失笑。師講罷。請禪者喫茶。白曰。某甲素志狹
劣。依文解義。適蒙見笑。且望見教。禪者曰。實笑座主
不識法身。師曰。如此解說何處不是。曰請座主更說
一遍。師曰。法身之理。猶若太虗。竪窮三際。橫亘十方。
彌綸八極。包括二儀。隨緣赴感。靡不周徧。曰不道座
主說不是。祇是說得法身量邊事。實未識法身在師
曰。既然如是。禪德當為我說。曰座主還信否。師曰。焉
敢不信。曰若如是。座主輟講旬日。於室內端然靜慮。
收心攝念。善惡諸緣。一時放却。師一依所教。從初夜
至五更。聞皷角聲。忽然契悟。便去扣門。禪者曰。阿誰。
師曰某甲。禪者咄曰。教汝傳持大教。代佛說法。夜來
為甚麼醉酒臥街師曰。禪德。自來講經。將生身父母
鼻孔搊揑。從今已去更不敢如是。禪者曰。且去。來日
相見。師遂罷講徧歷諸方。○甞遊浙中。登徑山法會
一日於大佛殿前。有僧問。上座曾到五臺否。師曰。曾
到。曰還見文殊麼。師曰見。曰甚麼處見。師曰。徑山佛
殿前見。其僧後適閩川。舉似雪峯。峯曰。何不教伊入
嶺來。師聞乃趣裝而邁。初至雪峯廨院憩錫。因分柑
子與僧。長慶問甚麼處將來。師曰。嶺外將來。由遠涉
不易。擔負將來。師曰。柑子柑子。【頌】次日上山。雪峯聞。
乃集眾。師到法堂上顧視雪峯。便下看知事。明日却
上禮拜。曰某甲昨日觸忤和尚。峯曰。知是般事便休。
○峯一日見師。乃指日示之。師搖手而出。峯曰。汝不
肯我那。師曰。和尚搖頭。某甲擺尾。甚麼處是不肯。峰
曰。到處也須諱却。○一日眾僧晚參。峰在中庭臥。師
曰。五州管內。祇有這老和尚較些子。峰便起去。○峰
甞問師。見說臨濟有三句是否師曰是曰作麼生是
第一句。師舉目視之。峰曰。此猶是第二句。如何是第
一句。師叉手而退。自此雪峰深器之。室中印解。師資
道契。更不它遊而掌浴焉。【頌】一日玄沙上問訊雪峰。
峰曰。此間有個老鼠子。今在浴室裏。沙曰。待與和尚
勘過。言訖。到浴室遇師打水。沙曰。相看上座。師曰。已
相見了。沙曰。甚麼劫中曾相見。師曰。瞌睡作麼。沙却
入方丈白雪峰曰。已勘破了。峰曰。作麼生勘伊。沙舉
前話。峰曰。汝著賊也。【頌】鼓山問師父母未生時鼻孔
在甚麼處。師曰。老兄先道。山曰。如今生也。汝道在甚
麼處。師不肯。山却問作麼生。師曰。將手中扇子來。山
與扇子。再徵前話師搖扇不對。山罔測。乃敺師一拳。
【頌】皷山赴大王請。雪峰門送。回至法堂。乃曰。一隻聖
箭。直射九重城裏去也。師曰。是伊未在。峰曰。渠是徹
底人。師曰。若不信。待某甲去勘過。遂趂至中路。便問。
師兄向甚麼處去。山曰。九重城裏去。師曰。忽遇三軍
圍繞時如何。山曰。它家自有通霄路。師曰。恁麼則離
宮失殿去也。山曰。何處不稱尊。師拂袖便回。峰問如
何。師曰。好隻聖箭。中路折却了也遂舉前話。峰乃曰。
奴。渠語在。師曰。這老凍膿。猶有鄉情在。○僧問。如何
是觸目菩提。師踢狗子作聲走僧無對。師曰。小狗子。
不消一踢。
<other>南嶽惟勁禪師</other>師雪峰而友玄沙。深入玄奧。一日問
鑑上座。聞汝註楞嚴是否。鑑曰。不敢。師曰。二文殊作
麼生註。曰請師鑑。師乃揚袂而去（甞續寶林傳四卷又著南嶽高僧傳）。
<other>白兆志圓禪師</other>僧問。諸佛心印。甚麼人傳師曰。達磨
<pb n="496"/>
大師。曰達磨爭能傳得。師曰。汝道甚麼人傳得。○問
如何是直截一路。師曰。截。○問如何是佛法大意。師
曰苦。○問如何是道。師曰。普。○問如何是學人自己。
師曰。失。○問如何是得無山河大地去。師曰。不起見。
（會元七卷終）
<other>瑞峰神祿禪師</other>久為瑞巖侍者。後開山創院。學侶依
附。師有偈曰。蕭然獨處意沉吟。誰信無言發妙音。終
日法堂唯靜坐。更無人問本來心有僧朋彥問曰。如
何是本來心。師召朋彥。彥應諾師曰。與老僧點茶來。
彥於是信入。
<other>黃龍誨機禪師</other>初參巖頭。問如何是祖師西來意。頭
曰。你還解救糍麼。師曰。解。頭曰。且救糍去後到玄泉。
問如何是祖師西來意。泉拈起一莖皂角曰。會麼。師
曰。不會。泉放下皂角。作洗衣勢。師便禮拜。曰信知佛
法無別。泉曰。你見甚麼道理。師曰。某甲曾問巖頭。頭
曰。你還解救糍麼。救糍也祇是解粘。和尚提起皂角。
亦是解粘。所以道無別。泉呵呵大笑。師遂有省。【頌】僧
問。風恬浪靜時如何。師曰。百尺竿頭五兩垂。
<other>明招德謙禪師</other>受羅山印記。靡滯於一隅。激揚玄旨。
諸老宿皆畏其敏捷。後學鮮敢當其鋒者。○師在婺
州智者寺。居第一座。尋常不受淨水主事嗔曰。上座
不識觸淨。為甚麼不受淨水。師跳下牀。提起淨缾曰。
這箇是觸是淨。事無語。師乃撲破。自爾道聲遐播。眾
請居明招山。○上堂。全鋒敵勝。罕遇知音。同死同生。
萬中無一。尋言逐句。其數河沙。舉古舉今。滅胡種族。
向上一路。啐⿰口豕猶乖。儒士相逢。握鞭回首。沙門所見
誠實苦哉。拋却真金。隨隊撮土。報諸稚子。莫謾波波
解得它玄。猶兼瓦礫。不如一擲。騰空太虗祇這靈鋒。
阿誰敢近。任君來箭。方稱丈夫。擲欲吞聲不消一攫。
○師長到坦長老處。坦曰。夫參學。一人所在亦須到。半
人所在亦須到。師便問一人所在即不問。作麼生是
半人所在。坦無對。後令小師問師。師曰。汝欲識半人
所在麼。也祇是弄泥團漢。【頌】一日天寒上堂。眾纔集。
師曰。風頭稍硬不是汝安身立命處。且歸暖室商量。
便歸方丈大眾隨至立定。師又曰。纔到暖室。便見瞌
睡。以拄杖一時趂下。
<other>大寧微禪師</other>上堂。還有騰空底麼。出來。眾無出者。師
說偈曰。騰空正是時。應須眨上眉。從茲出倫去。莫待
白頭兒。
<other>天竺義澄禪師</other>在羅山數載。後因山示疾。師問百年
後。忽有人問和尚。以何指示。山乃放身便倒。師從此
契悟。
<other>羅山義因禪師</other>僧問承古有言。自從認得曹谿路。了
知生死不相關。曹谿路即不問。如何是羅山路。師展
兩手。僧曰。恁麼則一路得通。諸路亦然。師曰。甚麼諸
路。僧近前叉手。師曰。靈[鴳-女+隹]烟霄外。鈍鳥不離窠。○問
教中道。順法身。萬象俱寂。隨智用。萬象齊生。如何是
萬象俱寂。師曰。有甚麼。曰如何是萬象齊生。師曰。繩
牀椅子。
<other>羅漢桂琛禪師</other>一日為眾宣戒本。布薩已乃曰。持戒
但律身而已。非真解脫也。依文作解。豈發聖智乎。於
是訪南宗。初謁雲居雪峰。參訊勤恪。然猶未有所見。
後造玄沙。一言啟發廓爾無惑。沙問三界唯心。汝作
麼生會。師指椅子曰。和尚喚這箇作甚麼。曰椅子。師
曰。和尚不會三界唯心。曰我喚這箇作竹木。汝喚作
甚麼。師曰。桂琛亦喚作竹木。曰盡大地覓一個會佛
法底人不可得。師自爾愈加激勵。沙每因誘廸學者
流出諸三昧。皆命師為助發。師雖處眾韜晦。然聲譽
甚遠。時漳牧王公。建精舍曰地藏。請師開法。【頌】因插
田次。見僧。乃問從甚處來。曰南州師曰。彼中佛法如
何。曰商量浩浩地。師曰。爭如我這裏栽田博飯喫。曰
爭奈三界何。師曰。喚甚麼作三界。○問僧甚處來。曰
南方來。師曰。南方知識有何言句示徒。曰彼中道。金
<pb n="497"/>
屑雖貴。眼裏著不得。師曰。我道須彌在汝眼裏。○後
遷羅漢。大闡玄要。上堂。宗門玄妙。為當祇恁麼也。更
別有奇特。若別有奇特。汝且舉將來看。若無去。不可
將兩個字。便當却宗乘也。何者兩個字。謂宗乘教乘
也。汝纔道著宗乘。便是宗乘。道著教乘便是教乘。禪
德。佛法宗乘。元來由汝口裏安名立字。作取說取。便
是也。斯須向這裏說平說實說圓說常。禪德。汝喚甚
麼作平實。把甚麼作圓常。傍家行脚。理須甄別。莫相
埋沒。得些子聲色名字。貯在心頭。道我會解。善能揀
辨。汝且會個甚麼。揀個甚麼。記持得底是名字。揀辨
得底是聲色。若不是聲色名字。汝又作麼生記持揀
辨風吹松樹。也是聲。蝦蟇老鵶呌。也是聲。何不那裏
聽取。揀擇去。若那裏有個意度模樣。祇如老師口裏。
又有多少意度。與上座。莫錯。即今聲色摐摐地。為當
相及不相及。若相及。即汝靈性金剛祕密。應有壞滅
去也。何以如此。為聲貫破汝耳。色穿破汝眼。因緣即
塞却汝。幻妄走殺汝。聲色體爾不可容也。若不相及。
又甚麼處得聲色來。會麼。相及不相及。試裁辨看。少
間又道。是圓常平實。甚麼人恁麼道。未是黃夷村裏
漢。解甚麼說。是它古聖乖些子相助顯發。今時不識
好惡。便安圓實。道我別有宗風玄妙。釋迦佛無舌頭
不如汝些子。便恁麼點[(曷-曰)/月]。若論殺盜婬罪。雖重猶輕
尚有歇時。此個謗般若。瞎却眾生眼。入阿鼻地獄。吞
鐵丸。莫將為等閒。所以古人道。過在化主不干汝事。
珍重。○保福僧到。師問彼中佛法如何。曰有時示眾
道塞却你眼。教你覰不見。塞却你耳。教你聽不聞。坐
却你意。教你分別不得。師曰。吾問你不塞你眼。見個
甚麼。不塞你耳。聞個甚麼。不坐你意。作麼生分別。【頌】
翫月次。乃曰。雲動有雨去。有僧曰。不是雲動。是風動。
師曰。我道雲亦不動風亦不動。曰和尚適來又道雲
動。師曰。阿誰罪過。○師見僧。舉拂子曰。還會麼曰。謝
和尚慈悲示學人。師曰。見我竪拂子。便道示學人。汝
每日見山見水。可不示汝。又見僧來舉拂子。其僧讚
歎禮拜。師曰。見我竪拂子便禮拜。讚歎。那裏掃地竪
起掃帚。為甚麼不讚歎。【頌】僧問。以字不成。八字不是。
未審是甚麼字。師曰。汝實不會那。曰學人實不會。師
曰。看取下頭註脚。
<other>天龍明真禪師</other>得法玄沙。復回浙中。錢武肅王請出
世開法。上堂。若直舉宗風。獨唱本分事。便同於頑石。
若言絕凡聖。消息。無大地山河盡十方世界都是一
隻眼。此乃事不獲已。恁麼道。還會麼。若更不會。聽取
一頌。盲聾瘖瘂是仙陀。滿眼時人不奈何。祇向目前
須體妙。身心萬象與森羅。○僧問蓮花未出水時如
何。師曰。誰人不知。曰出水後如何。師曰。馨香目擊。
<other>僊宗契苻禪師</other>僧問。飛岫巖邊華子秀。仙境臺前事
若何。師曰。無價大寶光中現。暗客惽惽爭奈何。曰優
曇華拆人皆覩。向上宗乘意若何。師曰。闍黎若問宗
乘意。不知靜處薩婆訶。
<other>白龍道⿱文巾禪師</other>僧問。請師答無賓主話。師曰。昔年曾
記得。曰即今如何。師曰。非但耳聾。亦兼眼暗。○問請
和尚生機答話。師曰。把紙筆來錄將去。
<other>安國慧球禪師（亦曰中塔）</other>僧問佛法大意。從何方便頓入。
師曰。入是方便。○問雲自何山起。風從何㵎生。師曰。
盡力施為。不離中塔。○上堂。我此間粥飯因緣。為兄
弟舉唱。終是不常。欲得省要。却是山河大地。與汝發
明。其道既常。亦能究竟。若從文殊門入者。一切無為
土木瓦礫。助汝發機。若從觀音門入者。一切音響蝦
蟆蚯蚓。助汝發機。若從普賢門入者。不動步而到以
此三門。方便示汝。如將一隻折箸。攪大海水。令彼魚
龍。知水為命。會麼。若無智眼而審諦之。任汝百般巧
妙。不為究竟。○僧問學人近入叢林。不明己事。乞師
指示。師以杖指之曰會麼。曰不會。師曰。我恁麼為汝。
却成抑屈人。還知麼。若約當人分上從來底事。不論
<pb n="498"/>
初入叢林。及過去諸佛。不曾乏少。如大地水。一切魚
龍。初生及至老死。所受用水。悉皆平等。○問如何是
大庾嶺頭事。師曰。料汝承當不得。曰重多少。師曰。這
般底。論劫不奈何。
<other>螺峰冲奧禪師</other>僧問牛頭未見四祖時如何。師曰。德
重鬼神欽。曰見後如何。師曰。通身聖莫測。○問如何
是本來人。師曰。惆悵松蘿境界危。
<other>泉州睡龍山和尚</other>上堂。舉拄杖曰。三十年住山。得它
氣力。時有僧問和尚得它甚麼氣力。師曰。過谿過嶺。
東拄西拄（招慶云。我不恁麼道。僧問和尚作麼生道。慶以杖下地拄行）。
<other>大章契如庵主</other>素蘊孤操。志探祖道。預玄沙之室。頴
悟幽旨。玄沙記曰。子禪已逸格則。它後要一人侍立
也無。師自此不務聚徒。不畜童侍。隱于小界山。刳大
杇杉。若小庵。但容身而已。凡經遊僧至。隨扣而應。無
定開示。
<other>雲峰光緒禪師</other>上堂。但以眾生日用而不知。譬如三
千大千世界。日月星辰。江河淮濟。一切含靈。從一毛
孔。入一毛孔。毛孔不小。世界不大。其中眾生。不覺不
知。若要易會。上座日用。亦復不知。
<other>國清師靜上座</other>始遇玄沙示眾曰。汝諸人但能一生
如喪考妣。吾保汝究得徹去。師躡前語問曰。祇如教
中道。不得以所知心。測度如來無上知見。又作麼生。
沙曰。汝道究得徹底。所知心還測度得及否。師從此
信入。後居天台。三十餘載不下山。博綜三學。操行孤
立。禪寂之餘常閱龍藏。遐邇欽重。時謂大靜上座。○
甞有人問。弟子每當夜坐。心念紛飛。未明攝伏之方。
願垂示誨。師曰。如或夜間安坐。心念紛飛。却將紛飛
之心。以究紛飛之處。究之無處。則紛飛之念何存。反
究究心。則能究之心安在。又能照之智本空。所緣之
境亦寂。寂而非寂者。葢無能寂之人也。照而非照者。
葢無所照之境也。境智俱寂。心慮安然。外不尋枝。內
不住定。二途俱泯。一性怡然。此乃還源之要道也。○
師因覩教中幻義。乃述一偈。問諸學流曰。若道法皆
如幻有。造諸過惡應無咎。云何所作業不忘。而藉佛
慈興接誘。○時有小靜上座答曰。幻人興幻幻輪圍。
幻業能招幻所持。不了幻生諸幻苦。覺知如幻幻無
為。
<other>招慶道匡禪師</other>上堂次。大眾擁法座而立。師曰。這裏
無物。諸人苦恁麼相促相拶作麼。擬心早沒交涉。更
上門上戶。千里萬里。今既上來。各著精彩。招慶一時
拋與諸人。好麼。乃曰。還接得也無。眾無對。師曰。勞而
無功。便陞座。復曰。汝諸人得甚麼鈍。看他古人一兩
個。得恁麼快。纔見便負將去。也較些子。若有此箇人。
非但四事供養。便以琉璃為地。白銀為壁。亦未為貴。
帝釋引前。梵王隨後。攪長河為酥酪。變大地為黃金。
亦未為足。直得如是。猶更有一級在。還委得麼。珍重。
<other>報恩寶資禪師</other>僧問。學人初心。請師示箇入路。師遂
側掌示之。曰還會麼。曰不會。師曰。獨掌不浪鳴。
<other>報慈光雲禪師</other>問僧。近離甚處。曰臥龍師。曰在彼多
少時。曰經冬過夏。師曰。龍門無宿客。為甚在彼許多
時。曰師子窟中無異獸。師曰。汝試作師。子吼看。曰若
作師子吼。即無和尚。師曰。念汝新到。放汝三十棒。○
閩王問。報慈與神泉。相去近遠。師曰。若說近遠。不如
親到。師却問。大王日應千差。是甚麼心。王曰。甚麼處
得心來。師曰。豈有無心者。王曰。那邊事作麼生。師曰。
請向那邊問。王曰。大師謾別人即得。○僧問。大眾臻
湊。請師舉揚。師曰。更有幾人未聞。曰恁麼則不假上
來也。師曰。不上來且從。汝向甚麼處會。曰若有處所。
即孤負和尚去也。師曰。祇恐不辨精粗。
<other>開先紹宗禪師</other>江南李主。巡幸洪井。入山瞻謁。請上
堂。令僧問。如何是開先境。師曰。最好。是一條界破青
山色。曰如何是境中人。師曰。拾枯柴。煑布水。國主益
加欽重。
<pb n="499"/>
<other>傾心法瑫禪師</other>僧問。如何是不朝天子。不羨王侯底
人。師曰。每日三條線。長年一衲衣。曰未審此人還紹
宗風也無。師曰。鵲來頭上語。雲向眼前飛。
<other>水陸洪儼禪師</other>上堂。大眾集定。師下座捧香爐巡行
大眾前。曰供養十方諸佛。便歸方丈。
<other>廣嚴咸澤禪師</other>僧問。不與萬法為侶者。是甚麼人。師
曰。城中青史樓。雲外高峰塔。○問如何是佛法大意。
師曰。幽㵎泉清。高峰月白。
<other>報慈慧朗禪師</other>上堂。從上諸聖。為一大事因緣故。出
現於世。[逅-口+巿]相告報。是汝諸人還會麼。若不會。大不容
易。僧問。如何是一大事。師曰。莫錯相告報麼。曰恁麼
則學人不疑也。師曰。爭奈一翳在目。
<other>石佛靜禪師</other>上堂。若道素面相呈。猶添脂粉。縱離添
過。猶有負𠎝。諸人且作麼生體悉。
<other>觀音清換禪師</other>上堂。諸禪德。若要論禪說道。舉唱宗
風。祇如當人分上以一毛端上。有無量諸佛。轉大法
輪。於一塵中。現寶王剎。佛說眾生說山河大地一時
說。未甞間斷。如毗沙門王。始終不求外寶。既各有如
是家風。阿誰欠少。不可更就別人處分也。僧問。如何
是法界性。師曰。汝身中有萬象。曰如何體得。師曰。虗
谷尋聲。更求本末。
<other>東禪可隆禪師</other>上堂。大好省要。自不仙陀。若是聽響
之流。不如歸堂向火。珍重。
<other>僊宗守玭禪師</other>僧問。十二時中常在底人。還消得人
天供養也無。師曰。消不得。曰為甚麼消不得。師曰。為
汝常在。曰祇如常不在底人。還消得也無。師曰。驢年。
<other>永安懷烈禪師</other>上堂。顧視左右曰。患謇作麼。便歸方
丈。○上堂。良久曰。幸自可憐生。又被污却也。
<other>龜山和尚</other>【頌】有人舉裴相國啟建法會。問僧看甚麼
經。曰無言童子經。公曰。有幾卷。曰兩卷公曰。既是無
言。為甚麼却有兩卷。僧無對。師代曰。若論無言。非唯
兩卷（頌見斐休）。
<other>報慈從環禪師</other>僧問。承古有言。今人看古教。未免心
中閙。欲免心中閙。應須看古教。如何是古教。師曰。如
是我聞。曰如何是心中閙。師曰。那畔⿱少隹兒聲。
<other>太傅王延彬居士</other>【評】到招慶煎茶。朗上座與明招把
銚。忽飜茶銚。公問。茶鑪下是甚麼。朗曰。捧鑪神。公曰。
既是捧鑪神。為甚麼飜却茶。朗曰。事官千日。失在一
朝。公拂袖便出。明招曰。朗上座喫却招慶飯了。却向
外邊打野榸。朗曰。上座作麼生。招曰。非人得其便。
<other>延壽慧輪禪師</other>僧問。如何是一色。師曰。青黃赤白。曰
大好一色。師曰。將謂無人。也有一箇半箇。
<other>報慈文欽禪師</other>僧問。如何是諸佛境。師曰。雨來雲霧
暗。晴乾日月明。○問如何是妙覺明心。師曰。今冬好
晚稻。出自秋雨成。○問如何是妙用河沙。師曰。雲生
碧岫。雨降青天。○問如何是平常心合道。師曰。喫茶
喫飯隨時過。看水看山實暢情。
<other>鳳凰山從琛禪師</other>僧問。如何是和尚家風。師曰。門風
相似。即無阻矣。汝不是其人。曰忽遇其人時。又如何。
師曰。不可預搖待痒。○問學人根思遲回。方便門中。
乞師傍瞥。師曰傍瞥。曰深領師旨。安敢言乎。師曰。太
多也。
<other>永隆慧瀛禪師</other>僧問。無為無事人。為甚麼却是金鎻
難。師曰。為斷粗纖。貴重難留。曰為甚麼道無為無事
人。逍遙實快樂。師曰。為閙亂且要斷送。
<other>嶽麓山和尚</other>僧問。如何是聲色外句。師曰。猿啼鳥呌。
○問截舌之句。請師舉揚。師曰。日能熱。月能涼。
<other>後招慶和尚</other>僧問。如何是和尚家風。師曰。一缾兼一
鉢。到處是生涯。○問如何是佛法大意。師曰。擾擾忩
忩。晨鷄暮鐘。
<other>建山澄禪師</other>僧問。一代時教。接引今時。未審祖宗。如
何示人。師曰。一代時教。已有人問了也。曰和尚如何
示人。師曰。惆悵庭前紅莧樹。年年生葉不生華。
<pb n="500"/>
<other>招慶省僜禪師</other>開堂陞座。僧問。同學人全身不會。請
師指示。師曰。還解笑得麼。乃曰。叢林先達者。不敢相
觸忤。若是初心後學。未信直須信取。未省直須省取。
不用掠虗。諸人本分去處。未有一時不顯露。未有一
物解葢覆得。如人若要知。不用移絲髮地。不用少許
工夫。但向博地凡夫位中。承當取。豈不省心力。既能
省得。便與諸佛齊肩。依而行之。緣此事是箇白淨去
處。今日須得白淨身心合他始得。自然合古合今。脫
生離死。古人云。識心達本。解無為法。方號沙門。如今
諸官大眾。各須體取好。莫全推過。師僧分上佛法平
等。上至諸佛。下至一切。共同此事。既然如此。誰有誰
無。王事之外。亦須努力。適來說如許多般。葢不得已
而已。莫道從上宗門。合恁麼語話。祇如從上宗門。合
作麼生。還相悉麼。若有人相悉。山僧今日雪得去也。
久立大眾。珍重。○示坐禪方便頌曰。四威儀內坐為
先。澄濾身心漸坦然。瞥爾有緣隨濁界。當須莫續是
天年。修持祇學從功路。至理寧論在那邊。一切時中
常管帶。因緣相凑豁通玄。○示執坐禪者曰。大道分
明絕點塵。何須長坐始相親。遇緣儻解無非是。處憒
那能有故新。散誕肯齊支遁侶。逍遙曷與慧休隣。或
遊泉石或闤闠。可謂煙霞物外人。
<other>天竺子儀禪師</other>僧問。丹霞燒木佛。意旨如何。師曰。寒
即圍爐向猛火。曰還有過也無。師曰。熱即竹林溪畔
坐。問如何修行。即得與道相應。師曰。高卷吟中箔。濃
煎睡後茶。
<other>白雲智作禪師</other>一日鼓山上堂。召大眾。眾皆回眸。山
披襟示之。眾罔措。唯師朗悟厥旨。入室印證。又參次。
山召曰。近前來。師近前。山曰。南泉喚院主。意作麼生。
師斂手端容。退身而立。山莞然奇之。○住後上堂。還
有人向宗乘中致得一問來麼。待山僧向宗乘中答。
時有僧出禮拜。師便歸方丈。○僧問。如何是枯木裏
龍吟。師曰。火裏蓮生。曰如何是髑髏裏眼睛。師曰。泥
牛入海。
<other>龍山文義禪師</other>上堂。若舉宗乘。即院寂境荒。若留委
問。更待箇甚麼。還有人委悉麼。出來驗看。若無人委
悉。且莫掠虗好。便下座。
<other>鼓山智嶽禪師</other>初遊方至鄂州黃龍。問久嚮黃龍。及
乎到來。祇見赤斑蛇。龍曰。汝祇見赤斑蛇。且不識黃
龍。師曰。如何是黃龍。龍曰。滔滔地。師曰。忽遇金翅鳥
來。又作麼生。龍曰。性命難存。師曰。恁麼則被他吞却
去也。龍曰。謝闍黎供養。師便禮拜。
<other>報恩清護禪師</other>開堂日。僧問。諸佛出世。天花亂墜。和
尚出世。有何祥瑞。師曰。昨日新雷發。今朝細雨飛。
<other>瑞巖師進禪師</other>僧問。如何是瑞巖境。師曰。重重疊嶂
南來遠。北向皇都咫尺間。曰如何是境中人。師曰。萬
里白雲朝瑞嶽。微微細雨灑簷前。曰未審如何親近
此人。師曰。將謂闍黎親入室。元來猶隔萬重關。
<other>報國照禪師</other>上堂。我若全機。汝向甚麼處摸索。葢為
根器不等。便成不具慚愧。遠委得麼。如今與諸仁者。
作個入底門路。乃敲繩牀兩下曰。還見麼。還聞麼。若
見便見。若聞便聞。莫向意識裏卜度。却成妄想顛倒。
無有出期。珍重。
<other>龍冊子興禪師</other>僧問。正位中還有人成佛否。師曰。誰
是眾生。曰若恁麼則總成佛去也。師曰。還我正位來。
曰如何是正位。師曰。汝是眾生。
<other>佛隩知默禪師</other>僧問。如何是佛隩家風。師曰。送客不
離三步內。邀賓祇在草堂前。○上堂。山僧如今看見
諸上座恁麼行脚。喫辛喫苦。盤山涉㵎。終不為觀看
州縣。參尋名山勝跡。莫非為此一大事。如今且要諸
人於本分參問中。通箇消息來。雲山敢與證明。非但
雲山證明。乃為禪林佛剎。亦與證明。還有甚麼生。眾
皆散去。便下座。
<other>南禪遇緣禪師</other>上堂。此箇事可作恁麼生。時有僧出
<pb n="501"/>
曰。請師道。師曰。睦州谿苔。錦城石閣。
<other>資福智遠禪師</other>僧問。師唱誰家曲。宗風嗣阿誰。師曰。
雪嶺峰前月。鏡湖波裏明。○問諸佛出世。天雨四花。
地搖六動。和尚今日。有何祥瑞。師曰。一物不生全體
露。目前光彩阿誰知。
<other>烏巨儀晏禪師</other>甞入定于叢竹間。蟻蠧其衣。敗葉沒
陛。子湖訥禪師。未知師所造淺深。問曰。子所住定葢
小乘定耳。時方啜茶。師呈起橐曰。是大是小。訥駭然。
<other>白鹿貴禪師</other>僧問。牛頭未見四祖時。百鳥銜花供養。
見後為甚麼不來。師曰。曙色未分人盡望。及乎天曉
也如常。
<other>長慶藏用禪師</other>上堂。眾集。以扇子拋向地上曰。愚人
謂金是土。智者作麼生。後生可畏。不可總守愚去也。
還有人道得麼。出來道看。時有僧出禮拜。退後而立。
師曰。別更作麼生。曰請和尚明鑑。師曰。千年桃核。
<other>瑞峰智端禪師</other>初參安國。見僧問。如何是萬象之中
獨露身。國舉一指。其僧不薦。師於是冥契玄旨。乃入
室白曰。適來見那僧問話。智端有箇省處。國曰。汝見
甚麼道理。師亦舉一指。曰這箇是甚麼。國然之。師禮
謝。○住後上堂。舉拂子曰。曹谿用不盡底。時人喚作
頭角生。山僧拈來拂蚊子。薦得乾坤陷落。○有僧夜
參。師曰阿誰。曰某甲。師曰。泉州砂糖。舶上檳榔。僧良
久。師曰會麼。曰不會。師曰。你若會。即廓清五蘊。吞盡
十方。○問如何是西來意。師曰。木馬走似煙。石人趂
不及。
<other>僊宗明禪師</other>上堂。幸有如是門風。何不烜赫地紹續
取去。若也紹得。不在三界。若出三界。即壞三界。若在
三界。即礙三界。不礙不壞。是出三界。是不出三界。恁
麼徹去。堪為佛法種子。人天有賴。時有僧問。拏雲不
假風雷便。迅浪如何透得身。師曰。何得棄本逐末。
<other>安國祥禪師</other>僧問。應物現形。如水中月。如何是月。師
提起拂子。僧曰。古人為甚麼道。水月無形。師曰。見甚
麼。
<other>保福清豁禪師</other>參睡龍。龍問曰。豁闍黎。見何尊宿來。
還悟也未。曰清豁甞訪大章。得箇信處。龍於是上堂
集眾。召曰。豁闍黎出來。對眾燒香說悟處。老僧與汝
證明。師出眾。乃拈香曰。香已拈了。悟即不悟。龍大悅
而許之。○僧問。家貧遭劫時如何。師曰。不能盡底去。
曰為甚麼不能盡底去。師曰。賊是家親。曰既是家親。
為甚麼翻成家賊。師曰。內既無應。外不能為。曰忽然
捉敗時如何。師曰。內外絕消息。曰捉敗後功歸何所
師曰。賞亦未曾聞。曰恁麼則勞而無功也。師曰。功即
不無。成而不處。曰既是成功。為甚麼不處。師曰。不見
道。太平本是將軍致。不使將軍見太平。○師忽捨眾
欲入山待滅。乃遺偈曰。世人休說路行難。鳥道羊腸
咫尺間。珍重苧谿谿畔水。汝歸滄海我歸山。即往貴
湖卓庵。未幾謂門人曰。吾滅後。將遺骸施諸蟲蟻。勿
置墳塔。
<other>大龍山智洪禪師</other>僧問。如何是佛。師曰。即汝便是。曰
如何領會。師曰。更嫌鉢盂無柄那。○問如何是微妙。
師曰。風送水聲來枕畔。月移山影到牀前。【評】【頌】問色
身敗壞。如何是堅固法身。師曰。山花開似錦。㵎水湛
如藍。
<other>白馬山行靄禪師</other>【頌】僧問。如何是清淨法身。師曰。井
底蝦蟆吞却月。○問如何是白馬正眼。師曰。面南看
北斗。
<other>興教師普禪師</other>僧問。盈龍宮。溢海藏。真詮即不問。如
何是教外別傳底法。師曰。眼裏耳裏鼻裏。曰祇此便
是否。師曰。是甚麼。僧便喝。師亦喝。
<other>棗樹和尚（二世）</other>問僧。發足甚處。曰閩中。師曰俊哉。曰謝
師指示。師曰屈哉。僧作禮。師曰。我與麼道。落在甚麼
處。僧無語。師曰。彼自無瘡。勿傷之也。
<other>黃龍智顒禪師</other>僧問。如何是諸佛之本源。師曰。即此
<pb n="502"/>
一問是何源。曰恁麼則諸佛無異去也。師曰。延平劒
已成龍去。猶有刻舟求底人。
<other>玄都澄禪師</other>僧問。喜得趨方丈。家風事若何。師曰。西
風開曉露。明月正當天。曰如何拯濟。師曰。金鷄樓上
一下鼓。
<other>呂巖真人</other>字洞賓。初參黃龍。言下頓契。呂作偈曰。棄
却瓢囊摵碎琴。如今不戀汞中金。自從一見黃龍後。
始覺從前錯用心。龍囑令加護。
<other>普照瑜禪師</other>上堂。三十年後。大有人向這裏亡鋒結
舌去在。良久曰。還會麼。灼然。若不是真師子兒。爭識
得上乘之機。時有僧問。師子未出窟時如何。師曰。眾
獸徒然。曰出窟後如何。師曰。孤絕萬里。曰欲出不出
時如何。師曰。當衙者喪。曰向去事如何。師曰。決在臨
鋒。僧禮拜。師有頌曰。決在臨鋒處。天然師子機。嚬呻
出三界。非祖莫能知。
<other>清谿洪進禪師</other>在地藏時。居第一座。一日地藏上堂。
二僧出禮拜。藏曰俱錯。二僧無語。下堂。請益修山主。
修曰。汝自巍巍堂堂。却禮拜擬問他人。豈不是錯。師
聞之不肯。修乃問。未審上座又作麼生。師曰。汝自迷
暗。焉可為人。修憤然上方丈請益。藏指廊下曰。典座
入庫頭去也。修乃省過。【頌】一日師問修山主曰。明知
生是不生之理。為甚麼為生死之所流。修曰。筍畢竟
成竹去。如今作篾使還得麼。師曰。汝向後自悟去在。
修曰。某所見祇如此。上座意旨又如何。師指曰。這箇
是監院房。那箇是典座房。修即禮謝。○師經行次。眾
僧隨從。乃謂眾曰。古人有甚麼言句大家商量。時有
從[漪-大+(立-一)]上座。出眾擬問次。師曰。這沒毛驢。[漪-大+(立-一)]煥然省悟。
<other>清凉休復禪師</other>甞自謂曰。苟尚能詮。則為滯筏。將趨
凝寂。復患墮空。既進退莫決。捨二何之。乃參尋宗匠。
依地藏。經年不契。直得成病。入涅槃堂。一夜藏去看。
乃問。復上座安樂麼。師曰。某甲為和尚因緣背。藏指
燈籠曰。見麼。師曰見。藏曰。祇這箇也不背。師於言下
有省。○僧問。古人得箇甚麼。即便休歇去。師曰。汝得
箇甚麼。印不休歇去。○問忠座主。講甚麼經。曰法華
經。師曰。若有說法華經處。我現寶塔。當為證明。大德
講甚麼人證明。忠無對（法燈云。謝和尚燈明）。
<other>龍濟修禪師</other>【頌】初與法眼同參地藏。所得謂已臻極。
暨同辭至建陽途中。談次。眼忽問。古人道萬象之中
獨露身。是撥萬象不撥萬象。師曰不撥。眼曰。說甚麼
撥不撥。師懵然不知。却回地藏。藏問。子去未久。何以
却來。師曰。有事未決。豈憚䟦涉山川。藏曰。汝䟦涉許
多山川。也還不惡。師未諭旨。乃問。古人道萬象之中
獨露身。意旨如何。藏曰。汝道古人撥萬象不撥萬象。
師曰不撥。藏曰。兩箇也。師駭然。沉思而却問。未審古
人撥萬象不撥萬象。藏曰。汝喚甚麼作萬象。師方省
悟。再辭地藏。覲于法眼。眼語意。與地藏開示。前後如
一。【頌】上堂。具足凡夫法。凡夫不知。具足聖人法。聖人
不會。聖人若會。即是凡夫。凡夫若知。即是聖人。此兩
語。一理二義。若人辨得。不妨於佛法中。有箇入處。若
辨不得。莫道不疑好。珍重。○問僧甚處來。曰翠巖。師
曰。翠巖有何言句示徒。曰尋常道。出門逢彌勒。入門
見釋迦。師曰。與麼道。又爭得。曰和尚又如何。師曰。出
門逢阿誰。入門見甚麼。僧於言下有省。○上堂。聲色
不到處。病在見聞。言詮不及處。過在唇吻。僧問。離却
聲色。請和尚道。師曰。聲色裏問將來。【頌】問劫火洞然。
大千俱壞。未審這箇還壞也無。師曰不壞。曰為甚麼
不壞。師曰。為同於大千。○上堂。卷簾除却障。閉戶生
窒礙。祇這障與礙。古今無人會。會得是障礙。不會不
自在。○僧問。古鏡未磨時如何。師曰。照破天地。曰磨
後如何。師曰。黑漆漆地。○師有頌曰。風動心搖樹。雲
生性起塵。若明今日事。昧却本來人。○萬法是心光。
諸緣唯性曉。本無迷悟人。祇要今日了。
<other>延慶傳殷禪師</other>僧問。見色便見心。燈籠是色。那箇是
<pb n="503"/>
心。師曰。汝不會古人意。曰如何是古人意。師曰。燈籠
是心。【頌】問若能轉物。即同如來。未審轉甚麼物。師曰。
道甚麼。僧擬進語。師曰。這漆桶（此一則。按頌古。第一卷楞嚴經章內）。
<other>南臺守安禪師</other>僧問。寂寂無依時如何。師曰。寂寂底
聻。因示頌曰。南臺靜坐一爐香。終日凝然萬慮亡。不
是息心除妄想。都緣無事可思量。
<other>廣平玄旨禪師</other>上堂。還有人證明麼。若有人證明。亦
免孤負上祖。埋沒後來。若是尋言數句。大藏分明。若
是祖宗門中。怪及甚麼處恁麼道。亦是傍瞥之辭。○
僧問。如何是廣平境。師曰。地負名山秀。谿連海水清。
曰如何是境中人。師曰。汝問我答。○問如何是法身
體。師曰。廓落虗空絕點瑕。曰如何是體中物。師曰。一
輪明月散秋江。曰未審體與物分不分。師曰。適來道
甚麼。曰恁麼則不分也。師曰。穿耳胡僧笑點頭。
<other>靈峰志恩禪師</other>僧問。如何是佛。師曰。更是阿誰。曰既
然如此。為甚麼迷妄有差殊。師曰。但自不亡羊。何須
泣岐路。○問如何是靈峰境。師曰。萬疊青山如釘出。
兩條綠水若圖成。曰如何是境中人。師曰。明明密密。
密密明明。
<other>報劬玄應禪師</other>僧問。如何是第一義。師曰。如何是第
一義。曰學人請益。師何以倒問學人。師曰。汝適來請
益甚麼。曰第一義。師曰。汝謂之倒問邪。
<other>報恩宗顯禪師</other>僧問。離四句絕百非。請師道。師曰。青
紅花滿庭。○問不涉思量處。從上宗乘。請師直道。師
良久。僧曰。恁麼則聽響之流。徒勞側耳。師曰。早是粘
泥。
<other>太平清海禪師</other>僧問。古人道。不從請益得。祖師為甚
麼道誰得作佛。師曰。悟了方知。○問從上宗乘。次第
指授。未審今日如何舉唱。師曰。透出白雲深洞裏。名
花異草嶺頭生。
<other>興陽道欽禪師</other>僧問。如何是興陽境。師曰。松竹乍栽
山影綠。水流穿過院庭中。○問如何是佛。師曰。更是
甚麼。
<other>歸宗道詮禪師</other>僧問深山巖谷中。還有佛法也無。師
曰無。曰佛法徧在一切處。為甚麼却無。師曰。無人到。
○問如何是學人自己。師曰。牀窄先臥。粥稀後坐。
<other>天平山從[漪-大+(立-一)]禪師</other>僧問。大眾雲合。集談何事。師曰。香
煙起處森羅見（師有一則評頌機緣。見六卷西院明章內）。
<other>圓通德禪師</other>上堂。諸上座。明取道眼好。是行脚本分
事。道眼若未明。有甚麼用處。祇是移盤喫飯漢。道眼
若明。有何障礙。若未明得。強說多端。也無用處。無事
切須尋究。
<other>奉先慧同禪師</other>僧問。教中道。唯一堅密身。一切塵中
見。又道佛身充滿於法界。普現一切羣生前。於此二
途。請師說。師曰。唯一堅密身。一切塵中見。
<other>九峰義詮禪師</other>僧問。如何是祖師西來意。師曰。有力
者負之而趨。
<other>隆壽法騫禪師</other>上堂。今日隆壽出世。三世諸佛。森羅
萬象。同時出世。同時轉法輪。諸人還見麼。僧問。如何
是隆壽境。師曰。無汝插足處。曰如何是境中人。師曰。
未識境在。○有僧來參。次日請問心要。師曰。昨日相
逢序起居。今朝相見事還如。如何却覔呈心要。心要
如何特地疎。（會元八卷終）

禪宗正脉卷第四

<sarticle>禪宗正脉卷第五</sarticle>

<other>南嶽溈仰宗</other>
<other>溈山靈祐禪師</other>始究大小乘教。後參百丈。丈一見。許
之入室。遂居參學之首。【頌】侍立次。丈問誰。師曰某甲。
丈曰。汝撥鑪中有火否。師撥之曰無火。丈躬起深撥。
得少火。舉以示之曰汝道無。這箇聻。師由是發悟。禮
<pb n="504"/>
謝。陳其所解。丈曰。此乃暫時岐路耳。經云。欲識佛性
義。當觀時節因緣。時節既至。如迷忽悟。如忘忽憶。方
省己物。不從他得。故祖師云。悟了同未悟。無心亦無
法。祇是無虗妄凡聖等心。本來心法。元自備足。汝今
既爾。善自護持。次日同百丈入山作務。丈曰。將得火
來麼。師曰。將得來。丈曰。在甚處。師乃拈一枝柴。吹兩
吹。度與百丈。丈曰。如蟲禦木。【頌】司馬頭陀自湖南來。
謂丈曰。頃在湖南尋得一山。名大溈。是一千五百人
善知識所居之處。丈曰。老僧住得否。陀曰。非和尚所
居。丈曰何也。陀曰。和尚是骨人。彼是肉山。設居徒不
盈千。丈曰。吾眾中莫有人住得否。陀曰。待歷觀之時。
華林覺為第一座。丈令侍者請至。問曰。此人如何。陀
請謦欬一聲。行數步。陀曰不可。丈又令喚師。師時為
典座。陀一見。乃曰。此正是溈山主人也。丈是夜召師
入室囑曰。吾化緣在此。溈山勝境。汝當居之。嗣續吾
宗。廣度後學。而華林聞之曰。某甲忝居上首。典座何
得住持。丈曰。若能對眾下得一語出格。當與住持。即
指淨瓶問曰。不得喚作淨瓶。汝喚作甚麼。林曰。不可
喚作木𣔻也。丈乃問師。師踢倒淨瓶便出去。丈笑曰。
第一座輸却山子也。師遂往焉。○住後上堂。夫道人
之心。質直無偽。無背無面。無詐妄心。一切時中。視聽
尋常。更無委曲。亦不閉眼塞耳。但情不附物即得。從
上諸聖。祇說濁邊過患。若無如許多惡覺情見想習
之事。譬如秋水澄渟。清淨無為。澹泞無礙。喚他作道
人。亦名無事人。時有僧問。頓悟之人更有修否。師曰。
若真悟得本。他自知時。修與不修。是兩頭語。如今初
心雖從緣。得一念頓悟自理。猶有無始曠劫習氣。未
能頓淨。須教渠。淨除現業流識。即是修也。不可別有
法。教渠修行趣向。從聞入聖。聞理深妙。心自圓明。不
居惑地。縱有百千妙義。抑揚當時。此乃得坐披衣。自
解作活計始得。以要言之。則實際理地。不受一塵。萬
行門中。不捨一法。若也單刀直入。則凡聖情盡。體露
真常。理事不二。即如如佛。【頌】仰山問。如何是祖師西
來意。師指燈籠曰。大好燈籠。仰曰。莫祇這便是麼。師
曰。這箇是甚麼。仰曰。大好燈籠。師曰。果然不見。○一
日師謂眾曰。如許多人祇得大機。不得大用。仰山舉
此語。問山下庵主曰。和尚甚麼道。意旨如何。主曰。更
舉看。仰擬再舉。被庵主蹋倒。仰歸舉似師。師呵呵大
笑。【頌】師摘茶次。謂仰山曰。終日摘茶。祇聞子聲。不見
子形。仰撼茶樹。師曰。子祇得其用。不得其體。仰曰。未
審和尚如何。師良久。仰曰。和尚祇得其體。不得其用。
師曰。放子三十棒。仰曰。和尚棒。某甲喫。某甲棒。教誰
喫。師曰。放子三十棒△師坐次。仰山入來。師曰。寂子
速道。莫入陰界。仰曰。慧寂信亦不立。師曰。子信了不
立。不信不立。仰曰。祇是慧寂。更信阿誰。師曰。若恁麼。
即是定性聲聞。仰曰。慧寂佛亦不立。○師問仰山。涅
槃經四十卷。多少是佛說。多少是魔說。仰曰。總是魔
說。師曰。已後無人奈子何。仰曰。慧寂即一期之事。行
履在甚麼處。師曰。祇貴子眼正。不說子行履。【頌】師問
仰山。何處來。仰曰。田中來。師曰。禾好刈也未。仰作刈
禾勢。師曰。汝適來作青見作黃見。作不青不黃見。仰
曰。和尚背後是甚麼。師曰。子還見麼。仰拈禾穗曰。和
尚何曾問這箇。師曰。此是鵞王擇乳。【頌】師問仰曰。天
寒人寒。仰曰。大家在這裏。師曰。何不直說。仰曰。適來
也不曲。和尚如何。師曰。直須隨流。【頌】上堂。仲冬嚴寒
年年事。[晷-人+卜]運推移事若何。仰山進前叉手而立。師曰。
我情知汝答這話不得。香嚴曰。某甲偏答得這話。師
躡前問。嚴亦進前叉手而立。師曰。賴遇寂子不會。【評】
【頌】師一日見劉鐵磨來。師曰。老㹀牛。汝來也。磨曰。來
日臺山大會齋。和尚還去麼。師乃放身作臥勢。磨便
出去。【頌】僧問。如何是道。師曰。無心是道。曰某甲不會。
師曰。會取不會底好。曰如何是不會底。師曰。祇汝是。
不是別人。復曰。今時人但直下體取不會底。正是汝
<pb n="505"/>
心。正是汝佛。若向外得一知一解將為禪道。且沒交
涉。名運糞入。不名運糞出。汙汝心田。所以道不是道。
【頌】問如何是百丈真。師下禪牀叉手立。曰如何是和
尚真。師却坐。○師坐次。仰山從方丈前過。師曰。若是
百丈先師見子。須喫痛棒始得。仰曰。即今事作麼生。
師曰。合取兩片皮。仰曰。此恩難報。師曰。非子不才。廼
老僧年邁。仰曰。今日親見百丈師翁來。師曰。子向甚
麼處見。仰曰。不道見。祇是無別。師曰。始終作家。【頌】師
在百丈作典座。司馬頭陀舉野狐話問師作麼生。師
撼門扇三下。司馬曰。太麤生。師曰。佛法不是這箇道
理（按會元見百丈章。今依頌古著于此）。【頌】仰山香嚴侍立次。師舉手曰。
如今恁麼者少。不恁麼者多。嚴從東過西立。仰從西
過東立。師曰。這箇因緣三十年後。如金擲地相似。仰
曰。亦須是和尚提唱始得。嚴曰。即今亦不少。師曰。合
取口。【頌】師坐次。仰山入來。師以兩手相交示之。仰作
女人拜。師曰。如是如是。【頌】師方丈內坐次。仰山入來。
師曰。寂子近日宗門令嗣作麼生。仰曰。大有人疑著
此事。師曰。寂子作麼生。仰曰。慧寂祇管困來合眼。徤
即坐禪。所以未能說著在。師曰。到這田地也難得。仰
曰。據慧寂所見。祇如此一句也著不得。師曰。汝為一
人也不得。仰曰。自古聖人盡皆如此。師曰。大有人笑
汝恁麼祗對。仰曰。解笑者是慧寂同參。師曰。出頭事
作麼生。仰繞禪牀一匝。師曰。裂破古今。【頌】仰山香嚴
侍立次。師曰。過去現在未來。佛佛道同。人人得箇解
脫路。仰曰。如何是人人解脫路。師回顧香嚴曰。寂子
借問。何不答伊。嚴曰。若道過去未來現在。某甲却有
箇祗對處。師曰。子作麼生祗對。嚴珍重便出。師却問
仰山曰。智閑恁麼祗對。還契寂子也無。仰曰不契。師
曰。子又作麼生。仰亦珍重出去。師呵呵大笑曰。如水
乳合。【頌】師問仰山。妙淨明心。汝作麼生會。仰曰。山河
大地。日月星辰。師曰。汝祇得其事。仰曰。和尚適來問
甚麼。師曰。妙淨明心。仰曰。喚作事得麼。師曰。如是如
是。【頌】師睡次。仰山問訊。師便回面向壁。仰曰。和尚何
得如此。師起曰。我適來得一夢。你試為我原看。仰取
一盆水與師洗面。少頃香嚴亦來問訊。師曰。我適來
得一夢。寂子為我原了。汝更為我原看。嚴乃點一椀
茶來。師曰。二子見解過於鶖子。【頌】上堂。老僧百年後。
向山下作一頭水牯牛。左脇下書五字曰。溈山僧某
甲。當恁麼時。喚作溈山僧。又是水牯牛。喚作水牯牛。
又是溈山僧。畢竟喚作甚麼即得。仰山出禮拜而退。
雲居代曰。師無異號。資福寶曰。當時但作此○相。拓
呈之。新羅和尚作此[○@牛]相。拓呈之。又曰。同道者方知。
芭蕉徹作此相<img n="X/X85p0446_01.png"/><rubynote t="【圖】"/>。拓呈之。又曰。說也說了也。注也注
了也。悟取好。乃述偈曰。不是溈山不是牛。一身兩號
實難酬。離却兩頭應須道。如何道得出常流。
<other>仰山慧寂禪師</other>初謁躭源。已悟玄旨。後參溈山。遂昇
堂奧。躭源謂師曰。南陽忠國師當時傳得六代祖師
圓相。共九十七箇。授與老僧。乃曰。吾滅後三十年。南
方有一沙彌到來。大興此教。次第傳授。無令斷絕。我
今付汝。汝當奉持。遂將其本過與師。師接得一覧。便
將火燒却。躭源一日問。前來諸相。甚宜秘惜。師曰。當
時看了便燒却也。源曰。吾此法門。無人能會。唯先師
及諸祖師。諸大聖人。方可委悉。子何得焚之。師曰。慧
寂一覽已知其意。但用得。不可執本也。源曰。然雖如
此。於子即得。後人信之不及。師曰。和尚若要。重錄不
難。即重集一本呈上。更無遺失。源曰。然。○躭源上堂。
師出眾作此○相。以手拓呈了。却叉手立。源以兩手
相交。作拳示之。師進前三步。作女人拜。源點頭。師便
禮拜。○後參溈山。溈問。汝是有主沙彌。無主沙彌。師
曰有主。曰主在甚麼處。師從西過東立。溈異之。師問。
如何是真佛住處。溈曰。以思無思之妙。返思靈𦦨之
無窮。思盡還源。性相常住。事理不二。真佛如如。師於
言下頓悟。自此執侍。前後盤桓十五載。【頌】後參巖頭。
<pb n="506"/>
頭舉起拂子。師展坐具。巖拈拂子置背後。師將坐具
搭肩上而出。巖曰。我不肯汝放。祇肯汝收。【頌】師在溈
山為直歲。作務歸。溈問。甚麼處去來。師曰。田中來。溈
曰。田中多少人。師插鍬叉手。溈曰。今日南山大有人
刈茅。師拔鍬便行（玄沙云。我若見即踏倒鍬子）。【頌】師問溈山。大用
現前。請師辯白。溈山下座歸方丈。師隨後入。溈問。子
適來問甚麼話。師再舉。溈曰。還記得吾答語否。師曰
記得。溈曰。你試舉看。師便珍重出去。溈曰錯。師回首
曰。閑師弟若來。莫道某甲無語好。【頌】師臥次。夢入彌
勒內院。眾堂中諸位皆足。惟第二位空。師遂就坐。有
一尊者白椎曰。今當第二座說法。師起白椎曰。摩訶
衍法。離四句。絕百非。諦聽諦聽。眾皆散去。及覺。舉似
溈。溈曰。子已入聖位。師便禮拜。○溈山示眾曰。一切
眾生。皆無佛性。鹽官示眾曰。一切眾生。皆有佛性。鹽
官有二僧往探問。既到溈山。聞溈山舉揚。莫測其涯。
若生輕慢。因一日與師言話次。乃勸曰。師兄須是勤
學佛法。不得容易。師乃作○相。以手拓呈了。却拋向
背後。遂展兩手。就二僧索。二僧罔措。師曰。吾兄直須
勤學佛法。不得容易。便起去。時二僧却回鹽官。行三
十里。一僧忽然有省。乃曰。當知溈山道一切眾生。皆
無佛性。信之不錯。便回溈山。一僧更前行數里。因過
水。忽然有省。自歎曰。溈山道一切眾生。皆無佛性。灼
然有它恁麼道。亦回溈山。久依法席。○溈山同師牧
牛次。溈曰。此中還有菩薩也無。師曰有。溈曰。汝見那
箇是。試指出看。師曰。和尚疑那箇不是。試指出看。溈
便行。【頌】師夏末。問訊溈山次。溈曰。子一夏不見上來。
在下面作何所務。師曰。某甲在下面鉏得一片畬。下
得一籮種。溈曰。子今夏不虗過。師却問。未審和尚一
夏之中。作何所務。溈曰。日中一食。夜後一寢。師曰。和
尚今夏亦不虗過。道了乃吐舌。溈曰。寂子何得自傷
己命。○溈山餧鵶生飯。回頭見師。曰今日為伊上堂
一上。師曰。某甲隨例得聞。溈曰。聞底事作麼生。師曰。
鴉作鴉鳴。鵲作鵲噪。溈曰。爭奈聲色何。師曰。和尚適
來道甚麼。溈曰。我祇道為伊上堂一上。師曰。為甚麼
喚作聲色。溈曰。雖然如此。驗過也無妨。師曰。大事因
緣。又作麼生驗。溈竪起拳。師曰。終是指東畫西。溈曰。
子適來問甚麼。師曰。問和尚大事因緣。溈曰。為甚麼
喚作指東畫西。師曰。為著聲色故。某甲所以問過。溈
曰。竝未曉了此事。師曰。如何得曉了此事。溈曰。寂子
聲色。老僧東西。師曰。一月千江。體不分水。溈曰。應須
與麼始得。師曰。如金與金。終無異色。豈有異名。溈曰。
作麼生是無異名底道理。師曰。瓶盤釵釧劵盂盆。溈
曰。寂子說禪。如師子吼。驚散狐狼野干之屬。【評】【頌】問
僧。近離甚處。曰廬山。師曰。曾到五老峰麼。曰不曾到。
師曰。闍黎不曾遊山（雲門云。此語皆為慈悲之故。有落草之談）。○上堂。汝
等諸人。各自回光返照。莫記吾言。汝無始劫來。背明
投暗。妄想根深。卒難頓拔。所以假設方便。奪汝粗識。
如將黃葉止啼。有甚麼是處。亦如人將百種貨物。與
金寶作一鋪貨賣。祇擬輕重來機。所以道。石頭是真
金鋪。我這裏是雜貨鋪。有人來覓鼠糞。我亦拈與它。
來覓真金。我亦拈與它。時有僧問。鼠糞即不要。請和
尚真金。師曰。齧鏃擬開口。驢年亦不會。僧無對。師曰。
索喚則有交易。不索喚則無。我若說禪宗。身邊要一
人相伴亦無。豈況有五百七百眾耶。我若東說西說。
則爭頭向前採拾。如將空拳誑小兒。都無實處。我今
分明向汝說聖邊事。且莫將心凑泊。但向自己性海。
如實而修。不要三明六通。何以故。此是聖末邊事。如
今且要識心達本。但得其本。不愁其末。他時後日。自
具去在。若未得本。縱饒將情學他亦不得。汝豈不見
溈山和尚云。凡聖情盡。體露真常。事理不二。即如如
佛。○師因歸溈山省覲。溈問。子既稱善知識。爭辨得
諸方來者。知有不知有。有師承無師承。是義學是玄
學。子試說看。師曰。慧寂有驗處。但見僧來。便竪起拂
<pb n="507"/>
子問伊。諸方還說這箇不說。又曰。這箇且置。諸方老
宿意作麼生。溈歎曰。此是從上宗門中牙爪。【頌】溈問。
大地眾生。業識茫茫。無本可據。子作麼生。知它有之
與無。師曰。慧寂有驗處。時有一僧從面前過。師召曰。
闍黎。僧回首。師曰。和尚。這箇便是業識茫茫。無本可
據。溈曰。此是師子一滴乳。迸散六斛驢乳。○師問僧。
甚處來。曰幽州。師曰。我恰要箇幽州信。米作麼價。曰
某甲來時。無端從市中過。踏折他橋梁。師便休。○師
見僧來。竪起拂子。僧便喝。師曰。喝即不無。且道老僧
過在甚麼處。曰和尚不合將境示人。師便打。【頌】有梵
僧從空而至。師曰。近離甚處。曰西天。師曰。幾時離彼。
曰今早。師曰。何太遲生。曰遊山翫水。師曰。神通遊戲
則不無闍黎。佛法須還老僧始得。曰特來東土禮文
殊。却遇小釋迦。遂出梵書。貝多葉與師。作禮乘空而
去。自此號小釋迦。【頌】師住東平時。溈山令僧送書并
鏡與師。師上堂。提起示眾曰。且道是溈山鏡。東平鏡。
若道是東平鏡。又是溈山送來。若道是溈山鏡。又在
東平手裏。道得則留取。道不得則撲破去也。眾無語。
師撲破便下座。【頌】師坐次。有僧來作禮。師不顧。其僧
乃問。師識字否。師曰隨分。僧乃右旋一匝曰。是甚麼
字。師於地上畫十字酬之。僧又左旋一匝曰。是甚字。
師改十字作卍字。僧畫此○相。以兩手拓如修羅掌
日月勢曰。是甚麼字。師乃畫此[○@卍]相對之。僧乃作婁
至德勢。師曰。如是如是。此是諸佛之所護念。汝亦如
是。吾亦如是。善自護持。其僧禮謝。騰空而去。時有一
道者見。經五日後。遂問師。師曰。汝還見否。道者曰。某
甲見出門。騰空而去。師曰。此是西天羅漢。故來探吾
道。道者曰。某雖覩種種三昧。不辯其理。師曰。吾以義
為汝解釋。此是八種三昧。是覺海變為義海。體則同
然。此義合有因有果。即時異時總別。不離隱身三昧
也。【頌】梵僧來參。師於地上畫半月相。僧近前。添作一
圓相以脚抹却。師展兩手。僧拂袖便去【增收】。【頌】劉侍
御問。了心之旨。可得聞乎。師曰。若要了心。無心可了。
無了之心。是名真了。【頌】陸郎中問。不斷煩惱而入涅
槃。得箇安樂處。師竪起拂子曰。祇如這箇作麼生入。
曰入之一字。也不消得。師曰。入之一字。不為相公。【頌】
龐居士問。久嚮仰山。到來為甚麼却覆。師竪起拂子。
士曰恰是。師曰是仰是覆。士乃打露柱曰。雖然無人。
也要露柱證明。師擲拂子曰。若到諸方。一任舉似。【頌】
師指雪師子問眾。有過得此身者麼。眾無對（雲門云。當時便
好與踏倒）。【頌】師問雙峯。師弟近日見處如何。曰據某見處。
實無一法可當情。師曰。汝解猶在境。曰某祇如此。師
兄又如何。師曰。汝豈不知無一法可當情者。溈山聞
曰。寂子一句。疑殺天下人（玄覺云。經道實無有法。然燈佛與我授記。它道實無
一法可當情。為甚麼道。解猶在境。且道利害在甚麼處）。【頌】師臥次。僧問曰。身還
解說法也無。師曰。我說不得。別有一人說得。曰說得
底人在甚麼處。師推出枕子。溈山聞曰。寂子用劒刃
上事△師住觀音時。出牓云。看經次。不得問事。有僧
來問訊。見師看經。旁立而待。師卷却經。問會麼。曰某
甲不看經。爭得會。師曰。汝已後會去在。其僧到巖頭。
頭問甚處來。曰江西觀音來。頭曰。和尚有何言句。僧
舉前話。頭曰。這箇老師。我將謂被故紙埋却。元來猶
在。【頌】僧思𨜶問。禪宗頓悟。畢竟入門的意如何。師曰。
此意極難。若是祖宗門下。上根上智。一聞千悟。得大
總持。其有根微智劣。若不安禪靜慮。到這裏總須茫
然。曰除此一路。別更有入處否。師曰有。曰如何即是。
師曰。汝是甚處人。曰幽州人。師曰。汝還思彼處否。曰
常思。師曰。能思者是心。所思者是境。彼處樓臺林苑
人馬駢闐。汝反思底。還有許多般也無。曰某甲到這
裏。總不見有。師曰。汝解猶在心。信位即得。人位未在。
曰除却這箇。別更有意也無。師曰。別有別無。即不堪
也。曰到這裡作麼生即是。師曰。據汝所解。祇得一玄。
得坐披衣向後自看。𨜶禮謝之。○師將順寂。數僧侍
<pb n="508"/>
立。師以偈示之曰。一二二三子。平目復仰視。兩口一
無舌。即是吾宗旨。
<other>香嚴智閑禪師</other>【頌】在百丈時。性識聰敏。參禪不得。洎
丈遷化。遂參溈山。山問。我聞汝在百丈先師處。問一
答十。問十答百。此是汝聰明靈利意解識想。生死根
本。父母未生時。試道一句看。師被一問。直得茫然。歸
寮將平日看過底文字。從頭要尋一句酬對。竟不能
得。乃自歎曰。[書-曰+(且-二+人)]餅不可充饑。屢乞溈山說破。山曰。我
若說似汝。汝已後罵我去。我說底是我底。終不干汝
事。師遂將平昔所看文字燒却曰。此生不學佛法也。
且作箇長行喫飯僧。免役心神。乃泣辭溈山。直過南
陽。覩忠國師遺跡。遂憩止焉。一日芟除草木。偶拋瓦
礫擊竹作聲。忽然省悟。遽歸沐浴焚香。遙禮溈山讚
曰。和尚大慈。恩逾父母。當時若為我說破。何有今日
之事。乃有。【頌】曰。一擊忘所知。更不假修持。動容揚古
路。不墮悄然機。處處無踪跡。聲色外威儀。諸方達道
者。咸言上上機。溈山聞得。謂仰山曰。此子徹也。仰曰。
此是心機意識著述得成。待某甲親自勘過。【頌】仰後
見師曰。和尚讚歎師弟發明大事。你試說看。師舉前
頌。仰曰。此是夙習記持而成。若有正悟。別更說看。師
又成頌曰。去年貧未是貧。今年貧始是貧。去年貧猶
有卓錐之地。今年貧錐也無。仰曰。如來禪許師弟會。
祖師禪未夢見在。師復有頌曰。我有一機。瞬目視伊。
若人不會。別喚沙彌。仰乃報溈山曰。且喜閑師弟。會
祖師禪也（玄覺云。且道如來禪。與祖師禪分不分。長慶稜云。一時坐却）。【頌】師初開
堂。溈山令僧送書并拄杖至。師接得便哭蒼天蒼天。
僧曰。和尚為甚麼如此。師曰。祇為春行秋令。【頌】上堂。
若論此事。如人上樹。口銜樹枝。脚不踏枝。手不攀枝。
樹下忽有人問。如何是祖師西來意。不對它。又違它
所問。若對它。又喪身失命。當恁麼時作麼生即得。時
有虎頭招上座。出眾云。樹上即不問。未上樹時請和
尚道。師乃呵呵大笑。
<other>徑山洪諲禪師</other>僧問。掩息如時如何。師曰。猶是時
人功幹。曰幹後如何。師曰。耕人田不種。曰畢竟如何。
師曰。禾熟不臨場。○問如霜如雪時如何。師曰。猶是
污染。曰不污染時如何。師曰。不同色。
<other>九峰慈慧禪師</other>初在溈山。山上堂曰。汝等諸人。祇得
大機。不得大用。師便抽身而去。溈召之。師更不回顧。
溈曰。此子堪為法器。
<other>京兆米和尚</other>【頌】令僧去問仰山曰。今時還假悟也無。
仰曰。悟即不無。爭奈落在第二頭。師深肯之。又令僧
問洞山曰。那箇究竟作麼生。洞曰。却須問它始得。師
亦肯之。
<other>三角法遇庵主</other>【頌】因荒亂魁師入山。執刃而問。和尚
有甚財寶。師曰。僧家之寶。非君所宜。魁曰。是何寶。師
震聲一喝。魁不悟。以刃加之。
<other>王敬初常侍</other>【頌】視事次。米和尚至。公乃舉筆示之。米
曰。還判得虗空否。公擲筆入宅。更不復出。米致疑。明
日憑鼓山供養主。入探其意。米亦隨至。潛在屏蔽間
偵伺。供養主纔坐。問曰。昨日米和尚有甚言句。便不
相見。公曰。師子齩人。韓獹逐塊。米聞此語。即省前謬。
遽出朗笑曰。我會也。我會也。公曰。會即不無。你試道
看。米曰。請常侍舉。公乃竪起一隻筯。米曰。這野狐精。
公曰。這漢徹也。○問僧。一切眾生。還有佛性也無。曰
有。公指壁上[書-曰+(且-二+人)]狗子曰。這箇還有也無。僧無對。公自
代曰。看齩著汝。
<other>西塔光穆禪師</other>僧問。祖意教意。是同是別。師曰。同別
且置。汝道瓶觜裡。甚麼物出來入去。
<other>南塔光湧禪師</other>少甚俊敏。依仰山剃度。北遊謁臨濟。
復歸侍山。山曰。汝來作甚麼。師曰。禮覲和尚。山曰。還
見和尚麼。師曰見。山曰。和尚何似驢。師曰。某甲見和
尚亦不似佛。山曰。若不似佛。似箇甚麼。師曰。若有所
似。與驢何別。山大驚曰。凡聖兩忘。情盡體露。吾以此
<pb n="509"/>
驗人二十年。無決了者。子保任之。山每指謂人曰。此
子肉身佛也。○僧問。真佛住在何處。師曰。言下無相。
也不在別處。【頌】師向火次。有僧來參。師曰。一言說盡
山河。僧便問。如何是一言。師以火筯插向爐邊。却收
舊處。
<other>霍山景通禪師</other>【頌】初參仰山。山閉目坐。師乃翹起右
足曰。如是如是。西天二十八祖亦如是。中華六祖亦
如是。和尚亦如是。景通亦如是。仰山起來打四藤條。
師因此自稱集雲峰下四藤條。（歸宗下亦有大<bz>〔神〕</bz>佛。名智通師曾
到霍山和尚處。自稱集雲峰下四藤條。天下大禪佛。
參霍山喚維那打鐘著。師驟步而去（此則按會元見兩處霍山。今依
頌古併見一章）。
<other>無著文喜禪師（喜禾人也）</other>【評】【頌】往五臺山華嚴寺。至金剛
窟禮謁。遇一老翁牽牛而行。邀師入寺。翁呼均提。有
童子應聲出迎。翁縱牛。引師陞堂。堂宇皆耀金色。翁
踞牀。指繡墩命坐。翁曰。近自何來。師曰南方。翁曰。南
方佛法。如何住持。師曰。末法比丘。少奉戒律。翁曰。多
少眾。師曰。或三百。或五百。師却問。此間佛法如何住
持。翁曰。龍蛇混雜。凡聖同居。師曰。多少眾。翁曰。前三
三。後三三。（評舉）翁呼童子致茶。并進酥酪。師納其味。心
意豁然。翁拈起玻璃盞問曰。南方還有這箇否。師曰
無。翁曰。尋常將甚麼喫茶。師無對。師覩日色稍晚。遂
問翁。擬投一宿得否。翁曰。汝有執心在。不得宿。師曰。
某甲無執心。翁曰。汝曾受戒否。師曰。受戒久矣。翁曰。
汝若無執心。何用受戒。師辭退。翁令童子相送。師問
童子。前三三。後三三。是多少。童召大德。師應諾。童曰。
是多少。師復問曰。此為何處。童曰。此金剛窟般若寺
也。師悽然。悟彼翁者即文殊也。不可再見。即稽首童
子。願乞一言為別。童說偈曰。面上無嗔供養具。口裏
無嗔吐妙香。心裏無嗔是珍寶。無垢無染是真常。言
訖。均提與寺俱隱。【頌】咸通三年參仰山。頓了心契。令
充典座。文殊甞現於粥鑊上。師以攪粥篦便打曰。文
殊自文殊。文喜自文喜。殊乃說偈曰。苦瓠連根苦。甜
瓜徹蒂甜。修行三大劫。却被老僧嫌。○一日有異僧
來。求齋食。師減己分饋之。仰山預知。問曰。適來果位
人至。汝給食否。師曰。輟己回施。仰曰。汝大利益。
<other>五觀順支禪師</other>僧問。以字不成。八字不是。是甚麼字。
師作圓相示之。
<other>南禪無染禪師</other>僧問。無句之句。師還答也無。師曰。從
來祇明恁麼事。曰畢竟如何。師曰。且問看。
<other>大安清幹禪師</other>僧問。從上諸聖。從何而證。師乃斫額。
○問如何是祖師西來意。師曰。羊頭車子推明月。
<other>雙溪田道者</other>僧問。如何是啐⿰口豕之機。師以手作⿰口豕勢。
○問如何是西來意。師曰。甚麼處得箇問頭來。
<other>洪州米嶺和尚</other>常語曰。莫過於此。僧問。未審是甚麼
莫過於此。師曰。不出是。僧後問長慶。為甚麼不出是。
慶曰。汝擬喚作甚麼。
<other>雙峰古禪師</other>本業講經。因參先雙峰。峰問。大德甚麼
處住。曰城裏。峰曰。尋常還思老僧否。曰常思和尚。無
由禮覲。峰曰。祇這思底便是大德。師從此領旨。即罷
講席。侍奉數年。後到石霜。但隨眾而已。更不參請。眾
謂古侍者。甞受雙峰印記。往往聞於石霜。霜欲詰其
所悟。而未得其便。師因辭去。霜將拂子送出門首。召
曰古侍者。師回首。霜曰。擬著即差。是著即乖。不擬不
是。亦莫作箇會。除非知有。莫能知之。好去好去。師應
喏喏。即前邁。
<other>資福如寶禪師</other>【評】【頌】因陳操尚書來。師畫一圓相。操
曰。弟子與麼來。早是不著便。更畫圓相。師於中著一
點。操曰。將謂是番舶主。師便歸方丈閉却門（會元無出）增
收僧問。如何是一塵入正受。師作入定勢。曰如何是
諸塵三昧起。師曰。汝問阿誰。○師有時坐良久。周視
左右曰會麼。眾曰不會。師曰。不會即謾汝去也。○問
如何是玄旨。師曰。汝與我掩却門。
<pb n="510"/>
<other>芭蕉慧清禪師</other>【頌】上堂。拈拄杖示眾曰。你有拄杖子。
我與你拄杖子。你無拄杖子。我奪你拄杖子。靠拄杖
下座。○上堂。如人行次。忽遇前面萬丈深坑。背後野
火來逼。兩畔是荊棘叢林。若也向前。則墮坑壍。若也
退後。則野火燒身。若也轉側。則被荊棘林礙。當與麼
時。作麼生免得。若也免得。合有出身之路。若免不得。
墮身死漢。○僧問。如何是自己。師曰。望南看北斗。【頌】
問如何是透法身句。師曰。一不得問。二不得休。曰學
人不會。師曰。第三度來。與汝相見。
<other>清化全怤禪師</other>初參南塔。塔問。從何而來。師曰鄂州。
塔曰。鄂州使君名甚麼。師曰。化下不敢相觸忤。曰此
地道不畏。師曰。大丈夫何必相試。塔囅然而笑。遂乃
印可。○僧問。如何是正法眼。師曰。我却不知。曰和尚
為甚麼不知。師曰。不可青天白日尿牀也。師後還故
國。錢氏文穆王。特加禮重。忠獻王賜紫方袍。師不受。
王改以衲衣。仍號純一禪師。師曰。吾非飾讓也。慮後
人倣吾而逞欲耳。
<other>黃連義初禪師</other>廣主劉氏。嚮師道化。請入府內說法。
僧問。人王與法王相見時如何。師曰。兩鏡相照。萬象
歷然。曰法王心要。達磨西來。五祖付與曹谿。自此不
傳衣鉢。未審碧玉堦前。將何付囑。師曰。石羊水上行。
木馬夜翻駒。曰恁麼則我王有感。萬國歸朝。師曰。時
人盡唱太平歌。
<other>資福貞邃禪師</other>上堂。隔江見資福剎竿。便回去。脚根
下好與三十棒。況過江來。時有僧纔出。師曰。不堪共
語。【頌】僧問。如何是古人歌。師作此○相示之。
<other>芭蕉繼徹禪師</other>初參風穴。穴問。如何是正法眼。師曰。
泥彈子。穴異之。次謁先芭蕉。蕉上堂。舉仰山道。兩口
一無舌。此是吾宗旨。師豁然有省。住後僧問。如何是
林谿境。師曰。有山有水。曰如何是境中人。師曰。三門
前。佛殿後。【頌】問有一人不舍生死。不證涅槃。師還提
携也無。師曰。不提携。曰為甚麼不提携。師曰。林溪粗
識好惡。○問寂寂無依時如何。師曰。未是衲僧分上
事。曰如何是衲僧分上事。師曰。要行即行。要坐即坐。
師有偈曰。芭蕉的旨。不挂唇齒。木童唱和。石人側耳。
<other>承天辭確禪師</other>僧問。學人有一隻箭。射即是。不射即
是。師曰。作麼生是闍黎箭。僧便喝。師曰。這箇是草箭
子。曰如何是和尚箭。師曰。禁忌須屈指。禱祈便扣牙。
○問眾罪如霜露。慧日能消除時如何。師曰。亭臺深
夜雨。樓閣靜時鐘。曰為甚麼因緣會遇時。果報還自
受。師曰。管筆能書。片舌解語。○問如何是第一義。師
曰。羣峯穿海去。滴水下巖來。（會元九卷終）
<other>青原法眼宗</other>
<other>清涼文益禪師（諡大法眼）</other>弱齡稟具於越州開元寺。屬律
匠希覺師。盛化于明州鄮山育王寺。師往預聽習。究
其微旨。復傍探儒典。遊文雅之場。覺師目為我門之
游夏也。師以玄機一發。雜務俱捐。振錫南邁。抵福州
參長慶。不大發明。【頌】後同紹修法進三人。欲出嶺。過
地藏院阻雪。少憩附爐次。藏問。此行何之。師曰。行脚
去。藏曰。作麼生是行脚事。師曰不知。藏曰。不知最親
切。又同三人舉肇論。至天地與我同根處。藏曰。山河
大地。與上座自己。是同是別。師曰別。藏竪起兩指。師
曰同。藏又竪起兩指。便起去。雪霽辭去。藏門送之。問
曰。上座。尋常說三界唯心。萬法唯識。乃指庭下片石
曰。且道此石在心內。在心外。師曰。在心內。藏曰。行脚
人。著甚麼來由。安片石在心頭。師窘無以對。即放包
依席下。求決擇。近一月餘。日呈見解。說道理。藏語之
曰。佛法不恁麼。師曰。某甲詞窮理絕也。藏曰。若論佛
法。一切現成。師於言下大悟。【頌】子方上座自長慶來。
師舉長慶偈問曰。作麼生是萬象之中獨露身。子方
舉拂子。師曰。恁麼會。又爭得。曰和尚尊意如何。師曰。
喚甚麼作萬象。曰古人不撥萬象。師曰。萬象之中獨
露身。說甚麼撥不撥。子方豁然悟解。述偈投誠。自是
<pb n="511"/>
諸方會下。有存知解者。翕然而至。始則行行如也。師
微以激發。皆漸而服膺。海參之眾。常不減千計。○上
堂。大眾立久。乃謂之曰。祇恁麼便散去。還有佛法道
理也無試說看。若無。又在這裏作麼。若有大市裏。人
叢處亦有。何須到這裏。諸人各曾看還源觀。百門義
海。華嚴論。涅槃經。諸多䇿子。阿那箇教中。有這箇時
節。若有試舉看。莫是恁麼經裏。有恁麼語是此時節
麼。有甚麼交涉。所以道。微言滯於心首。甞為緣慮之
場。實際居於目前。翻為名相之境。又作麼生得翻去。
若也翻去。又作麼生得正去。還會麼。莫祇恁麼念筞
子。有甚麼用處。僧問。如何披露。即得與道相應。師曰。
汝幾時披露。即與道不相應。○問六處不知音時如
何。師曰。汝家眷屬一羣子。師又曰。作麼生會。莫道恁
麼來問。便是不得。汝道六處不知音。眼處不知音。耳
處不知音。若也根本是有。爭解無得。古人道。離聲色
著聲色。離名字著名字。所以無想天。修得經八萬大
劫。一朝退墮諸事儼然。葢為不知根本真實次第。修
行三生六十劫。四生一百劫。如是直到三祇果滿。它
古人猶道。不如一念緣起無生。超彼三乘權學等見。
又道。彈指圓成八萬門。剎那滅却三祇劫。也須體究。
若如此。用多少氣力。○問十二時中如何行履。即得
與道相應。師曰。取捨之心成巧偽。【頌】問聲色兩字。甚
麼人透得。師却謂眾曰。諸上座。且道這箇僧。還透得
也未。若會此僧問處。逶聲色也不難。○問求佛知見。
何路最徑。師曰。無過此。○上堂。出家人但隨時及節
便得。寒即寒。熱即熱。欲知佛性義。當觀時節因緣。古
今方便不少。不見石頭和尚。因看肇論云。會萬物為
己者。其唯聖人乎。他家便道。聖人無己靡所不己。有
一片言語。喚作參同契。末上云竺土大僊心。無過此
語也。中間也祇隨時說話。上座。今欲會萬物為自己
去。葢為大地。無一法可見。它又囑云。光陰莫虗度。適
來向上座道。但隨時及節便得。若也移時失候。即是
虗度光陰。於非色中作色解。上座。於非色中作色解。
即是移時失候。且道色作非色解。還當不當。上座。若
恁麼會。便是沒交涉。正是痴狂兩頭走。有甚麼用處。
上座。但守分隨時過好。珍重。【頌】師問修山主。毫釐有
差。天地懸隔。兄作麼生會。修曰。毫釐有差。天地懸隔。
師曰。恁麼會。又爭得。修曰。和尚如何。師曰。毫釐有差。
天地懸隔。修便禮拜。（東禪齊云。山主恁麼秖對。為甚麼不肯。及乎再請益。法眼亦祇
恁道便得去。且道疑訛在甚麼處。若看得透道上座有來由。○師與悟空禪師向
火。拈起香匙問曰。不得喚作香匙。兄喚作甚麼。空曰
香匙。師不肯。空後二十餘日。方明此語。【頌】僧問。承教
有言。從無住本。立一切法。如何是無住本。形興未質。
名起未名。【頌】僧參次。師指簾。時有二僧同去捲。師曰。
一得一失。【頌】問僧甚處來。曰泗州禮拜大聖來。師曰。
今年大聖出塔否。曰出。師却問傍僧曰。汝道伊到泗
州不到。○師問寶資長老。古人道山河無隔礙。光明
處處透。且作麼生是處處透底光明。資曰。東畔打鑼
聲。○師指竹問僧。還見麼。曰見。師曰。竹來眼裡。眼到
竹邊。曰總不恁麼。○問如何是第二月。師曰。森羅萬
象。曰如何是第一月。師曰。森羅萬象。【頌】師指凳子曰。
識得凳子周匝有餘（雲門云。識得凳子。天地懸殊）。○師一日與李
王論道罷。同觀牡丹花。王命作偈。師即賦曰。擁毳對
芳叢。由來趣不同。髮從今日白。花是去年紅。艶冶隨
朝露。馨香逐晚風。何須待零落。然後始知空。王頓悟
其意。○師頌三界唯心曰。三界唯心。萬法唯識。唯識
唯心。眼聲耳色。色不到耳。聲何觸眼。眼色耳聲。萬法
成辦。萬法匪緣。豈觀如幻。山河大地。誰堅誰變。○頌
華嚴六相義曰。華嚴六相義。同中還有異。異若異於
同。全非諸佛意。諸佛意總別。何曾有同異。男子身中
入正定。女子身中不留意。不留意。絕名字。萬象明明
無理事。【評】【頌】僧慧超問如何是佛。師曰。汝是慧超。僧
於是悟入【增收】（按會元。慧超即歸宗䇿真禪師也。初名慧超。考之實矣。今依頌古收在此）。
<pb n="512"/>
<other>天台德韶國師</other>首謁投子見同禪師。次謁龍牙。乃問。
雄雄之尊為甚麼近之不得。牙曰。如火與火。師曰。忽
遇水來。又作麼生。牙曰去。汝不會我語。【頌】師又問。天
不葢。地不載。此理如何。牙曰。道者合如是。師經十七
次問。牙祇如此答。師竟不諭旨。再請垂誨。牙曰。道者
汝已後自會去。師後於通玄峰澡浴次。忽省前話。遂
具威儀。焚香遙望龍牙禮拜曰。當時若向我說。今日
決定罵也。【頌】師問踈山。百匝千重是何人境界。山曰。
左搓芒繩縛鬼子。師曰。不落古今請師說。曰不說。師
曰。為甚麼不說。曰箇中不辯有無。師今善說。山駭之。
如是歷參五十四員善知識。皆法緣未契。最後至臨
川謁法眼。眼一見。深器之。師以徧涉叢林。亦倦於參問。
但隨眾而已。【頌】一日法眼上堂。僧問。如何是曹源一滴
水。眼曰。是曹源一滴水。僧惘然而退。師於坐側。豁然
開悟平生凝滯。渙若冰釋。遂以所悟。聞于法眼。眼曰。
汝向後當為國王所師。致祖道光大。吾不如也。自是
諸方異唱。古今玄鍵。與之決擇。不留微迹。○尋回本
道。遊天台山。覩智者顗禪師遺蹤。有若舊居。師復與
智者同姓。時謂之後身也。初止白沙。時忠懿王為王
子時。刺台州。嚮師之名。延請問道。師謂曰。他日為霸
主。無忘佛恩。漢乾祐元年戊申。王嗣國位。遣使迎之。
伸弟子之禮。有傳天台智者教羲寂者。（即螺溪也）屢言于
師曰。智者之教。年祀浸遠。慮多散落。今新羅國。其本
甚備。自非和尚慈力。其孰能致之乎。師於是聞于王。
王遣使及賷師之書。往彼國。繕寫備足而回。迄今盛
行于世矣。○上堂。古聖方便。猶如河沙。祖師道非風
旛動。仁者心動。斯乃無上心印法門。我輩是祖師門
下客。合作麼生會祖師意。莫道風旛不動汝心妄動。
莫道不撥風幡。就風幡通取。莫道風幡動處是甚麼。
有云附物明心。不須認物。有云色即是空。有云非風
幡動。應須妙會。如是解會。與祖師意旨。有何交涉。既
不許如是會。諸上座便合知悉。若於這裏徹底悟去。
何法門而不明。百千諸佛方便。一時洞了。更有甚麼
疑情。所以古人道。一了千明。一迷萬惑。上座。豈是今
日會得一則。明日又不會也。莫是有一分向上事難
會。有一分下劣凡夫不會。如此見解。設經塵劫。祇自
勞神乏思。無有是處。○僧問。一切山河大地。從何而
起。師曰。此問從何而來。○問。如何是轉物即同如來。
師曰。汝喚甚麼作物。曰恁麼則同如來也。師曰。莫作
野干鳴。【頌】問三世諸佛不知有。狸奴白牯却知有。（此兩
句。按頌古見南泉。及考會元彼章無。故頌見此）既是三世諸佛。為甚麼却不
知有。師曰。却是你知有。曰狸奴白牯。為甚麼却知有。
師曰。你甚麼處見三世諸佛。○問一花開五葉。結果
自然成。如何是一花開五葉。師曰。日出月明。曰如何
是結果自然成。師曰。天地皎然。○上堂。大凡言句。應
須絕滲漏始得。時有僧問。如何是絕滲漏底句。師曰。
汝口似鼻孔。問如何是不證一法。師曰。待言語在。曰
如何是證諸法。師曰。醉作麼。乃曰。祇如山僧恁麼對
它。諸上座作麼生體會。莫是真實相為麼。莫是正恁
麼時。無一法可證麼。莫是認伊來處麼。莫是全體顯
露麼。莫錯會好。如此見解。喚作依草附木。與佛法天
地懸隔。假饒答話揀辯如懸河。祇或得箇顛倒知見。
若祇貴答話揀辯。有甚麼難。但恐無益於人。翻成賺
悞。如上座從前所學。揀辯問答。記持說道理極多。為
甚麼疑心不息。聞古聖方便。特地不會。祇為多虗少
實。上座。不如從脚跟下。一時[覤-儿+丘]破看。是甚麼道理。有
多少法門與上座作疑求解。始知從前所學底事。祇
是生死根源。陰界裡活計。所以古人道。見聞不脫。如
水裏月。無事珍重。【頌】示眾曰。通玄峯頂。不是人間。心
外無法。滿目青山（法眼聞云。即此一偈。可起吾宗）。○上堂。僧問。承古
有言。若人見般若。即被般若縛。若人不見般若。亦被
般若縛。既見般若。為甚麼却被縛。師曰。你道般若見
甚麼。曰不見般若。為甚麼亦被縛。師曰。你道般若甚
<pb n="513"/>
麼處不見。乃曰。若見般若。不名般若。不見般若。亦不
名般若。且作麼生說見不見。所以古人道。若欠一法。
不成法身。若剩一法。不成法身。若有一法。不成法身。
若無一法。不成法身。此是般若之真宗也（云云）。○上堂。
佛法現成。一切具足。豈不見道。圓同太虗。無欠無餘。
若如是也。且誰欠誰剩。誰是誰非。誰是會者。誰是不
會者。所以道東去亦是上座。西去亦是上座。南去亦
是上座。北去亦是上座。因甚麼得成東西南北。若會
得。自然見聞覺知路絕。一切諸法現前。何故如此。為
法身無相觸目皆形。般若無知。對緣而照。一時徹底
會取好。諸上座。出家兒合作麼生。此是本有之理。未
為分外。識心達本源。故名為沙門。若識心皎皎地。實
無絲毫障礙。上座久立。珍重。○上堂。僧問。承師有言。
九天擎玉印。七佛兆前心。如何是印。師曰。不露文。曰
如何是心。師曰。你名安嗣。乃曰。法界性海。如函如葢。
如鉤如鎻。如金與金。位位皆齊。無纖毫參差。不相混
濫。非一非異。非同非別。若歸實地去。法法皆到底。不
是上來問箇如何若何便是。不問時便非。在長連牀
上座時是有。不坐時是無。祇如諸方老宿言教在世。
如恒河沙。如來一大藏經。卷卷皆說佛理。句句盡言
佛心。因甚麼得不會去。若一向織絡言教。意識解會。
饒上座經塵沙劫。亦不能得徹。此喚作顛倒知見。識
心活計。並無得力處。此葢為脚跟下不明。若究盡諸
佛法源。河沙大藏。一時現前。不欠絲毫。不剩絲毫。諸
佛時常出世。時常說法度人。未曾間歇。乃至猿啼鳥
呌。草木叢林。常助上座發機。未有一時不為上座。有
如是奇特處可惜許。諸上座。大家究取。令法久住世
間。增益人天壽命。國王安樂。無事珍重。○上堂。舉古
者道。吾有一言。天上人間。若人不會。綠水青山。且作
麼生是一言底道理。古人語須是曉達始得。若是將
言而名於言。未有箇會處。良由究盡諸法根蔕。始會
一言。不是一言半句。思量解會。喚作一言。若會言語
道斷。心行處滅。始到古人境界。亦不是閉目藏睛。暗
中無所見。喚作言語道斷。且莫賺會。佛法不是這箇
道理。要會麼。假饒經塵沙劫說。亦不曾有半句到諸
上座。經塵沙劫不說。亦未曾欠少半句。應須徹底會
去始得。若如是斟酌名言。空勞心力。並無用處。與諸
上座。共相證明。後學初心。速須究取。久立珍重。○上
堂。其略云。應須徹底明達始得。不是問一則語。記一
轉話。巧作道理。風雲水月。四六八對。便當佛法。莫自
賺。諸上座。究竟無益。
<other>清涼泰欽禪師</other>生而知道。辯才無礙。入法眼之室。海
眾歸之。僉曰敏匠。初住洪州雙林院。開堂日。指法座
曰。此山先代尊宿。曾說法來。此座高廣。不才何陞。古
昔有言。作禮須彌燈王如來。乃可得坐。且道須彌燈
王如來。今在何處。大眾要見麼。一時禮拜。便陞座。良
久曰。大眾祇如此也。還有會處麼。僧問。如何是雙林
境。師曰。[書-曰+(且-二+人)]也[書-曰+(且-二+人)]不成。曰如何是境中人。師曰。且去。境
也未識。且討人。
<other>靈隱清聳禪師</other>初參法眼。眼指雨謂師曰。滴滴落在
上座眼裏。師初不諭旨。後因閱華嚴感悟。承眼印可。
○上堂。十方諸佛。常在汝前。還見麼。若言見。將心見。
將眼見。所以道。一切法不生。一切法不滅。若能如是
解。諸佛常現前。又曰。見色便見心。且喚甚麼作心。山
河大地。萬象森羅。青黃赤白。男女等相。是心不是心。
若是心。為甚麼却成物象去。若不是心。又道見色便
見心。還會麼。祇為迷此而成顛倒。種種不同。於無同
異中。強生同異。且如今直下承當。頓豁本心。皎然無
一物可作見聞。若離心別求解脫者。古人喚作迷波
討源。卒難曉悟。僧問。根塵俱泯。為甚麼事理不明。師
曰。事理且從。喚甚麼作俱泯底根塵。○問無明實性
即佛性。如何是佛性。師曰。喚甚麼作無明。○問如何
是摩訶般若。師曰。雪落茫茫。僧無語。師曰會麼。曰不
<pb n="514"/>
會。師示偈曰。摩訶般若。非取非捨。若人不會。風寒雪
下。
<other>歸宗義柔禪師</other>開堂陞座。維那白椎曰。法筵龍象眾。
當觀第一義。師曰。若是第一義。且作麼生觀。恁麼道
落在甚麼處。為復是觀。為復不許人觀。先德上座。共
相證明。後學初心。莫喚作返問語。倒靠語。有疑請問。
僧問。諸佛出世。說法度人。感天動地。和尚出世。有何
祥瑞。師曰。人天大眾前寐語作麼。○問僧。看甚麼經。
曰寶積經。師曰。既是沙門。為甚麼看寶積經僧無語。
師代云。古今用無極。
<other>百丈道恒禪師</other>參法眼。因請益外道問佛。不問有言。
不問無言。敘語未終。眼曰住住。汝擬向世尊良久處
會那。師從此悟入。○僧問。古人有言。釋迦與我同參。
未審參見何人。師曰。唯有同參方知。曰未審此人如
何親近。師曰。恁麼則你不解參也。○問如何是百丈
為人一句。師曰。若到諸方。總須問過。乃曰。實是無事。
諸人各各是佛。更有何疑。得到這裡。古人道十方同
聚會。箇箇學無為。此是選佛場。心空及第歸。且作麼
生是心空。不是那裡閉目冷坐是心空。此正是意識
想解。上座要會心空麼。但且識心。便見心空。所以道
過去已過去。未來更莫算。兀然無事坐。何曾有人喚。
設有人喚。上座應它好。不應它好。若應他。阿誰喚上
座。若不應他。又不患聾也。三世體空。且不是木頭也。
所以古人道。心空得見法王。還見法王麼也祇是老
病僧。又莫道渠自伐好。珍重。○僧舉人問玄沙。三乘
十二分教即不問。如何是祖師西來意。沙曰。三乘十
二分教不要。某甲不會。請師為說。師曰。汝實不會。曰
實不會。師示偈曰。不要三乘要祖宗。三乘不要與君
同。君今欲會通宗旨。後夜𤠔啼在亂峰。○上堂。諸上
座。適來從僧堂裡出來。脚未跨門限。便回去。已是重
說偈言了也。更來這裡。不可重重下切脚也。古人云。
參它不如自參。所以道森羅萬象。是善財之宗師。業
惑塵勞。乃普賢之境界。若恁麼參得。與善財同參。若
不肯與麼參。却歸堂向火。參取勝熱婆羅門。珍重。○
上堂。眾纔集。便曰喫茶去。或時眾集。便曰珍重。或時
眾集。便便曰歇。後又頌曰。百丈有三訣。喫茶珍重歇。
直下便承當。敢保君未徹。
<other>杭州永明道潛禪師</other>【頌】初謁法眼。眼問曰。子於參請
外。看甚麼經。師曰。華嚴經。眼曰。總別同異成壞六相。
是何門攝屬。師曰。文在十地品中。據理則世出世間
一切法。皆具六相也。眼曰。空還具六相也無。師懵然
無對。眼曰。汝問我。我道向汝。師乃問。空還具六相也
無。眼曰空。師於是開悟。踊躍禮謝。眼曰。子作麼生會。
師曰空。眼然之。○因四眾士女入院。眼問師曰。律中
道。隔壁聞釵釧聲。即名破戒。現覩金銀合雜。朱紫駢
闐。是破戒不是破戒。師曰。好箇入路。眼曰。子向後有
五百毳徒。為王侯所重在。師尋禮辭。駐錫於衢州古
寺。閱大藏經。忠懿王命入府。受菩薩戒。署慈化定慧
禪師。建大伽藍。慧日永明。請居之。○上堂。佛法顯然。
因甚麼却不會。諸上座。欲會佛法。但問張三李四。欲
會世法。則參取古佛叢林。無事久立。○僧問。達磨西
來。傳個甚麼。師曰。傳箇冊子。曰恁麼則心外有法去
也。師曰。心內無法。
<other>杭州報恩慧朗禪師</other>三學精練。志探玄旨。在天台山
白沙卓庵。有朋彥上座。博學強記。來訪師。敵論宗乘。
師曰。言多去道轉遠。今有事借問。祇如從上諸聖。及
諸先德。還有不悟者也無。彥曰。若是諸聖先德。豈有
不悟者哉。師曰。一人發真歸源。十方虗空悉皆消殞。
今天台山嶷然。如何得消殞去。彥不知所措。自是它
宗泛學。來者皆服膺矣。○上堂。諸人還委悉麼。莫道
語默動靜。無非佛事好。且莫錯會。○天龍禪師問曰。
一切諸佛。及諸佛法。皆從此經出。未審此經。從何而
出。師曰。道甚麼。天龍擬進語。師曰。過也。
<pb n="515"/>
<other>金陵報慈行言導師</other>上堂。凡行脚人參善知識。到一
叢林。放下缾鉢。可謂行菩薩道。能事畢矣。何用更來
這裡。舉論真如涅槃。此是非時之說。然古之有言。譬
如披沙識寶。沙礫若除。真金自現。便喚作常住世間
具足僧寶。亦如一味之雨。一般之地。生長萬物。大小
不同。甘辛有異。不可道地與雨。有大小之名也。所以
道。方即現方。圓即現圓。何以故爾。法無偏正。隨相應
現。喚作對現色身。還見麼。若不見也。莫閑坐地。○師
聞鳩子呌。問僧甚麼聲。曰鳩子聲。師曰。欲得不招無
間業。莫謗如來正法輪。○上堂。此日英賢共會。海會
同臻。諒惟佛法之趣。無不備矣。若是英鑒之者。不須
待言也。然言之本無。何以默矣。是以森羅萬象。諸佛
洪源。顯明則海印光澄。冥昧則情迷自惑。苟非通心
上士。逸格高人。則何以於諸塵中。發揚妙極。卷舒物
象。縱奪森羅。示生非生。應滅非滅。生滅洞已。乃曰真
常。言假則影散千途。論真則一空絕迹。豈可以有無
生滅而計之者哉。
<other>崇壽契稠禪師</other>上堂。僧問。四眾諦觀第一義。如何是
第一義。師曰。何勞更問。乃曰。大眾。欲知佛性義。當觀
時節因緣。作麼生是時節因緣。上座。如今便散去。且
道有也未。若無。因甚麼便散去。若有。作麼生是第一
義。上座。第一義現成。何勞更觀。恁麼顯明得。佛性常
照。一切法常住。若見有法常住。猶未是法之真源。作
麼生是法之真源。上座。不見古人道。一人發真歸源。
十方虗空悉皆消殞。還有一法為意解麼。古人有如
是大事因緣。依而行之即是。何勞長老多說。眾中有
未知者。便請相示。○問如何是佛。師曰。如何是佛。曰
如何領解。師曰。領解即不是。
<other>報恩法安禪師</other>初住曹山。上堂。知幻即離。不作方便。
離幻即覺。亦無漸次。諸上座。且作麼生會不作方便。
又無漸次。古人意在甚麼處。若會得。諸佛常現前。若
未會。莫向圓覺經裡討。夫佛法。亘古亘今。未甞不現
前。諸上座。一切時中咸承此威光。須具大信根。荷擔
得起始得。不見佛讚猛利底人。堪為器用。亦不賞他
向善久修淨業者。要似他廣額兇屠。拋下操刀。便證
阿羅漢果。直須恁麼始得。所以長者道。如將梵位。直
授凡庸。
<other>雲居清錫禪師</other>僧問。如何是雲居境。師曰。汝喚甚麼
作境。曰如何是境中人。師曰。適來向汝道甚麼。
<other>正勤希奉禪師</other>上堂。古聖道圓同太虗。無欠無餘。又
道一一法。一一宗。眾多法。一法宗。又道起唯法起。滅
唯法滅。又道起時不言我起。滅時不言我滅。據此說
話。屈滯久在叢林上座。若是初心兄弟。且須體道。人
身難得。正法難聞。莫同等閒。施主衣食。不易消遣。若
不明道個個盡須還它。上座。要會道麼。珍重。○僧問。
古人有言。山河大地。是汝真善知識。如何得山河大
地為善知識去。師曰。汝喚甚麼作山河大地。
<other>羅漢智依禪師</other>上堂。盡十方世界無一微塵許法與
汝作見聞覺知。還信麼。然雖如此。也須悟始得。莫將
為等閒。不見道單明自己。不悟目前。此人祇具一隻
眼。還會麼。僧問。纖塵不立。為甚麼。好醜現前。師曰。分
明記取。別處問人。
<other>章義道欽禪師</other>初住棲賢。上堂。道遠乎哉觸事而真。
聖遠乎哉。體之則神。我尋常示汝。何不向衣鉢下坐
地。直下參取。須要上來討個甚麼。既上來。我即事不
獲已。便舉古德少許方便。抖擻些子龜毛兔角。解落
向汝。諸上座。欲得省要。僧堂裡。三門下。寮舍裡。參取
好。還有會處也未。若有會處。試說看。與上座證明。僧
問如何是棲賢境。師曰。棲賢有甚麼境。○江南國主。
請居章義道場。上堂。總來這裡立作甚麼。善知識如
河沙數。常與汝為伴。行住坐臥。不相捨離。但長連牀
上穩坐地。十方善知識自來參上座。何不信取。作得
如許多難易。他古聖嗟見今時人不奈何。乃曰。傷夫
<pb n="516"/>
人情之惑久矣。目對真而不覺。此乃嗟汝諸人。看却
不知。且道看却甚麼不知。何不體察古人方便。祇為
信之不及。致得如此。諸上座。但於佛法中留心。無不
得者。無事體道去。便下座。
<other>報恩[匚@于]逸禪師</other>江南國主請居上院。上堂。顧視大眾
曰。依而行之。即無累矣。還信麼。如太陽赫弈皎然地。
更莫思量。思量不及。設爾思量得及。喚作分限智慧。
不見先德云。人無心合道。道無心合人。人道既合。是
名無事人。且自何是凡。自何是聖。於此若未會。可謂
為迷情所覆。便去離不得。迷時即有窒礙。為對為待
種種不同。忽然省去。亦無所得。譬如演若達多。認影
迷頭。豈不擔頭覓頭。然正迷之時。頭且不失。及乎悟
去亦不為得。何以故。人迷謂之失。人悟謂之得得失
在於人。何關於動靜。
<other>報慈文遂導師</other>甞究首楞嚴。甄會真妄緣起。本末精
愽。於是節科注釋。文句交絡。厥功既就。謁于法眼。述
己所業。深符經旨。眼曰。楞嚴豈不是有八還義。師曰。
是。曰明還甚麼。師曰。明還日輪。曰日還甚麼。師懵然
無對。眼誡令焚其所注之文。師自此服膺請益。始忘
知解。○金陵國主。署雷音覺海大導師。問僧從甚麼
處來。曰曹山來。師曰。幾程到此。曰七程。師曰。行却許
多山林溪㵎。何者是汝自己。曰總是。師曰。眾生顛倒。
認物為己。曰如何是學人自己。師曰。總是乃曰諸上
座。各在此經冬過夏。還有人悟自己也無。山僧與汝
證明。令汝真見。不被邪魔所惑。僧問如何是學人自
己。師曰。好箇師僧眼。目甚分明。
<other>羅漢守仁禪師</other>僧眾晚參。師曰。物物本來無處所。一
輪明月印心池。便歸方丈。○住報恩上堂。報恩這裡。
不曾與人揀話。今日與諸上座。揀一兩則話。還願樂
麼。諸上座。[鴳-女+隹]脛長。鳧脛短。甘草甜。黃檗苦。恁麼揀擇。
還愜雅意麼。諸上座。莫是血脉不通。泥水有隔麼。且
莫錯會。珍重。○僧問。如何是西來意。師曰。喚甚麼作
西來意。曰恁麼則無西來也。師曰。由汝口頭道。
<other>黃山良[匚@于]禪師</other>僧問。明鏡當臺。森羅為甚麼不現。師
曰。那裏當臺。曰爭奈即今何。師曰。又道不現。
<other>報恩玄則禪師</other>【頌】初問青峯。如何是學人自己。峯曰。
丙丁童子來求火。後謁法眼。眼問甚處來。師曰青峯。
眼曰。青峯有何言句。師舉前話。眼曰。上座作麼生會。
師曰。丙丁屬火而更求火。如將自己求自己。眼曰與
麼會。又爭得。師曰。某甲祇與麼未審和尚如何。眼曰。
你問我。我與你道師問如何是學人自己。眼曰。丙丁
童子來求火。師於言下頓悟。○開堂日。李王與法眼
俱在會。僧問。龍吟霧起。虎嘯風生。學人知是出世邊
事。到此為甚麼不會。師曰。會取好。僧舉頭看師。及看
法眼。乃抽身入眾。法眼與李王當時失色。眼歸方丈。
令侍者喚問話僧至。眼曰。上座。適來問底話。許你具
眼。人天眾前。何不禮拜葢覆却。眼摵一坐具。其僧三
日後。吐光而終。○上堂。諸上座。盡有常圓之月。各懷
真價之珍。所以月在雲中。雖明而不照。智隱惑內。雖
真而不通。無事久立。○僧問。如何是不動尊。師曰。飛
飛颺颺。
<other>淨德智筠禪師</other>上堂。從上諸聖。方便門不少。大抵祇
要諸仁者有個見處。然雖未見。且不參差一絲𩬊許。
諸仁者亦未甞違背一絲髮許。何以故。烜赫地顯露。
如今便會取。更不費一毫氣力。還省要麼。說道毗盧
有師法身有主。斯乃抑揚。對機施設。諸仁者。作麼生
會對底道理。若也會。且莫嫌他佛語。莫重祖師。直下
是自己眼明始得。○上堂。夫欲慕道。也須上上根器
始得。造次中下不易承當。何以故。佛法非心意識境
界。上座。莫恁麼懱揳地。他古人道沙門眼把定世界。
函葢乾坤。綿綿不漏絲髮。所以諸佛讚歎。讚歎不及。
比喻比喻不及。道上座威光赫奕。亘古亘今。幸有如
是家風。何不紹續取。為甚麼自生卑劣。枉受辛勤。不
<pb n="517"/>
能曉悟。祇為如此。所以諸佛出興於世。祇為如此。所
以諸佛唱入涅槃。祇為如此。所以祖師特地西來。
<other>高麗國慧炬國師</other>一日國主請入王府。上堂。師指威
鳳樓示眾曰。威鳳樓為諸上座舉揚了也。還會麼。儻
若會。且作麼生會。若道不會。威鳳樓作麼生不會。珍
重。
<other>寶塔紹巖禪師</other>吳越王。命師開法。上堂。山僧素寡知
見。本期閑放。念經待死。豈謂今日大王勤重。苦勉山
僧。效諸方宿德。施張法筵。然大王致請也。祇圖諸仁
者明心。此外別無道理。諸仁者還明心也未。莫不是
語言談笑時。凝然杜默時。參尋知識時。道伴商略時。
觀山翫水時。耳目絕對時。是汝心否。如上所解。盡為
魔魅所攝。豈曰明心。更有一類人。離身中妄想外。別
認徧十方世界。含日月。包太虗。謂是本來真心。斯亦
外道所計。非明心也。諸仁者。要會麼。心無是者。亦是
不是者。汝擬執認其可得乎。
<other>般若敬遵禪師</other>僧問。牛頭未見四祖時。為甚麼百鳥
銜花。師曰。汝甚麼處見。曰見後為甚麼不銜花。師曰。
且領話好。○師自述真讚曰真兮寥廓。郢人圖雘。嶽
聳雲空。碧潭月躍。
<other>歸宗筞真禪師</other>初名慧超。謁法眼。問曰。慧超咨和尚。
如何是佛。眼曰。汝是慧超。師從此悟入。○上堂。諸上
座。見聞覺知。祇可一度。祇如會了。是見聞覺知。不是
見聞覺知。要會麼。與諸上座說破了也。待汝悟始得。
久立珍重。
<other>棲賢圓禪師</other>上堂。出得僧堂門見五老峰。一生參學
事畢。何用更到這裡來。雖然如此。也勞上座一轉了
也。珍重。
<other>新興齊禪師</other>僧問。如何得出三界去。師曰。汝還信麼。
曰信則深信。乞和尚慈悲。師曰。秖此信心。亘古亘今。
快須究取。何必沉吟。要出三界。三界唯心。○師因雪
謂眾曰。諸上座。還見雪麼。見即有眼。不見無眼。有眼
即常無眼即斷。恁麼會得。佛身充滿。僧辭。去泐潭。乞
和尚示個入路師曰。好個入路。道心堅固隨眾參請。
隨眾作務。要去便去。要住便住。去之與住。更無它故。
若到泐潭。不審馬祖。
<other>古賢謹禪師</other>侍立法眼次。眼問一僧曰。自離此間甚
麼處去來。曰入嶺來。眼曰不易。曰虗涉它如許多山
水。眼曰如許多山水也不惡。其僧無語。師於此有省。
<other>興福可勳禪師</other>僧問。何云法空。師曰不空。有偈示眾
曰。秋江烟島晴。鷗鷺行行立。不念觀世音。爭知普門
入。
<other>永明延壽禪師</other>初住雪竇。上堂。雪竇這裡迅瀑。千尋
不停纖粟。奇巖萬仞。無立足處。汝等諸人。向甚麼處
進步。僧問。雪竇一徑。如何履踐。師曰。步步寒花結。言
言徹底冰。師有偈曰。孤𤠔呌落中巖月。野客吟殘半
夜燈。此境此時誰得意。白雲深處坐禪僧。忠懿王請
開山靈隱新寺。明年遷永明大道場。眾盈二千。【頌】僧
問。如何是永明妙旨。師曰。更添香著。曰謝師指示。師
曰。且喜沒交涉。僧禮拜。師曰。聽取一偈。欲識永明旨。
門前一湖水。日照光明生。風來波浪起。○問學人久
在永明。為甚麼不會永明家風。師曰。不會處會取。曰
不會處如何會。師曰。牛胎生象子。碧海起紅塵。○問
成佛成祖亦出不得。六道輪迴亦出不得。未審出甚
麼處不得。師曰。出汝問處不得。○問如何是大圓鏡。
師曰。破沙盆。○師居永明十五載。度弟子一千七百
人。開寶七年入天台山度戒。約萬餘人。常與七眾授
菩薩戒。夜施鬼神食。朝放諸生類。不可稱算。六時散
花行道。餘力念法華經。計萬三千部。著宗鏡錄一百
卷。詩偈賦詠。凡千萬言。播于海外。
<other>五雲志逢禪師</other>通貫三學。了達性相。甞夢陞須彌山。
覩三佛列坐。初釋迦。次彌勒。皆禮其足。唯不識第三
尊。但仰視而已。釋尊謂之曰。此是補彌勒處。師子月
<pb n="518"/>
佛師方作禮。覺後因閱大藏經。乃符所夢。○遊方。抵
天台雲居。參國師。賓主緣契。頓發玄秘。一日入普賢
殿中宴坐。倐有一神人跪膝于前。師問。汝其誰乎。曰
護戒神也。師曰。吾患有宿𠎝未殄。汝知之乎。曰師有
何罪。唯一小過耳。師曰何也。曰凡折鉢水亦施主物。
師每傾棄。非所宜也。言訖而隱。師自此洗鉢水。盡飲
之。積久因致脾疾。十載方愈。（凡折退飲食。及涕唾便利等。並宜鳴指。默念呪
發施心而傾棄之）吳越國王嚮師道風。召賜紫衣。署普覺禪
師。命住臨安功臣院。○上堂。諸上座。捨一知識。參一
知識。盡學善財南遊之式樣。且問上座。秖如善財禮
辭文殊擬登妙峯。謁德雲比丘。及到彼所。何以德雲。
却於別峯相見。夫教意祖意。同一方便。終無別理。彼
若明得。此亦昭然。諸上座即今簇著老僧。是相見。是
不相見。此處是妙峯是別峯。脫或從此省去。可謂不
孤負老僧。亦常見德雲比丘。未甞剎那相捨離。還信
得及麼。○上堂。古德為法行脚不憚勤勞。如雪峰三
到投子。九上洞山。盤桓往返。尚求個入路不得。看汝
近世參學人纔跨門來。便要老僧接引。指示說禪且
汝欲造玄極之道。豈同等閒而況此事。亦有時節。躁
求焉得。汝等要知悟時麼。如今各且下去堂中靜坐。
直待仰家峯點頭老僧即為汝說。時有僧出曰。仰家
峯點頭也。請師說。師曰。大眾且道此僧會老僧語。不
會老僧語。僧禮拜。師曰。今日偶然失鑒。○有人問僧。
無為無事人。為甚麼却有金鎻難。僧無對。師代云。祇
為無為無事。○僧問教中道。文殊忽起佛見法見被
佛威神。攝向二鐵圍山意旨如何。師曰。甚麼處是二
鐵圍山。僧無語。師曰。還會麼。如今若有人起佛法之
見。吾與烹茶兩甌。且道賞伊。罰伊同教意。不同教意。
<other>報恩永安禪師</other>僧問。如何是西來意。師曰。過這裏立。
僧纔移步。師召曰會麼。曰不會。師曰。聽取一偈。汝問
西來意。且過這邊立。昨夜三更時。雨打虗空濕。電影
忽然明。不似蚰蜒急。
<other>紫凝智勤禪師</other>僧問。如何是空手把鋤頭。師曰。但恁
麼諦信。曰如何是步行騎水牛。師曰。汝自何來。
<other>普門希辨禪師</other>上堂。山僧素乏知見復寡聞持。頃雖
侍立於國師。不蒙一句開示。以致今日。與諸仁者聚
會。更無一法可相助發。何況能。為諸仁者。區別緇素。
商量古今。還恠得山僧麼。若有恠者。且道此人具眼。
不具眼。有賓主義。無賓主義。晚學初機。必須審細。○
僧問。如何是普門示現神通事。師曰。恁麼則闍黎恠
老僧去也。曰不恠時如何。師曰。汝且下堂裏思惟去。
<other>光慶遇安禪師</other>僧問無價寶珠。請師分付。師曰。善能
吐露。曰恁麼則人人具足去也。師曰。珠在甚麼處。僧
禮拜。師曰。也是虗言。○問提綱舉領。盡立賓主。如何
是主。師曰。深委此問。曰如何是賓。師曰。適來向汝道
甚麼。曰賓主道合時如何。師曰。其令不行。○上堂。欲
識曹谿旨。雲飛前面山。分明真實箇。不用別追攀。僧
問古德有言。井底紅塵生。山頭波浪起。未審此意如
何。師曰。若到諸方。但甚麼問。曰和尚意旨如何。師曰。
適來向汝道甚麼。乃曰。古今相承皆云。塵生井底。浪
起山頭。結子空花。生兒石女。且作麼生會。莫是和聲
送事。就物呈心。句裏藏鋒。聲前全露麼。莫是有名無
體。異唱玄譚麼。上座自會。即得古人意旨。即不然既
恁麼會不得。合作麼生會。上座欲得會麼。但看泥牛
行處陽𦦨翻波。木馬嘶時。空花墜影。聖凡如此道理。
分明何須久立。珍重。
<other>華嚴慧達禪師</other>僧問。如何是古佛心。師曰。山河大地。
○問如何是華嚴境。師曰。滿目無形影。
<other>九曲慶祥禪師</other>【頌】僧問。險惡道中以何為津梁。曰以
此為津梁。曰如何是此。師曰。築著汝鼻孔。
<other>開化行明禪師</other>僧問。如何是開化門中流出方便師
曰。日日潮音兩度聞。
<other>瑞鹿遇安禪師</other>【頌】得法於天台。又常閱首楞嚴經。到
<pb n="519"/>
知見立知即無明本。知見無見斯即涅槃。師乃破句
讀曰。知見立　知即無明本　知見無　見斯即涅
槃。於此有省。有人語師曰。破句了也。師曰。此是我悟
處。畢生不易。時謂之安楞嚴。
<other>龍華慧居禪師</other>開堂示眾曰。從上宗乘到這裡如何
舉唱。祇如釋迦如來說一代時教如缾注水。古德尚
云。猶如夢事寱語一般。且道據甚麼道理。便甚麼道
還會麼。大施門開。何曾壅塞。生凡育聖。不漏纖塵。言
凡則全凡。舉聖則全聖。凡聖不相待。個個獨稱尊。所
以道。山河大地。長時說法。長時放光。地水火風。一一
如是。時有僧出禮拜。師曰。好個問頭。如法問著。僧擬
進前。師曰。又沒交涉也。○上堂。龍華這裡也祇是拈
柴擇菜。上來下去。晨朝一粥。齋時一飯。睡後喫茶。但
恁麼參取。珍重。
<other>齊雲遇臻禪師</other>僧問。圓明了知。為甚麼不因心念。師
曰。圓明了知。曰何異心念。師曰。汝喚甚麼作心念。○
秋夕閑坐。偶成頌曰。秋庭肅肅風颾颾。寒星列空蟾
魄高。搘頥靜坐神不勞。鳥窠無端吹布毛。
<other>瑞鹿本先禪師</other>上堂。你諸人。還見竹林蘭若。山水院
舍人眾麼。若道見則心外有法。若道不見。爭奈竹林
蘭若山水院舍。人眾現在摐然地。還會恁麼告示麼。
若會不妨靈利。無事莫立。○上堂。大凡參學。未必學
問話是參學。未必學揀話是參學。未必學代語是參
學。未必學別語是參學。未必學捻破經論中奇特言
語是參學。未必捻破祖師奇特言語是參學。若於如
是等參學。任你七通八達。於佛法中儻無見處。喚作
乾慧之徒。豈不聞古德道。聰明不敵生死。乾慧豈免
苦輪。諸人若也參學。應須真實參學始得。行時。行時
參取。立時。立時參取。坐時。坐時參取。眠時。眠時參取。
語時。語時。參取默時。默時參取。一切作務時。一切作
務時參取。既向如是等時參。且道參個甚人。參個甚
麼語。到這裡。須自有個明白處始得。若不如是。喚作
造次之流。則無究了之旨。○上堂。幽林鳥呌。碧㵎魚
跳。雲片展張。瀑聲嗚咽。你等還知得如是多景象。示
你等個入處麼。若也知得。不妨參取好。○上堂。你等
諸人。夜間眠熟。不知一切。既不知一切。且問你等。那
時有本來性。無本來性。若道那時有本來性。又不知
一切。與死無異。若道那時無本來性。睡眠忽省。覺知
如故。還會麼。不知一切。與死無異。睡眠忽省。覺知如
故。如是等時。是個甚麼。若也不會。各體究取。無事莫
立。○上堂。諸法所生。唯心所現。如是言語。好個入底
門戶。且問你等諸人。眼見一切色。耳聞一切聲。鼻嗅
一切香。舌了一切味。身觸一切輭。滑意分別一切諸
法。祇如眼耳鼻舌身意。所對之物。為復唯是你等心。
為復非是你等心。若道唯是你等心。何不與你等身
都作一塊了休。為甚麼所對之物。却在你等眼耳鼻
舌身意外。你等若道眼耳鼻舌身意所對之物。非是
你等心。又爭奈諸法所生。唯心所現。言語留在世間。
何人不舉著。你等見這個說話。還會麼。若也不會。大
家用心商量教會去。幸在其中。莫令厭學。無事且退。
○上堂。天台教中。說文殊觀音普賢三門。文殊門者。
一切色。觀音門者。一切聲。普賢門者。不動步而到。我
道文殊門者。不是一切色。觀音門者。不是一切聲。普
賢門者。是個甚麼。莫道別却天台教說話。無事且退。
○上堂。舉僧問長沙。南泉遷化向甚麼處去。沙曰。東
家作驢。西家作馬。僧曰。學人不會。沙曰。要騎便騎。要
下即下。師曰。若是求出三界修行底人。聞這個言語。
不妨狐疑。不妨驚怛。南泉遷化向甚處去。東家作驢。
西家作馬。或有會云。千變萬化。不出真常。或有會云。
須會異類中行。始會得這個言語。或有會云。東家是
南泉。西家是南泉。或有會云。東家郎君子。西家郎君
子。或有會云。東家是甚麼。西家是甚麼。或有會云。便
作驢呌。又作馬嘶。或有會云。喚甚麼作東家驢。喚甚
<pb n="520"/>
麼作西家馬。或有會云。既問遷化。答在問處。或有會
云。作露柱處去也。或有會云。東家作驢西家作馬。虧
南泉甚麼。如是諸家會也。總於佛法有安樂處。南泉
遷化向甚處去。東家作驢。西家作馬。學人不會。要騎
便騎。要下即下。這個話。不消得多道理而會。若見法
界性去。也沒多事。珍重。○上堂。鑑中形影。唯憑鑑光
顯現。你等諸人。所作一切事。且道唯憑個甚麼顯現。
還知得麼。若也知得。於參學中千足萬足。無事莫立。
<other>興教洪壽禪師</other>同國師普請次。聞墮薪有省。作偈曰。
撲落非他物。縱橫不是塵。山河及大地。全露法王身。
<other>蘇州永安道原禪師</other>僧問。如何是佛。師曰咄。這旃陀
羅。曰學人初機。乞師方便。師曰。汝問甚麼曰問佛。師
曰咄。這旃陀羅（進景德傳燈錄）。
<other>雲居道齊禪師</other>徧歷禪會。學心未息。【頌】後於上藍院。
主經藏。法燈一日謂師曰。有人問我西來意。答它曰。
不東不西。藏主作麼生會。師對曰。不東不西。燈曰與
麼會。又爭得。曰道齊祇恁麼。未審和尚尊意如何。燈
曰。它家自有兒孫在。師於是頓明厥旨。有頌曰。接物
利生絕妙。外生終是不肖。它家自有兒孫。將來用得
恰好（頌古見清涼泰欽法燈章）。
<other>秀州羅漢院願昭禪師</other>上堂。山河大地是真善知識。
時常說法。時時度人。不妨諸上座參取。僧問羅漢家
風。請師一句。師曰。嘉禾合穗。上國傳芳。曰此猶是嘉
禾家風。如何是羅漢家風。師曰。或到諸方。分明舉似。
<other>支提辯隆禪師</other>上堂。巍巍實相。畐塞虗空。金剛之體。
無有破壞。大眾還見不見。若言見也。且實相之體。本
無青黃赤白長短方圓。亦非見聞覺知之法。且作麼
生作個見底道理。若言不見。又道巍巍實相。畐塞虗
空。為甚麼不見。僧問。如何是向上一路。師曰。脚下底
曰。恁麼則尋常履踐。師曰。莫錯認。
<other>棲賢澄湜禪師</other>僧問。毗目仙人執善財手。見微塵諸
佛。祇如未執手時。見個甚麼。師曰。如今又見個甚麼
（聯殊有頌）。
<other>千光環省禪師</other>精究律部。聽天台文句。棲心於圓頓
止觀。後閱楞嚴。文理宏濬。未能洞曉。一夕誦經既久。
就案假寐。夢中見日輪。自空而降。開口吞之。自爾倐
然發悟。差別義門。渙然無滯。後參永明。永明唯印前
解。無別指喻。
<other>崇福慶祥禪師</other>上堂。諸禪德。見性周徧。聞性亦然。洞
徹十方。無內無外。所以古人道。隨緣無作動寂常真。
如此施為。全真智用。
<other>雲居義能禪師</other>上堂。不用上來。堂中憍陳如上座。為
諸上座轉第一義法輪。還得麼。若信得及。各自歸堂
參取。下座後。却問一僧。祇如山僧適來教上座參取
聖僧聖僧還道個甚麼。僧曰。特謝和尚再舉。○問如
何是佛。師曰。即心是佛。曰學人不會。乞師方便。師曰。
方便呼為佛。回光返照看。身心是何物。
<other>歸宗慧誠禪師</other>僧問。如何是祖師西來意。師曰。不知
乃曰問話且住。直饒問到窮劫。問也不著。答到窮劫。
答也不及。何以故。祗為諸人各有本分事。圓滿十方。
亘古亘今。乃至諸佛。也不敢錯誤諸人。便謂之頂族。
祇是助。發上座。所以道。十方法界諸有情。念念以證
善逝果。彼既丈夫我亦爾。何得自輕而退屈。諸上座。
不要退屈信取便休。祖師西來。祇道見性成佛。其餘
所說。不及此說。
<other>瑞巖義海禪師</other>僧問。釋迦掩室於摩竭。淨名杜口於
毗。耶未審如何示眾。師曰。汝不欲我開談曰未曉師
機師曰且退。○問如何是無位真人。師曰。這裡無安
排你處。
<other>靈隱玄本禪師</other>見僧看經。乃問看甚麼經。僧無語。乃
示頌曰。看經不識經。徒勞損眼睛。欲得不損眼。分明
識取經。
<other>堯峯顥暹禪師</other>僧問。承教有言。是法平等。無有高下。
<pb n="521"/>
如何是平等法。師曰。堯峯高。寶峯低。曰恁麼則成高
下去也。師曰。情知汝恁麼會。○聞雷聲示眾曰。還聞
雷聲麼。還知起處麼。若知起處。便知身命落處。若也
不知。所以古人道不知天地者。剛道有乾坤。不如喫
茶去。○僧問。亡僧遷化。向甚麼處去也。師曰蒼天蒼
天。乃曰。祇如末後僧問亡僧遷化。向甚麼處去也。山
僧向它道蒼天蒼天。且道意落在甚麼處。莫是悲傷
遷逝痛憶道人麼。若乃恁麼平論。實謂罔知去處。要
知去處麼。更不用久立。歇去。○上堂。冬去春來。樓閣
門開。若也入得。不用徘徊。諸上座。還向這裡入得也
未若也入得。所以古人道。是處是彌勒。無門無善財。
若也入之未得。自是諸上座狂走。更不忉忉久立珍
重。
<other>聖壽昇禪師</other>上堂。若論佛法。更有甚麼事。所以道古
今山河。古今日月。古今人倫。古今城郭。喚作平等法
門。絕前後際。諸人還信得及麼。若信得及。依而行之。
久立珍重。
<other>興教惟一禪師</other>僧問。佛未出世時如何。師曰。白雲數
重。曰出世後如何。師曰。青山一朵。
<other>西余體柔禪師</other>上堂。一人把火。自燼其身。一人抱冰
橫屍於路。進前則觸途成滯。退後則噎氣填胸。直得
上天無路。入地無門。如今已不奈何也。良久曰。待得
雪消去。自然春到來。
<other>定山惟素山主</other>僧問達磨心印。師已曉。試舉家風對
眾看。師曰。門前有個長松樹。夜半子規來上啼。○問
如何是定山境。師曰。清風滿院。曰忽遇客來。如何祇
待。師曰。莫嫌冷淡。乃曰。若論家風與境。不易酬對。多
見指定處所教它不得自在。曾有僧問大隨。如何是
和尚家風。隨曰。赤土[書-曰+(且-二+人)]簸箕。又曰肚上不貼榜。且問
諸人作麼生會。更有夾山雲門。臨濟風穴皆有此話。
播于諸方。各各施設不同。又作麼生會。法無異轍。殊
途同歸。若要省力易會。但識取自家桑梓。便能紹得
家業。隨處解脫應用現前。天地同根。萬物一體。喚作
衲僧眼睛。綿綿不漏絲髮。苟或於此不明。徒自竛竮
辛苦。
<other>淨土惟正禪師</other>有問曰。師以禪師名。乃不談禪何也。
師曰。徒費言語。吾嬾。寧假曲折。但日夜煩萬象為敷
演耳。言語有間而此法無盡。所謂造物無盡藏也。
<other>靈隱延珊禪師</other>上堂。與上座一線道。且作麼生持論。
佛法。若也水洩不通。便教上座無安身立命處。當此
之時。祖佛出頭來。也有二十棒分。恁麼道。山僧還有
過也無。不見世尊生下。周行七步。目顧四方。一手指
天。一手指地云。天上天下。惟吾獨尊。雲門。云我當初
若見。一棒打殺與狗子喫却。何以如此貴圖天下大
平。且道雲門恁麼說話。有佛法道理也無。雖然如此
雲門祇具一隻眼。久立珍重。（會元十卷終）

禪宗正脉卷第五

音釋
謦欬（輕上聲下音慨）　穗（遂）　[晷-人+卜]（癸）　齧（孽音噬也）　鏃（促音矢鏑）　芟（衫）　偵（稱音
游偵又問）　爐（盧音韓獹犬也）　瓠（互音匏也）　舶（白音海中大船）　囅（丑忍切大笑㒵）　鄮（茂）
　窘（巨隕切迫也）　毳（吹去聲）　迄（黑乙）　覷（趣）　剩（盛）　嶷（逆）　懱揳（滅屑）
　雘（烏郭）　譚（談同）　寐（詣）　搘頥（支夷）　湜（寔）　濬（峻音深也）　燼（辛去聲）

<sarticle>禪宗正脉卷第六</sarticle>

<other>南嶽臨濟宗</other>
<other>臨濟義玄禪師</other>【頌】初在黃檗會中。行業純一。時睦州
為第一座。乃問。上座在此多少時。師曰三年。州曰。曾
參問否。師曰。不曾參問。不知問箇甚麼。州曰。何不問
堂頭和尚。如何是佛法的的大意。師便去問。聲未絕。
檗便打。師下來。州曰。問話作麼生。師曰。某甲問聲未
<pb n="522"/>
絕。和尚便打。某甲不會。州曰。但更去問。師又問。檗又
打。如是三度問。三度被打。師白州曰。早承激勸問法。
累蒙和尚賜棒。自恨障緣。不領深旨。今且辭去。州云。
汝若去。須辭和尚了去。師禮拜退。州先到黃檗處曰。
問話上座。雖是後生。却甚奇特。若來辭。方便接伊。已
後為一株大樹。覆廕天下人去在。師來日辭黃檗。檗
曰。不須他去。祇往高安灘頭。參大愚。必為汝說。師到
大愚。愚曰。甚處來。師曰。黃檗來。愚曰。黃檗有何言句。
師曰。某甲三度問佛法的的大意。三度被打。不知某
甲有過無過。愚曰。黃檗與麼老婆心切。為汝得徹困。
更來這裏問有過無過。師於言下大悟。乃曰。元來黃
檗佛法無多子。愚搊住曰。這尿牀鬼子。適來道有過
無過。如今却道黃檗佛法無多子。你見箇甚麼道理。
速道速道。師於大愚肋下築三拳。愚拓開曰。汝師黃
檗。非干我事。師辭大愚。却回黃檗。檗見便問。這漢來
來去去。有甚了期。師曰。祇為老婆心切。便人事了。侍
立。檗問。甚處去來。師曰。昨蒙和尚慈旨。令參大愚去
來。檗曰。大愚有何言句。師舉前話。檗曰。大愚老漢饒
舌。待來痛與一頓。師曰。說甚待來。即今便打。隨後便
掌。檗曰。這風顛漢。來這裏捋虎鬚。師便喝。檗喚侍者
曰。引這風顛漢。參堂去（溈山舉問仰山。臨濟當時得大愚力。得黃檗力。仰云。非但
騎虎頭。亦解把虎尾）。【頌】師普請鉏地次。見黃檗來。拄钁而立。檗
曰。這漢困那。師曰。钁也未舉。困箇甚麼。檗便打。師接
住棒一送送倒。檗呼維那。扶我起來。維那扶起曰。和
尚爭容得這風顛漢無禮。檗纔起。便打維那。師钁地
曰。諸方火葬。我這裏活埋（溈山問仰山。黃檗打維那意作麼生。仰云。正賊走却。
邏贓人喫棒）。○師一日在僧堂裏睡。檗入常見。以拄杖打
板頭一下。師舉首見是檗。却又睡。檗又打板頭一下。
却往上間。見首座坐禪。乃曰。下間後生却坐禪。汝在
這裏妄想作麼。座曰。這老漢作甚麼。檗又打板頭一
下。便出去（溈山舉問仰山。秖如黃檗意作麼生。仰云。兩彩一賽。【頌】師栽松次。檗
曰。深山裏。栽許多松作甚麼。師曰。一與山門作境致。
二與後人作標牓。道了將钁頭𡎺地三下。檗曰。雖然
如是。子也喫吾三十棒了也。師又𡎺地三下。噓一噓。
檗曰。吾宗到汝。大興于此（溈山舉問仰山。黃檗當時秖囑臨濟一人。更有人在。
仰云有。秖是年代深遠。不欲舉似和尚。溈云。雖然如是。吾亦要知。汝但舉看。仰云。一人指南。吳越令行。遇大風
即止。○黃檗因入厨下。問飯頭作甚麼。頭曰。揀眾僧飯
米。檗曰。一頓喫多少。頭曰。二石五。檗曰。莫太多麼。頭
曰。猶恐少在。檗便打。頭舉似師。師曰。我與汝勘這老
漢。纔到侍立。檗舉前話。師曰。飯頭不會。請和尚代一
轉語。檗曰。汝但舉。師曰。莫太多麼。檗曰。來日更喫一
頓。師曰。說甚麼來日。即今便喫。隨後打一掌。檗曰。這
風顛漢。又來這裏捋虎鬚。師喝一喝便出去（溈山舉問仰山。
此二尊宿。意作麼生。仰山云。和尚作麼生。溈山云。養子方知父慈。仰山云。不然。溈山云。子又作麼生。仰山云。大
似勾賊破家）。○師辭黃檗。檗曰。甚處去。師曰。不是河南。便
歸河北。檗便打。師約住與一掌。檗大笑。乃喚侍者。將
百丈先師。禪板几案來。師曰。侍者將火來。檗曰不然。
子但將去。已後坐斷天下人舌頭去在。○師為黃檗
馳書至溈山。與仰山語次。仰曰。老兄向後北去有箇
住處。師曰。豈有與麼事。仰曰但去。已後有一人佐輔
汝。此人祇是有頭無尾。有始無終（懸記普化）。○師後住鎮
州臨濟學侶雲集。一日謂普化克符二上座曰。我欲
於此建立黃檗宗旨。汝且成褫我。二人珍重下去。三
日後普化却上來問。和尚三日前說甚麼。師便打。三
日後克符上來問。和尚前日打普化作甚麼。師亦打。
至晚小參曰。有時奪人不奪境。有時奪境不奪人。有
時人境兩俱奪。有時人境俱不奪（問答語具在克符章）。○僧問。
如何是真佛真法真道。乞師開示。師曰。佛者心清淨
是。法者心光明是。道者處處無礙淨光是。三即一。皆
是空名而無實有。如真正作道人。念念心不間斷。自
達磨大師從西土來。祇是覓箇不受人惑底人。後遇
二祖。一言便了。始知從前虗用工夫。山僧今日見處。
與祖佛不別。若第一句中薦得。堪與祖佛為師。若第
<pb n="523"/>
二句中薦得。堪與人天為師。若第三句中薦得。自救
不了。僧便問。如何是第一句。師曰。三要印開朱點窄。
未容擬議主賓分。曰如何是第二句。師曰。妙解豈容
無著問。漚和爭負截流機。曰如何是第三句。師曰。但
看棚頭弄傀儡抽牽全。藉裏頭人。乃曰。大凡演唱宗
乘。一句中須具三玄門。一玄門須具三要。有權有實。
有照有用。汝等諸人。作麼生會。師謂僧曰。有時一喝
如金剛王寶劒。有時一喝如踞地師子。有時一喝如
探竿影草。有時一喝不作一喝用。汝作麼生會。僧擬
議。師便喝。○示眾。參學之人。大須子細。如賓主相見。
便有言論往來。或應物現形。或全體作用。或機權喜
怒。或現半身。或乘師子。或乘象王。如有真正學人便
喝。先拈出一箇膠盆子。善知識不辨是境。便上他境
上。作模作樣。便被學人又喝。前人不肯放下。此是膏
肓之病。不堪醫治。喚作賓看主。或是善知識不拈出
物。祇隨學人問處即奪。學人被奪。抵死不肯放。此是
主看賓。或有學人。應一箇清淨境。出善知識前。知識
辨得是境。把得拋向坑裏。學人言大好善知識。知識
即云咄哉。不識好惡。學人便禮拜。此喚作主看主。或
有學人。披枷帶鎖。出善知識前。知識更與安一種枷
鎖。學人歡喜。彼此不辨。喚作賓看賓。大德。山僧所舉。
皆是辨魔揀異。知其邪正。○師問洛浦。從上來一人
行棒。一人行喝。阿那箇親。曰總不親。師曰。親處作麼
生。浦便喝。師乃打。【頌】上堂。有一人論劫在途中。不離
家舍。有一人離家舍。不在途中。那箇合受人天供養。
【頌】師問院主。甚處去來。曰州中糶黃米來。師曰。糶得
盡麼。主曰。糶得盡。師以拄杖畫一畫曰。還糶得這箇
麼。主便喝。師便打。典座至。師舉前話。座曰。院主不會
和尚意。師曰。你又作麼生。座禮拜。師亦打。○上堂。一
人在孤峯頂上。無出身路。一人在十字街頭。亦無向
背。且道那箇在前。那箇在後。不作維摩詰。不作傅大
士。珍重。○有一老宿參。便問。禮拜即是。不禮拜即是。
師便喝。宿便拜。師曰。好箇草賊。宿曰。賊賊。便出去。師
曰。莫道無事好。時首座侍立。師曰。還有過也無。座曰
有。師曰。賓家有過。主家有過。曰二俱有過。師曰。過在
甚麼處。座便出去。師曰。莫道無事好（南泉聞云。官馬相踏）。【頌】師
到京行化。至一家門首曰。家常添鉢。有婆曰。太無厭
生。師曰。飯也未曾得。何言太無厭生。婆便閉却門。【頌】
師陞堂。有僧出。師便喝。僧亦喝。便禮拜。師便打。【頌】趙
州遊方。到院。在後架洗脚次。師便問。如何是祖師西
來意。州曰。恰遇山僧洗脚。師近前作聽勢。州曰。會即
便會。啗⿰口豕作甚麼。師便歸方丈。州曰。三十年行脚。今
日錯為人下註脚。○師應機。多用喝。會下參徒。亦學
師喝。師曰。汝等總學我喝。我今問汝。有一人從東堂
出。一人從西堂出。兩人齊喝一聲。這裏分得賓主麼。
汝且作麼生分。若分不得。已後不得學老僧喝。○
示眾。我有時先照後用。有時先用後照。有時照用同
時。有時照用不同時。先照後用有人在。先用後照有
法在。照用同時。驅耕夫之牛。奪飢人之食。敲骨取髓。
痛下針錐。照用不同時。有問有答。立賓立主。合水和
泥。應機接物。若是過量人。向未舉已前。撩起便行。猶
較些子。○師行脚時。到龍光。值上堂。師出問。不展鋒
鋩。如何得勝。光據坐。師曰。大善知識。豈無方便。光瞪
目曰。嗄。師以手指曰。這老漢今日敗闕也。○次到三
峯平和尚處。平問甚處來。師曰。黃檗來。平曰。黃檗有
何言句。師曰。金牛昨夜遭塗炭。直至如今不見蹤。平
曰。金風吹玉管。那箇是知音。師曰。直透萬重關。不住
青霄內。平曰。子這一問太高生。師曰。龍生金鳳子。衝
破碧瑠璃。平曰。且坐喫茶。又問。近離甚處。師曰龍光。
平曰。龍光近日如何。師便出去。○麻谷問。十二面觀
音。那箇是正面。師下禪牀擒住曰。十二面觀音甚處
去也。速道速道。谷轉身擬坐。師便打。谷接住棒。相捉
歸方丈。○上堂。僧問。如何是佛法大意。師豎起拂子。
<pb n="524"/>
僧便喝。師便打。又僧問。如何是佛法大意。師亦豎拂
子。僧便喝。師亦喝。僧擬議。師便打。乃曰。大眾。夫為法
者。不避喪身失命。我於黃檗先師處。三度問佛法的
的大意。三度被打。如蒿枝拂相似。如今更思一頓。誰
為下手。時有僧出曰。某甲下手。師度與拄杖。僧擬接。
師便打。【頌】同普化赴施主齋次。師問。毛吞巨海。芥納
須彌。為復是神通妙用。為復是法爾如然。化趯倒飯
牀。師曰。太麤生。曰這裏是甚麼所在。說麤說細。次日
又同赴齋。師復問。今日供養何似昨日。化又趯倒飯
牀。師曰。得即得。太麤生。化喝曰。瞎漢。佛法說甚麼麤
細。師乃吐舌。【頌】師與王常侍到僧堂。王問。這一堂僧。
還看經麼。師曰。不看經。曰還習禪麼。師曰。不習禪。曰
既不看經。又不習禪。畢竟作箇甚麼。師曰。總教伊成
佛作祖去。曰金屑雖貴。落眼成翳。師曰。我將謂你是
箇俗漢。【頌】師上堂次。兩堂首座相見。同時下喝。僧問
師。還有賓主也無。師曰。賓主歷然。師召眾曰。要會臨
濟賓主句。問取堂中二首座。【頌】咸通八年丁亥。師將
示滅。說傳法偈曰。沿流不止問如何。真照無邊說似
他。離相離名人不稟。吹毛用了急須磨。復謂眾曰。吾
滅後不得滅却吾正法眼藏。三聖出曰。爭敢滅却和
尚正法眼藏。師曰。已後有人問你。向它道甚麼。聖便
喝。師曰。誰知吾正法眼藏。向這瞎驢邊滅却。
<other>興化存獎禪師</other>【頌】在三聖會裏為首座。常曰。我向南
方行脚一遭。拄杖頭不曾撥著一箇會佛法底人。三
聖聞得。問曰。你具箇甚麼眼。便恁麼道。師便喝。聖曰。
須是你始得。後大覺聞舉。遂曰。作麼生得風吹到大
覺門裏來。師後到大覺為院主。一日覺喚院主。我聞
你道。向南方行脚一遭。拄杖頭不曾撥著一箇會佛
法底。你憑箇甚麼道理。與麼道。師便喝。覺便打。師又
喝。覺又打。師來日從法堂過。覺召院主。我直下疑你
昨日這兩喝。師又喝。覺又打。師再喝。覺又打。師曰。某
甲於三聖師兄處。學得箇賓主句。總被師兄折倒了
也。願與某甲箇安樂法門。覺曰。這瞎漢。來這裏納敗
闕。脫下衲衣痛打一頓。師於言下薦得臨濟先師於
黃檗處喫棒底道理。師後開堂日。拈香曰。此一炷香。
本為三聖師兄。三聖與我太孤。本為大覺師兄。大覺
與我太賖。不如供養臨濟先師。【頌】僧問。四方八面來
時如何。師曰。打中間底。僧便禮拜。師曰。昨日赴箇村
齋。中途遇一陣卒風暴雨。却向古廟裏躲避得過。【頌】
問僧。甚處來。曰崔禪處來。師曰。將得崔禪喝來否。曰
不將得來。師曰。恁麼則不從崔禪處來。僧便喝。師便
打。【頌】示眾。我聞前廊下也喝。後架裏也喝。諸子汝莫
盲喝亂喝。直饒喝得興化向虗空裏。却撲下來。一點
氣也無。待我蘇息起來。向汝道未在。何故。我未曾向
紫羅帳裏撒真珠。與汝諸人去在。胡喝亂喝作麼。【頌】
雲居住三峯時。師問。權借一問以為影草時如何。居
無對。師云。想和尚答這話不得。不如禮拜了退。二十
年後。居云。如今思量。當時不消道箇何必。後遣化主
到師處。師問。和尚住三峯庵時。老僧問伊話。對不得。
如今道得也未。主舉前話。師云。雲居二十年。祇道得
箇何必。興化即不然。爭如道箇不必。【頌】師謂克賓維
那曰。汝不久為唱導之師。賓曰。不入這保社。師曰。會
了不入。不會了不入。曰總不與麼。師便打曰。克賓維
那。法戰不勝。罰錢五貫。設饡飯一堂。次日師自白椎
曰。克賓維那。法戰不勝。不得喫飯。即便出院。【頌】師見
同參來。纔上法堂。師便喝。僧亦喝。師又喝。僧亦喝。師
近前拈棒。僧又喝。師曰。你看這瞎漢。猶作主在。僧擬
議。師直打下法堂。侍者請問。適來那僧。有甚觸忤和
尚。師曰。它適來也有權。也有實。也有照。也有用。及乎
我將手向伊面前橫兩橫。到這裏却去不得。似這般
瞎漢。不打更待何時。僧禮拜。【頌】後唐莊宗。車駕幸河
北。回至魏府行宮。詔師問曰。朕取中原。獲得一寶。未
曾有人酬價。師曰。請陛下寶看。帝以兩手舒幞頭脚。
<pb n="525"/>
師曰。君王之寶。誰敢酬價（玄覺徵云。且道興化肯莊宗。不肯莊宗。若肯莊宗。興
化眼在甚麼處。若不肯莊宗。過在甚麼處）。
<other>寶壽沼禪師（第一世）</other>【頌】僧問。萬境來侵時如何。師曰。莫
管他。僧禮拜。師曰。不要動著。動著即打折汝腰。【頌】師
在方丈坐。因僧問訊次。師曰。百千諸聖。盡不出此方
丈內。曰祇如古人道。大千沙界海中漚。未審此方丈
向甚麼處來。師曰。千聖現在世。阿誰證明。師便擲下
拂子。僧從西過東立。師便打。僧曰。若不久參。焉知端
的。師曰。三十年後。此話大行。【頌】趙州來。師在禪牀。背
面而坐。州展坐具禮拜。師起入方丈。州收坐具而出。
【頌】師問僧。甚處來。曰西山來。師曰。見獼猴麼。曰見。師
曰。作甚麼伎倆。曰見甚麼一箇伎倆也作不得。師便
打。【頌】胡釘鉸參。師問。汝莫是胡釘鉸麼。曰不敢。師曰。
還釘得虗空麼。曰請和尚打破。師便打。胡曰。和尚莫
錯打某甲。師曰。向後有多口阿師。與你點破在。胡後
到趙州。舉前話。州曰。汝因甚麼。被他打。胡曰。不知過
在甚麼處。州曰。祇這一縫。尚不奈何。胡於此有省。趙
州曰。且釘這一縫。
<other>三聖慧然禪師</other>【評】【頌】至仰山。山問。汝名甚麼。師曰。慧
寂。山曰。慧寂是我名。師曰。我名慧然。山大笑而已。○
仰山因有官人相訪。山問。官居何位。曰推官。山豎起
拂子曰還推得這箇麼。官人無對。山令眾下語。皆不
契。時師不安。在涅槃堂內將息。山令侍者去請下語。
師曰。但道和尚今日有事山又令侍者問。未審有甚
麼事。師曰。再犯不容。【頌】師到德山。纔展坐具。山曰。莫
展炊巾。這裏無殘羹餿飯。師曰。總有也無著處。山便
打。師接住棒。推向禪牀上。山大笑。師哭蒼天。便下參
堂。堂中首座號踢天泰。問行脚高士。須得本道公驗。
作麼生是本道公驗。師曰。道甚麼。座再問。師打一坐
具曰。這漆桶。前後觸忤多少賢良。座擬人事。師便過
第二座人事。【頌】住後上堂。我逢人則出。出則不為人。
便下座（興化云。我逢人則不出。出則便為人）。【頌】僧問。如何是祖師西來
意。師曰。臭肉來蠅（興化云。破驢脊上足蒼蠅）。○問僧。近離甚處。僧
便喝。師亦喝。僧又喝。師又喝。僧曰。行棒即瞎。便喝。師
拈棒。僧乃轉身作受棒勢。師曰。下坡不走。快便難逢。
便棒。僧曰這賊。便出去。師遂拋下棒。次有僧問。適來
爭容得這僧。師曰。是伊見先師來。
<other>魏府大覺和尚</other>參臨濟。濟纔見。豎起拂子。師展坐具。
濟擲下拂子。師收坐具參堂去。時僧眾曰。此僧莫是
和尚親故。不禮拜。又不喫棒。濟聞說。令侍者喚適來
新到上來。師隨侍者到方丈。濟曰。大眾道。汝來參長
老。又不禮拜又不喫棒。莫是老僧親故。師乃珍重下
去。【頌】師住後。僧問。如何是本來身。師曰。頭枕衡山脚
踏北嶽。○問如何是佛法大意。師曰。良馬不窺鞭。側
耳知人意。○問如何是大覺。師曰惡覺。曰乖極。師便
打。
<other>灌谿志閑禪師</other>【頌】幼從柏巖。後見臨濟。濟驀胷搊住。
師曰領領。濟拓開曰。且放汝一頓。○師離臨濟。至末
山（語見末山）。○住後上堂。我在臨濟爺爺處得半杓。末山
孃孃處得半杓。共成一杓。喫了。如今飽不饑。【頌】僧問。
久嚮灌谿。到來祇見漚麻池。師曰。汝祇見漚麻池。且
不見灌谿。曰如何是灌谿。師曰。劈箭急。○上堂。十方
無壁落。四畔亦無門。露裸裸。赤灑灑。無可把。便下座。
○僧問。如何是一色。師曰不隨。曰一色後如何。師曰。
有闍黎承當分也無。
<other>紙衣和尚（即克符也）</other>初問臨濟。如何是奪人不奪境。濟曰。
煦日發生鋪地錦。嬰兒垂髮白如絲。師曰。如何是奪
境不奪人。濟曰。王令已行天下徧。將軍塞外絕煙塵。
師曰。如何是人境俱奪。濟曰。并分絕信。獨處一方。師
曰。如何是人境俱不奪。濟曰。王登寶殿。野老謳歌。師
於言下領旨。有頌曰。（其一）奪人不奪境。緣自帶誵訛。擬
欲求玄旨。思量反責麼。驪珠光燦爛。蟾桂影婆娑。覿
面無差互。還應滯網羅。（其二）奪境不奪人。尋言何處真。
<pb n="526"/>
問禪禪是妄。究理理非親。日照寒光澹。山搖翠色新。
直饒玄會得。也是眼中塵。（其三）人境兩俱奪。從來正令
行。不論佛與祖。那說聖凡情。擬把吹毛劍。還如值木
盲。進前求妙會。特地斬精靈（其四）人境俱不奪。思量意
不偏。主賓言少異。問答理俱全。踏破澄潭月。穿開碧
落天。不能明妙用。淪溺在無緣。○僧問。如何是賓中
賓。師曰。倚門傍戶猶如醉。出言吐語不慚惶。曰如何
是賓中主。師曰。口念彌陀雙拄杖。目瞽瞳人不出頭。
曰如何是主中賓。師曰。高提祖印當機用。利物應知
語帶悲。曰如何是主中主。師曰橫按鏌鋣全正令。太
平寰宇斬癡頑。曰既是太平寰宇。為甚麼却斬癡頑。
師曰。不許夜行剛把火。直須當道與人看。
<other>定州善崔禪師</other>【頌】州將王令公。於衙署張座。請師說
法。師陞座拈拄杖曰。出來也打。不出來也打。僧出曰。
崔禪聻。師擲下拄杖曰。久立令公。伏惟尊重。
<other>幽州譚空和尚</other>鎮州牧。有姑為尼。行脚回。欲開堂為
人。牧令師勘過。師問曰。見說汝欲開堂為人是否。尼
曰是。師曰。尼是五障之身。汝作麼生為人。尼曰。龍女
八歲。南方無垢世界。成等正覺。又作麼生。師曰。龍女
有十八變。你試一變看。尼曰。設使變得。也祇是箇野
狐精。師便打。牧聞舉。乃曰。和尚棒折那。○僧問。德山
棒。臨濟喝。未審那箇最親。師曰。已前在眾裏。老僧也
曾商量來。僧便喝。師曰。却是汝會。僧曰錯。師便打。
<other>襄州歷村和尚</other>僧問。如何是觀其音聲。而得解脫。師
將火箸敲柴曰。汝還聞麼。曰聞。師曰。誰不解脫。【頌】師
煎茶次。僧問。如何是祖師西來意。師舉起茶匙。僧曰。
莫祇這便當否。師擲向火中。
<other>米倉禪師</other>【頌】問僧。近離甚處。曰冀州太湖。師曰。闍黎
來時。太湖向你道甚麼。曰知道米倉路峻。師曰。到這
裏又作麼生。曰不異發足時道路。師曰。闍黎已孤太
湖去在。曰某甲亦不肯。和尚恁麼道。師曰。來時路峻。
如今路平。曰不妨和尚此路。師曰。漆桶裏漢。有甚麼
限【增收】。
<other>齊聳禪師</other>僧問。如何是佛。師曰。老僧竝不知。曰和尚
是大善知識。為甚麼不知。師曰。老僧不曾接下機。
<other>雲山和尚</other>【頌】有僧從西京來。師問。還將得西京主人
書來否。曰不敢妄通消息。師曰。作家師僧。天然有在。
曰殘羹餿飯誰喫。師曰。獨有闍黎不甘喫。其僧乃作
吐勢。師喚侍者曰。扶出這病僧著。僧便出去。○師見
僧來。便作起勢。僧便出去。師曰。得甚麼靈利。僧便喝
曰。作這箇眼目。承嗣臨濟。也太屈哉。師曰。且望闍黎
善傳。僧回首。師喝曰。作這箇眼目。錯判諸方名言。隨
後便打。
<other>虎谿庵主</other>【頌】僧問。庵主在這裏多少年也。師曰。祇見
冬凋夏長。年代總不記得。曰大好不記得。師曰。汝道
我在這裏得多少年也。曰冬凋夏長聻。師曰。閙市裏
虎。
<other>桐峯庵主</other>【評】【頌】僧問。和尚這裏忽遇大蟲作麼生。師
便作大蟲吼。僧作怖勢。師大笑。僧曰。這老賊。師曰。爭
奈老僧何。○有老人入山參。師曰。住在甚處。老人不
語。師曰。善能對機。老人地上拈一枝草示師。師便喝。
老人禮拜。師便歸庵。老人曰。與麼疑殺一切人在。
<other>杉洋庵主</other>有僧到參。師問阿誰。曰杉洋庵主。師曰。是
我。僧便喝。師作噓聲。僧曰。猶要棒喫在。師便打。
<other>定上座</other>【評】【頌】初參臨濟。問如何是佛法大意。濟下禪
牀擒住。師擬議。濟與一掌。師佇思。傍僧曰。定上座何
不禮拜。師方作禮。忽然大悟（頌古見臨濟章）。○後南遊。路逢
巖頭雪峯欽山三人。巖頭問。上座甚處來。師曰。臨濟
來。巖曰。和尚萬福。師曰。和尚已順世也。巖曰。某甲三
人特去禮拜。薄福不遇。不知和尚在日有何言句。請
上座舉一兩則。【頌】師遂舉臨濟上堂曰。赤肉團上。有
一無位真人。常在汝等諸人面門出入。未證據者看
看。時有僧問。如何是無位真人。濟下禪牀搊住曰。道
<pb n="527"/>
道。僧擬議。濟拓開曰。無位真人是甚麼乾屎橛。巖頭
不覺吐舌。雪峯曰。臨濟大似白拈賊。（按頌古見臨濟章內）欽山
曰。何不道赤肉團上。非無位真人。師便擒住曰。無位
真人與非無位真人。相去多少。速道速道。欽山被擒。
直得面黃面青。語之不得。巖頭雪峯曰。這新戒不識
好惡。觸忤上座。且望慈悲。師曰。若不是這兩箇老漢。
𡎺殺這尿牀鬼子。
<other>南院慧顒禪師（亦曰寶應）</other>【頌】上堂。赤肉團上。壁立千仞。僧
問。赤肉團上。壁立千仞。豈不是和尚道。師曰是。僧便
掀倒禪牀。師曰。這瞎驢亂作。僧擬議。師便打。【頌】思明
和尚未住西院時。到參。禮拜了曰。無可人事。從許州
來。收得江西剃刀一柄。獻和尚。師曰。汝從許州來。為
甚却收得江西剃刀。明把師手掐一掐。師曰。侍者收
取。明以衣袖拂一拂便行。師曰。阿剌剌阿剌剌。【頌】上
堂。諸方祇具啐⿰口豕同時眼。不具啐⿰口豕同時用。僧便問。
如何。是啐⿰口豕同時用。師曰。作家不啐⿰口豕。啐⿰口豕同時失。
曰此猶未是某甲問處。師曰。汝問處作麼生。僧曰失。
師便打。其僧不肯。後於雲門會下。聞二時舉此話。一
僧曰。當時南院棒折那。其僧忽契悟。遂奔回省覲。師
已圓寂。乃謁風穴。穴一見便問。上座莫是當時問先
師啐⿰口豕同時話底麼。僧曰是。穴曰。汝當時作麼生會。
曰某甲當時如在燈影裏行相似。穴曰。汝會也。【頌】僧
問。古殿重興時如何。師曰。明堂瓦插簷。曰與麼則莊
嚴畢備也。師曰。斬草虵頭落。【頌】問僧名甚麼。曰普參。
師曰。忽遇屎橛作麼生。僧便不審。師便打。○問僧。近
離甚處。曰襄州。師曰。來作甚麼。曰特來禮拜和尚。師
曰。恰遇寶應老不在。僧便喝。師曰。向汝道不在。又喝
作甚麼。僧又喝。師便打。僧禮拜。師曰。這棒本是汝打
我。我且打汝要此話大行。瞎漢參堂去。○問僧。近離
甚處。曰襄州。師曰。是甚麼物恁麼來。曰和尚試道看。
師曰。適來禮拜底。曰錯。師曰。禮拜底錯箇甚麼。曰再
犯不容。師曰。三十年弄馬騎。今日被驢撲。瞎漢參堂
去。○僧問。從上諸聖向甚麼處去。師曰。不上天堂。則
入地獄。曰和尚又作麼生。師曰。還知寶應老漢落處
麼。僧擬議。師打一拂曰。你還知喫拂子底麼。曰不會。
師曰。正令却是你行。又打一拂子。【頌】問寒暑到來時
如何。（一作日月迭遷寒暑謝。還有不涉寒暑者麼）師曰。紫羅抹額繡腰裙。
曰上上之機今已曉。向下之機事若何。師曰。炭庫裏
藏身【增收】。
<other>守廓侍者</other>【頌】問德山曰。從上諸聖向甚麼處去。山曰。
作麼作麼。師曰。勑點飛龍馬。跛鱉出頭來。山便休去。
來日浴出。師過茶與山。山於背上拊一下曰。昨日公
案作麼生。師曰。這老漢今日方始瞥地。山又休去。○
師行脚到襄州華嚴和尚會下。一日嚴上堂曰。大眾。
今日若是臨濟德山高亭大愚鳥窠船子兒孫。不用
如何若何。便請單刀直入。華嚴與汝證據。師出禮拜
起。便喝。嚴亦喝。師又喝。嚴亦喝。師禮拜起曰。大眾看
這老漢一場敗闕。又喝一喝。拍手歸眾。嚴下座歸方
丈。時風穴作維那。上去問訊。嚴曰。維那汝來也。叵耐
守廓。適來把老僧扭揑一上。待集眾打一頓趂出。穴
曰。趂他遲了也。自是和尚言過。他是臨濟下兒孫。本
分恁麼。嚴方息怒。穴下來舉似師。曰你著甚來由。勸
這老漢。我未問前。早要棒喫。得我話行。如今不打。搭
却我話也。穴曰。雖然如是。已遍天下也。
<other>西院思明禪師</other>【頌】僧問。如何是伽藍。師曰。荊棘叢林。
曰如何是境中人。師曰。貛兒貉子。【評】【頌】從[漪-大+(立-一)]上座。到
法席旬日。常自曰。莫道會佛法人。覓箇舉話底人也
無。師聞而默之。[漪-大+(立-一)]異日上法堂次。師召從[漪-大+(立-一)]。[漪-大+(立-一)]舉首。
師曰錯。[漪-大+(立-一)]進三兩步。師又曰錯。[漪-大+(立-一)]近前。師曰。適來兩
錯。是上座錯。是思明老漢錯。曰是從[漪-大+(立-一)]錯。師曰錯錯。
乃曰。上座且在這裏過夏。共汝商量這兩錯。[漪-大+(立-一)]不肯。
便去。後住相州天平山。每舉前話曰。我行脚時。被惡
風吹到汝州。有西院長老勘我。連下兩錯。更留我過
<pb n="528"/>
夏。待共我商量。我不道恁麼時錯。我發足向南方去
時。早知錯了也。
<other>寶壽和尚（二世）</other>【頌】在先寶壽為供養主。壽問。父母未生
前。還我本來面目來。師立至夜深。下語不契。翌日辤
去。壽曰。汝何往。師曰。昨日蒙和尚設問。某甲不契。往
南方參知識去。壽曰。南方禁夏不禁冬。我此間禁冬
不禁夏。汝且作街坊過夏。若是佛法。闤闠之中。浩浩
紅塵。常說正法。師不敢違。一日街頭見兩人交爭。揮
一拳曰。你得恁麼無面目。師當下大悟。走見寶壽。未
及出語。壽便曰。汝會也。不用說。師便禮拜。【頌】壽臨遷
化時。囑三聖。請師開堂。師開堂日。三聖推出一僧。師
便打。聖曰。與麼為人。非但瞎却這僧眼。瞎却鎮州一
城人眼去在。（法眼云。甚麼處是瞎却人眼處）師擲下拄杖。便歸方
丈。
<other>大悲和尚</other>僧問。除上去下。請師便道。師曰。開口即錯。
曰真是學人師也。師曰。今日向弟子手裏死。
<other>水陸和尚</other>僧問。如何是學人用心處。師曰。用心即錯。
曰不起一念時如何。師曰。沒用處漢。
<other>澄心旻德禪師</other>【頌】在興化遇示眾曰。若是作家戰將。
便請單刀直入。更莫如何若何。師出禮拜起。便喝。化
亦喝。師又喝。化亦喝。師禮拜歸眾。化曰。適來若是別
人。三十棒。一棒也較不得。何故。為他旻德會一喝。不
作一喝用。
<other>魯祖山教禪師</other>僧問。如何是祖師西來意。師曰。今日
不答話。曰大好不答話。師便打。【頌】問如何是雙林樹。
師曰。有相身中無相身。曰如何是有相身中無相身。
師曰。金香爐下鐵崑崙。○問如何是孤峯獨宿底人。
師曰。半夜日頭明。日午打三更。○問進向無門時如
何。師曰。太鈍生。曰不是鈍生。直下進向無門時如何。
師曰。靈機未曾論邊際。執法無門在暗中。
<other>鎮州談空和尚</other>僧問。格外之談。請師舉唱。師曰。隘路
不通風。曰莫祇這便是也無。師乃噓噓。
<other>際上座</other>僧問。如何是佛法的的大意。師曰。龍騰滄海。
魚躍深潭。曰畢竟如何。師曰。夜聞祭鬼鼓。朝聽上灘
歌。
<other>風穴延沼禪師</other>參南院。入門不禮拜。院曰。入門須辨
主。師曰。端的請師分。院於左膝拍一拍。師便喝。院於
右膝拍一拍。師又喝。院曰。左邊一拍且置。右邊一拍
作麼生。師曰瞎。院便拈棒。師曰。莫盲枷瞎棒。奪打和
尚。莫言不道。院擲下棒曰。今日被黃面浙子。鈍置一
場。師曰。和尚大似持鉢不得。詐道不飢。院曰。闍黎曾
到此間麼。師曰。是何言歟。院曰。老僧好好相借問。師
曰。也不得放過。便下參眾了。却上堂頭禮謝。院曰。闍
黎曾見甚麼人來。師曰。在襄州華嚴。與廓侍者同夏。
院曰。親見作家來。【頌】院問。南方一棒。作麼商量。師曰。
作奇特商量。師却問。和尚此間一棒。作麼商量。院拈
拄杖曰。棒下無生忍。臨機不見師。師於言下大徹玄
旨。遂依止六年。四眾請主風穴。又八年。李史君與合
城士庶。再請開堂演法矣。○上堂。夫參學眼目。臨機
直須大用現前。勿自拘於小節。設使言前薦得。猶是
滯㲉迷封。總然句下精通。未免觸途狂見。應是從前
依他作解。明昧兩岐。與你一時掃却。直教箇箇如師
子兒。吒呀地。哮吼一聲。壁立千仞。誰敢正眼[覤-儿+丘]著。[覤-儿+丘]
著即瞎却渠眼。時有僧問。如何是正法眼。師曰。即便
⿰翟支瞎。曰⿰翟支瞎後如何。師曰。撈天摸地。【評】【頌】師在郢州。
謁前請主李史君。留於衙內度夏。普設大會。請師上
堂。纔陞座。乃曰。祖師心印。狀似鐵牛之機。去即印住。
住即印破。祇如不去不住。印即是。不印即是。還有人
道得麼。時有盧陂長老出問。學人有鐵牛之機。請師
不搭印。師曰。慣釣鯨鯢澄巨浸。却嗟蛙步𩥇泥沙。陂
佇思。師喝曰。長老何不進語。陂擬議。師便打一拂子
曰。還記得話頭麼。試舉看。陂擬開口。師又打一拂子。
牧主曰。信知佛法。與王法一般。師曰。見甚麼道理。牧
<pb n="529"/>
主曰。當斷不斷。反招其亂。師便下座。【頌】上堂。僧問。如
何是佛。師曰。如何不是佛。曰未曉玄言。請師直指。師
曰。家住海門洲。扶桑最先照。【頌】問如何是清淨法身。
師曰金沙灘頭馬郎婦。○問一色難分。請師顯示。師
曰。滿爐添炭猶嫌冷。路上行人祇守寒。【頌】問如何是
道。師曰。五鳳樓前。曰如何是道中人。師曰。問取皇城
使。○問摘葉尋枝即不問。直截根源事若何。師曰。赴
供凌晨去。開塘帶雨歸。【頌】問隨緣不變者。忽遇知音
時如何。師曰。披莎側立千峯外。引水澆蔬五老前。【評】
【頌】上堂。若立一塵。家國興盛。野老顰蹙。不立一塵。家
國喪亡。野老安怗。於此明得。闍黎無分。全是老僧。於
此不明。老僧却是闍黎。闍黎與老僧。亦能悟却天下
人。亦能瞎却天下人。欲識闍黎麼右邊一拍曰。這裏
是。欲識老僧麼。左邊一拍曰。這裏是。○上堂。若是上
上之流。各有證據。略赴箇程限。中下之機。各須英俊。
當處出生。隨處滅盡。如[焊-干+恭]龜紋。[焊-干+恭]即成兆。不[焊-干+恭]成鈍。
欲[焊-干+恭]不[焊-干+恭]。直下便揑。【頌】僧問。語默涉離微。如何通不
犯。師曰。常憶江南三月裏。鷓鴣啼處百華香。○問百
了千當時如何。師曰。不許夜行。投明須到。○問如何
是賓中主。師曰。入市雙瞳瞽。曰如何是主中賓。師曰。
回鑾兩曜新。曰如何是賓中賓。師曰。攢眉坐白雲。曰
如何是主中主。師曰。磨礲三尺劒。待斬平不人。○問
如何是钁頭邊意。師曰。山前一片青。【頌】問如何是佛。
師曰。杖林山下竹筋鞭。
<other>穎橋安禪師（號鐵胡）</other>【頌】師與鍾司徒向火次。鍾忽問。三
界焚燒時。如何出得。師以香匙撥開火。鍾擬議。師曰。
司徒司徒。鍾忽有省。
<other>興陽歸靜禪師</other>初參西院。便問。擬問不問時如何。院
便打。師良久。院曰。若喚作棒。眉鬚墮落。師於言下大
悟。
<other>[巢-果+(一/目)]山省念禪師</other>常密誦法華經。眾目為念法華也。晚
於風穴會中充知客。一日侍立次。穴乃垂涕告之曰
不幸臨濟之道。至吾將墜地矣。師曰。觀此一眾。豈無
人耶。穴曰。聰敏者多。見性者少。師曰。如某者如何。穴
曰。吾雖望子之久。猶恐躭著此經。不能放下。師曰。此
亦可事。願聞其要。穴遂上堂。舉世尊以青蓮目。顧視
大眾。乃曰。正當恁麼時。且道說箇甚麼。若道不說而
說。又是埋沒先聖。且道說箇甚麼。師乃拂袖下去。穴
擲下拄杖歸方丈。侍者隨後請益曰。念法華因甚不
祗對和尚。穴曰。念法華會也。次日師與真園頭同上
問訊次。穴問真曰。作麼生是世尊不說說。真曰。鵓鳩
樹上鳴。穴曰。汝作許多癡福作麼。何不體究言句。又
問師曰。汝作麼生。師曰。動容揚古路。不墮悄然機。穴
謂真曰。汝何不看念法華下語。師受風穴印可之後。
泯跡韜光。人莫知其所以。因白兆楚和尚。至汝州宣
化。風穴令師往傳語。纔相見。提起坐具便問。展即是。
不展即是。兆曰。自家看取。師便喝。兆曰。我曾親近知
識來。未甞輙敢恁麼造次。師曰。草賊大敗。兆曰。來日
若見風穴和尚。待一一舉似。師曰。一任一任。不得忘
却。師乃先回。舉似風穴。穴曰。今日又被你収下一員
草賊。師曰。好手不張名。兆次日纔到相見。便舉前話。
穴曰。非但昨日。今日和贓捉敗。師於是名振四方。學
者望風而靡。開法首山為第一世也。【頌】僧問。如何是
學人親切處。師曰。五九盡日又逢春。曰畢竟事如何。
師曰。冬到寒食一百五。【頌】問如何是祖師西來意。師
曰。風吹日炙。【頌】問如何是菩提路。師曰。此去襄縣五
里。曰向上事如何。師曰。往來不易。【頌】問一切諸佛。皆
從此經出。如何是此經。師曰。低聲低聲。曰如何受持。
師曰。切不得汙染（此則頌古。見聯珠第一卷金剛經章）。【頌】問如何是古
佛心。師曰。鎮州蘿蔔重三斤。○問如何是玄中的。師
曰。有言須道却。曰此意如何。師曰。無言鬼也瞋。○問
如何是梵音相。師曰。驢鳴狗吠。乃曰。要得親切。第一
莫將問來問。還會麼。問在答處。答在問處。汝若將問
<pb n="530"/>
來問。老僧在汝脚底。汝若擬議。即沒交涉。時有僧出
禮拜。師便打。僧便問。挂錫幽巖時如何。師曰錯。僧曰
錯。師又打。【頌】問如何是佛。師曰。新婦騎驢阿家牽。曰
未審此語甚麼句中收。師曰。三玄收不得。四句豈能
該。曰此意如何。師曰。天長地久。日月齊明。【頌】示眾曰。
諸上座。不得盲喝亂喝。尋常向你道。賓則始終賓。主
則始終主。賓無二賓。主無二主。若有二賓二主。兩箇
即成瞎漢。所以我若立。你須坐。我若坐。你須立。坐則
共你坐。立則共你立。雖然如是。急著眼始得【增收】。
<other>廣慧真禪師</other>甞在風穴作園頭。穴問曰。會昌沙汰時。
護法善神。向甚麼處去。師曰。常在闤闠中。要且無人
識。穴曰。汝徹也。師禮拜。
<other>汾州善昭禪師</other>歷參知識七十一員。後到首山。問百
丈卷席意旨如何。山曰。龍袖拂開全體現。曰師意如
何。山曰。象王行處絕狐蹤。師於言下大悟。拜起而曰。
萬古碧潭空界月。再三撈摝始應知。有問者曰。見何
道理。便爾自肯。師曰。正是我放身命處。後遊衡湘。及
襄沔間。每為郡守。以名剎力致。前後八請。堅臥不答。
洎首山歿。西河道俗。遣僧契聰。近請住持。師閉關高
枕。聰排闥而入。讓之曰。佛法大事。靖退小節。風穴懼
應讖憂宗旨墜滅。幸而有先師。先師已棄世。汝有力。
荷擔如來大法者。今何時而欲安眠哉。師矍起握聰
手曰。非公不聞此語。趣辦嚴。吾行矣。○住後上堂謂
眾曰。汾陽門下。有西河師子。當門踞坐。但有來者。即
便咬殺。有何方便。入得汾陽門。見得汾陽人。若見汾
陽人者。堪與祖佛為師。不見汾陽人。盡是立地死漢。
如今還有人入得麼。快須入取。免得孤負平生。不是
龍門客。切忌遭點額。那箇是龍門客。一齊點下。舉起
拄杖曰。速退速退。珍重。○上堂。先聖云。一句語。須具
三玄門。一玄門。須具三要。阿那箇是三玄三要底句。
快會取好。各自思量。還得穩當也未。古德已前行脚。
聞一箇因緣未明。中間直下飲食無味。睡臥不安。火
急決擇。莫將為小事。所以大覺老人。為一大事因緣。
出現於世。想計他從上來行脚。不為遊山翫水。看州
府奢華。片衣口食。皆為聖心未通。所以驅馳行脚。決
擇深奧。傳唱敷揚。博問先知。親近高德。蓋為續佛心
燈。紹隆祖代。興崇聖種。接引後機。自利利他。不忘先
跡。如今還有商量者麼。有即出來。大家商量。僧問。如
何是接初機底句。師曰。汝是行脚僧。曰如何是辨衲
僧底句。師曰。西方日出卯。曰如何是正令行底句。師
曰。千里持來呈舊面。曰如何是立乾坤底句。師曰。北
俱盧洲長粳米。食者無貪亦無瞋。乃曰。將此四轉語。
驗天下衲僧。纔見你出來。驗得了也。○問如何是學
人著力處。師曰。嘉州打大像。曰如何是學人轉身處。
師曰。陝府灌鐵牛。曰如何是學人親切處。師曰。西河
弄師子。乃曰。若人會得此三句。已辨三玄。更有三要
語在。切須薦取。不是等閑。與大眾頌出。三玄三要事
難分。得意忘言道易親。一句明明該萬象。重陽九月
菊華新。○上堂。凡一句語。須具三玄門。每一玄門。須
具三要。有照有用。或先照後用。或先用後照。或照用
同時。或照用不同時。先照後用。且要共你商量。先用
後照。你也須是箇人始得。照用同時。你作麼生當抵。
照用不同時。你又作麼生湊泊。○僧問。如何是賓中
賓。師曰。合掌庵前問世尊。曰如何是賓中主。師曰。對
面無儔侶。曰如何是主中賓。師曰。陣雲橫海上。拔劒
攪龍門。曰如何是主中主。師曰。三頭六臂擎天地。忿
怒那吒撲帝鐘。○上堂。汾陽有三訣。衲僧難辨別更
擬問如何。拄杖驀頭揳。時有僧問。如何是三訣。師便
打。僧禮拜。師曰。為汝一時頌出。第一訣。接引無時節。
巧語不能詮。雲綻青天月。第二訣。舒光辨賢哲。問答
利生心。拔却眼中楔。第三訣。西國胡人說。濟水過新
羅。北地用賓鐵。復曰。還有人會麼。會底出來。通箇消
息。要知遠近。莫祇恁麼。記言記語。以當平生。有甚麼
<pb n="531"/>
利益。不用久立。珍重。【頌】僧問。如何是祖師西來意。師
曰青絹扇子足風涼。【頌】上堂。謂眾曰。夫說法者。須具
十智同真。若不具十智同真。邪正不辨。緇素不分。不
能與人天為眼目。決斷是非。如鳥飛空而折翼。如箭
射的而斷弦。弦斷故。射的不中。翼折故。空不可飛。弦
壯翼牢。空的俱徹。作麼生是十智同真。與諸上座點
出。一同一質。二同大事。三總同參。四同真志。五同徧
普。六同具足。七同得失。八同生殺。九同音吼。十同得
入。又曰。與甚麼人同得入。與阿誰同音吼。作麼生是
生殺。甚麼物同得失。阿那箇同具足。是甚麼同徧普。
何人同真志。孰能總同參。那箇同大事。何物同一質。
有點得出底麼。點得出者。不悋慈悲。點不出來。未有
參學眼在。切須辨取。要識是非面目現在。不可久立。
珍重。
<other>葉縣歸省禪師</other>【頌】遊方參首山。山一日舉竹篦問曰。
喚作竹篦即觸。不喚作竹篦即背。喚作甚麼。師掣得。
擲地上曰。是甚麼。山曰瞎。師於言下豁然頓悟。○上
堂。宗師血脉。或凡或聖。龍樹馬鳴。天堂地獄。鑊湯爐
炭。牛頭獄卒。森羅萬象。日月星辰。他方此土。有情無
情。以手畫一畫云。俱入此宗。此宗門中。亦能殺人。亦
能活人。殺人須得殺人刀。活人須得活人句。作麼生
是殺人刀。活人句。道得底。出來對眾道看。若道不得。
即孤負平生。珍重。○上堂。良久曰。夫行脚禪流。直須
著忖。參學須具參學眼。見地須得見地句。方有相親
分。始得不被諸境惑。亦不落於惡道。畢竟如何委悉。
有時句到意不到。妄緣前塵。分別影事。有時意到句
不到。如盲摸象。各說異端。有時意句俱到。打破虗空
界。光明照十方。有時意句俱不到。無目之人縱橫走。
忽然不覺落深坑。○僧請益柏樹子話。師曰。我不辭
與汝說。還信麼。曰和尚重言。爭敢不信。師曰。汝還聞
簷頭水滴聲歷。其僧豁然。不覺失聲云。㖿。師曰。你見
箇甚麼道理。僧便以頌對曰。簷頭水滴。分明歷歷。打
破乾坤。當下心息。師乃忻然。【頌】問如何是學人密用
心處。師曰。閙市輥毬子。曰意旨如何。師曰溥請眾人
看【增收】。
<other>神鼎洪諲禪師</other>自遊方一衲。以度寒暑。甞與數耆舊。
至襄沔間。一僧舉論宗乘。頗敏捷。會野飯山店中供
辦。而僧論說不已。師曰。三界唯心。萬法唯識。唯識唯
心。眼聲耳色。是甚麼人語。僧曰。法眼語。師曰。其義如
何。曰唯心故。根境不相到。唯識故。聲色摐然。師曰。舌
味是根境否。曰是。師以箸筴菜置口中。含胡而語曰。
何謂相入耶。坐者駭然。僧不能答。師曰。途路之樂。終
未到家。見解入微。不名見道。參須實參。悟須實悟。閻
羅大王。不怕多語。僧拱而退。○上堂。舉洞山曰。貪瞋
癡。太無知。賴我今朝識得伊。行便打。坐便槌。分付心
王子細推。無量劫來不解脫。問汝三人知不知。師曰。
古人與麼道。神鼎則不然。貪瞋癡。實無知。十二時中
任從伊。行即往。坐即隨。分付心王擬何為。無量劫來
元解脫。何須更問知不知。○僧問。撥塵見佛時如何。
師曰。佛亦是塵。
<other>谷隱蘊聰禪師（即石門聰）</other>初參百丈恒和尚。因結夏。百丈
上堂。舉中觀論曰。正覺無名相。隨緣即道場。師便出
問。如何是正覺無名相。丈曰。汝還見露柱麼。師曰。如
何是隨緣即道場。丈曰。今日結夏。【頌】次參首山。問學
人親到寶山。空手回時如何。山曰。家家門前火把子。
師於言下大悟。呈偈曰。我今二十七。訪道曾尋覓。今
朝喜得逢。要且不相識。○後到大陽。玄和尚問。近離
甚處師曰襄州。陽曰。作麼生是不隔底句。師曰。和尚
住持不易。陽曰。且坐喫茶。師便參眾去。侍者問。適來
新到。祗對住持不易。和尚為甚麼教坐喫茶。陽曰。我
獻他新羅附子。他酬我舶上茴香你去問他。有語在。
侍者請師喫茶問。適來祗對和尚道住持不易。意旨
如何。師曰。真鍮不博金。【頌】僧問。日往月來遷。不覺年
<pb n="532"/>
衰老。還有不老者麼。師曰有。曰如何是不老者。師曰。
虬龍筋力高聲呌。晚後精靈轉更多。○問承古有言。
祇者如今誰動口。意旨如何。師曰。莫認驢鞍橋。作阿
爺下頷。○示眾。第一句道得。石裏迸出。第二句道得。
挨拶將來。第三句道得。自救不了。○上堂。春景溫和。
春雨普潤。萬物生芽。甚麼處不沾恩。且道承恩力一
句。作麼生道。良久曰。春雨一滴滑如油。
<other>廣慧元璉禪師</other>【頌】到首山。山問。近離甚處。師曰漢上。
山竪起拳曰。漢上還有這箇麼。師曰。這箇是甚麼椀
鳴聲。山曰瞎。師曰恰是。拍一拍。便出。他日又問。學人
親到寶山。空手回時如何。山曰。家家門前火把子。師
當下大悟云。某甲不疑天下老和尚舌頭也。山曰。汝
會處作麼生。與我說來看。師曰。祇是地上水碙砂也。
山曰。汝會也。師便禮拜。○上堂。臨濟兩堂首座相見。
同時下喝。諸人且道。還有賓主也無。若道有。祇是箇
瞎漢。若道無。亦是箇瞎漢。不有不無。萬里崖州。若向
這裏道得。也好與三十棒。若道不得。亦與三十棒。衲
僧家。到這裏。作麼生出得山僧圈䙡去。良久曰。苦哉。
蝦蟆蚯蚓。𨁝跳上三十三天。撞著須彌山。百雜碎。拈
拄杖曰。一隊無孔鐵槌。速退速退。僧問。如何是祖師
西來意。師曰。竹竿頭上曜紅旗。
<other>三交智嵩禪師（即唐明）</other>【頌】參首山。問如何是佛法的的
大意。山曰。楚王城畔。汝水東流。師於此有省。頓契佛
意。乃作三玄偈曰。（其一）須用直須用。心意莫定動。三歲
師子吼。十方沒狐種。（其二）我有真如性。如同幕裏隱。打
破六門關。顯出毗盧印。（其三）真骨金剛體可誇。六塵一
拂永無遮。廓落世界空為體。體上無為真到家。山聞。
乃請喫茶。問這三頌是汝作來耶。師曰是。山曰。或有
人教汝現三十二相時如何。師曰。某甲不是野狐精。
山曰。惜取眉毛。師曰。和尚落了多少。山以竹篦頭上
打曰。這漢向後亂作去在。○上堂。文殊仗劒。五臺橫
行。唐明一路。把斷誵訛。三世諸佛。未出教乘。網底遊
魚。龍門難渡。垂釣四海。祇釣獰龍。格外玄談。為求知
識。若也舉揚宗旨。須彌直須粉碎。若也說佛說祖。海
水便須枯竭。寶劒揮時。毫光萬里。放汝一路。通方說
話。把斷咽喉。諸人甚處出氣。
<other>仁王處評禪師</other>問首山。如何是佛法大意。山便喝。師
禮拜。山拈棒。師曰。老和尚沒世界那。山拋下拄杖曰。
明眼人難謾。師曰。草賊大敗。
<other>丞相王隨居士</other>謁首山。得言外之旨自爾履踐深明
大法。臨終書偈曰。[書-曰+(且-二+人)]堂燈已滅。彈指向誰說。去住本
尋常。春風掃殘雪。（會元十一卷終）
<other>石霜楚圓慈明禪師</other>聞汾陽道望。遂住謁焉。陽顧而
默契之。經二年。未許入室。每見必罵詬。或毀詆諸方。
及有所訓。皆流俗鄙事。一夕訴曰。自至法席。已再夏。
不蒙指示。但增世俗塵勞。念歲月飄忽。己事不明。失
出家之利。語未卒。陽熟視罵曰。是惡知識。敢裨販我。
怒舉杖逐之。師擬伸救。陽掩師口。乃大悟曰。是知臨
濟。道出常情。服役七年。辭去。依唐明嵩禪師。嵩謂師
曰。楊大年內翰。知見高。入道穩實。子不可不見。師乃
往見大年。年問曰。對面不相識。千里却同風。師曰。近
奉山門請。年曰。真箇脫空。師曰。前月離唐明。年曰。適
來悔相問。師曰作家。年便喝。師曰恰是。年復喝。師以
手畫一畫。年吐舌曰。真是龍象。師曰。是何言歟。年喚
客司點茶來。元來是屋裏人。師曰。也不消得。【頌】年又
問。如何是上座為人一句。師曰切。年曰。與麼則長裙
新婦拖泥走。師曰。誰得似內翰。年曰。作家作家。師曰。
放你二十棒。年拊膝曰。這裏是甚麼所在。師拍掌曰。
也不得放過。年大笑。○又問。記得唐明當時悟底因
緣麼。師曰。唐明問首山。如何是佛法的的大意。山曰。
楚王城畔。汝水東流。年曰。祇如此語。意旨如何。師曰。
水上挂燈毬。年曰。與恁則孤負古人去也。師曰。內翰
疑則別參。年曰。三脚蝦蟆跳上天。師曰。一任𨁝跳。年
<pb n="533"/>
乃大笑。館于齋中。日夕質疑智證。【頌】李附馬問。我聞
西河有金毛師子。是否。師曰。甚麼處得者消息。公便
喝。師曰。野干鳴。公又喝。師曰恰是。公大笑。【頌】僧問。如
何是佛。師曰。水出高原。○師謁神鼎。鼎首山高弟。望
尊一時。衲子非人類精奇。無敢登其門者。住山三十
年。門弟子。氣吞諸方。師髮長不剪。弊衣楚音。通謁稱
法姪。一眾大笑。鼎遣童子問。長老誰之嗣。師仰視屋
曰。親見汾陽來。鼎杖而出。顧見頎然問曰。汾州有西
河師子是否。師指其後絕呌曰。屋倒矣。童子返走。鼎
回顧相矍鑠。師地坐。脫隻履而視之。鼎老忘所問。又
失師所在。師徐起整衣。且行且語曰。見面不如聞名。
遂去。鼎遣人追之不可。歎曰。汾州乃有此兒耶。師自
是名重叢林。○後住道吾。上堂。先寶應曰。第一句薦
得。堪與祖佛為師。第二句薦得。堪與人天為師。第三
句薦得。自救不了。道吾則不然。第一句薦得。和泥合
水。第二句薦得。無繩自縛。第三句薦得。四稜著地。所
以道。起也。海晏河清。行人避路。住也。乾坤失色。日月
無光。汝輩向甚麼處出氣。如今還有出氣者麼。有即
出來對眾出氣看。如無道吾為汝出氣去也。乃噓一
聲。卓拄杖下座。○上堂。道吾打鼓。四大部洲同參。拄
杖橫也。挑括乾坤大地。鉢盂覆也。蓋却恒沙世界。且
問諸人。向甚麼處安身立命。若也知得。向北俱盧洲
喫粥喫飯。若也不知。長連牀上喫粥喫飯。○示眾。以
拄杖擊禪牀一下云。大眾還會麼。不見道。一擊忘所
知。更不假修持。諸方達道者。咸言上上機。香嚴恁麼
悟去。分明悟得如來禪。祖師禪未夢見在。且道祖師
禪。有甚長處。若向言中取則。悞賺後人。直饒棒下承
當。孤負先聖。萬法本閑。惟人自閙。所以山僧居福嚴。
祇見福嚴境界。晏起早眠。有時雲生碧嶂。月落寒潭。
音聲鳥。飛鳴般若臺前。娑羅華。香散祝融峯畔。把瘦
筇。坐盤石。與五湖衲子時話玄微。頭土面。住興化。
祇見興化家風。迎來送去。門連城市。車馬駢闐。漁唱
瀟湘。猿啼嶽麓。絲竹哥謠。時時入耳。復與四海高人。
日談禪道。歲月都忘。且道居深山。住城郭。還有優劣
也無。試道看。良久云。是處是慈氏。無門無善財。【頌】僧
問。行脚不逢人時如何。師曰。釣絲絞水。【頌】師室中插
劒一口。以草鞋一對。水一盆。置在劒邊。每見入室。即
曰看看。有至劒邊擬議者。師曰。險喪身失命也。便喝
出。【頌】師冬日牓僧堂。作此字[(○*○*○)/＝]二二三几[(┐@三)*(田/?)][水-?+(曲-曰+口)]。其注
曰。若人識得。不離四威儀中。首座見曰。和尚今日放
參。師聞而笑之。【頌】師問。顯英上座。近離甚處。曰金鑾。
師曰。夏在甚處。曰金鑾。師曰。去夏在甚處。曰金鑾。師
曰。前夏在甚處。曰金鑾。師曰。先前夏在甚處。曰何不
領話。師曰。我也不能勘得你。教庫下奴子勘你。且點
一盞茶與你濕觜【增收】。
<other>瑯琊慧覺禪師</other>僧問。如何是佛師曰銅頭鐵額。曰意
旨如何。師曰。鳥觜魚腮。○上堂。奇哉十方佛。元是眼
中花。欲識眼中花。元是十方佛。欲識十方佛。不是眼
中花。欲識眼中花。不是十方佛。於此明得。過在十方
佛。於此未明。聲聞起舞獨覺臨粧。珍重。○上堂。見聞
覺知。俱為生死之因。見聞覺知。正是解脫之本。譬如
師子返擲。南北東西且無定止。汝等諸人。若也不會。
且莫孤負釋迦老子。吽。○上堂。山僧今日。為諸人說
破。明眼衲僧。莫去泥裏打坐。珍重。○上堂。剪除狂宼。
掃蕩攙搶。猶是功勳邊事。君臣道合。海晏河清。猶是
法身邊事。作麼生是衲僧本分事。良久曰。透網金鱗
猶滯水。回頭石馬出沙籠。○上堂。承言須會宗。勿自
立規矩。若人下得通方句。我當刎頸而謝之。○上堂。
擊水魚頭痛。穿林宿鳥驚。黃昏不擊鼓。日午打三更。
諸禪德。既是日午。為甚却打三更。良久曰。昨見垂楊
綠。今逢落葉黃。【頌】上堂。汝等諸人。在我這裏過夏。與
你點出五般病。一不得向萬里無寸草處去。二不得
孤峯獨宿。三不得張弓架箭。四不得物外安身。五不
<pb n="534"/>
得滯於生殺。何故。一處有滯。自救難為。五處若通。方
名導師。汝等諸人。若到諸方。遇明眼作者。與我通箇
消息。貴得祖風不墜。若是常徒。即便寢息。何故。躶形
國裏誇服飾。想君太煞不知時。○上堂。拈拄杖曰。盤
山道向上一路滑。南院道壁立萬仞險。臨濟道石火
電光鈍。瑯琊有定乾坤底句。各各高著眼。卓拄杖下
座。
<other>大愚守芝禪師</other>上堂。大愚相接大雄孫。五湖雲水兢
頭奔。兢頭奔。有何門。擊箭寧知枯木存。枯木存。一年
還曾兩度春。兩度春。帳裏真珠撒與人。撒與人。思量
也是慕西秦。○上堂。豎窮三際。橫徧十方。拈起也。帝
釋心驚。放下也。地神膽戰。不拈不放。喚作甚麼。自云
蝦蟆。○上堂。三世諸佛不知有。狸奴白牯却知有。乃
拈起拂子云。狸奴白牯總在這裏放光動地。何謂如
此。兩段不同。【頌】僧問。如何是佛。師曰。鋸解秤錘。
<other>法華全舉禪師</other>到大愚芝和尚處。愚問。古人見桃華。
意作麼生。師曰。曲不藏直。曰那箇且從。這箇作麼生。
師曰。大街拾得金。四隣爭得知。曰上座還知麼。師曰。
路逢劒客須呈劒。不是詩人不獻詩。曰作家詩客。師
曰。一條紅線兩人牽。曰玄沙道。諦當甚諦當。敢保老
兄未徹在。又作麼生。師曰。海枯終見底。人死不知心。
曰却是。師曰。樓閣凌雲勢。峯巒疊翠層。【頌】到瑯琊覺
和尚處。琊問。近離甚處。師曰兩淛。曰船來陸來。師曰
船來。曰船在甚處。師曰步下。曰不涉程途一句。作麼
生道。師以坐具摵一摵曰。杜撰長老。如麻似粟。拂袖
而出。琊問侍者。此是甚麼人。者曰。舉上座。琊曰。莫是
舉師叔麼。先師教我尋見伊。遂下旦過問。上座莫是
舉師叔麼。莫怪適來相觸忤。師便喝。復問。長老何時
到汾陽。琊曰。某時到。師曰。我在淛江早聞你名。元來
見解祇如此。何得名播寰宇。琊遂作禮曰。某甲罪過。
○僧問。如何是奪人不奪境。師曰。白菊乍開重日暖。
百年公子不逢春。曰如何是奪境不奪人。師曰。大地
絕消息。翛然獨任真。曰如何是人境兩俱奪。師曰。草
荒人變色。凡聖兩齊空。曰如何是人境俱不奪。師曰。
清風與明月。野老笑相親。○上堂。鐘鳴皷響鵲噪鴉
鳴。為你諸人說般若。講涅槃了也。諸人還信得及麼。
觀音菩薩。向諸人面前作大神通。若信不及。却往他
方救苦利生去也。○上堂。語漸也。返常合道。論頓也。
不留朕迹。直饒論其頓。返其常。也是抑而為之。
<other>芭蕉谷泉禪師</other>【頌】省同參慈明禪師。明問。白雲橫谷
口。道人何處來。師左右顧視曰。夜來何處火。燒出古
人墳。明曰。未在更道。師作虎聲。明以坐具便摵。師接
住。推明置禪牀上。明却作虎聲。師大笑曰。我見七十
餘員善知識。今日始遇作家。○慈明遷住福嚴。師又
往省之。少留而還。作偈寄之曰。相別而今又半年。不
知誰共對談禪。一般秀色湘山裏。汝自匡徒我自眠。
<other>天聖皓泰禪師</other>到瑯琊。琊問。埋兵掉鬪。未是作家。匹
馬單鎗。便請相見。師指琊曰。將頭不猛。帶累三軍。琊
打師一坐具。師亦打琊一坐具。琊接住曰。適來一坐
具。是山僧令行。上座一坐具。落在甚麼處。師曰。伏惟
尚饗。琊拓開曰。五更侵早起。更有夜行人。師曰。賊過
後張弓。琊曰。且坐喫茶。【頌】僧問。如何是佛。師曰。黑漆
聖僧。
<other>浮山法遠禪師（號遠錄公）</other>【頌】僧問。如何是祖師西來意。師
曰。平地起骨堆。○歐陽文忠公。聞師奇逸造其室。未
有以異之。與客碁。師坐其旁。文忠遽收局。請因碁說
法。師即令撾鼓。陞座曰。若論此事。如兩家著碁相似。
何謂也。敵手知音當機不讓。若是綴五饒三。又通一
路始得。有一般底。祇解閉門作活。不會奪角衝關。硬
節與虎口齊彰。局破後徒勞綽斡。所以道。肥邊易得。
瘦肚難求。思行則往往失粘。心麤而時時頭撞。休誇
國手。謾說神僊。贏局輸籌即不問。且道黑白未分時
一著。落在甚麼處。良久曰。從來十九路。迷悟幾多人。
<pb n="535"/>
文忠加歎。從容謂同僚曰。修初疑禪語為虗誕。今日
見此老機緣。所得所造。非悟明於心地。安能有此妙
旨哉。○上堂。諸佛出世建立化門。不離三身智眼。亦
如摩醯首羅三目。何故。一隻水泄不通。緇素難辨。一
隻大地全開。十方通暢。一隻高低一顧。萬類齊瞻。雖
然。若是本分衲僧。陌路相逢。別具通天正眼始得。所
以道三世諸佛不知有。狸奴白牯却知有。且道狸奴
白牯。知有箇甚麼事。要會麼。深秋簾幕千家雨。落日
樓臺一笛風。○師暮年休於會聖巖。敘佛祖奧義作
九帶。曰佛正法眼帶。佛法藏帶。理貫帶。事貫帶。理事
縱橫帶。屈曲垂帶。妙叶兼帶。金針雙鎻帶。平懷常實
帶。學者既已傳誦。師曰。若據圓極法門。本具十數。今
此九帶。已為諸人說了。更有一帶。還見得麼。若也見
得親切分明。却請出來對眾說看。說得分明。許汝通
前九帶。圓明道眼。若也不親切。說不相應。唯依吾語
而為己解。則名謗法。諸人到此如何。眾無語。師叱之
而去。
<other>寶應昭禪師</other>上堂。十二時中。許你一時絕學。即是學
佛法。不見阿難。多聞第一。却被迦葉擯出。不得結集。
方知聰明博學。記持憶想。向外馳求。與靈覺心。轉沒
交涉。五蘊㲉中。透漏不過。順情生喜。違情生怒。蓋覆
深厚。自纏自縛。無有解脫。流浪生死。六根為患。眾苦
所逼。無自由分。而被妄心。於中主宰。大丈夫兒。早搆
取好。喝一喝曰。參。
<other>大乘慧果禪師</other>僧問。撥塵見佛時如何。師曰。撥塵即
乖。見佛即錯。曰總不如是時如何。師曰。錯。
<other>金山曇穎達觀禪師</other>首謁大陽玄禪師。遂問。洞山特
設偏正君臣。意明何事。陽曰。父母未生時事。師曰。如
何體會。陽曰。夜半正明。天曉不露。師罔然。遂謁谷隱。
舉前話。隱曰。大陽不道不是。祇是口門窄。滿口說未
盡。老僧即不然。師問。如何是父母未生時事。隱曰。糞
墼子。師曰。如何是夜半正明。天曉不露。隱曰。牡丹華
下睡猫兒。師愈疑駭。一日普請。隱問。今日運薪耶。師
曰然。隱曰。雲門問僧。人搬柴。柴搬人。如何會。師無對。
隱曰。此事如人學書。點畫可效者工。否者拙。蓋未能
忘法耳。當筆忘手。手忘心。乃可也。師於是默契。良久
曰。如石頭云。執事元是迷。契理亦非悟。隱曰。汝以為
藥語。為病語。師曰。是藥語。隱呵曰。汝以病為藥。又安
可哉。師曰。事如函得蓋。理如箭直鋒。妙寧有加者。而
猶以為病。實未喻旨。隱曰。妙至是。亦祇明理事。祖師
意旨。智識所不能到。矧事理能盡乎。故世尊云。理障
礙正知見。事障續諸生死。師恍如夢覺曰。如何受用。
隱曰。語不離窠臼。安能出蓋纏。師歎曰。纔涉脣吻。便
落意思。盡是死門。終非活路。○示眾曰。纔涉唇吻。便
落意思。盡是死門。俱非活路。直饒透脫。猶在沉淪。莫
教孤負平生。虗度此世。要得不孤負平生麼。拈拄杖
卓一下曰。須是莫被拄杖瞞始得。看看。拄杖子穿過
諸你人髑髏。𨁝跳入你鼻孔裏去也。又卓一下。○上
堂。大眾集定。有僧纔出禮拜。師曰。欲識佛性義。當觀
時節因緣。僧便問。如何是時節因緣。師便下座。○問
如何是奪人不奪境。師曰。家裏已無回日信。路遙空
有望鄉牌。曰如何是奪境不奪人。師曰。滄海盡教枯
見底。青山直得輾為塵。曰如何是人境兩俱奪。師曰。
天地尚空秦日月。山河不見漢君臣。曰如何是人境
俱不奪。師曰。鶯囀千林花滿地。客游三月草侵天。
<other>仁壽珍禪師</other>上堂。明明無悟。有法即迷。日上無雲。麗
天普照。眼中無翳。空本無花。無智人前。不得錯舉。參。
<other>永慶普禪師</other>初問谷隱。古人道。來日大悲院裏有齋。
意旨如何。曰日出隈陽坐。天寒不舉頭。師入室次。隱
曰。適來因緣。汝作麼生會。師曰。會則途中受用。不會
則世諦流布。曰未在。更道。師拂袖便出。
<other>駙馬都尉李遵勗居士</other>謁谷隱。問出家事。隱以崔趙
公問徑山公案答之。公於言下大悟。作偈曰。學道須
<pb n="536"/>
是鐵漢。著手心頭便判。直趣無上菩提。一切是非莫
管。
<other>英公夏竦居士</other>自契機於谷隱。日與老衲游。偶上藍
溥禪師至。公問。百骸潰散時。那箇是長老自家底藍
曰。前月二十離蘄陽。公休去。藍却問。百骸潰散時。那
箇是相公自家底。公便喝。藍曰。喝則不無。畢竟那箇
是相公自家底。公對以偈曰。休認風前第一機。太虗
何處著思惟。山僧若要通消息。萬里無雲月上時。藍
曰。也是弄精魂。
<other>華嚴道隆禪師</other>初參石門徹和尚。問曰。古者道。但得
隨處安閑。自然合他古轍。雖有此語。疑心未歇時如
何。門曰。知有乃可隨處安閑。如人在州縣住。或聞或
見。千奇百怪。他總將作尋常。不知有而安閑。如人在
村落住。有少聲色。則驚怪傳說。師於言下有省。門盡
授其洞上厥旨。後為廣慧嗣。一日福嚴承和尚。問曰。
禪師親見石門。如何却嗣廣慧。師曰。我見廣慧。渠欲
剃髮。使我擎凳子來。慧曰。道者。我有凳子詩。聽取。乃
曰。放下便平穩。我時便肯伊。因敘在石門處所得。廣
慧曰。石門所示。如百味珍羞。祇是飽人不得。
<other>文公楊億居士</other>字大年。【頌】出守汝州。首謁廣慧。慧接
見。公便問。布鼓當軒擊。誰是知音者。慧曰。來風深辨。
公曰。恁麼則禪客相逢。祇彈指也。慧曰。君子可八。公
應諾諾。慧曰。草賊大敗。夜語次。慧曰。秘監曾與甚人
道話來。公曰。某曾聞雲巖諒監寺。兩箇大蟲相咬時
如何。諒曰。一合相。某曰。我祇管看。未審恁麼道。還得
麼。慧曰。這裏即不然。公曰。請和尚別一轉語。慧以手
作拽鼻勢。曰這畜生更𨁝跳在。公於言下脫然無疑。
有偈曰。八角磨盤空裏走。金毛師子變作狗。擬欲將
身北斗藏。應須合掌南辰後。【頌】公問廣慧曰。承和尚
有言。一切罪業皆因財寶所生。勸人踈於財利。況南
閻浮提眾生。以財為命。[邱-丘+(看-目)]國以財聚人。教中有財法
二施。何得勸人踈財乎。慧曰。幡竿尖上鐵籠頭。公曰。
海壇馬子似驢大。慧曰。楚雞不是丹山鳳。公曰。佛滅
二千歲。比丘少慚愧。公置一百問。請廣慧答。慧一一
答回。○公問李都尉曰。釋迦六年苦行。成得甚麼事。
尉曰。擔折知柴重（公復抒其師承密證寄李翰林）。
<other>翠巖可真禪師</other>甞參慈明。因之金鑾。同善侍者坐夏。
善乃慈明高弟。道吾真。楊岐會。皆推伏之。師自負親
見慈明。天下無可意者。善與語。知其未徹。笑之。一日
山行。舉論鋒發。善拈一片瓦礫。置盤石上曰。若向這
裏下得一轉語許你親見慈明。師左右視。擬對之。善
叱曰。佇思停機。情識未透。何曾夢見。師自愧悚。即還
石霜。慈明見來。叱曰。本色行脚人。必知時節有甚急
事。夏未了。早已至此。師泣曰。被善兄毒心。終礙塞人。
故來見和尚。明遽問。如何是佛法大意。師曰。無雲生
嶺上。有月落波心。明瞋目喝曰。頭白齒豁。猶作這箇
見解。如何脫離生死。師悚然求指示。明曰。汝問我。師
理前語問之。明震聲曰。無雲生嶺上。有月落波心。師
於言下大悟。師爽氣逸出。機辨迅捷。叢林憚之。○僧
問。如何是學人轉身處。師曰。一堵墻。百堵調。曰如何
是學人著力處。師曰。千日斫柴一日燒。曰如何是學
人親切處。師曰。渾家送上渡頭船。○上堂。舉龍牙頌
曰。學道如鑽火。逢煙未可休。直待金星現。歸家始到
頭。神鼎曰。學道如鑽火。逢煙即便休。莫待金星現。燒
脚又燒頭。師曰。若論頓也。龍牙正在半途。若論漸也。
神鼎猶少悟在。於此復且如何。諸仁者。今年多落葉。
幾處掃歸家。○上堂。舉僧問巴陵。如何是道。陵曰。明
眼人落井。又問寶應。如何是道。應曰。五鳳樓前。又問
首山。如何是道。山曰。脚下深三尺。此三轉語。一句壁
立千仞。一句陸地行船。一句賓主交參。諸人莫有揀
得者麼。出來道看。如無且行羅漢慈。破結賊故。行菩
薩慈。安眾生故。行如來慈。得如相故。
<other>蔣山贊元禪師</other>三歲出家。七歲為僧。十五遊方。遠造
<pb n="537"/>
石霜。陞於丈室。慈明一見曰。好好著槽廠。師遂作驢
鳴。明曰。真法器耳。俾為侍者。二十年中。運水搬柴。不
憚寒暑。悉己躬親求道。後出世蘇臺天峯。龍華。白雲。
府帥請居誌公道場。提綱宗要。機鋒迅敏。解行相應。
諸方推服。○丞相王公安石。重師德望。特奏章服師
號。公又堅辭鼎席。結廬定林山中。與師蕭散林下。清
談終日。贈師頌曰。不與物違真道廣。每隨緣起自禪
深。舌根已淨誰能壞。足跡如空我得尋。此亦明世希
有事也。○元祐元年。師乃遷化。丞相王公慟哭于塔。
讚師真曰。賢哉人也。行厲而容寂。知言而能默。譽榮
弗喜。辱毀弗戚。弗矜弗克。人自稱德。有緇有白。來自
南北。弗順弗逆。弗抗弗抑。弗觀汝華。唯食己實。孰其
嗣之。我有遺則。
<other>大寧道寬禪師</other>上堂。無念為宗。無住為本。真空為體。
妙有為用。所以道。盡大地是真空。徧法界是妙有。且
道是甚麼人用得。四時運用。日月常明。法本不遷。道
無方所。隨緣自在。逐物昇沉。此土他方。入凡入聖。雖
然如是。且道入鄉隨俗一句。作麼生道。良久曰。西天
梵語。東土唐言。○僧問。如何是露地白牛。師以火箸
插火爐中曰。會麼。曰不會。師曰。頭不欠。尾不剩。
<other>道吾悟真禪師</other>上堂。師子兒哮吼。龍馬駒𨁝跳。古佛
鏡中明。三山孤月皎。遂作舞下座。○上堂。舉洞山道。
五臺山上雲蒸飯。佛殿堦前狗尿天。剎竿頭上煎䭔
子。三箇猢猻夜簸錢。老僧即不然。三面狸奴脚踏月。
兩頭白牯手拏煙。戴冠碧兔立庭柏。脫㲉烏龜飛上
天。老僧葛藤。盡被汝諸人覰破了也。洞山老人甚是
奇特。雖然如是。祇行得三步四步。且不過七跳八跳。
且道誵訛在甚麼處。老僧今日不惜眉毛。一時布施。
良久曰。叮嚀損君德。無言真有功。任從滄海變。終不
為君通。○上堂。古人道。認著依前還不是。實難會。土
宿頷下髭鬚多。波斯眼深鼻孔大。甚奇怪。歘然透過
新羅界。○僧問。如何是第一玄。師曰。釋尊光射阿難
肩。曰如何是第二玄。師曰。孤輪眾象攢。曰如何是第
三玄。師曰。泣向枯桑淚漣漣。曰如何是第一要。師曰。
最好精麤照。曰如何是第二要。師曰。閃電乾坤光晃
曜曰如何是第三要。師曰。路夾青松老。○上堂。舉僧
問首山如何是佛。山曰。新婦騎驢阿家牽。師曰。手提
巴鼻脚踏尾。仰面看天聽流水。天明送出路傍邊。夜
靜還歸茅屋裏。○問僧甚處來。曰堂中來。師曰。聖僧
道甚麼。僧近前不審。師曰。東家作驢。西家作馬。曰過
在甚麼處。師曰。萬里崖州。
<other>廣法源禪師</other>上堂。春雨微微。簷頭水滴。聞聲不悟。歸
堂面壁。○上堂。若論此事。切莫道著。道著即頭角生。
有僧出曰。頭角生也。師曰禍事。曰某甲罪過。師曰。龍
頭蛇尾。伏惟珍重。
<other>靈隱德章禪師</other>仁宗皇帝。詔師於延春閣下齋。宣
普照大師問。如何是當機一句。師曰。一言逈出青霄
外。萬仞峯前險處行。曰作麼生是險處行。師便喝。曰
皇帝面前何得如此。師曰。也不得放過。○師進心珠
歌曰。心如意。心如意。任運隨緣不相離。但知莫向外
邊求。外邊求。終不是。枉用工夫隱真理。識心珠。光曜
日。秘藏深密無形質。拈來掌內眾人驚。二乘精進爭
能測。碧眼胡。須指出。臨機妙用何曾失。尋常切忌與
人看。大地山河動岌岌。
<other>定慧超信海印禪師</other>僧問。如何是第一句。師曰。那叱
忿怒。曰如何是第二句。師曰。衲僧罔措。曰如何是第
三句。師曰。西天此土。○上堂。若識般若。即被般若縛。
若不識般若。亦被般若縛。識與不識。拈放一邊。却問
諸人。如何是般若體。參堂去。
<other>泐潭月禪師</other>僧問。修多羅教。如標月指。未審指箇甚
麼。師曰。請高著眼。曰曙色未分人盡望。及乎天曉也
尋常。師曰。年衰鬼弄人。
<other>姜山方禪師</other>僧問。如何是一塵入正受。師曰。蛇衘老
<pb n="538"/>
鼠尾。曰如何是諸塵三昧起。師曰。鼈咬釣魚竿。曰恁
麼則東西不辨。南北不分去也。師曰。堂前一盌夜明
燈。簾外數莖青瘦竹。○問諸佛未出世時如何。師曰。
不識酒望子。曰出世後如何。師曰。釣魚船上贈三椎。
○上堂。不是道得道不得。諸方盡把為奇特。寒山燒
火滿頭。笑罵豐干這老賊。
<other>白鹿端禪師</other>僧問。凝然湛寂時如何。師曰。不是闍黎
安身立命處。曰如何是學人安身立命處。師曰。雲有
出山勢。水無投㵎聲。
<other>真如方禪師</other>參瑯琊。唯看柏樹子話。每入室。陳其所
見。不容措辭。常被喝出。忽一日大悟。直入方丈曰。我
會也。瑯琊曰。汝作麼生會。師曰。夜來牀薦暖。一覺到
天明。瑯琊可之。
<other>長水子璿講師（嘉禾人也）</other>自落䰂。誦楞嚴不輟。從洪敏法
師講。至動靜二相。了然不生。有省。謂敏曰。敲空擊木。
（亦作竹）尚落筌蹄。舉目揚眉。已成擬議。去此二途。方契
斯旨。敏拊而證之。然欲探禪源。罔知攸往。聞琅琊。道
重當世。即趨其席。值上堂次。出問。清淨本然。云何忽
生山河大地。琅琊憑陵答曰。清淨本然。云何忽生山
河大地。師領悟禮謝曰。願侍巾瓶。琅琊謂曰。汝宗不
振久矣。且勵志扶持。報佛恩德。勿以殊宗為介也。乃
如教。再拜以辤。後住長水。承稟日顧眾曰。道非言象
得。禪非擬議知。會意通宗。曾無別致。由是二宗仰之。
甞疏楞嚴等經。盛行于世。
<other>雲峯文悅禪師</other>【頌】初造大愚。聞示眾曰。大家相聚喫
莖＆CB17572;。若喚作一莖＆CB17572;。入地獄如箭射。便下座。師大駭。
○夜造方丈。愚問。來何所求。師曰。求心法。愚曰。法輪
未轉。食輪先轉。後生趂色力徤。何不為眾乞食。我忍
飢不暇。何暇為汝說禪乎。師不敢違。未幾愚移翠巖。
師納疏罷。復過翠巖求指示。巖曰。佛法未到爛却。雪
寒。且為眾乞炭。師亦奉命。能事罷。復造方丈。巖曰。堂
司闕人。今以煩汝。師受之。不樂。恨巖不去心地。坐後
架桶篐忽散。自架墮落。師忽然開悟。頓見巖用處。走
搭袈裟上寢堂。巖迎笑曰。維那且喜大事了畢。師再
拜。不及吐一辭而去。服勤八年。後出世翠巖。時首座
領眾出迎。問曰。德山宗乘即不問。如何是臨濟大用。
師曰。你甚處去來。座擬議。師便掌。座擬對。師喝曰。領
眾歸去。自是一眾畏服。○僧問。萬法歸一。一歸何所。
師曰。黃河九曲。曰如何是第一句。師曰。垂手過膝。曰
如何是第二句。師曰。萬里崖州。曰如何是第三句。師
曰。糞箕掃帚。○上堂。語不離窠臼。焉能出蓋纏。片雲
橫谷口。迷却幾人源。所以道。言無展事。語不投機。承
言者喪。滯句者迷。汝等諸人。到這裏憑何話會。良久
曰。欲得不招無間業。莫謗如來正法輪。○上堂。道遠
乎哉。觸事而真。聖遠乎哉。體之則神。所以娑婆世界。
以音聲為佛事。香積世界。以香飯為佛事。翠巖這裏。
祇於出入息內。供養承事。過現未來塵沙諸佛。無一
空過者。過現未來塵沙諸佛。是翠巖侍者。無一不到。
如一不到。三十拄杖。諸上座。還會麼。將此深心奉塵
剎。是則名為報佛恩。○上堂。若見諸相非相。即山河
大地。竝無過咎。諸上座。終日著衣喫飯。未甞咬著一
粒米。未曾挂著一縷絲。便能變大地作黃金。攪長河
為酥酪。雖然如是。著衣喫飯即不無。衲僧門下汗臭
氣。也未夢見在。○上堂。見聞覺知無障礙。聲香味觸
常三昧。衲僧道會也。山是山。水是水。飢來喫飯。困來
打睡。忽然須彌山。𨁝跳入你鼻孔裏。摩竭魚穿你眼
睛中。作麼生商量。良久曰。參堂去。○小參。舉百丈歲
夜示眾曰。你這一隊後生。經律論固是不知。入眾參
禪。禪又不會。臈月三十日。且作麼生折合去。師曰。灼
然諸禪德。去聖時遙。人心澹泊。看却今時叢林。更是
不得所在之處。或聚徒三百五百。浩浩地。祇以飯食
豐濃。寮舍穩便為旺化。中間孜孜。為道者無一人。設
有十箇五箇。走上走下。半青半黃。會即總道我會。各
<pb n="539"/>
各自謂握靈蛇之珠。孰肯知非。及乎挨拶。鞭逼將來。
直是萬中無一。苦哉苦哉。所謂般若叢林歲歲凋。無
明荒草年年長。就中今時後生。纔入眾來。便自端然
拱手。受他別人供養。到處菜不擇一莖。柴不搬一束。
十指不沾水。百事不干懷。雖則一期快意。爭奈三途
累身。豈不見教中道。寧以熱鐵纏身。不受信心人衣。
寧以洋銅灌口。不受信心人食。上座。若也是去。直饒
變大地作黃金。攪長河為酥酪。供養上座。未為分外。
若也未是。至於滴水寸絲。便須披毛帶角。牽犂拽杷。
償他始得。不見祖師道。入道不通理。復身還信施。此
是決定底事。終不虗也。諸上座。光陰可惜。時不待人。
莫待一朝眼光落地。緇田無一簣之功。鐵圍陷百刑
之苦。莫言不道。珍重。
<other>秀州本覺若珠禪師</other>僧問。如何是道。師舉起拳。僧曰。
學人不會。師曰。拳頭也不識。
<other>華嚴普孜禪師</other>僧問。如何是賓中賓。師曰。客路如天
遠。曰如何是賓中主。師曰。侯門似海深。曰如何是主
中主。師曰。寰中天子勑。曰如何是主中賓。師曰。塞外
將軍令。乃曰。賓中問主。互換機鋒。主中問賓。同生同
死。主中辨主。飲氣吞聲。賓中覓賓。白雲萬里。故句中
無意。意在句中。於斯明得。一雙孤鴈。撲地高飛。於斯
未明。一對鴛鴦。池邊獨立。知音禪客。相共證明。影響
異流。切須子細。良久曰。若是陶淵明。攢眉便歸去。
<other>瑯琊方銳禪師</other>上堂。造化無生物之心。而物物自成。
雨露非潤物之意。而靈苗自榮。所以藥劑不食而病
自損。良師不親而心自明。故知妙慧靈光。不從緣得。
到這裏方許你進步。瑯琊與你別作箇相見。還有麼。
若無。不可壓良為賤。
<other>興陽希隱禪師</other>僧問。如何是懸崖撒手底句。師曰。明
月照幽谷。曰如何是絕後再蘇底句。師曰。白雲生太
虗。曰恁麼則樵夫出林丘。處處歌春色。師曰。是人道
得。
<other>石佛顯忠祖印禪師</other>僧問。如何是相生。師曰。山河大
地。曰如何是想生。師曰。兔子望月。曰如何是流注生。
師曰。無間斷（人天眼眼目三種生。石佛有頌）。
<other>淨住居說禪師</other>參達觀。遂問曰。某甲經論粗明。禪直
不信。願師決疑。觀曰。既不信禪。豈可明經。禪是經綱。
經是禪網。提綱正網。了禪見經。師曰。為某甲說禪看。
觀曰。向下文長。師曰。若恁麼。經與禪乃一體。觀曰。佛
及祖非二心。如手搦拳。如拳搦手。師因而有省。乃成
偈曰。二十餘年用意猜。幾番曾把此心。而今潦倒
逢知己。李白元來是秀才。
<other>節使李端愿居士</other>兒時在館舍常閱禪書。長雖婚官。
然篤志祖道。遂於後圃築室。類蘭若。邀達觀處之。朝
夕咨參。至忘寢食。觀一日視公曰。非示現力。豈致爾
哉。奈無箇所入何。公問曰。天堂地獄。畢竟是有是無。
請師明說。觀曰。諸佛向無中說有。眼見空華。太尉就
有裏尋無。手[據-豕+旦]水月。堪笑眼前見牢獄不避。心外聞
天堂欲生。殊不知忻怖在心。善惡成境。太尉但了是
心。自然無惑。公曰。心如何了。觀曰。善惡都莫思量。公
曰。不思量後。心歸何所觀。曰且請太尉歸宅。公曰。祇
如人死後。心歸何所。觀曰。未知生。焉知死。公曰。生則
某已知之。觀曰。生從何來。公罔措。觀起揕其胷曰。祇
在這裏。更擬思量箇甚麼。公曰。會得也。觀曰。作麼生
會。公曰。祇知貪程。不知蹉路。觀拓開曰。百年一夢。今
朝方省。既而說偈曰。三十八歲懵然無知。及其有知。
何異無知。滔滔汴水。隱隱隋堤。師其歸矣。箭浪東馳。
<other>西余淨端禪師</other>始見弄師子。發明心要。往見龍華。蒙
印可。遂旋里。合彩為師子皮。時被之。因號端師子。上
堂。二月二。禪翁有何謂。春風觸目百華開。公子王孫
日日醺醺醉。唯有殿前陳朝檜。不入時人意。禪家流。
祇這是。莫思慮。坦然齋後一甌茶。長連牀上伸脚睡。
咄。○師到華亭。眾請上堂。靈山師子。雲間哮吼。佛法
<pb n="540"/>
無可商量。不如打箇筋斗。便下座。
<other>大溈慕喆真如禪師</other>上堂。山僧本無積蓄。且得粥足
飯足。困來即便打眠。一任東卜西卜。○上堂。不用思
而知。不用慮而解。廬陵米價高。鎮州蘿蔔大。○上堂。
古佛道。昔於波羅奈。轉四諦法輪。墮坑落壍。今復轉
最妙無上大法輪。土上加泥。如今還有不歷階梯。獨
超物外者麼。良久曰。出頭天外看。誰是箇中人。○上
堂。阿剌剌。是甚麼。飜思當年破竈墮。杖子忽擊著。方
知孤負我。以拄杖擊香臺一下曰。墮墮。
<other>穹窿圓禪師</other>上堂。福臻不說禪。無事日高眠。有問祖
師意。連擉兩三拳。大眾。且道為甚麼如此。不合惱亂
山僧睡。
<other>興化紹清禪師</other>上堂。祖宗門下。佛法不存。善法堂前。
仁義休說。然雖如是。事無一向。竊聞哀哀父母。生我
劬勞。欲報深恩。昊天罔極。𩬊膚身體。弗敢毀傷。此魯
仲尼之孝也。輪轉三界中。恩愛不能捨。棄恩入無為。
真實報恩者。故我大覺世尊。雪山苦行。摩竭成道。往
忉利天。為母說法。此釋迦之孝也。得大解脫。現大神
通。手擎金錫。掌拓龍盂。詣地獄門。卓然尋省。見其慈
母。悲泣無量。此目連之孝也。作麼生是興化之孝。良
久曰。興化今日不上天堂。不入地獄。於善法堂中。燈
王座上。為母說法。以報劬勞。且道我母即今在甚麼
處。乃曰。我母生前足善緣。無勞問佛定生天。人間上
壽古今少。九十春秋減一年。下座。敢煩大眾燒一炷
香。以助山僧報孝。既是山僧之母。為甚麼却煩諸人
燒香。不見道東家人死。西家人助哀。以手搥[(曷-曰)/月]曰。蒼
天蒼天。
<other>智海道平禪師</other>上堂。山僧不會佛法。為人總沒來由。
或時半開半合。或時全放全收。還如萬人叢裏冷地
掉箇石頭。忽然打著一箇。方知觸處周流。
<other>泐潭景祥禪師</other>僧問。如何是祖師西來意。師曰。十箇
指頭八箇丫。師甞叉手夜坐。如對大賓。初坐手與趺
綴。至五鼓。必齊膺。因號祥叉手。
<other>光孝慧蘭禪師</other>甞以觸衣書七佛名。叢林稱為蘭布
裩。有擬草庵歌。具載普燈錄。
<other>東林遵禪師</other>上堂。十五日已前。放過一著。十五日已
後。未可商量。正當十五日。試道一句看。良久曰。山色
翠穠春雨歇。柏庭香擁木蘭開。
<other>潭州東明遷禪師</other>晚居溈山。真如庵忠道者高其風。
每扣之。一日閱首楞嚴次。忠問。如我按指。海印發光。
佛意如何。師曰。釋迦老子好與二十棒。曰為甚麼如
此。師曰。用按指作麼。曰汝暫舉心。塵勞先起。又作麼
生。師曰。亦是海印發光。
<other>慶善能禪師</other>上堂。事不獲已。與諸人葛藤。一切眾生。
祇為心塵未脫。情量不除。見色聞聲。隨波逐浪。流轉
三界。汩沒四生。致使正見不明。觸途成滯。若也是非
齊泯。善惡都忘。坐斷報化佛頭。截斷聖凡途路。到這
裏方有少許相應。直饒如是。衲僧分上。未為奇特。何
故如此。纔有是非。紛然失心。咄。
<other>慶善隆禪師</other>上堂。花蔟蔟。錦蔟蔟。鹽醬年來事事足。
留得南泉打破鍋。分付沙彌煑晨粥。晨粥一任諸人
喫。洗鉢盂一句作麼生會。多少人疑著。
<other>淨因蹣庵繼成禪師</other>上堂。茫茫盡是覓佛漢。舉世難
尋真道人。棒喝交馳成藥忌。了亡藥忌未天真。○上
堂。鼻裏音聲耳裏香。眼中鹹淡舌玄黃。意能覺觸身
分別。冰室如春九夏涼。如斯見得。方知男子身中入
定時。女子身中從定出。葵花隨日轉。犀紋翫月生。香
楓化老人。螟𧕅成蜾蠃。若也不知。苦哉佛陀耶。許你
具隻眼。○師同圓悟。法真慈受。并十大法師。禪講千
僧。赴太尉陳公良𢏺府齋。時　徽宗皇帝。私幸觀之。
太師魯國公亦與焉。有善華嚴者。乃賢首宗之義虎
也。對眾問諸禪曰。吾佛設教。自小乘至於圓頓。掃除
空有。獨證真常。然後萬德莊嚴。方名為佛。甞聞禪宗
<pb n="541"/>
一喝。能轉凡成聖。則與諸經論似相違背。今一喝若
能入吾宗五教。是為正說。若不能入。是為邪說。諸禪
視師。師曰。如法師所問。不足三大禪師之酬。淨因小
長老。可以使法師無惑也。師召善。善應諾。師曰。法師
所謂愚法小乘教者。乃有義也。大乘始教者。乃空義
也。大乘終教者。乃不有不空義也。大乘頓教者。乃即
有即空義也。一乘圓教者。乃不有而有。不空而空（或作
空而不有有而不空）義也。如我一喝。非唯能入五教。至於工巧
技藝。諸子百家。悉皆能入。師震聲喝一喝。問善曰。聞
麼。曰聞。師曰。汝既聞。此一喝是有。能入小乘教。須臾
又問善曰。聞麼。曰不聞。師曰。汝既不聞。適來一喝是
無。能入始教。遂顧善曰。我初一喝。汝既道有。喝久聲
消。汝復道無。道無則元初實有。道有則而今實無。不
有不無。能入終教。我有一喝之時。有非是有。因無故
有。無一喝之時。無非是無。因無故無。即有即無。能入
頓教。須知我此一喝。不作一喝用。有無不及。情解俱
忘。道有之時。纖塵不立。道無之時。橫徧虗空。即此一
喝。入百千萬億喝。百千萬億喝。入此一喝。是故能入
圓教。善乃起再拜。師復謂曰。非唯一喝為然。乃至一
語一默。一動一靜。從古至今。十方虗空。萬象森羅。六
趣四生。三世諸佛。一切聖賢。八萬四千法門。百千三
昧。無量妙義。契理契機。與天地萬物一體。謂之法身。
三界唯心。萬法唯識。四時八節。陰陽一致。謂之法性。
是故華嚴經云。法性徧在一切處。有相無相。一聲一
色。全在一塵中含四義。事理無邊。周徧無餘。參而不
雜。混而不一。於此一喝中。皆悉具足。猶是建化門庭。
隨機方便。謂之小歇場。未至寶所。殊不知吾祖宗門
下。以心傳心。以法印法。不立文字。見性成佛。有千聖
不傳底。向上一路在。善又問曰。如何是向上一路。師
曰。汝且向下會取。善曰。如何是寶所。師曰。非汝境界。
善曰。望師慈悲。師曰。任從滄海變。終不為君通。善膠
口而退。聞者靡不歎仰。皇帝顧謂近臣曰。禪宗玄妙。
深極如此。淨因才辨。亦罕有也。近臣奏曰。此宗師之
緒餘也。
<other>開福哲禪師</other>上堂。山僧有三印。更無增減剩。覿面便
相呈。能轉凡成聖。諸人還知麼。若也未知。不免重重
註破。一印印空。日月星辰列下風。一印印泥。頭頭物
物顯真機。一印印水。捩轉魚龍頭作尾。三印分明體
一同。看來非赤又非紅。互換高低如不薦。青山依舊
白雲中。
<other>鴻福昇禪師</other>上堂。諸人恁麼上來。墮在見聞覺知。恁
麼下去。落在動靜施為。若也不去不來。正是鬼窟活
計。如何道得出身底句。若也道得。則分付拄杖子。若
道不得。依而行之。卓拄杖下座。
<other>萬壽素禪師</other>一日有僧來作禮。師問甚處來。曰和尚
合知某來處。師曰。湖南擔屎漢。江西刈禾客。曰和尚
真人天眼目。某在大溈充園頭。東林作藏主。師打三
棒。喝出。
<other>香山淵禪師</other>上堂。酒市魚行。頭頭寶所。鵶鳴鵲噪。一
一妙音。卓拄杖曰。且道這箇是何佛事。狼籍不少。
<other>寶峯景淳知藏</other>往依泐潭。入室次。潭問。陝府鐵牛重
多少。師叉手近前曰。且道重多少。潭曰。尾在黃河北。
頭枕黃河南。善財無鼻孔。依舊向南參。師擬議。潭便
打。忽頓徹。巾侍有年。竟隱居林壑。甞作偈曰。怕寒懶
剃髼鬆𩬊。愛暖頻添榾柮柴。破衲伽黎撩亂搭。誰能
勞力彊安排。
<other>蘆山法真禪師</other>上堂。欲明向上事。須具頂門眼。若具
頂門眼。始契出家心。既契出家心。常具頂門眼。要會
頂門眼麼。四京人著衣喫飯。兩淛人飽煖自如。通玄
峯頂香風清。花發蟠桃三四株。
<other>冶父道川禪師</other>上堂。舉雪峯一日登座。拈拄杖東覰
曰。東邊底。又西覰曰。西邊底。諸人還知麼。擲下拄杖
曰。向這裏會取。師曰。東邊覰了復西觀。拄杖重重話
<pb n="542"/>
歲寒。帶雨一枝華落盡。不煩公子倚欄干。
（會元十二卷終）

禪宗正脉卷第六
音釋
𡎺（側六切擣也刺也　捋（力括切）　褫（音植）　糶（音粜）　嗄（所訝切聲破也）　趯（他歷切跳
踊也）　饡（子旦切以羹澆飯也）　餿（色求切飯壞也）　貛貉（上火丸切野豚也下莫格切蠻〡也）
　[漪-大+(立-一)]（於宜切）　⿰翟支（丑角切〡敊也　沔（彌善切水出也）　墼（居的切未燒也）　岌（魚及切山高貌）
　䰂（且代切帶幓頭）　篐（古胡切篾束物也）　[據-豕+旦]（仄加切助也）　揕（知鴆切右手〡其胷襟也）
　擉（初角切指也）

<sarticle>禪宗正脉卷第七</sarticle>

<other>青原曹洞宗</other>
<other>洞山良价禪師</other>幼歲從師。念般若心經。至無眼耳鼻
舌身意處。忽以手捫面。問師曰。某甲有眼耳鼻舌等。
何故經言無。其師駭然異之曰。吾非汝師。即指往五
洩山。禮默禪師披剃。年二十二。詣嵩山具戒。【頌】首謁
南泉。值馬祖諱辰修齋。泉問眾曰。來日設馬祖齋。未
審馬祖還來否。眾皆無對。師出對曰。待有伴即來。泉
曰。此子雖後生。甚堪雕琢。師曰。和尚莫壓良為賤。【頌】
次參溈山。問曰。頃聞南陽忠國師。有無情說法話。某
甲未究其微。溈曰。闍黎莫記得麼。師曰記得。溈曰。汝
試舉一徧看。師遂舉僧問。如何是古佛心。國師曰。墻
壁瓦礫是。僧曰。墻壁瓦礫豈不是無情。國師曰是。僧
曰。還解說法否。國師曰。常說。熾然說。無間歇。僧曰。某
甲為甚麼不聞。國師曰。汝自不聞。不可妨他聞者也。
僧曰。未審甚麼人得聞。國師曰。諸聖得聞。僧曰。和尚
還聞否。國師曰。我不聞。僧曰。和尚既不聞。爭知無情
解說法。國師曰。賴我不聞。我若聞。即齊於諸聖。汝即
不聞我說法也。僧曰。恁麼則眾生無分去也。國師曰。
我為眾生說。不為諸聖說。僧曰。眾生聞後如何。國師
曰。即非眾生。僧曰。無情說法。據何典教。國師曰。灼然
言不該典。非君子之所談。汝豈不見華嚴經云。剎說
眾生說。三世一切說。師舉了。溈曰。我這裏亦有。祇是
罕遇其人。師曰。某甲未明。乞師指示。溈豎起拂子曰。
會麼。師曰不會。請和尚說。溈曰。父母所生口。終不為
子說。師曰。還有與師同時慕道者否。溈曰。此去澧陵
攸縣。石室相連。有雲巖道人。若能撥草瞻風。必為子
之所重。師曰。未審此人如何。溈曰。他曾問老僧。學人
欲奉師去時如何。老僧對他道。直須絕滲漏始得。他
道還得不違師旨也無。老僧道第一不得道老僧在
這裏。師遂辭溈山徑造雲巖。舉前因緣了。便問。無情
說法甚麼人得聞。巖曰。無情得聞。師曰。和尚聞否。巖
曰。我若聞。汝即不聞吾說法也。師曰。某甲為甚麼不
聞。巖豎起拂子曰。還聞麼。師曰不聞。巖曰。我說法。汝
尚不聞。豈況無情說法乎。師曰。無情說法。該何典教。
巖曰。豈不見彌陀經云。水鳥樹林悉皆念佛念法。師
於此有省。乃述偈曰。也大奇。也大奇。無情說法不思
議。若將耳聽終難會。眼處聞時方得知。○師問雲巖。
某甲有餘習未盡。巖曰。汝曾作甚麼來。師曰。聖諦亦
不為。巖曰。還歡喜也未。師曰。歡喜則不無。如糞掃堆
頭。拾得一顆明珠。【頌】師辭雲巖。巖曰。自此一別。難得
相見。師曰。難得不相見。【頌】師臨行又問。百年後。忽有
人問。還邈得師真否。如何祗對。巖良久曰。祇者是。師
沉吟。巖曰。价闍黎。承當箇事。大須審細。師猶涉疑。【頌】
師因過水睹影。大悟前旨。有偈曰。切忌從他覓。迢迢
與我疎。我今獨自往。處處得逢渠。渠今正是我。我今
不是渠。應須恁麼會。方得契如如。【頌】師因供養雲巖
真次。僧問。先師道祇這是。莫便是否。師曰是。曰意旨
如何。師曰。當時幾錯會先師意。曰未審先師還知有
也無。師曰。若不知有。爭解恁麼道。若知有。爭肯恁麼
道。○師自唐大中末。於新豐山。接誘學徒。厥後。盛化
<pb n="543"/>
豫章高安之洞山。權開五位。善接三根。大闡一音。廣
弘萬品。橫抽寶劒。剪諸見之稠林。妙叶玄通。截萬端
之穿鑿。又得曹山。深明的旨。妙唱嘉猷。道合君臣。偏
正回互。由是洞上玄風。播於天下。故諸方宗匠。咸共
推尊之。曰曹洞宗。○師因雲巖諱日營齋。僧問。和尚
於雲巖處。得何指示。師曰。雖在彼中。不蒙指示。曰既
不蒙指示。又用設齋作甚麼。師曰。爭敢違背他。曰和
尚初見南泉。為甚麼却與雲巖設齋。師曰。我不重先
師道德佛法。祇重他不為我說破。曰和尚為先師設
齋。還肯先師也無。師曰。半肯半不肯。曰為甚麼不全
肯。師曰。若全肯即孤負先師也。【評】【頌】僧問。寒暑到來
如何回避。師曰。何不向無寒暑處去。曰如何是無寒
暑處。師曰。寒時寒殺闍黎。熱時熱殺闍黎。○上堂。還
有不報四恩三有者麼。眾無對。又曰。若不體此意。何
超始終之患。直須心心不觸物。步步無處所。常無間
斷。始得相應。直須努力。莫閑過日。【頌】師與泰首座冬
節喫果子次。乃問。有一物。上拄天。下拄地。黑似漆。常
在動用中。動用中收不得。且道過在甚麼處。泰曰。過
在動用中。（同安別云不知）師喚侍者。掇退果卓。【頌】有僧不安。
要見師。師遂往。僧曰。和尚何不救取人家男女。師曰。
你是甚麼人家男女。曰某甲是大闡提人家男女。師
良久。僧曰。四山相逼時如何。師曰。老僧日前也。向人
家屋簷下過來。曰回互不回互。師曰。不回互。曰教某
甲向甚處去。師曰。粟畬裏去。僧噓一聲曰珍重。便坐
脫。師拄杖敲頭三下曰。汝祇解與麼去。不解與麼來。
○僧問。相逢不拈出。舉意便知有時如何。師乃合掌
頂戴。○問僧。作甚麼來。曰孝順和尚來。師曰。世間甚
麼物最孝順。僧無對。○上堂。有一人在千人萬人中。
不背一人。不向一人。你道此人具何面目。雲居出曰。
某甲參堂去。○師有時曰。體得佛向上事。方有些子
語話分。僧問。如何是語話。師曰。語話時闍黎不聞。曰
和尚還聞否。師曰。不語話時即聞。○問和尚出世幾
人肯。師曰。竝無一人肯。曰為甚麼竝無一人肯。師曰。
為他箇箇氣宇如王。○師問講維摩經僧曰。不可以
智知。不可以識識。喚作甚麼語。曰讚法身語。師曰。喚
作法身。早是讚也。【頌】僧問。亡僧遷化。向甚麼處去。師
曰。火後一莖茆。【頌】問師尋常教學人行鳥道。師曰。不
逢一人。曰如何行。師曰。直須足下無私去。曰祇如行
鳥道。莫便是本來面目否。師曰。闍黎因甚顛倒。曰甚
麼處是學人顛倒。師曰。若不顛倒。因甚麼却認奴作
郎。曰如何是本來面目。師曰。不行鳥道。○師與密師
伯過水。乃問。過水事作麼生。伯曰。不濕脚。師曰。老老
大大作這箇語話伯曰。你又作麼生。師曰。脚不濕。○
師洗鉢次。見兩烏爭蝦蟇。有僧便問。這箇因甚麼到
恁麼地。師曰。祇為闍黎。【頌】僧問。三身之中。阿那身不
墮眾數。師曰。吾常於此切。（後有持此問曹山。先師道吾常於此切意作麼生。山
云。要頭便斫去。又問雪峯。峯以拄杖劈口打云。我亦曾到洞山來）師作五位君臣頌
曰。正中偏。三更初夜月明前。莫怪相逢不相識。隱隱
猶懷舊日嫌。偏中正。失曉老婆逢古鏡。分明覿面別
無真。休更迷頭猶認影。正中來。無中有路隔塵埃。但
能不觸當今諱。也勝前朝斷舌才。兼中至。兩刃交鋒
不須避。好手猶如火裏蓮。宛然自有冲天志。兼中到。
不落有無誰敢和。人人盡欲出常流。折合還歸炭裏
坐。○上堂。向時作（麼生。奉時作麼生。功時作）麼生。共功時作麼生。
功功時作麼生。僧問。如何是向。師曰。喫飯時作麼生。
曰如何是奉。師曰。背時作麼生。曰如何是功。師曰。放
下钁頭時作麼生。曰如何是共功。師曰。不得色。曰如
何是功功。師曰不共。乃示頌曰。向聖主由來法帝堯。
御人以禮曲龍腰。有時閙市頭邊過。到處文明賀聖
朝。（奉）淨洗濃粧為阿誰。子規聲裏勸人歸。百花落盡
啼無盡。更向亂峯深處啼。（功）枯木花開劫外春。倒騎
玉象趂麒麟。而今高隱千峯外。月皎風清好日辰。（共
功）眾生諸佛不相侵。山自高兮水自深。萬別千差明
<pb n="544"/>
底事。鷓鴣啼處百花新。（功功）頭角纔生已不堪。擬心
求佛好羞慚。迢迢空劫無人識。肯向南詢五十三。○
師因曹山辭。遂囑曰。吾在雲巖先師處。親印寶鏡三
昧。事窮的要。今付於汝。詞曰。如是之法。佛祖密付。汝
今得之。宜善保護。銀盌盛雪。明月藏鷺。類之弗齊。混
則知處。意不在言。來機亦赴。動成窠臼。差落顧佇。背
觸俱非。如大火聚。但形文彩。即屬染污。夜半正明。天
曉不露。為物作則。用拔諸苦。雖非有為。不是無語。如
臨寶鏡。形影相覩。汝不是渠。渠正是汝。如世嬰兒。五
相完具。不去不來。不起不住。婆婆和和。有句無句。終
不得物語未正故。重離六爻。偏正回互。疊而為三。變
盡成五。如荎草味。如金剛杵。正中妙挾。敲唱雙舉。通
宗通塗。挾帶挾路。錯然則吉。不可犯汙。天真而妙。不
屬迷悟。因緣時節。寂然昭著。細入無間。大絕方所。毫
忽之差。不應律呂。今有頓漸。緣立宗趣。宗趣分矣。即
是規矩。宗通趣極。真常流注。外寂中搖。係駒伏鼠。先
聖悲之。為法檀度。隨其顛倒。以緇為素。顛倒想滅。肯
心自許。要合古轍。請觀前古。佛道垂成。十劫觀樹。如
虎之缺。如馬之[馬-(烈-列)+廾]。以為下劣。寶几珍御。以有驚異。貍
奴白牯。羿以巧力。射中百步。箭鋒相直。巧力何預。木
人方歌。石女起舞。非情識到。寧容思慮。臣奉於君。子
順於父。不須非孝。不奉非輔。潛行密用。如愚若魯。但
能相續。名主中主。○師又曰。末法時代人多乾慧。若
要辨驗真偽。有三種滲漏。一曰見滲漏。機不離位。墮
在毒海。二曰情滲漏。滯在向背。見處偏枯。三曰語滲
漏。究妙失宗。機昧終始。濁智流轉。於此三種。子宜知
之。又綱要偈三首。一敲唱俱行偈曰。金針雙鎻備。叶
路隱全該。寶印當風妙。重重錦縫開。二金鎻玄路偈
曰。交互明中暗。功齊轉覺難。力窮忘進退。金鎻網鞔
鞔。三不墮凡聖（亦名理事不涉偈曰。事理俱不涉。回照絕幽
微。背風無巧拙。電火爍難追。【頌】問僧。世間何物最苦。
曰地獄最苦。師曰不然。在此衣線下不明大事。是名
最苦。○問僧名甚麼。曰某甲。師曰。阿那箇是闍黎主
人公。曰見祗對次。師曰。苦哉苦哉。今時人例皆如此。
祇認得驢前馬後底將為自己。佛法平沉。此之是也。
賓中主尚未分。如何辨得主中主。僧便問。如何是主
中主。師曰。闍黎自道取。曰某甲道得即是賓中主。（雲居
代云某甲道得不是賓中主）如何是主中主。師曰。恁麼道即易。相
續也大難。遂示頌曰。嗟見今時學道流。千千萬萬認
門頭。恰似入京朝聖主。祇到潼關便即休。
<other>曹山本寂禪師</other>尋謁洞山。山問。闍黎名甚麼。師曰本
寂。山曰。那箇聻。師曰。不名本寂。山深器之。自此入室。
盤桓數載。乃辭去。山遂密授洞山宗旨。【頌】復問曰。子
向甚麼處去。師曰。不變異處去。山曰。不變異處豈有
去邪。師曰。去亦不變異。○遂往曹谿禮祖塔。回吉水。
眾嚮師名。乃請開法。師志慕六祖。遂名山為曹。師因
僧問五位君臣旨訣。師曰。正位即空界。本來無物。偏
位即色界。有萬象形。正中偏者。背理就事。偏中正者。
舍事入理。兼帶者。冥應眾緣。不墮諸有。非染非淨。非
正非偏。故曰。虗玄大道。無著真宗。從上先德。推此一
位。最好最玄。當詳審辨明。君為正位。臣為偏位。臣向
君是偏中正。君視臣是正中偏。君臣道合是兼帶語。
僧又問。如何是君。師曰。妙德尊寰宇。高明朗太虗。曰
如何是臣。師曰。靈機弘聖道。真智利羣生。曰如何是
臣向君。師曰。不墮諸異趣。凝情望聖容。曰如何是君
視臣。師曰。妙容雖不動。光燭本無偏。曰如何是君臣
道合。師曰。渾然無內外。和融上下平。師又曰。以君臣
偏正言者。不欲犯中。故臣稱君不敢斥言是也。此吾
法宗要。乃作偈曰。學者先須識自宗。莫將真際雜頑
空。妙明體盡知傷觸。力在逢緣不借中。出語直教燒
不著。潛行須與古人同。無身有事超岐路。無事無身
落始終。復作五相（并偈）。[○@(?/─)]白衣須拜相。此事不為奇。
積代簪纓者。休言落魄時。[○@(─/?)]子時當正位。明正在君
<pb n="545"/>
臣。未離兜率界。烏鷄雪上行。[○@●]𦦨裏寒冰結。楊花九
月飛。泥牛吼水面。木馬逐風嘶。○王宮初降日。玉兔
不能離。未得無功旨。人天何太遲。●渾然藏理事。朕
兆卒難明。威音王未曉。彌勒豈惺惺。○稠布衲問。披
毛帶角是甚麼墮。師曰。是類墮。曰不斷聲色是甚麼
墮。師曰。是隨墮。曰不受食是甚麼墮。師曰。是尊貴墮。
乃曰。食者即是本分事。知有不取。故曰。尊貴墮。若執
初心。知有自己及聖位。故曰類墮。若初心知有己事。
回光之時。擯却色聲香味觸法。得寧謐。即成功勳。後
却不執六塵等事。隨分而昧。任之則礙。所以外道六
師。是汝之師。彼師所墮。汝亦隨墮。乃可取食。食者即
是正命食也。亦是就六根門頭見聞覺知。祇是不被
他染汙。將為墮。且不是同向前均他。本分事尚不取。
豈況其餘事耶。師凡言墮。謂混不得。類不齊。凡言初
心者。所謂悟了同未悟耳。師作四禁偈曰。莫行心處
路。不挂本來衣。何須正恁麼。切忌未生時。【頌】僧問。學
人通身是病。請師醫。師曰不醫。曰為甚麼不醫。師曰。
教汝求生不得。求死不得。【頌】問五位對賓時如何。師
曰。汝即今問那箇位。曰某甲從偏位中來。請師向正
位中接。師曰不接。曰為甚麼不接。師曰。恐落偏位中
去。師却問僧。祇如不接。是對賓是不對賓。曰早是對
賓了也。師曰。如是如是。○問三界擾擾。六趣昬昬。如
何辨色。師曰。不辨色。曰為甚麼不辨色。師曰。若辨色
即昬也。【頌】師聞鐘聲。乃曰。阿㖿阿㖿。僧問。和尚作甚
麼。師曰。打著我心。僧無對（五祖戒代云作賊人心虗）。【頌】師問金峯
志曰。作甚麼來。曰蓋屋來。師曰。了也未。曰這邊則了。
師曰。那邊事作麼生。曰候下工日白和尚。師曰。如是
如是。○師一日入僧堂向火。有僧曰。今日好寒。師曰。
須知有不寒者。曰誰是不寒者。師筴火示之。僧曰。莫
道無人好。師拋下火。僧曰。某甲到這裏却不會。師曰。
日照寒潭月更明。○問幻本何真。師曰。幻本元真。（法眼
別云幻本不真）曰當幻何顯。師曰。即幻即顯。（法眼別云幻即無當）曰恁
麼則始終不離於幻也。師曰。覓幻相不可得。【頌】僧問。
清稅（一作銳）孤貧。乞師賑濟。師召稅闍黎。稅應諾。師曰。
清原白家酒三盞。喫了猶道未沾脣（玄覺云甚麼處是與他酒喫）。
【頌】鏡清問。清虗之理。畢竟無身時如何。師曰。理即如
此。事作麼生。曰如理如事。師曰。謾曹山一人即得。爭
奈諸聖眼何。曰若無諸聖眼。爭鑒得箇不恁麼。師曰。
官不容針。私通車馬。【頌】僧問。子歸就父。為甚麼父全
不顧。師曰。理合如是。曰父子之恩何在。師曰。始成父
子之恩。曰如何是父子之恩。師曰。刀斫不開。【頌】問雪
覆千山。為甚麼孤峯不白。師曰須知有異中異。曰如
何是異中異。師曰。不墮諸山色。【頌】問世間甚麼物最
貴。師曰。死貓兒頭最貴。曰為甚麼死貓兒頭最貴。師
曰。無人著價。【頌】問僧作甚麼。曰掃地。師曰。佛前掃佛
後掃。曰前後一時掃。師曰。與曹山過靸鞋來。【頌】僧問。
抱璞投師。請師雕琢。師曰。不雕琢。曰為甚麼不雕琢。
師曰。須知曹山好手。【頌】紙衣道者來參。師問。莫是紙
衣道者否。者曰不敢。師曰。如何是紙衣下事。者曰。一
裘纔挂體。萬法悉皆如。師曰。如何是紙衣下用。者近
前應諾。便立脫。師曰。汝祇解恁麼去。何不解恁麼來。
者忽開眼問曰。一靈真性。不假胞胎時如何。師曰。未
是妙。者曰。如何是妙。師曰。不借借。者珍重便化。師示
頌曰。覺性圓明無相身。莫將知見妄疎親。念異便於
玄體昧。心差不與道為隣。情分萬法沉前境。識鑒多
端喪本真。如是句中全曉會。了然無事昔時人。【頌】師
問強上座曰。佛真法身。猶若虗空。應物現形。如水中
月。作麼生說箇應底道理。曰如驢覰井。師曰。道則太
煞道祇道得八成。曰和尚又如何。師曰。如井覰驢。【頌】
陸亘大夫。問南泉姓甚麼。泉曰姓王。曰王還有眷屬
也無。泉曰。四臣不昧。曰王居何位。泉曰。玉殿苔生。後
僧舉問師。玉殿苔生意旨如何。師曰。不居正位。曰八
方來朝時如何。師曰。他不受禮。曰何用來朝。師曰。違
<pb n="546"/>
則斬。曰違是臣分上。未審君意如何。師曰。樞密不得
旨。曰恁麼則爕理之功全歸臣相也。師曰。你還知君
意麼。曰外方不敢論量師曰。如是如是。【頌】僧問香嚴。
如何是道。嚴曰。枯木裏龍吟。曰如何是道中人。嚴曰。
髑髏裏眼睛。（玄沙別云龍藏枯木）僧不領乃問石霜。如何是枯
木裏龍吟。霜曰。猶帶喜在。曰如何是髑髏裏眼睛。霜
曰。猶帶識在。又不領乃問師。如何是枯木裏龍吟。師
曰。血脉不斷。曰如何是髑髏裏眼睛。師曰。乾不盡。曰
未審還有得聞者麼。師曰。盡大地未有一人不聞。曰
未審枯木裏龍吟。是何章句。師曰。不知是何章句。聞
者皆喪。遂示偈曰。枯木龍吟真見道髑髏無識眼初
明。喜識盡時消息盡。當人那辨濁中清。【頌】問朗月當
空時如何。師曰。猶是堦下漢。曰請師接上堦。師曰。月
落後來相見。【頌】問靈衣不挂時如何。師曰。曹山孝滿
曰孝滿後如何。師曰。曹山好顛酒。
<other>雲居道膺禪師</other>遊方至翠微問道會有僧自豫章來。
盛稱洞山法席。師遂造焉。山問甚處來。師曰。翠微來。
山曰。翠微有何言句示徒。師曰。翠微供養羅漢。某甲
問供養羅漢。羅漢還來否。微曰。你每日噇箇甚麼。山
曰。實有此語否。師曰有。山曰。不虗參見作家來。山問
汝名甚麼。師曰。道膺。山曰。向上更道。師曰。向上即不
名道膺。山曰。與老僧祇對道吾底語一般。【頌】南泉問
僧講甚麼經。曰彌勒下生經。泉曰。彌勒幾時下生。曰
見在天宮。當來下生。泉曰。天上無彌勒。地下無彌勒。
師問洞山。天上無彌勒。地下無彌勒。未審誰與安名。
山被問。直得禪牀震動。乃曰。膺闍黎吾在雲巖曾問
老人直得火爐震動。今日被子一問。直得通身汗流。
○師後結庵于三峯。經旬不赴堂。山問。子近日何不
赴齋。師曰。每日自有天神送食。山曰。我將謂汝是箇
人。猶作這箇見解在。汝晚間來。師晚至。山召膺庵主。
師應諾。山曰。不思善不思惡是甚麼。師回庵寂然宴
坐。天神自此竟尋不見。如是三日乃絕。○上堂。得者
不輕微。明者不賤用。識者不咨嗟。解者無厭。惡從天
降下則貧窮從地湧出則富貴。門裏出身易。身裏出
門難。動則埋身千丈。不動則當處生苗。一言迥脫。獨
拔當時。言語不要多。多則無用處。僧問。如何是從天
降下則貧窮。師曰。不貴得。曰如何是從地湧出則富
貴師曰。無中忽有。○僧問如何是一法。師曰。如何是
萬法曰未審如何領會。師曰。一法是你本心。萬法是
你本性。且道心與性。是一是二。僧禮拜。師示頌曰。一
法諸法宗。萬法一法通。唯心與唯性。不說異兼同。○
師曾令侍者送袴與一住庵道者。道者曰。自有孃生
袴。竟不受師再令侍者問。孃未生時著箇甚麼。道者
無語後遷化。有舍利。持似於師。師曰。直饒得八斛四
斗。不如當時下得一轉語好。○僧問。山河大地。從何
而有。師曰。從妄想有。曰與某甲想出一錠金得麼。師
便休去。僧不肯（雲門云。已是葛藤。不能折合得待伊道想出一錠金得麼。拈拄杖便打。
【頌】上堂。如人將三貫錢。買箇獵狗。祇解尋得有。蹤跡
底。忽遇羚羊挂角。莫道蹤跡。氣息也無。僧問羚羊挂
角時如何。師曰。六六三十六。曰挂角後如何。師曰。六
六三十六。僧禮拜。師曰。會麼。曰不會。師曰。不見道無
蹤跡。其僧舉似趙州州曰。雲居師兄猶在。僧便問。羚
羊挂角時如何。州曰。九九八十一。曰得恁麼難會。州
曰。有甚麼難會。曰請和尚指示。州曰。新羅新羅。又問。
長慶羚羊挂角時如何。慶曰。草裏漢。曰挂後如何。慶
曰。亂呌喚。曰畢意如何。慶曰。驢事未去。馬事到來。○
僧問。教中道。是人先世罪業。應墮惡道。以今世人輕
賤故。此意如何。師曰。動則應墮惡道。靜則為人輕賤
（崇壽稠別云。心外有法應墮惡道守住自己。為人輕賤）。【頌】有僧在房內念經師
隔窻問。闍黎念者是甚麼經。僧曰。維摩經。師曰。不問
維摩經。念者是甚麼經。其僧從此得入。【頌】新羅僧問。
是甚麼得恁麼難道。師曰。有甚麼難道。曰便請和尚
道。師曰。新羅新羅。○上堂。僧家發言吐氣。須有來由。
<pb n="547"/>
莫將等閒這裏是甚麼所在。爭受容易。凡問箇事也
須識些子好惡。若不識尊卑良賤。不知觸犯。信口亂
道。也無利益。傍家行脚。到處覓相似語。所以尋常向
兄弟道莫恠不相似。恐同學太多去第一莫將來。將
來不相似。言語也須看前頭。八十老人入場屋。不是
小兒嬉。不是因循事。一言參差。即千里萬里難為取
攝。蓋為學處不著力。敲骨打髓。須有來由。言語如鉗
如夾。如鉤如鎻。須教相續不斷。始得頭頭上具。物物
上明。豈不是得妙底事。一種學。大須子細研窮直須
諦。當的的無差。到這裏有甚麼䠄跣處。有甚麼擬議
處。向去底人。常須慘悚戢翼始得。若是知有底人。自
解護惜。終不取次。十度發言九度休去。為甚麼如此。
恐怕無利益。體得底人。心如臘月扇子。直得口邊醭
出。不是強為任運如此。欲得恁麼事。須是恁麼人。既
是恁麼人。不愁恁麼事。恁麼事。即難得。○上堂。汝等
諸人。直饒學得佛邊事早是錯用心。不見古人講得
天華落。石點頭。亦不干自己事。自餘是恁麼閑。○擬
將有限身心。向無限中用如將方木逗圓孔多少誵
訛。若無恁麼事。饒你攢華簇錦。亦無用處。未離情識
在。一切事須向這裏及盡若有一毫去不盡。即被塵
累豈況更多。差之毫[釐-未+牙]過犯山嶽。不見古人道學處
不玄盡是流俗。閨閤中物捨不得。俱為滲漏直須向
這裏及取。及去。及來。併盡一切事。始得無過。如人頭
頭上了。物物上通。祇喚作了事人。終不喚作尊貴。將
知尊貴一路自別。不見道從門入者非寶。捧上不成
龍。知麼。【頌】僧問僧家畢竟如何。師曰。居山好。僧禮拜
師曰。你作麼生會。曰僧家畢竟於善惡生死逆順境
界。其心如山不動。師乃打曰。孤負先聖。喪我兒孫。又
問傍僧。你作麼生會。僧禮拜曰。僧家畢竟眼不觀玄
黃之色。耳不聽絲竹之聲。師曰。孤負先聖喪我兒孫。
（黃龍南云。作麼生道得。一句。不孤負先聖。喪我兒孫。若人道得。到處青山無非道場。若道不得。有寒暑兮。促君
壽。有鬼神兮妬君福）【增收】。
<other>疎山匡仁禪師</other>造洞山。師問一切處不乖時如何山
曰。闍黎此是功勳邊事。幸有無功之功。子何不問。師
曰。無功之功。豈不是那邊人。山曰。大有人笑子恁麼
問。師曰。恁麼則迢然去也。山曰。迢然非迢然。非不迢
然。師曰。如何是迢然。山曰。喚作那邊人即不得。師曰。
如何是非迢然。山曰。無辨處。○山問師。空劫無人家。
是甚麼人住處。師曰。不識。山曰。人還有意旨也無。師
曰。和尚何不問他。山曰。現問次。師曰。是何意旨山不
對。洎洞山順世。弟子禮終乃到潭州大溈。值溈示眾
曰。行脚高士。直須向聲色裏睡眠。聲色裏坐臥。始得
師出問。如何是不落聲色句。溈豎起拂子。師曰。此是
落聲色句。溈放下拂子歸方丈。師不契便辭香嚴。嚴
曰。何不且住。師曰。某甲與和尚無緣。嚴曰。有何因緣。
試舉看。師遂舉前話。嚴曰。某甲有箇語。師曰。道甚麼。
嚴曰。言發非聲。色前不物。師曰。元來此中有人。遂囑
香嚴曰。向後有住處。某甲却來相見。乃去。溈問嚴曰。
問聲色話底矮闍黎在麼。嚴曰。已去也。溈曰。曾舉向
子麼嚴曰。某甲亦曾對他來。溈曰。試舉看。嚴舉前語。
溈曰。他道甚麼嚴曰。深肯某甲。溈失笑曰。我將謂這
矮子有長處。元來祇在這裏。此子向去。若有箇住處。
近山無柴燒。近水無水喫。○師聞福州大溈安和尚
示眾曰。有句無句。如藤倚樹。師特入嶺到彼。值溈泥
壁。便問承聞和尚道有句無句。如藤倚樹。是否。溈曰
是。師曰。忽遇樹倒藤枯句歸何處。溈放下泥槃。呵呵
大咲歸方丈。師曰。某甲三千里賣却布單。特為此事。
而來。和尚何得相弄。溈喚侍者取二百錢與這上座
去。遂囑曰。向後有獨眼龍。為子點破在。溈山次日上
堂。師出問。法身之理。理絕玄微。不奪是非之境猶是
法身邊事。如何是法身向上事。溈舉起拂子。師曰。此
猶是法身邊事。溈曰。如何是法身向上事。師奪拂子
摺折。擲向地上。便歸眾溈曰。龍蛇易辨。釋子難瞞。○
<pb n="548"/>
師後聞。婺州明招謙和尚出世。（謙眇一自）徑往禮拜。招問
甚處來。師曰。閩中來招曰。曾到大溈否。師曰。到招曰。
有何言句。師舉前話。招曰。溈山可謂頭正尾正。祇是
不遇知音。師亦不省。復問忽遇樹倒藤枯。句歸何處。
招曰。却使溈山笑轉新。師於言下大悟。乃曰。溈山元
來笑裏有刀。遙空禮拜。悔過。【頌】招一日問。虎生七子。
那箇無尾巴。師曰。第七箇無尾巴（頌古見明招謙章內）。○師到
夾山。山上堂。師問。承師有言。目前無法。意在目前。如
何是。非目前法。山曰。夜月流輝。澄潭無影。師作掀禪
牀勢。山曰。闍黎作麼生。師曰。目前無法。了不可得。山
曰。大眾看取這一員戰將。【頌】師後遷疎山。上堂。病僧
咸通年前。會得法身邊事。咸通年後。會得法身向上
事。雲門出問。如何是法身邊事。師曰。枯樁。曰如何是
法身向上事。師曰。非枯樁。曰還許某甲說道理也無。
師曰。許曰枯樁豈不是明法身邊事。師曰是。曰非枯
樁豈不是明法身向上事。師曰是。曰祇如法身還該
一切也無。師曰。法身周徧。豈得不該。門指淨瓶曰。祇
如淨瓶還該法身麼。師曰。闍黎莫向淨缾邊覓。門便
禮拜。○師問鏡清。肯諾不得全。子作麼生會。清曰。全
歸肯諾。師曰。不得全又作麼生清曰。箇中無肯路師
曰。始愜病僧意。【頌】有僧為師造壽塔畢。白師。師曰。將
多少錢與匠人。曰一切在和尚。師曰。為將三錢與匠
人。為將兩錢與匠人。為將一錢與匠人。若道得。與吾
親造塔來。僧無語。後僧舉似大嶺庵閑和尚。（即羅山也）嶺
曰。還有人道得麼。僧曰。未有人道得嶺曰。汝歸與疎
山道。若將三錢與匠人。和尚此生決定不得塔。若將
兩錢與匠人和尚與匠人共出一隻手。若將一錢與
匠人。累他匠人眉鬚墮落。僧回。如教而說師具威儀。
望大嶺作禮歎曰。將謂無人。大嶺有古佛放光射到
此間。雖然如是也是。臘月蓮華。大嶺後聞此語。曰我
恁麼道早是龜毛長三尺。【頌】僧問。如何是諸佛師。師
曰。何不問疎山老漢僧無對。【頌】師常握木蛇。有僧問
手中是甚麼。師提起曰。曹家女。【頌】冬至上堂。僧問如
何是冬來意。師曰。京師出大黃。
<other>青林師虔禪師</other>上堂。祖師門下。鳥道玄微。功窮皆轉。
不究難明。汝等諸人。直須離心意識參。出凡聖路學。
方可保任。若不如是。非吾子息。
<other>高安白水仁禪師</other>因設先洞山忌齋僧問供養先師
先師還來也無。師曰。更下一分供養著。【頌】上堂。老僧
尋常不欲向聲前色後。鼓弄人家男女。何故。且聲不
是聲。色不是色。僧問。如何是聲不是聲。師曰。喚作色
得麼。曰如何是色不是色。師曰。喚作聲得麼。僧作禮。
師曰。且道為汝說。答汝話。若向這裏會得。有箇入處。
○僧問。如何是不遷義。師曰。落花隨流水。明月上孤
峯。
<other>白馬儒禪師</other>僧問如何是學人本分事。師曰。昨夜三
更月正午。問如何是法身向上事。師曰。井底蝦蟇吞
却月。
<other>龍牙居遁禪師</other>【評】【頌】師問翠微。如何是祖師意微曰。
與我將禪板來。師遂過禪板。微接得便打。師曰。打即
任打。要且無祖師意。又問臨濟。如何是祖師意濟曰
與我將蒲團來。師乃過蒲團。濟接得便打。師曰。打即
任打。要且無祖師意。後有僧問。和尚行脚時。問二尊
宿祖師意未審二尊宿明也未。師曰。明即明也。要且
無祖師意。【頌】師復舉德山頭落底語。因自省過遂止
于洞山隨眾參請。一日問。如何是祖師西來意。山曰。
待洞水逆流。即向汝道。師始悟厥旨。○上堂。夫參玄
人。須透過祖佛始得。新豐和尚道。祖佛言教。似生冤
家。始有參學分。若透不得。即被祖佛謾去。僧問。祖佛
還有謾人之心也無。師曰。汝道江湖還有礙人之心
也無。乃曰。江湖雖無礙人之心。為時人過不得。江湖
成礙人去。不得道江湖不礙人。祖佛雖無謾人之心。
為時人透不得。祖佛成謾人去。不得道祖佛不謾人。
<pb n="549"/>
若透得祖佛過。此人過却祖佛。若也如是。始體得佛
祖意方與向上人同。如未透得。但學佛學祖則萬劫
無有出期僧曰。如何得不被祖佛謾去。師曰。道者直
須自悟去始得。【頌】問十二時中如何著力。師曰。如無
手人欲行拳始得。【頌】問如何是祖師西來意師曰。待
石烏龜解語即向汝道。曰石烏龜語也。師曰。向汝道
甚麼。【頌】問古人得箇甚麼。便休去。師曰。如賊入空室。
○問如何是西來意。師曰。此一問最苦（報慈云此一問最好）。
<other>華嚴靜禪師</other>在洛浦作維那時。一日白槌普請曰。上
間搬柴。下間鋤地。第一座問聖僧作甚麼師曰。當堂
不正坐。不赴兩頭機。○師問洞山。學人無箇理路。未
免情識運為。山曰汝還見有理路也無。師曰。見無理
路。山曰。甚處得情識來。師曰。學人實問。山曰。恁麼則
直須向萬里無寸草處去。師曰。萬里無寸草處還許
某甲去也無。山曰直須恁麼去。○後唐莊宗問。祖意
教意是同是別師曰。探盡龍宮藏。眾義不能詮。
<other>九峯滿禪師</other>僧問。人人盡道請益。未審師還拯濟也
無師曰。汝道巨嶽還乏寸土麼。曰四海參尋當為何
事。師曰。演若迷頭心自狂。曰還有不狂者也無。師曰。
有。曰如何是不狂者。師曰。突曉途中眼不開。【頌】問僧
近離甚處。曰閩中。師曰。遠涉不易。曰不難。動步便到。
師曰。有不動步者麼曰有。師曰。爭得到此間。僧無對。
師以拄杖趂出。○僧問古人道。真因妄立從妄顯真
是否。師曰是。曰如何是真。師曰。不雜食。曰如何是妄。
師曰。起倒攀緣。曰去此二途。如何合得圓常。師曰。不
敬功德天。誰嫌黑暗女。
<other>北院通禪師</other>上堂。諸上座。有甚麼事。出來論量取。若
上上根機不假如斯。若是中下之流。直須剗削門頭
戶底。教索索地莫教入泥水。第一速須省事。直須無
心去。學得千般萬般祇成知解。與衲僧門下。有甚麼
交涉。
<other>洞山全禪師</other>問先洞山。如何是出離之要。山曰。闍黎
足下煙生。師當下契悟。更不他遊雲居進語曰。終不
敢孤負和尚足下煙生。山曰。步步玄者。即是功到。【頌】
僧問清淨行者。不入涅槃。破戒比丘。不入地獄時如
何。師曰。度盡無遺影。還他越涅槃（頌見聯珠集第一卷）。
<other>京兆蜆子和尚</other>【頌】混俗閩川。不畜道具。不循律儀。冬
夏唯披一衲。逐日沿江岸採掇蝦蜆。以充其腹。暮即
宿東山白馬廟紙錢中。居民目為蜆子和尚。華嚴靜
禪師聞之。欲決真假。先潛入紙錢中。深夜師歸。嚴把
住曰。如何是祖師西來意師遽答曰。神前酒臺盤。嚴
放手曰。不虗與我同根生。
<other>幽棲道幽禪師</other>鏡清問。如何是少父。師曰。無標的。曰
無標的。以為少父邪。師曰。有甚麼過。曰祇如少父作
麼生。師曰。道者是甚麼心行。【頌】一日歛鐘上堂。大眾
纔集師乃問。甚麼人打鐘。僧曰。維那。師曰。近前來。僧
近前。師遂打一掌。却歸方丈臥【增收】。
<other>越州乾峯和尚</other>【頌】上堂。法身有三種病。二種光。須是
一一透得。始解歸家穩坐。須知更有向上一竅在。雲
門出問。庵內人為甚麼不知庵外事。師呵呵大咲。門
曰。猶是學人疑處。師曰。子是甚麼心行。門曰。也要和
尚相委。師曰。直須與麼。始解穩坐。門應諾諾。【頌】上堂。
舉一不得舉二。放過一著。落在第二。雲門出眾曰。昨
日有人從天台來却往徑山去。師曰。典座來日不得
普請。便下座。【頌】僧問。十方薄伽梵。一路涅槃門。未審
路頭。在甚麼處。師以拄杖畫云。在這裏（僧後請益雲門。門拈起扇
子云扇子𨁝跳上三十三天。築帶帝釋鼻孔。東海鯉魚打一棒。雨似傾盆。會麼）。
<other>吉州禾山和尚</other>僧問。學人欲伸一問。師還答否。師曰。
禾山答汝了也。
<other>天童啟禪師</other>【頌】簡大德問。學人卓卓上來。請師的的。
師曰。我這裏一屙便了。有甚麼卓卓的的。曰和尚恁
麼答話更買草鞋行脚好。師曰。近前來。簡近前。師曰。
祇如老僧恁麼答過在甚麼處簡無對。師便打。
<pb n="550"/>
<other>欽山文䆳禪師</other>【頌】師與巖頭雪峯同到德山。一日問
德山曰。天皇也恁麼道。龍潭也恁麼道。未審和尚作
麼生道山曰。汝試舉天皇龍潭道底看師擬進語。山
便打。師被打。歸延壽堂曰。是則是。打我太煞。巖頭曰。
汝恁麼道。他後不得道見德山來（法眼別云是則是。錯打我）。○師
與巖頭雪峯坐次。洞山行茶來。師乃開眼。洞曰。甚麼
處去來。曰入定來洞曰。定本無門。從何而入。○師與
巖頭雪峯過江西。到一茶店喫茶次。師曰。不會轉身
通氣者。不得茶喫。頭曰。若恁麼。我定不得茶喫峯曰。
某甲亦然。師曰。這兩箇老漢。話頭也不識頭曰。甚處
去也。師曰。布袋裏老鴉。雖活如死。頭退後曰。看看。師
曰。奯公且置存公作麼生。峯以手畫一圓相。師曰。不
得不問。頭呵呵曰太遠生。師曰。有口不得茶喫者多。
【評】【頌】巨良禪客參。禮拜了。便問。一鏃破三關時如何。
師曰。放出關中主看。良曰。恁麼則知過必改。師曰。更
待何時。良曰。好隻箭。放不著所在。便出去。師曰。且來
闍黎。良回首。師下禪牀擒住曰。一鏃破三關即且置。
試為欽山發箭看良擬議。師打七棒曰。且聽箇亂統
漢。疑三十年。有僧舉似同安察。安曰。良公雖解發箭。
要且未中的。僧便問。未審如何得中的去安曰關中
主是甚麼人。僧回舉似師。師曰。良公若解恁麼。也免
得欽山口。然雖如此同安不是好心。亦須看始得。
<other>洞山延禪師</other>因曹山垂語云。有一人向萬丈崖頭。騰
身直下。此是甚麼人。眾無對。師出曰不存。山曰。不存
箇甚麼。師曰。始得撲不碎。山深肯之。
<other>金峯從志禪師</other>【頌】拈起枕子示僧曰。一切人喚作枕
子。金峯道不是。僧曰。未審和尚喚作甚麼。師拈起枕
子。僧曰。恁麼則依而行之。師曰。你喚作甚麼。僧曰。枕
子。師曰。落在金峯窠裏。【頌】僧問。是身無知。如土木石。
此意如何。師下禪牀扭僧耳朵。僧負痛作聲。師曰。今
日始捉著箇無知漢。僧作禮出去。師召闍黎。僧回首。
師曰。若到堂中不可舉著。曰何故。師曰。大有人笑金
峯老婆心。○上堂。老僧二十年前有老婆心。二十年
後無老婆心。僧問。如何是二十年前有老婆心。師曰。
問凡答凡。問聖答聖。曰如何是二十年後無老婆心。
師曰。問凡不答凡。問聖不答聖。【頌】僧問。四海晏清時
如何。師曰。猶是階下漢。
<other>鹿門真禪師</other>上堂。一片凝然光燦爛擬意追尋卒難
見。瞥然撞著豁人情。大事分明總成辦。實快活。無繫
絆。萬兩黃金終不換。任他千聖出頭來。總是向渠影
中現。
<other>曹山霞禪師</other>【頌】僧問。佛未出世時如何。師曰。曹山不
如。曰出世後如何。師曰。不如曹山。【頌】僧侍立。師曰。道
者可煞熱曰是。師曰。祇如熱向甚處回避。曰向鑊湯
鑪炭裏回避。師曰。祇如鑊湯鑪炭又作麼生回避。曰
眾苦不能到。
<other>曹山（亦名荷玉）光慧禪師</other>【頌】僧問。如何是西來的的意。師
曰。不禮拜。更待何時。○上堂。舉拄杖曰。從上皆留此
一路。方便接人。有僧出曰。和尚又是從頭起也。師曰。
謝相委悉。
<other>曹山智炬禪師</other>初問先曹山曰。古人提起那邊人學
人如何體悉。山曰。退步就己。萬不失一。師於言下頓
忘玄解。乃辭去。徧參。至三祖。因看經次。僧問禪僧心
不挂元字脚。何得多學。師曰。文字性異。法法體空。迷
則句句瘡疣悟則文文般若。苟無取捨何害圓伊。
<other>育王通禪師</other>【頌】僧問。如何是和尚家風。師曰。渾身不
直五文錢。曰太貧寒生。師曰。古代如是。曰如何施設。
師曰。隨家豐儉。
<other>鳳棲同安丕禪師</other>【頌】僧問。如何是和尚家風。師曰。金
雞抱子歸霄漢。玉兔懷胎入翠微。曰忽遇客來。將何
祗待。師曰。金果朝來猿摘去。玉花晚後鳳銜歸。○問
路逢達道人。不將語默對。未審將甚麼對。師曰。要踢
要拳。○問纔有言詮盡落今時。不落言詮。請師直說。
<pb n="551"/>
師曰。木人解語非干舌。石女拋梭豈亂絲。【頌】問依經
解義。三世佛冤。離經一字。即同魔說此理如何。師曰。
孤峯迥秀。不挂煙蘿。片月行空。白雲自在。○新到參。
師問甚處來。曰湖南。師曰。還知同安這裏。風雲體道。
花檻璇璣麼。曰知。師曰。非公境界。僧便喝。師曰。短販
樵人徒誇書劒。僧擬進語。師曰。劒甲未施賊身已露。
<other>歸宗懷惲禪師</other>【頌】僧問。截水停輪時如何師曰。磨不
轉。曰如何是磨不轉。師曰。不停輪。
<other>嵆山章禪師</other>在投子作柴頭。投子同喫茶次。謂師曰。
森羅萬象。總在裏許。師潑却茶曰。森羅萬象在甚麼
處。子曰可惜一椀茶。
<other>雲居懷嶽禪師</other>僧問。如何是大圓鏡。師曰。不鑒照。曰
忽遇四方八面來時作麼生。師曰。胡來胡現。漢來漢
現。曰大好不鑒照師便打。
<other>杭州佛日本空禪師</other>【頌】參夾山。山一日普請。維那令
師送茶。師曰。某甲為佛法來。不為送茶來。那曰。奉和
尚處分。師曰。和尚尊命即得乃將茶去作務處。搖茶
甌作聲。山回顧。師曰。釅茶三五盞意在钁頭邊。山曰
缾有傾茶勢。籃中幾箇甌。師曰。缾有傾茶勢。籃中無
一甌。便行茶。時眾皆舉目。師曰。大眾[鴳-女+隹]望請師一言。
山曰路逢死蛇莫打殺。無底籃子盛將歸。師曰。手執
夜明符。幾個知天曉。山曰。大眾有人也。歸去來。歸去
來。遂住普請眾皆仰歎。
<other>永光真禪師</other>上堂。言鋒若差。鄉關萬里。直須懸崖撒
手。自肯承當。絕後再蘇欺君不得。非常之旨。人焉廋
哉。
<other>朱谿謙禪師</other>【頌】韶國師到參次。聞犬咬靈鼠聲國師
便問是甚麼聲。師曰。犬齩靈鼠聲。國師曰。既是靈鼠
為甚麼却被犬咬。師曰。咬殺也國師曰好箇犬。師便
打國師曰。莫打某甲。話在。師休去。
<other>雲居簡禪師</other>僧問。維摩豈不是金粟如來。師曰是。曰
為甚麼却在釋迦。會下聽法。師曰。他不擔人我。【頌】問
路逢猛虎時如何。師曰。千人萬人不逢。為甚麼闍黎
偏逢。【頌】問孤峯獨宿時如何。師曰。閑却七間僧堂不
宿阿誰教汝孤峯獨宿。
<other>新羅雲住和尚</other>【頌】僧問。如何是諸佛師。師曰。文殊聳
耳【增收】。
<other>護國守澄淨果禪師</other>上堂。諸方老宿盡在曲彔木牀
上為人。及有問著祖師西來意。未曾有一人當頭道
著。時有僧問請和尚當頭道。師曰。河北驢鳴。河南犬
吠。【頌】問[鴳-女+隹]立枯松時如何。師曰。地下底一場懡㦬。問
會昌沙汰時。護法善神向甚麼處去。師曰。三門前兩
箇一場懡㦬問滴水滴凍時如何。師曰。日出後一場
懡㦬。
<other>靈泉歸仁禪師</other>初問疎山。枯木生花。始與他合。是這
邊句。是那邊句。山曰。亦是這邊句。師曰。如何是那邊
句。山曰。石牛吐出三春霧靈⿱少隹不棲無影林。○僧問。
如何是沙門行。師曰。恰似箇屠兒。曰如何行履。師曰。
破齋犯戒。曰究竟作麼生。師曰。因不收。果不入。○俗
士問俗人還許會佛法否。師曰。那箇臺無月。誰家樹
不春。
<other>疎山證禪師</other>謁投子子問近離甚處。曰延平。子曰。還
將得劒來麼曰。將得來。子曰呈似老僧看。師乃指面
前地。子便休至晚問侍者新到在麼。者曰。當時去也
子曰。三十年弄馬騎。今日被驢撲。○僧問。親切處。乞
一言。師以拄杖敲之僧曰。為甚麼不道。師曰。得恁麼
不識好惡。
<other>百丈安禪師</other>僧問。如何是極則處。師曰。空王殿裏登
九五。野老門前不立人。
<other>黃檗慧禪師</other>少出家業經論。因增受菩薩戒而歎曰。
大士攝律儀與吾。本受聲聞戒。俱止持作犯也。然於
篇聚增減支本通別。制意且殊。既微細難防。復於攝
善中。未甞行於少分。況饒益有情乎。且世間泡幻身
<pb n="552"/>
命。何可留戀哉。由是置講課。欲以身捐於水中。飼鱗
甲之類。念已將行。偶二禪者接之款話。說南方頗多
知識。何滯於一隅。師從此回志直造疎山。【頌】時仁和
尚坐法堂受參。師先顧視大眾然後致問曰。剎那便
去時如何。山曰。逼塞虗空。汝作麼生去。師曰。逼塞虗
空不如不去。山便休師下堂參第一座。座曰。適來祇
對甚奇特。師曰。此乃率爾。敢望慈悲。開示愚昧。座曰。
一剎那間還有擬議否。師於言下頓悟。
<other>伏龍璘禪師</other>僧問。和尚還愛財色也無。師曰。愛曰既
是善知識為甚麼却愛財色。師曰。知恩者少。○問如
何是和尚家風。師曰。長[〦/(刀*了*(留-刀-田))/(凵@(一/非))]冷飯。曰太寂寞生。師曰。僧
家合如是。
<other>京兆三相和尚</other>僧問。如何是無縫塔。師曰。覓縫不得。
曰如何是塔中人。師曰。對面不相見。
<other>廣德延禪師</other>【頌】僧問。如何是透法身句。師曰。無力登
山水。茅戶絕知音。
<other>石門蘊禪師</other>初問青林如何用心。得齊於諸聖林仰
面良久曰。會麼。師曰不會。林曰。去無子用心處。師禮
拜。乃契悟。更不他遊。遂作園頭。一日歸侍立次。林曰。
子今日作甚麼來。師曰。種菜來。林曰。徧界是佛身。子
向甚處種。師曰。金鉏不動土。靈苗在處生。林欣然。來
日入園。喚蘊闍黎。師應諾。林曰。剩栽無影樹。留與後
人看。師曰。若是無影樹。豈受栽耶。林曰。不受栽且止。
你曾見他枝葉麼。師曰。不曾見。林曰。既不曾見爭知
不受栽。師曰。祇為不曾見。所以不受栽。林曰。如是如
是。○僧問。如如不動時如何。師曰。有甚麼了日。曰如
何即是。師曰。石戶非關鎻。【頌】問如何是和尚家風。師
曰。物外獨騎千里象。萬年松下擊金鐘【增收】（師應機多云。好
大哥。時稱大哥和尚）。
<other>龍光諲禪師</other>僧問。賓頭盧一身。為甚麼赴四天下供
師曰。千江同一月。萬里盡逢春。遂有偈曰。龍光山頂
寶月輪。照耀乾坤爍暗雲。尊者不移元一質。千家影
現萬家春。
<other>石藏炬禪師</other>僧問。如何是西來意。師曰。樹帶滄浪色。
山橫一抹青。
<other>重雲暉禪師</other>創溫室院。常施水給藥為事。○僧問。要
路坦然。如何踐履。師曰。我若指汝。則東西南北去也。
<other>瑞龍璋禪師</other>上堂。老僧頃年。遊歷江外。嶺南荊湖。但
有知識叢林。無不參問來。蓋為今日與諸人聚會各
要知箇去處。然諸方。終無異說。祇教當人歇却狂心。
休從他覓但隨方任真。亦無真可任。隨時受用。亦無
時可用。設垂慈苦口。且不可呼晝作夜。更饒善巧。終
不能指東為西脫或能爾自是神通作怪。非干我事。
若是學語之流。不自省己知非。直欲向空裏採花。波
中取月。還著得心力麼。汝今各且退思。忽然肯去。始
知瑞龍老漢事不獲已。迃回太甚。還肯麼時有僧問。
如何是瑞龍境。師曰。道汝不見得麼。曰如何是境中
人。師曰。後生可畏。
<other>報慈嶼禪師</other>問僧甚處來。曰臥龍來。師曰。在彼多少
時。曰經冬過夏。師曰。龍門無宿客。為甚麼在彼許多
時。曰師子窟中無異獸。師曰。汝試作師子吼看。曰某
甲若作師子吼。即無和尚。師曰。念汝新到。放汝三十
棒。【頌】僧問。情生智隔。想變體殊。祇如情未生時如何。
師曰。隔。曰情未生時。隔箇甚麼。師曰。這箇梢郎子。未
遇人在。
<other>含珠哲禪師</other>僧問。如何是正法眼。師曰。門前神樹子。
○問如何是佛法大意。師曰。貧兒抱子渡。恩愛競隨
流。○問僧。有亦不是。無亦不是。不有不無亦不是。汝
本來名箇甚麼。曰學人已具名了師曰。具名即不無。
畢竟名箇甚麼。曰祇這莫便是否。師曰且喜沒交涉。
曰如何即是。師曰。親切處。更請一問曰。學人道不得。
請和尚道。師曰。別日來與汝道。曰即今為甚麼不道。
師曰。覓箇領話人不可得。又問僧張王李趙。不是汝
<pb n="553"/>
本來姓。汝本來姓箇甚麼曰。與和尚同姓。師曰。同姓
即且從。汝本來姓箇甚麼。曰待漢水逆流。却向和尚
道師曰。即今為甚麼不道。曰漢水逆流也未。師休去。
<other>紫陵匡一禪師</other>初到蟠龍。見僧問碧潭清似鏡。蟠龍
何處安。龍曰。沉沙不見底。浮浪足巑岏。師不肯。龍請
師道。師曰。金龍迥透青霄外潭中豈滯玉輪機龍肯
之。住後僧問未作人身已前。作甚麼來。師曰。石牛步
步火中行。返顧休銜日中草。
<other>同安威禪師</other>僧問牛頭未見四祖時如何。師曰。路逢
神樹子。見者盡擎拳。曰見後如何。師曰。室內無靈牀
渾家不著孝。○師一日遊山。大眾隨後。師曰。堦前翠
竹。砌下黃花。古人道真如般若。同安即不然。有僧曰。
古人也好和尚。師曰。不貪香餌味。可謂碧潭龍。曰諸
方眼目。不怪淵明。師曰闍黎。閉目中秋坐。却笑月無
光曰堦前翠竹。砌下黃花。又作麼生。師曰。安南未伏。
塞北那降。僧禮拜。師曰。名稱普聞。○問僧。寅晡飲⿰口豕。
無處藏身。你道有此道理麼。曰和尚作麼生師打一
拂子僧曰。僕手征人徒誇好手。師曰。握鞭側帽。豈是
闍黎。曰今古之道。何處藏身。師曰。闍黎作麼生。僧珍
重便出。師曰。未在。（會元十三卷終）
<other>上藍慶禪師</other>初遊方。問雪峯如何是雪峰的的意峰
以杖子敲師頭。師應諾。峰大笑。師後承嗣洞山印解。
<other>天池隆禪師</other>在金峰普請搬柴次。峰問搬柴人過水
否。師曰。有一人不過水曰。不過水還搬柴否。師曰。雖
不搬柴。也不得動著他。
<other>益州真禪師</other>僧問。如何是禪。師曰。澄潭釣玉兔。曰如
何是道。師曰。拍手笑春風。
<other>佛手巖行因禪師</other>僧問。如何是對現色身。師豎一指
（法眼別云。還有也未）。
<other>龜洋慧忠禪師</other>謁草庵。庵問何方來。師曰。六眸峰。庵
曰。還見六眸否。師曰。患非重瞳。庵然之。師尋回故山。
屬唐武宗廢教。例民其衣暨宣宗中興。師曰。古人有
言。上昇道士不受籙成佛沙彌不具戒。祇為白衣。過
中不食。不宇而禪。迹不出山者三十年。甞謂門弟子
曰。眾生不能解脫者。情累爾。悟道易。明道難。僧問。如
何得明道去。師曰。但脫情見。其道自明矣夫明之為
言信也。如禁蛇人。信其呪力藥力以蛇綰弄揣懷袖
中。無難。未知呪藥等力者。怖駭棄去。但諦見自心情
見便破。今千疑萬慮不得用者。未見自心者也。
<other>同安志禪師</other>先同安將示寂。上堂曰。多子塔前宗子
秀。五老峰前事若何。如是三舉。未有對者。末後師出
曰。夜明簾外排班立。萬里歌謠道太平。安曰須是這
驢漢始得。【頌】僧問。二機不到處。如何舉唱。師曰。遍處
不逢玄中不失。【頌】問凡有言句。盡落今時學人上來。
請師直指。師曰。目前不現。句後不迷。曰向上事如何
師曰。迥然不換標的即乖。
<other>智門欽禪師</other>僧問。兩鏡相照。為甚麼中間無像師曰。
自己亦須隱。曰鏡破臺亡時如何。師豎起拳。
<other>薦福思禪師</other>【頌】僧問。古殿無佛時如何。師曰。梵音何
來。曰不假修證如何得成。師曰。修證即不成。
<other>大陽堅禪師</other>初在靈泉入室次。泉問甚麼處來。師曰。
僧堂裏來。泉曰。為甚麼不築著露柱。師於言下有省。
【頌】僧問。如何是玄旨。師曰。壁上挂錢財。○問如何是
法王劒。師曰。腦後看。
<other>五峰紹禪師</other>僧問。如何是第一義。師拍禪牀云若不
是僊陀。千里萬里。
<other>廣德義禪師</other>謁先廣德。作禮問曰。如何是和尚密密
處。德曰。隱身不必須巖谷。闤闠堆堆覩者稀。師曰。恁
麼則酌水獻花去也。德曰。忽然雲霧靄。闍黎作麼生
師曰。採汲不虗施。廣德忻然曰。大眾看取第二代廣
德。師次踵住持。聚徒開法。僧問如何是佛。師曰。披蓑
倒騎牛。草深不露角。○問如何是祖師西來意師曰。
魚躍無源水。鸎啼枯木花。○問如何是佛法大意。師
<pb n="554"/>
曰。雪寒向火。日暖隈陽。○問如何是賓中賓。師曰。蕩
子無家計。飄蓬不自知。曰如何是賓中主。師曰。茅戶
挂珠簾。曰如何是主中賓師曰。龍樓鋪草坐曰。如何
是主中主。師曰。東宮雖至嫡。不面聖堯顏。○問牛頭
未見四祖時如何。師曰。鮓甕乍開蠅𠯗𠯗。曰見後如
何。師曰。底穿蕩盡冷湫湫。【頌】問古人云。言語道斷。非
去來今。此理如何。師曰。彌勒涅槃知幾劫護明猶未
降迦維【增收】。
<other>廣德周禪師</other>僧問。貧子歸家時如何。師曰。入門不見
面處處故園春。【頌】問教中道。阿逸多不斷煩惱不修
禪定。佛說此人。成佛無疑。此理如何。師曰。鹽又盡炭
又無。曰鹽炭無時如何。師曰。愁人莫向愁人說。說向
愁人愁殺人。
<other>石門徹禪師</other>【頌】僧問。雲光作牛意旨如何。師曰。陋巷
不騎金色馬。回途却著破襴衫。【頌】問年窮歲盡時如
何。師曰。東村王老夜燒錢。○上堂。一切眾生。本源佛
性。譬如朗月當空。祇為浮雲翳障。不得顯現為明為
照為道為路為舟為楫。為依為止。一切眾生。本源佛
性亦復如是時汾陽昭和尚在眾。出問。朗月海雲遮
不得。舒光直透水晶宮時如何。師曰。石壁山河非障
礙。閻浮界外任昇騰。陽曰。恁麼則千里共傳無底鉢
時人皆唱太平歌。師曰。太平曲子如何唱。陽曰。不墮
五音。非關六律。師曰。還有人和得麼。陽曰。請和尚不
恡慈悲師曰。仁者善自保任。
<other>紫陵微禪師</other>僧問。如何是大猛烈底人。師曰。石牛步
步火中行。返顧休衘日中草。曰如何是五逆底人。師
曰。放火夜燒無相宅。天明戴帽入長安曰。如何是孝
順底人。師曰。步步手提無米飯。斂手堂前不舉頭。○
問如何是祖師西來意。師曰。紅爐𦦨上碧波流。
<other>興元大浪和尚</other>僧問。既是喝河神。為甚麼被水推却。
師曰。隨流始得妙。住岸却成迷。
<other>普寧顯禪師</other>僧問。曩劫共住。為甚麼不識親疎。師曰。
誰。曰更待某甲道。師曰。將謂不領話。○問千山萬水。
如何登陟。師曰。青霄無間路。到者不迷機。
<other>梁山緣觀禪師</other>僧問。家賊難防時如何。師曰。識得不
為冤。曰識得後如何。師曰。貶向無生國裏。曰莫是他
安身立命處也無。師曰。死水不藏龍。曰如何是活水
龍。師曰。興波不作浪。曰忽然傾湫倒嶽時如何。師下
座把住曰。莫教濕却老僧袈裟角。○問如何是學人
自己。師曰。寰中天子。塞外將軍。曰便恁麼去時如何。
師曰。朗月懸空室中暗坐。【頌】問如何是祖師西來意。
師曰。莫亂道【增收】。
<other>普淨常覺禪師</other>初訪歸宗。聞法省悟歸宗將順寂。召
師撫之曰。汝於法有緣。他後濟眾。人莫測其量也。○
師以時機淺昧難任極旨苟啟之非器。令彼招謗讟
之咎。我寧不務開法。每月三八。施浴僧道萬計。師甞
謂諸徒曰。但得慧門無壅則福何滯哉。○給事中陶
穀。入院致禮而問曰。經云。離一切相則名諸佛。今目
前諸相紛然。如何離得。師曰。給事見箇甚麼。陶欣然
仰重自是王公大人。屢薦章服師號。皆却而不受。
<other>雲頂德敷禪師</other>【頌】成部帥請就衙陞座。有樂營將出
禮拜起。回顧下馬臺曰。一口吸盡西江水即不問。請
師吞却堦前下馬臺。師展兩手唱曰。細抹將來。營將
猛省。
<other>石門遠禪師</other>初在石頭作田頭。門問如何是田頭水
牯牛。師曰。角轉矗天地。朝頭處處春。他日門又問。水
牯牛安樂否。師曰。水草不曾虧曰。田中事作麼生。師
曰。深耕淺種。曰如法著師曰。某甲不曾取次。○僧問。
如何是西來意。師曰。布袋盛烏龜。
<other>北禪懷感禪師</other>僧問。如何是諸聖為人底句。師曰。紅
輪當萬戶。光燭本無心。
<other>石門筠首座</other>有僧請喫茶次。問如何是首座為人一
著子。師曰。適來猶記得。曰即今又如何。師曰。好生點
<pb n="555"/>
茶來。一日荷鉏入園僧問。三身中那一身去作務。師
拄鉏而立。僧曰。莫便當也無。師携鉏便行。
<other>大陽警玄禪師</other>依智通禪師出家。十九為大僧。聽圓
覺了義。講席無能及者。【頌】初到梁山。問如何是無相
道場。山指觀音曰。這箇是吳處士[書-曰+(且-二+人)]。師擬進語。山急
索。曰這箇是有相底那箇是無相底。師遂有省。便禮
拜。山曰。何不道取一句。師曰。道即不辭。恐上紙筆。山
笑曰。此語上[石*((白-日+田)/廾)]去在。師獻偈。曰我昔初機學道迷。萬
水千山覓見知。明今辨古終難會。直說無心轉更疑。
蒙師點出秦時鏡。照見父母未生時。如今覺了何所
得。夜放烏雞帶雪飛。山謂洞上之宗可倚。一時聲價
籍籍。山歿辭塔至大陽謁堅禪師。堅讓席。使主之。【頌】
僧問。如何是和尚家風。師曰。滿缾傾不出。大地沒饑
人。○問如何是透法身句。師曰。大洋海底紅塵起。須
彌頂上水橫流。○師問僧。甚處來。曰洪山。師曰。先師
在麼。曰在。師曰。在即不無。請渠出來。我要相見。僧曰。
聻師曰。這箇猶是侍者。僧無對。師曰。喫茶去。○上堂。
諸禪德。須明平常無生句。妙玄無私句。體明無盡句。
第一句。通一路。第二句。無賓主。第三句。兼帶去。一句。
道得。師子嚬呻。二句道得。師子返擲。三句道得。師子
踞地。縱也。周徧十方。擒也。一時坐斷。正當恁麼時。作
麼生通得箇消息若不通得箇消息來朝更獻楚王
看。僧問。如何是平常無生句。師曰。白雲覆青山。青山
頂不露。曰如何是妙玄無私句。師曰。寶殿無人不侍
立。不種梧桐免鳳來。曰如何是體明無盡句。師曰。手
指空時天地轉。回途石馬出紗籠。曰如何是師子嚬
呻。師曰。終無回顧意。爭肯落平常。曰如何是師子返
擲師曰。周旋往返全歸父。繁興大用體無虧曰。如何
是師子踞地。師曰。迥絕去來機。古今無變異。○師甞。
釋曹山三種墮曰。此三語。須明得轉位始得。一作水
牯牛。是類墮。師曰。是沙門轉身語。是異類中事若不
曉此意。即有所滯。直是要伊一念無私。即有出身之
路。二不受食。是尊貴墮。師曰。須知那邊了。却來這邊
行履。若不虗此位。即坐在尊貴。三不斷聲色是隨墮。
師曰。以不明聲色。故隨處墮。須向聲色裏有出身之
路。作麼生是聲色外一句。乃曰。聲不自聲。色不自色。
故云不斷指掌。當指何掌也。○五位頌曰正中偏。一
輸皎潔正當天。宛轉虗玄事不彰。明暗祇在影中圓。
偏中正。休觀朗月秦時鏡。隱隱猶如日下燈明暗混
融誰辨影。正中來。脉路玄玄絕迃迴靜照無私隨處
現。如行鳥道入[邱-丘+(厂@墨)]開。偏中至。法法無依即智智。橫身
物外兩不傷。妙用玄玄善周備。兼中到。叶路當風無
中道。莫守寒巖異草青。坐却白雲宗不妙。○師神觀
奇偉。有威重。從兒稚中。日祇一食。自以先德付授之
重足不越限。脇不至席。年八十。歎無可以繼者。遂作
偈。并皮履。布直裰寄浮山遠禪師。使為求法器。偈曰。
陽廣山頭草。憑君待價焞。異苗飜茂處深密固靈根。
偈尾云。得法者潛眾十年。方可闡揚。遠拜而受之。遂
贊師像曰。黑狗爛銀蹄。白象崑崙騎。於斯二無礙。木
馬火中嘶。
<other>藥山昱禪師</other>上堂。山河大地。日月星辰。與諸上座同
生。三世諸佛。與諸上座同參。三藏聖教。與諸上座同
時。還信得及麼。若也信得及。陝府鐵牛。吞却乾坤。雖
然如是被法身礙却。轉身不得。須知有出身之路。作
麼生是諸上座出身之路。道道。良久曰。若道不得。永
沉苦海。珍重。
<other>鼎州羅紋珍山主</other>僧問親切處。乞師指示。師曰。老僧
元是廣南人。
<other>道吾詮禪師</other>僧問。如何是道吾境。師曰。溪花含玉露。
庭果落金臺。曰如何是境中人。師曰。擁爐披古衲。曝
日枕山根。
<other>南禪聰禪師</other>僧問。如何是西來意。師曰。冬月深林雨。
三春平地風。
<pb n="556"/>
<other>投子義青禪師</other>入洛聽華嚴義若貫珠。甞讀諸林菩
薩偈。至即心自性。猛省曰。法離文字寧可講乎。即棄
遊宗席。時圓鑑禪師（即浮山遠居會聖巖）一夕夢畜青色鷹。為
吉徵。屆旦師來。鑑禮延之。令看外道問佛。不問有言。
不問無言因緣。經三載。一日問曰。汝記得話頭麼。試
舉看。師擬對。鑑掩其口。師了然開悟遂禮拜。鑑曰。汝
妙悟玄機耶。師曰。設有也須吐却。時資侍者在旁曰。
青華嚴。今日如病得汗。師回顧曰。合取狗口。若更忉
忉。我即便嘔。自此復經三年。鑑時出洞下宗旨示之。
悉皆妙契。付以大陽頂相。皮履直裰。囑曰。代吾續其
宗風。無久滯此。善自護持。遂書偈送曰。須彌立太虗。
日月輔而轉。羣峯漸倚他。白雲方改變。少林風起叢。
曹谿洞簾卷。金鳳宿龍巢宸苔豈車碾。令依圓通秀
禪師。師至彼。無所參問。唯嗜睡而已。執事白通曰。堂
中有僧日睡。當行規法。通曰。是誰。曰青上座。通曰未
可。待與按過。通即曳杖入堂。見師正睡。乃擊牀呵曰。
我這裏無閑飯與上座喫了打眠。師曰。和尚教某何
為。通曰。何不參禪去。師曰。美食不中飽人喫。通曰。爭
奈大有人不肯上座。師曰。待肯堪作甚麼。通曰。上座
曾見甚麼人來。師曰。浮山。通曰。怪得甚麼頑賴。遂握
手相笑歸方丈。【頌】僧問。師唱誰家曲。宗風嗣阿誰。師
曰。威音前一箭。射透兩重山。曰如何是相傳底事。師
曰全因淮地月。得照郢陽春。曰恁麼則入水見長人
也。師曰。祇知荊玉異。那辨楚王心。僧禮拜。師以拂子
擊之。【頌】問和尚適來拈香祝延　聖壽。且道當今年
多少。師曰。月籠丹桂遠。星拱北辰高。○上堂。默沉陰
界。語落深坑。擬著則天地懸殊。棄之則千生萬劫。洪
波浩渺。白浪滔天。鎮海明珠。在誰收掌。良久卓拄杖
曰。百雜碎。○師作五位頌（并序）。夫長天一色。星月何
分。大地無偏。枯榮自異。是以法無異法。何迷悟而可
及。心不自心。假言象而提唱。其言也。偏圓正到。兼帶
叶通。其法也。不落是非豈關萬象。幽旨既融於水月。
宗源派混於金河。不墜虗凝。回途復妙。頌曰。正中偏。
星河橫轉月明前彩氣夜交天未曉。隱隱俱彰暗裏
圓。偏中正。夜半月明羞自影。[朦-卄+((並-(前-刖))-一)][朦-卄+((並-(前-刖))-一)]霧色辨何分。混然
不落秦時鏡。正中來。火裏金雞坐鳳臺。玄路倚空通
脉上。披雲鳥道出塵埃。兼中至。雪刃籠身不回避。天
然猛將兩不傷。暗裏全施善周備。兼中到解走之人
不觸道。一般拈掇與君殊。不落是非方始妙。
<other>興陽剖禪師</other>在大陽作園頭種瓜次。陽問。甜瓜何時
得熟。師曰。即今熟爛了也。曰揀甜底摘來。師曰。與甚
麼人喫。曰不入園者。師曰。未審不入園者。還喫也無。
曰汝還識伊麼。師曰。雖然不識。不得不與。陽笑而去。
○住後上堂。西來大道。理絕百非。句裏投機。全乖妙
旨。不已而已。有屈祖宗豈況忉忉。有何所益。雖然如
是。事無一向。且於唱教門中。通一線道。大家商量。○
師臥疾次。大陽問。是身如泡幻。泡幻終成辦若無箇
泡幻大事無由辦若要大事。辦識取箇泡幻。作麼生。
師曰。猶是這邊事。陽曰。那邊事作麼生。師曰。匝地紅
輪秀。海底不栽花。陽笑曰。乃爾惺惺耶。師喝曰。將謂
我忘却。竟爾趨寂。
<other>福嚴審承禪師</other>侍立大陽次。陽曰。有一人遍身紅爛
臥在荊棘林中。周匝火圍。若親近得此人。大敞[邱-丘+(厂@墨)]開。
若親近不得。時中以何為據。師曰。六根不具。七識不
全陽曰。你教伊出來。我要見伊。師曰。適來別無左右
祇對和尚。陽曰。官不容針。師便禮拜。○李相公特上
山問。如何是祖師西來意。師指庭前柏樹。公如是三
問。師如是三答。公欣然乃有頌曰。出沒雲間滿太虗。
元來真相一塵無。重重請問西來意。唯指庭前柏一
株。
<other>羅浮顯如禪師</other>初到大陽。陽問汝是甚處人。曰益州。
陽曰。此去幾里。曰五十里。陽曰。你與麼來。還曾踏著
麼。曰不曾踏著。陽曰。汝解騰空那。曰不解騰空。陽曰。
<pb n="557"/>
爭得到這裏。曰步步不迷方。通身無辨處。陽曰。汝得
超方三昧邪。曰聖心不可得。三昧豈彰名。陽曰。如是
如是。汝應信此即本體全彰。理事不二。善自護持。
<other>白馬喜禪師</other>初問大陽。學人蒙昧。乞指箇入路。陽曰
得。良久乃召師。師應諾。陽曰。與你箇入路。師於言下
有省。住後僧問。如何是佛法大意。師曰。善犬帶牌。
<other>雲門運禪師</other>上堂。夜來雲雨散長空。月在森羅萬象
中。萬象靈光無內外。當明一句若為通。不見僧問。大
哥和尚云月生雲際時如何。大哥曰。三箇孩兒抱花
鼓莫來攔我毬門路。月生雲際。是明甚麼邊事。三箇
孩兒抱花鼓。擬思即隔。莫來攔我毬門路。須有出身
處始得。若無出身處也似黑牛臥死水。出身一句作
麼生道。不勞久立。
<other>梁山冀禪師</other>頌魯祖面壁曰。魯祖三昧最省力。纔見
僧來便面壁。若是知心達道人。不在揚眉便相悉。
<other>芙蓉道楷禪師</other>謁投子於海會乃問佛祖言句。如家
常茶飯。離此之外。別有為人處也無。子曰。汝道寰中
天子勑。還假堯舜禹湯也無。師欲進語。子以拂子摵
師口曰。汝發意來。早有三十棒也。師即開悟。再拜便
行。子曰。且來闍黎。師不顧。子曰。汝到不疑之地耶師
即以手掩耳。○後作典座。子曰。厨務勾當不易。師曰
不敢。子曰。煑粥耶。蒸飯耶。師曰。人工淘米著火。行者
煑粥蒸飯。子曰。汝作甚麼。師曰。和尚慈悲。放他閑去。
○師侍投子遊菜園。子度拄杖與師。師接得便隨行。
子曰。理合恁麼。師曰。與和尚提鞋挈杖。也不為分外。
子曰。有同行在。師曰。那一人不受教。子休去。至晚問
師。早來說話未盡。師曰。請和尚舉。子曰。卯生日。戌生
月。師即點燈來。子曰。汝上來下去。縱不徒然。師曰。在
和尚左右。理合如此。子曰。奴兒婢子。誰家屋裏無。師
曰。和尚年尊闕他不可。子曰。得恁麼殷勤。師曰。報恩
有分。【頌】僧問。夜半正明。天曉不露。如何是不露底事。
師曰。滿船空載月。漁父宿蘆華。○上堂。晝入祇陀之
苑。皓月當天。夜登靈鷲之山。太陽溢目。烏鵶似雪。孤
鴈成羣。鐵狗吠而凌霄。泥牛鬬而入海。正當恁麼時。
十方共聚。彼我何分。古佛場中。祖師門下。大家出一
隻手。接待往來知識。諸仁者。且道成得箇甚麼事。良
久曰。剩栽無影樹。留與後人看。○上堂。喚作一句。已
是埋沒宗風。曲為今時。通途消耗。所以借功明位。用
在體處。借位明功。體在用處。若也體用雙明。如門扇
兩開。不得向兩扇上著意。不見新豐老子道。峯巒秀
異。[鴳-女+隹]不停機。靈木迢然。鳳無依倚。直得功成不處電
火難追。擬議之間。長途萬里。○上堂。臘月三十日已
前即不問。臘月三十日事作麼生。諸仁者。到這裏。佛
也為你不得。法也為你不得。祖師也為你不得。天下
老和尚也為你不得。山僧也為你不得。閻羅老子也
為你不得。直須盡却今時去。若也盡得今時。佛也不
奈他何。法也不奈他何。祖師也不奈他何。天下老和
尚也不奈他何。山僧也不奈他何。閻羅老子也不奈
他何。諸人且道。如何是盡却今時底道理。還會麼。明
年更有新條在。惱亂春風卒未休。○上堂。鐘鼓喧喧
報未聞。一聲驚起夢中人。圓常靜應無餘事。誰道觀
音別有門。良久曰。還會麼。休問補陀巖上客。鶯聲啼
斷海山雲。【頌】上堂。法身者。理妙言玄。頓超終始之患。
諸仁者。莫是幻身外。別有法身麼。莫即幻身。便是法
身麼。若也恁麼會去。盡是依他作解。蒙昧兩岐。法眼
未得通明。不見僧問夾山。如何是法身。山云。法身無
相。如何是法眼。山云。法眼無瑕。所以道吾云。未有師
在。忽有人問老僧如何是法身。羊便乾處臥。如何是
法眼。驢便濕處尿。更有人問作麼生是法身。買帽相
頭。作麼生是法眼。坑坎堆阜。若點檢將來。夾山祇是
學處不玄。如流俗閨閤裏物。不能捨得。致使情關固
閉。識鎻難開。老僧今日。若不當揚顯示。後學何以知
歸。勸汝諸人。不用求真。唯須息見。諸見若盡。昏霧不
<pb n="558"/>
生。自然智鑑洞明。更無他物。諸人還會麼。良久云。珠
中有火君須信。休向天邊問太陽【增收】。【頌】僧問。師唱
誰家曲。宗風嗣阿誰。師曰。金鳳夜棲無影樹。峯巒纔
露海雲遮【增收】（又示眾一篇見緇門）。
<other>大洪恩禪師</other>上堂。拈起拄杖曰。昔日德山臨濟。信手
拈來。便能坐斷十方。壁立千仞。直得冰河𦦨起。枯木
花芳。諸人若也善能橫擔竪夯。徧問諸方。苟或不然。
少林倒行此令去也。擊禪牀一下。○僧問。三玄三要
即不問。五位君臣事若何。師曰。非公境界。曰恁麼則
石人拊掌。木女呵呵。師曰。杓卜聽虗聲。熟睡饒譫語。
曰若不上來伸此問。焉能得見少林機。師曰。放過即
不可。隨後便打。師甞設百問以問學者。其略曰。假使
百千劫。所作業不忘。為甚麼一稱南無佛。罪滅河沙
劫。又作此○相曰。森羅萬象。總在其中。具眼禪人。試
請甄別（張無盡書問三教大要。師答甚詳。不備錄）。
<other>洞山雲禪師</other>上堂。秋風卷地。夜雨飜空。可中別有清
涼。箇裏更無熱惱。是誰活計。到者方知。纔落見聞。即
居途路。且道到家後如何。任運獨行無伴侶。不居正
位不居偏。
<other>福應文禪師</other>上堂。明明百草頭。明明祖師意。直下便
承當。錯認弓為矢。惺惺底。築著磕著。懵懂底。和泥合
水。龜毛拂。畐塞虗空。兔角杖。撑天拄地。日射珊瑚林。
知心能幾幾。擊禪牀下座。
<other>丹霞子淳禪師</other>上堂。乾坤之內。宇宙之間。中有一寶
秘在形山。肇法師恁麼道。祇解指蹤話跡。且不能拈
示於人。丹霞今日。擘開宇宙。打破形山。為諸人拈出。
具眼者辨取。以拄杖卓一下曰。還見麼鷺鷥立雪非
同色。明月蘆華不似他。○上堂。舉德山示眾曰。我宗
無語句。實無一法與人。德山恁麼說話。可謂是祇知
入草求人。不覺通身泥水。子細觀來。祇具一隻眼。若
是丹霞則不然。我宗有語句。金刀剪不開。深深玄妙
旨。玉女夜懷胎。○上堂。亭亭日午猶虧半。寂寂三更
尚未圓。六戶不曾知暖意。往來常在月明前。○僧問。
牛頭未見四祖時如何。師曰。金菊昨開蜂兢採。曰見
後如何。師曰。苗枯花謝了無依。
<other>淨因枯木成禪師（嘉興崇德人也）</other>上堂。燈籠忽爾笑咍咍。如
何露柱亦懷胎。天明生得白頭女。至今遊蕩不歸來。
這冤家。好歸來。黃華與翠竹。早晚為誰栽。○上堂。知
有佛祖向上事。方有說話分。諸禪德。且道那箇是佛
祖向上事。有箇人家兒女。六根不具。七識不全。是大
闡提。無佛種性。逢佛殺佛。逢祖殺祖。天堂收不得。地
獄攝無門。大眾還識此人麼。良久曰。對面不僊陀。睡
多饒𥧌語。
<other>寶峯照禪師</other>上堂。古佛道。我初成正覺。親見大地眾
生。悉皆成正覺。後來又道。深固幽遠。無人能到。㘞。沒
見識漢。好龍頭蛇尾。便下座。○上堂。過去諸佛。已入
涅槃了也。汝等諸人。不應追念。未來諸佛未出於世。
汝等諸人。不要妄想。正當今日。你是何人。參。○上堂。
本自不生。今亦無滅。是死不得底樣子當處出生。隨
處滅盡。是活生受底規模。大丈夫漢。直須處生死流。
臥荊棘林。俯仰屈伸。隨機施設。能如是也。無量方便。
莊嚴三昧。大解脫門。蕩然頓開。其或未然。無量煩惱。
一切塵勞。嶽立面前。塞却去路。○上堂。古人道。墮肢
體。黜聰明。離形去智。同於大道。正當恁麼時。且道是
甚麼人。刪詩書。定禮樂。還委悉麼。禮云禮云。玉帛云
乎哉。樂云樂云。鐘皷云乎哉。○雪下僧問。祖師西來
即不問。時節因緣事若何。師曰。一片兩片三四片。落
在眼中猶不薦。
<other>石門易禪師</other>上堂。十方同聚會。箇箇學無為。此是選
佛場。心空及第歸。大眾。祇如聞見覺知。未甞有間。作
麼生說箇心空底道理。莫是見而不見。聞而不聞。為
之心空耶。錯。莫是忘機息慮萬法俱捐。銷能所以入
玄宗。泯性相而歸法界。為之心空耶。錯。恁麼也不得。
<pb n="559"/>
不恁麼也不得。恁麼不恁麼總不得。未審畢竟作麼
生。還會麼。良久曰。若實無為無不為。天堂地獄常相
隨。三尺杖子攪黃河。八臂那吒冷眼[覤-儿+丘]。無眼魚龍盡
奔走。捉得循河三脚龜。脫取[殼-一]鐵錐錐。吉凶之兆便
分輝。借問東村白頭老。吉凶未兆若如何。休休休。古
往今來春復秋。白日騰騰隨分過。更嫌何處不風流。
咄。
<other>天寧誧禪師</other>初住韶山。上堂。韶山近日沒巴鼻。眼裏
聞聲鼻甞味。有時一覺到天明。不在牀上不落地。大
眾。且道在甚麼處。諸人於斯下得一轉語。非唯救得
韶山。亦乃不孤行脚。其或未然。三級浪高魚化龍。癡
人猶戽夜塘水。○僧問。如何是君。師曰。宇宙無雙日。
乾坤祇一人。曰如何是臣。師曰。德分明主化。道契物
情機。曰如何是臣向君。師曰。赤心歸舜日。盡節報堯
天。曰如何是君視臣。師曰。玄眸凝不瞬。妙體鑒旁求。
曰如何是君臣道合。師曰。帳符尊賤隔。潛信往來通。
<other>天寧璉禪師</other>上堂。清虗之理。佛祖同歸。畢竟無身。聖
凡一體。理則如是。滿目森羅。事作麼生。纖塵絕除。渠
儂有眼。豈在旁窺。官不容針。私通車馬。若到恁麼田
地。始可隨機受用。信手拈來。妙應無方。當風玄路。直
得金針錦縫。線脚不彰。玉殿寶階。朱簾未卷。正當此
時。且道是甚麼人境界。古渡秋風寒䬃䬃。蘆華紅蓼
滿江灣。
<other>梅山己禪師</other>僧問。如何是法身邊事。師曰。枯木糝花
不犯春。曰如何是法身向上事。師曰石女不粧眉。
<other>普賢秀禪師</other>僧問。如何是正中偏。師曰。龍吟初夜後。
虎嘯五更前。曰如何是偏中正。師曰。輕煙籠皓月。薄
霧鎻寒巖。曰如何是正中來。師曰。松瘁何曾老。花開
滿未萌。曰如何是兼中至。師曰。猿啼音莫辨。[鴳-女+隹]唳響
難明。曰如何是兼中到。師曰。撥開雲外路。脫去月明
前。
<other>鹿門燈禪師</other>謁芙蓉。蓉問曰。如何是空劫已前自己。
師於言下。心迹泯然。從容進曰。靈然一句超羣象。迥
出三乘不假修。蓉撫而印之。
<other>資聖南禪師</other>聖節上堂。顧視左右曰。諸人還知麼。
夜明簾外之主。萬化不渝。琉璃殿上之尊。四臣不昧。
端拱而治。不令而行。壽逾百億須彌。化洽大千沙界。
且道正恁麼時如何行履。野老不知黃屋貴。六街慵
聽靜鞭聲。
<other>洞山微禪師</other>上堂。日暖風和柳眼青。冰消魚躍浪花
生。當鋒妙得空王印。半夜崑崙戴雪行。
<other>太傅高世則居士</other>初參芙蓉。求指心要。蓉令去其所
重。扣己而參。一日忽造微。密呈偈曰。懸崖撒手任縱
橫。大地虗空自坦平。照壑輝巖不借月。庵頭別有一
簾明。
<other>大洪守遂禪師</other>上堂。召大眾。一拳拳倒黃[鴳-女+隹]樓。一踏
踏飜鸚鵡洲。慣向高樓驟玉馬。曾於急水打金毬。然
雖恁麼。爭奈有五色絲絛繫手脚。三鑐金鎻鎻咽喉。
直饒鎚碎金鎻。割斷絲絛。須知更有一重礙汝在。且
道如何是那一重。還會麼。善吉維摩談不到。目連鶖
子看如盲。
<other>長蘆真歇清了禪師</other>扣丹霞之室。霞問。如何是空劫
已前自己。師擬對。霞曰。你鬧在。且去。一日登鉢盂峯。
豁然契悟。徑歸侍立。霞掌曰。將謂你知有。師欣然拜
之。翌日霞上堂曰。日照孤峯翠。月臨溪水寒。祖師玄
妙訣。莫向寸心安。便下座。師直前曰。今日陞座。更瞞
某不得也。霞曰。你試舉我今日陞座看。師良久。霞曰。
將謂你瞥地。師便出。○上堂。我於先師一掌下。伎倆
俱盡。覓箇開口處不可得。如今還有恁麼快活不徹
底漢麼。若無。銜鐵負鞍。各自著便。○上堂。上孤峯頂。
過獨木橋。驀直恁麼行。猶是時人脚高脚低處。若見
得徹。不出戶。身徧十方。未入門。常在屋裏。其或未然。
趂涼搬取一轉柴。○上堂。處處覓不得。祇有一處不
<pb n="560"/>
覓自得。且道那一處。良久曰。賊身已露。○上堂。口邊
白醭去。始得入門。通身紅爛去。方知有門裏事。更須
知有不出門底。乃曰。喚甚麼作門。○僧問。三世諸佛。
向火𦦨裏轉大法輪。還端的也無。師大笑曰。我却疑
著。曰和尚為甚麼却疑著。師曰。野花香滿路。幽鳥不
知春。○上堂。幻化空身即法身。遂作舞云。見麼見麼。
恁麼見得。過橋村酒美。又作舞云。見麼見麼。恁麼不
見。隔岸野花香。○上堂。還有不被玄妙污染底麼。良
久曰。這一點傾四海水。已是洗脫不下。○上堂。窮微
喪本。體妙失宗。一句截流。淵玄及盡。是以金針密處
不露光𨦵。玉線通時潛舒異彩。雖然如是。猶是交互
雙明。且道巧拙不到。作麼生相委。良久曰。雲蘿秀處
青陰合。巖樹高低翠鎻深。○上堂。轉功就位。是向去
底人。玉韞荊山貴。轉位就功。是却來底人。紅爐片雪
春。功位俱轉。通身不滯。撒手亡依。石女夜登機。密室
無人掃。正恁麼時。絕氣息一句。作麼生相委。良久曰。
歸根風墮葉。照盡月潭空。
<other>天童宏智正覺禪師</other>造丹霞。霞問。如何是空劫已前
自己。師曰。井底蝦蟇吞却月。三更不借夜明簾。霞曰
未在。更道。師擬議。霞打一拂曰。又道不借。師言下釋
然。遂作禮。霞曰。何不道取一句。師曰。某甲今日失錢
遭罪。霞曰。未暇打得你。且去。○上堂。黃閣簾垂。誰傳
家信。紫羅帳合。暗撤真珠。正恁麼時。視聽有所不到。
言詮有所不及。如何通得箇消息去。夢回夜色依俙
曉。笑指家風爛熳春。○上堂。空劫有真宗。聲前問己
躬。赤窮新活計。清白舊家風。的的三乘外。寥寥一印
中。却來行異類。萬派自朝東。○上堂。今日是釋迦老
子降誕之辰。長蘆不解說禪。與諸人[書-曰+(且-二+人)]箇樣子。祇如
在摩耶胎時作麼生。以拂子[書-曰+(且-二+人)]此○相。曰祇如以清
淨水。浴金色身時。又作麼生。復[書-曰+(且-二+人)]此[○@水]相。曰祇如周
行七步。目顧四方。指天指地。成道說法。神通變化。智
慧辯才。四十九年。三百餘會。說青道黃。指東畫西。入
般涅槃時。又作麼生。乃畫此⊕相。復曰。若是具眼衲
僧。必也相許。其或未然。一一歷過始得。○僧問。清虗
之理。畢竟無身時如何。師曰。文彩未痕初。消息難傳
際。曰一步密移玄路轉。通身放下劫壺空。師曰。誕生
就父時合體無遺照。曰理既如是。事作麼生。師曰。歷
歷纔回分化事。十方機應又何妨。曰恁麼則塵塵皆
現本來身去也。師曰。透一切色。超一切心。曰如理如
事。又作麼生。師曰。路逢死蛇莫打殺。無底籃子盛將
歸。曰入市能長嘯。歸家著短衫。師曰。木人嶺上歌。石
女溪邊舞。
<other>大洪預禪師</other>上堂。進一步。踐他國王水草。退一步。踏
他祖父田園。不進不退。正在死水中。還有出身之路
也無。蕭騷晚籟松釵短。游漾春風柳線長。
<other>尼慧光禪師</other>上堂。舉趙州勘婆話。乃曰。趙州舌頭連
天。老婆眉光覆地。分明勘破歸來。無限平人瞌睡。
<other>圓通德止禪師</other>上堂。山僧二十年前。兩目皆盲。了無
所覩。唯是聞人說道。青天之上。有大日輪。照三千大
千世界。無有不徧之處。籌䇿萬端。終不能見。二十年
後。眼光漸開。又值天色連陰。濃雲亂湧。四方觀察。上
下推窮。見雲行時。便於行時作計較。見雲住時。便於
住處立箇窠臼。正如是間。忽遇著箇多知漢。問道莫
是要見日輪麼。何不向高山頂上去。山僧却徵他道。
那裏是高山頂上。他道紅塵不到處是。諸仁者。好箇
端的消息還會麼。長連牀上佛陀耶。
<other>智通景深禪師</other>始謁淨慈象禪師。一日聞象曰。思而
知。慮而解。皆鬼家活計。興不自遏。遂往寶峯求入室。
峯曰。直須斷起滅念。向空劫已前。掃除玄路。不涉正
偏。盡却今時。全身放下。放盡還放。方有自由分。師聞
頓領厥旨。峯擊皷告眾曰。深得闡提大死之道。後學
宜依之。因號大死翁。○上堂。來不入門。去不出戶。來
去無痕。如何提唱。直得古路苔封。𦏰羊絕跡。蒼梧月
<pb n="561"/>
鏁。丹鳳不棲。所以道藏身處沒蹤跡。沒蹤跡處莫藏
身。若是如是。去住無依。了無背向。還委悉麼。而今分
散如雲[鴳-女+隹]。你我相逢觸處玄。
<other>華藥智朋禪師</other>依寶峯有年無省。因為眾持鉢。峯自
題其像曰。雨洗淡紅桃萼嫩。風搖淺碧柳絲輕。白雲
影裏怪石露。綠水光中古木清。噫你是何人。至焦山
枯木成禪師見之。歎曰。今日方知此老。親見先師來。
師遂請益其贊。成曰。豈不見法眼拈夾山境話曰。我
二十年祇作境會。師即契悟。乃曰。元來恁麼地。成曰。
汝作麼生會。師曰。春生夏長。秋收冬藏。成曰。直須保
任。師應諾。
<other>香山尼佛通禪師</other>遂寧府人。因誦蓮經有省。住見石
門。乃曰。成都喫不得也。遂寧喫不得也。門拈拄杖打
出。通忽悟曰。榮者自榮。謝者自謝秋露春風。好不著
便。門拂袖歸方丈。師亦不顧而出。由此道俗景從。得
法者眾。
<other>雪竇嗣宗禪師</other>僧問如何是正法眼。師曰。烏豆。○問
如何是君。師曰。磨礱三尺劒。待斬不平人。曰如何是
臣。師曰。白雲閑不徹。流水太忙生。曰如何是君臣道
合。師曰。雲行雨施。月皎星輝。○問如何是正中偏。師
曰。菱華未照前。曰如何是偏中正。師曰。團圞無少剩。
曰如何是正中來。師曰。徧界絕纖埃。曰如何是兼中
至。師曰。齧鏃功前戲。曰如何是兼中到。師曰。十道不
通耗。○問如何是轉功就位。師曰。撒手無依全體現。
扁舟漁父宿蘆華。曰如何是轉位就功。師曰。半夜嶺
頭風月靜。一聲高樹老猿啼。曰如何是功位齊彰。師
曰。出門不踏來時路。滿目飛塵絕點埃。曰如何是功
位俱隱。師曰。泥牛飲盡澄潭月。石馬加鞭不轉頭。
<other>善權智禪師</other>上堂。明月高懸未照前。雪眉人凭玉欄
干。夜深雨過風雷息。客散雲樓酒椀乾。
<other>淨慈自得慧暉禪師</other>謁宏智。智舉。當明中有暗。不以
暗相遇。當暗中有明。不以明相覩問之。語不契。初夜
定回往聖僧前燒香。而宏智適至。師見之。頓明前話。
次日入室。智舉。堪嗟去日顏如玉。却歎回時𩯭似霜
詰之。師曰。其入離。其出微。自爾問答無滯。智許為室
中真子。○上堂。釋迦老子。窮理盡性。金口敷宣。一代
時教。珠回玉轉。被人喚作拭不淨故紙。達磨祖師。以
一乘法。直指單傳。面壁九年。不立文字。被人喚作壁
觀婆羅門。且道作麼生行履。免被傍人指注去。衲帔
蒙頭萬事休此時山僧都不會。○上堂。巢知風。穴知
雨。甜者甜兮苦者苦。不須計較作思量。五五從來二
十五。萬般施設到平常。此是叢林飽參句。諸人還委
悉麼。野老不知堯舜力。[鼕-支+皮][鼕-支+皮]打皷祭江神。○上堂。谷
之神。樞之要。裏許旁參。回途得妙。雲雖動而常閑。月
雖晦時彌照。賓主交參。正偏兼到。十洲春盡華凋殘。
[狦-(狂-王)+王]瑚樹林目杲杲。
<other>石窻恭禪師</other>一夕誦法華。至父母所生眼。悉見三千
界。時聞風刺椶櫚葉聲。忽然有省。後依天童。始明大
旨。○上堂。春風楊柳眉。春禽弄百舌。一片祖師心。兩
處俱漏泄。不動步還家。習漏頓消滅。暗投玉線芒。曉
貫金針穴。深固實幽遠。無人孰辯別。慚愧可憐生。頭
頭皆合轍。不念阿彌陀。南無乾屎橛。無智癡人前。第
一不得說。
<other>光孝徹禪師</other>上堂。羊頭車子推明月。沒底船兒載曉
風。一句頓超情量外。道無南北與西東。所以劫前消
息。非口耳之所傳。格外真規。豈思量之能解。須知佛
佛祖祖。了無一法為人。子子孫孫。直下全身荷負。既
已萬機寢削。自然一糝不留。湛湛之波。碧水冷涵於
秋色。靈靈之照。霽天淨洗於冰輪。宛轉旁參。叶通兼
帶。夢手推開玉戶。飜身撥動機輪。正令纔行。又見一
陽萌動。化工密運。俄驚三世變遷。雖則默爾無言。爭
奈熾然常說。無遷無變。今朝拈置一邊。有故有新。且
道如何話會。諸人還委悉麼。羣陰消剝盡。來日是書
<pb n="562"/>
雲。
<other>大洪為禪師</other>上堂。法身無相。不可以音聲求。妙道亡
言。豈可以文字會。縱然超佛越祖。猶落階梯。直饒說
妙談玄。終挂脣齒。須是功勳不犯。影跡不留。枯木寒
巖更無津潤。幻人木馬。情識皆空。方能垂手入[邱-丘+(厂@墨)]。轉
身異類。不見道。無漏國中留不住。却來煙塢臥寒沙。
<other>長蘆琳禪師</other>上堂。拈拄杖曰。其宗也。離心意識。其旨
也。超去來今。離心意識。故品萬類不見差殊。超去來
今。故盡十方更無滲漏。當頭不犯。徹底無依。悟向眹
兆未生已前。用在功勳不犯之處。平常活計不用躊
躇。擬議之間。即沒交涉。
<other>慧力悟禪師</other>上堂。一切聲是佛聲。簷前水滴響泠泠。
一切色是佛色。覿面相呈諱不得。便恁麼。若為明。碧
天雲散月華清。
<other>雪峯深禪師</other>示眾。未得入頭應切切。入頭已得須教
徹。雖然得入本無無。莫守無無無間歇。大洪聞之。乃
曰。深兄說禪若此。惜福緣不勝耳。
<other>慧日安禪師</other>僧問。如何是和尚為人一句。師曰。狗走
抖擻口。曰意旨如何。師曰。猿愁摟摗頭。
<other>吉祥實禪師</other>自到天衣。蚤夜精勤。脇不至席。一日偶
失笑喧眾。衣擯之。中夜宿田里。覩星月粲然。有省。曉
歸趨方丈。衣見乃問。洞山五位君臣。如何話會。師曰。
我這裏一位也無。衣令參堂。謂侍僧曰這漢却有箇
見處。奈不識宗旨何。入室次。衣預令行者五人。分序
而立。師至。俱召實上座。師於是密契奧旨。述偈曰。一
位纔彰五位分。君臣叶處五雲屯。夜明簾卷無私照。
金殿重重顯至尊。
<other>雪竇智鑑禪師</other>上堂。世尊有密語。迦葉不覆藏。一夜
落華雨。滿城流水香。
（會元十四卷終）

禪宗正脉卷第七
音釋
掇（都括切拾也）　馵（傷遇切馬膝以上皆白也）　鞔（亡安切）　筴（古叶切箸也）　袴（口護
切）　䠄（他典切行貌）　蜆（戶見切）　釅（魚欠切味厚也）　迃（王俱切遠也）　夯（呼講切）
　誧（匹布切）　唳（郎計切）　糝（悉感切）　鑐（息曳切鎻〡也）　摗（息侯切取也）

<sarticle>禪宗正脉卷第八</sarticle>

<other>青原雲門宗</other>
<other>雲門文偃禪師（嘉興人也）</other>初參睦州。州纔見來。便閉却門。
師乃扣門。州曰誰。師曰某甲。州曰。作甚麼。師曰。己事
未明。乞師指示。州開門一見。便閉却。師如是連三日
扣門。至第三日州開門。師乃拶入。州便擒住曰道道。
師擬議。州便推出曰。秦時𨍏轢鑽遂掩門。損師一足。
師從此悟入。州指見雪峯。師到雪峯莊。見一僧。廼問。
上座今日上山去那。僧曰是。師曰。寄一則因緣。問堂
頭和尚。祇是不得道是別人語。僧曰得。師曰。上座到
山中。見和尚上堂。眾纔集。便出。握腕立地曰。這老漢。
項上帶枷何不脫却。其僧一依師教。雪峯見這僧與
麼道。便下座。攔[(曷-曰)/月]把住曰。速道速道。僧無對。峯拓開
曰。不是汝語。僧曰。是某甲語。峯曰。侍者將繩棒來。僧
曰。不是某語。是莊上一淛中上座。教某甲來道。峯曰。
大眾去莊上。迎取五百人善知識來。師次日上雪峯。
峯纔見便曰。因甚麼得到與麼地。師乃低頭。從茲契
合。溫研積稔。密以宗印授焉。師出嶺。徧謁諸方。覈窮
殊軌。鋒辯險絕。世所盛聞。後抵靈樹。冥符知聖禪師。
接首座之說。初知聖住靈樹。二十年不請首座。常云。
我首座生也。我首座牧牛也。我首座行脚也。一日令
擊鐘。三門外接首座。眾出迓。師果至。直請入首座寮
解包。○後廣主命師出世靈樹。開堂日。主親臨。曰弟
子請益。師曰。目前無異路。（法眼別云。不可無益於人）師乃曰。莫道
今日謾諸人好。抑不得已。向諸人前。作一場狼籍。忽
<pb n="563"/>
遇明眼人見。成一場笑具。如今避不得也。且問你諸
人。從上來有甚事。欠少甚麼。向你道無事。已是相埋
沒也。雖然如是。也須到這田地始得。亦莫趂口快亂
問。自己心裏黑漫漫地。明朝後日。大有事在。你若根
思遲回。且向古人建化門庭。東[覤-儿+丘]西覰。看是箇甚麼
道理。你欲得會麼。都緣是你自家無量劫來。妄想濃
厚。一期聞人說著。便生疑心。問佛問法。問向上向下。
求覓解會。轉沒交涉。擬心即差。況復有言有句。莫是
不擬心是麼。莫錯會好。更有甚麼事。珍重。○上堂。我
事不獲已。向你諸人道。直下無事。早是相埋沒了也。
更欲踏步向前。尋言逐句。求覓解會。千差萬別。廣設
問難。贏得一場口滑。去道轉遠。有甚麼休歇時。此事
若在言語上。三乘十二分教。豈是無言語。因甚麼更
道教外別傳。若從學解機智得。祇如十地聖人。說法
如雲如雨。猶被呵責。見性如隔羅縠。以此故知。一切
有心。天地懸殊。雖然如此。若是得底人。道火不能燒
口。終日說事。未嘗挂著脣齒。未嘗道著一字。終日著
衣喫飯。未嘗觸著一粒米。挂一縷絲。雖然如此。猶是
門庭之說。也須是實得恁麼始得。若約衲僧門下。句
裏呈機。徒勞佇思。直饒一句下承當得。猶是瞌睡漢。
時有僧問。如何是一句。師曰舉。○僧來參。師乃拈起
袈裟曰。汝若道得。落我袈裟圈䙡裏。汝若道不得。又
在鬼窟裏坐。作麼生。自代云。某甲無氣力。○上堂。諸
兄弟。盡是諸方參尋知識。決擇生死。到處豈無尊宿。
垂慈方便之詞。還有透不得底句麼。出來舉看。待老
漢與你大家商量有麼有麼。時有僧出。擬伸問次。師
曰。去去西天路。迢迢十萬餘。便下座。○舉世尊初生
下。一手指天。一手指地。周行七步。目顧四方云。天上
天下。唯我獨尊。師曰。我當時若見。一棒打殺。與狗子
喫却。貴圖天下太平。○師在文德殿赴齋。有鞠常侍。
問靈樹果子熟也未。師曰。甚麼年中得信道生。【頌】僧
問。如何是大修行人。師曰。一榼在手。【頌】上堂。因聞鐘
聲。乃曰。世界與麼廣闊。為甚麼鐘聲披七條（聯珠又云。僧無
語。師曰。七里灘頭多蛤子）。○上堂。舉一則語。教汝直下承當。早是
撒屎著汝頭上也。直饒拈一毫頭。盡大地一時明得。
也是剜肉作瘡。雖然如此。汝亦須是實到這箇田地
始得。若未。切不得掠虗。却須退步向自己根脚下推
尋看。是箇甚麼道理。實無絲毫許與汝作解會。與汝
作疑惑。況汝等各各當人有一段事。大用現前。更不
煩汝一毫頭氣力。便與祖佛無別。自是汝諸人。信根
淺薄。惡業濃厚。突然起得許多頭角。擔鉢囊。千鄉萬
里受屈作麼。且汝諸人。有甚麼不足處。大丈夫漢。阿
誰無分。獨自承當得。猶不著便。不可受人欺謾。取人
處分。纔見老和尚開口。便好把特石驀口塞。便是屎
上青蠅相似。鬪唼將去。三箇五箇聚頭商量。苦屈。兄
弟。古德一期為汝諸人不奈何。所以方便垂一言半
句。通汝入路。知是般事。拈放一邊。自著些子筋骨。豈
不是有少許相親處。快與快與。時不待人。出息不保
入息。更有甚麼身心。別處閑用。切須在意。珍重（又上堂文
長不備錄）。【頌】僧問靈樹。如何是祖師西來意。樹默然。遷化
後。門人立行狀[石*((白-日+田)/廾)]。欲入此語。問師曰。先師默然處。如
何上[石*((白-日+田)/廾)]。師對曰。師。【頌】普請搬柴次。師遂拈一片拋下
曰。一大藏教。祇說這箇。【評】【頌】上堂。人人自有光明在。
看時不見暗昏昏。作麼生是諸人自己光明。自代云。
厨堂三門。又曰。好事不如無。【評】【頌】示眾。藥病相治。盡
大地是藥。那箇是你自己（云云）。【評】【頌】僧問。如何是超
佛越祖之談。師曰。餬餅。○上堂。故知時運澆漓。代干
像季。近日師僧。北去言禮文殊。南去謂遊衡嶽。恁麼
行脚。名字比丘。徒消信施。苦哉苦哉。問著黑漆相似。
祇管取性過時。設有三箇兩箇狂學。多聞。記持話路。
到處覓相似語句。印可老宿。輕忽上流。作薄福業。他
日閻羅王釘釘之時。莫道無人向你說。若是初心後
學。直須擺動精神。莫空記人說處。多虗不如少實。向
<pb n="564"/>
後祇是自賺。有甚麼事近前。【頌】上堂。聞聲悟道。見色
明心。遂舉起手曰。觀世音菩薩將錢買餬餅。放下手
曰。元來祇是饅頭。【評】【頌】上堂。乾坤之內。宇宙之間。中
有一寶。秘在形山。拈燈籠向佛殿裏。將三門來燈籠
上。作麼生。自代曰。逐物意移。又曰。雲起雷興。【評】【頌】示
眾曰。十五日已前不問汝。十五日已後。道將一句來。
眾無對。自代曰。日日是好日。【頌】上堂。拈拄杖曰。凡夫
實謂之有。二乘析謂之無。緣覺謂之幻有。菩薩當體
即空。衲僧家見拄杖。便喚作拄杖。行但行。坐但坐。不
得動著。【頌】僧問。如何是雲門一曲。師曰。臘月二十五。
曰唱者如何。師曰。且緩緩。○問牛頭未見四祖時如
何。師曰。家家觀世音。曰見後如何。師曰。火裏蝍蟟吞
大蟲。○問如何是雪嶺泥牛吼。師曰。山河走。如何是
雲門木馬嘶。師曰。天地黑（人天眼目互換下句稍異）。○問十二時
中。如何即得不空過。師曰。向甚麼處著此一問。曰學
人不會。請師舉。師曰。將筆硯來。僧乃取筆硯來。師作
一頌曰。舉不顧。即差互。擬思量。何劫悟。【頌】僧問。如何
是學人自己。師曰。遊山翫水。曰如何是和尚自己。師
曰。賴維那不在。【評】【頌】僧問。樹凋葉落時如何。師曰。體
露金風。【頌】問如何是佛。師曰。乾屎橛。【頌】問如何是諸
佛出身處。師曰。東山水上行。【頌】問古人面壁意旨如
何。師曰。念七。【頌】問如何是祖師西來意。師曰。日裏看
山。【頌】問如何是和尚家風。師曰。有讀書人來報。【頌】問
如何是透法身句。師曰。北斗裏藏身。○問承古有言。
牛頭橫說豎說。猶未知有向上關棙子。如何是向上
關棙子。師曰。東山西嶺青。○上堂函蓋乾坤。目機銖
兩。不涉世緣。作麼生承當。眾無對。自代曰。一鏃破三
關。【頌】僧問。如何是雲門劒。師曰。祖。【頌】問如何是正法
眼。師曰。普。【頌】問如何是啐⿰口豕之機。師曰。響。【頌】問如何
是吹毛劒。師曰。骼。又曰。胔。【頌】問如何是雲門一路。師
曰。親。【頌】問殺父殺母。向佛前懺悔。殺佛殺祖。向甚麼
處懺悔。師曰。露。【評】【頌】問如何是一代時教。師曰。對
一說。【評】【頌】問不是目前機。亦非目前事時如何。師曰。
倒一說。【頌】問如何是法身向上事。師曰。向上與汝道
即不難。作麼生會法身。曰請和尚鑒。師曰。鑒即且置。
作麼生會法身。曰與麼與麼。師曰。這箇是長連牀上
學得底。我且問你。法身還解喫飯麼。僧無對。【評】【頌】問
僧。近離甚處。曰西禪。師曰。西禪近日有何言句。僧展
兩手。師打一掌。僧曰。某甲話在。師却展兩手。僧無語。
師又打。【頌】僧問。秋初夏末。前程若有人問。作麼生祗
對。師曰。大眾退後。曰未審過在甚麼處。師曰。還我九
十日飯錢來。【頌】講僧參。經時乃曰。未到雲門時。恰似
初生月。及乎到後。曲彎彎地。師得知。乃召問是你道
否。曰是。師曰甚好。吾問汝。作麼生是初生月。僧乃斫
額作望月勢。師曰。你如此。已後失却目在。僧經旬日
復來。師又問。你還會也未。曰未會。師曰。你問我。僧便
問。如何是初生月。師曰。曲彎彎地。僧罔措。後果然失
目。○示眾。真空不壞有。真空不異色。僧便問。作麼生
是真空。師曰。還聞鐘聲麼。曰此是鐘聲。師曰。驢年夢
見麼。【頌】上堂。平地上死人無數。過得荊棘林者是好
手。時有僧出曰。與麼則堂中第一座有長處也。師曰。
蘇嚕蘇嚕。【頌】僧問。佛法如水月是否。師曰。清波無透
路。曰和尚從何得。師曰。再問復何來。曰正與麼時如
何。師曰。重疊關山路。【評】【頌】上堂。拈拄杖曰。拄杖子化
為龍吞却乾坤了也。山河大地甚處得來。師有偈曰。
不露風骨句。未語先分付。進步口喃喃。知君大罔措。
○示眾。一人因說得悟。一人因喚得悟。一人聞舉便
回去。你道便回去意作麼生。復曰。也好與三十棒。【頌】
上堂。光不透脫。有兩般病。一切處不明。面前有物是
一。又透得一切法空。隱隱地似有箇物相似。亦是光
不透漏。又法身亦有兩般病。得到法身。為法執不忘。
己見猶存。坐在法身邊。是一。直饒透得法身去。放過
即不可。子細檢點將來。有甚麼氣息。亦是病。【頌】問僧。
<pb n="565"/>
光明寂照徧河沙。豈不是張拙秀才語。曰是。師曰。話
墮也。【頌】僧問。一切智通無障礙時如何。師曰。掃地潑
水相公來。【評】【頌】問如何是法身。師曰。六不收。【評】【頌】問
如何是清淨法身。師曰。華藥欄。曰便恁麼去時如何。
師曰。金毛師子。【評】【頌】問不起一念。還有過也無。師曰。
須彌山。【評】【頌】問如何是塵塵三昧起。師曰。鉢裏飯桶
裏水。○問如何是佛法大意。師曰。面南看北斗。○師
到天童。童曰。你還定當得麼。師曰。和尚道甚麼。童曰。
不會則目前包裹。師曰。會則目前包裹。○師到曹山。
見示眾云。諸方盡把格則。何不與他道却。令他不疑
去。師問。密密處為甚麼不知有。山曰。祇為密密。所以
不知有。師曰。此人如何親近。山曰。莫向密密處親近。
師曰。不向密密處親近時如何。山曰。始解親近。師應
喏喏。○師到鵞湖。聞上堂曰。莫道未了底人。長時浮
逼逼地。設使了得底。明明得知有去處。尚乃浮逼逼
地。師下問首座。適來和尚意作麼生。曰浮逼逼地。師
曰。首座久在此住。頭白齒黃。作這箇語話。曰上座又
作麼生。師曰。要道即得。見即便見。若不見。莫亂道。曰
祇如道浮逼逼地。又作麼生。師曰。項上著枷。脚下著
杻。曰與麼則無佛法也。師曰。此是文殊大人境界。○
僧舉灌谿上堂曰。十方無壁落。四面亦無門。淨躶躶。
赤灑灑。沒可把。師曰。舉即易。出也大難。曰上座不肯
和尚與麼道那。師曰。你適來與麼舉那。曰是。師曰。你
驢年夢見灌谿。曰某甲話在。師曰。我問你。十方無壁
落。四面亦無門。你道大梵天王。與帝釋天商量甚麼
事。曰豈干他事。師喝曰。逐隊喫飯漢。【頌】師到江州。有
陳尚書者。請齋。纔見便問。儒書中即不問。三乘十二
分教。自有座主。作麼生是衲僧行脚事。師曰。曾問幾
人來。書曰。即今問上座。師曰。即今且置。作麼生是教
意。書曰。黃卷赤軸。師曰。這箇是文字語言。作麼生是
教意。書曰。口欲談而辭喪。心欲緣而慮忘。師曰。口欲
談而辭喪。為對有言。心欲緣而慮忘。為對妄想。作麼
生是教意。書無語。師曰。見說尚書看法華經是否。書
曰是。師曰。經中道。一切治生產業。皆與實相。不相違
背。且道非非想天。有幾人退位。書無語。師曰。尚書且
莫草草。三經五論。師僧拋却。特入叢林十年二十年。
尚不奈何。尚書又爭得會。書禮拜曰。某甲罪過。【頌】師
每見僧。必顧視曰。鑒。僧擬議。乃曰咦。後德山圓明大
師。𠜂去顧字。謂之抽顧。叢林目雲門顧鑒咦【增收】。【評】
【頌】示眾云。古佛與露柱相交。是第幾機。自代云。南山
起雲。北山下雨【增收】。
<other>白雲子祥實性大師</other>僧問。祖意教意是同是別。師曰。
不別。曰恁麼則同也。師曰。不妨領話。○上堂。諸人會
麼。但向街頭市尾。屠兒魁劊。地獄鑊湯處會取。若恁
麼會得。堪與人天為師。若向衲僧門下。天地懸殊。更
有一般底。秖向長連牀上作好人去。汝道此兩般人。
那箇有長處。無事珍重。○問僧。不壞假名而談實相。
作麼生。僧指椅子曰。這箇是椅子。師以手撥椅曰。
與我將鞋袋來。僧無對。師曰。這虗頭漢（雲門聞乃云須是我祥兄
始得）。
<other>德山緣密圓明禪師</other>上堂。我有三句語。示汝諸人。一
句函蓋乾坤。一句截斷眾流。一句隨波逐浪。作麼生
辯。若辯得出。有參學分。若辯不出。長安路上輥輥地。
○上堂。但參活句。莫參死句。活句下薦得。永劫無滯。
一塵一佛國。一葉一釋迦。是死句。揚眉瞬目舉指豎
拂。是死句。山河大地更無誵訛。是死句。時有僧問。如
何是活句。師曰。波斯仰面看。曰恁麼則不謬去也。師
便打。【頌】上堂。大眾。及盡去也。直得三世諸佛口挂壁
上。猶有一人呵呵大咲。若識此人。參學事畢【增收】。
<other>巴陵新開顥鑒禪師</other>初到雲門。門曰。雪峯和尚道。開
却門。達磨來也。我問你。作麼生。師曰。築著和尚鼻孔。
門曰。地神惡發。把須彌山一摑。𨁝跳上梵天。拶破帝
釋鼻孔你為甚麼向日本國裏藏身。師曰。和尚莫瞞
<pb n="566"/>
人好。門曰。築著老僧鼻孔。又作麼生。師無語。門曰。將
知你祇是學語之流。師住後。更不作法嗣書。祇將三
轉語上雲門。【頌】僧問。如何是道。師曰。明眼人落井。【評】
【頌】問如何是吹毛劒。師曰。[狦-(狂-王)+王]瑚枝枝撑著月。【評】【頌】問
如何是提婆宗。師曰。銀盌裏盛雪。門曰。他後老僧忌
日。祇消舉此三轉語。足以報恩。自後忌辰。果如所囑。
【頌】問祖意教意是同是別。師曰。雞寒上樹。鴨寒下水。
<other>雙泉師寬明教禪師</other>上堂。舉拂子曰。這箇接中下之
人。時有僧問。上上人來時如何。師曰。打皷為三軍。○
問洞山初和尚。如何是佛。山曰。麻三斤。師聞之乃曰。
向南有竹。向北有木。○問如何是定。師曰。鰕跳不出
斗。曰如何出得去。師曰。南山起雲。北山下雨。○問北
斗裏藏身意旨如何。師曰。雞寒上樹。鴨寒下水。○師
遊山回。首座同眾出接。座曰。和尚遊山。𡾟嶮不易。師
提起拄杖曰。全得這箇力。座乃奪却。師放身便倒。大
眾皆進前扶起。師拈拄杖。一時趂散。回顧侍者曰。向
道全得這箇力。
<other>香林澄遠禪師</other>在眾日。普請鉏草次。有一僧曰。看俗
家失火。師曰。那裏火。曰不見那。師曰不見。曰這瞎漢。
是時一眾皆言遠上座敗闕。後明教寬聞舉。歎曰。須
是我遠兄始得。住後僧問。美味醍醐為甚麼變成毒
藥。師曰。導江紙貴。○問如何是祖師西來意。師曰。踏
步者誰。【頌】問如何是室內一椀燈。師曰。三人證龜成
鼈。【頌】問如何是衲衣下事。師曰。臘月火燒山。○問但
有言句盡是賓。如何是主。師曰。長安城裏。曰如何領
會。師曰。千家萬戶。【評】【頌】問如何是西來的的意。師曰。
坐久成勞。曰便回轉時如何。師曰。墮落深坑。【頌】問萬
頃荒田。是誰為主。師曰。看看臘月盡【增收】。○上堂。是
汝諸人。盡是擔鉢囊向外行脚。還識得性也未。若識
得。試出來道看。若識不得。祇是被人熱謾將去。且問
汝諸人。是汝參學日久用心。掃地煎茶。遊山翫水。汝
且釘釘。喚甚麼作自性。諸人且道。始終不變不異。無
高無下。無好無醜。不生不滅。究竟歸於何處。諸人還
知得下落所在也未。若於這裏知得所在。是諸佛解
脫法門。悟道見性。始終不疑不慮。一任橫行。一切人
不奈汝何。出言吐氣實有來處。如人買田。須是收得
元本契書。若不得他元本契書。終是不穩。遮莫經官
判狀亦是不得。其奈不收得元本契書。終是被人奪
却。汝等諸人。參禪學道亦復如是。還有人收得元本
契書麼。試拈出看。汝且喚甚麼作元本契書。諸人試
道看。若是靈利底。纔聞與麼說著。便知去處。若不知
去處。向外邊學得千般巧妙。記持解會。口似傾河。終
不究竟。與汝自己。天地差殊。且去衣鉢下體當尋覓
看。若有箇見處。上來這裏道看。老僧與汝證明。若覓
不得。且依行隊去。
<other>洞山守初禪師</other>【頌】初參雲門。門問。近離甚處。師曰查
渡。門曰。夏在甚處。師曰。湖南報慈。門曰。幾時離彼。師
曰。八月二十五。門曰。放汝三頓棒。師至明日。却上問
訊。昨日蒙和尚放三頓棒。不知過在甚麼處。門曰。飯
袋子。江西湖南。便恁麼去。師於言下大悟。遂曰。他後
向無人煙處。不蓄一粒米。不種一莖菜。接待十方往
來。盡與伊抽釘拔楔。拈却炙脂帽子。脫却鶻臭布衫。
教伊灑灑地。作箇無事衲僧。豈不快哉。門曰。你身如
椰子大。開得如許大口。師便禮拜。【頌】上堂。言無展事。
語不投機。承言者喪。滯句者迷。還得麼。你衲僧分上。
到這裏須具擇法眼始得。祇如洞山恁麼道。也有一
場過。且道過在甚麼處。【頌】僧問如何是正法眼。師曰。
紙撚無油。【評】【頌】問如何是佛。師曰。麻三斤。○問如何
是無縫塔。師曰。十字街頭石師子。
<other>泐潭謙禪師</other>僧問。如何是泐潭家風。師曰。闍黎到來
幾日也。○問但有纖毫即是塵不有時作麼生。師以
手掩兩目。○問悟本無門。如何得入。師曰。阿誰教汝
恁麼問。
<pb n="567"/>
<other>奉先深禪師</other>【頌】師同明和尚到淮河。見人牽網。有魚
從網透出。師曰。明兄俊哉。一似箇衲僧相似。明曰。雖
然如此。爭如當初不撞入網羅好。師曰。明兄。你欠悟
在。明至中夜方省。（明即金陵清涼智明禪師）。
<other>披雲寂禪師</other>僧問。以字不成。八字不是。未審是甚麼
字。師曰。聽老僧一偈。以字不是八不成。森羅萬象此
中明。直饒巧說千般妙。不是謳和不是經。○問如何
是一塵。師曰。滿目是青山（前一則在聯珠頌古第一卷中）。
<other>舜峯韶禪師</other>僧問。正法無言時如何。師曰言。曰學人
不會。乞師端的。師曰。兩重公案。曰豈無方便。師曰。無
禮難容。○問祖意教意是同是別。師曰。日出東方夜
落西。
<other>般若柔禪師</other>【頌】僧問。西天以蠟人為驗。此土如何。師
曰。新羅人草鞋。○上堂。眾聞板聲集。師因示偈曰。妙
哉三下板知識盡來參。既善分時節。吾今不再三。便
下座。
<other>薦福承古禪師</other>操行高潔。稟性虗明。參大光敬玄禪
師。乃曰。祇是個草裏漢。遂參福嚴雅和尚。又曰。祇是
箇脫灑衲僧。由是終日默然。深究先德洪規。一日覧
雲門語。忽然發悟。自此韜藏。不求名聞。棲止雲居弘
覺禪師塔所。四方學者奔湊。因稱古塔主也。景祐四
年。范公仲淹。出守鄱陽。聞師道德。請居薦福。開闡宗
風。【頌】僧問。大善知識。將何為人。師曰莫。曰恁麼則有
問有答去也。師曰莫（聯珠稍異）。○問一喝分賓主。照用一
時行。此意若何。師曰。乾柴濕茭。僧便喝。師曰。紅𦦨炎
天。○上堂。夫出家者。為無為法。無為法中。無利益。無
功德。近來出家人。貪著福慧。與道全乖。若為福慧。須
至明心。若要達道。無汝用心處。所以常勸諸人。莫學
佛法。但自休心。利根者畫時解脫。鈍根者或三五年。
遠不過十年。若不悟去。老僧與你入拔舌地獄。參。
<other>雙峯欽禪師</other>僧問。如何是雙峯境。師曰。夜聽水流庵
後竹。晝看雲起面前山。○問如何是和尚為人一句。
師曰。因風吹火。○上堂。進一步則迷理。退一步則失
事。饒你一向兀然去。又同無情。僧問。如何得不同無
情去。師曰。動靜施為。曰如何得不迷理失事去。師曰。
進一步。退一步。僧作禮。師曰。向來有人恁麼會。老僧
不肯伊。曰請師直指。師便打出。○問如何是正法眼。
師曰。山河大地。○問如何是法王劒。師曰。鉊刀徒逞。
不若龍泉。曰用者如何。師曰。藏鋒猶不許。露刃更何
堪。【頌】問賓頭盧應供四天下。還得徧也無。師曰。如月
入水。問如何是用而不雜。師曰。明月堂前垂玉露。水
晶殿裏燦真珠。
<other>資福詮禪師</other>僧問。覿面相逢處。如何顧鑒咦。乞師垂
半偈。免使後人疑。師曰。鋒前一句超調御。擬問如何
歷劫違。曰恁麼則東山西嶺。時人知有。未審資福庭
前。誰家風月。師曰。且領前話。
<other>黃雲元禪師</other>上堂。古人道。觸目未曾無。臨機何不道。
山僧即不然。觸目未曾無。臨機道甚麼。珍重。
<other>龍境倫禪師</other>開堂陞座。提起拂子曰。還會麼。若會。頭
上更增頭。若不會。斷頭取活。僧問。如何是佛。師曰。勤
耕田。曰學人不會。師曰。早收禾。
<other>大容諲禪師</other>僧問。既是大容。為甚麼趂出僧。師曰。大
海不容塵。小谿多榼𢶍。○問如何是古佛一路。師指
地。僧曰。不問這箇。師曰。去。○師與一老宿。相期他往。
偶因事不去。宿曰。佛無二言。師曰。法無一向。
<other>華嚴慧禪師</other>僧問。承古有言。妄心無處即菩提。正當
妄時。還有菩提也無。師曰。來音已照。曰不會。師曰。妄
心無處即菩提。
<other>黃檗法濟禪師</other>僧問。如何是和尚家風。師曰。與天下
人作榜樣。
<other>谷山豐禪師</other>僧問。師唱誰家曲。宗風嗣阿誰師曰。雪
嶺梅華綻。雲洞老僧驚。
<other>洞山清稟禪師</other>參雲門。門問。今日離甚處。曰慧林。門
<pb n="568"/>
舉拄杖曰。慧林大師恁麼去。汝見麼。曰深領此問。門
顧左右微笑而已。師自此入室印悟。○金陵主。請居
光睦。未幾。命入澄心堂。集諸方語要。經十稔迎住洞
山。
<other>北禪寂禪師</other>上堂。拈拄杖曰。過去未來現在三世諸
佛。微塵菩薩。一時在拄杖頭上。轉大法輪。盡向諸人
鼻孔裏過。還見麼。若見。與我拈將來。若不見大似立
地死漢。良久曰。風恬浪靜。不如歸堂。
<other>淨源真禪師</other>上堂。古人道。山河大地普真如。大眾。若
得真如。即隱却山河大地。若不得。即違古人至言。眾
中道得者。出來道看。若道不得。不如各自歸堂。珍重。
<other>大梵圓禪師</other>因見聖僧。乃問僧。此箇聖僧年多少。僧
曰。恰共和尚同年。師喝曰。這竭叶不易道得。
<other>藥山圓光禪師</other>問新到。南來北來。曰北來。師曰。不落
言詮。速道速道。曰某甲是福建道人。善會鄉談。師曰。
參眾去。僧曰灼然。師曰。更𨁝跳。便打。
<other>奉國海禪師</other>僧問。青青翠竹。盡是真如。如何是真如。
師曰。點鐵成金客。聞名不見形。曰恁麼則禮謝去也。
師曰。昔時妄想。至今猶存。
<other>雲門球禪師</other>僧問。如何是隨色摩尼珠。師曰。色即不
無。作麼生是珠。曰學人不會。特伸請益。師曰。雲有出
山勢。水無投㵎聲。
<other>佛陀遠禪師</other>僧問。如何是佛。師曰。銅頭鐵額。曰意旨
如何。師曰。簸土揚塵。
<other>慈雲深禪師</other>僧問。寶鏡當軒時如何。師曰。天地皆失
色。○問如何是教外別傳一句。師曰。扣牙恐驚齒。
<other>化城鑒禪師</other>上堂。十方薄伽梵。一路涅槃門。諸禪德。
且作麼生是涅槃門。莫是山僧這裏聚會少時。便為
涅槃門麼。莫錯會好。諸禪德。總不恁麼會。莫別有商
量底麼。山僧這裏。早是事不獲已。向諸人恁麼道。已
是相鈍置了也。更擬踏步向前。有何所益。諸禪德。但
自無事。自然安樂。任運天真。隨緣自在。莫用巡他門
戶。求覓解會。記憶在心。被他繫縛。不得自在。便被生
死之所拘。何時得出頭。可惜光陰。倐忽便是來生。速
須努力。時有僧問。生死到來。如何免得。師曰。柴鳴竹
[焊-干+恭]驚人耳。曰學人不會。請師直指。師曰。家犬聲獰夜
不休。○僧問。如何是向上關棙子。師曰。拔劒攪龍門。
<other>護國和尚</other>上堂。實際理地。不受一塵。佛事門中。不捨
一法。又曰。一法若有。毗盧墮在凡夫。萬法若無。普賢
失其境界。諸上座。作麼生理論。朝夕恁麼上來。向諸
上座說箇甚麼即得。若說三乘十二分教。自有座主
律師。若說世諦因緣。又非僧家之所議。若論佛法。從
上祖宗。多少佛法可與評量。總不如是。須知各各當
人分上事。作麼生是諸上座分上事。知有麼。對眾吐
露箇消意。以表平生行脚。參善知識。具爍迦羅目。不
被人瞞。豈不快哉。還有麼。良久云。若無人出頭。賣買
不當價。徒勞更商量。珍重。
<other>西禪欽禪師</other>僧問。如何是函蓋乾坤句。師曰。天上有
星皆拱北。曰如何是截斷眾流句。師曰。大地坦然平。
曰如何是隨波逐浪句。師曰。春生夏長。
<other>覺華照禪師</other>僧問。如何是真如涅槃。師曰。秋風聲颯
颯。㵎水響潺潺。
<other>延長山和尚</other>僧問。從上古聖。向甚麼處去。師曰。不在
山間。即居樹下。曰未審成得箇甚麼。師曰。汝還知落
處麼。僧無語。師便打。
<other>黃龍贊禪師</other>僧問。如何是和尚關棙子。師曰。少人踏
得著。曰忽踏得著時如何。師曰。汝試進前看。僧便喝。
師便打。
<other>雲門朗上座</other>自幼肄業講肆。聞僧問雲門。如何是透
法身句。門曰。北斗裏藏身。師罔測微旨。遂造雲門。門
纔見。便把住曰。道道。師擬議。門拓開。乃示頌曰。雲門
聳峻白雲低。水急遊魚不敢棲。入戶已知未見解。何
勞再舉轢中泥。師因斯大悟。○僧問。如何是解脫。師
<pb n="569"/>
曰。穿靴水上行。
<other>纂子山庵主</other>僧問。如何是透法身句。師曰。朝看東南。
暮看西北。
<other>大歷和尚</other>初參白雲。雲舉拳曰。我近來不恁麼也。師
領旨。禮拜。自此入室。僧問。如何是西來意師曰破草
鞋。○問如何是無為。師乃擺手。○問施主供養將何
報答。師以手撚髭曰有髭即撚。無髭又如何。師曰。非
公境界。
<other>寶華和尚</other>見一僧從法堂階下過。師乃敲繩牀。僧曰。
若是這箇。不請拈出。師喜。下地詰之。僧無語。師便打。
<other>月華山月禪師</other>初謁白雲。雲問。業箇甚麼。曰孔⿱少隹經。
雲曰。好箇人家男女。隨鳥⿱少隹後走。師聞語。驚異。遂依
附。久之乃契旨。尋住月華。○有一老宿。上法堂。東西
顧視曰。好箇法堂。要且無主。師聞。乃召曰。且坐喫茶。
宿問曰。玄中最的。猶是龜毛兔角。不向二諦中修。如
何密用。師曰側宿曰。恁麼則抝折拄杖。割斷草鞋去
也。師曰。細而詳之。
<other>樂淨匡禪師</other>僧問。但得本。莫愁末。如何是本。師曰。不
要問人。曰如何是末。師乃豎指。○因普請打籬次。僧
問。古人種種開方便門。和尚為甚麼却攔截。師曰。牢
下橛著。
<other>後白雲和尚</other>僧問。古琴絕韻請師彈。師曰。伯牙雖妙
手。時人聽者希。曰恁麼則再遇子期也。師曰。笑發驚
絃斷。寧知調不同。
<other>文殊真禪師</other>【頌】僧問。萬法歸一。一歸何處。師曰。黃河
九曲【增收】。問古人拊掌意旨如何。師曰。家無小使不
成君子。
<other>南臺勤禪師</other>【頌】僧問。如何是祖師西來意。師曰。一寸
龜毛重七斤。
<other>德山晏禪師</other>僧問。如何是祖師西來意。師曰。桃源水
繞白雲亭。○上堂。一塵纔起。大地全收。一毛頭上。師
子全身。且道一塵纔起大地全收。須彌山重多少。一
毛頭上師子全身。大海水有幾滴。有人道得。與汝拄
杖子。天下橫行。若道不得。須彌山蓋却汝頭。大海水
溺却汝身。
<other>乾明普禪師</other>僧問。萬行齊修。古人不許。不落功勳。還
許也無。師曰一。曰學人未曉。乞師再指。師曰。三十年
後。
<other>中梁崇禪師</other>僧問。垂⿰糸系千尺。意在深潭時如何。師曰。
紅鱗掌上躍。
<other>黃龍愿禪師</other>僧問。迦葉上行衣。何人合得披。師曰。一
片燒痕地。春入又逢青。
<other>普安道禪師</other>三句頌。函蓋乾坤曰。乾坤并萬象。地獄
及天堂。物物皆真見。頭頭用不傷。截斷眾流曰。堆山
積嶽來。一一盡塵埃。更擬論玄妙。冰消瓦解摧。隨波
逐浪曰。辯口利舌問。高低總不虧。還如應病藥。診候
在臨時。三句外曰。當人如舉唱。三句豈能該。有問如
何事。南嶽與天台。擡薦商量曰。相見不揚眉。君東我
亦西。紅霞穿碧落。白日繞須彌。
<other>泐潭靈澄散聖</other>師有西來意頌曰。因僧問我西來意。
我話居山七八年。草履祇栽三箇耳。麻衣曾補兩番
肩。東庵每見西庵雪。下㵎長流上㵎泉。半夜白雲消
散後。一輪明月到牀前。
<other>五祖師戒禪師</other>僧問。如何是隨色摩尼珠。師曰隨。曰
隨後如何。師曰。一箇婆婆兩箇癭。【頌】智門問曰。暑往
寒來即不問。林下相逢事若何。師曰。五鳳樓前聽玉
漏。門曰。爭奈主山高。案山低。師曰。須彌頂上擊金鐘。
【頌】僧問。如何是佛。師曰。踏著秤鎚硬似鐵【增收】。
<other>福昌善禪師</other>僧問。如何是正法眼。師曰。夜觀乾象。曰
學人不會。意旨如何。師曰。日裏看山。○上堂。盡乾坤
大地微塵諸佛。總在福昌這裏。拈拄杖畫一畫曰。說
佛說法。諸禪德。若也會得。出來與汝證據。若也不會。
花須連夜發。莫待曉風吹。便下座。
<pb n="570"/>
<other>建福同禪師</other>僧問。如何是透法身句。師曰。鸚鵡慕西
秦。僧禮拜。師曰。聽取一頌。雲門透法身。法身何許人。
鴈回沙塞北。鸚鵡慕西秦。
<other>智門光祚禪師（先住北搭隨州人也）</other>【頌】僧問。如何是佛。師曰。踏
破草鞋赤脚走。曰如何是佛向上事。師曰。拄杖頭上
挑日月。【評】【頌】問如何是般若體。師曰。蚌含明月。曰如
何是般若用。師曰。兔子懷胎。【評】【頌】問蓮華未出水時
如何。師曰蓮華。曰出水後如何。師曰荷葉。○上堂。一
法若有。毗盧墮在凡夫。萬法若無。普賢失其境界。正
當恁麼時。文殊向甚麼處出頭。若也出頭不得。金毛
師子腰折。幸好一盤飯。莫待糝椒薑。○上堂。汝等諸
人。橫擔拄杖。出一叢林入一叢林。你道叢林有幾種。
或有栴檀叢林。栴檀圍繞。或有荊棘叢林。荊棘圍繞。
或有荊棘叢林。栴檀圍繞。或有栴檀叢林。荊棘圍繞。
祇如四種叢林。是汝諸人在阿那箇叢林裏安身立
命。若無安身立命處。虗踏破草鞋。閻羅王徵你草鞋
錢有日在。○上堂。雪峯轅毬羅漢書字。歸宗斬虵。大
隨燒畬。且道明甚麼邊事。還有人明得麼。試道看。若
明不得。所以道斬蛇須是斬蛇手。燒畬須是燒畬人。
瞥起情塵生妄見。眼裏無筋一世貧。
<other>福嚴良雅禪師</other>居洞山第一座。山參次。僧出問。如何
是佛。山答曰。麻三斤。參罷。山至寮謂師曰我今日答
這僧話。得麼。曰恰值某淨髮。山曰。你元來作這去就。
拂袖便出。師曰。答老漢。將謂我明他這話頭不得。因
作偈呈曰。五彩[書-曰+(且-二+人)]牛頭。黃金為點額。春晴二月初。農
人皆取則。寒日賀新正。鐵錢三五百。山見深肯之。
<other>開福賢禪師</other>【頌】僧問。如何是衲僧活計。師曰。耳裏種
田（此則聯珠有頌見香林遠章內）。○上堂。不用思而知。不用慮而解。
知解俱泯。合談何事。師曰。一葉落天下秋。
<other>丫山盛禪師</other>上堂。鐘聲清皷聲響。早晚相聞休妄想。
薦得徒勞別問津。莫道山僧無伎倆。咄。
<other>蓮華峯祥庵主</other>僧問。如何是雪裏泥牛吼。師曰聽。曰
如何是雲中木馬嘶。師曰。響。【評】【頌】示寂日。拈拄杖示
眾曰。古人到這裏。為甚麼不肯住。眾無對。師乃曰。為
他途路不得力。復曰。畢竟如何。以杖橫肩曰。楖栗橫
擔不顧人。直入千峯萬峯去。言畢而逝。
<other>德山遠禪師</other>上堂。枕石漱流。任運天真。不見古者道。
撥霞掃雪和雲母。掘石移松得茯苓。當恁麼時。復何
言哉。諸禪德。要會麼。聽取一頌。雪霽長空。迥野飛鴻。
段雲片片。向西向東。
<other>開先照禪師</other>僧問。向上宗乘乞師垂示。師曰。白雲斷
處見明月。曰猶是學人疑處。師曰。黃葉落時聞擣衣。
○上堂。叢林規矩。古佛家風。一參一請。一粥一飯。且
道明得箇甚麼。祇如諸人。心心不停。念念不住。若能
不停處停。念處無念。自合無生之理。與麼說話。笑破
他人口。參。
<other>金陵天寶和尚</other>僧問。如何是和尚家風。師曰。列半作
三。曰學人未曉。師曰。鼻孔針筒（又雲門示眾曰。拆半烈三針筒鼻孔。云云。
載于聯珠頌古）。
<other>法雲善禪師</other>僧問。如何是古佛道場。師曰。山青水綠。
<other>藍田真禪師</other>上堂。成山假就於始簣。脩途託至於初
步。上座適來從地爐邊來。還與初步同別。若言同。即
不會不遷。若言別。亦不會不遷。上座作麼生會。還會
麼。這裏不是那裏。那裏不是這裏。且道是一處兩處。
是遷不遷。是來去不是來去。若於此顯明得。便乃古
今一如。初終自爾。念念無常。心心永滅。所以道。觀方
知彼去。去者不至方。上座適來恁麼來。却請恁麼去。
參。
<other>雪峯欽山主</other>上堂。昨日一。今日二。不用思量快須瞥
地。不瞥地。蹉過平生沒巴鼻。咄。
<other>西峯豁禪師</other>謁清涼。問佛未出世時如何。涼曰。雲遮
海門樹。曰出世後如何。涼曰。擘破鐵圍山。師於言下
大悟。涼印可之。歸住寶龍。甞有問易中要旨者。師曰。
<pb n="571"/>
夫神生於無形。而成於有形。從有以至於無。然後能
合乎妙圓正覺之道。故自四十九衍。以至於萬有。一
千五百二十。以窮天下之理。以盡天下之性。不異吾
聖人之教也。
<other>洞山曉聰禪師</other>在雲居作燈頭。見僧說泗洲大聖。近
在揚州出現。【頌】有設問曰。既是泗洲大聖為甚麼却
向揚州出現。師曰。君子愛財。取之以道。後僧舉似蓮
華峯祥庵主。主大驚曰。雲門兒孫猶在中夜望雲居
拜之。○問達磨未傳心地印。釋迦未解髻中珠。此時
若問西來意。還有西來意也無師曰。六月雨淋淋寬
其萬姓心。曰恁麼則雲散家家月。春來處處花。師曰
脚跟下到金剛水。際是多少。僧無語。師曰。祖師西來
特唱此事。自是上座不薦所以從門入者。不是家珍。
認影迷頭。豈非大錯。既是祖師西來特唱此事。又何
必更對眾忉忉珍重。○上堂。晨鷄報曉靈粥後便天
明燈籠猶瞌睡。露柱却惺惺。復曰。惺惺直言。惺惺歷
歷。直言歷歷。明朝後日。莫認奴作郎。珍重。○上堂。舉
寒山云。井底生紅塵。高峯起白浪。石女生石兒。龜毛
寸寸長。若要學菩提但看此模樣。良久曰。還知落處
也無。若也不知落處。看看。菩提入僧堂裏去也。久立。
○上堂。春寒凝沍。夜來好雪。還見麼。大地雪漫漫。春
風依舊寒。說禪說道易成佛成祖難。珍重。○因事示
眾。天晴蓋却屋。乘乾刈却禾。早輸王稅了。鼓腹唱巴
歌。○僧問。德山入門便棒。猶是起模[書-曰+(且-二+人)]樣。臨濟入門
便喝。未免揑目生花。離此二途。未審洞山如何為人。
師曰。天晴久無雨。近日有雲騰。曰他日若有人問洞
山宗旨教學人如何舉似。師曰。園[蔬-(梳-木)+束]枯槁甚。擔水潑
菠稜。
<other>石霜誠禪師</other>僧問古者。道捲簾當白晝移榻對青山。
如何是捲簾當白晝。師曰。過淨瓶來。曰如何是移榻
對青山。師曰。却安舊處著。○上堂。心外無法。法外無
心。隨緣蕩蕩。更莫沉吟。你等諸人。纔上階道。便好回
去。更要待第二惡水潑作甚麼。
<other>泐潭澄禪師</other>僧問。見者是色聞者是聲離此二途。請
師別道。師曰。古寺新[石*((白-日+田)/廾)]額。○師一日見僧披衲。師曰。
得恁麼好針線。曰祇要牢固。師曰。打草驚蛇作甚麼。
曰客來須看。師曰。祇有這箇。更別有。曰雲生嶺上。師
曰未在。更道。曰水滴巖前。
<other>雲蓋顒禪師</other>僧問。如何是祖師西來意。師曰。古寺[石*((白-日+田)/廾)]
難讀。曰意旨如何。師曰。讀者盡攢眉。
<other>上方嶽禪師</other>上堂。旋收黃葉燒青煙。竹榻和衣半夜
眠。粥後放參三下皷孰能更話祖師禪。便下座。
<other>育王坦禪師</other>僧問。有中有。師曰。金河峯上。曰如何是
無中無。師曰。般若臺前。○上堂千花競發百鳥啼春
是向上句。諸佛出世。知識興慈。是向下句。作麼生是
不涉二途句。若識得。頂門上出氣。若識不得。土牛耕
石田。擊禪牀下座。
<other>金山新禪師</other>僧問。吾有大患。為吾有身。父母未生。未
審此身在甚麼處。師曰。曠大劫來無處所。若論生滅
盡成非。曰恁麼則周徧十方心。不在一切處。師曰。泥
裏撼樁。○上堂。世間所貴者。和氏之璧。隋侯之珠。金
山喚作驢屎馬糞。出世間所貴者真如解脫菩提涅
槃。金山喚作𡱰沸碗鳴。且道恁麼說話。落在甚麼處
故不是取捨心。重信邪顛見。諸人要知麼。猛虎不顧
几上肉。洪爐豈鑄囊中錐。
<other>雪竇重顯明覺禪師</other>橫經。講席。究理窮玄。詰問鋒馳。
機辯無敵。咸知法器。僉指南遊。首造智門。即伸問曰。
不起一念。云何有過。門召師近前。師纔近前。門以拂
子驀口打。師擬開口。門又打。師豁然開悟。出住翠峯。
後遷雪竇。開堂日。僧問。吹大法螺。擊大法皷。朝宰臨
筵。如何即是。師曰。清風來未休。曰恁麼則得遇於師
也。師曰。一言已出。駟馬難追。僧禮拜。師曰。放過一著。
乃普觀大眾曰。人天普集。合發明箇甚麼事。焉可互
<pb n="572"/>
分賓主。馳騁問答。便當宗乘去。廣大門風。威德自在。
輝騰今古。把定乾坤。千聖祇言自知。五乘莫能建立。
所以聲前悟。旨猶迷顧鑑之端。言下知宗。尚昧識情
之表。諸人要知真實相為麼。但以上無攀仰。下絕己
躬。自然常光現前。箇箇壁立千仞。還辨明得也無。未
辨辨取。未明明取。既辨明得。能截生死流同據佛祖
位。妙圓超悟。正在此時。堪報不報之恩。以助無為之
化。○上堂。僧問。如何是維摩一默。師曰。寒山訪拾得。
曰恁麼則入不二之門。師噓一噓。復曰。維摩大士去
何從。千古令人望莫窮。不二法門休更問。夜來明月
上孤峯。○上堂。春山疊亂青。春水漾虗碧。寥寥天地
間。獨立望何極。便下座。顧謂侍者曰。適來有人看方
丈麼。者曰有。師曰作賊人心虗。○上堂。大眾。這一片
田地。分付來多時也。爾諸人四至界畔。猶未識在。若
要中心樹子。我也不惜。【頌】僧問。如何是諸佛本源。師
曰。千峯寒色。曰未委向上更有也無。師曰。雨滴巖花。
○上堂。十方無壁落。四面亦無門。古人向甚麼處見
客。或若道得接手句。許你天上天下。【頌】示眾曰。龍泉
與刀斧同質。利鈍懸殊駑駘與驥馬同途。遲速有異
【增收】。【頌】僧問。山花開似錦。㵎水湛如藍。學人分上。為
甚麼不會。師曰。枯木裏瞠眼。曰恁麼則從苗辨地。因
語識人也。師曰。三十棒。且待別時【增收】。【頌】僧問。如何
是佛師曰。四山圍繞【增收】。
<other>雲蓋鵬禪師</other>【頌】初謁雙泉雅禪師。泉令充侍者。示以
芭蕉拄杖話。經久無省發。一日泉向火次。師侍立。泉
忽問拄杖子話試舉來。與子商量。師擬舉。泉拈火筯
便撼。師豁然大悟。○上堂。高不在絕頂。富不在福嚴。
樂不在天堂。苦不在地獄。良久曰。相識滿天下。知心
能幾人。
<other>彰法泗禪師</other>僧問。如何是佛法大意。師曰。多少人摸
索不著曰。忽然摸著又作麼生。師曰。堪作甚麼。
<other>北禪賢禪師</other>【頌】僧問。如何是佛師曰。匙挑不上。【頌】歲
夜小參曰。年窮歲盡。無可與諸人分歲老僧烹一頭
露地白牛。炊黍米飯煑野菜羹燒榾柮火。大家喫了。
唱村田樂何故。免見倚他門戶傍他墻。剛被時人喚
作郎。便下座。歸方丈至夜深。維那入方丈問訊曰。縣
裏有公人。到勾和尚師曰。作甚麼那。曰道和尚宰牛
不納皮角。師遂將下頭帽擲在地上。那便拾去。師跳
下禪牀攔胷擒住叫曰賊賊。那將帽子覆師頂曰。天
寒且還和尚師呵呵大咲。那便出去。時法昌為侍者。
師顧昌曰這公案作麼生。昌曰。潭州紙貴一狀領過。
<other>日芳上座</other>僧問。如何是函蓋乾坤句。師豎起拄杖。僧
曰。如何是截斷眾流句師橫按拄杖。僧曰。如何是隨
波逐浪句。師擲下拄杖。僧曰。三句外請師道。師便起
去。○師贊開福真曰。清儀瘦兮。可瞻可仰。仰之非親。
妙筆圖兮。可擬可像。像之非真。非親非真秋月盈輪。
有言無味兮的中的既往如在兮覓焉覓當機隱顯
兮⿰糸系𩬊誵訛金烏卓午兮迅風霹靂。
<other>開先暹禪師</other>操行清苦。徧遊師席。以開悟為志。參德
山。見山上堂。顧視大眾曰。師子嚬呻。象王回顧。師忽
有省。入室陳所解。山曰。子作麼生會師回顧曰。後園
驢喫草。山然之。後至雪竇。竇與語。喜其超邁。目曰海
上橫行暹道者。遂命分座四方英衲。敬畏之。他日竇
舉師出世金鵞。師聞潛書二偈于壁而去曰。不是無
心繼祖燈。道慚未廁嶺南能。三更月下離巖竇。眷眷
無言戀碧層。二十餘年四海間。尋師擇友未甞閒。今
朝得到無心地。却被無心趂出山。晚年眾請滋甚。遂
開法開先。以慰道俗之望。
<other>秀州資聖勤禪師</other>上堂。多生覺悟非干衲。一點分明
不在燈。拈拄杖曰。拄杖頭上祖師。燈籠脚下彌勒。須
彌山腰皷細即不問。你作麼生是分明一點你若道
得無邊剎境。總在你眉毛上。你若道不得。作麼生過
得羅剎橋。良久曰。水流千派月。山鎻一谿雲。卓拄杖
<pb n="573"/>
下座。
<other>潭州鹿苑圭禪師</other>上堂。凡有因緣。須曉其宗。若曉其
宗。無是無不是用。則波騰海沸。全真體以運行。體則
鏡淨水沉舉隨緣而會寂。且道兜率天宮幾人行。幾
人坐若向這裏辨得緇素。許你諸人。東西南北。如雲
似[鴳-女+隹]。於此不明。踏破草鞋未有了日在。參。
<other>雲居曉舜禪師（號舜老夫）</other>少年麤猛。忽悟浮幻。投師出家。
乃修細行。【頌】參洞山。一日如武昌行乞。首謁劉公居
士家。士高行為時所敬。意所與奪。莫不從之。師時年
少。不知其飽參。頗易之。士曰。老漢有一問。若相契。即
開疏。如不契。即請還山。遂問古鏡未磨時如何。師曰。
黑似漆。曰磨後如何。師曰。照天照地。士長揖曰。且請
上人還山。拂袖入宅。師懡㦬。即還洞山。山問其故。師
具言其事。山曰。你問我。我與你道。師理前問。山曰。此
去漢陽不遠師進後語。山曰。黃[鴳-女+隹]樓前鸚鵡洲。師於
言下大悟。機鋒不可觸。○上堂。舉夾山道閙市門頭。
識取天子。百草頭上。薦取老僧。雲居即不然婦搖機
軋軋。兒弄口㗻㗻。○上堂。諸方有弄蛇頭。撥虎尾跳
大海。劒刃裏藏身。雲居這裏。寒天熱水洗脚。夜間脫
襪打睡。早朝旋打行纏風吹籬倒。喚人夫劈篾縛起。
<other>杭州佛日契嵩禪師</other>得法于洞山。師夜則頂戴觀音
像。而誦其號必滿十萬。乃寢。以為常。自是世間經書
章句。不學而能。作原教論十萬餘言。明儒釋之道一
貫。以抗宗韓排佛之說。讀之者畏服。後居永安蘭若。
著禪門定祖圖。傳法正宗記。輔教編上進　仁宗皇
帝。覧之加歎。付傳法院編次入藏。下詔褒寵賜號明
教。宰相韓琦。大參歐陽脩皆延見而尊禮之。洎東還。
熙寧四年六月四日。晨興寫偈曰。後夜月初明。吾今
喜獨行。不學大梅老。貪隨鼯鼠聲。至中夜而化。闍維
不壞者五。曰頂。曰耳。曰舌。曰童真。曰數珠。其頂骨出
舍利。紅白晶潔。道俗合諸不壞。葬於故居永安之左。
後住淨慈北磵居簡。甞著五種不壞贊。師有文集二
十卷。目曰鐔津。盛行于世。
<other>洪州太守許式</other>參洞山。得正法眼。一日與泐潭澄。上
藍溥坐次潭問。聞郎中道夜坐連雲石。春栽帶雨松。
當時答洞山甚麼話。公曰。今日放衙早。潭曰。聞答泗
州大聖在揚州出現底是否。公曰。別點茶來。潭曰。名
不虗傳。公曰。和尚早晚回山。潭曰。今日被上藍覰破。
藍便喝。潭曰。須是你始得。公曰。不奈船何。打破戽斗。
<other>育王璉禪師</other>齠齓出家。丱角圓頂。篤志道學。寢食無
廢。一日洗面潑水于地。微有省發。即慕參尋。遠造泐
潭法席投機印可。師事之。十餘年。去遊廬山。掌記于
圓通訥禪師所。皇祐中　仁廟有詔住淨因禪院。召
對化成殿問佛法大意。奏對稱旨賜號大覺禪師。○
上堂。太陽東昇爍破大千之暗諸人若向明中立。猶
是影響相馳。若向暗中立。也是藏頭露影漢。到這裏
作麼生吐露良久曰。逢人祇可三分語。未可全拋一
片心。參。○上堂。世法裏面。迷却多少人。佛法裏面醉
却多少人。祇如不迷不醉。是甚麼人分上事。○上堂
言鋒纔發義海交深。若用徑截一路。各請歸堂。○上
堂。應物現形如水中月。遂拈起拄杖曰。這箇不是物。
即今現形也。且道月在甚麼處良久曰長空有路還
須透潭底無蹤不用。尋擊香臺下座。
<other>承天簡禪師</other>上堂。夫遮那之境界眾妙之玄門知識
說之而莫窮。善財酌之而莫竭。文殊體之而寂寂普
賢證之以重重。若也隨其法性。如雲收碧漢。本無一
物。若也隨其智用。如花開春谷應用無邊雖說遍恒
沙。乃同遵一道。且問諸人。作麼生是一道。良久曰。白
雲斷處見明月黃葉落時聞擣衣。參。
<other>九峯韶禪師</other>上堂。山僧說禪。如蚝蜢吐油。揑著便出。
若不揑著。一點也無。何故。祇為不曾看讀古今因緣
及預先排疊勝妙見知。等候陞堂便磨脣捋觜。將粥
飯氣。熏炙諸人。凡有一問一答。蓋不得已。豈獨山僧
<pb n="574"/>
看他大通智勝如來。默坐十劫。無開口處後因諸天
梵王。及十六王子。再三勸請。方始說之。却不是秘惜。
祇為不敢埋沒諸人。山僧既不埋沒諸人。不得道山
僧會陞座參。
<other>西塔殊禪師</other>上堂。黃梅席上數如麻。句裏呈機事可
嗟直是本來無一物。青天白日被雲遮參。
<other>雲居億禪師</other>上堂。馬祖纔陞堂。雄峯便卷席。春風一
陣來。滿地花狼籍便下座。
<other>令滔首座</other>久參泐潭。潭因問。祖師西來。單傳心。印直
指人心。見性成佛。子作麼生會。師曰。某甲不會。潭曰。
子未出家時。作箇甚麼。師曰牧牛。潭曰。作麼生牧。師
曰。早朝騎出去。晚後復騎歸。潭曰。子大好不會。師於
言下大悟。遂成頌曰。放却牛繩便出家。剃除鬚髮著
袈裟。有人問我西來意。拄杖橫挑囉哩囉。
<other>玉泉承皓禪師</other>參北塔。發明心要。得大自在三昧。製
犢鼻裩書歷代祖師名字。乃曰。文殊普賢較些子。且
書於帶上。故叢林目為皓布裩。元豐間。首眾於谷隱。
有鄉僧亦效之。師見而詬曰。汝具何道理敢以為戲
事耶。嘔血無及耳。尋於鹿門。如所言而逝。【頌】冬至示
眾曰。[晷-人+卜]運推移。布裩赫赤。莫怪不洗無來換替。○自
贊粥稀後。坐牀窄先臥。耳聵愛高聲。眼昬宜字大。
<other>雲居慶禪師</other>僧問。如何是函蓋乾坤句。師曰合。曰如
何是隨波逐浪句。師曰。闊曰如何是截斷眾流句。師
曰。窄。○上堂。道本無為法非延促。一念萬年。千古在
目。月白風恬。山青水綠。法法現前。頭頭具足。祖意教
意。非直非曲。要識廬陵米價會取山前麥熟。以拂子
擊禪牀下座。
<other>國慶順宗禪師</other>上堂。心生則種種法生。心滅則種種
法滅。拈起拄杖曰。此箇是法。那箇是滅底心。若人道
得。許你頂上具眼。其或未然雲暗不知天早晚。雪深
難辨路高低參。
<other>天聖守道禪師</other>上堂。日月繞須彌。人間分晝夜。南閻
浮提人。祇被明暗色空留礙。且道不落明暗一句作
麼生道良久曰。柳色黃金嫩。棃花白雪香。參。○上堂。
不從一地至一地。寂滅性中寧有位。釋迦稽首問然
燈。仁者何名為受記。便下座。（會元十五卷終）
<other>天衣義懷禪師</other>天聖中試經得度謁金鑾善葉縣省。
皆蒙印可。遂由洛。抵龍門。復至都下。欲繼宗風意有
未決。忽遇言法華。拊師背曰。雲門臨濟去。及至姑蘇
禮明覺（雪竇顯也）於翠峯。覺問汝名甚麼。曰義懷覺曰。何
不名懷義。曰當時致得覺曰。誰為汝立名。曰受戒來
十年矣覺曰。汝行脚費却多少草鞋。曰和尚莫瞞人
好。覺曰。我也沒量罪過汝也沒量罪過。你作麼生。師
無語。覺打曰。脫空謾語漢。出去。入室次。覺曰。恁麼也
不得。不恁麼也不得。恁麼不恁麼。總不得師擬議覺
又打出。如是者數四。尋為水頭。因汲水折擔。忽悟作
投機偈曰。一二三四五六七。萬仞峯頭獨足立。驪龍
頷下奪明珠。一言勘破維摩詰。覺聞拊几稱善。後七
坐道場。化行海內。嗣法者甚眾。【頌】上堂。衲僧橫說豎
說。未知有頂門上眼。時有僧問。如何是頂門上眼。師
曰。衣穿瘦骨露。屋破看星眠。○上堂。夫為宗師。須是
驅耕夫之牛。奪饑人之食。遇賤即貴。遇貴即賤。驅耕
夫之牛。令他苗稼豐登。奪饑人之食。令他永絕饑渴。
遇賤即貴。握土成金。遇貴即賤變金成土。老僧亦不
驅耕夫之牛。亦不奪饑人之食。何謂耕夫之牛。我復
何用。饑人之食我復何餐。我也不握土成金也不變
金作土何也。金是金。土是土。玉是玉石是石僧是僧
俗是俗。古今天地。古今日月。古今山河。古今人倫。雖
然如此打破大散關幾箇迷逢達磨。【頌】上堂。鴈過長
空。影沉寒水。鴈無遺蹤之意水無留影之心。若能如
是。方解向異類中行。不用續鳧截[鴳-女+隹]夷嶽盈壑。放行
也百醜千拙。收來也攣攣拳拳。用之。則敢與八大龍
鬪富。不用。都來不直半分錢參。○上堂。靈源絕朕。普
<pb n="575"/>
現色身。法離斷常。有無堪示。所以塵塵不見佛。剎剎
不聞經。要會靈山親授記。晝見日。夜見星良久曰。若
到諸方。不得錯舉。參。○上堂。虗明自照不勞心力。上
士見之。鬼神茶飯。中士得之。狂心頓息更有一人。切
忌道著。○上堂。青蘿夤緣直上寒松之頂。白雲淡泞
出沒太虗之中。何似南山起雲北山下雨若也會得。
甜瓜徹蒂甜若也不會。苦瓠連根苦。室中問僧。無手
人能行拳無舌人解言語忽然無手人打無舌人。無
舌人道箇甚麼。又曰。蜀魄連宵吽。鵽⿰刁鳥終夜啼圓通
門大啟。何事隔雲泥。【頌】師舉金剛經云。若見諸相非
相。即見如來。法眼云若見諸相非相。即不見如來。師
曰。若見諸相非相。眼在甚麼處。此語有兩負門【增收】。
【頌】示眾曰。百骸俱潰散。一物鎮長靈百骸潰散皆歸
士。一物長靈甚處安。（南堂興云）一物長靈甚處安。長空雲
散碧天寬蓮宮佛剎花無數。眨起眉毛子細觀【增收】。
<other>承天宗禪師</other>僧問。如何是般若體。師曰。雲籠碧嶠。曰
如何是般若用。師曰。月在清池。
<other>南明慎禪師</other>僧問。祖意教意是同是別。師曰。水天影
交碧。曰畢竟是同是別。師曰。松竹聲相寒。
<other>君山昇禪師</other>上堂。大方無外。含裹十虗至理不形圓
融三際高超名相。妙體全彰。迥出古今。真機獨露。握
驪珠而鑑物。物物流輝。擲寶劍以揮空空空絕迹。把
定則摩竭掩室。淨名杜詞。放行則拾得搖頭寒山拊
掌。且道是何人境界。拈拄杖卓一下曰瞬目揚眉處
憑君子細看。
<other>洞庭惠金典座</other>依明覺於雪竇。聞舉須彌山話默有
契。一日欲往訊。遇之殿軒。覺問汝名甚麼曰惠金。覺
曰。阿誰惠汝金。曰容少間去方丈。致謝覺曰即今。聻。
曰這裏容和尚不得。
<other>修撰曾會居士</other>幼與明覺同舍。及冠異途。天禧間。公
守池州一日會于景德寺公遂引中庸大學。參以楞
嚴符宗門語句質明覺。覺曰。這箇尚不與教乘合。況
中庸大學耶。學士要徑捷理會此事。乃彈指一下曰。
但恁麼薦取。公於言下領旨。天聖初。公守四明。以書
幣迎師。補雪竇。既至公曰。某近與清長老商量趙州
勘婆子話。未審端的有勘破處也無。覺曰。清長老道
箇甚麼。公曰。又與麼去也。覺曰。清長老且放過一著。
學士還知天下衲僧出這婆子圈䙡不得麼。公曰。這
裏別有箇道處。趙州若不勘破婆子。一生受屈。覺曰。
勘破了也。公大笑。
<other>圓通訥禪師</other>肄業講肆。耆年多下之。會禪者南遊回。
力勉其行。於是徧參荊楚間。迄無所得。至襄州洞山。
留止十年。因讀華嚴論有省後遊廬山道價日起。
<other>法昌遇禪師</other>有大志。自受具遊方。名著叢席。浮山遠
和尚甞指謂人曰。此後學行脚樣子也。參北禪。禪問
近離甚處。師曰福嚴。禪曰。思大鼻孔長多少。師曰。與
和尚當時見底一般。禪曰。汝道我見時長多少。師曰。
和尚大似不曾到福嚴。禪曰。學語之流。又問。來時馬
大師安樂否。師曰。安樂禪曰向汝道甚麼。師曰。教和
尚莫亂統。禪曰。念汝新到。不能打得你。師曰。某甲亦
放和尚。過茶罷。禪問。鄉里甚處。師曰漳州。禪曰。三平
在彼作甚麼。師曰。說禪說道禪曰。年多少。師曰。與露
柱齊年。禪曰。有露柱且從無露柱年多少。師曰。無露
柱一年也不少。禪曰。夜半放烏雞。師留北禪最久。於
是師資敲唱。妙出一時。○晚至西山。睠雙嶺深䆳棲
息三年。始應法昌之請。師在雙嶺受請與英。勝二首
座相別。曰三年聚首。無事不知。檢點將來。不無滲漏。
以拄杖畫一畫曰。這箇即且止。宗門事作麼生。英曰。
須彌安鼻孔。師曰。恁麼則臨崖看滸眼特地一場愁。
英曰。深沙努眼睛。師曰。爭奈聖凡無異路。方便有多
門。英曰。鐵蛇鑽不入。師曰。這般漢。有甚共語處英曰。
自緣根力淺。莫怨太陽春。却畫一畫曰。宗門事且止。
這箇事作麼生。師便掌。英曰。這漳州子。莫無去就。師
<pb n="576"/>
曰。你這般見解。不打更待何時。又打。英曰。也是老僧
招得。上堂。祖師西來。特唱此事祇要時人知有。如貧
子衣珠不從人得。三世諸佛。祇是弄珠底人。十地菩
薩祇是求珠底人。汝等正是竛竮乞丐懷寶迷[邱-丘+(看-目)]。靈
利漢纔聞舉著眨上眉毛。便知落處。若是踏步向前。
不如䇿杖歸山去。長嘯一聲煙霧深。【頌】示眾我要一
箇不會禪底作國師。○上堂。春山青。春水綠。一覺南
柯夢初足。携筇縱步出松門。是處桃英香馥郁。因思
昔日靈雲老。三十年來無處討。如今競愛摘楊華。紅
香滿地無人掃。○上堂。拈起拄杖曰。我若拈起。你便
喚作先照後用我若放下。你便喚作先用後照我若
擲下。你便喚作照用同時。忽然不拈不放。你向甚麼
處卜度。直饒會得倜儻分明若遇臨濟德山。便須腦
門著地。且道伊有甚麼長處。良久曰。曾經大海休誇
水。除却須彌不是山。
<other>廣因要禪師</other>上堂。古者道。祇恐為僧心不了。為僧心
了總輸僧。且如何是諸上座了底心。良久曰。漁翁睡
重深潭濶。白鳥不飛舟自橫。
<other>雲居了元佛印禪師</other>僧問。如何是佛。師曰。木頭雕不
就。曰恁麼則皆是虗妄也。師曰。梵音深遠令人樂聞。
○問如何是諸佛說不到底法師曰。蟻子解尋腥處
走蒼蠅偏向臭邊飛曰學人未曉請師再指。師曰。九
萬里鵬從海出一千年鶴遠天歸。○問大修行人。還
入地獄也無。師曰。在裏許。曰大作業人。還上天堂也
無。師曰。鰕跳不出斗。曰恁麼則鑊湯爐炭吹教滅。劒
樹刀山喝使摧。師曰。自作自受。乃曰。適來禪客。出眾
禮拜各以無量珍寶布施大眾。又於面門上。放大光
明。照耀乾坤。令諸人普得相見。於此明得。可謂十方
諸佛。各坐其前。常為勞生。演說大法。豈假山僧重重
註破如或未然。不免橫身狥物。乃橫按拄杖曰。萬般
草木根苗異一得春風便放花。○師一日與學徒入
室次。適東坡居士到面前。師曰。此間無坐榻。居士來
此作甚麼。士曰。暫借佛印四大為坐榻。師曰。山僧有
一問。居士若道得。即請坐。道不得。即輸腰下玉帶子。
士欣然曰。便請。師曰。居士適來道。暫借山僧四大為
坐榻祇如山僧四大本空。五蘊非有。居士向甚麼處
坐。士不能答。遂留玉帶。師却贈以雲山衲衣。士乃作
偈三首。其一曰。病骨難堪玉帶圍。鈍根仍落箭鋒機。
會當乞食歌姬院。奪得雲山舊衲衣餘不備錄。
<other>智海逸正覺禪師</other>僧問古鏡未磨時如何。師曰。青青
河畔草。曰磨後如何。師曰。[鬱-山+止][鬱-山+止]園中柳。曰磨舉未磨
是同是別。師曰。同別且置。還我鏡來。僧擬議。師便喝。
○上堂。拈拄杖曰。這拄杖。在天也。與日月竝明。在地
也與山河同固。在王侯也以代蒲鞭。在百姓也防身
禦惡在衲僧也。晝橫肩上。渡水穿雲。夜宿旅亭撑門
拄戶。且道在山僧手裏。用作何為。要會麼有時放步
東湖上。與僧遙指遠山青。擊禪牀下座。○上堂。憶得
老僧年七歲時。於村校書處得一法門。超情離見。絕
妙絕玄爰自染神。逾六十載。今日輒出。普告大眾若
欲傳持。宜當諦聽。遂曰。寒原耕種罷。牽犢負薪歸。此
夜一爐火。渾家身上衣。諸禪德逢人不得錯舉。○上
堂。古者道接物利生絕妙。外甥終是不肖。他家自有
兒孫。將來應用恰好。諸禪德。還會麼菜園牆倒晴方
築房店籬穿雨過修。院宇漏時隨分整。兒孫大小盡
風流。○道士問如何是道。師曰。龍吟金鼎虎嘯丹田。
曰如何是道中人。師曰。吐故納新。曰道與道中人相
去多少。師曰。罥[鴳-女+隹]顛崖上。沖天昧米民。
<other>天章楚禪師</other>上堂。皷聲錯落。山色崔嵬。本既不有。甚
處得來。良久曰。高著眼。
<other>蔣山泉禪師</other>僧問。古人說不到處請師說。師曰。夫子
入太廟。曰學人未曉。師曰。春暖柳條青。○聖節上堂。
拈拄杖擊法座一下曰。以此功德。祝延聖壽。便下座。
○上堂。時人欲識南禪路。門前有箇長松樹。脚下分
<pb n="577"/>
明不較多。無奈行人恁麼去。莫恁去。急回顧。樓臺煙
鎻鐘鳴處。○師因雪下上堂。召大眾曰。還有過得此
色者麼。良久曰。文殊笑。普賢瞋。眼裏無筋一世貧。相
逢盡道休官去。林下何。曾見一人。○上堂。快人一言
快馬一鞭。若更眼睛定動未免紙裹麻纏脚下是地。
頭上是天。不信但看八九月。紛紛黃葉滿山川。
<other>慈雲慧禪師</other>上堂。片月浸寒潭。微雲滿空碧。若於達
道人。好箇真消息。還有達道人麼。微雲穿過你髑髏。
片月觸著你鼻孔。珍重。
<other>歸宗通禪師</other>僧問。如何是函蓋乾坤句。師曰。日出東
方夜落西。曰如何是截斷眾流句。師曰。鐵山橫在路。
曰如何是隨波逐浪句。師曰。船子下揚州（人天眼目云。鐵船橫
古路）。○上堂。從無入有易。從有入無難。有無俱盡處。且
莫自顢頇。舉來看。寒山拾得禮豐干。
<other>天宮徽禪師</other>上堂。八萬四千波羅蜜門門門長開。三
千大千微塵諸佛。佛佛說法。不說有。不說無。不說非
有非無。不說亦有亦無。何也。離四句。絕百非。相逢舉
目少人知。昨日霜風漏消息。梅華依舊綴寒枝。
<other>福昌信禪師</other>上堂。召大眾。眾舉頭。師曰。南山風色緊
便下座。
<other>慧林宗本圓照禪師</other>遊方至池陽。謁振宗。宗舉天親
從彌勒內宮而下。無著問云。人間四百年。彼天為一
晝夜。彌勒於一時中。成就五百億天子。證無生法忍。
未審說甚麼法。天親曰。祇說這箇法。如何是這箇法。
師久而開悟。宗一日問師。即心即佛時如何。師曰。殺
人放火。有甚麼難。於是名播寰宇。○僧問。上是天。下
是地。未審中間是甚麼物。師曰。山河大地。曰恁麼則
謝師答話。師曰。大地山河。曰和尚何得瞞人。師曰。却
是老僧罪過。○上堂。頭圓像天。足方似地。古貌稜層。
丈夫意氣。趯倒須彌。踏飜海水。帝釋與龍王無著身
處。乃拈拄杖曰。却來拄杖上回避。咄。任汝神通變化。
究竟須歸這裏。以拄杖卓一下。
<other>法雲圓通秀禪師</other>習圓覺華嚴。妙入精義。因謁鐵佛
懷禪師。懷問曰。座主講甚麼經。師曰。華嚴。曰華嚴以
何為宗。師曰。法界為宗。曰法界以何為宗。師曰。以心
為宗。曰心以何為宗。師無對。懷曰。毫[釐-未+牙]有差。天地懸
隔汝當自看。必有發明。後聞僧舉白兆參報慈情未
生時如何。慈曰隔。師忽大悟。直詣方丈。陳其所證。懷
曰。汝真法器。吾宗異日。在汝行矣。○僧問。不離生死
而得涅槃不出魔界而入佛界。此理如何。師曰。赤土
荼（一作塗）牛嬭。曰謝師答話。師曰。你話頭道甚麼僧擬
議。師便喝。○上堂。看風使帆。正是隨波逐浪。截斷眾
流。未免依前滲漏。量才補職。寧越短長。買帽相頭難
得恰好。直饒上不見天。下不見地。東西不辨。南北不
分。有甚麼用處。任是鈍鋼打就。生鐵鑄成。也須額頭
汗出。總不恁麼。如何商量。良久曰。赤心片片誰知得。
笑殺黃梅石女兒。○上堂。山僧不會巧說。大都應箇
時節。相喚喫椀茶湯。亦無祖師妙訣。禪人若也未相
諳。踏著秤鎚硬似鐵。
<other>慧林若沖覺海禪師</other>上堂。碧落靜無雲。秋空明有月。
長江瑩如練。清風來不歇。林下道人幽。相看情共悅。
諸仁者。適來道箇清風明月。猶是建化門中事。作麼
生是道人分上事。良久曰閒來石上觀流水。欲洗禪
衣未有塵。○上堂。無邊義海。咸歸顧盻之中。萬象形
容。盡入照臨之內。你諸人築著磕著。因甚麼却不知。
良久曰。莫怪山僧太多事。光陰如箭急相催。珍重。
<other>長蘆應夫禪師</other>上堂。召眾曰。江山繞檻。宛如水墨屏
風。殿閣凌空。麗若神僊洞府。森羅萬象。海印交參一
道神光。更無遮障。諸人還會麼。良久曰。寥寥天地間。
獨立望何極參。
<other>佛日智才禪師</other>上堂。城裏喧繁。空山寂靜。然雖如此。
動靜一如。死生不二。四時輪轉。物理湛然。夏不去而
秋自來。風不涼而人自爽。今也古也。不改絲毫誰少
<pb n="578"/>
誰多。身無二用。諸禪德既身無二用。為甚麼龍女現
十八變。君不見。弄潮須是弄潮人。珍重。○上堂。風雨
蕭騷。塞汝耳根。落葉交如。塞汝眼根。香臭叢雜。塞汝
鼻根。冷熱甘甜。塞汝舌根。衣綿溫冷。塞汝身根。顛倒
妄想。塞汝意根。諸禪德。直饒汝飜得轉。也是平地骨
堆。參。○上堂。舉柏樹子話。師曰。趙州庭柏。說與禪客。
黑漆屏風。松欏亮嗝。
<other>天鉢元禪師</other>初遊講肆。頗達宗教。甞燕坐古室。忽聞
空中有告師。學上乘者。無滯於此。驚駭出視。杳無人
跡。翌日客至出寒山集。師一覽之。即慕參玄。至天衣
法席。遇眾請益豁然大悟。衣印可。曰此吾家千里駒
也。○上堂。冬不受寒。夏不受熱。身上衣。口中食應時
應節。既非天然自然盡是人人膏血。諸禪德。山僧恁
麼說話。為是世法。為是佛法。若也擇得分明。萬兩黃
金亦消得。喝一喝。
<other>棲賢遷禪師</other>上堂。是甚麼物。得恁頑頑嚚嚚。𥈅𥈅睍
睍。拊掌呵呵大咲曰。今朝巴鼻。直是黃面瞿曇通身
是口。也分疎不下。久立。
<other>梵言首座</other>示眾。南陽國師道說法有所得。斯則野干
鳴說法無所得。是名師子吼。師曰。國師恁麼道大似
掩耳偷鈴。何故。說有說無盡是野干鳴。諸人要識師
子吼麼。咄。
<other>三祖會禪師</other>僧問。理雖頓悟。事假漸除。除即不問。如
何是頓悟底道理。師曰。言中有響。曰便恁麼又且如
何。師曰。金毛師子。問生也猶如著衫。死也猶如脫袴。
未審意旨如何。師曰。譬如閑。曰為甚麼如此。師曰。因
行不妨掉臂。
<other>澄照慈禪師</other>上堂。若論此事眨上眉毛。早是蹉過那
堪進步向前。更要山僧說破。而今說破了也。還會麼
昨日雨今日晴。
<other>崇德澄禪師（秀州人也）</other>上堂。覿面相呈。更無餘事。若也如
此。豈不俊哉。山僧蓋不得已。曲為諸人。若向衲僧面
前。一點也著不得。諸禪德。且道衲僧面前。說箇甚麼
即德。良久曰。深秋簾幕千家雨。落日樓臺一笛風。
<other>定慧雲禪師</other>僧問。如何是為人一句。師曰。見之不取。
曰學人未曉。師曰。思之千里。
<other>報本存禪師</other>在天衣受請。上堂曰。長江聖壽。見召住
持。進退不遑。且隨緣分。此皆堂頭和尚提耳訓育。終
始獎諭。若據今日正令當行。便好一棒打殺。那堪更
容立在座前。雖然如是。養子方知父慈。
<other>開聖棲禪師</other>開堂垂語曰。選佛場開。人天普會。莫有
久歷覺場罷參禪客。出來相見時有僧出。師曰。作家
作家。僧曰莫著忙。師曰。元來不是作家。僧提起坐具
曰。看看。摩竭陀國。親行此令。師曰。祇今作麼生。僧禮
拜。師曰。龍頭蛇尾。
<other>衡山禮禪師</other>上堂。若論此事。直下難明三賢罔測。十
聖不知。到這裏須高提祖令。橫按鏌鎁。佛尚不在纖
塵何立。直教教彌粉碎。大海焦枯放一線道與諸人
商量。且道商量箇甚麼。良久曰。鹽貴米賤。
<other>雲門侃禪師</other>上堂。塵勞未破。觸境千差。心鑑圓明絲
毫不立。靈光皎皎。獨露現前。今古兩忘。聖凡路絕。到
這裏。始能卷舒自在。應用無虧。出沒往還人間天上。
大眾。雖然如是。忽被人把住。問你道。拄杖子向甚麼
處著。又如何祇對。還有人道得麼。出來道看。眾無對。
乃拍禪牀下座。
<other>太平坦禪師</other>上堂。是法無宗。隨緣建立。聲色動靜。不
昧見聞。舉用千差。如鐘待扣。於此薦得。且隨時著衣
喫飯。若是德山臨濟。更須打草鞋行脚。參。
<other>佛足祥禪師</other>僧問。一色無變異。喚作露地白牛還端
的也無。師曰。頭角生也。曰頭角未生時如何。師曰。不
要犯人苗稼。
<other>明因贇禪師</other>上堂。橫按拄杖曰。若恁麼去。直得天無
二日。國無二王。釋迦老子。飲氣吞聲。一大藏教。如蟲
<pb n="579"/>
蝕木。設使鑽仰不及。正是無孔鐵鎚假饒信手拈來。
也是殘羹餿飯。一時吐却。方有少分相應更乃墮在
空亡。依舊是鬼家活計。更會麼。雨後始知山色翠。事
難方見丈夫心。卓拄杖下座。
<other>侍郎楊傑居士</other>號無為歷參諸名宿。晚從天衣遊。衣
每引老龐機語。令研究深造。後奉祀泰山。一日雞一
鳴。睹日如盤涌。忽大悟。乃別有男不婚。有女不嫁之
偈曰。男大須婚。女長須嫁。討甚閒工夫。更說無生話。
書以寄衣。衣稱善。後會芙蓉。楷禪師。公曰。與師相別
幾年。蓉曰。七年。公曰。學道來。參禪來。蓉曰。不打這皷
笛。公曰。恁麼則空遊山水。百無所能也。蓉曰。別來未
久。善能高鑑。公大笑。公有辭世偈曰。無一可戀。無一
可捨太虗空中。之乎者也。將錯就錯。西方極樂。
<other>慧日堯禪師</other>僧問古者道我有一句。待無舌人解語。
却向汝道。未審意旨如何。師曰。無影樹下好商量。僧
禮拜。師曰。瓦解冰消。
<other>中際遵禪師</other>上堂。八萬四千深法門。門門有路超乾
坤。如何箇箇踏不著。祇為蜈蚣太多脚。不唯多脚亦
多口釘觜鐵舌徒增醜。拈鎚豎拂泥洗泥。揚眉瞬目
籠中雞。要知佛祖不到處。門掩落花春鳥啼。
<other>百丈悟禪師</other>僧問。如何是佛。師曰。問誰。曰特問和尚。
師曰。[鷂-缶+(工/山)]子過新羅。
<other>善權泰禪師</other>上堂。諸佛出世。廣演三乘。達磨西來。密
傳大事。上根之者。言下頓超。中下之流。須當漸次。發
明心地。或一言唱導。或三句敷揚。或善巧應機。遂成
多義。撮其樞要。總是空花。一句窮源。沉埋祖道。敢問
諸人。作麼生是依時及節底句。良久曰。微雲淡河漢。
疎雨滴梧桐參。
<other>崇福基禪師</other>上堂。若於這裏會得。便能入一佛國。坐
一道場。水鳥樹林。共談斯要。樓臺殿閣。同演真乘。續
千聖不盡之燈。照八面無私之𦦨。所以道。在天同天。
在人同人。還有知音者麼。良久曰。水底金烏天上日。
眼中瞳子面前人。
<other>大中隆禪師</other>上堂。法無異法。道無別道。時時逢見釋
迦。處處撞著達磨。放步即交肩開口即齩破。不齩破。
大小大。○上堂。夫欲智拔。先須定動。卓拄杖曰。唵囌
嚕㗭唎娑婆訶。歸堂喫茶。○上堂。平旦寅。曉何人。處
處彌陀佛。家家觀世音。月裏麒麟看北斗。向陽椑子
一邊青。
<other>僉判劉經臣居士</other>少以逸才登仕。版於佛法。未之信。
年三十二。會東林照覺總禪師與語。啟廸之。乃敬服。
因醉心祖道。既而抵京師。謁慧林沖禪師。於僧問雪
竇。如何是諸佛本源。答曰。千峯寒色。語下有省。歲餘
官雒幕。就參韶山杲禪師。將去任。辭韶山。山囑曰。公
如此用心。何愁不悟。爾後或有非常境界無量歡喜。
且急收拾。若收拾得去。便成法器。若收拾不得。則有
不寧之疾成失心之患矣。未幾。復至京師。趨智海。依
正覺逸禪師。請問因緣。海曰。古人道平常心是道。你
十二時中。放光動地。不自覺知。向外馳求。轉疎轉遠。
公益疑不解。一夕入室。海舉傳燈所載。香至國王問
波羅提尊者。何者是佛。尊者曰。見性是佛之語問之。
公不能對。疑甚。遂歸就寢。熟睡至五鼓。覺來方追念
間。見種種異相。表裏通徹。六根震動。天地回旋。如雲
開月現。喜不自勝。忽憶韶山臨別所囑之言姑抑之。
逗明趨智海。悉以所得告。海為證據。且曰。更須用得
始得。公曰。莫要踐履否。海厲聲曰。這箇是甚麼事。却
說踐履。公默契。乃作發明心地頌八首。及著明道諭
儒篇以警世。
<other>清獻公趙抃居士</other>字悅道。年四十餘。擯去聲色。系心
宗教。會佛慧來居衢之南禪。公日親之。慧未甞容措
一詞。後典青州政事之餘。多宴坐。忽大雷震驚。即契
悟。作偈曰。默坐公堂虗隱几。心源不動湛如水。一聲
霹靂頂門開。喚起從前自家底。慧聞笑曰。趙悅道撞
<pb n="580"/>
彩耳。○富鄭公初於宗門未有所趣。公勉之書曰。伏
惟執事。富貴如是之極。道德如是之盛。福壽康寧。如
是之備。退休閒逸。如是之高。其所未甚留意者。如來
一大事因緣而已。能專誠求所證悟。他日為門下賀
也（公年七十有二。以太子少保致仕。作高齋自適）。
<other>法雲善本禪師</other>僧問。寶塔元無縫。如何指示人。師曰。
煙霞為背面。星月繞簷楹。曰如何是塔中人。師曰。竟
日不知清世事。長年占斷白雲鄉。曰向上更有事也
無。師曰。太無厭生。○上堂。上不見天。下不見地。畐塞
虗空。無處回避。為君明破即不中。且向南山看鼈鼻。
擲拄杖下座。
<other>金山善寧禪師</other>上堂。顧視大眾曰。古人道。在眼曰見。
在耳曰聞。在鼻齅香。在舌談論。在身覺觸。在意攀緣。
雖然如是。祇見錐頭利。不見鑿頭方。若是金山即不
然。有眼[覤-儿+丘]不見。有耳聽不聞。有鼻不知香。有舌不談
論。有身不覺觸。有意絕攀緣。一念相應。六根解脫。敢
問諸禪德。且道與前來是同是別。莫有具眼底衲僧。
出來通箇消息。若無。復為諸人重重註破。放開則私
通車馬。揑聚則毫末不存。若是飽戰作家。一任是非
貶剝。
<other>壽州資壽巖禪師</other>僧問。大藏經中還有奇特事也無。
師曰。祇恐汝不信。曰如何即是。師曰。黑底是墨。黃底
是紙。曰謝師答話。師曰。領取鉤頭意。莫認定盤星。○
上堂。乾坤肅靜。海晏河清。風不鳴條。雨不破塊。春生
夏長。秋收冬藏。這箇是世間法。作麼生是佛法。良久
曰。欲得不招無間業。莫謗如來正法輪。
<other>秀州本覺一禪師</other>僧問如何是句中玄。師曰。崑崙騎
象藕絲牽。曰如何是體中玄。師曰。影浸寒潭月在天。
曰如何是玄中玄。師曰。長連牀上帶刀眠。曰向上還
有事也無。師曰。放下著。○上堂。折半列三人人道得
去一拈七亦要商量。正當今日。雲門。道底不要別作
麼生露得箇消息。良久曰。日月易流。
<other>投子顒禪師</other>上堂。巍巍少室。永鎮羣峯。有時雲中捧
出。有時霧⿱卓無蹤。有時突出目前。有口道不得。被人
喚作壁觀胡僧。諸仁者。作麼生免得此過。休休。不如
且持課。良久曰。一元和。二佛陀。三釋迦。自餘是甚椀
躂丘。參。
<other>地藏恩禪師</other>上堂。雨後鳩鳴。山前麥熟。何處牧童兒。
騎牛笑相逐。更把鐵笛橫吹。風前一曲兩曲。參。
<other>靈曜良禪師</other>上堂。不知時分之延促。不知日月之大
小。頭土面。且與麼過。山僧每遇月朔。特地鬪釘家
風。抑揚問答。一場笑具。雖然如是。因風撮土。借水獻
花。有箇葛藤露布。與諸人共相解摘看。驀拈拄杖擊
香臺曰。參堂去。
<other>香山泳禪師</other>上堂。心隨境現。境逐心生。心境兩忘。是
箇甚麼。拈起拄杖曰。且道這箇甚處得來。若道是拄
杖。瞎却汝眼。若道不是拄杖。眼在甚麼處。是與不是。
一時拈却。且騎拄杖出三門去也。遂曳杖下座。
<other>靈泉一禪師</other>上堂。美玉藏頑石。蓮華出淤泥。須知煩
惱處。悟得即菩提。咄。
<other>石佛通禪師</other>僧問。如何是頓教。師曰。月落寒潭。曰如
何是漸教。師曰。雲生碧漢。曰不漸不頓時如何。師曰。
八十老婆不言嫁。
<other>法雲惟白佛國禪師</other>上堂。過去已過去。未來且莫算。
正當現在事。今朝正月半。明月正團圓。打皷普請看。
大眾。看即不無畢此喚甚麼作月。休於天上覓。莫向
水中尋。師有續燈錄三十卷入藏。
<other>僊巖純禪師</other>僧問德山棒。臨濟喝。和尚如何作用。師
曰。老僧今日困。僧便喝。師曰。却是你惺惺。
<other>慈濟聰禪師</other>上堂。終日孜孜相為。恰似牽牛上壁。大
眾。何故如此。貪生逐日區區去。喚不回頭爭奈何。
<other>白兆珪禪師</other>上堂。幸逢嘉會。須采異聞。既遇寶山。莫
令空手。不可他時後日。門扇後壁角頭。自說大話也。
<pb n="581"/>
窮天地。亘古今。即是當人一箇自性於是中間。更無
他物。諸人每日行時行著。臥時臥著。坐時坐著。祇對
語言時。滿口道著。以至揚眉瞬目嗔喜愛憎。寂默遊
戲。未始間斷。因甚麼不肯承當。自家歇去。良由無量
劫來。愛欲情重。生死路長。背覺合塵。自生疑惑。譬如
空中飛鳥。不知空是家鄉。水裏遊魚。忘却水為性命。
何得自抑。却問傍人。大似捧飯稱饑臨河叫渴。諸人
要得休去麼。各請立地。定著精神。一念回光。豁然自
照。何異空中紅日。獨運無私。盤裏明珠。不撥自轉。然
雖如是祇為初機。向上機關未曾踏著。且道作麼生
是向上機關。良久曰。仰面看天不見天。
<other>福嚴初禪師</other>上堂。即性之相。一亘睛空。即相之性。千
波競起。若徹來源。清流無阻。所以舉一念。而塵沙法
門頓顯。拈一毫而無邊剎境齊彰。且道文殊普賢在
甚麼處。下坡不走。快便難逢。便下座。
<other>德山仁繪禪師</other>上堂。至道無難。唯嫌揀擇。但莫憎愛
洞然明白。山僧即不然。至道最難。須是揀擇。若無憎
愛。爭見明白。
<other>香積旻禪師</other>上堂。木馬衝開千騎路。鐵牛透過萬重
關。木馬鐵牛在甚麼處。良久曰。驚起暮天沙上鴈。海
門斜去兩三行。
<other>瑞相來禪師</other>上堂。顧視眾曰。夫為宗匠。隨處提綱。應
機問答。殺活臨時心眼精明。那容妖怪。若也棒頭取
證喝下承當。埋沒宗風。恥他先作。轉身一路。不在疑
遲。一息不來。還同死漢。大眾直饒到這田地。猶是句
語埋藏。未有透脫一路。敢問諸人作麼生是透脫一
路。還有人道得麼。若無。山僧不免與諸人說破。良久
曰。玉離荊楚寒光動。劒出豐城紫氣橫。
<other>真空一禪師</other>上堂。心鏡明。鑑無礙。遂拈起拄杖曰。喚
這箇作拄杖即是礙。不喚作拄杖亦是礙。離此之外。
畢竟如何。要會麼。礙不礙。誰為對。大地山河。廓然粉
碎。
<other>華嚴智明禪師</other>上堂。若論此事。在天則列萬象而齊
現。在地則運四時而發生。在人則出歿卷舒。六根互
用。且道在山僧拄杖頭上。又作麼生。良久卓一下曰。
高也著低也著。
<other>永泰航禪師</other>上堂。龍騰碧漢。變化無方。鳳翥青霄。誰
知蹤跡。可行則行。不出百千三昧。可止則止。寧忘萬
象森羅。所以道取不得。舍不得。不可得中祗麼得。且
道得箇甚麼。良久曰。莫妄想。
<other>壽聖[邱-丘+(看-目)]禪師</other>僧問。祖意教意。拈放一邊。如何得速成
佛去。師曰。有成終不是。是佛亦非真。僧擬議。師叱曰。
話頭道甚麼。
<other>長蘆賾禪師</other>上堂。樓外紫金山色秀。門前甘露水聲
寒。古槐陰下清風裏。試為諸人再指看。拈拄杖曰。還
見麼。擊香桌曰。還聞麼。靠却拄杖曰。眼耳若通隨處
足。水聲山色自悠悠。
<other>夾山齡禪師</other>上堂。良久打一圓相曰。大眾五千餘卷
詮不盡。三世諸佛讚不及。令人却憶賣油翁。狼忙走
下繩牀立。參。
<other>元豐滿禪師</other>上堂。此劒刃上事。須劒刃上漢始得。有
般名利之徒。為人天師。懸羊頭。賣狗肉。壞後進初機。
滅先聖洪範。你等諸人。聞恁麼事。豈不寒心。由是疑
悞眾生墮無間獄。苦哉苦哉。取一期快意。受萬劫餘
殃。有甚麼死急來為釋子。喝曰。聵人徒側耳。便下座。
<other>善勝悟禪師</other>上堂。揚聲止響。不知聲是響根。弄影逃
形。不知形為影本。以法問法。不知法本非法。以心傳
心。不知心本無心。心本無心。知心如幻。了法非法。知
法如夢。心法不實。莫謾追求。夢幻空華。何勞把捉。到
這裏。三世諸佛。一大藏教。祖師言句。天下老和尚路
布葛藤。盡使不著。何故。太平本是將軍致。不許將軍
見太平。
<other>西京招提湛禪師（嘉禾人也）</other>上堂。偏不偏。正不正。那事從
<pb n="582"/>
來難比竝。滿天風雨骨毛寒。何須更入那伽定。卓拄
杖下座。○上堂。六塵不惡。還同正覺。馬上誰家白面
郎。穿花折柳垂巾角。夜來一醉明月樓。呼盧輸却黃
金宅。臂鷹走犬歸不歸。娥眉皓齒嗔無力。此心能有
幾人知。黃頭碧眼非相識。囉囉哩。拍手一下。下座。
<other>淨慈楚明禪師</other>上堂。出門見山水。入門見佛殿。靈光
觸處通。諸人何不薦。若不薦。淨慈今日不著便。○上
堂。若論此事。如散鋪寶貝。亂堆金玉。昧己者自甘窮
困。有眼底信手拈來。所以道。閻浮有大寶。見少得。還
稀。若人將獻我。成佛一餉時。乃拈拄杖曰。如今一時
呈似。普請大眾。高著眼。擲拄杖下座。
<other>雪峯思慧禪師</other>上堂。大道祇在目前。要且目前難睹。
欲識大道真體。今朝三月十五。不勞久立。○上堂。一
切法無差。雲門胡餅趙州茶。黃[鴳-女+隹]樓中吹玉笛。江城
五月落梅花。慚愧太原孚上座。五更聞皷角。天曉弄
琵琶。喝一喝。○上堂。南詢諸友。踏破草鞋。絕學無為。
坐消日月。凡情易脫。聖解難忘。但有纖毫。皆成滲漏。
可中為道。似地擎山。應物現形。如驢[覤-儿+丘]井。總無計較。
途轍已成。若論相應。轉沒交涉。勉諸仁者。莫錯用心。
各自歸堂。更求何事。
<other>資福明禪師</other>上堂。若論此事。譬如伐樹得根。灸病得
穴。若也得根。豈在千枝徧斫。若也得穴。不假六分全
燒。以拄杖卓一下曰。這箇是根。那箇是穴。擲下拄杖
曰。這箇是穴。又喚甚麼作根。咄。是何言歟。
<other>雲峯璿禪師</other>上堂。休去歇去。一念萬年去。寒枯木
去。古廟香爐去。一條白練去。大眾。古人見處。如日暉
空。不著二邊。豈墮陰界。堪嗟後代兒孫。多作一色邊
會。山僧即不然。不休去。不歇去。業識茫茫去。七顛八
倒去。十字街頭。閙浩浩地。聲色裏坐臥去。三家村裏。
盈衢塞路。荊棘裏遊戲去。刀山劒樹。劈腹剜心。鑊湯
爐炭。皮穿骨爛去。如斯舉唱。大似三歲孩兒輥繡毬。
○上堂。瘦竹長松滴翠香。流風疏月度炎涼。不知誰
住原西寺。每日鐘聲送夕陽。○上堂。僧問。如何是西
來意。師曰。築著額頭磕著鼻。曰意旨如何。師曰。驢駝
馬載。曰向上還有事也無。師曰。朝到西天。暮歸東土。
曰謝師答話。師曰。大乘砑郎當。僧退。師乃曰。僧問。西
來意築著額頭磕著鼻。意旨又如何。驢駝并馬載。朝
到西天暮歸唐。大乘恰似砑郎當。何故。沒量大人。被
語脉裏轉却。遂拊掌大笑下座。○僧問。丹霞燒木佛。
院主為甚麼眉鬚墮落。師曰。一人傳虗。萬人傳實。曰
恁麼則不落也。師曰。兩重公案。曰學人未曉。特伸請
益。師曰。筠袁虔吉。頭上插筆。
<other>延慶復禪師</other>上堂。胡來胡現漢來漢現忽然胡漢俱
來時如何祇準。良久曰。落霞與孤鶩齊飛秋水共長
天一色參。
<other>道場顏禪師</other>上堂。世尊按指。海印發光。拈拄杖曰。莫
妄想便下座。
<other>天竺從諫講師</other>具大知見。聲播講席。於止觀。深有所
契。每與禪衲遊。甞以道力扣大通。通一日作書寄之。
師發緘睹黑白二圓相乃悟。答偈曰。黑相白相。擔枷
過狀。了不了兮。無風起浪。若問究竟事如何。洞庭山
在太湖上。
<other>普濟淳禪師</other>上堂。雨過山青。雲開月白。帶雪寒松。搖
風庭柏。山僧恁麼說話。還有祖師意也無。其或未然
良久曰。看看。
<other>尼法海禪師</other>首參法雲秀和尚。後領旨於法真言下。
諸名儒屢挽應世。堅不從。殂日說偈曰霜天雲霧結。
山月冷涵輝。夜接故鄉信。曉行人不知。屆明坐脫。
<other>丞相富弼居士</other>由清獻公警勵之後不舍晝夜。力進
此道聞顒禪師。主投子。法席。冠淮甸。往質所疑會顒
為眾登座。見其顧視。如象王回旋。公微有得。因執弟
子禮趨函丈。命侍者請為入室顒見。即曰。相公已入
來。富弼猶在外。公聞汗流浹背。即大悟。尋以偈寄圓
<pb n="583"/>
照本曰。一見顒公悟入深。夤緣傳得老師心。東南謾
說江山遠。目對靈光與妙音。後奏署顒師證悟號。
<other>尼文照禪師</other>上堂。靈源不動。妙體何依。歷歷孤明。是
誰光彩。若道真如實際。大似好肉剜瘡。更作祖意商
量。正是迷頭認影。老胡四十九年說夢即且止。僧堂
裏憍陳如上座。為你諸人舉覺底還記得麼。良久曰。
惜取眉毛好。
<other>萬年幽禪師</other>上堂。先聖行不到處。凡流恰到。凡流既
到。先聖莫知。到與不到。知與不知。總置一壁。祇如僧
問乾峯。十方薄伽梵。一路涅槃門。未審路頭在甚麼
處。峯以拄杖畫一畫曰。在這裏且道。此老與他先聖。
凡流相去幾何。南山虎齩石羊兒。須向其中識生死。
<other>慧林懷深慈受禪師</other>依淨照於嘉禾資聖。照舉良遂
見麻谷因緣。問曰。如何是良遂知處。師即洞明。出住
資福。屨滿戶外。蔣山佛鑑懃禪師行化至。茶退師引
巡寮。至千人街坊。鑑問。既是千人街坊。為甚麼祗有
一人。師曰。多虗不如少實。鑑曰。恁麼那。師赧然。偶朝
廷以資福為神霄宮。因棄往蔣山。留西庵陳請益。鑑
曰。資福。知是般事便休。師曰。某實未穩。望和尚不外。
鑑舉倩女離魂話反覆窮之。大豁疑礙。呈偈曰。祇是
舊時行履處。等閒舉著便誵訛。夜來一陣狂風起。吹
落桃花知幾多。鑑拊几曰。這箇豈不是活祖師意。○
上堂。雲是何山起。風從甚㵎生。好箇入頭處。官路少
人行。○上堂。不是境。亦非心。喚作佛時也陸沉。箇中
本自無階級。切忌無階級處尋。總不尋。過猶深。打破
雲門飯袋子。方知赤土是黃金。咄。
<other>萬壽璝禪師</other>凡見僧。必問近日如何。僧擬議。即拊其
背曰。不可思議。將示寂。眾集。復曰。不可思議。乃合掌
而終。
<other>天衣哲禪師</other>有以瑞巖喚主人公話問者。師答以偈
曰。瑞巖長喚主人公。突出須彌最上峯。大地掀飜無
覓處。笙歌一曲畵樓中。
<other>智者詮禪師</other>上堂。要扣玄關。須是有節操極慷慨。斬
得釘。截得鐵。硬剝剝地漢始得。若是隈刀避箭碌碌
之徒。看即有分。以拂子擊禪牀下座。
<other>報恩然禪師</other>上堂。學者無事空言。須求妙悟。去妙悟
而事空言。其猶逐臭耳。然雖如是。罕逢穿耳客。多遇
刻舟人。一日謂眾曰。世緣易染。道業難辨。汝等勉之。
語卒而逝。
<other>雪峯演禪師</other>上堂。遣迷求悟。不知迷是悟之鉗鎚。愛
聖憎凡。不知凡是聖之爐鞴。祇如聖凡雙泯。迷悟俱
忘一句作麼生道。半夜彩霞籠玉象。天明峯頂五雲
遮。
<other>衛州王大夫</other>參元豐。於言下知歸。既而回壇山之陽。
縛茅自處者三載。偶歌曰。壇山裏。日何長。青松嶺。白
雲鄉。吟鳥啼猿作道場。散𩬊采薇歌又笑。從教人道
野夫狂。
<other>嶽林真禪師</other>上堂。古人道。秋初夏末。合有責情三十
棒。岳林則不然。靈山會上。世尊拈華。迦葉微笑。正當
恁麼時。好與三十棒。何故如此。太平時節。強起干戈。
教人吹大法螺。擊大法皷。舉步則金蓮𨇾蹀。端居則
寶座巍峩。梵王引之於前香花繚繞。帝釋隨之於後。
龍象駢羅。致令後代兒孫。[逅-口+巿]相倣傚。三三兩兩皆言
出格風標。劫劫波波未肯歸家穩坐。鼓脣搖舌。宛如
鐘磬吹竽。奮臂點胷。何啻稻麻竹葦。更逞遊山翫水。
撥草瞻風。人前說得石點頭。天上飛來花撲地。也好
與三十棒。且道坐夏賞勞如何酬獎。良久曰。萬寶功
成何厚薄。千鈞價重自低昂。
<other>秀州觀音和尚</other>僧問如何是佛。師曰。半夜烏龜火裏
行。曰意作麼生。師曰。虗空無背面。僧禮拜。師便打。
<other>淨慈象禪師</other>上堂。古者道一翳在眼。空華亂墜。拈拄
杖曰。淨慈拈起拄杖。豈不是一翳在眼。百千諸佛。總
在拄杖頭現丈六紫磨金色之身。乘其國土。遊歷十
<pb n="584"/>
方說一切法。度一切眾。豈不是空華亂墜。即今莫有
向拄杖未拈已前。坐斷得麼。出來與淨慈相見。如無。
切忌向空本無花。眼本無翳處著到。乃擲拄杖下座。
<other>靈隱惠淳禪師</other>上堂。吾心似秋月。碧潭清皎潔。乃喝
曰。寒山子話墮了也。諸禪德皎潔無塵。豈中秋之月
可比。虗明絕待。非照世之珠可倫獨露乾坤。光吞萬
象。普天匝地。耀古騰今。且道是箇甚麼。良久曰。此夜
一輪滿。清光何處無。
<other>淨慈月堂道昌禪師</other>上堂。未透祖師關。千難與萬難。
既透祖師關。千難與萬難。未透時難即且置。既透了
因甚麼却難。放下笊籬雖得價。動他柄杓也無端。
<other>徑山照堂了一禪師</other>上堂。參玄之士。觸境遇緣。不能
直下透脫者。蓋為業識深重。情妄膠固。六門未息。一
處不通。點絕純清。含生難到。直須入林不動草。入水
不動波始可順生死流。入人間世。諸人要會麼。以拄
杖畫曰。祇向這裏薦取。
<other>金山了心禪師</other>上堂。佛之一字孰云無。木馬泥牛滿
道途。倚遍欄干春色晚。香風吹斷碧珊瑚。還有同聲
相應。同氣相求者。麼百鳥不來樓閣閉。祇聞夜雨滴
芭蕉。
<other>香嚴如壁禪師</other>上堂。變化密移何太急。剎那念念一
呼吸。八萬四千方便門。且道何門不可入。入不入。曉
來雨打芭蕉濕。殷勤更問箇中人。門外堂堂相對立。
<other>國清妙印禪師</other>上堂。滿口道得底。為甚麼不知有。十
分知有底。為甚麼道不得。且道誵訛在甚麼處。若也
知處。許你照用同時。明闇俱了。其或未然道得。道不
得。知有不知有。南山石大蟲。解作師子吼。
<other>中竺癡禪元妙禪師</other>僧問如何是截斷眾流句。師曰。
佛祖開口無分。曰如何是函蓋乾坤句。師曰。帀地普
天。曰如何是隨波逐浪句。師曰。有時入荒草。有時上
孤峯。
<other>靈巖日禪師</other>上堂。悟無不悟。得無不得。九年面壁空
勞力。三脚驢兒跳上天。泥牛入海無蹤跡。為甚如此。
九九八十一。
<other>玉泉達禪師</other>僧問。如何是一印印空。師曰。萬象收歸
古鑑中。曰如何是一印印水。師曰。秋蟾影落千江裏。
曰如何是一印印泥。師曰。細觀文彩未生時。
<other>光孝深禪師</other>上堂。維摩一默。普賢廣說。歷代聖人。互
呈醜拙。君不見。落花三月子規啼。一聲聲是一點血。
○上堂。風蕭蕭。葉飄飄。雲片片。水茫茫。江干獨立向
誰說。天外飛鴻三兩行。（會元十六卷終）

禪宗正脉卷第八

音釋
𨍏（音鐸）　轢（音洛）　榼（苦閤切酒器也）　鶻（音骨）　茭（古爻切）　鉊（之遙切鎌也）　榼𢶍
（上庵聲下音雜糞也）　肄（音異習也勞也而復漸生也）　寬（莫紅切犯日而見是突前也）　菠
（補波切）　軋（音乙）　㗻（戈和二音）　蚝蜢（上音次下音猛）　鵽⿰刁鳥（音掇刁）　𥈅（音忝）　睍
（音顯）　雒（音洛）　砑（音訝）　赧（難上聲面赤愧）　鞴（音敗）　躞（蘇協切）

<sarticle>禪宗正脉卷第九</sarticle>

<other>南嶽臨濟宗</other>
<other>黃龍慧南禪師</other>【頌】依泐潭澄禪師。分座接物。名振諸
方。偶同雲峯悅禪師遊西山。夜話雲門法道。峯曰。澄
公雖是雲門之後。法道異矣。師詰其所以異。峯曰。雲
門九轉丹砂。點鐵成金。澄公藥汞銀。徒可翫。入煅則
流去。師怒以枕投之。明日峯謝過。又曰。雲門氣宇如
王。甘死語下乎。澄公有法授人。死語也。死語其能活
人乎。即背去。師挽之曰。若如是則誰可汝意。峯曰。石
霜圓。手段出諸方。子宜見之。不可後也。師默記之曰。
悅師翠巖。使我見石霜。於悅何有哉。即造石霜。中途
聞石霜不事事。忽叢林。遂登衡嶽。乃謁福嚴賢。賢命
<pb n="585"/>
掌書記。俄賢卒。郡守以慈明補之。既至。目其貶剝諸
方。件件數為邪解。師為之氣索。遂造其室。明曰。書記
領徒遊方。借使有疑。可坐而商略。師哀懇愈切。明曰。
公學雲門禪。必善其旨。如云放洞山三頓棒。是有喫
棒分。無喫棒分。師曰。有喫棒分。明色莊曰。從朝至暮。
鵲噪鴉鳴。皆應喫棒。明即端坐。受師炷香作禮。明復
問。趙州道。臺山婆子我為汝勘破了也。且那裏是他
勘破婆子處。師汗下不能加答。次日又詣。明詬罵不
已。師曰。罵豈慈悲法施耶。明曰。你作罵會那。師於言
下大悟。作頌曰。傑出叢林是趙州。老婆勘破沒來由。
而今四海清如鏡。行人莫與路為讎。呈慈明。明頷之。
○後開法同安。初受請日。泐潭遣僧來審。師提唱之
語有曰。智海無性。因覺妄而成凡。覺妄元虗。即凡心
而見佛。便爾休去。將謂同安無折合。隨汝顛倒所欲。
南斗七。北斗八。僧歸。舉似澄。澄不懌。自是泐潭舊好
絕矣。○僧問。儂家自有同風事。如何是同風事。師良
久。僧曰。恁麼則起動和尚去也。師曰。靈利人難得。僧
禮拜。○示眾曰。江南之地。春寒秋熱。近日已來。滴水
滴凍。僧問。滴水滴凍時如何。師曰。未是衲僧分上事。
曰如何是衲僧分上事。師曰。滴水滴凍。○上堂。說妙
談玄。乃太平之姦賊。行棒行喝。為亂世之英雄。英雄
姦賊。棒喝玄妙。皆為長物。黃檗門下。總用不著。且道
黃檗門下。尋常用箇什麼。喝一喝。○上堂。撞鐘鐘鳴。
擊皷皷響。大眾殷勤問訊。同安端然合掌。這箇是世
法。那箇是佛法。咄。○上堂。有一人朝看華嚴。暮觀般
若。晝夜精勤。無有暫暇。有一人不參禪。不論義。把箇
破席日裏睡。於是二人同到黃龍。一人有為。一人無
為。安下那一箇即是。良久曰。功德天。黑暗女。有智主
人。二俱不受。○上堂。道遠乎哉。觸事而真。聖遠乎哉。
體之即神。乃拈拄杖曰。道之與聖。總在歸宗拄杖頭
上。汝等諸人。何不識取。若也識得。十方剎土。不行而
至。百千三昧。無作而成。若也未識。有寒暑兮促君壽。
有鬼神兮妬君福。○上堂。舉大珠和尚道。身口意清
淨。是名佛出世。身口意不淨。是名佛滅度。也好箇消
息。古人一期方便。與你諸人討箇入路。既得箇入路。
又須得箇出路。登山須到頂。入海須到底。登山不到
頂。不知宇宙之寬廣。入海不到底。不知滄溟之淺深。
既知寬廣。又知淺深。一踏踏飜四大海。一摑摑倒須
彌山。撒手到家人不識。鵲噪鴉鳴柏樹間。○上堂。千
般說。萬般喻。祇要教君早回去。去何處。良久云。夜來
風起滿庭香。吹落桃花三五樹。【頌】師室中常問僧曰。
人人盡有生緣。上座生緣在何處。正當問答交鋒。却
復伸手曰。我手何似佛手。又問諸方參請宗師所得。
却復垂脚曰。我脚何似驢脚。三十餘年。示此三問。學
者莫有契其旨。脫有酬者。師未甞可否。叢林目之為
黃龍三關。
<other>黃龍晦堂心禪師</other>參雲峯悅禪師。三年無所得。辭去。
悅曰。必往依黃檗南禪師。師至黃檗。四年不大發明。
又辭再上雲峯。會悅謝世。就止石霜。因閱傳燈。至僧
問多福。如何是多福一叢竹。福曰。一莖兩莖斜。曰不
會。福曰。三莖四莖曲。師於此開悟。徹見二師用處。徑
回黃檗。方展坐具。檗曰。子已入吾室矣。師踴躍曰。大
事本來如是。和尚何得教人看話。百計搜尋。檗曰。若
不教你如此究尋。到無心處。自見自肯。即吾埋沒汝
也。○上堂。愚人除境不忘心。智者忘心不除境。不知
心境本如如。觸目遇緣無障礙。遂舉拂子曰。看。拂子
走過西天。却來新羅國裏。知我者。謂我拖泥帶水。不
知我者。贏得一場怪誕。○上堂。大凡窮生死根源。直
須明取自家一片田地。教伊去處分明。然後臨機應
用。不失其宜。祇如鋒鋩未兆已前。都無是箇非箇。瞥
爾[焊-干+恭]動。便有五行金土。相生相剋。胡來漢現。四姓雜
居。各任方隅。是非鋒起。致使玄黃不辨。水乳不分。疾
在膏肓。難為救療。若不當陽曉示。窮子無以知歸。欲
<pb n="586"/>
得大用現前。便乃頓忘諸見。諸見既盡。昏霧不生。大
智洞然。更非他物。珍重。○上堂。若也單明自己。不悟
目前。此人有眼無足。若悟目前。不明自己。此人有足
無眼。據此二人。十二時中。常有一物蘊在胷中。物既
在[(曷-曰)/月]。不安之相。常在目前。既在目前。觸途成滯。作麼
生得平穩去。祖不言乎。執之失度。必入邪路。放之自
然。體無去住。【頌】師室中常舉拳問僧曰。喚作拳頭則
觸。不喚作拳頭則背。喚作甚麼。○上堂。夫玄道者。不
可以設功得。聖智者。不可以有心知。真諦者。不可以
存我會。至功者。不可以營事為。古人一期應病與藥
則不可。若是丈夫漢。出則經濟天下。不出則卷而懷
之。爾若一向聲和響順。我則排斥諸方。爾若示現酒
肆婬坊。我則孤峯獨宿。且道甚處是黃龍為人眼。
<other>東林常總照覺禪師</other>久依黃龍。密授大法決旨。出住
泐潭。次遷東林。皆符讖記。上堂。乾坤大地。常演圓音。
日月星辰。每談實相。飜憶先黃龍道。秋雨淋漓。連宵
徹曙。點點無私。不落別處。復云。滴穿汝眼睛。浸爛汝
鼻孔。東林則不然。終歸大海作波濤。擊禪牀下座。
<other>寶峯克文真淨禪師</other>坐夏大溈。聞僧舉僧問雲門。佛
法如水中月是否。門曰。清波無透路。師乃領解。往見
黃龍。不契。却曰。我有好處。這老漢不識我。遂往香城
見順和尚。順問甚處來。師曰。黃龍來。曰黃龍近日有
何言句。師曰。黃龍近日州府委請黃檗長老。龍垂語
曰。鐘樓上念讚。牀脚下種菜。有人下得語契。便往住
持。勝上座云。猛虎當路坐。龍遂令去住黃檗。順不覺
云。勝首座祇下得一轉語。便得黃檗住。佛法未夢見
在。師於言下大悟。方知黃龍用處。遂回見黃龍。龍問
甚處來。師曰。特來禮拜和尚。龍曰。恰值老僧不在。師
曰。向甚麼處去。龍曰。天台普請。南嶽遊山。師曰。恁麼
則學人得自在去也。龍曰。脚下鞋甚處得來。師曰。廬
山七百五十文唱來。龍曰。何曾得自在。師指鞋曰。何
甞不自在。龍駭之。○僧問。如何是佛。師呵呵大咲。僧
曰。何哂之有。師曰。笑你隨語生解。曰偶然失利。師喝
曰。不得禮拜。僧便歸眾。師復笑曰。隨語生解。○問。江
西佛手驢脚接人。和尚如何接人。師曰。鮎魚上竹竿。
曰全因今日。師曰。烏龜入水。○上堂。佛法兩字。直是
難得人。有底不信自己佛事。唯憑少許古人影響。相
似般若。所知境界。定相法門。動則背覺合塵。黏將去。
脫不得。或學者來。如印印泥。[逅-口+巿]相印授。不唯自誤。亦
乃誤他。洞山門下。無佛法與人。祇有一口劒。凡是來
者。一一斬斷。使伊性命不存。見聞俱泯。却向父母未
生前。與伊相見。見伊纔向前。便為斬斷。然則剛刀雖
利。不斬無罪之人。莫有無罪底麼。也好與三十拄杖。
<other>雲居元祐禪師</other>上堂。月色和雲白。松聲帶露寒。好箇
真消息。憑君子細看。黃龍先師。和身放倒。還有人扶
得起麼。祖禰不了。殃及子孫。擊禪牀下座。○上堂。一
切聲是佛聲。以拂子擊禪牀曰。梵音深遠。令人樂聞。
又曰。一切色是佛色。乃拈起拂子曰。今佛放光明。助
發實相義。已到之者。頂戴奉行。未到之者。應如是知。
應如是信。擊禪牀下座。今諸方三塔。師始創也。
<other>黃檗惟勝禪師</other>居講聚時。偶以扇勒窻櫺有聲。忽憶
教中道。十方俱擊皷。十處一時聞。因大悟。白本講。講
令參問。師徑往黃龍。後因瑞州太守委龍遴選黃檗
主人。龍集眾垂語曰。鐘樓上念讚。牀脚下種菜。若人
道得。乃往住持。師出答曰。猛虎當路坐。龍大悅。遂令
師往。由是諸方宗仰之。○上堂。臨濟喝。德山棒。留與
禪人作模範。歸宗磨。雪峯毬。此箇門庭接上流。若是
黃檗即不然。也無喝。也無棒。亦不推磨。亦不輥毬。前
面是案山。背後是主山。塞却你眼睛。拶破你面門。於
此見得。得不退轉地。盡未來際。不向他求。若見不得。
醍醐上味。飜成毒藥。
<other>祐聖𡨢禪師</other>上堂。此事如醫家驗病方。且雜毒滿腹。
未易攻治。必瞑眩之藥。而後可瘳。就令徇意投之。適
<pb n="587"/>
足狂惑。增其沉痼。求其已病。不亦左乎。法堂前草深。
於心無愧。
<other>開元琦禪師</other>謁翠巖真禪師。問佛法大意。真唾地曰。
這一滴落在什麼處。師捫膺曰。學人今日脾疼。巖解
顏。辭參積翠。歲餘。盡得其道。乘閑侍翠。商確古今。適
大雪。翠指曰。斯可以一致苕帚否。師曰不能。然則天
霽日出。雲物解駁。豈復有哉。知有底人。於一切言句。
如破竹。雖百節。當迎刃而解。詎容聲於擬議乎。一日
翠遣僧逆問老和尚三關語如何。師厲聲曰。你理會
久遠時事作麼。翠聞益奇之。於是名著叢席。翠歿。四
祖演禪師命分座。室中垂語曰。一人有口道不得。姓
字為誰。後傳至東林。總禪師歎曰。琦首座如鐵山萬
仞。卒難逗他語脉。
<other>仰山偉禪師</other>挈囊遊方。至南禪師法席。六遷星序。一
日扣請。尋被喝出。足擬跨門。頓省玄旨。出世仰山。道
風大著。○上堂。大眾會麼。古今事掩不得。日用事藏
不得。既藏掩不得。則日用現前。且問諸人。現前事作
麼生。參。○上堂。道不在聲色。而不離聲色。凡一語一
默。一動一靜。隱顯縱橫。無非佛事。日用現前。古今凝
然。理何差互。
<other>福嚴慈感禪師</other>上堂。古佛心。祇如今。若不會。苦沉吟
秋雨微微。秋風颯颯。乍此乍彼。若為酬答。沙岸蘆華。
青黃交雜。禪者何依。良久曰。劄。
<other>雲蓋智禪師</other>聞法昌遇禪師。韜藏西山。即之。昌問曰。
汝何所來。師曰。大寧。又問三門夜來倒。汝知麼。師愕
然曰不知。昌曰。吳中石佛。大有人不曾得見。師惘然。
即展拜。昌使謁翠巖真禪師。雖久之無省。且不捨寸
陰。及謁黃龍於積翠。始盡所疑。後首眾石霜。遂開法
道吾。徙雲蓋。○上堂。昨日高山看釣魚。步行騎馬失
却驢。有人拾得駱駝去。重賞千金一也無。若向這裏
薦得。不著還草鞋錢。○示眾。不離當處常湛然。覓即
知君不可見。雖然先聖恁麼道。且作箇模子搭却。若
也出不得。祇抱得古人底。若也出得。方有少分相應。
雲蓋則不然。騎駿馬。繞須彌。過山尋蟻跡。能有幾人
知。
<other>報本元禪師</other>上堂。僧問諸佛所說法。種種皆方便。是
否。師曰是。曰為甚麼諸法寂滅相。不可以言宣。師曰。
且莫錯會。僧以坐具一畫。師喝曰。諸法寂滅相。不可
以言宣。今之學者。方見道不可以言宣。便擬絕慮忘
緣。杜塞視聽。如斯見解。未有自在分。諸人還會寂滅
相麼。出門不見一纖毫。滿目白雲與青嶂。
<other>隆慶慶閑禪師</other>謁黃龍於黃檗。龍問甚處來。師曰百
丈。曰幾時離彼。師曰。正月十三。龍曰。脚跟好痛與三
十棒。師曰。非但三十棒。龍喝曰。許多時行脚。無點氣
息。師曰。百千諸佛。亦乃如是。曰汝與麼來。何曾有纖
毫到諸佛境界。師曰。諸佛未必到慶閑境界。龍問。如
何是汝生緣處。師曰。早晨喫白粥。如今又覺飢。問我
手何似佛手。師曰。月下弄琵琶。問我脚何似驢脚。師
曰。鷺鷥立雪非同色。龍嗟咨而視曰。汝剃除鬚𩬊。當
為何事。師曰祇要無事。曰與麼則數聲清磬是非外。
一箇閑人天地間也。師曰。是何言歟。曰靈利衲子。師
曰。也不消得。龍曰。此間有辯上座者。汝著精彩。師曰。
他有甚長處。曰他拊汝背一下。又如何。師曰。作甚麼。
曰他展兩手。師曰。甚處學這虗頭來。龍大笑。師却展
兩手。龍喝之。
<other>三祖宗禪師</other>上堂。明晃晃。活鱍鱍十方世界一毫末。
拋向面前知不知。莫向意根上拈掇。拍一拍。
<other>泐潭英禪師</other>因謁華嚴十明論。乃證宗要。即詣黃檗
南禪師席。檗與語達旦。曰荷擔大法。盡在爾躬厚自
愛。所至議論奪席。晚遊西山。與勝首座棲雙嶺。後開
法石門。久之遷泐潭。○上堂。顧視大眾曰。石門𡾟嶮
鐵關牢。舉目重重萬仞高。無角鐵牛衝得破。毗盧海
內作波濤。且道不涉波濤一句作麼生道。良久曰。一
<pb n="588"/>
句不遑無著問。迄今猶作野盤僧。師因知事紛爭。止
之不可。乃謂眾曰。領眾不肅。正坐無德。吾有愧黃龍。
敘行脚始末曰。吾滅後火化。以骨石藏普同塔。明生
死不離清眾也。言卒而逝。
<other>保寧圓璣禪師</other>上堂。廣尋文義。鏡裏求形。息念觀空。
水中捉月。單傳心印。特地多端。德山臨濟。枉用工夫。
石鞏子湖。飜成特地。若是保寧。總不恁麼。但是隨緣
飲⿰口豕。一切尋常。深遯白雲。甘為無學之者。敢問諸人。
保寧畢竟將何報答四恩三有。良久曰。愁人莫向愁
人說。說與愁人愁殺人。
<other>雲峯道圓禪師</other>依積翠日。宴坐下板。時二僧論野狐
話。一云不昧因果。也未脫得野狐身。一云不落因果。
又何曾墮野狐來。師聞之悚然。因詣積翠庵渡㵎猛
省。述偈曰。不落不昧。僧俗本無忌諱丈夫氣宇如王。
爭受囊藏被蓋。一條楖栗任縱橫。野狐跳入金貓隊。
翠見為助喜。
<other>四祖洪演禪師</other>僧問。如何是心相。師曰。山河大地。曰
如何是心體。師曰。汝喚甚麼作山河大地。
<other>清隱潛庵源禪師</other>上堂。先師初事棲賢湜。泐潭澄。歷
二十年。宗門奇奧。經論玄要。莫不貫穿。及因雲峯指
見慈明。則一字無用。遂設三關語以驗學者。而學者
如葉公[書-曰+(且-二+人)]龍。龍現即怖。
<other>廉泉曇秀禪師</other>僧問。如何是學人轉身處。師曰。掃地
澆花。曰如何是學人親切處。師曰。高枕枕頭。曰總不
恁麼時如何。師曰。鶯啼嶺上。花發巖前。
<other>靈鷲慧覺禪師</other>上堂。大眾。百千三昧。無量妙義。盡在
諸人脚跟下。各請自家回互取。會麼。回互不回互。認
取歸家路。智慧為橋梁。柔和作依怙。居安則慮危。在
樂須知苦。君不見龐居士。黃金拋却如糞土。父子團
圝頭。共說無生語。無生語。仍記取。九夏雪華飛。三冬
汗如雨。
<other>積翠永庵主</other>示眾。山僧住庵來。無禪可說。無法可傳。
亦無差珍異寶。祇收得續火柴頭一箇。留與後人。令
他煙𦦨不絕。火光長明。遂擲下拂子。時有僧就地拈
起吹一吹。師便喝曰。誰知續火柴頭。從這漢邊煙消
火滅去。乃拂袖歸庵。僧吐舌而去。
<other>歸宗芝庵主</other>依黃龍。遂領深旨。有偈曰。未到應須到。
到了令人笑。眉毛本無用。無渠底波俏。未幾。龍引退。
芝陸沉于眾。一日普請罷。書偈曰。茶芽蔍蔌初離焙。
筍角狼忙又吐泥。山舍一年春事辦。得閑誰管板頭
低。由是衲子親之。師不懌。結庵絕頂作偈曰。千峰頂
上一間屋。老僧半間雲半間。昨夜雲隨風雨去。到頭
不似老僧閑。
<other>黃龍死心悟新禪師</other>謁晦堂。堂豎拳問曰。喚作拳頭
則觸。不喚作拳頭則背。汝喚作甚麼。師罔措。經二年。
方領解。然尚談辯。無所抵捂。堂患之。偶與語。至其銳。
堂遽曰。住住。說食豈能飽人。師窘。乃曰。某到此。弓折
箭盡。望和尚慈悲。指箇安樂處。堂曰。一塵飛而翳天。
一芥墮而覆地。安樂處。政忌上座許多骨董。直須死
却無量劫來全心乃可耳。師趨出。一日聞知事捶行
者。而迅雷忽震。即大悟。趨見晦堂。忘納其屨。即自譽
曰。天下人總是參得底禪。某是悟得底。堂笑曰。選佛
得甲科。何可當也。因號死心叟。○僧問。如何是黃龍
接人句。師曰。開口要罵人。曰罵底是接人句。驗人一
句。又作麼生。師曰。但識取罵人。○上堂。清珠下於濁
水。濁水不得不清。念佛投於亂心。亂心不得不佛。佛
既不亂。濁水自清。濁水既清。功歸何所。良久曰。幾度
黑風飜大海。未曾聞著釣舟傾。○室中問僧。月晦之
陰。以五色彩著於暝中。令百千萬人夜視其色。寧有
辯其青黃赤白者麼。僧無語。師代曰。箇箇是盲人。○
師因王正言問。嘗聞三緣和合而生。又聞即死即生。
何故有奪胎而生者。某甚疑之。師曰。如正言作漕使。
隨所住處。即居其位。還疑否。王曰不疑。師曰。復何疑
<pb n="589"/>
也。王於言下領解。
<other>黃龍靈源清禪師</other>印心於晦堂。每謂人曰。今之學者。
未脫生死。病在甚麼處。病在偷心未死耳。然非其罪。
為師者之罪也。如漢高帝紿韓信而殺之。信雖死。其
心果死乎。古之學者。言下脫生死。效在甚麼處。在偷
心已死。然非學者自能爾。實為師者鉗鎚妙密也。如
梁武帝御大殿。見侯景。不動聲氣。而景之心已枯竭
無餘矣。諸方所說。非不美麗。要之。如趙昌[書-曰+(且-二+人)]花。花雖
逼真。而非真花也。○上堂。江月照。松風吹。永夜清宵
更是誰。霧露雲霞遮不得。箇中猶道不如歸。復何歸。
荷葉團團團似鏡。菱角尖尖尖似錐。○上堂。至道無
難。唯嫌揀擇。但莫憎愛。洞然明白。祖師恁麼說話。瞎
却天下人眼。識是非。別緇素底衲僧。到這裏。如何辯
明。未能行到水窮處。難解坐看雲起時。
<other>泐潭草堂清禪師</other>初謁大溈喆禪師。無所得。後謁黃
龍。龍示以風幡話。久而不契。一日龍問。風幡話。子作
麼生會。師曰。迥無入處。乞師方便。龍曰。子見貓兒捕
鼠乎。目睛不瞬。四足踞地。諸根順向。首尾一直。擬無
不中子誠能如是心無異緣。六根自靜。默然而究。萬
無失一也。師從是屏去閑緣。歲餘。豁然契悟。以偈告
龍曰。隨隨隨。昔昔昔。隨隨隨後無人識。夜來明月上
孤峯。元來祇是這箇賊。龍頷之。復告之曰。得道非難。
弘道為難。弘道猶在己。說法為人難。既明之後。在力
行之。大凡宗師說法。一句中具三玄。一玄中具三要。
子入處真實。得坐披衣。向後自看。自然七通八達去。
師復依止七年乃辭。徧訪叢林。○僧問。牛頭未見四
祖時如何。師曰。京三卞四。曰見後如何。師曰。頭土
面。曰畢竟如何。師曰。一場懡㦬。○上堂。色心不異。彼
我無差。豎起拂子曰。若喚作拂子。入地獄如箭。不喚
作拂子。有眼如盲。直饒透脫兩頭。也是黑牛臥死水。
<other>青原信禪師</other>上堂。老僧三十年前。未參禪時。見山是
山。見水是水。及至後來親見知識有箇入處。見山不
是山。見水不是水。而今得箇休歇處。依前見山祇是
山。見水祇是水。大眾。這三般見解。是同是別。有人緇
素得出。許汝親見老僧。
<other>夾山純禪師</other>甞以木。刻作一獸。師子頭。牛足馬身。每
陞堂時。持出示眾曰。喚作師子。又是馬身。喚作馬身。
又是牛足。且道畢竟喚作甚麼。令僧下語。莫有契者。
師示頌曰。軒昂師子首。牛足馬身材。三道如能入。玄
關疊疊開。
<other>雙嶺化禪師</other>上堂。翠竹黃華非外境。白雲明月露全
真。頭頭盡是吾家物。信手拈來不是塵。遂舉拂子曰。
會麼。認著依前還不是。擊禪牀下座。
<other>龜山曉津禪師</other>上堂。田地穩密。過犯彌天。灼然擡脚
不起。神通遊戲。無瘡自傷。特地下脚不得。且道過在
甚麼處。具參學眼底。出來共相理論。要見本分家山。
不支岐路。莫祇管自家點頭。蹉過歲月。他時異日。頂
上一錐。莫言不道。
<other>保福權禪師（漳州人也）</other>性質直而勇於道。乃於晦堂舉拳
處。徹證根源。機辯捷出。黃山谷。初有所入。問晦堂。此
中誰可與語。堂曰。漳州權。師方督役開田。山谷同晦
堂往致問曰。直歲還知露柱生兒麼。師曰。是男是女。
黃擬議。師揮之。堂謂曰。不得無禮。師曰。這木頭。不打
更待何時。黃大笑。○上堂。舉寒山偈曰。吾心似秋月。
碧潭清皎潔。無物堪比倫。教我如何說。老僧即不然。
吾心似燈籠。點火內外紅有物堪比倫。來朝日出東。
傳者以為笑。死心和尚見之。歎曰。權兄提唱若此。誠
不負先師所付囑也。
<other>護國新禪師</other>上堂。三界無法。何處求心。欲知護國當
陽句。且看門前竹一林。
<other>黃龍明禪師</other>一日上堂。眾纔集。師乃曰。不可更開眼
說夢去也。便下座。
<other>道吾圓禪師</other>上堂。不是心。不是佛。不是物。古人恁麼
<pb n="590"/>
道。譬如管中窺豹。但見一斑。設或入林不動草。入水
不動波。亦如騎馬向冰凌上行。若是射鵰手。何不向
蛇頭上揩痒。具正眼者。試辨看。良久曰。鴛鴦繡出自
金針。
<other>太史黃庭堅居士</other>以般若夙習。雖膴仕。澹如也。出入
宗門。未有所向。好作艶詞。甞謁圓通秀禪師。秀呵曰。
大丈夫翰墨之妙。甘施於此乎。秀方戒李伯時[書-曰+(且-二+人)]馬
事。公誚之曰。無乃復置我於馬腹中耶。秀曰。汝以艶
語。動天下人婬心。不止馬腹中。正恐生泥犂耳。公悚
然悔謝。由是絕筆。惟孳孳於道。著發願文。痛戒酒色。
但朝粥午飯而已。【頌】往依晦堂。乞指徑捷處。堂曰。祇
如仲尼道。二三子。以我為隱乎。吾無隱乎爾者。太史
居常如何理論。公擬對。堂曰。不是不是。公迷悶不已。
一日侍堂山行次。時巖桂盛放。堂曰。聞木犀華香麼。
公曰聞。堂曰。吾無隱乎爾。公釋然。即拜之曰。和尚得
恁麼。老婆心切。堂笑曰。祇要公到家耳。○謁死心新
禪師。隨眾入室。心見張目。問曰。新長老。死學士。死燒
作兩堆。向甚麼處相見。公無語。心約出曰。晦堂處
參得底。使未著在後。左官黔南。道力愈勝。於無思念
中。頓明死心所問。報以書曰。往年甞蒙苦苦提撕。長
如醉夢。依稀在光影中。蓋疑情不盡。命根不斷。故望
崖而退耳。謫官在黔南道中。晝臥覺來。忽爾尋思。被
天下老和尚謾了多少。唯有死心道人不肯。乃是第
一相為也。不勝萬幸。
<other>觀文王韶居士</other>出刺洪州。乃延晦堂問道。默有所契。
因述投機頌曰。晝曾忘食夜忘眠。捧得驪珠欲上天。
却向自身都放下。四稜塌地恰團圓。呈堂。堂深肻之。
<other>秘書吳恂居士</other>居晦堂。入室次。堂謂曰。平生學解記
憶多聞即不問你。父母未生已前道將一句來。公擬
議。堂以拂子擊之。即領深旨。
<other>泐潭乾禪師</other>上堂。靈光洞耀。迥脫根塵。體露真常。不
拘文字。心性無染。本自圓成。但離妄緣。即如如佛。古
人恁麼道。殊不知是箇坑穽。貼肉汗衫脫不去。過不
得。直須是師子兒。壁立千仞。方能勦絕去。然雖如是。
也是布袋裏老鴉。拍禪牀下座。
<other>開先瑛禪師</other>上堂。登山須到頂。入海須到底。學道須
到佛祖道不得處。若不如是。盡是依草附木底精靈。
喫野狐涕唾底鬼子。華嚴恁麼道。譬如良藥。然則苦
口。且要治疾。阿㖿㖿。
<other>象田梵卿禪師</other>嘉興人。僧問。大悲菩薩。用許多手眼
作甚麼。師曰。富嫌千口少。曰畢竟如何是正眼。師曰。
從來共住不知名。○上堂。春已暮。落華紛紛下紅雨。
南北行人歸不歸。千林萬林鳴杜宇。我無家兮何處
歸。十方剎土奚相依。老夫有箇真消息。昨夜三更月
在池。
<other>襃親瑞禪師</other>初參黃龍南禪師。龍問。汝為人事來。為
佛法來。師曰。為佛法來。龍曰。若為佛法來。即今便分
付。遂打一拂子。師曰。和尚也不得惱亂人。龍即器之。
後依照覺。深悟玄奧。○上堂。有佛世界。以一塵一毛
而作佛事。令見一法者。而具足一切法。故權為架閣。
有佛化內。以忘言寂默為大佛事。使其學者。離一切
相。即名諸佛故。好與三下火抄。有佛土中。以黃花翠
竹而為佛事。令覩相者。見色即空故。且付與彌勒。有
佛寶剎。以法空為座。而示佛事。俾其行人。不著佛求
故。勘破了勾下。有佛道場。以四事供養而成佛事。使
知足者。斷異念故。可與下載。有佛妙域。以一切語言
三昧作其佛事。令隨機入者。不捨動靜故。為渠裝載
大眾。且道。於中還有優劣也無。良久曰。到者須知是
作家。參。
<other>慧力昌禪師</other>上堂。佛法根源。非正信妙智不能悟入。
祖師關鍵。非大悲重願何以開通。具信智則權實雙
行。如金在鑛。全悲願。則善惡可辨。似月離雲。大眾。祇
如父母未生時。許多譬喻。向甚麼處吐露。良久曰。十
<pb n="591"/>
語九中。不如一默。
<other>慧圓上座</other>遊廬山。至東林。每以己事請問。朋輩見其
貌陋。舉止乖疎。皆戲侮之。一日行殿庭中。忽足顛而
仆。了然開悟。作偈俾行者書于壁曰。這一交。這一交。
萬兩黃金也合消。頭上笠。腰下包。清風明月杖頭挑
即日離東林。眾傳至照覺。覺大喜曰。衲子參究若此。
善不可加。令人迹其所往。竟無知者（大慧武庫。謂證悟顒語。非也）。
<other>內翰蘇軾居士</other>因宿東林。與照覺論無情話有省。黎
明獻偈曰。谿聲便是廣長舌。山色豈非清淨身。夜來
八萬四千偈。他日如何舉似人。
<other>兜率從悅禪師</other>初首眾於道吾。領數衲謁雲蓋智和
尚。智與語未數句。盡知所蘊。乃笑曰。觀首座氣質不
凡。奈何出言吐氣如醉人耶師面熱汗下。曰願和尚
不恡慈悲。智復與語。錐劄之。師茫然。遂求入室。智曰。
曾見法昌遇和尚否。師曰。曾看他語錄。自了可也。不
願見之。智曰。曾見洞山文和尚否。師曰。關西子沒頭
腦。拖一條布裙作尿臭氣。有甚長處。智曰。你但向尿
臭氣處參取。師依教即謁洞山。深領奧旨。復謁智。智
曰。見關西子後。大事如何。師曰。若不得和尚指示。洎
乎蹉却一生。遂禮謝。師復謁真淨。後出世鹿苑。有清
素者。久參慈明。寓居一室。未始與人交。師因食蜜漬
茘枝。偶素過門。師呼曰。此老人鄉果也。可同食之。素
曰。自先師亡後。不得此食久矣。師曰。先師為誰。素曰。
慈明也。某忝侍十三年耳。師乃疑駭曰。十三年堪任
執侍之役。非得其道而何。遂饋以餘果。稍稍親之。素
問。師所見者何人。曰洞山文。素曰。洞見何人。師曰。黃
龍南。素曰。南匾頭見先師不久。法道大振如此。師益
疑駭。遂袖香詣素作禮。素起避之。曰吾以福薄。先師
授記。不許為人。師益恭。素乃曰。憐子之誠。違先師之
記。子平生所得。試語我。師具通所見。素曰。可以入佛。
而不能入魔。師曰。何謂也。素曰。豈不見古人道。末後
一句。始到牢關。如是累月。素乃印可。仍戒之曰。文示
子者。皆正知正見。然子離文太早。不能盡其妙。吾今
為子點破。使子受用。得大自在。他日切勿嗣吾也。師
後嗣真淨。○僧問。提兵統將。須憑帝主虎符。領眾匡
徒。密佩祖師心印。如何是祖師心印。師曰。滿口道不
得。曰祇這箇。別更有。師曰。莫將支遁[鴳-女+隹]。喚作右軍鵞。
○問。如何是兜率境。師曰。一水挼藍色。千峯削玉青。
曰。如何是境中人。師曰。七凹八凸無人見。百首千頭
祇自知。○上堂。夜夜抱佛眠。朝朝還共起。起坐鎮相
隨。語默同居止。欲識佛去處。祇這語聲是。諸禪德。大
小傅大士。祇會抱橋柱澡洗。把纜放船。印板打將來。
模子裏脫將去。豈知道。本色衲僧。塞除佛祖窟。打破
玄妙關。跳出斷常坑。不依清淨界。都無一物。獨奮雙
拳。海上橫行。建家立國。有一般漢。也要向百尺竿頭。
凝然獨坐。洎乎飜身之際。捨命不得。豈不見雲門大
師道。知是般事。拈向一邊。直得擺動精神。著些筋骨。
向混沌未判已前薦得。猶是鈍漢。那堪更於他人舌
頭上。咂啖滋味。終無了日。諸禪客要會麼。剔起眉毛
有甚難。分明不見一毫端。風吹碧落浮雲盡。月上青
山玉一團。喝一喝。下座。【頌】室中設三語以驗學者。一
曰。撥草瞻風。祇圖見性。即今上人性。在甚麼處。二曰。
識得自性。方脫生死。眼光落地時。作麼生脫。三曰。脫
得生死。便知去處。四大分離。向甚麼處去（洞山文郎寶峰真淨）。
<other>法雲佛照杲禪師</other>謁圓通璣禪師。入室次。璣舉僧問
投子。大死底人。却活時如何。子曰。不許夜行。投明須
到。意作麼生。師曰。恩大難酬。璣大喜。遂命首眾。至晚
為眾秉拂。機遲而訥。眾笑之。師有𧹞色。次日於僧堂
點茶。因觸茶瓢墜地。見瓢跳。乃得應機三昧。後依真
淨。因讀祖偈曰。心同虗空界。示等虗空法。證得虗空
時。無是無非法。豁然大悟。每謂人曰。我於紹聖三年。
十一月二十一日。悟得方寸禪。○上堂。西來祖意。教
外別傳。非大根器。不能證入。其證入者。不被文字語
<pb n="592"/>
言所轉。聲色是非所迷。亦無雲門臨濟之殊。趙州德
山之異。所以唱道。須明有語中無語。無語中有語。若
向這裏薦得。可謂終日著衣。未甞挂一縷絲。終日喫
飯。未甞齩一粒米。直是訶佛罵祖。有甚麼過。雖然如
是。欲得不招無間業。莫謗如來正法輪。喝一喝下座。
○上堂。拈拄杖曰。歸宗會斬蛇。禾山解打皷。萬象與
森羅。皆從這裏去。擲下拄杖曰。歸堂喫茶。【頌】師以力
參深到。語不入時。每示眾。常舉老僧熈寧八年。文帳
在鳳翔府。供申當年崩了華山四十里。壓倒八十村
人家。汝輩後生。茄子瓠子。幾時知得。或問曰。寶華王
座上。因甚麼一向世諦。師曰。癡人。佛性豈有二種耶。
<other>泐潭湛堂準禪師</other>初謁真淨。淨問。近離甚處。師曰大
仰。淨曰。夏在甚處。師曰大溈。淨曰。甚處人。師曰。興元
府。淨展手曰。我手何似佛手。師罔措。淨曰。適來祇對。
一一靈明。一一天真。及乎道箇我手何似佛手。便成
窒礙。且道病在甚處。師曰。某甲不會。淨曰。一切現成。
更教誰會。師當下釋然。服勤十載。所往必隨。紹聖三
年。真淨移石門。眾益盛。凡衲僧扣問。但瞑目危坐。無
所示。見來學。則往治蔬圃。率以為常。師謂同行恭上
座曰。老漢無意於法道乎。一日舉杖決渠水濺衣。忽
大悟。淨詬曰。此乃敢爾䖃苴耶。自此迹愈晦而名益。
著。○師自浙。回泐潭。謁深禪師。尋命分座。聞有悟侍
者。見所擲㸑餘有省。詣方丈通所悟。深喝出。因喪志。
自縊於延壽堂廁後。出沒無時。眾憚之。師聞。半夜特
往登溷。方脫衣。悟即提淨水至。師曰。待我脫衣。脫罷。
悟復到。未幾。悟供籌子。師滌淨已。召接淨桶去。悟纔
接。師執其手問曰。汝是悟侍者那。悟曰諾。師曰。是當
時在知客寮。見掉火柴頭有箇悟處底麼。參禪學道。
祇要知箇本命元辰下落處。汝剗地作此去就。汝在
藏殿。移首座鞋。豈不是汝當時悟得底。又在知客寮。
移他枕子。豈不是汝當時悟得底。汝每夜在此提水
度籌。豈不是汝當時悟得底。因甚麼不知下落。却在
這裏惱亂大眾。師猛推之。索然如倒壘甓。由是無復
見者。
<other>淨覺本禪師</other>僧問。同聲相應時如何。師曰。鵓鳩樹上
啼。曰同氣相求時如何。師曰。猛虎巖前嘯。
<other>報慈英禪師</other>上堂。與麼上來。猛虎出林。與麼下來。驚
蛇入草。不上不下。日輪杲杲。喝一喝曰。瀟湘江水碧
溶溶。出門便是長安道。
<other>寶華鑑禪師</other>上堂。參禪別無奇特。祇要當人命根斷。
疑情脫。千眼頓開。如大洋海底。輥一輪赫日。上昇天
門。照破四天之下。萬別千差。一時明了。便能握金剛
王寶劍。七縱八橫。受用自在。豈不快哉。其或見諦不
真。影像彷彿。尋言逐句。受人指呼。驢年得快活去。不
如屏息塵緣。豎起脊梁骨。著些精彩。究教七穿八穴。
百了千當。向水邊林下。長養聖胎。亦不枉受人天供
養。然雖如是。臥雲門下。有箇鐵門限。更須猛著氣力。
跳過始得。擬議之間。墮坑落壍。以拂子掣禪牀。下座。
<other>九峯廣禪師</other>謁雲蓋智和尚。乃問。興化打克賓。意旨
如何。智下禪牀展兩手吐舌示之。師打一坐具。智曰。
此是風力所轉。又問石霜琳禪師。琳曰。你意作麼生。
師亦打一坐具。琳曰。好一坐具。祇是不知落處。又問
真淨。淨曰。你意作麼生。師復打一坐具。淨曰。他打你
也打。師於言下大悟。後住九峯。衲子宗仰。
<other>黃檗全禪師</other>上堂。以拂子擊禪牀曰。一槌打透無盡
藏。一切珍寶吾家有。拈來普濟貧乏人。免使波吒路
邊走。遂喝曰。誰是貧乏者。
<other>清涼慧洪覺範禪師</other>從宣秘講成實唯識論。逾四年。
棄謁真淨於歸宗。淨遷石門。師隨至。淨患其深聞之
弊。每舉玄沙未徹之語。發其疑。凡有所對。淨曰。你又
說道理耶。一日頓脫所疑。述偈曰。靈雲一見不再見。
紅白枝枝不著花。尀耐釣魚船上客。却來平地摝魚
鰕。淨見為助喜。○後住清涼。示眾。舉首楞嚴。如來語
<pb n="593"/>
阿難曰。汝應齅此爐中栴檀。此香若復然於一銖。室
羅筏城。四十里內。同時聞氣。於意云何。此香為復生
旃檀木。生於汝鼻。為生於空。阿難。若復此香。生於汝
鼻。稱鼻所生。當從鼻出。鼻非旃檀。云何鼻中有旃檀
氣。稱汝聞香。當於鼻入。鼻中出香。說聞非義。若生於
空。空性常恒。香應常在。何藉罏中爇此枯木。若生於
木。則此香質。因爇成煙。若鼻得聞。合蒙煙氣。其煙騰
空。未及遙遠。四十里內。云何已聞。是故當知。香鼻與
聞。俱無處所。即齅與香。二處虗妄。本非因緣。非自然
性。師曰。入此鼻觀。親證無生。又大智度論問曰。聞者
云何聞。用耳根聞耶。用耳識聞耶。用意識聞耶。若耳
根聞。耳根無覺識知。故不能聞。若耳識聞。耳識一念
故。不能分別。不應聞。若意識聞。意識亦不能聞。何以
故。先五識。識五塵。然後意識識。意識不能識現在五
塵。唯識。過去未來五塵。若意識能識現在五塵者。盲
聾人亦應識聲也。何以故。意識不破故。師曰。究此聞
塵。則合本妙。既證無生。又合本妙。畢竟是何境界。良
久曰。白猨已叫千巖晚。碧縷初橫萬字鑪。○崇寧二
年。會無盡居士張公於峽之善谿。張甞自謂得龍安
悅禪師末後句。叢林畏與語。因夜話及之。曰可惜雲
庵不知此事。師問僧以。張曰。商英頃自金陵酒官。移
知豫章。過歸宗。見之。欲為點破。方敘悅末後句。未卒。
此老大怒罵曰。此吐血禿丁。脫空妄語。不得信。既見
其盛怒。更不欲敘之。師笑曰。相公但識龍安口傳末
後句。而真藥現前。不能辯也。張大驚起。執師手曰。老
師真有此意耶。曰疑則別參。乃取家藏雲庵頂相。展
拜贊之。書以授師。其詞曰。雲庵綱宗。能用能照。天皷
希聲。不落凡調。冷面嚴眸。神光獨耀。孰傳其真。覿面
為肖。前悅後洪。如融如肇。大慧處眾日。甞親依之。每
歎其妙悟辯慧。
<other>超化靜禪師</other>上堂。聲前認得。已涉廉纖。句下承當。猶
為鈍漢。電光石火。尚在遲疑。點著不來。橫屍萬里。良
久云。有甚用處。咄。
<other>石頭懷志庵主</other>肆講十二年。宿學敬慕。甞欲會通諸
宗。正一代時教。有禪者問曰。杜順乃賢首宗祖師也。
談法身。則曰。懷州牛喫禾。益州馬腹脹。此偈合歸天
台何義耶。師無對。即出遊方。晚至洞山。謁真淨。問古
人一喝不作一喝用。意旨如何。淨叱之。師趨出。淨笑
呼曰。浙子。齋後遊山好。師忽領悟。久之辭去。淨曰。子
所造雖逸格。惜緣不勝耳。因識其意。自是諸方力命
出世。師却之。庵居二十年。不與世接。士夫踵門。略不
顧。有偈曰。萬機休罷付癡憨。蹤跡時容野鹿參。不脫
麻衣拳作枕。幾生夢在綠蘿庵。或問住山多年。有何
旨趣。師曰。山中住。獨掩柴門無別趣。三箇柴頭品字
煨。不用援毫文彩露。
<other>雙谿印首座</other>一日偶書曰。折脚鐺兒謾自煨。飯餘長
是坐堆堆。一從近日生涯拙。百鳥衘華去不來。又以
觸衣碎甚。作偈曰。不挂寸絲方免寒。何須特地裊長
竿。而今落落零零也。七佛之名甚處安。
（會元十七卷終）
<other>羅漢南禪師</other>上堂。禪不禪。道不道。三寸舌頭胡亂掃。
昨夜日輪飄桂花。今朝月窟生芝草。阿呵呵。萬兩黃
金無處討。一句絕思量。諸法不相到。
<other>慈雲彥隆禪師</other>上堂。舉玄沙示眾曰。盡大地都來是
一顆明珠。時有僧問。既是一顆明珠。學人為甚不識。
沙曰。全體是珠。更教誰識。曰雖然全體是。爭奈學人
不識。沙曰。問取你眼。師曰。諸禪德。這箇公案。喚作嚼
飯餧小兒。把手更與杖。還會麼。若未會。須是扣己而
參。直要真實。不得信口掠虗。徒自虗生浪死。
<other>大溈祖瑃禪師</other>上堂。道無定亂。法離見知。言句相投。
都無定義。自古龍門無宿客。至今鳥道絕行蹤。欲會
箇中端的意。火裏蝍蟟吞大蟲。咄。○上堂。雨下堦頭
濕。晴乾水不流。鳥巢滄海底。魚躍石山頭。眾中大有
<pb n="594"/>
商量。前頭兩句是平實語。後頭兩句是格外談。若如
是會。祇見石磊磊。不見玉落落。若見玉落落。方知道
寬廓。咦。
<other>福嚴演禪師</other>僧問。如何是佛。師當面便唾。
<other>昭覺白禪師</other>上堂。寒便向火。熱即搖扇。饑時喫飯。困
來打眠。所以趙州庭前柏。香嚴嶺後松。栽來無別用。
祇要引清風。且道畢竟事作麼生。甲子乙丑海中金。
丙寅丁卯鑪中火。
<other>薦福道英禪師</other>上堂。據道而論。語也不得。默也不得。
直饒語默兩忘。亦沒交涉。何故。句中無路。意在句中。
無意無不意。非計較之所及。若是劈頭點一點。頂門
豁然眼開者。於此却有疾速分。若低頭向意根下尋
思。卒摸索不著。是知萬法無根。欲窮者錯。一源絕迹。
欲返者迷。看他古佛光明。先德風彩。一一從無欲無
依中發現。或時孤峻峭拔。竟不可搆。或時含融混會。
了無所睹。終不樁定一處。亦不繫係兩頭。無是無不
是。無非無不非。得亦無所得。失亦無所失。不曾隔越
纖毫。不曾移易絲髮。明明古路。不屬玄微。覿面擎來。
瞥然便過。不居正位。豈落邪途。不蹈大方。那趨小徑。
騰騰兀兀。何住何為。回首不逢。觸目無對。一念普觀。
廓然空寂。此之宗要。千聖不傳。直下了知。當處超越。
是知赤灑灑處。恁麼即易。明歷歷處。恁麼還難。不用
沾黏點染。直須剝脫屏除。若是本分手脚。放去無收
不來底。一一放光現瑞。一一削跡絕蹤。機上了不停。
語中無可露。徹底攪不渾。通身撲不碎。且道畢竟是
箇甚麼。得恁麼靈通。得恁麼奇特。得恁麼堅確。諸仁
者。休要識渠面孔。不用安渠名字。亦莫覓渠所在。何
故。渠無所在。渠無名字。渠無面孔。纔起一念追求如
微塵許。便隔十生五生。更擬管帶思惟。益見紛紛叢
雜。不如長時放教自由自在。要發便發。要住便住。即
天然非天然。即如如非如如。即湛寂非湛寂。即敗壞
非敗壞。無生戀。無死畏。無佛求。無魔怖。不與菩提會。
不與煩惱俱。不受一法。不嫌一法。無在無不在。非離
非不離。若能如是見得。釋迦自釋迦。達磨自達磨。干
我甚麼椀。恁麼說話。衲僧門下。推勘將來。布裙芒靸。
不免撩他些些泥水。豈況汝等諸人。更道這箇是平
實語句。這箇是差別門庭。這箇是關捩巴鼻。這箇是
道眼根塵。[逅-口+巿]相教習。如七家村裏。傳口令相似。有甚
交涉。無事珍重。
<other>尊勝朋講師</other>多歷教肆。甞疏楞嚴維摩等經。學者宗
之。每疑祖師直指之道。故多與禪衲遊。一日謁開元。
跡未及閫。心忽領悟。元出遂問。座主來作甚麼。師曰。
不敢貴耳賤目。元曰。老老大大何必如是。師曰。自是
者不長。元曰。朝看華嚴。夜讀般若則不問。如何是當
今一句。師曰。日輪正當午。元曰。閑言語。更道來。師曰。
平生仗忠信。今日任風波。然雖如是。祇如和尚恁麼。
道有甚交涉。須要新戒草鞋穿。元曰。這裏且放你過。
忽遇達磨問你作麼生道。師便喝。元曰。這座主今日
見老僧。氣衝牛斗。師曰。再犯不容。元拊掌大笑。
<other>慧日明禪師</other>上堂。不用求心。唯須息見。三祖大師。雖
然回避金鉤。殊不知已吞紅線。慧日又且不然。不用
求真并息見。倒騎牛兮入佛殿。牧笛一聲天地寬。稽
首瞿曇真箇黃面。
<other>道場如禪師</other>參雲蓋。悟汾陽十智同真話。尋常多說
十智同真。故叢林號為如十同也。水庵圓極皆依之。
圓極甞贊之曰。生鐵面皮難凑泊。等閑舉步動乾坤。
戲拈十智同真話。不負黃龍嫡骨孫。
<other>寶壽樂禪師</other>上堂。諸佛不真實。說法度羣生。菩薩有
智慧。見性不分明。白雲無心意。灑為世間雨。大地不
含情。能長諸草木。若也會得。猶存知解。若也不會。墮
在無記。去此二途。如何即是。海闊難藏月。山深分外
寒。
<other>廣慧杲禪師</other>上堂。佛為無心悟。心因有佛迷。佛心清
<pb n="595"/>
淨處。雲外野猿啼。
<other>永安正禪師</other>上堂。天人羣生類。皆承此恩力。大眾。有
一人道。我不承佛恩力。不居三界。不屬五行。祖師不
敢定當。先佛不敢安名。你且道是箇甚麼人。良久曰。
倚石巖前燒鐵鉢。就松枝上挂銅缾。
<other>光孝爽禪師</other>上堂。今朝六月旦。一年已過半。奉報參
玄人。識取孃生面。孃生面。薦不薦。鷺鷥飛入碧波中。
抖擻一團銀繡線。
<other>法輪添禪師</other>上堂。喝一喝曰。師子哮吼。又喝一喝曰。
象王嚬呻。又喝一喝曰。狂狗趂塊。又喝一喝曰。鰕跳
不出斗。乃曰。此四喝。有一喝堪與祖佛為師。明眼衲
僧。試請揀看。若揀不出。大似日中迷路。
<other>育王淨曇禪師（嘉禾人也）</other>晚歸錢塘之法慧。一日上堂。本
自深山臥白雲。偶然來此寄閑身。莫來問我禪兼道。
我是喫飯屙屎人。
<other>真如戒香禪師</other>上堂。孟冬改旦曉天寒。葉落歸根露
遠山。不是見聞生滅法。當頭莫作見聞看。
<other>月珠祖鑑禪師</other>僧請筆師語要。師曰。達磨西來。單傳
心印。曹谿六祖。不識一字。今日諸方出世。語句如山。
重增繩索。乃拍禪牀曰。於斯薦得。猶是鈍根。若也未
然。白雲深處從君臥。切忌寒猿中夜啼。
<other>萬壽念禪師</other>僧問。龍華勝會。肇啟茲晨。未審彌勒世
尊。現居何處。師曰。豬肉案頭。曰既是彌勒世尊。為甚
麼却在豬肉案頭。師曰。不是弄潮人。休入洪波裏。曰
畢竟事又且如何。師曰。番人不繫腰。
<other>參政蘇轍居士</other>元豐三年。以睢陽從事左選。瑞州搉
筦之任。是時洪州上藍順禪師。與其父文安先生有
契。因往訪焉。相得歡甚。公咨以心法。順示搐鼻因緣。
已而有省。作偈呈曰。中年聞道覺前非。邂逅相逢老
順師。搐鼻徑參真面目。掉頭不受別鉗鎚。枯藤破衲
公何事。白酒青鹽我是誰。慚愧東軒殘月上。一杯甘
露滑如飴。
<other>禾山方禪師</other>上堂。舉拂子曰。看看。祇這箇在臨濟則
照用齊行。在雲門則理事俱備。在曹洞則偏正叶通。
在溈山則暗機圓合。在法眼則何止於心。然五家宗
派。門庭施設則不無。直饒辯得倜儻分明去。猶是光
影邊事。若要抵敵生死。則霄壤有隔且超越生死一
句作麼生道。良久曰。洎合錯下注脚。
<other>崇覺空禪師</other>上堂。十方無壁落。四面亦無門。淨躶躶。
赤灑灑。沒可把遂舉拂子曰。灌谿老漢。向十字街頭。
逞風流。賣惺惺。道我解穿真珠。解玉板。濄亂絲。卷筒
絹。婬坊酒肆。瓦合輿儓。虎穴魔宮。那吒忿怒。遇文王。
興禮樂。逢桀紂逞干戈。今日被崇覺覰見。一場懡㦬。
<other>九頂惠泉禪師</other>僧問。心迷法華轉。心悟轉法華。未審
意旨如何。師曰。風暖鳥聲碎。日高花影重。○上堂。昔
日雲門有三句。謂函蓋乾坤句。截斷眾流句。隨波逐
浪句。九頂今日亦有三句。所謂饑來喫飯句。寒即向
火句。困來打睡句。若以佛法而論。則九頂望雲門。直
立下風。若以世諦而論。則雲門望九頂。直立下風。二
語相違。且如何是九頂為人處。
<other>性空妙普庵主（嘉興人也）</other>久依死心獲證。乃抵秀水。追船
子遺風。結茆青龍之野。吹鐵笛以自娛多賦詠。得之
者必珍藏。其山居曰。心法雙忘猶隔妄。色塵不二尚
餘塵。百鳥不來春又過。不知誰是住庵人。○建炎初。
徐明叛。道經烏鎮。肆殺戮。民多逃亡。師獨荷䇿而往。
賊見其偉異。疑必詭伏者。問其來。師曰。吾禪者。欲抵
密印寺。賊怒欲斬之。師曰。大丈夫要頭便斫取。奚以
怒為。吾死必矣。願得一飯以為送終。賊奉肉食。師如
常齋。出生畢。乃曰。孰當為我文之以祭。賊笑而不答。
師索筆大書曰。嗚呼惟靈。勞我以生。則大塊之過。役
我以壽。則陰陽之失。乏我以貧。則五行不正。困我以
命。則時日不吉。吁哉至哉。賴有出塵之道。悟我之性。
與其妙心。則其妙心。孰與為隣。上同諸佛之真化。下
<pb n="596"/>
合凡夫之無明。纖塵不動。本自圓成。妙矣哉。妙矣哉。
日月未足以為明。乾坤未足以為大。磊磊落落。無罣
無礙。六十餘年。和光混俗。四十二臘。逍遙自在。逢人
則喜。見佛不拜。笑矣乎。笑矣乎。可惜少年郎。風流太
光彩。坦然歸去付春風。體似虗空終不壞。尚饗。遂舉
箸飯餐。賊徒大笑。飲罷復曰。劫數既遭離亂。我是快
活烈漢。如今正好乘時。便請一刀兩段。乃大呼斬斬。
賊方駭異。稽首謝過。令衛而出。烏鎮之廬舍免焚。實
師之惠也。道俗聞之愈敬。有僧睹師見佛不拜歌。逆
問曰。既見佛。為甚麼不拜。師掌之曰。會麼。云不會。師
又掌曰。家無二主。
<other>空室道人智通者</other>龍圖范珣女也。幼聰慧。長歸丞相
蘇頌之孫悌。未幾厭世相。還家求祝𩬊。父難之。遂清
修。因看法華觀。頓有省。後父母俱亡。兄涓。領分寧尉。
通偕行。聞死心名重。往謁之。心見。知其所得。便問常
啼菩薩。賣却心肝。教誰學般若。通曰。你若無心我也
休。又問一雨所滋。根苗有異。無陰陽地上。生箇甚麼。
通曰。一華五葉。復問十二時中。向甚麼處安身立命。
通曰。和尚惜取眉毛好。心打曰。這婦女。亂作次第。通
禮拜。心然之。於是道聲籍甚。○政和間。居金陵。甞設
浴於保寧。揭榜于門曰。一物也無。洗箇甚麼。纖塵若
有。起自何來。道取一句子玄。乃可大家入浴。古靈祇
解揩背。開士何曾明心。欲證離垢地時。須是通身汗
出。盡道水能洗垢。焉知水亦是塵。直饒水垢頓除。到
此亦須洗却。後為尼。名惟久（有明心錄行世）。
<other>上封佛心才禪師</other>依海印隆禪師。見老宿達道者看
經。至一毛頭師子。百億毛頭一時現。師指問曰。一毛
頭師子。作麼生得百億毛頭一時現。達曰。汝乍入叢
林。豈可便理會許事。師因疑之。遂發心領淨頭職。一
夕汛掃次。印適夜參。至則遇結座擲拄杖曰。了即毛
端吞巨海。始知大地一微塵。師豁然有省。及出閩。造
豫章黃龍山。與死心機不契。乃參靈源。凡入室。出必
揮淚自訟曰。此事我見得甚分明。祇是臨機吐不出。
若為奈何。靈源知師勤篤。告以須是大徹方得自在
也。未幾。竊觀隣案僧。讀曹洞廣錄。至藥山採薪歸。有
僧問。甚麼處來。山曰。討柴來。僧指腰下刀曰。鳴剝剝
是箇甚麼。山拔刀作斫勢。師忽忻然。摑隣案僧一掌。
揭簾趨出。衝口說偈曰。徹徹。大海乾枯。虗空迸裂。四
方八面絕遮攔。萬象森羅齊漏泄。
<other>法輪端禪師</other>謁真淨文禪師。機不諧。至雲居。會靈源
分座。為眾激昂。師扣其旨。然以妙入諸經自負。源甞
痛劄之。師乃援馬祖百丈機語。及華嚴宗旨為表。源
笑曰。馬祖百丈固錯矣。而華嚴宗旨。與箇事喜沒交
涉。師憤然欲他往。因請辭。及揭簾。忽大悟。汗流浹背。
源見乃曰。是子識好惡矣。馬祖。百丈。文殊。普賢。幾被
汝帶累。
<other>長靈卓禪師</other>上堂。譬如眼根。不自見眼。性自平等。無
平等者。便恁麼去。無孔鐵鎚。聊且安置。直得入林不
動草。入水不動波。也是一期方便。若也籬內竹抽籬
外筍。㵎東華發㵎西紅。更待勘過了打。
<other>寺丞戴道純居士</other>咨扣靈源。一日有省。乃呈偈曰。杳
冥源底全機處。一片心花露印紋。知是幾生曾供養。
時時微笑動香雲。
<other>黃龍山堂道震禪師</other>謁丹霞淳禪師。一日與論洞上
宗旨。師呈偈曰。白雲深覆古寒巖。異草靈花彩鳳衘。
夜半天明日當午。騎牛背面著靴衫。淳器之。師自以
為礙。棄依草堂。一見契合。日取藏經讀之。一夕聞晚
參皷。步出經堂。舉頭見月。遂大悟。亟趨方丈。堂望見。
即為印可。
<other>萬年雪巢法一禪師</other>上堂。拈拄杖曰。拄杖子。有時作
出水蛟龍。萬里雲煙不斷。有時作踞地師子。百年妖
怪潛蹤。有時心法兩忘。照體獨立。有時照用同時。主
賓互用。以拄杖畫曰。延福門下。總用不著。且道延福
<pb n="597"/>
尋常用箇甚麼。卓拄杖。喝一喝。下座。○上堂。仰面不
見天。低頭不見地。古劒髑髏前。大海波濤沸。
<other>雪峯慧空禪師</other>上堂。俊快底點著便行。癡鈍底推挽
不動。便行則人人歡喜。不動則箇箇生嫌。山僧而今
轉此癡鈍為俊快去也。彈指一下曰。從前推挽不出
而今出。從前有院不住而今住。從前嫌佛不做而今
做。從前嫌法不說而今說。出不出住不住即且置。敢
問諸人。做底是甚麼佛。空王佛耶。然燈佛耶。釋迦佛
耶。彌勒佛耶。說底又是甚麼法。根本法耶。無生法耶。
世間法耶。出世間法耶。眾中莫有道得底麼。若道得。
山僧出世事畢。如或未然。逢人不得錯舉。喝一喝。下
座。
<other>正法希明禪師</other>解制上堂。林葉紛紛落。乾坤報早秋。
分明西祖意。何用更馳求。若恁麼會得。始信佛祖之
道。本自平夷。大解脫門。元無關鑰。彌綸宇宙。偪塞虗
空。量不可窮。智不能測。若也未明此旨。不達其源。任
是百劫熏功。千生煉行。徒自疲苦。了無交涉。若深明
此旨。洞達其源。乃知動靜施為。經行坐臥。頭頭合道。
念念朝宗。祖不云乎。迷生寂亂。悟無好惡。得失是非。
一時放却。如是則誰迷誰悟。誰是誰非。自是諸人。獨
生異見。觀大觀小。執有執無。己靈獨耀。不肯承當。心
月孤圓。自生違背。何異家中捨父。衣內忘珠。致使菩
提路上。荊棘成林。解脫空中。迷雲蔽日。山僧今日幸
值眾僧自恣。化主還山。諸上善人。得得光訪。不可緘
默。隨分葛藤。曲為今時。少開方便也。須是諸人著眼。
各自諦觀。若更擬議尋思。白雲萬里。遂拈拄杖曰。於
斯明得。靈山一會儼在目前。其或未然。更待來晨分
付。
<other>祖庵主</other>見青原之後。縛茅衡嶽間。三十餘年人無知
者。偶遣興作偈曰。小鍋煑菜上蒸飯。菜熟飯香人正
饑。一補饑瘡了無事。明朝依樣[書-曰+(且-二+人)]貓兒。由是衲子披
榛扣之。無盡張公。力挽其開法。不從。竟終于此山。
<other>勝因靜禪師</other>上堂。遊遍天下。當知寸步不曾移。歷盡
門庭。家家竈裏少煙不得。所以肩筇峭履。乘興而行。
掣釣沉絲任性而住。不為故鄉田地好。因緣熟處便
為家。今日信手拈來。從前幾曾計較。不離舊時科段。
一回舉著一回新。明眼底。瞥地便回。未悟者。識取面
目。且道如何是本來面目。良久曰。前臺花發後臺見。
上界鐘聲下界聞。以拂子擊禪牀下座。○上堂。舉世
尊在摩竭陀國。為眾說法。是時將欲白夏。乃謂阿難
曰。諸大弟子。人天四眾。我常說法。不生敬仰。我今入
因沙臼室中坐夏九旬。忽有人來問法之時。汝待為
我說。一切法不生。一切法不滅。言訖掩室而坐。師召
眾曰。釋迦老子。初成佛道之時。大都事不獲已。纔方
成箇保社。便生退倦之心。勝因當時若見。將釘釘却
室門。教他一生無出身之路。免得後代兒孫。[逅-口+巿]相倣
傚。不見道。若不傳法度眾生。是不名為報恩者。擊拂
子下座（師號戲魚）。
<other>龍牙宗密禪師</other>上堂。休把庭花類此身。庭華落後更
逢春。此身一往知何處。三界茫茫愁殺人。
<other>東禪從密禪師</other>上堂。開口不是禪。合口不是道。踏步
擬進前。全身落荒草。
<other>天童交禪師</other>往南屏聽台教。因為檀越修懺摩。有問
曰。公之所懺罪。為自懺耶。為他懺耶。若自懺罪。罪性
何來。若懺他罪。他罪非汝。烏能懺之。師不能對。遂改
服遊方。造泐潭。足纔踵門。潭即呵之。師擬問。潭即曳
杖逐之。一日忽呼師至丈室曰。我有古人公案。要與
你商量。師擬進語。潭遂喝。師豁然領悟。乃大笑。潭下
繩牀執師手曰。汝會佛法耶。師便喝。復拓開。潭大笑。
<other>圓通旻禪師</other>徧往參激皆染指。親溈山喆禪師最久。
晚慕泐潭。往謁。潭見默器之。師陳歷參所得。不蒙印
可。潭舉世尊拈華。迦葉微笑語以問。復不契。後侍潭
行次。潭以拄杖架肩長噓曰。會麼。師擬對。潭便打。有
<pb n="598"/>
頃復拈草示之曰。是甚麼。師亦擬對。潭遂喝。於是頓
明大法。作拈華勢乃曰。這回瞞旻上座不得也。潭挽
曰。更道更道。師曰。南山起雲。北山下雨。即禮拜。潭首
肯。後關法灌谿。次居圓通。上堂。諸佛出世。無法與人。
祇是抽釘拔楔。除疑斷惑。學道之士。不可自謾。若有
一果如芥子許。是汝真善知識。喝一喝曰。是甚麼。切
莫刺腦入膠盆。
<other>二靈和庵主</other>謁泐潭。潭見。乃問作甚麼。師擬對。潭便
打。復喝曰。你喚甚麼作禪。師驀領旨。即曰禪。無後無
先。波澄大海。月印青天。又問如何是道。師曰。道紅塵
浩浩。不用安排。本無欠少。潭然之。元符間抵雪竇之
中峯棲雲兩庵。逾二十年。甞有偈曰。竹筧二三升野
水。松窻七五片閑雲。道人活計祇如此。留與人間作
見聞。有志於道者。多往見之。○師初偕天童交禪師
問道。盟曰。他日吾二人宜踞孤峯絕頂。目視霄漢為
世外之人。不可作今時籍名官府。屈節下氣於人者。
後交爽盟。至則師竟不接。正言陳公。以計誘師出山
住二靈。三十年間。居無長物。唯二虎侍其右。一日威
於人。以偈遣之。
<other>慈氏瑞僊禪師</other>習毗尼。因覩戒性如虗空。持者為迷
倒。師謂戒者束身之法也。何自縛乎。遂探台教。又閱
諸法不自生。亦不從他生。不共不無因。是故說無生。
疑曰。又不自他。不共不無因生。畢竟從何而生。即省
曰。因緣所生。空假三觀。抑揚性海。心佛眾生。名異體
同。十境十乘。轉識成智。不思議境。智照方明。非言詮
所及。棄謁諸方。後至投子。廣鑑問。鄉里甚處。師曰。兩
浙。東越。鑑曰。東越事作麼生。師曰。秦望峯高。鑑湖水
闊。曰秦望峯與你自己。是同是別。師曰。西天梵語。東
土唐言。鑑曰。此猶是叢林祇對。畢竟是同是別。師便
喝。鑑便打。師曰。恩大難酬。便禮拜。後歸里。開法慈氏。
室中甞問僧。三箇橐駝兩隻脚。日行萬里趂不著。而
今收在玉泉山。不許時人亂斟酌。諸人向甚麼處。與
僊上座相見。
<other>雪竇持禪師</other>上堂。悟心容易息心難。息得心源到處
閑。斗轉星移天欲曉。白雲依舊覆青山。
<other>石佛益禪師</other>上堂。一葉落。天下秋。一塵起。大地收。一
法透。萬法周。且道透那一法。遂喝曰。切忌錯認驢鞍
橋作阿爺下頷。便下座。
<other>疎山了常禪師</other>上堂。等閑放下。佛手掩不住。特地收
來。大地絕纖埃。向君道莫疑猜。處處頭頭見善財。鎚
下分明如得旨。無限勞生眼自開。
<other>兜率慧照禪師</other>上堂。龍安山下。道路縱橫。兜率宮中。
樓閣重疊。雖非天上。不是人間。到者安心。全忘諸念。
善行者不移雙足。善入者不動雙扉。自能笑傲煙蘿。
誰管坐消歲月。既然如是。且道向上還有事也無。良
久曰。莫教推落巖前石。打破下方遮日雲。
<other>丞相張商英居士</other>元祐六年。為江西漕。首謁東林照
覺總禪師。覺詰其所見處。與己符合。乃印可。覺曰。吾
有得法弟子住玉谿。乃慈古鏡也。亦可與語。公復因
按部過分寧。諸禪迓之。公到。先致敬玉谿慈。次及諸
山。最後問兜率悅禪師。悅為人短小。公曾見龔德莊。
說其聰明可人。乃曰。聞公善文章。悅大笑曰。運使失
却一隻眼了也。從悅臨濟九世孫。對運使論文章。政
如運使對從悅論禪也。公不然其語。乃強屈指曰。是
九世也。問玉谿去此多少。曰三十里。曰兜率聻。曰五
里。公是夜乃至兜率。悅先一夜夢日輪昇天。被悅以
手搏取。乃說與首座曰。日輪運轉之義。聞張運使非
久過此。吾當深錐痛劄。若肯回頭。則吾門幸事。座曰。
今之士大夫。受人取奉慣。恐其惡發。別生事也。悅曰。
正使煩惱。祇退得我院。也別無事。公與悅語次。稱賞
東林。悅未肯其說。公乃題寺後擬瀑軒詩。其略曰。不
向廬山尋落處。象王鼻孔謾遼天。意譏其不肯東林
也。公與悅語至夜深。論及宗門事。悅曰。東林既印可
<pb n="599"/>
運使。運使於佛祖言教有少疑否。公曰有。悅曰。疑何
等語。公曰。疑香嚴獨脚頌。德山拓鉢話。悅曰。既於此
有疑。其餘安得無耶。祇如巖頭言末後句。是有耶。是
無耶。公曰有。悅大笑。便歸方丈。閉却門。公一夜睡不
穩。至五更下牀。觸飜溺器。乃大徹。猛省前話。遂有頌
曰。皷寂鐘沉拓鉢回。巖頭一拶語如雷。果然祇得三
年活。莫是遭他授記來。遂扣方丈門。曰某已捉得賊
了。悅曰。贓在甚處。公無語。悅曰。都運且去。來日相見。
翌日公遂舉前頌。悅乃謂曰。參禪祇為命根不斷。依
語生解。如是之說。公已深悟。然至極微細處。使人不
覺不知。墮在區宇。乃作頌證之曰。等閑行處。步步皆
如。雖居聲色。寧滯有無。一心靡異。萬法非殊。休分體
用。莫擇精麤。臨機不礙。應物無拘。是非情盡。凡聖皆
除。誰得誰失。何親何疎。拈頭作尾。指實為虗。飜身魔
界。轉脚邪途。了無逆順。不犯工夫。公邀悅至建昌。途
中一一同察。有十頌敘其事。悅亦有十頌酬之。時元
祐八年八月也。公一日謂大慧曰。余閱雪竇拈古。至
百丈再參馬祖因緣曰。大冶精金。應無變色。投卷歎
曰。審如是。豈得有臨濟今日耶。遂作一頌曰。馬師一
喝大雄峯。深入髑髏三日聾。黃檗聞之驚吐舌。江西
從此立宗風。後平禪師致書云。去夏讀臨濟宗派。乃
知居士得大機大用。且求頌本。余作頌寄之曰。吐舌
耳聾師已曉。搥[(曷-曰)/月]祇得哭蒼天。盤山會裏飜筋斗。到
此方知普化顛。諸方往往以余聰明博記。少知余者。
師自江西法窟來。必辨優劣。試為老夫言之。大慧曰。
居士見處與真淨死心合。公曰。何謂也。大慧舉真淨
頌曰。客情步步隨人轉。有大威光不能現。突然一喝
雙耳聾。那吒眼開黃檗面。死心拈曰。雲巖要問雪竇。
既是大冶精金。應無變色。為甚麼却三日耳聾。諸人
要知麼。從前汗馬無人識。祇要重論蓋代功。公拊几
曰。不因公語。爭見真淨死心用處。若非二大老。難顯
雪竇馬師爾。公於宣和四年十一月黎明。口占遺表。
命子弟書之。俄取枕擲門窻上。聲如雷震。眾視之。已
薨矣。公有頌古。行于世。
<other>西蜀鑾法師</other>通大小乘。佛照謝事。居景德。師問照曰。
禪家言多不根何也。照曰。汝習何經論。曰諸經粗知。
頗通百法。照曰。祇如昨日雨今日晴。是恁麼法中收。
師懵然。照舉癢和子擊曰。莫道禪家所言不根好。師
憤曰。昨日雨今日晴。畢竟是甚麼法中收。照曰。第二
十四時分不相應法中收。師恍悟。即禮謝。後歸蜀居
講會。以直道示徒不泥名相。而眾多引去。遂說偈罷
講曰。眾賣華兮獨賣松。青青顏色不如紅。算來終不
與時合。歸去來兮翠靄中。由是隱居二十年。道俗追
慕。復命演法。笑答偈曰。遯跡隱高峯。高峯又不容。不
如歸錦里。依舊賣青松。眾列拜悔過。兩川講者爭依
之。
<other>典牛游禪師</other>依湛堂於泐潭。一日潭普說曰。諸人苦
苦就準上座覓佛法。遂拊膝曰。會麼。雪上加霜。又拊
膝曰。若也不會。豈不見乾峯示眾曰。舉一不得舉二。
放過一著。落在第二。師聞脫然穎悟。出世雲蓋。次遷
雲巖。甞和忠道者牧牛頌曰。兩角指天。四足踏地。拽
斷鼻繩。牧甚屎屁。張無盡見之。甚擊節。後退雲巖過
廬山。棲賢主翁意不欲納。乃曰。老老大大。正是質庫
中典牛也。師聞之。述一偈而去曰。質庫何曾解典牛。
祇緣價重實難酬。想君本領無多子。畢竟難禁這一
頭。因庵于武寧。扁曰典牛。終身不出。塗毒見之。已九
十三矣。○上堂。日可冷月可熱。眾魔不能壞真說。作
麼生是真說。初三十一中九下七。若信不及。雲巖與
汝道破。萬人齊指處。一鴈落寒空。
<other>九僊法清禪師</other>上堂。舉睦州示眾曰。汝等諸人。未得
箇入頭處。須得箇入頭處。既得箇入頭處。不得忘却。
老僧。明明向汝道。尚自不會。何況蓋覆將來。師曰。睦
州恁麼道。意在甚麼處。其或未然。聽覺苑下箇注脚
<pb n="600"/>
張僧見王伴。王伴叫張僧。昨夜放牛處。嶺上及前村。
谿西水不飲。谿東草不吞。教覺苑如何即得。會麼。不
免與麼去。遂以兩手按空。下座。
<other>覺海法因庵主</other>遊方至東林謁慧日。日舉靈雲悟道
機語問之。師擬對。日曰。不是不是。師忽有所契。占偈
曰。巖上桃華開。華從何處來。靈雲纔一見。回首舞三
臺。日曰。子所見雖已入微。然更著鞭。當明大法。師承
教居廬阜。三十年不與世接。叢林尊之。甞謂眾曰。汝
等飽持定力。無憂晨炊而事干求也。
<other>德山瓊禪師</other>受請日。上堂曰。作家勞籠不肯住。呼喚
不回頭。為甚麼從東過西。自代曰後五日看。
<other>中巖能禪師</other>抵大溈。溈問。上座桑梓何處。師曰西川。
曰我聞西川有普賢菩薩示現。是否。師曰。今日得瞻
慈相。曰白象何在。師曰。爪牙已具。曰還會轉身麼。師
提起坐具。遶禪牀一帀。溈曰。不是這箇道理。師趨出。
○出住報恩。上堂。龍濟道。萬法是心光。諸緣惟性曉。
本無迷悟人。祇要今日了。師曰。既無迷悟。了箇甚麼。
咄。
<other>雲頂印禪師</other>一日普說罷。師曰。諸子未要散去。更聽
一頌。乃曰。四十九年一場熱鬨。八十七春老漢獨弄。
誰少誰多一般作夢。歸去來兮梅梢雪重。言訖下座。
倚仗而逝。
<other>信相顯禪師</other>少為進士有聲。甞晝掬溪水為戲。至夜
思之。遂見水冷然盈室。欲汲之不可。而塵境自空。曰
吾世網裂矣。往依昭覺得度。具滿分戒。後隨眾咨參。
覺一日問師。高高峰頂立。深深海底行。汝作麼生會。
師於言下頓悟曰。釘殺脚跟也。覺拈起拂子曰。這箇
又作麼生。師一笑而出。服勤七祀。○僧問。三世諸佛
六代祖師。總出這圈䙡不得。如何是這圈䙡。師曰。井
欄唇。
<other>大溈大圓智禪師</other>四明人也。上堂。舉南泉道。三世諸
佛不知有。貍奴白牯却知有。師曰。三世諸佛既不知
有。貍奴白牯又何曾夢見。灼然須知向上有知有底
人始得。且作麼生是知有底人。喫官酒臥官街。當處
死當處埋。沙場無限英靈漢。堆山積嶽露屍骸。
<other>文定公胡安國居士</other>久依上封。得言外之旨。崇寧中
過藥山。有禪人舉南泉斬貓話問公。公以偈答曰。手
握乾坤殺活機。縱橫施設在臨時。玉堂兔馬非龍象。
大用堂堂總不知。又寄上封有曰。祝融峯似杜城天。
萬古江山在目前。須信死心元不死。夜來秋月又同
圓。
<other>普賢素禪師</other>上堂。兵隨印轉。三千里外絕煙塵。將逐
符行。二六時中淨躶躶。不用鐵旗鐵皷。自然草偃風
行。何須七縱七擒。直得無思不服。所謂大丈夫秉慧
劒。般若鋒兮金剛𦦨。非但能摧外道心。早曾落却天
魔膽。正恁麼時。且道主將是甚麼人。喝一喝。○上堂。
未開口時先分付。擬思量處隔千山。莫言佛法無多
子。未透玄關也大難。祇如玄關作麼生透。喝一喝。
<other>皷山洵禪師</other>上堂。朔風掃地卷黃葉。門外千峯凜寒
色。夜半烏龜帶雪飛。石女谿邊皺兩眉。卓拄杖云。大
家在這裏。且道天寒人寒。喝一喝云。歸堂去。
<other>皷山珍禪師</other>上堂尋牛須訪跡。學道貴無心。跡在牛
還在。無心道易尋。豎起拂子曰。這箇是跡。牛在甚麼
處。直饒見得頭角分明。鼻孔也在法石手裏。
<other>育王無示諶禪師</other>上堂。我若說有。你為有礙。我若說
無。你為無礙。我若橫說你又跨不過。我若豎說你又
跳不出。若欲叢林平帖大家無事。不如推倒育王。且
道育王如何推得倒去。召大眾曰。著力著力。復曰。苦
哉苦哉。育王被人推倒了也。還有路見不平拔劍相
為底麼。若無。山僧不免自倒自起。擊拂子下座。師性
剛毅。涖眾有古法。
<other>道場慧禪師</other>上堂。舉臨濟示眾曰。一人在高高峯頂。
無出身之路。一人在十字街頭。亦無向背。且道那箇
<pb n="601"/>
在前。那箇在後。師曰。更有一人。不在高高峯頂。亦不
在十字街頭。臨濟老漢因甚不知。便下座。
<other>顯寧智禪師</other>上堂。蘆華白蓼華紅。谿邊脩竹碧煙籠。
閑雲抱幽石。玉露滴巖叢。昨夜烏龜變作鼈。今朝水
牯悟圓通。咄。
<other>烏回範禪師</other>上堂。舉僧問趙州。至道無難。唯嫌揀擇。
是時人窠窟否。州曰。曾有人問老僧。直得五年分疎
不下。師召曰。趙州具頂門眼。向擊石火裏分緇素。閃
電光中明縱奪。為甚麼却五年分疎不下。還委悉麼。
易分雪裏粉。難辯墨中煤。
<other>德山初禪師</other>上堂。顧視大眾曰。見麼。在天成象。在地
成形。在日月為晦為朔。在四時為寒為暑。鼓之以雷
霆。潤之以風雨。且道在衲僧分上。又作麼生。一趯趯
飜四大海。一拳拳倒須彌山。佛祖位中留不住。又吹
漁笛汨羅灣。
<other>嘉興報恩法常首座</other>開封人也。於首楞嚴經深入義
海。自湖湘至萬年。謁雪巢機契。命掌牋翰。後首眾報
恩室中。唯有一矮榻。餘無長物（有漁父詞）。
<other>萬壽夢庵信禪師</other>上堂。殘雪既消盡。春風日漸多。若
將時節會。佛法又如何。且道時節因緣。與佛法道理。
是同是別。良久曰。無影樹栽人不見。開華結果自馨
香。
<other>慧日默庵道禪師</other>上堂。同雲欲雪未雪。愛日似暉不
暉。寒⿱少隹啾啾閙籬落。朔風冽冽舞簾帷。要會韶陽親
切句。今朝覿面為提撕。卓拄杖下座。
<other>光孝慜禪師</other>上堂。舉南泉斬貓兒話。乃曰。南泉提起
下刀誅。六臂脩羅救得無。設使兩堂俱道得。也應流
血滿街衢。
<other>雪峯忠禪師</other>上堂。終日忙忙那事無妨。作麼生是那
事。良久曰。心不負人。面無慚色。
<other>蓬萊圓禪師</other>住山三十年。足不越閫。道俗尊仰之。師
有偈曰。新縫紙被烘來煖。一覺安眠到五更。聞得上
方鐘皷動。又添一日在浮生。
<other>左丞范沖居士</other>由翰苑守豫章。過圓通謁旻禪師。茶
罷曰。某行將老矣。墮在金紫行中。去此事稍遠。通呼
內翰。公應諾。通曰。何遠之有。公躍然曰。乞師再垂指
誨。通曰。此去洪都有四程。公佇思。通曰。見即便見。擬
思即差。公乃豁然有省。
<other>樞密吳居厚居士</other>擁節歸鍾陵。謁圓通旻禪師曰。某
頃赴省試過。此過趙州關。因問前住訥老。透關底事
如何。訥曰。且去做官。今不覺五十餘年。旻曰。曾明得
透關底事麼。公曰。八次經過常存此念。然未甚脫灑
在。旻度扇與之曰。請使扇。公即揮扇。旻曰。有甚不脫
灑處。公忽有省曰。便請末後句。旻乃揮扇兩下。公曰。
親切親切。旻曰。吉獠舌頭三千里。
<other>諫議彭汝霖居士</other>手寫觀音經施圓通。通拈起曰。這
箇是觀音經。那箇是諫議經。公曰。此是某親寫。通曰。
寫底是字。那箇是經。公笑曰。却了不得也。通曰。即現
宰官身而為說法。公曰。人人有分。通曰。莫謗經好。公
曰。如何即是。通舉經示之。公拊掌大笑曰。嗄。通曰。又
道了不得。公禮拜。
<other>中丞盧航居士</other>與圓通擁罏次。公問。諸家因緣。不勞
拈出。直截一句請師指示。通厲聲指曰。看火。公急撥
衣。忽大悟。謝曰。灼然佛法無多子。通喝曰。放下著。公
應諾諾。
<other>左司都貺居士</other>問圓通曰。是法非思量分別之所能
解。當如何湊泊。通曰。全身入火聚。公曰。畢竟如何曉
會。通曰。驀直去。公沉吟。通曰。可更喫茶麼。公曰不必。
通曰。何不恁麼會。公契旨曰。元來太近。通曰。十萬八
千。公占偈曰。不可思議。是大火聚。便恁麼去。不離當
處。通曰咦。猶有這箇在。公曰。乞師再垂指示。通曰。便
恁麼去。鐺是鐵鑄。公頓首謝之。
<other>宣秘禮禪師</other>上堂。舉百丈野狐話。乃曰。不是飜濤手。
<pb n="602"/>
徒誇跨海鯨。由基方撚鏃。枝上眾猿驚。
<other>徑山塗毒智䇿禪師</other>謁大圓於明之萬壽。圓問曰。甚
處來。師曰。天台來。曰見智者大師麼。師曰。即今亦不
少。曰因甚在汝脚跟下。師曰。當面蹉過。圓曰。上人不
耘而秀。不扶而直。一日辭去。圓送之門拊師背曰。寶
所在近。此城非實。師頷之。往豫章謁典牛。道由雲居。
風雪塞路。坐閱四十二日。午初版聲鏗然。豁爾大悟。
及造門。典牛獨指師曰。甚處見鬼見神來。師曰。雲居
聞版聲來。牛曰。是甚麼。師曰。打破虗空全無柄靶。牛
曰。向上事未在。師曰。東家暗坐。西家廝罵。牛曰。嶄然
超出佛祖。他日起家一麟足矣。【頌】上堂。舉教中道。若
以色見我。以音聲求我。是人行邪道。不能見如來。雖
然恁麼。正是捕得老鼠。打破油甕。懷禪師道。你眼在
甚麼處。雖則識破釋迦老子。爭奈拈䭔䑛指。若是塗
毒即不然。色見聲求也不妨。百華影裏繡鴛鴦。自從
識得金鍼後。一任風吹滿袖香。
<other>萬年心聞賁禪師</other>住江心病起。上堂。維摩病說盡道
理。龍翔病咳嗽不已。咳嗽不已說盡道理。說盡道理
咳嗽不已。汝等諸人。還識得其中意旨也未。本是長
江湊風冷。却教露柱患頭風。
<other>天童朴禪師</other>上堂。觀音巖玲玲瓏瓏。太白石丁丁東
東。西園菜蟥似不堪食。東谷花發却無賴紅。且道是
祖意教意。途中受用世諦流布。若辯不出。雪峯覆却
飯桶。若辯得出。甘贄禮拜蒸籠。參。
<other>高麗國坦然國師</other>少嗣王位。欽鄉宗乘。因海商方景
仁抵四明。錄無示語歸。師閱之啟悟。即棄位圓顱。作
書以語要及四威儀偈。令景仁呈無示。示答曰。佛祖
出興於世。無一法與人。實使其自信自悟自證自到。
具大知見。如所見而說。如所說而行。山河大地草木
叢林。相與證明其來久矣。後復通嗣法書。
<other>龍華本禪師</other>上堂。舉雲門大師拈起胡餅曰。我祇供
養兩浙人。不供養向北人。眾無語。門自代曰。天寒日
短。兩人共一椀。師曰。韶陽老漢言中有響。痛處著錐。
檢點將來。飜成毒藥。諸人要會麼。半在河南半河北。
一片虗凝似墨黑。冷地思量愁殺人。叵耐雲門這老
賊。賊賊。下座。更不巡堂。
<other>東山吉禪師</other>因李朝請與甥薌林居士向公子諲。謁
之遂問。家賊惱人時如何。師曰。誰是家賊。李豎起拳。
師曰。賊身已露。李曰。莫塗糊人好。師曰。贓證見在。李
無語。師示以偈曰。家賊惱人孰奈何。千聖回機祇為
他。徧界徧空無影跡。無依無住絕籠羅。賊賊。猛將雄
兵收不得。疑殺天下老禪和。笑倒閙市古彌勒。休休。
不用將心向外求。回頭瞥爾賊身露。和贓捉獲世無
儔。世無儔真可仰。從茲不復誇伎倆。怗怗安家樂業
時。萬象森羅齊拊掌。
<other>懶庵樞禪師</other>孝宗皇帝召至內殿。問禪道之要。師
答以此事在陛下堂堂日用應機處。本無知見起滅
之棼。聖凡迷悟之別。第護正念。則與道相應。情却物
則業不能繫。盡去沉掉之病。自忘問答之意。矧今補
處現在。佛般若光明中。何事不成現耶。　上為之首
肯數四。
<other>龍鳴賢禪師</other>上堂。舉趙州勘婆話頌曰。冰雪佳人貌
最奇。常將玉笛向人吹。曲中無限花心動。獨許東君
第一枝。
<other>大溈咦庵鑑禪師</other>上堂。老胡開一條路。甚生徑直。祇
云。歇即菩提。性淨明心不從人得。後人不得其門。一
向奔馳南北往復東西。極歲窮年無箇歇處。諸人還
歇得麼。休休。○上堂。舉罽賓國王問師子尊者蘊空
公案。師頌曰。尊者何曾得蘊空。罽賓徒自斬春風。桃
花雨後已零落。染得一谿流水紅。（會元十八卷終）禪宗正脉卷九
音釋
曙（市據切方明也）　鮎（乃謙切魚名）　櫺（力庭切屋梠也）　輥（古混切車轂也）　𡨢（寄魚切居
舍也）　湜（視力切水清也）　捂（吾故切受也）　膴（亡甫切土地腴美〡〡然也）　㖿（徐嗟切〡
<pb n="603"/>
聲也）　凹（烏合切〡凸也）　凸（徒結切起貌）　咂（子答切入口也）　䖃（以灼切〡氣吹水貌）　瑃
（丑倫切玉名也）　磊（力罪切〡砢也）　覿（達寂切見也）　靸（先盍切履也）　屙（烏何切上廁也）
　搐（許六切牽制也）　濄（古訛切水也）　汛（思見切灑掃也）　屁（匹避切氣下洩也）　䙡（丘畏
切〡紐也）　洵（相均切過水中也）　趯（他力切跳踊也）　嶄（音讒山石高貌）　䭔（丁回切蜀人呼
蒸餅為〡也）　蟥（胡光切〡蛢也）　棼（扶云切複屋棟）

<sarticle>禪宗正脉卷第十</sarticle>

<other>南嶽臨濟宗</other>
<other>楊岐方會禪師</other>少警敏。及冠不事筆硯。繫名征商課。
最坐不職。乃宵遯。入瑞州九峯。恍若舊遊。眷不忍去。
遂落𩬊。每閱經。心融神會。能折節扣參老宿。慈明自
南源。徙道吾石霜。師皆佐之。總院事。依之雖久。然未
有省發。每咨參。明曰。庫司事繁。且去。他日又問。明曰。
監寺異時兒孫遍天下在。何用忙為。一日明適出。雨
忽作。師偵之小徑。既見。遂搊住曰。這老漢今日須與
我說。不說打你去。明曰。監寺知是般事便休。語未卒。
師大悟。即拜於泥途。問曰。狹路相逢時如何。明曰。你
且躲避。我要在那裏去。師歸。來日具威儀詣方丈禮
謝。明呵曰。未在。自是明。每山行。師輒闞其出。雖晚必
擊皷集眾。明遽還。怒曰。少叢林。暮而陞座。何從得此
規繩。師曰。汾陽晚參也。何謂非規繩乎。【頌】一日。明上
堂。師出問。幽鳥語喃喃。辭雲入亂峯時如何。明曰我
行荒草裏。汝又入深村。師曰。官不容針。更借一問。明
便喝。師曰好喝。明又喝。師亦喝。明連喝兩喝。師禮拜。
明曰。此事是箇人。方能擔荷。師拂袖便行。○明移興
化。師辭歸九峯。後道俗迎居楊岐。次遷雲蓋。受請日。
拈法衣示眾曰。會麼。若也不會。今日無端走入水牯
牛隊裏去也。還知麼。筠陽九岫。萍實楊岐遂陞座。時
有僧出。師曰。漁翁未擲釣。躍鱗衝浪來。僧便喝。師曰。
不信道。僧拊掌歸眾。師曰。消得龍王多少風。問師唱
誰家曲。宗風嗣阿誰。師曰。有馬騎馬。無馬步行。曰少
年長老。足有機籌。師曰。念汝年老。放汝三十棒。【頌】問
如何是佛。師曰。三脚驢子弄蹄行。曰莫祇這便是麼。
師曰。湖南長老。云云。師便下座。【頌】九峯勤和尚把住
云。今日喜得箇同參。師曰。作麼生是同參底事。勤曰。
九峯牽犂。楊岐拽杷。師曰。正恁麼時楊岐在前。九峯
在前。勤擬議。師拓開曰。將謂同參。元來不是。○問。人
法俱遣。未是衲僧極則。佛祖雙亡。猶是學人疑處。未
審和尚如何為人。師曰。你祇要勘破新長老。曰恁麼
則旋斫生柴帶葉燒。師曰。七九六十三。【頌】問古人面
壁意旨如何。師曰。西天人不會唐言。○上堂。霧鎻長
空。風生大野。百草樹木作大師子吼。演說摩訶大般
若。三世諸佛。在你諸人脚跟下轉大法輪。若也會得。
功不浪施。若也不會。莫道楊岐山勢險。前頭更有最
高峯。○上堂。楊岐乍住屋壁疎。滿牀盡布雪真珠。縮
却項。暗嗟吁。良久曰。飜憶古人樹下居。【頌】僧問。撥雲
見日時如何。師曰。東方來者東方坐。【頌】問天得一以
清。地得一以寧。衲僧得一。堪作甚麼。師曰。鉢盂口向
天。【頌】慈明忌辰設齋。眾纔集。師於真前。以兩手揑拳
安頭上。以坐具畫一畫。打一圓相。便燒香。退身三步。
作女人拜。首座曰。休揑怪。師曰。首座作麼生。座曰。和
尚休揑怪。師曰。兔子喫牛嬭。第二座近前打一圓相。
便燒香。亦退身三步。作女人拜。師近前作聽勢。座擬
議。師打一掌曰。這漆桶。也亂做。【頌】室中問僧。栗𣗥蓬。
你作麼生吞。金剛圈。你作麼生透。○示眾云。景色乍
晴。物情舒泰。舉步也。千身彌勒動用也。隨處釋迦。文
殊普賢。總在這裏眾中有不受人謾底。便道。楊岐和
麩糶麫。然雖如是。布袋裏盛錐子。
<other>白雲守端禪師</other>幼事翰墨。冠依茶陵郁禪師披削。往
參楊岐。岐一日忽問。受業師為誰。師曰。茶陵郁和尚。
岐曰。吾聞伊過橋遭攧有省。作偈甚奇。能記否。師誦
曰。我有明珠一顆。久被塵勞關鎻。今朝塵盡光生。照
<pb n="604"/>
破山河萬朵。岐笑而趨起。師愕然。通夕不寐。黎明咨
詢之。適歲暮。岐曰。汝見昨日打敺儺者麼。曰見。岐曰。
汝一籌不及渠。師復駭曰。意旨如何。岐曰。渠愛人笑。
汝怕人笑。師大悟。巾侍久之。○上堂。忌口自然諸病
減。多情未免有時勞。貧居動便成違順。落得清閑一
味高。雖然如是。莫謂無心云是道。無心猶隔一重關。
○示眾。云佛身充滿於法界。普現一切羣生前。隨緣
赴感摩不周。而常處此菩提座。大眾作麼生說箇隨
緣赴感底道理。祇於一彈指間。盡大地含生根機。一
時應得周足。而未嘗動著一毫頭。便且喚作隨緣赴
感。而常處此座。祇如山僧此者。受法華請。相次與大
眾相別去。宿松縣裏開堂了。方歸院去。且道還離此
座也無。若道離。則世諦流布。若道不離。作麼生見得
箇不離底事。莫是無邊剎境。自他不隔於端毫。十世
古今。始終不離於當念麼。又莫是一切無心。一時自
遍麼。若恁麼。正是掉棒打月。到這裏。直須悟始得。悟
後更須遇人始得。你道既悟了便休。又何必更須遇
人。若悟了遇人底。當垂手方便之時。著著自有出身
之路。不瞎却學者眼。若祇悟得乾蘿蔔頭底。不唯瞎
却學者眼。兼自己動便先自犯鋒傷手。你看我楊岐
先師。問慈明和尚道。幽鳥語喃喃。辭雲入亂峯時如
何。答云。我行荒草裏。汝又入深村。進云。官不容針。更
借一問。師翁便喝。進云好喝。師翁又喝。先師亦喝。師
翁乃連喝兩喝。先師遂禮拜。大眾。須知悟了遇人者。
向十字街頭與人相逢。却在千峯頂上握手。向千峯
頂上相逢。却在十字街頭握手。所以山僧甞有頌云。
他人住處我不住。他人行處我不行。不是為人難共
聚。大都緇素要分明。山僧此者。臨行解開布袋頭。一
時撒在諸人面前了也。有眼者莫錯怪好。珍重。○開
堂示眾云。昔日靈山會上。世尊拈華。迦葉微笑。世尊
道。吾有正法眼藏。分付摩訶大迦葉。次第流傳。無令
斷絕。至于今日。大眾。若是正法眼藏。釋迦老子自無
分。將箇甚麼分付。將箇甚麼流傳。何謂如此。況諸人
分上。各各自有正法眼藏。每日起來是是非非。分南
分北。種種施為。盡是正法眼藏之光影。此眼開時。乾
坤大地。日月星辰森羅萬象。祇在面前。不見有毫釐
之相。此眼未開時。盡在諸人眼睛裏。今日已開者。不
在此限。有未開者。山僧不惜手。為諸人開此正法眼
藏看。乃舉手豎兩指曰。看看。若見得去。事同一家。若
也未然。山僧不免重說偈言。諸人法眼藏。千聖莫能
當。為君通一線。光輝滿大唐。須彌走入海。六月降嚴
霜。法華能恁道。無句得商量。大眾。既滿口道了。為甚
麼却無句得商量。喝一喝曰。分身兩處看。【頌】上堂。見
眾集。乃拈拄杖曰。大眾會麼。復卓拄杖曰。珊瑚枕上
兩行淚。半是思君半恨君【增收】。
<other>保寧仁勇禪師</other>容止淵秀。齠為大僧。通天台教。更衣
謁雪竇明覺禪師。覺意其可任大法。誚之曰。央庠座
主。師憤悱下山。望雪竇拜曰。我此生行脚參禪。道不
過雪竇。誓不歸鄉。即往泐潭。踰紀疑情未泮。聞楊岐
移雲蓋。能鈐鍵學者。直造其室。一語未及。頓明心印。
岐歿。從同參白雲端禪師遊。研極玄奧。後出世兩住
保寧。○僧問。如何是保寧境。師曰。主山頭倒卓。曰如
何是境中人。師曰。鼻孔無半邊。○上堂。侍者燒香罷。
師指侍者曰。侍者已為諸人說法了也。○上堂。風鳴
條。雨破塊。曉來枕上鶯聲碎。蝦䗫蚯蚓一時鳴。妙德
空生都不會。三箇成羣。四箇作隊窈窈窕窕。飃飃颻
颻。向南北東西。折得棃花李花一佩兩佩。【頌】示眾云。
釋迦老子四十九年說法。不曾道著一字。優波毱多
丈室盈籌。不曾度得一人。達磨不居少室。六祖不住
曹谿。誰是後昆。誰為先覺。既然如是。彼自無瘡。勿傷
之也。拍膝顧眾曰。且喜得天下太平。○示眾云。真相
無形。示形現相千怪萬狀。自此而彰。喜則滿面光生。
怒則雙眉陡豎。非凡非聖。或是或非。人不可量。天莫
<pb n="605"/>
能測。直下搆得。未稱丈夫。喚不回頭。且莫錯怪。【頌】示
眾曰。三界唯心。萬法唯識。檻外雲生。簷前雨滴。㵎水
湛如藍。山花開似錦。此時若不究根源。直待當來問
彌勒【增收】。
<other>比部孫居士</other>【頌】因楊岐會禪師來謁。值視斷次。公曰。
某為王事所牽。何由免離。岐指曰。委悉得麼。公曰。望
師點破。岐曰。此是比部弘願深廣。利濟羣生。公曰。未
審如何。岐示以偈曰。應現宰官身。廣弘悲願深。為人
重指處。棒下血淋淋。公於此有省。
<other>五祖法演禪師</other>謁圓照本禪師。古今因緣會盡。唯不
會僧問興化。四方八面來時如何。化云。打中間底。僧
作禮。化云。我昨日赴箇村齋。中途遇一陣卒風暴雨。
却向古廟裏避得過。請益本。本云。此是臨濟下因緣。
須是問他家兒孫始得。師遂謁浮山遠禪師。請益前
話。遠云。我有箇譬喻說似你。你一似箇三家村裏賣
柴漢子。把箇匾擔向十字街頭立地問人。中書堂今
日商量甚麼事。師默計云。若如此大故未在。【頌】遠一
日語師曰。吾老矣。恐虗度子光陰。可往依白雲。此老
雖後生。吾未識面。但見其頌臨濟三頓棒話。有過人
處。必能了子大事。師潸然。禮辭。至白雲。遂舉僧問南
泉。摩尼珠話請問。雲叱之。師領悟。獻投機偈曰。山前
一片閑田地。叉手叮嚀問祖翁。幾度賣來還自買。為
憐松竹引清風。雲特印可。【頌】令掌磨事。未幾雲至。語
師曰。有數禪客。自廬山來。皆有悟入處。教伊說亦說
得有來由。舉因緣問伊亦明得。教伊下語亦下得。祇
是未在。師於是大疑。私自計曰。既悟了。說亦說得。明
亦明得。如何却未在。遂參究累日。忽然省悟。從前寶
惜。一時放下。走見白雲。雲為手舞足蹈。師亦一笑而
已。師後曰。吾因茲出一身白汗。便明得下載清風。○
雲一日示眾曰。古人道如鏡鑄像。像成後鏡在甚麼
處。眾下語不契。舉以問師。師近前問訊曰。也不較多。
雲笑曰。須是道者始得。乃命分座。開示方來。【頌】僧問。
如何是臨濟下事。師曰。五逆聞雷。【頌】問如何是佛。師
曰。口是禍門。又曰。肥從口入。【頌】問一代時教。是箇切
脚。未審切那箇字。師曰。鉢囉娘。○問如何是先照後
用。師曰。王言如絲。曰如何是先用後照。師曰。其出如
綸。曰如何是照用同時。師曰。舉起軒轅鑑。蚩尤頓失
威。曰如何是照用不同時。師曰金將火試。○上堂。千
峯列翠岸柳垂金。樵父謳歌。漁人皷舞。笙簧聒地。鳥
語昵喃。紅粉佳人。風流公子。一一。為汝諸人發上上
機。開正法眼。若向這裏薦得。金色頭陀。無容身處。若
也不會。喫粥喫飯。許你十穿八穴。○上堂。汝等諸人。
見老和尚鼓動脣吻。豎起拂子。便作勝解。及乎山禽
聚集。牛動尾巴。却將作等閑。殊不知簷聲不斷前旬
雨。電影還連後夜雷。【頌】謝監收上堂。人之性命事。第
一須是○。欲得成此○。先須防於○。若是真○人○
○。【頌】師十有餘年。海上參尋。見數人尊宿。自為了當。
及到浮山會裏。直是開口不得。後到白雲門下。咬破
一箇鐵酸豏。直得百味具足。且道豏子一句。作麼生
道。乃曰。花發鷄冠媚早秋。誰人能染紫絲頭。有時風
動頻相倚。似向堦前鬪不休。○上堂。山僧昨日入城。
見一棚傀儡。不免近前看。或見端嚴奇特或見醜陋
不堪。動靜行坐。青黃赤白一一見了。子細看時。元來
青布幔裏有人。山僧忍俊不禁。乃問長史高姓。他道
老和尚看便了。問甚麼姓。大眾。山僧被他一問。直得
無言可對。無理可伸。還有為山僧。道得麼。昨日那裏
落節。今日這裏拔本。○上堂。說佛說法。拈槌豎拂。白
雲萬里德山入門便棒。臨濟入門便喝白雲萬里。然
後恁麼也不得。不恁麼也不得。恁麼不恁麼總不得。
也則白雲萬里。忽有箇漢出來道。長老你恁麼道。也
則白雲萬里。這箇說話。喚作矮子看戲。隨人上下。三
十年後。一場好笑且道笑。箇甚麼笑白雲萬里。○示
眾云。祖師道。吾本來茲土。傳法救迷情。一花開五葉
<pb n="606"/>
結果自然成。達磨大師信脚來。信口道。後代兒孫多
成計較。要會開花結果處麼。鄭州棃。青州棗。萬物無
過出處好。○三佛侍師於一亭上夜話。及歸。燈已滅。
師於暗中曰。各人下一轉語。佛鑑曰。彩鳳舞丹霄。佛
眼曰。鐵蛇橫古路。佛果曰。看脚下。師曰。滅吾宗者。乃
克勤爾。【頌】師曰。譬如水牯牛過牕欞。頭角四蹄都過
了。因甚麼尾巴過不得（高峯妙頌等閒放出這牛兒。頭角分明舉似誰。若向尾巴
尖上會。新羅[鷂-缶+(工/山)]子過多時）【增收】。
<other>雲蓋智本禪師</other>僧問。人人盡有一面古鏡。如何是學
人古鏡。師曰。打破來向你道。曰打破了也。師曰。胡地
冬生筍。○上堂。去者鼻孔遼天。來者脚踏實地且道
祖師意向甚麼處著。良久曰。長恨春歸無覓處。不知
流入此中來。○上堂。高臺巴鼻開口便是若也便是。
有甚巴鼻。月冷風高。水清山翠。○上堂。以楔出楔。有
甚休歇。欲得休。歇以楔出楔。喝一喝。○上堂。滿口道
不出。句句甚分明。滿目覰不見。山山疊亂青。皷聲猶
不會何況是鐘鳴喝一喝。○上堂。祖翁卓卓犖犖。兒
孫齷齷齪齪。有處藏頭沒處露角。借問衲僧。如何摸
索。○上堂。橫按拄杖曰。牙如刀劒面如鐵。眼放電光
光不歇。手把蒺蔾一萬斤。等閑敲落天邊月。卓一下。
<other>保福殊禪師</other>僧問。如何是禪。師曰。秋風臨古渡。落日
不堪聞。曰不問這箇禪。師曰。你問那箇禪。曰祖師禪。
師曰。南華塔外松陰裏。飲露吟風又更多。
<other>提刑郭祥正</other>字功甫。因謁白雲。雲上堂曰。夜來枕上
作得箇山頌。謝功甫大儒。廬山二十年之舊。今日遠
訪白雲之勤。當須舉與大眾。請已後分明舉似諸方。
此頌豈唯謝功甫大儒。直要與天下有鼻孔衲僧。脫
却著肉汗衫。莫言不道。乃曰。上大人。丘乙己。化三千。
七十士。爾小生。八九子。佳作仁。可知禮也。公切疑。後
聞小兒誦之。忽有省。以書報雲。雲以偈答曰。藏身不
用縮頭。斂跡何須收脚。金烏半夜遼天。玉兔趕他不
著。
<other>壽聖知淵禪師</other>僧問。祖意西來即不問。如何是一色。
師曰。目前無闍黎。此間無老僧。曰既不如是。如何曉
會。師曰。領取鉤頭意。莫認定盤星。乃曰。凡有問答。一
似擊石迸火。流出無盡法財。三草二木普霑其潤放
行也。雲生谷口。霧⿱卓長空。把定也。碧眼胡僧。亦須罔
措。壽聖如斯舉唱。猶是化門。要且未有衲僧巴鼻。敢
問諸人。作麼生是衲僧巴鼻。良久曰。布針開兩眼。君
向那頭看。
<other>上方日益禪師</other>僧問。如何是未出世邊事。師曰。井底
蝦䗫吞却月。曰如何是出世邊事。師曰。鷺鷥踏折枯
蘆枝。曰去此二途。如何是和尚為人處。師曰。十成好
箇金剛鑽。攤向街頭賣與誰。
<other>昭覺克勤圓悟佛果禪師</other>出蜀首謁玉泉皓。次依金
鸞信。大溈喆。黃龍心。東林度。僉指為法器。而晦堂稱
他日臨濟一派。屬子矣。最後見五祖。盡其機用。祖皆
不諾。乃謂祖。強移換人。出不遜語。忿然而去。祖曰。待
你著一頓熱病打時。方思量我在。師到金山。染傷寒
困極。以平日見處試之。無得力者。追繹五祖之言。乃
自誓曰。我病稍間。即歸五祖。病痊尋歸。祖一見而喜。
令即參堂。便入侍者寮。方半月。會部使者解印還蜀。
詣祖問道。祖曰。提刑少年曾讀小艶詩否。有兩句頗
相近。頻呼小玉元無事。祇要檀郎認得聲。提刑應諾
諾。祖曰。且子細。師適歸侍立次。問曰。聞和尚舉小艶
詩。提刑會否。祖曰。他祇認得聲。師曰。祇要檀郎認得
聲。他既認得聲。為甚麼却不是。祖曰。如何是祖師西
來意。庭前柏樹子聻。師忽有省。遽出見鷄飛上欄干。
鼓翅而鳴。復自謂曰。此豈不是聲。遂袖香入室。通所
得。呈偈曰。金鴨香銷錦繡幃。笙歌叢裏醉扶歸。少年
一段風流事。祇許佳人獨自知。祖曰。佛祖大事。非小
根劣器所能造詣。吾助汝喜。祖徧謂山中耆舊曰。我
侍者參得禪也。由此所至。推為上首。○出峽南遊。時
<pb n="607"/>
張無盡寓荊南。以道學自居。少見推許。師艤舟謁之。
劇談華嚴旨要。曰華嚴現量境界。理事全真。初無假
法。所以即一而萬。了萬為一。一復一。萬復萬。浩然莫
窮。心佛眾生。三無差別。卷舒自在。無礙圓融。此雖極
則。終是無風帀帀之波。公於是不覺促榻。師遂問曰。
到此與祖師西來意。為同為別。公曰。同矣。師曰。且得
沒交涉。公色為之慍。師曰。不見雲門道。山河大地。無
絲毫過患。猶是轉句。直得不見一色。始是半提。更須
知有向上全提時節。彼德山臨濟。豈非全提乎。公乃
首肎。翌日復舉。事法界。理法界。至理事無礙法界。師
又問。此可說禪乎。公曰。正好說禪也。師笑曰。不然。正
是法界量裏在。蓋法界量未滅。若到事事無礙法界。
法界量滅。始好說禪。如何是佛乾屎橛。如何是佛麻
三斤。是故真淨偈曰。事事無礙。如意自在。手把豬頭。
口誦淨戒。趂出婬坊。未還酒債。十字街頭解開布袋。
公曰。美哉之論。豈易得聞乎。於是以師禮。留居碧巖
復領昭覺。僧問。雲門道。須彌山意旨如何。師曰。推不
向前。約不退後。曰未審還有過也無。師曰。坐却舌頭。
【頌】師凡垂問。學者擬議。則一拳【增收】。
<other>太平慧懃佛鑑禪師</other>丱歲師廣教圓深試所習得度。
每以唯此一事實餘。二則非真。味之有省。乃徧參名
宿。往來五祖之門。有年恚祖不為印據。與圓悟相繼
而去。及悟歸五祖方丈徹證。而師忽至。意欲他邁悟
勉令挂搭。且曰。某與兄相別。始月餘。比舊相見時如
何。師曰。我所疑者此也。遂參堂。一日聞祖。舉僧問趙
州。如何是和尚家風。州曰。老僧耳聾。高聲問將來。僧
再問。州曰。你問我家風我却識你家風了也。師即大
豁所疑曰。乞和尚指示極則。祖曰。森羅及萬象一法
之所印。師展拜。祖令主翰墨。後同圓悟語話。次舉東
寺。問仰山鎮海明珠。因緣至無理。可伸處圓悟徵。曰
既云收得逮索此珠。又道無言可對。無理可伸。師不
能加答明日謂。悟曰。東寺祇索一顆珠。仰山當下傾
出一栲栳悟深肎之乃告之曰。老兄更宜親近。老和
尚去。師一日造方丈未及語。被祖詬罵懡㦬而退歸
寮閉門打睡恨祖不已悟已密知即往扣門。師曰。誰
悟曰。我師即開門。悟問你見老和尚如何。師曰。我本
不去被你賺。累我遭這老漢。詬罵悟呵呵大笑。曰你
記得前日下底語麼。師曰。是甚麼語。悟曰。你又道東
寺祇索一顆。仰山傾出一栲栳。師當下釋然。悟遂領
師同上方丈。祖纔見遽。曰懃兄且喜大事了畢。○僧
問。如何是。祖師西來意。師曰。喫醋知酸喫鹽知醎。曰
弓折箭盡時如何。師曰。一場懡㦬。○上堂。至道無難。
唯嫌揀擇桃華紅。李花白。誰道融融祇一色。燕子語。
黃鸎鳴。誰道關關祇一聲不透。祖師關棙子空認山
河作眼睛。○上堂。橫拄杖曰。先照後用。豎起曰先用
後照倒轉曰。照用同時。卓一下曰。照用不同時。汝等
諸人。被拄杖一口吞盡了也。自是你不覺。若向這裏
道得轉身句。免見一場氣悶。其或未然。老僧今日失
利。○師室中以木骰子六隻。面面皆書么字。僧纔入。
師擲曰會麼。僧擬不擬。師即打出。【頌】僧問。如何是佛。
師曰。喫飯咬著砂【增收】。
<other>龍門清遠佛眼禪師</other>因讀法華經。至是法非思量分
別之所能解持以問講師。講師莫能答。師歎曰。義學
名相。非所以了生死大事。遂卷衣南遊。造舒州太平
演禪師法席。因丐於廬州。偶兩足跌仆地。煩懣間。聞
二人交相惡罵。諫者曰。你猶自煩惱在。師於言下有
省。【頌】及歸。凡有所問演即曰。我不如你。你自會得好。
或曰我不會。我不如你。師愈疑。遂咨決於元禮首座。
禮乃以手引師之耳。繞圍爐數匝。且行且語曰。你自
會得好。師曰。有冀開發。乃爾相戲耶。禮曰。你他後悟
去。方知今日曲折耳。○太平將遷海會。師慨然曰。吾
持鉢方歸。復參隨往一荒院。安能究決己事耶。遂作
偈告辭之。蔣山坐夏。邂逅靈源禪師。日益厚善。從容
<pb n="608"/>
言話間。師曰。比見都下一尊宿。語句似有緣。靈源曰。
演公天下第一等宗師。何故捨而事遠遊。所謂有緣
者。蓋知解之師。與公初心相應耳。師從所勉徑趨海
會。後命典謁。適寒夜孤坐。撥爐見火一豆許。恍然自
喜曰。深深撥。有些子。平生事。只如此。遽起閱几上傳
燈錄。至破竈墮因緣。忽大悟。作偈曰。刁刁林鳥啼。披
衣終夜坐撥火悟平生窮神歸破墮事皎人自迷。曲
淡誰能和。念之永不忘。門開少人過。圓悟因詣其寮。
舉青林般土話驗之。且謂古今無人出得。你如何會。
師曰。也有甚難。悟曰。祗如他道鐵輪天子寰中旨。意
作麼生。師曰。我道帝釋宮中放赦書。悟退語人曰。且
喜遠兄便有活人句也。○上堂。一葉落天下春。無
路尋思笑殺人。下是天。上是地。此言不入時流意。南
作北。東作西。動而止。喜而悲。虵頭蝎尾一試之。猛虎
口裏活⿱少隹兒。是何言。歸堂去。【頌】上堂。千說萬說不如
親面一見。縱不說亦自分明。王子寶刀喻。眾盲摸象
喻。禪學中隔江招手事。望州亭相見事。迥絕無人處
事。深山巖崖處事。此皆親面而見之。不在說也。○上
堂。蘇武牧羊。辱而不屈。李陵望漢。樂以忘歸。是在外
國。在本國。佛諸弟子中。有者雙足越坑。有者聆箏起
舞。有者身埋糞壤。有者呵罵河神。是習氣。是妙用。至
於擎叉打地。豎拂敲牀。睦州一向閉門。魯祖終年面
壁。是為人。是不為人。信知一切凡夫。埋沒寶藏。殊不
丈夫。諸人何不擺柁張帆拋江過岸。休更釘樁搖艣。
何日到家既作曹谿人。又是家裏漢。還見家裏事麼。
○師甞題語于龍門延壽壁間曰。佛許有病者當療
治。容有將息所也。禪林凡有數名。或曰。涅槃。見法身
常住。了法不生也。或曰省行。知此違緣。皆從行苦也。
或曰延壽。欲得慧命扶持色身也。其實使人了生死
處也。多見少覺微恙。便入此堂。不強支吾。便有補益。
及乎久病思念鄉閭。不善退思。滅除苦本。先聖云。病
者眾生之良藥。若善服食。無不瘥者也。【頌】那吒太子。
析肉還母。析骨還父。然後現本身。運大神力。為父母
說法。師云。肉既還母。骨既還父。用甚麼為身。學人到
這裏若見得去。廓清五蘊。吞盡十方（云云）【增收】（頌見聯珠第一卷中）。
<other>開福道寧禪師</other>壯為道人。於崇果寺執浴。一日將濯
足。偶誦金剛經。至於此章句能生信心。以此為實。遂
忘所知。忽垂足沸湯中。發明己見。○示眾云。秋日耀
長空。秋江浸虗碧傷嗟門外人。處處尋彌勒。驀路忽
擡頭。相逢不相識。諸禪德既是相逢為甚麼却不相
識。剪盡霜前竹。臨谿不化龍。○上堂。摩竭正令。未免
崎嶇。少室垂慈早傷風骨。腰囊挈錫。孤負平生煉行
心。遞相鈍置。爭似春雨晴春山青。白雲三片四片。
黃鶯一聲兩聲。千眼大悲看不足。王維雖巧[書-曰+(且-二+人)]難成。
直饒便恁麼。猶自涉途程。且不涉途程一句。作麼生
道。人從汴州來。不得東京信。○僧問。如何是句到意
不到。師曰。瑞草本無根。信手拈來用。曰如何是意到
句不到。師曰。領取鉤頭意。莫認定盤星。曰。如何是意
句俱到。師曰。大悲不展手。通身是眼睛。曰如何是意
句俱不到。師曰。君向瀟湘我向泰。
<other>大隨南堂靜禪師（後名道興）</other>首參永安恩禪師。於臨濟三
頓棒話發明。次依諸名宿。無有當意者。聞五祖機峻。
欲抑之。遂謁祖。祖乃曰。我此間不比諸方。凡於室中。
不要汝進前退後豎指擎拳。繞禪牀作女人拜。提起
坐具。千般伎倆。祇要你一言下諦當。便是你見處。師
茫然。退參三載。一日入室罷。祖謂曰。子所下語。已得
十分。試更與我說看。師即剖而陳之。祖曰。說亦說得
十分。更與我斷看。師隨所問而判之。祖曰。好即好。祇
是未曾得老僧說話在。齋後可來祖師塔所。與汝一
一按過始得。及至彼。祖便以即心即佛。非心非佛。睦
州擔板漢。南泉斬貓兒趙州狗子無佛性。有佛性之
語。編辟之。其所對。了無凝滯。至子胡狗話。祖。遽轉面
曰不是。師曰。不是却如何。祖曰。此不是。則和前面皆
<pb n="609"/>
不是。師曰。望和尚慈悲指示。祖曰。看他道子胡有一
狗。上取人頭。中取人腰。下取人脚入門者好看。纔見
僧入門。便道看狗。向子胡道看狗處下一轉語。教子
胡結舌。老僧鈐口。便是你了當處。次日入室。師默啟
其說。祖笑曰。不道你不是千了百當底人。此語祇似
先師下底語。師曰。某何人得似端和尚。祖曰不然。老
僧雖承嗣他。謂他語拙蓋祇用遠錄公手段接人故
也。如老僧共遠錄公。便與百丈。黃檗。南泉。趙州輩。把
手共行。纔見語拙即不堪。師以為不然。乃曳杖渡江。
適大水泛漲。因留四祖。儕輩挽其歸。又二年。祖方許
可。甞商略古今次。執師手曰。得汝說。須是吾舉。得汝
舉。須是吾說。而今而後。佛祖秘要。諸方關鍵。無逃子
掌握矣。○上堂。問答已。乃曰。有祖已來。時人錯會。祇
將言句以為禪道。殊不知道本無體。因體而得名。道
本無名。因名而立號。祇如適來上座。纔恁麼出來。便
恁麼歸眾。且道具眼不具眼。若道具眼。纔恁麼出來。
眼在甚麼處。若道不具眼。爭合便恁麼去。諸仁者。於
此見得倜儻分明。則知二祖禮拜。依位而立。真得其
髓。祇這些子。是三世諸佛命根。六代祖師命脉。天下
老和尚安身立命處。雖然如是。須是親到始得。○僧
問祖師心印。請師直指。師曰。你聞熱麼。曰聞師曰。且
不聞寒。曰和尚還聞熱否。師曰不聞。曰為甚麼不聞。
師搖扇曰。為我有這箇。○問如何是山裏禪。師曰。庭
前嫩竹先生筍。㵎下枯松長老枝。曰如何是市裏禪。
師曰。六街鐘皷韻[鼕-支+皮]鼕。即處鋪金世界中。曰如何是
村裏禪。師曰。賊盜消亡蠶麥熟。謳歌鼓舞樂昇平。○
有一老宿垂語云。十字街頭起一間茅廁。祇是不許
人屙。僧舉似扣師。師曰。是你先屙了。更教甚麼人屙。
宿聞焚香遙望大隨再拜謝之。
<other>無為泰禪師</other>自出關。徧遊叢社。至五祖。告香日。祖舉
趙州洗鉢盂話俾參。洎入室。舉此話問師。你道趙州
向伊道甚麼。這僧便悟去。師曰。洗鉢盂去聻祖曰。你
祇知路上事。不知路上滋味。師曰。既知路上事。路上
有甚滋味。祖曰你不知耶。又問你曾遊浙否。師曰。未
也。祖曰。你未悟在。師自此凡五年不能對。祖一日陞
堂。顧眾曰。八十翁翁轅繡毬。便下座。師欣然出眾曰。
和尚試𨎊一𨎊看。祖以手作打仗皷勢。操蜀音。唱綿
州巴歌曰。豆子山。打瓦皷。楊平山。撒白雨。白雨下。取
龍女。織得絹。二丈五。一半屬羅江。一半屬玄武。師聞
大悟。掩祖口曰。祇消唱到這裏。祖大笑而歸。○上堂。
此一大事因緣。自從世尊拈花。迦葉微笑。世尊曰。吾
有正法眼藏。分付摩訶大迦葉以後燈燈相續。祖祖
相傳。迄至于今。綿綿不墜。直得徧地生華。故號涅槃
妙心。亦曰本心。亦曰本性。亦曰本來面目。亦曰第一
義諦。亦曰爍迦羅眼。亦曰摩訶大般若。在男曰男。在
女曰女。汝等諸人。但自悟去。這般盡是閑言語。遂拈
起拂子曰。會了喚作禪。未悟果然難難難。目前隔箇
須彌山。悟了易易易信口道來無不是。
<other>五祖自禪師</other>初依祖最久。未有省。時圓悟為座元。師
往請益。悟曰。兄有疑處。試語我。師遂舉德山小參不
答話。問話者三十棒。悟曰。禮拜著。我作得你師。舉話尚
不會。師作禮竟。悟令再舉前話。師曰。德山小參不答
話。悟掩其口曰。但恁麼看。師出揚聲曰。屈屈。豈有公
案祇教人看一句底道理。有僧謂師曰。兄不可如此
說。首座須有方便。因靜坐體究。及旬。頓釋所疑。詣悟
禮謝。悟曰。兄始知吾不汝欺。又詣方丈。祖迎笑。自爾
日深玄奧。○師榜侍者門曰。東山有三句。若人道得
即挂搭。衲子皆披靡。一日有僧携坐具。徑造丈室謂
師曰。某甲道不得。祇要挂搭。師大喜。呼維那於明窻
下安排。
<other>九頂素禪師</other>謁五祖。聞舉首山答西來意語。倐然契
語。述偈曰。顛倒顛。顛倒顛。新婦騎驢阿家牽。便恁麼。
太無端。回頭不覺布衫穿。祖見乃問百丈野狐話又
<pb n="610"/>
作麼生。師曰。來說是非者便是是非人。祖大悅。
<other>元禮首座</other>初參演和尚於白雲凡入室。必謂曰。衲僧
家明取緇素好。師疑之不已一日演陞堂。舉首山。新
婦騎驢阿家牽語。乃曰。諸人要會麼莫。問新婦阿家
免煩。路上波吒遇飯即飯。遇茶即茶。同門出入宿世
冤家。師於言下豁如。且曰。今日緇素明矣。
<other>普融知藏</other>【頌】至五祖入室次。祖舉倩女離魂話問之。
有契呈。偈曰。二女合為一媳婦。機輪截斷難回。互。從
來往返絕蹤由。行人莫問來時路（按聯珠頌古第十卷中。有五祖演問
僧曰。倩女離魂那箇是真底。乃註曰。王宙欲娶娶倩娘為妻。倩父母不許。倩遂臥病在家。王宙將欲遠行。月下
見倩來。同舟而去。三年後遂生一子。倩遂歸父母家。纔到門家中有一倩娘出來。相見兩人遂合成一身）。
<other>承天賢禪師</other>上堂。五更殘月落天曉。白雲飛分明目
前事。不是目前機。既是目前事。為甚麼。不是目前機。
良久曰。欲言言不及。林下却商量。
<other>金陵俞道婆</other>【頌】市油餈為業。常隨眾參問瑯瑘。瑘以
臨濟無位。真人話示之。一日聞丐者唱蓮花樂云。不
因柳。毅傳書信。何緣得到洞庭湖。忽大悟。以餈盤投
地。夫傍睨曰。你顛耶。婆掌曰。非汝境界。往見瑯瑘。瑘
望之知其造詣。問那箇是無位真人。婆應聲曰。有一
無位人。六臂三頭努力嗔。一擘華山分兩路。萬年流
水不知春。由是聲名藹著。凡有僧至則曰。兒兒。僧擬
議。即掩門。佛燈珣禪師往勘之。婆見。如前所問。珣曰。
爺在甚麼處。婆轉身拜露柱。珣即踏倒曰。將謂有多
少奇特。便出。婆蹶起曰。兒兒來。惜你則箇。珣竟不顧。
安首座至。婆問甚處來。安曰德山。婆曰德山泰。乃老
婆兒子。安曰。婆是甚人兒子。婆曰。被上座一問。直得
立地放尿。
<other>徑山大慧宗杲禪師</other>年十七薙髮具毗尼。偶閱古雲
門錄。恍若舊習。往依廣教珵禪師。棄遊四方。從曹洞
諸老宿。既得其說。去登寶峯。謁湛堂準禪師。堂一見
異之。俾侍巾裓。指以入道捷徑。師橫機無所讓堂訶
曰。汝曾未悟。病在意識領解。則為所知障。堂疾革。囑
師曰。吾去後當見川勤。必能盡此機用（勤即圓悟）堂卒。師
趨謁無盡居士。求堂塔銘。無盡門庭高。少許可與師
一言相契。下榻延之。名師庵曰妙喜。洎後再謁。且囑
令見圓悟。【頌】師至天寧。一日聞悟陞堂。舉僧問雲門。
如何是諸佛出身處。門曰東山水上行。若是天寧即
不然。忽有人問。如何是諸佛出身處。只向他道熏風
自南來。殿閣生微涼。師於言下。忽然前後際斷。雖然
動相不生。却坐在淨躶躶處。悟謂曰。也不易你得到
這田地。可惜死了不能得活。不疑言句。是為大病。不
見道懸崖撒手。自肯承當。絕後再蘇。欺君不得。須信
有這箇道理。遂令居擇木堂。為不[釐-未+牙]務侍者。日同士
大夫入室。（擇木乃朝士止息處）。○悟每舉有句無句。如藤倚樹
問之。師纔開口。悟便曰不是不是。經半載遂問悟曰。
聞和尚當時在五祖。曾問這話。不知五祖道甚麼。悟
笑而不答。師曰。和尚當時須對眾問。如今說亦何妨。
悟不得已。謂曰。我問有句。無句。如藤倚樹。意旨如何。
祖曰。描也描不成。[書-曰+(且-二+人)]也[書-曰+(且-二+人)]不就。又問樹倒藤枯時如
何。祖曰相隨來也。師當下釋然曰。我會也。悟遂舉數
因緣詰之。師酬對無滯。悟曰。始知吾不汝欺。遂著臨
濟正宗記付之。俾掌記室。未幾。令分座。室中握竹篦
以驗學者。叢林浩然歸重。名振京師。右丞相呂公舜
徒。奏賜紫衣佛日之號。會女真之變。其酋欲取禪僧
十數人。師在選得免。趨吳虎丘度夏。因閱華嚴。至菩
薩登七地證無生法忍。洞曉向所請問湛堂殃崛摩
羅。持鉢至產婦家因緣。時圓悟。【頌】詔住雲居。師往省
覲。至山次日。即請為第一座。時會中多龍象。以圓悟
久虗座元。俟師之來。頗有不平之心。及冬至秉拂。昭
覺元禪師出眾問曰。眉間挂劍時如何。師曰。血濺梵
天。圓悟於座下以手約云。住住。問得極好。答得更奇。
元乃歸眾。叢林由是改觀。○上堂。正月十四十五。雙
徑椎鑼打皷。要識祖意西來。看取村歌社舞。○上堂。
<pb n="611"/>
舉圓通秀禪師示眾曰。少林九年冷坐。剛被神光[覤-儿+丘]
破。如今玉石難分。祇得麻纏紙裹。這一箇。那一箇。更
一箇。若是明眼人。何須重說破。徑山今日。不免狗尾
續貂。也有些子。老胡九年話墮。可惜當時放過致令
默照之徒鬼窟長年打坐這一箇那一箇。更一箇。雖
然苦口叮嚀。却似樹頭風過。○上堂。水底泥牛嚼生
鐵。憍梵鉢提咬著舌。海神怒把珊瑚鞭。須彌山王痛
不徹。○上堂。纔方八月中秋。又是九月十五。卓拄杖
曰。唯有這箇不遷。擲拄杖曰。一眾耳聞目覩。○圓悟
禪師忌。師拈香曰這箇尊慈。平昔強項。氣壓諸方。逞
過頭底顢頇。用格外底儱侗。自言我以木槵子換天
下人眼睛。殊不知被不孝之子將斷貫索穿却鼻孔。
索頭既在徑山手裏。要教伊生。也由徑山。要教伊死。
也由徑山。且道以何為驗。遂燒香曰。以此為驗。○僧
問大修行底人。還落因果也無。前百丈曰。不落因果。
為甚麼墮野狐身。師曰。逢人但恁麼舉。曰祇如後百
丈道。不昧因果。為甚麼脫野狐身。師曰。逢人但恁麼
舉曰。或有人問徑山。大修行底人。還落因果也無。未
審和尚向他道甚麼。師曰。向你道逢人但恁麼舉。○
問過去心不可得。現在心不可得。未來心不可得時
如何。師曰。親言出親口。曰未審如何受持。師曰。但恁
麼受持。決不相賺。【頌】問心佛俱忘時如何。師曰。賣扇
老婆手遮日。○僧請益夾山境話。聲未絕。師便喝。僧
茫然。師曰。你問甚麼。僧擬舉師連打。喝出。○師纔見
僧入。便曰不是。出去。僧便出。師曰。沒量大人。被語脉
裏轉却。【頌】室中舉竹篦問僧曰。喚作竹篦則觸。不喚
作竹篦則背。不得下語。不得無語。速道速道。僧曰。請
和尚。放下竹篦。即與和尚道。師放下竹篦。僧拂袖便
出。師曰。侍者認取這僧著（淳熈初賜其全錄八十卷隨大藏流行）。
<other>虎丘紹隆禪師</other>荷包謁長蘆信禪師。得其大略。有傳
圓悟語至者。師讀之。歎曰。想醋生液。雖未澆腸沃胃。
要且使人慶快。第恨未聆謦欬耳。遂由寶峯。依湛堂。
客黃龍。叩死心禪師。次謁圓悟。一日入室。悟問曰。見
見之時。見非是見。見猶離見。見不能及。舉拳曰。還見
麼。師曰見。悟曰頭上安頭。師聞脫然契證。悟叱曰。見
箇甚麼。師曰。竹密不妨流水過。悟肯之。尋俾掌藏教。
有問悟曰。隆藏主柔易若此。何能為哉。悟曰。瞌睡虎
耳。○上堂。目前無法。萬象森然。意在目前。突出難辯。
不是目前法。觸處逢渠。非耳目之所到。不離見聞覺
知。雖然如是。也須踏著他向上關棙子始得。所以道
羅籠不肯住。呼喚不回頭。佛祖不安排。至今無處所。
如是則不勞斂念。樓閣門開。寸步不移。百城俱到。驀
拈拄杖劃一劃云。路逢死蛇莫打殺。無底籃子盛將
歸。【頌】初參死心。心問你是甚麼僧。師曰行脚僧。心曰。
你是何處村僧。行甚驢脚馬脚。師曰。廣南蠻道甚麼。
何不高聲道。心曰。却有些衲僧氣息。遂留過夏【增收】。
<other>育王佛智端裕禪師</other>往依淨慈一禪師。未幾。偶聞僧
擊露柱曰。你何不說禪。師忽微省。去謁龍門遠。甘露
卓。泐潭祥。皆以穎邁見推。晚見圓悟於鍾阜。一日悟
問。誰知正法眼藏。向這瞎驢邊滅却。即今是滅不滅。
曰請和尚合取口好。悟曰。此猶未出常情。師擬對。悟
擊之。師頓去所滯。○上堂曰。行時絕行跡。說時無說
蹤。行說若到。則垛生招箭。行說未明。則神鋒劃斷。就
使說無滲漏。行不迷方。猶滯[殼-一]漏在。若是大鵬金翅。
奪迅百千由旬。十影神駒。馳驟四方八極。不取次㗖
⿰口豕。不隨處埋身。且總不依倚。還有履踐分也無。剎剎
塵塵是要津。○上堂曰。德山入門便棒。多向皮袋裏
埋蹤。臨濟入門便喝。總在聲塵中出沒。若是英靈衲
子。直須足下風生。超越古今途轍。拈拄杖卓一下。喝
一喝曰。祇這箇。何似生。若喚作棒喝。瞌睡未惺。不喚
作棒喝。未識德山臨濟。畢竟如何。復卓一下曰。總不
得動著。○師蒞眾。色必凜然。[寢-(宋-木)+穴]食不背眾。唱道無倦。
紹興庚午十月初。示微疾。首座法全。請遺訓。師曰。盡
<pb n="612"/>
此心意。以道相資。語絕而逝。
<other>大溈佛性法泰禪師</other>僧問。理隨事變。該萬有而一片
虗凝。事逐理融。等千差而咸歸實際。如何是理法界。
師曰。山河大地。曰如何是事法界。師曰。萬象森羅。曰
如何是理事無礙法界。師曰。東西南北。曰如何是事
事無礙法界。師曰。上下四維。○上堂。推真。真無有相。
窮妄。妄無有形。真妄兩無所有。廓然露出眼睛。眼睛
既露見箇甚麼曉日爍開巖畔雪。朔風吹綻臘梅華。
○上堂。達得人空法空。未稱祖佛家風。體得全用全
照。亦非衲僧要妙。直須打破牢關。識取向上一竅。如
何是向上一竅。春寒料峭。凍殺年少。○上堂。欲識佛
去處。祇這語聲是。咄傅大士不識好惡。以昭昭靈靈。
教壞人家男女。被誌公和尚一喝曰。大士莫作是說。
別更道看。大士復說曰。空手把鋤頭。步行騎水牛。人
從橋上過。橋流水不流。誌公呵呵大咲曰。前頭猶似
可。末後更愁人。
<other>護國此庵景元禪師</other>習台教三⿰示異。棄謁圓悟於鍾阜。
因僧讀死心小參語云。既迷須得箇悟。既悟須識悟
中迷。迷中悟。迷悟雙忘却。從無迷悟處。建立一切法。
師聞而疑。即趍佛殿。以手托開門扉。豁然大徹。繼而
執侍。機辯逸發。圓悟目為聱頭元。侍者遂自題肖像。
付之曰。生平只說聱頭禪。撞著聱頭如鐵壁。脫却羅
籠截脚。跟大地撮來墨漆黑。晚年轉復沒刀刀。奮金
剛椎碎窠窟。他時要識圓悟面。一為渠儂併拈出。
<other>南峯雲辯禪師</other>參圓悟值入室纔踵門。悟曰。看脚下。
師打露柱一下。悟曰。何不著實道取一句。師曰。師若
搖頭。弟子擺尾。悟曰。你試擺尾看。師飜筋斗而出。悟
大笑。由是知名。一日入城與道俗行。至十郎巷。有問
巷在這裏。十郎在甚處。師奮臂曰。隨我來。
<other>靈隱慧遠佛海禪師</other>會圓悟復領昭覺。師即之聞悟
普說。舉龐居士問馬祖。不與萬法為侶因緣。師忽頓
悟仆於眾。眾掖之。師乃曰。吾夢覺矣。至夜小參。師出
問曰。淨躶躶空無一物。赤骨力貧無一錢。戶破家亡。
乞師賑濟。悟曰。七珍八寶一時拏。師曰。禍不入謹家
之門。悟曰。機不離位墮在毒海。師隨聲便喝。悟以拄
杖擊禪牀云。喫得棒也未。師又喝。悟連喝兩喝。師便
禮拜。自此機鋒峻發。無所抵捂。○上堂。好是仲春漸
暖。那堪寒食清明。萬疊雲山聳翠。一天風月良隣。在
處花紅柳綠。湖天浪穩風平。山禽枝上語諄諄。再三
𤨏𤨏碎碎。囑付叮叮嚀嚀。你且道。他叮嚀囑付箇甚
麼卓拄杖曰。記取明年今日。依舊寒食清明。
<other>鴻福文禪師</other>上堂。不昧不落作麼會。會得依前墮野
狐。一夜涼風生[書-曰+(且-二+人)]角。滿船明月泛江湖。
<other>華藏民禪師</other>初講楞嚴於成都。為義學所歸。時圓悟
居昭覺。師與勝禪師為友。因造焉聞悟小參。舉國師
三喚侍者因緣。趙州拈云。如人暗中書字。字雖不成。
文彩已彰。那裏是文彩已彰處。師心疑之。告香入室。
悟問。坐主講何經。師曰楞嚴。悟曰。楞嚴有七處徵心
八還辯見。畢竟心在甚麼處。師多呈藝解。悟皆不背。
師復請益。悟令一切處作文彩已彰。會偶僧請益十
玄談。方舉問君心印作何顏。悟厲聲曰。文彩已彰。師
聞而有省。遂求印證。悟示以本色鉗鎚。師則罔措。一
日白悟曰。和尚休舉話。待某說看。悟諾。師曰。尋常拈
鎚豎拂。豈不是經中道。一切世界。諸所有相。皆即菩
提。妙明真心。悟笑曰。你元來在這裏作活計。師又曰
下喝敲牀時。豈不是返聞聞自性。性成無上道。悟曰。
你豈不見經中道。妙性圓明。離諸名相。師於言下釋
然。悟出蜀居夾山。師罷講。侍行。悟為眾夜參。舉古帆
未挂因緣。師聞未領。遂求決。悟曰你問我。師舉前話。
悟曰。庭前柏樹子。師即洞明。謂悟曰。古人道如一滴
投於巨壑。殊不知大海投於一滴。悟笑曰。奈這漢何。
後謁佛鑑於蔣山。鑑問。佛果有不曾亂為人說底句。
曾與你說麼。師曰。合取狗口。鑑震聲曰。不是這箇道
<pb n="613"/>
理。師曰。無人奪你鹽茶袋。叫作甚麼。鑑曰。佛果若不
為你說。我為你說。師曰。和尚疑時。退院別參去。鑑呵
呵大咲。
<other>昭覺道元禪師</other>謁大別道禪師。因看廓然無聖之語。
忽爾失笑曰。達磨元來在這裏。道譽之。往參佛鑑。佛
眼蒙賞識。依圓悟於金山。以所見告。悟弗之許。悟被
　詔住雲居。師從之。雖有信入。終以鯁胷之物。未去
為疑。會悟問參徒。生死到來時如何。僧曰。香臺子笑
和尚。次問師。汝作麼生。師曰。草賊大敗。悟曰。有人問
你時如何。師擬答。悟憑陵曰。草賊大敗。師即徹證。圓
悟以拳擊之。師拊掌大笑。悟曰。汝見甚麼便如此。師
曰。毒拳未報。永劫不忘。
<other>中竺[仁-二+(ㄠ*刀)]堂中仁禪師</other>往來三藏譯經所。諦窮經論。特
於宗門未之信。時圓悟居天寧。凌晨謁之。悟方為眾
入室。師見敬服。奮然造前。悟曰。依經解義。三世佛冤。
離經一字。即同魔說。速道速道。師擬對。悟劈口擊之。
因墜一齒。即大悟。○上堂。九十春光已過半。養花天
氣正融和。海棠枝上鸎聲好。道與時流見得麼。雖然
如是。且透聲透色一句作麼生道金勒馬嘶芳草地
玉樓人醉杏花天。○上堂。舉狗子無佛性話。乃曰。二
八佳人刺繡遲。紫荊花下囀黃鸝可憐無限傷春意。
盡在停針不語時。○淳熈甲午。四月八日　孝宗皇
帝詔入。賜座說法。帝舉不與萬法為侶因緣。俾拈提。
師拈罷。頌曰。秤鎚搦出油。閑言長語休。腰纏十萬貫。
騎[鴳-女+隹]上揚州。
<other>象耳袁覺禪師</other>出蜀徧謁有道尊宿後往大溈依佛
性。頃之入室陳所見。性曰。汝忒煞遠在。然知其為法
器。俾充侍者。掌賓客。師每侍性。性必舉法華開示悟
入四字。令下語。又曰。直待我豎點頭時。汝方是也。偶
不職。被斥。制中無依。寓俗士家。一日誦法華。至亦復
不知何者是火。何者是舍。乃豁然。制罷歸省。性見首
肯之。圓悟再得旨住雲居。師至彼。以所得白悟。悟呵
云本是淨地。屙屎作麼。師所疑頓釋。甞語客曰。東坡
云。我持此石歸。袖中有東海。山谷云。惠崇煙雨蘆鴈
坐我瀟湘洞庭。欲喚扁舟歸去。傍人謂是丹青。此禪
髓也。
<other>中巖華嚴祖覺禪師</other>依圓悟於鍾阜。一日入室。悟舉
羅山道有言時。踞虎頭收虎尾。第一句下明宗旨。無
言時覿露機鋒。如同電拂。作麼生會。師莫能對。夙夜
參究。忽然有省。作偈呈悟曰。家住孤峯頂。長年半掩
門。自嗟身已老。活計付兒孫。悟見許可。次日入室。悟
又問。昨日公案作麼生。師擬對。悟便喝曰。佛法不是
這箇道理。師復留五年。愈更迷悶。後於廬山棲賢。閱
浮山遠禪師削執論云。若道悟有親疎。豈有旃檀林
中却生臭草。豁然契悟。作偈寄圓悟曰。出林依舊入
蓬蒿。天網[懨-猒+火][懨-猒+火]不可逃。誰信業緣無避處。歸來不怕
語聲高。悟大喜。持以示眾曰。覺華嚴徹矣。○上堂。舉
石霜和尚遷化。眾請首座繼踵住持。虔侍者所問公
案。師曰。宗師行處。如火消氷。透過是非關。全機忘得
喪。盡道首座滯在一色。侍者知見超師可謂體妙失
宗。全迷向背。殊不知首座。如鷺鷥立雪。品類不齊。侍
者如鳳翥丹霄不縈金網。一人高高山頂立。一人深
深海底行。各自隨方而來。同會九重城裏。而今要識
此二人麼。豎起拂子曰。龍臥碧潭風凜凜。垂下拂子
曰。[鴳-女+隹]歸霄漢背摩天。
<other>明因曇玩禪師</other>上堂。汝有一對眼。我也有一對眼。汝
若瞞還自瞞。汝若成佛作祖。老僧無汝底分。汝若做
驢做馬。老僧救汝不得。○眾檀越入山。請上堂。說偈
曰。我無長處名虗出。謝汝殷勤特地來。明因無法堪
分付。謾把山門為汝開。
<other>虎丘雪庭元淨禪師</other>上堂。說得須是見得。見得又須
說得。見得說不得。落在陰界。見解偏枯。說得見不得
落在時機。墮在毒海。若是翠門下。直饒說得見得。好
<pb n="614"/>
與三十棒。說不得見不得也好與三十棒。翠雲恁麼
道。也好與三十棒。遂高聲召大眾曰。險。
<other>天寧訥坐梵思禪師</other>上堂。知有底。也喫粥喫飯。不知
有底。也喫粥喫飯。如何直下驗得他有之與無。是之
與非。邪之與正。若驗不出。參學事大遠在。喝一喝。下
座。○上堂。山僧是楊岐四世孫這老漢有箇三脚驢
子弄蹄行公案。雖人人舉得。祇是不知落處。山僧不
惜眉毛為諸人下箇注脚。乃曰。八角磨盤空裏走。
<other>君山覺禪師</other>上堂舉古者道。仰之彌高。鑽之彌堅。瞻
之在前。忽焉在後。諸人還識得麼。若也不識為你註
破。仰之彌高。不隔絲毫。要津把斷。佛祖難逃。鑽之彌
堅。真體自然。鳥啼花放。在碧巖前。瞻之在前。非正非
偏。十方坐斷。威鎮大千。忽焉在後。一場漏逗。堪笑雲
門。藏身北斗。咄。
<other>寶華顯禪師</other>上堂。禪莫參。道休學。歇意忘機常廓落。
現成公案早周遮。祇箇無心已穿鑿。直饒坐斷未生
前。難透山僧錯錯錯。
<other>東山覺禪師</other>上堂。舉昔廣額屠兒。一日至佛所。颺下
屠刀曰。我是千佛一數。世尊曰如是如是。今日叢林
將謂廣額。過去是一佛。權現屠兒。如此見廣額。且喜
沒交涉。又曰。廣額正是箇殺人不眨眼底漢。颺下屠
刀。立地成佛。且喜沒交涉。又道廣額颺下屠刀曰。我
是千佛一數。這一佛多少分明。且喜沒交涉。要識廣
額麼。夾路桃花風雨後。馬蹄何處避殘紅。
<other>樞密徐俯</other>號東湖居士。靖康初。為尚書外郎。與朝士
同志者挂鉢於天寧寺之擇木堂。力參圓悟。悟亦喜
其見地超邁。一日至書記寮。指悟頂相曰。這老漢脚
跟猶未點地在。悟[((白-日+田)/廾)*頁]面曰。甕裏何曾走却鼈。公曰。且
喜老漢脚跟點地。悟曰。莫謗它好。公休去。
<other>郡王趙令衿</other>號超然居士。紹興庚申冬。公與汪內翰
藻。李參政邴。曾侍郎開詣徑山謁大慧慧聞至。乃令
擊皷入室。公欣然袖香趨之。慧曰。趙州洗鉢盂話。居
士作麼生會。公曰。討甚麼椀。拂袖便出。慧起搊住曰。
古人向這裏悟去。你因甚麼却不悟。公擬對。慧𢮁之
曰。討甚麼椀。公曰。還這老漢始得。
<other>侍郎李彌遜</other>號普現居士。為中書舍人。常入圓悟室。
一日早朝回。至天津橋馬躍忽有省。通身汗流。直造
天寧。適悟出門。遙見便喚曰。居士且喜大事了畢。公
厲聲曰。和尚眼華作甚麼。悟便喝。公亦喝。於是機鋒
迅捷。
<other>成都范縣君者</other>嫠居歲久。常坐而不臥。聞圓悟住昭
覺。往禮拜。請示入道因緣。悟令看不是心。不是佛。不
是物。是箇甚麼。久無所契。范泣告悟曰。和尚有何方
便。令某易會。悟曰。却有箇方便。逐令秖看是箇甚麼。
後有省曰。元來恁麼地近那。
<other>文殊心道禪師</other>詣成都習唯識。自以為至。同舍詰之
曰。三界唯心。萬法唯識。今目前萬象摐然。心識安在。
師茫然不知對。遂出關周流江淮。既抵舒之太平。聞
佛鑑禪師夜參。舉趙州柏樹子話至覺鐵觜云。先師
無此語。莫謗先師好。因大疑。提撕既久。一夕豁然。即
趍丈室。擬敘所悟。鑑見來。便閉門。師曰。和尚莫謾某
甲。鑑云。十方無壁落。何不入門來。師以拳擉破窓紙。
鑑即開門搊住云。道道。師以兩手棒鑑頭。作口啐而
出。遂呈偈曰。趙州有箇柏樹話。禪客相傳徧天下。多
是摘葉與尋枝。不能直向根源會。覺公說道無此語。
正是惡言當面罵。禪人若具通方眼。好向此中辯真
假。鑑深然之。○上堂。師子嚬呻。象王哮吼。雲門北斗
裏藏身。白雲因何喚作手。三世諸佛不知有。貍奴白
牯却知有。且道作麼生是他知有底事。雨打棃花蛺
蝶飛。風吹柳絮毛毬走。
<other>南華昺禪師</other>上堂。此事最希奇。不礙當頭說。東隣田
舍翁。隨例得一橛。非唯貫聲色。亦乃應時節。若問是
何宗。八字不著人。擊禪牀下座。○上堂。迷不自迷。對
<pb n="615"/>
悟立迷。悟不自悟。因迷說悟。所以悟為迷之體。迷為
悟之用。迷悟兩無從。箇中別無共。無別共。撥不動。祖
師不將來。鼻孔千斤重。
<other>龍牙才禪師</other>早服勤於佛鑑法席。而局務不辭難。名
已聞於叢林。及遊方迫暮。至黃龍。適死心在三門。問
其所從來。既稱名。則知為舒州太平才莊主矣。翌日
入室。死心問曰。會得最初句。便會末後句。會得末後
句。便會最初句。最初末後。拈放一邊。百丈野狐話。作
麼生會。師曰。入戶已知來見解。何須更舉轢中泥。心
曰。新長老。死在上座手裏也。師曰。語言雖有異。至理
且無差。心曰。如何是無差底事。師曰。不扣黃龍角。焉
知頷下珠。心便打。○上堂舉死心和尚小參曰。若論
此事。如人家有三子。第一子。聰明智慧。孝養父母。接
待往來。主掌家業。第二子。兇頑狡猾。貪婬嗜酒。倒街
臥巷。破壞家業。第三子。盲聾瘖瘂。菽麥不分。是事不
能。祇會喫飯。三人中。黃龍要選一人用。更有四句。死
中有活。活中有死。死中常死。活中常活。將此四句。驗
天下衲僧。師曰。喚甚麼作四句。三人姓甚名誰。若也
識得。與黃龍把手竝行。更無纖毫間隔。如或未然。不
免借水獻華去也。三人共體。用非用。四句同音。空不
空。欲識三人并四句。金烏初出一團紅。
<other>蓬萊卿禪師</other>上堂。有句無句。如藤倚樹。且任諸方點
頭。及乎樹倒藤枯。上無衝天之計。下無入地之謀。靈
利漢。這裏著得一隻眼。便見七縱八橫。舉拂子曰。看
看。一曲兩曲無人會。雨過夜塘秋水深。
<other>佛燈珣禪師</other>參廣鑑瑛禪師不契。遂造太平。隨眾咨
請。邈無所入。乃封其衾曰。此生若不徹去誓不展此。
於是晝坐宵立。如喪考妣。逾七七日。忽佛鑑上堂曰。
森羅及萬象。一法之所印師聞頓悟。往見鑑。鑑曰。可
惜一顆明珠。被這風顛漢拾得。乃詰之曰。靈雲道。自
從一見桃華後。直至如今更不疑。如何是他不疑處。
師曰。莫道靈雲不疑。只今覓箇疑處。了不可得。鑑曰。
玄沙道。諦當甚諦當。敢保老兄未徹在。那裏是他未
徹處。師曰。深知和尚老婆心切。鑑然之。師拜起呈偈
曰。終日看天不舉頭。桃華爛熳始擡眸饒君更有遮
天網。透得牢關即便休。鑑屬令護持。是夕厲聲謂眾
曰。這回珣上座。穩睡去也。圓悟聞得。疑其未然。乃曰。
我須勘過始得。遂令人召至。因與遊山偶到一水潭。
悟推師入水。遽問曰。牛頭未見四祖時如何。師曰。潭
深魚聚。悟曰。見後如何。師曰。樹高招風。悟曰。見與未
見時如何。師曰。伸脚在縮脚裏。悟大稱之。○上堂。舉
婆子燒庵話。師曰。大凡扶宗立教。須是其人。你看他
婆子。雖是箇女人。宛有大人作略。二十年簁油費醬。
固是可知。一日向百尺竿頭。做箇失落。直得用盡平
生腕頭氣力。自非箇俗漢知機。洎乎巧盡拙出。然雖
如是。諸人要會麼。雪後始知松柏操。事難方見丈夫
心。
<other>泐潭明禪師</other>上堂。舉趙州訪茱萸探水因緣。師曰。趙
老雲收山嶽露。茱萸雨過竹風清。誰家別館池塘裏。
一對鴛鴦[書-曰+(且-二+人)]不成又舉德山托鉢話。師曰。從來家富
小兒嬌。偏向江南弄[書-曰+(且-二+人)]橈。引得老爺把不住。又來船
上助歌謳。
<other>寶藏本禪師</other>上堂。清明已過十餘日。華雨闌珊方寸
深。春色惱人眠不得。黃鸝飛過綠楊陰。遂大笑下座。
<other>祥符海禪師</other>初見佛鑑。鑑問。三世諸佛。一口吞盡。何
處更有眾生可教化。此理如何。師擬進語。鑑喝之。師
忽領旨。述偈曰。實際從來不受塵。箇中無舊亦無新。
青山況是吾家物。不用尋家別問津鑑曰。放下著。師
禮拜而出。
<other>淨眾璨禪師</other>上堂。重陽九日菊花新。一句明明亘古
今。楊廣橐駝無覓處。夜來足跡在松陰。
（會元十九卷終）
<other>龍翔竹庵士珪禪師</other>初依大慈宗雅。心醉楞嚴。逾五
<pb n="616"/>
秋。南遊謁諸尊宿。始登龍門。即以平時所得。白佛眼。
眼曰。汝解心已極。但欠著力開眼耳。遂俾職堂司。一
日侍立次。問云。絕對待時如何。眼曰。如汝僧堂中白
椎相似。師罔措。眼至晚抵堂司。師理前話。眼曰。閑言
語。師於言下大悟。○紹興間。奉　詔開山鴈蕩能仁。
時真歇居江心。聞師至。恐緣法未熟。特過江迎歸方
丈。大展九拜。以誘溫人。由是翕然歸敬。未視篆。其徒
懼行規法。深夜放火。鞠為瓦礫之墟。師竟就樹縛屋。
陞座示眾云。愛閑不打皷山皷。投老來看鴈蕩山。傑
閣危樓渾不見。谿邊茆屋兩三間。還有共相出手者
麼。喝一喝下座。聽法檀施。併力營建。未幾。復成寶坊。
○上堂。明明無悟。有法即迷。諸人向這裏立不得。諸
人向這裏住不得。若立則危。若住則瞎。直須意不停
玄。句不停意。用不停機。此三者既明。一切處不須管
帶。自然現前。不須照顧。自然明白。雖然如是。更須知
有向上事。久雨不晴。咄。○上堂。見見之時。見非是見。
見猶離見。見不能及。落花有意隨流水。流水無情戀
落花。諸可還者。自然非汝。不汝還者。非汝而誰。長恨
春歸無覓處。不知轉入此中來。喝一喝曰。三十年後。
莫道能仁教壞人家男女。
<other>雲居高庵悟禪師</other>有夙慧。聞沖禪師舉武帝問達磨
因緣。如獲舊物。遽曰。我既廓然。何聖之有。沖異其語。
勉之南詢。蒙授記於龍門。一日有僧被蛇傷足。佛眼
問曰。既是龍門。為甚麼却被蛇咬師即應曰。果然現
大人相。眼益器之。後傳此語到昭覺。圓悟云。龍門有
此僧耶。東山法道未寂寥爾。
<other>黃龍牧庵忠禪師</other>習台教。悟一心三觀之旨。未能泯
跡。徧參名宿。至龍門觀水磨旋轉。發明心要。乃述偈
曰。轉大法輪。目前包裹。更問如何。水推石磨。呈佛眼。
眼曰。其中事作麼生。師曰。㵎下水長流。眼曰。我有末
後一句。待分付汝。師即掩耳而去。○僧問。如何是佛。
師曰。莫向外邊覓。曰如何是心。師曰。莫向外邊尋。曰
如何是道。師曰莫向外邊討。曰如何是禪。師曰。莫向
外邊傳。曰畢竟如何。師曰。靜處薩婆訶。
<other>烏巨雪堂行禪師</other>上堂。會即便會。玉本無瑕。若言不
會。碓觜生花。試問九年面壁。何如大會拈華。南明恁
麼商確。也是順風撒沙。參。○到國清。眾請上堂。句亦
剗。意亦剗。絕毫絕氂處。如山如嶽。句亦到。意亦到。如
山如嶽處。絕毫絕氂。忽若拶通一線。意句俱到俱不
到。俱剗俱不剗。直得三句外絕牢籠。六句外無標的。
正當恁麼時一句。作麼生道。傾蓋同途不同轍。相將
攜手上高臺。上堂。舉趙州示眾云。老僧除却二時齋
粥。是雜用心處。師曰。今朝六月旦。行者擊皷。長老陞
堂。你諸人總來這裏雜用心。
<other>白楊順禪師</other>依止佛眼。聞普說。舉傅大士心王銘云。
水中鹽味。色裏膠青。決定是有。不見其形。師於言下
有省。後觀寶藏迅轉。頓明大法。趍丈室作禮。呈偈曰。
頂有異峯雲冉冉。源無別派水泠泠。遊山未到山窮
處。終被青山礙眼睛。眼笑而可之。○上堂。好事堆堆
疊疊來。不須造作與安排。落林黃葉水推去。橫谷白
雲風卷回。寒鴈一聲情念斷。霜鐘纔動我山摧。白楊
更有過人處。盡夜寒罏撥死。忽有箇衲僧出來道。
長老少賣弄。得恁麼窮乞相。山僧祇向他道。却被你
道著。○上堂。我手何似佛手。天上南星北斗。我脚何
似驢脚。往事都來忘却。人人盡有生緣箇箇足方頂
圓。大愚灘頭立處。孤月影射深灣。會不得。見還難。一
曲漁歌過遠灘。○上堂。風吹茆茨屋脊漏。雨打闍黎
眼睛濕恁麼分明却不知。却來這裏低頭立（時紹燈上座聞
之有省）師律身清苦。出入唯杖笠獨行。
<other>雲居如禪師</other>徧參浙右諸宗匠。晚至龍門。以平日所
證。白佛眼。眼曰。此皆學解。非究竟事。欲了生死。當求
妙悟。師駭然諦信。一日命主香積。以道業未辦固辭。
眼勉曰。姑就職。其中大有人為汝說法。未幾晨興開
<pb n="617"/>
廚門望見聖僧。契所未證。即白佛眼。眼曰。這裏還見
聖僧麼。師詣前問訊叉手而立。眼曰。向汝道大有人
為汝說法。
<other>歸宗真牧賢禪師</other>遊成都。依大慈秀公習經論。凡典
籍。過目成誦。義亦頓曉。秀稱為經藏子。出蜀謁諸尊
宿。後扣佛眼。一日入室。眼舉殷勤抱得旃檀樹。語聲
未絕。師頓悟。眼曰。經藏子。漏逗了也。自是與師商確
淵奧亹亹無盡。眼稱善。因手書真牧二字授之。○上
堂。且第一句如何道。汝等若向世界未成時。父母未
生時。佛未出世時。祖師未西來時道得。已是第二句。
且第一句如何道。直饒你十成道得。未免左之右之。
卓拄杖下座。
<other>道場正堂辯禪師</other>至西京少林。聞僧舉佛眼。以古詩
發明罽賓王斬師子尊者話曰。楊子江頭楊柳春。楊
花愁殺渡江人。一聲羗笛離亭晚。君向瀟湘我向秦。
師默有所契。即趍龍門。求入室。佛眼問。從上祖師方
冊因緣。許你會得。忽舉拳曰。這箇因何喚作拳。師擬
對。眼築其口曰。不得作道理。於是頓去知見。○佛眼
忌。拈香。龍門和尚。闡提潦倒。不信佛法。滅除禪道。拶
破毗盧向上關。貓兒洗面自道好。一炷沉香罏上然。
換手槌[(曷-曰)/月]空懊惱。遂搖手曰。休懊惱。以坐具搭肩上。
作女人拜曰。莫怪下房媳婦。觸忤大人好。○師家風
嚴冷。初機多憚之。因贊達磨曰。昇元閣前懡㦬。洛陽
峯畔乖張。皮髓傳成話霸。隻履無處埋藏。不是一番
寒徹骨。爭得梅花撲鼻香。雪堂行一見。大稱賞曰。先
師猶有此人在。只消此贊。可以坐斷天下人舌頭。由
是衲子奔湊。【頌】室中問學者。蚯蚓為甚麼化為百舌
（會元見圓極岑按聯珠著于此）【增收】。
<other>世奇首座</other>徧依師席。晚造龍門。一日燕坐瞌睡間。羣
蛙忽鳴。誤聽為淨𩬊版響。亟趨往。有曉之者曰。蛙鳴
非版也。師恍然。詣方丈剖露。佛眼曰。豈不見羅睺羅。
師遽止曰。和尚不必舉。待去自看。未幾有省。乃占偈
曰。夢中聞版響。覺後蝦蟇啼。蝦蟇與版響。山嶽一時
齊。由是益加參究。洞臻玄奧。眼命分座。師固辭曰。此
非細事也。如金針刺眼。毫𩬊若差。睛則破矣。願生生
居學地。而自煅煉。眼因以偈美之曰。有道只因頻退
步。謙和元自慣回光。不知已在青雲上。猶更將身入
眾藏。
<other>淨居尼慧溫禪師</other>上堂。舉法眼示眾曰。三通皷罷。蔟
蔟上來。佛法人事。一時周畢。師曰。山僧道。三通皷罷。
蔟蔟上來。拄杖不在。苕菷柄聊與三十。
<other>給事馮楫濟川居士</other>自壯扣諸名宿。最後居龍門。從
佛眼遠禪師。再歲一日同遠經行法堂。偶童子趨庭
吟曰。萬象之中獨露身。遠拊公背曰。好聻。公於是契
入。紹興丁巳。除給事。會大慧禪師。就明慶開堂。慧下
座。公挽之曰。和尚每言於士大夫前曰。此生決不作
這蟲豸。今日因甚却納敗缺。慧曰。盡大地是箇杲上
座你向甚處見他。公擬對。慧便掌。公曰。是我招得。越
月特丐祠。坐夏徑山。榜其室曰。不動軒。○甞自詠曰。
公事之餘喜坐禪。少曾將脅到牀眠。雖然現出宰官
相。長老之名四海傳。建炎後。名山巨剎教藏多不存。
公累以己俸印施。凡一百二十八藏。用祝君壽。以兆
康民。門人蒲大聘。甞誌其事。
<other>大溈月庵善果禪師</other>○上堂。奚仲造車一百輻。拈却
兩頭除却軸。以拄杖打一圓相曰。且莫錯認盤定星。
卓一卓下座。○上堂。解猛虎頷下金鈴。驚羣動眾。取
蒼龍穴裏明珠。光天照地。山僧今日到此。讚歎不及。
汝等諸人。合作麼生。豎起拂子曰。眨上眉毛。速須薦
取。擲拂子下座。
<other>石頭回禪師</other>上座。參禪學道。大似井底叫渴相似。殊
不知塞耳塞眼。回避不及。且如十二時中。行住坐臥。
動轉施為。是甚麼人使作。眼見耳聞。何處不是路頭。
若識得路頭。便是大解脫路。方知老漢與你證明。山
<pb n="618"/>
河大地與你證明。所以道十方婆伽梵。一路涅槃門。
諸仁者。大凡有一物。當途要見一物之根源。一物無
處要見一物之根源。見得根源。源無所源。所源既非。
何處不圓。諸禪德。你看老漢有甚麼勝你處。諸人有
甚處不如老漢處。還會麼。太湖三萬六千頃。月在波
心說向誰。
<other>護聖居靜禪師</other>聞南堂道望。遂往依焉。堂舉香嚴枯
木裏龍吟話。往返酬詰。師於言下大悟。一日堂問曰。
莫守寒巖異草青。坐却白雲宗不妙。汝作麼生。師曰。
直須揮劒。若不揮劒。漁父棲巢。堂矍然曰。這小廁兒。
師珍重便行。○甞謂眾曰。參學至要。不出先南堂道。
最初句。及末後句。透得過者。一生事畢。儻或未然。更
與你分作十門。各各印證自心。還得穩當也未。一須
信有教外別傳。二須知有教外別傳。三須會無情說
法。與有情說法無二。四須見性如觀掌中之物。了了
分明。一一田地穩密。五須具擇法眼。六須行鳥道玄
路。七須文武兼濟。八須摧邪顯正。九須大機大用。十
須向異類中行。凡欲紹隆法種。須盡此綱要。方坐得
這曲彔牀子。受得天下人禮拜。敢與佛祖為師。若不
到恁麼田地。祇一向虗頭。他時異日。閻老子未放你
在。間有學者。各門頌出呈師。師以頌示曰。十門綱要
掌中施。機會來時自有為。作者不須排位次。大都首
末是根基。
<other>南巖勝禪師</other>上堂。召大眾曰。護生須是殺。殺盡始安
居。會得箇中意。分明在半途。且道到家一句。又作麼
生。釋迦彌勒沒量大。看來又祇是他奴。
<other>梁山廓庵師遠禪師</other>上堂。舉楊岐三脚驢子話。乃召
大眾曰。揚其湯者。莫若撲其火。壅其流者。莫若杜其
源。此乃智人之明鑒。佛法之至論。正在斯焉。這因緣。
如今叢林中提唱者甚多。商量者不少。有般底。祇道
宗師家。無固必。凡有所問。隨口便答。似則也似。是即
未是。若恁麼。祇作箇乾無事會。不見楊岐用處。乃至
祖師千差萬別。方便門庭。如何消遣。又有般底。祇向
佛邊會。却與自己沒交涉。古人道。凡有言句。須是一
一消歸自己。又作麼生。又有般底。一向祇作自己會。
棄却古人用處。唯知道明自己事。古人方便。却如何
消遣。既消遣不下。却似抱橋柱澡洗。要且放手不得。
此亦是一病。又有般底。却去脚多少處會。若恁麼會。
此病最難醫也。所以他語有巧妙處。卒難摸索。纔擬
心。則差了也。前輩謂之楊岐宗旨。須是他屋裏人。到
恁麼田地。方堪傳授。若不然者。則守死善道之謂也。
這公案。直須還他透頂徹底漢。方能了得。此非止禪
和子會不得。而今天下叢林中出世為人底。亦少有
會得者。若要會去。直須向威音那畔。空劫已前。輕輕
覰著。提起便行。捺著便轉。却向萬仞峯前進一步。可
以籠⿱卓古今。坐斷天下人舌頭。如今還有恁麼者麼。
有則出來道看。如無更聽一頌。三脚驢子弄蹄行。直
透威音萬丈坑。雲在嶺頭閑不徹。水流㵎下太忙生。
湖南長老誰解會。行人更在青山外（師有十牛圖并頌行于世）。
<other>能仁悟禪師</other>結夏上堂。最初一步。十方世界現全身。
末後一言一微塵中深鎻斷。有時提起。如倚天長劒。
光耀乾坤。有時放下。似紅爐點雪。虗含萬象。得到恁
麼田地。天魔外道。拱手歸降。三世諸佛。一時稽首。便
可以大圓覺。為我伽藍。於一毫端。現寶王剎。如是則
朝往西天。暮歸東土。亦是禁足。百華叢裏坐。婬坊酒
肆行。亦是禁足。雖然如是。不曾動著這裏一步。恁麼
則九旬無虗棄之功。百劫有今時之用。堪報不報之
恩。以助無為之化。此即是涅槃妙心。金剛王寶劒。敢
問大眾。作麼生得到這田地去。如人上山。各自努力。
<other>尚書莫將居士</other>謁南堂靜禪師。咨決心要。堂使其向
一切處提撕。適如廁。俄聞穢氣。急以手掩鼻。遂有省。
即呈以偈曰。從來姿韻愛風流。幾笑時人向外求。萬
別千差無覓處。得來元在鼻尖頭。南堂答曰。一法纔
<pb n="619"/>
通法法周。縱橫妙用更何求。青蛇出匣魔軍伏。碧眼
胡僧笑點頭。
<other>龍圖王蕭居士</other>留昭覺日。聞開靜板聲有省。問南堂
曰。某有箇見處。纔被人問。却開口不得。未審過在甚
處。堂曰。過在有箇見處。堂却問。朝斾幾時到任。公曰。
去年八月四日。堂曰。自按察。幾時離衙。公曰前月二
十。堂曰。為甚麼道開口不得。公乃契悟。
<other>教忠晦庵彌光禪師</other>出嶺謁圓悟禪師於雲居。次參
黃檗祥。高庵悟。機語皆契。以淮楚盜起。歸謁佛心。會
大慧寓廣。因往從之。慧謂曰。汝在佛心處所得者。試
舉一二看。師舉佛心上堂。拈普化公案曰。佛心即不
然。總不恁麼來時如何。劈脊便打。從教徧界分身。慧
曰。汝意如何。師曰。某不肯他後頭下箇注脚。慧曰。此
正是以病為法。師毅然無信可意。慧曰。汝但揣摩看。
師竟以為不然。經旬因記海印信禪師拈曰。雷聲浩
大。雨點全無。始無滯。趍告慧。慧以舉道者見瑯瑘。并
玄沙未徹語詰之。師對已。慧笑曰。雖進得一步。祇是
不著所在。如人斫樹。根下一刀。則命根斷矣。汝向枝
上斫。其能斷命根乎。今諸方浩浩說禪者。見處總如
此。何益於事。其楊岐正傳。三四人而已。師慍而去。翌
日慧問。汝還疑否。師曰。無可疑者。慧曰。祇如人相見。
未開口時。已知虗實。或聞其語。便識淺深。此理如何。
師悚然汗下。莫知所詣。慧令究有句無句。慧過雲門
庵。師侍行。一日問曰。某到這裏。不能得徹。病在甚處。
慧曰。汝病最癖。世醫拱手何也。別人死了活不得。汝
今活了未曾死。要到大安樂田地。須是死一回始得。
師疑情愈深。後入室。慧問。喫粥了也。洗鉢盂了也。去
却藥忌。道將一句來。師曰裂破。慧震威喝曰。你又說
禪也。師即大悟。慧撾皷告眾曰。龜毛拈得笑咍咍。一
擊萬重關鏁開。慶快平生在今日。孰云千里賺吾來。
師亦以頌呈之曰。一拶當機怒雷吼。驚起須彌藏北
斗。洪波浩渺浪滔天。拈得鼻孔失却口。○上堂。有句
無句。如藤倚樹。放憨作麼。及乎樹倒藤枯。句歸何處。
情知汝等諸人。卒討頭鼻不著。為甚如此。祇為分明
極。飜令所得遲。
<other>東林卍庵道顏禪師</other>久參圓悟。微有省發。洎悟還蜀。
囑依妙喜。仍以書致喜曰。顏川彩繪已畢。但欠點眼
耳。他日嗣其後。未可量也。喜居雲門及洋嶼。師皆在
焉。朝夕質疑。方大悟。○上堂。欲識諸佛心。但向眾生
心行中識取。欲識常住不凋性。但向萬物遷變處會
取。還識得麼。欲得不招無間業。莫謗如來正法輪。
<other>西禪懶庵鼎需禪師</other>幼舉進士有聲。年二十五。因讀
遺教經。忽曰。幾為儒冠誤欲去家。母難之以親迎在
期。師乃絕之曰。夭桃紅杏。一時分付春風。翠竹黃花。
此去永為道伴。竟依保壽樂禪師為比丘。一錫湖湘。
徧參名宿。法無異味。歸里結庵於羗峯絕頂。不下山
者三年。佛心才禪師。挽出首眾於大乘。甞問學者。即
心即佛因緣。時妙喜庵于洋嶼。師之友彌光。與師書
曰。庵主手段。與諸方別。可來少欵如何。師不答。光以
計邀師飯。師往赴之。會妙喜為諸徒入室。師隨喜焉。
妙喜舉僧問馬祖。如何是佛。祖云。即心是佛。作麼生。
師下語。妙喜詬之曰。你見解如此。敢妄為人師耶。鳴
皷普說。訐其平生珍重得力處。排為邪解。師淚交頥。
不敢仰視。默計曰。我之所得。既為所排。西來不傳之
旨。豈止此耶。遂歸心弟子之列。一日喜問曰。內不放
出。外不放入。正恁麼時如何。師擬開口。喜拈竹篦劈
脊連打三下。師於此大悟厲聲曰。和尚已多了也。喜
又打一下。師禮拜。喜笑云。今日方知吾不汝欺也。遂
印以偈曰。頂門豎亞摩醯眼。肘後斜懸奪命符。瞎却
眼。卸却符。趙州東壁挂葫蘆。於是聲名。喧動叢林。
<other>東禪蒙庵思岳禪師</other>上堂。臘月初。歲云徂。黃河凍已
合。深處有嘉魚。活鱍鱍。跳不脫。又不能相煦以濕。相
濡以沫。慚愧菩薩摩訶薩。春風幾時來。解此黃河凍。
<pb n="620"/>
令魚化作龍。直透桃花浪。會即便會。癡人面前。且莫
說夢。
<other>西禪此庵守淨禪師</other>上堂。談玄說妙。撒屎撒尿。行棒
行喝。將鹽止渴。立主立賓。華擘宗乘。設或總不恁麼。
又是鬼窟裏坐。到這裏。山僧已是打退皷。且道諸人
尋常心憤憤。口排悱。合作麼生。莫將閑學解。埋沒祖
師心。○上堂。若也單明自己。不悟目前。此人有眼無
足。若也祇悟目前。不明自己。此人有足無眼。直得眼
足相資。如車二輪。如鳥二翼。正好勘過了打。○上堂。
道是常道。心是常心。汝等諸人。聞山僧恁麼道。便道
我會也。大盡三十日。小盡二十九。頭上是天。脚下是
地。耳裏聞聲。鼻裏出氣。忽若四大海水在汝頭上。毒
虵穿你眼睛。蝦蟇入你鼻孔。又作麼生。○上堂。文殊
普賢談理事。臨濟德山行棒喝。東禪一覺到天明。偏
愛風從涼處發。咄。
<other>開善道謙禪師</other>初之京師。依圓悟。無所省發。後隨妙
喜。庵居泉南。及喜領徑山。師亦侍行。未幾。令師往長
沙通紫巖居士張公書。師自謂。我參禪二十年。無入
頭處。更作此行。決定荒廢。意欲無行。友人宗元者。叱
曰。不可在路便參禪不得也。去。吾與汝俱往。師不得
已而行。在路泣語元曰。我一生參禪。殊無得力處。今
又途路奔波。如何得相應去。元告之曰。你但將諸方
參得底。悟得底。圓悟妙喜為你說得底。都不要理會。
途中可替底事。我盡替你。只有五件事。替你不得。你
須自家支當。師曰。五件者何事。願聞其要。元曰。著衣。
喫飯。屙屎。放尿。駝箇死屍路上行。師於言下領旨。不
覺手舞足蹈。元曰。你此回。方可通書。宜前進。吾先歸
矣。元即回徑山。師半載方返。妙喜一見而喜曰。建州
子。你這回別也。○上堂。竺土大僊心。東西密相付。如
何是密付底心。良久曰。八月秋何處熱。
<other>育王佛照德光禪師</other>適大慧領育王。四海英材鱗集。
師亦與焉。大慧室中問師。喚作竹篦則觸。不喚作竹
篦則背。不得下語。不得無語。師擬對。慧便棒。師豁然
大悟。初住台之光孝。僧問。浩浩塵中如何辯主。師曰。
巾峯頂上塔心尖。【頌】師住靈隱日。　宋孝宗宣問。釋
迦佛入山。六年所成何事。師對曰。將謂陛下忘却。【頌】
孝宗召對師舉靈雲頌。直至如今更不疑。奏曰。那裏
是他不疑處。帝曰。空手牽鐵牛（此二則見會元第六卷終。其頌著于聯珠
集第十卷中佛照章）。
<other>華藏遯庵演禪師</other>上堂。拈起拄杖曰。識得這箇。一生
參學事畢。古人恁麼道。華藏則不然。識得這箇。更須
買草鞋行脚。何也。到江吳地盡。隔岸越山多。
<other>天童無用全禪師</other>上堂。學佛止言真不立。參禪多與
道相違。忘機忘境急回首。無地無錐轉步歸。佛不是。
心亦非。覿體承當絕所依。萬古碧潭空界月。再三撈
摝始應知。
<other>玉泉懿禪師</other>久依圓悟。自謂不疑。紹興初。出住興化
祥雲。法席頗盛。大慧入閩。知其所見未諦。致書令來。
師遲遲。慧小參。且痛斥。仍榜告四眾。師不得已。破夏
謁之。慧鞫其所證。既而曰。汝恁麼見解。敢嗣圓悟老
人耶。師退院親之。一日入室。慧問。我要箇不會禪底
做國師。師曰。我做得國師去也。慧喝出。居無何。語之
曰。香嚴悟處。不在擊竹邊。俱胝得處。不在指頭上。師
乃頓明。
<other>薦福本禪師</other>上堂。高揖釋迦。不拜彌勒者。與三十拄
杖。何故。為他祇會步步登高。不會從空放下。東家牽
犂。西家拽杷。與三十拄杖。何故。為他祇會從空放下。
不會步步登高。山僧恁麼道。還有過也無。眾中莫有
點檢得出者麼。若點檢得出。須彌南畔。把手共行。若
點檢不出。布袋裏老鵶。雖活如死。
<other>靈巖性禪師</other>上堂。勘破了也。放過一著。是衲僧破草
鞋。現修羅相。作女人拜。是野狐精魅。打箇圓相。虗空
裏下一點。是小兒伎倆。攔腮贈掌。拂袖便行。正是業
<pb n="621"/>
識茫茫。無本可據。直饒向黑豆未生已前。一時坐斷。
未有喫靈巖拄杖分。敢問大眾。且道為人節文。在甚
麼處。還相委悉麼。自從春色來嵩少。三十六峯青至
今。○僧問。如何是獨露身。師曰。牡丹花下睡貓兒。
<other>蔣山直禪師</other>初參妙喜於回鴈峯下。一日喜問之曰。
上座甚處人。師曰。安州人。喜曰。我聞你安州人會廝
撲是否。師便作相撲勢。喜曰。湖南人喫魚。因甚湖北
人著鯁。師打筋斗而出。喜曰。誰知冷裏。有粒豆[焊-干+恭]。
○一日留守陳丞相俊卿。會諸山茶話次。舉有句無
句。如藤倚樹公案。令諸山批判。皆以奇語取奉。師最
後曰。張打油。李打油。不打渾身只打頭。陳大喜。
<other>靈隱誰庵演禪師</other>上堂。面門拶破。天地懸殊。打透牢
關。白雲萬里。饒伊兩頭坐斷。別有轉身。三生六十劫。
也未夢見在。喝一喝下座。
<other>光孝遠禪師</other>上堂。舉女子出定話。乃曰。從來打皷弄
琵琶。須是相逢兩會家。佩玉鳴鸞歌舞罷。門前依舊
夕陽斜。
<other>靈隱最庵印禪師</other>上堂。五五二十五。擊碎虗空皷。大
地不容針。十方無寸土。春生夏長復何云。甜者甜兮
苦者苦。
<other>竹原元庵主</other>久依大慧。分座西禪。丞相張公浚。帥三
山。以數院迎之。不就。歸舊里結茆。號眾妙園。宿衲士
夫。交請開法。○示眾曰。若究此事。如失却鏁匙相似。
祇管尋來尋去。忽然撞著。噁。在這裏。開箇鏁子。便見
自家庫藏。一切受用。無不具足。不假他求。別有甚麼
事。○示眾曰。主法之人。氣吞宇宙。為大法王。若是釋
迦老子。達磨大師出來。也教伊。义手向我背後立地。
直得寒毛卓豎。亦未為分外。○垂語云。這一些子。恰
如撞著殺人漢相似。你若不殺了他。他便殺了你。
<other>淨居尼妙道禪師</other>延平尚書黃公裳之女。開堂日。乃
曰。問話且止。直饒有傾湫之辯。倒嶽之機。衲僧門下。
一點用不著。且佛未出世時。一事全無。我祖西來。便
有許多建立。列剎相望。星分派列。以至今日。累及兒
孫。遂使山僧於人天大眾前。無風起浪。向第二義門。
通箇消息。語默該不盡底。彌亘大方。言詮說不及處。
徧周沙界。通身是眼。覿面當機。電卷星馳。如何湊泊。
有時一喝。生殺全威。有時一喝。佛祖莫辯。有時一喝。
八面受敵。有時一喝。自救不了。且道那一喝。是生殺
全威。那一喝。是佛祖莫辯。那一喝。是八面受敵那一
喝。是自救不了。若向這裏薦得。堪報不報之恩。脫或
未然。山僧無夢說夢去也。拈起拂子曰。還見麼。若見。
被見刺所障。擊禪牀曰。還聞麼若聞。被聲塵所惑。直
饒離見絕聞正是二乘小果。跳出一步。蓋色騎聲。全
放全收。主賓互換。所以道。欲知佛性義。當觀時節因
緣。敢問諸人。即今是甚麼時節。蕩蕩仁風扶聖化。熈
熈和氣助昇平。擲拂子下座。○尼問。如何是佛。師曰。
非佛。曰如何是佛法大意。師曰。骨底骨董。
<other>資壽尼無著。妙總禪師</other>丞相蘇公頌之孫女也。年三
十許。厭世浮休。脫去緣飾。咨參諸老。已入正信。作夏
徑山。大慧陞堂。舉藥山初參石頭。後見馬祖因緣。師
聞豁然省悟。慧下座不動居士馮公楫。隨至方丈曰。
某理會得和尚適來所舉公案。慧曰。居士如何。曰恁
麼也不得。囌嚧娑婆訶。不恁麼也不得。㗭哩娑婆訶。
恁麼不恁麼總不得。囌嚧㗭哩娑婆訶。慧舉似師。師
曰。曾見郭象註莊子。識者曰。却是莊子註郭象。慧見
其語異。復舉巖頓婆子話問之。師答偈曰。一葉扁舟
泛渺茫。呈橈舞櫂別宮商。雲山海月都拋却。贏得莊
周蝶夢長。慧休去。馮公疑其所悟不根。後過無錫。招
至舟中問曰。婆生七子。六箇不遇知音。祇這一箇也
不消得。便棄水中。大慧老師。言道人理會得。且如何
會。師曰。已上供過。竝是詣實。馮公大驚。○慧挂牌次。
師入室。慧問古人不出方丈。為甚麼却去莊上喫油
餈。師曰。和尚放妙總過。妙總方敢通箇消息。慧曰。我
<pb n="622"/>
放你過。你試道看。師曰。妙總亦放和尚過。慧曰。爭奈
油餈何。師喝一喝而出。於是聲聞四方。○隆興改元。
舍人張公孝祥。來守是郡。以資壽挽開法。入院上堂。
宗乘一唱。三藏絕詮。祖令當行。十方坐斷。二乘聞之
怖走。十地到此猶疑。若是俊流。未言而諭。設使用移
星換斗底手段。施攙旗奪皷底機關。猶是空拳。豈有
實義。向上一路。千聖不傳。學者勞形。如猿捉影。靈山
付囑。俯徇時機。演唱三乘。各隨根器。始於鹿野苑。轉
四諦法輪。度百千萬眾。山僧今日與此界他方。乃佛
乃祖。山河大地。草木叢林。現前四眾。各轉大法輪。交
光相羅。如寶絲網。若一草一木不轉法輪。則不得名
為轉大法輪。所以道於一毫端。現寶王剎。坐微塵裏。
轉大法輪。乘時於其中間。作無量無邊廣大佛事。周
徧法界。一為無量。無量為一。小中現大。大中現小。不
動步。遊彌勒樓閣。不返聞。入觀音普門。情與無情。性
相平等。不是神通妙用。亦非法爾如然。於此倜儻分
明。皇恩佛恩。一時報足。且道是如何是報恩一句。天
高羣象正。海濶百川潮。○上堂。黃面老人。橫說豎說。
權說實說。法說喻說。建法幢。立宗旨。與後人作榜樣
為甚麼却道。始從鹿野苑。終至跋提河。於是二中間。
未甞說一字。點檢將來。大似抱贓叫屈。山僧今日。人
事忙冗。且放過一著。便下座。
<other>侍郎張九成無垢居士</other>丁巳秋。大慧禪師董徑山。學
者仰如星斗。公閱其語要。歎曰。是知宗門有人。持以
語尚（即惟尚禪師）恨未一見。及為禮部侍郎。偶參政劉公。
請慧說法于天竺。公三往不值。暨慧報謁。公見但寒
暄而已。慧亦默識之。尋奉祠還里。至徑山。與馮給事
諸公。議格物。慧曰。公祇知有格物。而不知有物格。公
茫然。慧大笑。公曰。師能開諭乎。慧曰。不見小說。載唐
人。有與安祿山謀叛者。其人先為閬守。有[書-曰+(且-二+人)]像在焉。
明皇幸蜀見之。怒令侍臣。以劒擊其像首。時閬守居
陝西。首忽墮地。公聞頓領深旨。題不動軒壁曰。子韶
格物。妙喜物格。欲識一貫。兩箇五百。慧始許可。後守
邵陽。丁父難。過徑山。飯僧。秉鈞者。意慧議及朝政。遂
竄慧於衡陽。令公居家守服。服除。安置南安。丙子春。
蒙恩北還。道次新淦。而慧適至。與聯舟劇談宗要。未
甞語往事。○丁丑秋。丐祠枉道。訪慧於育王。越明年。
慧得旨。復領徑山。公謁於慶善院曰。某每於夢中。必
誦語孟。何如。慧舉圓覺曰。由寂靜故。十方世界。諸如
來心。於中顯現。如鏡中像。公曰。非老師。莫聞此論也。
<other>參政李邴居士</other>字漢老。醉心祖道有年。聞大慧排默
照為邪禪。疑怒相半。及見慧示眾。舉趙州庭柏垂語
曰。庭前柏樹子。今日重新舉。打破趙州關。特地尋言
語。敢問大眾。既是打破趙州關。為甚麼却特地尋言
語。良久曰。當初祇道茆長短。燒了方知地不平。公領
悟。謂慧曰。無老師後語。幾蹉過。後以書咨決曰。某近
扣籌室。承激發蒙滯。忽有省入。願惟根識暗鈍。平生
學解。盡落情見。一取一捨。如衣壞絮。行草棘中。適自
纏繞。今一笑頓釋所疑。欣幸可量。非大宗匠委曲垂
慈。何以致此。自到城中。著衣喫飯抱子弄孫。色色仍
舊。既無拘執之情。亦不作奇特之想。其餘夙宿舊障
亦稍輕微。臨行叮嚀之語。不敢忘也。重念始得入門。
而大法未明。應機接物。觸事未能無礙。更望有以提
誨使卒有所至。庶無玷於法席矣。又書曰。某比蒙誨
答。備悉深旨。某自驗者三。一事無逆順。隨緣即應。不
留胷中。二宿習濃厚。不加排遣。自爾輕微。三古人公
案。舊所茫然。時復瞥地。此非自昧者。前書大法未明
之語。蓋恐得少為足。當廣而充之。豈別求勝解耶。淨
勝現流。理則不無。敢不銘佩。
<other>寶學劉彥脩居士</other>出知永嘉。問道於大慧禪師。慧曰。
僧問趙州狗子還有佛性也無。趙州道無。但恁麼看。
公後乃於柏樹子上發明。有頌曰。趙州柏樹太無端。
境上追尋也大難。處處綠楊堪繫馬。家家門底透長
<pb n="623"/>
安。
<other>提刑吳偉明居士</other>久參真歇了禪師。得自受用三昧
為極致後訪大慧於洋嶼庵。隨眾入室。慧舉狗子無
佛性話問之。公擬答。慧以竹篦便打。公無對遂留咨
參。一日慧謂曰。不須呈伎倆。直須啐地折。嚗地斷。方
敵得生死。若祇呈伎倆。有甚了期。即辭去。道次延平。
倐然契悟。
<other>門司黃彥節居士</other>於大慧一喝下疑情頓脫。慧以衣
付之。
<other>秦國夫人計氏妙真</other>屏去紛華。習有為法。因大慧遣
謙禪者。致問其子魏公。公留謙。以祖道誘之。真一日
問謙曰。徑山和尚尋常如何為人。謙曰。和尚祇教人
看狗子無佛性。及竹篦子話。祇是不得下語。不得思
量。不得向舉起處會。不得向開口處承當。狗子還有
佛性也無。無祇恁麼教人看。真遂諦信。於是夜坐。力
究前話。忽爾洞然無滯。謙辭歸。真親書入道槩略。作
數偈呈慧。其後曰。逐日看經文。如逢舊識人。莫言頻
有礙一舉一回新。
<other>天童應庵曇華禪師</other>住歸宗日。大慧在梅陽。有僧傳
師垂示語句。慧見之。極口稱歎。後以偈寄曰。坐斷金
輪第一峯。千妖百怪盡潛蹤。年來又得真消息。報道
楊岐正脉通。其歸重如此。○上堂云。參禪人。切忌錯
用心。悟明佛性是錯用心。成佛作祖是錯用心。看經
講教是錯用心。行住坐臥是錯用心。喫粥喫飯是錯
用心。屙屎送尿是錯用心。一動一靜一往一來是錯
用心。更有一處錯用心。歸宗不敢與諸人說破。何故
一字入公門。九牛車不出。【頌】示眾曰。如世良馬。見鞭
影而行。時佛照光和尚出眾云。見鞭影者非良馬。師
休去【增收】。【頌】示眾曰。盡力道不得底句。不在天台。定
在南嶽【增收】。師於室中能鍛鍊耆艾故世稱大慧與
師居處。為二甘露門。甞誡徒曰。衲僧家。著草鞋住院。
何啻如蚖蛇戀窟乎。
<other>清涼坦禪師</other>有僧舉大慧竹篦話請益。師示以偈曰。
徑山有箇竹篦。直下別無道理。佛殿厨庫三門。穿過
衲僧眼耳。其僧言下有省。
<other>淨慈水庵一禪師</other>首參雪峯慧照禪師。照舉藏身無
迹話問之。師數日方明。呈偈曰。藏身無迹更無藏。脫
體無依便廝當。古鏡不勞還自照。淡煙和露濕秋光。
照質之曰。畢竟那裏是藏身無迹處。師曰嗄。照曰。無
蹤跡處。因甚麼莫藏身。師曰。石虎吞卻木羊兒。照深
肯之。住後上堂。舉圓悟師翁道。參禪參到無參處。參
到無參始徹頭。水庵則不然。參禪參到無參處。參到
無參未徹頭。若也欲窮千里目。直須更上一層樓。【頌】
室中問僧曰。西天鬍子。因甚無鬚【增收】。
<other>道場無庵全禪師</other>久依佛智。每入室。智以狗子無佛
性話問之。師罔對。一日聞僧舉五祖頌云。趙州露刃
劒。忽大悟。有偈曰。鼓吹轟轟祖半肩。龍樓香噴益州
船。有時赤脚弄明月。踏破五湖波底天。
<other>慧通旦禪師</other>初出關。至德山。值泰上堂。舉趙州曰。臺
山婆子已為汝勘破了也。且道意在甚麼處。良久曰。
就地撮將黃葉去。入山推出白雲來。師聞釋然。
<other>靈巖安禪師</other>上堂。參禪不究淵源。觸途盡為留礙。所
以守其靜默澄寂虗閑。墮在毒海。以弱勝強。自是非
他。立人我量。見處偏枯。遂致優劣不分。照不搆用。用
不離窠。此乃學處不玄。盡為流俗到這裏。須知有殺
中透脫。活處藏機。佛不可知。祖莫能測。所以古人道。
有時先照後用。且要共你商量。有時先用後照。你須
是箇漢始得。有時照用同時。你又作麼生抵當。有時
照用不同時。你又向甚麼處湊泊。還知麼。穿楊箭與
驚人句。不是臨時學得來。
<other>國清簡堂機禪師</other>上堂。單明自己。樂是苦因。趣向宗
乘地獄劫在。五日一參。三八普說。自揚家醜。更若問
理問事。問心問性。克由叵耐。若是英靈漢。窺籓不入。
<pb n="624"/>
據鼎不甞便於未有生佛已前轉得身。却於今時大
官路上捷行濶步。終不向老鼠窟。草窠裏。頭出頭沒。
若也根性陋劣。要去有滋味處咬嚼。遇著義學阿師。
遞相錮鏴。直饒說得雲興雨現。也是蝦蟇化龍。下稍
依舊喫泥喫土。堪作甚麼。○示眾云。觀色即空成大
智。故不住生死。觀空即色成大悲故不證涅槃。生死
不住。涅槃不證。漢地不收秦地不管且道在甚麼處
安身立命。莫是昭昭於心目之間。而相不可覩。晃晃
於色塵之內。而理不可分麼。莫是起坐鎮相隨。語默
同居止麼。若恁麼。總是髑髏前敲磕。須知過量人。自
有過量用。且作麼生是過量用。北斗藏身雖有語。出
羣消息少人知。
<other>焦山或庵體禪師</other>上堂。舉臨濟示眾四喝公案。乃召
眾曰。這箇公案。天下老宿拈掇甚多。第恐皆未盡善。
焦山不免四稜著地。與諸人分明註解一徧。如何是
踞地師子。咄。如何是金剛王寶劒。咄。如何是探竿影
草。咄。如何是一喝不作一喝用。咄。若也未會。拄杖子
與焦山吐露看。卓一下曰。笑裏有刀。又卓一下曰。毒
蛇無眼。又卓一下曰。忍俊不禁。又卓一下曰。出門是
路。更有一機舉話長老。也理會不得。○室中常舉苕
帚柄問學者曰。依俙苕帚柄。髣髴赤班蛇。眾皆下語
不契。有僧請益。師示以頌曰。依俙苕帚柄。髣髴赤班
蛇。棒下無生忍。臨機不識爺。
<other>湛堂深禪師</other>佛涅槃日。上堂。兜率降生。雙林示滅。掘
地討天。虗空釘橛。四十九年。播土揚塵。三百餘會。納
盡敗缺。盡力布網張羅。未免喚龜作鼈。末後拘尸城
畔。槨示雙趺。旁人冷眼看來。大似弄巧成拙。卓拄杖
曰。若無這箇道理。千古之下誰把口說。且道是甚麼
道理。癡人面前。切忌漏洩。
<other>參政錢端禮居士</other>從此庵發明己事。後於宗門旨趣
一一極之（示微恙有訣別之語。得去留自在。恐繁不具錄）。
<other>東山齊己禪師</other>上堂。舉修山主偈曰。是柱不見柱。非
柱不見柱。是非已去了。是非裏薦取。召大眾曰。薦得
是。移花兼蝶至。薦得非。擔泉帶月歸。是也好。鄭州棃
勝青州棗。非也好。象山路人蓬萊島。是亦沒交涉。踏
著秤鎚硬似鐵。非亦沒交涉。金剛寶劒當頭截。阿呵
呵。會也麼。知事少時煩惱少。識人多處是非多（蓮社上堂
文長不錄）。
<other>疎山歸雲本禪師</other>上堂。久雨不晴。戊在丙丁。通身泥
水。露出眼睛。且道是甚麼眼睛。卓拄杖曰。林間泥滑
滑。時呌兩三聲。
<other>內翰曾開居士</other>紹興辛未。佛海補三衢光孝公與超
然居士趙公訪之。問曰。如何是善知識。海曰。燈籠露
柱。貓兒狗子。公曰。為甚麼贊即歡喜。毀即煩惱。海曰。
侍郎曾見善知識否。公曰。某三十年參問。何言不見。
海曰。向歡喜處見煩惱處見。公擬議。海震聲便喝公
擬對。海曰。開口底不是。公罔然。海召曰。侍郎。向甚麼
處去也。公猛省。遂點頭說偈曰。咄哉瞎驢。叢林妖孽。
震地一聲天機漏泄。有人便問意如何。拈起拂子劈
口截。海曰。也祇得一橛。
<other>知府葛郯居士</other>甞問諸禪曰。夫妻二人相打。通兒子
作證。且道證父即是。證母即是。或庵著語曰。小出大
遇（或庵有頌）。
<other>徑山寶印禪師</other>謁大慧。慧問甚處來。師曰。西川。慧曰。
未出劒關。與汝三十棒了也。師曰。不合起動和尚。慧
欣然。掃室延之。○上堂。將心除妄妄難除。即妄明心
道轉迂。桶底趯穿無忌諱。等閑一步一芙蕖。
<other>楚安方禪師</other>附商舟。過湘南。舟中聞岸人。操鄉音。厲
聲云叫那。由是有省。即說偈曰。沔水江心喚一聲。此
時方得契平生。多年相別重相見。千聖同歸一路行。
<other>文殊業禪師</other>世為屠宰。一日戮豬次。忽洞徹心源。即
棄業為比丘。述偈曰。昨日夜叉心。今朝菩薩面。菩薩
與夜叉。不隔一條線。往見文殊。殊曰。你正殺豬時。見
<pb n="625"/>
箇甚麼。便乃剃頭行脚。師遂作鼓刀勢。殊喝曰。這屠
兒。參堂去。師便下參堂。○上堂。舉趙州勘婆話。乃曰。
勘破婆子。面青面黑。趙州老漢。瞞我不得。
<other>稠巖贇禪師</other>上堂。舉趙州狗子無佛性話。乃曰。趙州
狗子無佛性。萬疊青山藏古鏡。赤脚波斯入大唐。八
臂那吒行正令。咄。
<other>待制潘良貴居士</other>隨眾參扣。後依佛燈。久之不契。因
訴曰。某祇欲化去時如何。燈曰。好箇封皮。且留著使
用。而今不了。不當後去。忽被他換却封皮。卒無整理
處。公又以南泉斬貓兒話問曰。某看此甚久。終不透
徹。告和尚慈悲。燈曰。你祇管理會別人家貓兒。不知
走却自家狗子。公於言下如醉醒。燈復曰。不易公進
此一步。更知有向上事始得。如今士大夫。說禪說道。
祇依著義理便快活。大率似將錢買油餈喫了便不
飢。其餘便道是瞞他。亦可笑也。公唯唯。
<other>無為隨庵緣禪師</other>上堂。以一統萬。一月普現一切水。
會萬歸一。一切水月一月攝。展則彌綸法界。收來毫
𩬊不存。雖然收展殊途。此事本無異致。但能於根本
上著得一隻眼去。方見三世諸佛。歷代祖師。盡從此
中示現。三藏十二部。一切修多羅。盡從此中流出。天
地日月。萬象森羅。盡從此中建立。三界九地。七趣四
生。盡從此中出沒。百千法門。無量妙義。乃至世間工
巧諸伎藝盡現行此事。所以世尊拈華。迦葉便乃微
笑。達磨面壁。二祖於是安心。桃華盛開。靈雲疑情淨
盡。擊竹作響。香嚴頓忘所知。以至盤山於肉案頭悟
道。彌勒向漁市上接人。誠謂。造次顛沛必於是。經行
坐臥在其中。既有如是奇特。更有如是光煇。既有如
是廣大。又有如是周徧。你輩諸人因甚麼却有迷有
悟。要知麼。幸無徧照處。剛有不明時。
<other>萬年閑禪師</other>上堂。全機敵勝。猶在半途。啐⿰口豕同時。白
雲萬里。纔生朕兆。已落二三。不露鋒鋩。成何道理。且
道從上來事。合作麼生。誣人之罪。以罪加之。
<other>中際能禪師</other>往來龍門雲居有年。未有所證。一日普
請擇菜次。高庵忽以貓兒擲師懷中師擬議。庵攔胷
踏倒。於是大事洞明。
<other>普雲圓禪師</other>上堂。舉僧問雲門。如何是透法身句。門
曰。北斗裏藏身。師曰。南北東西萬萬年。乾坤上下兩
無邊。相逢相見呵呵咲。屈指擡頭月半天。
<other>退庵休禪師</other>上堂。言發非聲。是箇甚麼。色前不物。莫
亂針錐。透過禹門。風波更險。咄。
<other>長蘆且庵仁禪師</other>上堂。百千三昧無量妙門。今日且
庵不惜窮性命。祇做一句子說與諸人。乃卓拄杖下
座。
<other>圓極岑禪師</other>上堂。今朝八月初五。好事分明為舉。嶺
頭漠漠秋雲。樹底鳴鳩喚雨。昨夜東海鯉魚。吞却南
山猛虎。雖然有照有用。畢竟無賓無主。唯有文殊普
賢。住住我識得你。
<other>覺報清禪師</other>上堂。舉僧問雲門。如何是諸佛出身處。
門曰。東山水上行。師曰。諸佛出身處。東山水上行。石
壓筍斜出。岸懸花倒生。
<other>何山然禪師</other>侍正堂之久。入室次。堂問貓兒為甚麼
偏愛捉老鼠。曰物見主。眼卓豎。堂欣然。因命分座。
<other>信相修禪師</other>上堂。舉馬祖不安公案。乃曰。兩輪舉處
煙塵起。電急星馳擬何止。目前不礙往來機。正令全
施無表裏。丈夫意氣自衝天。我是我兮你自你。
<other>玉泉窮谷璉禪師</other>開堂日。問答已。乃曰。衲僧向人天
眾前。一問一答。一擒一縱。一卷一舒。一挨一拶。須是
具金剛眼睛始得。若是念語之流。君向西秦。我之東
魯。於宗門中。殊無所益。這一段事。不在有言。不在無
言。不礙有言。不礙無言。古人垂一言半句。正如國家
兵器。不得已而用之。橫說豎說。祇要控人入處。其實
不在言句上。今時人。不能一徑。徹證根源。祇以語言
文字。而為至道。一句來。一句去。喚作禪道。喚作向上
<pb n="626"/>
向下。謂之菩提涅槃。謂之祖師巴鼻。正是鄭州出曹
門。從上宗師會中。往往真箇以行脚為事底。纔有疑
處。便對眾決擇。祇一句下見諦明白。造佛祖直指不
傳之宗。與諸有情。盡未來際。同得同證猶未是泊頭
處。豈是空開脣皮。胡言漢語來。所以南院示眾云。諸
方祇具啐⿰口豕同時眼。不具啐⿰口豕同時用。時有僧問。如
何是啐⿰口豕同時用。院曰。作家不啐⿰口豕。啐⿰口豕同時失。僧
曰。猶是學人問處。院曰。如何是你問處。曰失。院便打。
其僧不契。後至雲門會中。因二僧舉此話。一僧曰。當
時南院棒折那。其僧忽悟。即回南院。院已遷化。時風
穴作維那。問曰。你是問先師啐⿰口豕同時話底僧那。僧
曰是。穴曰。你當時如何。曰我當時如在燈影裏行。穴
曰你會也。師乃召大眾曰。暗穿玉線。密度金針。如水
入水。似金博金。敢問大眾。啐⿰口豕同時是親切處。因甚
却失。若也會得。堪報不報之恩。共助無為之化。便可
橫身宇宙。獨步大方。若跳不出。依前祇在架子下。
<other>大溈行禪師</other>上堂。不是心。不是佛。不是物。且道是箇
甚麼。不在內。不在外。不在中間。畢竟在甚麼處。苦苦。
有口說不得。無家何處歸。
<other>老衲證禪師</other>上堂。萬象之中獨露身。如何說箇獨露
底道理。豎起拂子曰。到江吳地盡。隔岸越山多。
<other>山堂淳禪師</other>上堂。俱胝一指頭。一毛拔九牛。華嶽連
天碧。黃河徹底流。截却指。急回眸。青箬笠前無限事。
綠蓑衣底一時休。
<other>復庵封禪師</other>上堂。天寬地大。風清月白此是海字清
平底時節。衲僧家。等閑問著。十箇有五雙。知有。祇如
夜半華嚴池。吞却揚子江。開明橋。撞倒平山塔。是汝
諸人。還知麼。若也知去。試向非非想天道將一句來。
其或未知。擲下拂子曰。須是山僧拂子始得。
<other>野庵璿禪師</other>上堂。喫粥了也未趙州無忌諱。更令洗
鉢盂。太煞沒巴鼻。悟去由來不丈夫。這僧那免受塗
糊。有指示無指示。韶石四稜渾塌地。入地獄如箭射。
雲岫清風生大廈。相逢携手上高山。作者應須辯真
假。真假分。若為論。午夜寒蟾出海門。
<other>雲居蓬菴會禪師</other>上堂。舉教中道。若見諸相非相。即
見如來。作麼生是非相底道理。佯走詐羞偷眼覰。竹
門斜掩半枝花。
<other>中庵空禪師</other>上堂。千家樓閣。一霎秋風。祇知襟袖凉
生。不覺園林落葉。於斯薦得。觸處全真。其或未然。且
作寒溫相見。
<other>遯菴珠禪師</other>上堂。玉露垂青草。金風動白蘋。一聲寒
鴈叫。喚起未惺人。
<other>淨慈肯堂充禪師</other>聞東林謂眾曰。我此間別無玄妙。
祇有木札羹。鐵釘飯。任汝咬嚼。師竊喜之。直造謁。陳
所見解。林曰。據汝見處。正坐在鑒覺中。師疑不已。將
從前所得底。一時颺下。一日聞僧舉南泉道。時人見
此一株花。如夢相似。默有所覺。曰打草祇要蛇驚。次
日入室。林問那裏是巖頭密啟其意處。師曰。今日捉
敗這老賊。林曰。達磨大師性命在汝手裏。師擬開口。
驀鼻攔胷一拳。忽大悟直得汗流浹背。點首自謂曰。
臨濟道黃檗佛法無多子。豈虗語耶。遂呈頌曰。為人
須為徹。殺人須見血。德山與巖頭。萬里一條鐵。林然
之。住後上堂。世尊不說說。迦葉不聞聞。卓拄杖曰。水
流黃葉來何處。牛帶寒鴉過遠村。【頌】示眾云。觀方知
彼去。去者不至方。草鞋跟忽斷。全身在帝鄉【增收】。
<other>智者元庵慈禪師</other>遊講肆。聽講圓覺。至四大各離今
者妄身當在何處。畢竟無體。實同幻化。因而有省。作
頌曰。一顆明珠在我這裏。撥著動著放光動地。以呈
諸講師。無能曉之者。歸以呈其師。遂舉狗子無佛性
話詰之。師曰。雖百千萬億公案。不出此頌也。其師以
為不遜。乃叱出。師因南遊。至廬山圓通挂搭。時卍庵
為西堂為眾入室。舉僧問雲門。撥塵見佛時如何。門
云。佛亦是塵。師隨聲便喝。以手指胷曰。佛亦是塵。師
<pb n="627"/>
復頌曰。撥塵見佛。佛亦是塵。問了答了。直下飜身。勸
君更盡一杯酒。西出陽關無故人。卍庵深肯之。
<other>皷山木庵永禪師</other>謁懶庵於雲門。一日入室。庵曰。不
問有言。不問無言。世尊良久。不得向世尊良久處會。
隨後便喝。倐然契悟作禮曰。不因今日問。爭喪目前
機。庵許之。○上堂。舉睦州示眾云。諸人未得箇入處
須得箇入處。既得箇入處。不得忘却老僧。師曰。恁麼
說話。面皮厚多少。木庵則不然。諸人未得箇入處。須
得箇入處。既得箇入處。直須颺下入處始得。
<other>龍翔柏堂雅禪師</other>上堂。大機貴直截。大用貴頓發。縱
有嚙鏃機。一鎚須打殺。何故。我王庫內。無如是刀。○
上堂。紫蕨伸拳筍破梢。楊花飛盡綠陰交。分明西祖
單傳句。黃栗留鳴燕語巢。這裏見得諦。信得及。若約
諸方。決定明窻下安排。龍翔門下。直是一槌槌殺。何
故不是與人難共住。大家緇素要分明。
<other>劒門分庵主</other>依懶庵。未有深證。辭謁徑山大慧。行次
江干。仰瞻宮闕。聞街司喝侍郎來。釋然大悟。作偈曰。
幾年箇事挂胷懷。問盡諸方眼不開。肝膽此時俱裂
破。一聲江上侍郎來。遂徑回西禪。懶庵迎之。付以伽
黎。
<other>天童密庵傑禪師</other>謁應庵於衢之明果。庵孤硬難入。
屢遭呵。【頌】庵問。如何是正法眼。師遽答曰。破沙盆。庵
頷之。○上堂。舉金峯和尚示眾云。老僧二十年前有
老婆心。二十年後無老婆心。時有僧問。如何是和尚
二十年前有老婆心。峯云。問凡答凡。問聖答聖。曰如
何是二十年後無老婆心。峯云。問凡不答凡。問聖不
答聖。師曰。烏巨當時若見。但冷笑兩聲。這老漢忽若
瞥地。自然不墮聖凡窠臼。
<other>南書記</other>久依應庵。於趙州狗子無佛性話。豁然契悟。
有偈曰。狗子無佛性。羅睺星入命。不是打殺人。被人
打殺定。庵見。喜其脫略。
<other>侍郎李浩居士</other>幼閱首楞嚴經。如遊舊國。志而不忘。
持槖後。造明果。投誠入室。應庵揕其胷曰。侍郎死後。
向甚麼處去。公駭然汗下。庵喝出。公退參。不旬日。竟
躋堂奧。以偈寄同參嚴康朝曰。門有孫臏鋪。家存甘
贄妻。夜眠還早起。誰悟復誰迷。庵見稱善。
<other>華藏伊庵權禪師</other>【頌】甞夜坐達旦。行粥者至。忘展鉢。
鄰僧以手觸之。師感悟。為偈曰。黑漆崑崙把釣竿。古
帆高挂下驚湍。蘆花影裏弄明月。引得盲龜上釣船。
○上堂。禪禪無黨無偏。迷時千里隔。悟在口皮邊。所
以僧問石霜。如何是禪。霜云㼾甎。又僧問睦州。如何
是禪。州云。猛火著油煎。又僧問首山。如何是禪。山云。
猢猻上樹尾連顛。大眾。道無橫徑。立處孤危。此三大
老。行聲前活路。用劫外靈機。若以衲僧正眼檢點將
來。不無優劣。一人如張良入陣。一人如項羽用兵。一
人如孔明料敵。若人辯白得。可與佛祖齊肩。雖然如
是。忽有箇衲僧出來道長老話作兩橛也。適來道道
無橫徑。無黨無偏。而今又却分許多優劣。且作麼生
祇對。還委悉麼。把手上山齊著力。咽喉出氣自家知
（僧問石霜。如何是禪。霜云㼾甎。此問答是石頭遷語。今恐誤耳）。
<other>三峯印禪師</other>上堂。舉野狐話曰。不落不昧。誣人之罪
不昧不落。無繩自縛。可憐柳絮隨春風。有時自西還
自東。
<other>德山涓禪師</other>上堂拈拄杖曰。有時奪人不奪境。拄杖
子七縱八橫。有時奪境不奪人。山僧七顛八倒。有時
人境兩俱奪。拄杖子與山僧削迹吞聲。有時人境俱
不奪。卓拄杖曰。伴我行千里。携君過萬山。忽然撞著
臨濟大師時如何。喝曰。未明心地印。難透祖師關。
（會元二十卷終）
禪宗正脉卷第十（終）
音釋
偵（恥慶切侯也）　鈐（胡潭切車轄也）　陡（當口切地名）　潸（所班切涕也）　艤（魚倚切整
舟回岸也）　丱（占患切冠也）　𨎊（古本切轉也）　⿰示異（音祀祭也年也）　聱（五苞切不听也）　𢮁
<pb n="628"/>
（於旅切擊也）　蛙（胡媧切蝦蟇也）　咍（訶臺切笑也）　橈（如昭也小楫貌）　餈（疾資切〡餻也）
　淦（古南切泥也淺也）　鏴（力故切）　郯（徒甘切縣名）　眹（直引切〡兆也）　啐（子律切吮
聲也）　箬（音若竹葉長大也）　霎（子葉切[雨/(耳*匕)]〡也）　揕（知鴆切右手其胷〡襟也）

<article id="n1594">佛祖綱目</article>

<talk>No. 1594-A
 佛祖綱目序</talk>

余不[佞-二+〦]。浮沉史局。垂五十年。而知古今事。無更難於
史者。無論正史難。即偏記小錄亦難。無論稗史難。即
璅語雜簿亦難。若更進而史天史地。又進而史仙史
佛。自非以山河為法身。以人天為手眼者。未有能撮
其要而薈其成者也。心空居士。以三十年精力。彚為
佛祖綱目一書。於是梵網有總持。法門有紀載。宗教
有源流。廢興有考覈。而合之則曰。此七佛以來。一部
大史也。宋元徽中。王儉為七志。僅以佛書。附圖譜之
末。梁初。命任昉等。於文德殿。列藏眾書。於華林園。另
集釋典。其後阮孝緒。愽采經籍。獨尊佛錄。於七錄之
外。然亦不過資愽覧示瑰異而已。唐宋以來。宗學熾
盛。枝葉各分。自景德傳燈錄出。續之者至。合為五燈。
於是曹溪之後。思讓再分。馬祖以來。五宗各顯。至宋
僧法槃。別立教宗。以法華為經。天台為統。止觀為門。
此佛祖統記所繇作也。迨元僧智常。復作統載。名依
統記。而立例則殊。始用史家編年之法。其意以宗為
主。以教為輔。凡淨行神足。性相義觀。無所不備。而識
者摘其漏誤。至不可寘辨。葢史之難如此。居士宿身
了了。自謂明教嵩再來。故於定祖正宗大義凜凜。巨
綱細目標識精詳。至其略化跡而重機緣。合宗乘而
歸淨土。則又善誘曲導。無非融和水乳。吹亮薪傳。俾
見性成佛之旨。人人開卷。直下領會。將居士顯化。報
恩之願。於是焉畢矣。何至如小師諍士。橫分正閏。妄
劃南北。始以病史而究。為宗教戈矛哉。嗟乎。韋昭仗
正書落窖坑。崔浩觸諱族冤駢覆。至使貞臣節士。默
標張儼之文。私存孫盛之本。木天金馬穽廁盈途。豈
如旃檀林邊。可以逍遙撰述。大圓海畔。從無意外風
波。人鬼天龍俱供筆削。闥城鹿苑倚作直廬。如居士
之肩史責。誰謂極樂國中。珥毫簪筆。無其位。無其人
也。
皇明崇禎歲在甲戌仲秋吉旦　賜進士出身資政
大夫太子太保禮部尚書兼翰林院學士掌詹事府
事　實錄副總裁董其昌撰

<talk>No. 1594-B
 佛祖綱目序</talk>

余輯是書。竊有深願。經云。自未得度。先度人者。菩薩
發心。自覺已圓。能覺他者。如來應世。曰發心正以求
其自覺。曰應世正以滿其初心。心之未形。杳杳冥冥。
不見一物。無佛無祖無綱無目者。此性之纖塵不立
也。心之已形。浩浩蕩蕩。不遺一物。有佛有祖有綱有
目者。此性之萬法朗然也。故曰不可以有心求。不可
以無心得。不可以語言造。不可以寂默通。離四句。絕
百非。如空裏栽花。如波心踏月。無汝湊泊處。無汝擬
議處。畢竟如何。以佛祖遣佛祖。以綱目奪綱目。神而
明之。存乎其人而已。是書草創於萬曆三十八年之
庚戌。卒業於崇禎四年之辛未。嘔心枯鬚者。歷二十
有一年。遂成佛祖綱目四十一卷。一時蓮社行人。相
與謀付剞劂。作人天眼目。余乃歡喜踴躍。而說偈言。
偈曰。
 我述此書  不為名聞  事理俱備  權實雙行 
 庶幾觀者  了如鏡明  開卷展讀  發無上心 
 不願佛子  躭著句味  但願反求  直下便是 
<pb n="629"/>
 剪葛藤根  伐無明樹  不願佛子  瞥生知解 
 但願窮源  掃開奇怪  赤手歸家  塵塵出礙 
 不願佛子  貢高我慢  但願知非  靈光顯現 
 佛不柰何  魔軍自散  不願佛子  輕忽毗尼 
 但願性戒  無犯無持  赤肉團上  出摩尼珠 
 不願佛子  沉空枯坐  但願明心  了無退墮 
 管甚蒲團  破與不破  不願佛子  虗度光陰 
 但願精進  拳拳服膺  萬年一念  大地平沉 
 不願佛子  儱侗顢頇  但願悟徹  擊碎疑團 
 竿頭進步  桶底踢穿  不願佛子  浮飾外護 
 但願實心  圓修六度  法海無邊  剎那涉過 
 我作此偈  諸佛證明  滄海可竭  須彌可崩 
 而此願力  與佛長存 

<talk>No. 1594-C
 附刻原疏</talk>

伏念。時恩博地凡夫。渺無福慧。四十餘載。虗度光陰。
幼承父母教育。竊佩孔聖遺言。既而母氏先亡。遂慕
佛門教典。當其步趨乎儒也。幾欲效顰而攻乎佛。及
其歸依乎佛也。又因甞鼎而薄乎儒。皆緣不滙大聖
之淵源。遂致下同流俗之軌轍。往歲萬曆丁未。正當
四十四歲。發無上心。勤求妙道。晨夕參叩。不敢怠遑。
夢𥧌之間。默蒙印可。始信千古法道。匪從人得。河沙
妙用。總在心源。度生為急。僧俗何拘。愚者自迷。妄分
儒釋。原夫　　世尊說十二部經。而人天瞻仰。孔子
作春秋。而亂臣賊子懼。苟可開世間眼目。豈復愛一
己髮膚。今恩竊不自揣。思報佛恩。照依歷代年號。編
輯佛祖綱目。意倣乎孔子。名同乎紫陽。須以十年。或
可卒業。顧孔子聖人也。春秋猶世諦也。當時且冒罪
我之嫌。況恩何人。斯所編年而載者。皆天中天。聖中
聖。非古佛現身。即菩薩救世。上自天魔外道。下至拘
儒曲士。能無惱亂。或多謗毀。用是投誠懇求　三世
諸佛十方諸大菩薩天龍八部護法善神。被無量之
神力。多方護持。假莫大之靈通。曲垂方便。苦心思索。
智慧脉脉自流。殫力挍讐。精神奕奕長旺。或奇書古
帙。或斷簡殘編。奚所求而弗獲。或助以刻貲。或牖以
知識。將善士之必逢。數年彚集。無異剎那。千葉詞章。
如出一氣。帙成。而鷲嶺芳規。儼若未散。展畢。而龍華
勝會。預掇目前。無論後有作者。相續不斷。化為無盡
之燈。即今有志禪那。一覽無遺。觸目菩提之路。　明
主收入藏中流通。竝天長地久。鬼神不忘遺囑呵護。
同玉䇿金函。天魔外道拱手歸降。曲士拘儒回心嚮
道。自非大慈大力。何以成始成終。謹當發心纂集之。
初不勝祈禱欵誠之至。時萬曆庚戌四月八日。弟子
朱時恩謹疏。
時恩既於如來像前。發弘願已。屢獲瑞夢。不一而
足。或夢三教後聖人。私感之。私服之。或夢明教嵩
禪師再來。後聖者以是書所載。乃先聖化跡。讀是
書而興起者。皆三教後聖人也。私者。非佛非祖。以
一俗士。而編輯佛祖綱目。即孔子所謂。其義則丘
竊取之者。雖公而亦私也。感之者。因是書而明心
見性。自應銘感之不忘也。服之者。因是書而惑斷
執空。自應佩服之無斁也。明教再來者。昔以比丘
而著傳法正宗記。今以居士而著佛祖綱目。前後
若出一人也。自是而知。佛祖加被我矣。雖蒐羅未
盡。而千聖不傳之奧旨。超出語言文字之外者。已
若含若吐於是書。古德云。將此深心奉塵剎。是則
名為報佛恩。
<other>佛祖綱目凡例</other>
佛祖　福慧兩足。正覺無上。故名為佛。明佛心宗。
行解相應。故名為祖。現在賢劫第四尊佛。號曰釋
迦。王此五濁大千世界。釋迦傳迦葉。二十八傳至
<pb n="630"/>
達磨。是謂西天二十八祖。達磨傳慧可。六傳至惠
能。是謂東土六祖。嗣後五宗繼興。法法相傳。無忝
祖位　教門則有瑜伽宗南山宗天台宗慈恩宗
賢首宗。
綱目　綱者大綱。目者細目。儒書綱目。為世間法。
善惡俱陳。以備法戒。故有褒有貶。佛祖綱目。為出
世間法專為託彼已成之佛祖。顯我自性之佛祖。
故無褒無貶。
卷帙　如來示生印度。大教漸被支那。則此方著
述。斷以釋迦為主。今不論篇數多寡。以一甲子。週
為一卷。起周康王二年甲子。止洪武十六年癸亥。
總計四十一甲子。成四十一卷。仍編字號以便查
考。
年號　西土東土。不同世法。道法亦異。今每卷綱
目前。先將此土年號。注入甲子內。然後專書佛祖
機緣化跡。庶不混雜。
五時　如來示現有五時。一降生。二出家。三成道。
四說法。五涅槃。如來說法亦有五時。一華嚴。二塵
苑。三方等。四般若。五法華。
機緣　教外別傳。纔出母胎。便已漏逗。何待拈花
綱目。於涅槃後。純錄機緣者。良有深意。上流之士。
若於此處[覤-儿+丘]得破時。一千七百則公案。不消一揑。
化跡　神通變化。雖佛祖。亦時藉以折伏魔外。實
則正法不係乎此。如溈山雲門。道滿天下。未聞以
三世國王失通之故。而少貶其宗風。故綱目雖不
削化跡。亦不滯化跡。
宗教　教是佛語。宗是佛心。但愁心不作佛。不愁
佛不解語。然通宗不通教。開口便亂道。故是書以
傳法正宗。為主而教。尤不可不看。
淨土　佛開淨土一門。實救世之良方。亦參禪之
捷徑。達磨未來。遠公始創蓮社。教人一心念佛。要
其歸極與直指單傳。毫髮無異。近世雲棲宏師。古
佛再來。儼然德山臨濟而不用棒喝。單提念佛話
頭。可謂善學柳下惠。不師其跡。讀綱目者。直須識
得此意。
宗派　調字號第三十一卷。馬祖石頭會下有二
道悟。不可不辨。一道悟嗣石頭。東陽張氏子。初參
國一。後謁石頭。頓悟。住荊州城東天皇寺。弟子三
人。一慧真。一文賁。一幽閑。恊律即符載撰[石*((白-日+田)/廾)]。一道
悟嗣馬祖。渚宮崔氏子。初謁石頭不契。次謁忠國
師。後謁馬祖。言下大悟。授記返荊門。節使以天王
嗔責。造天王寺於府西供師。弟子一人龍潭崇信。
荊南節度使丘玄素撰[石*((白-日+田)/廾)]。據此則龍潭嗣天王。天
王嗣馬祖無疑。傳燈乃誤列於石頭法派。而宋景
濂護法後記。亦因之。何也。況唐聞人歸登南嶽[石*((白-日+田)/廾)]。
圭峰答裴相國宗趣。權德輿馬祖塔銘。皆以天王
嗣法馬祖。而佛國白達觀頴呂夏卿張無盡。亦皆
著辨證傳燈之誤。綱目查明。一一改正。
辨訛　騰字號第三十四卷。乾祐庚戌。吳越王以
誕辰飯僧。王問永明。今有真僧降否。曰長耳和尚。
乃定光佛應身也。王趨駕參禮。稱為定光出世。長
耳但云。永明饒舌。遂跏趺而化。令參號。永明與長
耳。同嗣雪峰。初住翠巖天福。丁酉王請住龍冊。即
所問之永明也。顯德甲寅。王始建永明寺。請道潛
居之。宋建隆辛酉。道潛化王。乃請延壽住永明。自
辛酉遡至庚戌。凡十有一年。此時壽未出世。永明
寺亦未建。安得謂王所問之永明乃延壽之永明
哉。佛書中如此類者頗多。而遺漏處亦不少。姑俟
博雅詳訂再續。
序文　綱目卷首。除自述願文及原疏外。止錄宋
景濂序傳法正宗記及護教編後記二首。更不敢
乞文名公以相粉飾。
（此書業已鐫成於癸酉。乃甲戌秋。思翁　予告南還。一見欣然。願序洪愽典要。遂為此書冠冕。
<pb n="631"/>
佛祖綱目凡例（終）

<other>佛祖綱目總次</other>
全部綱目內所載。雖西方聖人為大千教主。實
遵東土帝王花甲。編年紀號。自序文起至末卷
助貲姓氏。止分列四十一卷。共成十二䇿開後。
　第一䇿　董序　（黃引許䟦）　自序　凡例　宋序
　　七佛偈　首卷至十八卷
　第二䇿　十九卷至二十八卷
　第三䇿　二十九卷至三十一卷
　第四䇿　三十二卷
　第五䇿　三十三卷
　第六䇿　三十四卷
　第七䇿　三十五卷
　第八䇿　三十六卷
　第九䇿　三十七卷之上
　第十䇿　三十七卷之下
　第十一䇿　三十八卷至三十九卷
　第十二䇿　四十卷至四十一卷　自䟦　善信
　　助貲數目

佛祖綱目總次（終）

<talk>No. 1594-D
 佛祖綱目緣引</talk>

刻分燈錄既竣。則諸善信夙生種子已蘇蘇發動矣。
然心空氏弘願深慈。增進無已。且其一生精力。注之
佛祖綱目一書。蓋蒐輯全藏纂要鉤玄。而用編年法
詮次焉。以迦文為教主。以西竺東土諸祖一花五葉
為正宗。以經教義觀淨行神足為旁翼。洎宰官長者
諸善知識。靡不賅攝。雖倣通載之例。而盡刊七誤之
短。採擷參訂。功兼勞倍。洵可謂貝笈之巨筏。法印之
金鎞。令學人薰習。其中不待遍閱三乘十二分教。而
心知眼孔一時洞開。如渴飲天漿。如饑餐王膳。又如
東海狂。且忽游眾香之國。負茲孱子扶筇百藥之肆。
其踴躍歡喜。又詎可量哉。卷凡四十。而嬴彚為十二
䇿。將託重十二大法力人。流通演化。業有獨任之者。
不[佞-二+〦]則謂。末法凌夷。盡大地人。迷却向上一著。與其
獨為君子。寧若善與人同。於是廼有分募之脫。悉照
徑山規式。各刻姓名卷後。庶幾財法二施。一雨普潤。
即半滿功德。不且平等無二乎。莫道心空居士特特
漫天頓網打鳳羅龍也。
崇禎五年壬申四月　佛示生日黃廷鵠澹志甫題

<talk>No. 1594-E
 傳法正宗記序</talk>

宋　濂
表大法之真傳。起群生之正信。宜莫如書。然而真丹
身毒。相去絕遠。梵言華言。重譯或殊。況屢遭滅斥之
禍。生乎其後者。必蒐羅墜逸。徧觀會通。然後能定是
非之真諛。聞之士苟獲窺其一偏。遂執為確然之論。
斯亦過矣。嗚呼闢邪說之謬。固伸正議於千載之下。
不有先覺學者。將何所從哉。昔者濂讀涅槃經。及智
度論。頗知釋迦文佛以正法授迦葉。世世相傳。具有
明證。故自前魏支彊梁樓至洛邑。譯續法傳。自七佛
至二十五祖婆舍斯多而止。東晉佛䭾跋陀羅至廬
山。所譯禪經。自迦葉至二十八祖達摩多羅而止。逮
夫後魏之時。崇道屏釋。而沙門曇曜蒼黃逃竄。單錄
諸祖之名。匿巖穴間。僅及二十四祖師子尊者而止。
佛運重啟。曇曜進為僧統。吉迦夜等遂因之。為付法
藏傳。其去前魏已一百九十餘年。東晉亦六十二年
<pb n="632"/>
矣。東魏那連耶舍至鄴。復備譯西域諸所傳授事跡。
其次第與禪經不差毫髮。則全闕之分。有不待辨而
自明矣。唐興曹溪。大弘達磨之道。傳布益盛。義學者
忌之。而神清為甚。乃據法藏傳所列。謂師子遭難。絕
嗣不傳。猶以為未足。誣迦葉為小智。不足承佛心印。
指禪經實。後來傳會。難以取徵。而好議論之徒。紛紛
而起矣。宋明教大師契嵩。讀而病之。博采出三藏記。
洎諸家紀載。釋迦為表。三十三祖為傳。持法一千三
百四人。為分家略傳。而旁出宗證繼焉。名曰傳法正
宗記。復畵佛祖相承之像。明其世系。名曰定祖圖。申
述禪經。及西域諸師為證。以闢義學者之妄。名曰正
宗論。共十二卷。其衛道之嚴。凜凜乎不可犯也。濂竊
聞之。太平真君之七年。魏太武用崔浩言。宣告征鎮
佛像胡書皆擊破焚燒。當是時諸種經論。多煨燼之
末。屋壁之深藏。蓋至於久而後出。以此觀之。曇曜之
流。固未必能見禪經。至於諸師之論義。學者亦未必
能盡聞之。顧執一時單錄不全之文。而相為詬病。猶
將十指而掩日月之光。一口而吸滄溟之水。多見其
不知量也。大師之辨析。夫豈得已者哉。甬東祖杲禪
師以誠篤契道汲汲焉。惟恐法輪不運。合眾緣重刻
以傳。嗚呼。書不流通。與無書等。大師固有功於宗乘。
而杲公之為。則又有功於大師者也。皆不可以不記。
因追序其作者之意於首簡云。

<talk>No. 1594-F
 釋氏護教編後記</talk>
宋　濂
西方聖人。以一大事因緣。出現於世。自從鹿野苑中。
直至於䟦提河。演說苦空無我無量妙義。隨機鈍利。
分為頓漸。無小無大。盡皆攝入薩婆若海。既滅度後。
其弟子阿難陀。多聞總持。有大智慧。結集為修多羅
藏。而諸尊者或後或先。各闡化源。優波離集四部律。
謂之毗尼。金剛薩埵。於毗盧遮那前。親受瑜伽五部。
謂之秘密章句。無著天親頻升知足天宮。咨參慈氏。
相與造論。發明大乘。謂之唯識宗旨。西竺龍勝。以所
得毗羅之法。弘其經要。謂之中觀論。燉煌杜法順。深
入華嚴不思議境。大宣玄旨。謂之華嚴法界觀。毗尼
之法。魏嘉平初。曇柯羅始持僧祇戒本。至洛陽。而曇
無德曇諦等。繼之立羯磨法。唐南山澄照律師道宣。
作疏明之。四分律遂大行。是為行事防非止惡之宗。
薩埵以瑜伽授龍猛。猛授龍智。智授金剛智。唐開元
中。智始來中國。大建曼茶羅法事。大智道氤。大慧一
行及不空三藏。咸師尊之。是為瑜伽微妙祕密之宗。
唐貞觀三年。三藏玄奘往西域諸國。會戒賢於那蘭
陀寺。因受唯識宗旨以歸。授慈恩窺基。基乃網羅舊
說。廣制疏論。是為三乘法相顯理之宗。梁陳之間。北
齊惠聞。因讀中觀論。悟旨。遂遙禮龍勝為師。開空假
中三觀止觀法門。以法華宗旨。授慧思。思授天台國
師智覬。覬授灌頂。頂授智威。智威授惠威。惠威授玄
朗。朗授湛然。是為四教法性觀行之宗。隋末順以法
界觀授智儼。儼授賢首法藏。至清凉大統國師澄觀。
追宗其學。著華嚴疏論數百萬言。圭峰宗密繼之。而
其化廣被西方。是為一念圓融具德之宗。瑜伽久亡。
南山亦僅存。其盛行於今者。唯天台慈恩賢首而已。
此則世之所謂教者也。世尊大法。自迦葉二十八傳。
至菩提達摩。達摩悲學佛者纏蔽於竹帛間。乃弘教
外別傳之旨。不立文字而見性成佛。達摩傳慧可。可
傳僧璨。璨傳道信。信傳弘忍。忍傳曹溪大鑑禪師惠
能。而其法特盛。能之二弟子。懷讓行思。皆深入其閫
奧。讓傳道一。一之學。江西宗之。其傳為懷海。海傳希
運。運傳臨濟慧照大師義玄。玄立三玄門。策厲學徒。
是為臨濟之宗。海之旁出。為溈山大圓禪師靈祐。祐
傳仰山智通大師慧寂。父唱子和。微妙玄機。不可湊
<pb n="633"/>
泊。是為溈仰之宗。思傳希遷。遷之學。湖南宗之。其傳
為道悟。悟傳崇信。信傳宣鑑。鑑傳義存。存傳雲門匡
真大師文偃。偃之氣宇如王。三句之設。如青天震雷。
聞者掩耳。是為雲門之宗。玄沙師備。偃之同門友也。
其傳為桂琛。琛傳法眼大師文益。益雖依華嚴六相
唱明宗旨。迥然獨立。不涉凡情。是為法眼之宗。遷之
旁出。為藥山惟儼。儼以寶鏡三昧五位。顯三種滲漏。
傳曇晟。晟傳洞山悟本大師良价。价傳曹山元證大
師本寂。而復大震。是為曹洞之宗。法眼再傳。至延壽。
流入高句驪。仰山三傳之芭蕉徹。當石晉開運中。遂
亡弗繼。雲門曹洞僅不絕如綫。唯臨濟一宗。大用大
機。震盪無際。若聖若凡。無不宗仰。此則世之所謂禪
者也。嗚呼。教之與禪。本無二門。依教修行。蓋不出於
六度梵行。而禪定特居其一。繇眾生根有不齊。故先
佛示化。亦不免其異耳。柰何後世各建門庭。互相盾
矛。教則譏禪。滯乎空寂。禪則譏教。泥乎名相。籍籍紛
紛。莫克有定。是果何為者耶。此則教禪異塗。猶可說
也。自禪一宗言之。佛大勝多。與達摩同學禪觀。達摩
則遠契真宗。勝多所見一差。遂分為有相無相定慧
戒行無得寂靜六門。非達摩闢之。安能至今廓如也。
慧能與神秀。同受法於弘忍。能則為頓宗。秀則別為
漸宗。荊吳秦洛各行其教。道一神會又同出於能者
也。道一則密受心印。神會則復流於知解。一去弗返。
而其末流若大珠明教慈受輩。尚何以議為哉。自教
一宗言之。慈恩立三教。天台則分四教。賢首則又分
五教。麁妙各見。漸圓互指。終不能歸之一致。可勝嘆
哉。此雖通名為教。各自立宗。猶可說也。自夫本教之
內言之。律學均以南山為宗。真悟智圓律師允堪著
會正記等文。識者謂其超出六十家釋義之外。何不
可者。至大智律師元照。復別以法華開顯圓意。作資
持記。又與會正之師殊指矣。不特此也。四明法智尊
者知禮。孤山法慧大師智圓。同祖天台。同學心觀。真
妄之異觀。三諦之異說。既已抵牾之甚。霅川仁岳。以
禮之弟子。又操戈入室。略不相容。諫書辨謗之作。逮
今猶使人凜然也。其他尚可以一二數之哉。嗚呼。毗
盧華藏圓滿廣大。徧河沙界無欠無餘。非相而相。非
緣而緣。非同而同。非別而別。苟涉思惟。即非聖諦。又
何在分教與禪之異哉。又何在互相盾矛業擅專門
哉。又何在操戈相攻遽背其師說哉。雖然適長安者。
南北異塗。東西殊轍。及其所至。未甞不同。要在善學
者慎夫所趨而已。比丘永壽。甞以閩僧一源所著護
教編示予。自大迦葉至於近代諸師。皆有傳贊。文辭
簡古。誠奇作也。壽獨惜其不著教禪承傳同異之詳。
請予為記。以補其闕略。予因以所聞。䟽之如右。文繁
而不殺者。欲其事之著明。蓋不得不然也。
王忠文公褘叢錄中。載佛學一篇。與此文同。末一
段云。佛之為道。本無二門。自去聖既邈。源遠而流
益分。於是師異指殊。各建戶庭。互相矛盾。禪則譏
教。為滯於名相。教則譏禪。為溺於空寂。若律之為
用。雖禪教所共持。而取舍各不同。至於為教禪之
學者。又各立異以取勝。一彼一此。不相出入。自教
宗言之。慈恩立三教。天台則分四教。賢首則又為
五教。自禪宗言之。慧能與神秀。同受法於弘忍。能
則為頓宗。秀則為漸宗。道一神會同出於能。道一
則密契心印。神會則復流於知解。其不同如此。至
若天台教宗之一也。而四明知禮。孤山智圓。性善
性惡之說。如氷炭之不相投。臨濟禪宗之一也。而
或以棒或以喝。至橫川珙。則復以聲偈。其示人之
要。如枘鑿之不相合。支派乖錯。論說紛紜。殆不得
而悉數也。忠文與文憲。同里同門。故其問學之相
合如此。

<talk>No. 1594-G
<pb n="634"/>
 敘七佛</talk>

傳燈錄云。古佛應世。綿歷無窮。難以悉數。現在賢劫。
有千如來。暨於釋迦。但紀七佛。案長阿含經云。七佛
精進力。放光滅暗冥。各各坐樹下。於中成正覺。又曼
殊室利。為七佛祖師。金華善慧大士。登松山嵿行道。
感七佛引前。維摩接後。今之撰述。斷自七佛而下。
<other>毗婆尸佛（過去莊嚴劫第九百九十八尊）</other>
長阿含云。人壽八萬歲時。此佛出世。種剎利。姓拘
利若。父盤頭。母盤頭婆提。居盤頭婆提城。坐波波
羅樹下。說法三會。度三十四萬八千人。神足二。一
騫茶。二提舍。侍者無憂。子方膺　偈曰。身從無相
中受生。猶如幻出諸形像。幻人心識本來無。罪福
皆空無所住。
<other>尸棄佛（莊嚴劫第九百九十九尊）</other>
長阿含云。人壽七萬歲時出世。種剎利。姓拘利若。
父明相。母光耀。居光相城。坐芬陀利樹下。說法三
會。度人二十五萬。神足二。一阿毗浮。二婆婆。侍者
忍行。子無量　偈曰。起諸善法本是幻。造諸惡業
亦是幻。身如聚沫心如風。幻出無根無實性。
<other>毗舍浮佛（莊嚴劫第一千尊）</other>
長阿含云。人壽□萬歲時出世。種剎利。姓拘利若。
父善燈。母稱戒。居無踰城。坐婆羅樹下。說法二會。
度人一十三萬。神足二。一扶遊。二鬱多摩。侍者寂
滅。子妙覺　偈曰。假借四大以為身。心本無生因
境有。前境若無心亦無。罪福如幻起亦滅。
<other>拘留孫佛（現在賢劫第一賢）</other>
長阿含云。人壽四萬歲時出世。種婆羅門。姓迦葉。
父禮得。母善枝。居安和城。坐尸利沙樹下。說法一
會。度人四萬。神足二。一薩尼。二毗樓。侍者善覺。子
上勝　偈曰。見身無實是佛身。了心如幻是佛幻。
了得身心本性空。斯人與佛何殊別。
<other>拘那含牟尼佛（賢劫第二尊）</other>
長阿含云。人壽三萬歲時出世。種婆羅門。姓迦葉。
父大德。母善勝。居清淨城。坐烏暫婆羅門樹下。說
法一會。度人三萬。神足二。一舒槃那。二鬱多樓。侍
者安和。子導師　偈曰。佛不見身知是佛。若實有
知別無佛。智者能知罪性空。坦然不怖於生死。
<other>迦葉佛（賢劫第三尊）</other>
長阿含云。人壽二萬歲時出世。種婆羅門。姓迦葉。
父梵德。母財主。居波羅柰城。坐尼拘律樹下。說法
一會。度人二萬。神足二。一提舍。二婆羅婆。侍者善
友。子集軍　偈曰。一切眾生性清淨。從本無生無
可滅。即此身心是幻生。幻化之中無罪福。
<other>釋迦牟尼佛（賢劫第四尊）</other>
長阿含云。人壽一百歲時出世。本在一萬歲時。為
觀眾生。無機可度。至百歲。劫末苦逼。故出乎世。種
剎利。姓瞿曇。父淨飯。母大清淨。居舍衛城。坐菩提
樹下。說法一會。度人無數。神足二。一舍利弗。二目
犍連。侍者阿難。子羅睺羅　偈曰。法本法無法。無
法法亦法。今付無法時。法法何曾法。
幻寄居士瞿汝稷曰。始予錄指月錄。七佛第書
其偈。阿含化跡皆削焉。既見世之人。麁聞即心
即佛者。率多撥無報化乃悟。昔人載此之妙密。
蓋偈闡法身之極致。阿含示化跡之大略。可謂
斷常俱遣。事理兩融者矣。傳燈成於道原。而裁
定於楊大年。其旨不苟也。因具錄之。此錄稍錄
神通亦以此。

佛祖綱目敘七佛卷（終）

No. 1594
<sarticle>佛祖綱目卷第一（天字號）</sarticle>
<pb n="635"/>

<other>甲子（周康王二年起）己丑（周昭王元年）癸亥（周昭王三十五年止）</other>
周姬姓。起武王己卯。止赧王乙巳。三十七主。合
八百六十七年。世尊乃第四主昭王二十六年
示生。故今斷自昭王甲寅起　世尊生時。此方
江河泛漲。泉井溢出。大地震動。有五色光。貫太
微宮。王問群臣。是何祥瑞。太史蘇繇奏曰。西方
有聖人生。王曰。於此何如。繇曰。此時無他。一千
年後。聲教被及。王令刻石。埋於南郊。誌之云。
<other>（甲寅）釋迦牟尼佛示現受生</other>
釋迦牟尼佛。賢劫第四佛也。然燈佛所為善慧仙人。
甞買蓮花供佛。又見地濕。脫衣布地解髮覆之。佛記
善慧。汝過阿僧祗劫。於五濁惡世。當得成佛。號釋迦
牟尼○賢劫第三尊。迦葉佛時。為護明菩薩。命終往
生兜率陀天。為諸天主。說補處行。亦於十方國土。現
種種身。為諸眾生。隨宜說法。乃至作佛期運將至。即
觀今閻浮提諸眾生。皆我初發心來。所成熟者。堪受
玅法。餘國邊地。皆不應生此世界。迦毗羅國。最為處
中。往古諸佛出興。皆生於此。諸族種姓。剎帝利第一。
瞿曇苗裔。聖王之後。淨飯王過去因緣。具足清淨性
行。夫妻真正。堪為父母。既作此觀。遂集諸天子。告言。
我今不久。捨此天宮。生閻浮提。出家學道。成一切種
智。設大法會。廣利人天。汝等亦當同受法食。諸天子
歡喜踊躍。各心念言。菩薩不久。當成正覺。時菩薩乘
六牙白象。發兜率宮。降神母胎。淨飯王夫人摩耶。於
寤寐間。見菩薩騰空來。從右脇入。影現於外。如處琉
璃顧。見自身。如日月照。菩薩在胎。晨朝為色界諸天
說法。日中為欲界諸天說法。晡時為諸鬼神說法。夜
三時亦復如是。成熟無量眾生。甲寅四月八日。日初
出時。摩耶手攀無憂樹枝。菩薩從右脇出。時樹下生
七莖七寶蓮花。菩薩墮蓮花上。自行七步。舉其右手
而言。天上天下。惟我獨尊。無量生死。於今盡矣。此生
利益一切天人。說是言已。四天王接置寶几。龍王吐
清淨水。灌太子身。王以太子生時諸瑞吉祥。遂名薩
婆悉達。（此言頓吉）時香山有一梵仙。名阿私陀。具足五通。
能斷疑惑。以神通力。騰空而來。相太子已。忽然悲泣。
王驚問故。仙人答曰。太子具三十二相。年十九為轉
輪聖王。若出家者。成一切種智。然王太子決定成一
切種智。轉無上法輪。我今年已百二十。不久命終。生
無想天。不覩佛興。不聞經法。故自悲耳。太子生七日。
摩耶命終。生忉利天。王囑姨母波闍波提養育　太
子初生。口稱獨尊。言已便默。如諸嬰孩。七歲王令學
書。訪國中第一聰明婆羅門。名曰選友。為太子師。婆
羅門授以梵書佉留書。太子問。閻浮提中有幾種書。
師默然。又問。阿字何義。師又默然。即從座起。問曰。太
子初生時。自言天人之中最尊最勝。此言不虗。惟願
為說閻浮提凡有幾種。太子曰。閻浮提中。梵書。佉留
書。護眾書。疾堅書。龍鬼書。捷沓和書。阿須倫書。鹿輪
書。天腹書。轉數書。轉眼書觀空書。攝取書。具有天地
八部四洲鳥獸等音聲諸書。有如是等六十四種。又
阿字是梵音聲。此字義是不可壞。亦是無上真正之
道義。凡如此義。無量無邊。婆羅門白王。太子是天人
第一之師。云何欲令我教耶。復令忍天教兵法。太子
自能通達。忍天反禮太子。

佛祖綱目卷第一

<sarticle>佛祖綱目卷第二（地字號）</sarticle>

<other>甲子（周昭王三十六年起）庚辰（周穆王元年）癸亥（周穆王四十四年止）</other>
<other>（壬申）釋迦牟尼佛示現出家</other>
佛年十七。王娶婆羅門女耶輸陀羅。為太子妃復增
二妃。一名瞿夷。二名鹿野。太子雖有三妃於靜夜中。
<pb n="636"/>
但修禪觀。一日白王游觀。初出東門。淨居天化作老
人。頭白背傴。拄杖羸步。太子乃念。日月流邁。時變歲
移。老至如電。身安足恃。我雖富貴。豈獨免耶。云何世
人而不怖畏。復游南門。淨居天化作病人。兩人扶掖。
在於路側太子又曰。如此身者。是大苦聚。云何世人
不知覺悟。王聞切責諸臣。有婆羅門子。名優陀夷。聰
辯絕倫。王令與太子友。具說世間樂事。令其心動。太
子復出城西門。淨居天心念先現老病。舉眾皆見。令
王嗔責。我今現死。惟令太子及優陀夷見耳。即化死
人。四人轝之。室家大小號哭共送。太子與優陀夷二
人。獨見太子。問此為何人。優陀夷先受王敕。默然不
答。如是三問。淨居天威神之力。不覺答言。是死人也。
何謂為死。答曰。死者刀風解形。神識去矣。四體諸根。
無復所知。此人在世。貪著五欲。不識無常。一旦捨之
而死。又為父母親戚愛念。命終之後。恩情好惡。不復
相關。誠可哀也。問惟此人死。餘亦當然。答曰。一切世
人。皆應如是。無有貴賤得免者。太子曰。世間乃復有
此苦。云何於中而行放逸。又出北門。到彼園所。止息
樹下。除去侍衛。端坐思惟。時淨居天化作比丘。法服
持鉢。手執錫杖。視地徐行。太子前問。汝是何人。答曰
沙門。何謂沙門。答曰。三界兮擾擾。六趣兮昏昏。識心
達本源。故名為沙門。又曰。一切皆無常。惟我所修聖
道。永得無為。到解脫岸。言訖。騰空而去。太子喜曰。天
人之中。惟此為勝。我當決定修學是道。太子年十九。
自知出家時至。詣王言曰。父王恩愛集會。必有別離。
惟願聽我出家學道。一切眾生愛別離苦。皆使解脫。
王流淚曰。汝今宜息此意。國未有嗣。而便委我。曾不
懷顧。太子遂還。時有相師白王。太子今不出家。過七
日已。必得轉輪王位。王即往告太子。我聞阿私陀說。
汝必不樂處世。惟願為我生一子。然後不復相違。太
子答曰。如勅。即以左手指其妃腹。耶輸陀羅便覺有
娠。二月七日。淨居天人。白太子曰。無量劫來修行。今
正成熟。太子曰。如汝等語。但內外嚴衛。欲去無從。諸
天白言。我等自設方便。即以神力。悉令熟臥。至於後
夜。諸天充滿虗空。同聲白言。今者正是出家時。太子
往至車匿所。語之曰。汝為我牽揵陟來。犍陟太子所
乘馬名。車匿泣曰。後夜之中。欲何所之。太子曰。我今
欲為一切眾生。降伏煩惱。汝不應違我。車匿號哭。欲
令王宮覺知。以天神力。昏臥如故。於是諸天捧馬四
足。并接車匿。帝釋執蓋。從北門出。其門無聲自開。太
子又曰。我若不斷八苦。終不還宮。我若不得阿耨多
羅三藐三菩提。不轉法輪。終不還與父王相見。我若
不盡恩愛之情。終不還見波闍波提及耶輸陀羅。行
至天曉。已三繇旬。諸天便沒不現。太子至閑靜林。即
便下馬。撫犍陟背而言。所難為事。汝作已畢。又語車
匿。世人富貴。競隨奉事。我捨國來。惟汝一人。獨能隨
我。甚為希有。我今既至。汝與犍陟。俱可還宮。車匿悲
不自勝。犍陟屈膝䑛足。淚落如雨。太子即就車匿。取
七寶劍。自剃鬚髮。而發願言。願共一切。斷除煩惱。及
諸習障。淨居天又化獵師。身服袈裟。太子喜曰。汝所
著衣。是寂靜服。我今以此寶衣與汝。貿易吾服。此衣
為欲攝救一切眾生。斷其煩惱。答言善哉。遂脫寶衣
貿之。太子前行。車匿即還。太子入檀特山修道。始於
阿羅邏迦藍處三年。復至[鬱-山+止]頭藍弗處三年。又至象
頭山。於尼連河側。靜坐思惟。宜六年苦行。以度眾生。
天獻麻米。淨心守戒。或日一食。或七日一食。不避風
雨。不起經行。鵲巢糞污。亦不棄去。
<other>（癸未）釋迦牟尼佛示現成道</other>
佛示六年苦行。自念。非正解脫。我當受食而後成佛。
即沐浴於尼連河。天為偃樹。挽之而出。時彼林外。有
二牧牛女。一名難陀。二名波羅。見地中生千葉蓮花。
上有乳糜。取奉菩薩。即便受食。復念過去諸佛。以草
為座。成無上道。帝釋因化凡人。執淨軟草。菩薩問。汝
<pb n="637"/>
何名。答名吉祥。菩薩喜曰。我破不吉。以成吉祥。即便
受草。向菩提樹下。而取正覺。菩薩坐閻浮樹下。四十
八日。觀察思惟。眉間白毫。光蔽魔宮。魔王波旬恐懼。
召會諸魔。及道未成。當往亂之。長子商主泣諫。不聽。
乃率眾作難。悉現可怖可欲諸境。時菩薩身心寂然
不動。以指按地。地大震。魔聞怖懼。還歸本宮。乃於癸
未二月七日之夕。入正三昧。二月八日明星出時。廓
然大悟。成正等覺。嘆曰。奇哉一切眾生。具有如來智
慧德相。但以妄想執著。不能證得。
<other>○釋迦牟尼佛示現說法</other>
佛自二月八日成道。九日至二十九日。為寂場智。入
三世悉皆平等。其身充滿一切世間。其音普順十方
國土。有無量無邊法身大士。普賢文殊觀音彌勒等。
及宿世根熟。天龍八部。一時圍繞。如雲籠月。爾時世
尊現毗盧遮那身。說大方廣佛華嚴經。三七日滿。二
月三十日。從菩提場座起。詣波羅柰國。行至阿闍波
羅水側。日暮止宿。入定。風雨大至。有大龍王。名目真
隣陀。以其大身。七重圍繞。龍有七頭。羅覆佛上。以為
障蔽。至三月六日。四七日滿。雨止出定。龍王化作年
少婆羅門。稽首問訊。受三歸五戒。諸旁生中。最先見
佛。三月七日。受提謂長者食。三月八日。至鹿野苑。初
世尊成道。觀樹思惟。一切眾生。處五濁世。三毒所覆。
薄福鈍根。無有智慧。云何能解我所得法。今我若轉
法輪。彼必不信。生誹謗心。當墮惡道。受無量苦。我寧
不說。入於涅槃。時大梵天王。心懷憂惱。眾生長夜。沉
沒生死。今當往請轉大法輪。欲界六天亦同勸請。世
尊默然受之。遂以五時設教。第一華嚴時。第二鹿苑
時。第三方等時。第四般若時。第五法華涅槃時○世
尊至鹿野苑。憍陳如摩訶那摩跋波阿捨婆闍跋陀
羅闍五人。見佛心大歡喜。求佛出家。佛為說法。成阿
羅漢。於是世間始有三寶。如來是佛寶。四諦是法寶。
阿羅漢是僧寶○有長者子。名曰耶舍。中夜睡覺。見
諸妓女不淨。生厭離心。於不淨中生淨想。忽見空中
光明。尋光而去。趣鹿野苑。佛為說法。成阿羅漢。天明
耶舍父為尋子故跡。至佛所。佛受三歸。為最初優婆
塞。又耶舍朋類五十人。共詣佛所。俱成沙門○迦毗
羅國。有婆羅門子。名富樓那。具解韋陀等論。與佛同
日生。本性厭離世間。見佛出家。即與朋友三十人。往
雪山專心學道。獲四禪五通。以天眼。遙見世尊在鹿
野苑說法。遂共三十人。來到佛所。求佛度脫。說法人
中。最為第一○南天竺有婆羅門。姓大迦旃延。第二
子名那羅陀。其父令習韋陀諸論。不久通解。長兄忌
之。欲害其命。父令往阿私陀仙人處。洞解諸論。得四
禪五通。仙人命終。那羅陀貪世利養。不信三寶。有伊
羅鉢龍王商佉龍王。為夜叉金齊言。彼城先有一偈
云。在於何自在。染著名為染。彼云何清淨。云何得癡
名。癡人何故迷。云何名智人。何會別離已。名曰盡因
緣。龍王至那羅陀仙所。問此偈義。不能解了。那羅陀
乃詣佛。佛為開解。說種種法。生大歡喜。遂求出家。因
其種族本姓。名大迦旃延。論議第一○摩竭提國。有
優樓頻螺迦葉。兄弟三人。學古仙道。王臣歸信。佛詣
彼住處。現諸神通。種種調伏。先度優樓頻螺迦葉。及
五百弟子。又度那提迦葉迦闍迦葉。各有二百五十
弟子。俱證阿羅漢。有一外甥。螺髻梵志。名優波斯那。
在阿修羅山。共二百五十弟子。修學仙道。亦投佛出
家。成阿羅漢。王舍城頻婆娑羅王。見三迦葉為佛弟
子。嘆曰。嗚呼。如來有大神力。智慧深遠。不可思議。乃
能伏如此之人。以為弟子。佛為說法。得法眼淨。王勅
諸臣。於竹園起諸堂舍。請佛及僧。住彼竹園。諸王見
佛。頻婆娑羅為首。諸僧伽藍竹園為始○王舍城有
二婆羅門。具大智慧。一名舍利弗。一名目揵連。各有
一百弟子。往詣竹園。佛為說法。成阿羅漢。舍利弗智
慧第一。目犍連神通第一○摩竭提國。有婆羅門。名
<pb n="638"/>
曰迦葉。具大智慧。誦四韋陀論。日夜勤求無上道法。
旋復出家。修杜多行。會空中有神。告曰。佛已出世。請
往師之。迦葉便趣竹園。佛知其當來。躬自往迎。到多
子塔前相逢。迦葉合掌言曰。世尊實是一切種智。實
是慈悲濟眾生。實是一切所歸依。即五體投地。而白
佛言。世尊。是我大師。我是弟子。如是三說。佛言如是。
迦葉。我是汝師。汝我弟子。若人實非一切種智。而欲
受汝為弟子者。頭裂為七分。復為說法。成阿羅漢。以
此迦葉有大威德。天人所重。故名大迦葉○淨飯王
聞佛得道。已經六年。思欲一見。令梵志優陀夷。請佛
還國。優陀夷見佛。為諸天釋梵歸化。亦願為沙門。佛
為說法。得羅漢道。即遣優陀夷。先現神變。發起道心。
於是神足飛行。經遊虗空。往到本國。現十八變。報言。
却後七日。佛當來降。王出四十里。迎佛。見佛大喜。選
宗族五百人為沙門。侍佛左右。斛飯王二子。一名摩
訶男。一名阿那律。摩訶男言。諸釋多出家。而我一門
獨無。當一人營家。一人出家。那律以家事煩碎。遂與
釋種跋提。各白其母。懇求出家。過七日。釋子等八人。
出迦毗羅城。脫其寶衣象馬。付所使優波離令還。優
波離思惟。人身難得。佛法難值。諸尊貴者。皆棄世榮。
我身卑賤。何所貪樂。即以寶衣等。懸著樹上。遂便共
至佛所。白言。我父母已許。願聽出家。乞先度優波離。
以除我等憍慢心故。於是世尊。先度優波離。次度那
律等○世尊從弟阿難。以成道日生。故名阿難。（此云歡喜）
舉國欣慶。又名慶喜。八歲出家。弟子中多聞第一。年
三十一。佛命給侍左右。阿難言。願如來與我三願。一
者不受如來故衣。二者不隨如來受別請。三者聽我
出入無時。佛言善哉。具足智慧。預見譏嫌。何以故。若
有人言汝為衣食。奉給如來。是故不受故衣。不隨別
請。出入有時。則不能廣利諸部。故求出入無時。我為
阿難。開是三事○佛子羅睺羅。年已九歲。佛遣目連。
往迦毗羅城。白父及耶輸陀羅。放羅睺羅出家。修習
聖道。目連受命到彼。以種種方便曉輸。耶輸不聽。時
佛起化人。空中告言。耶輸陀羅。汝頗憶念往古世時。
誓願事不。我當爾時為菩薩道。以五百銀錢。從汝買
得五莖蓮花。上定光佛。時汝求我。世世所生。共為夫
妻。我不欲受。即語汝言。我為菩薩。累劫行願一切布
施。不逆人意。汝能爾者。聽為我妻。汝立誓言。世世所
生國城妻子。及與我身。隨君施與。誓無悔心。而今何
故愛惜羅睺。不令出家學聖道也。耶輸聞已。霍然還
識宿業因緣。事事明了。知昨所見。愛子之情。自然消
歇。時淨飯王。即集國中豪族。各遣一子。有五十人。隨
從出家。佛使阿難剃頭。舍利弗為其和尚。目連為阿
闍梨。授十戒法。便為沙彌○舍衛國王波斯匿。有一
大臣。名須達多。家巨富。賑貧乏。時號孤給獨。因欲為
兒娶婦。躬往王舍城中大臣護彌家。既到已。見其家
內。大張供具。須達多問故。答言。請佛及僧。問云何名
佛。云何名僧。護彌具告所以。須達多聞之。毛髮俱竦。
尋到佛所。見佛相好。過於護彌所說。心大歡喜。佛為
說法。成須陀洹。須達多願起精舍。請佛降舍衛國。度
彼眾生。佛許之。辭佛還家。佛命舍利弗。與俱至舍衛
國。案行諸地。惟王太子祇陀有園。正得處所。須達多
乃白太子。太子不肯。須達多慇懃再三。太子曰。若能
以黃金布地。令無空者。便當相與。答曰諾。乃使人象
負黃金。八十頃中。須臾欲滿。略欠少地。太子念言。佛
必大德。能使斯人輕寶乃爾。遂令止勿更出金。園地
屬卿。樹木屬我。共立精舍。須達多共舍利弗。經地已
竟。起立精舍。啟知國王。請佛及僧。佛言。須達買園。樹
木祇陀所有。可名祇樹給孤獨園○佛再還迦毗羅
衛國。王問。云何修行。當得諸佛之道。佛言。一切眾生
皆即是佛。父王當念西方世界阿彌陀佛。常勤精進。
當得佛道。王言。一切眾生云何是佛。佛言。一切法無
生。無動搖。無取捨。無相貌。無自性。王當於此佛法中。
<pb n="639"/>
安住其心。勿信於他。王與七萬釋種。聞說是法。信解
歡喜。悟無生忍○初佛還國。姨母大愛道（即波闍波提）白
佛出家。三請不許。及佛再還國。如前重請。佛亦不許。
佛既出國。大愛道與諸老母等。追佛頓止河上。復求
出家。又亦不許。退住門外。歔欷而啼。阿難自外回。問
故。答曰。我以女人故。不得出家。自悲傷耳。阿難乃白
佛。大愛道以至心。欲受法律。願佛聽之。佛言止止。若
聽女人出家者。令正法不得久住。阿難復曰。過去諸
佛。具四部眾。如來獨不具耶。佛言。若大愛道修八敬
法。盡壽行之。可入法律。阿難出告大愛道。便受大戒。
為比丘尼。遂得應真○樓至菩薩。請立戒壇。為比丘
結戒受戒。於是創立三壇。佛院門東。名佛為比丘結
戒壇。佛院門西佛為比丘尼結戒壇。外院東門南。置
僧為比丘受戒壇。戒壇從地而立。三重為相。以表三
空。為入佛法初門。時天帝施以覆釜。置於壇上。大梵
王施無價寶珠。置覆釜上。供養舍利。是為五重。表立
分法身壇時。十方諸佛。無量菩薩。天龍八部。悉皆雲
集。諸佛登之。共議結戒輕重持犯等相。及度尼。滅正
法相。諸佛通議曰。古有四部。今何獨無。初雖正法減
半。今尼行八敬。還住千年。故此二壇。惟佛所登。共量
佛事。外院戒壇。乃僧為四眾受戒壇也。

佛祖綱目卷第二

<sarticle>佛祖綱目卷第三（玄字號）</sarticle>

<other>甲子（周穆王四十五年起）乙亥（共王元年）丁亥（懿王元年）壬子（孝王元年）癸
亥（周孝王十二年止）</other>
佛滅時。此方暴風忽起。損舍折樹。地動木陰。西
方有白虹十二道。南北通貫。連夜不滅。穆王怪
問群臣。太史扈多對曰。西方聖人。入滅之相耳。
<other>（辛未）釋迦牟尼佛傳法大迦葉</other>
佛說法華經。凡二處三會。始在靈山。次升虗空。後復
還靈山。有大梵王。以金色波羅花獻佛。請佛說法。世
尊登座。拈花示眾。人天百萬。悉皆罔措。獨有迦葉。破
顏微笑。世尊曰。我有正法眼藏。涅槃妙心。實相無相。
微妙法門。付囑與汝。汝當護持流通。毋令斷絕。聽吾
偈曰。法本法無法。無法法亦法。今付無法時。法法何
曾法。說偈已。復告迦葉。吾將金縷僧伽黎衣。傳付與
汝。轉授補處慈氏。勿令朽壞。并敕阿難。副貳傳化。迦
葉禮足。白佛言。善哉善哉。我當依勅恭順佛故。
<other>（壬申）釋迦牟尼佛示現涅槃</other>
辛未十一月既望。佛念四眾懈怠。不將侍者。如屈伸
臂頃。獨至忉利天歡喜園。三月安居。佛告文殊。汝詣
母所。道我在此。摩耶既至。佛言。身所經歷。與苦樂俱。
當修涅槃。永離苦樂。摩耶聞法。得須陀洹果。是時人
間久不見佛。優填王等。至阿難所。問佛所在。阿難報
曰。我亦不知。時優填王。渴仰如來。遂勅奇巧工匠。作
如來形像。毗首羯磨天。化身為匠。不日而成。三月將
盡。佛令鳩摩羅。告閻浮提。如來將下。欲入涅槃。於是
佛化寶階。從天而下。優填王載像來迎。為佛作禮。佛
三喚三應。乃云。無為真佛。實在我身。又語像言。汝於
來世。大作佛事○佛姨母大愛道。將欲滅度。告眾曰。
吾不忍見世尊泥洹。遂與五百比丘尼。白佛。佛默可
之。大愛道便還精舍。各現神足。同時滅度○舍利弗
目犍連。不忍見佛泥洹。遂先入滅。七萬阿羅漢亦同
時入滅。四眾惶亂。佛以神力。化二弟子。在佛左右。四
眾稍定○壬申二月十五日。佛在拘尸那城。力士生
地䟦提河邊。娑羅雙樹間。臨涅槃時。說涅槃經。告大
眾言。我以甚深般若。遍觀三界。根本性離。畢竟寂滅。
同虗空相。一無所有。法相如是。其知是者。名出世人。
是事不知。名生死始。時諸比丘勸請如來。惟願久住。
不入涅槃。佛言。汝等不應作如是語。我今所有無上
<pb n="640"/>
正法。悉已付囑摩訶迦葉。是迦葉者。當為汝等。作大
依止。猶如如來。復告文殊。阿難給侍我來。二十餘年。
聞法受持。如瀉水置器。我今欲令受持是涅槃經。為
諸魔所惱。汝可持是大陀羅尼。救護阿難。文殊受已。
至阿難所。魔王聞呪。即放阿難。歸至佛所。佛於是三
入禪定。三出三告。乃云。以是因緣。我今安住常寂滅
光。名大涅槃。乃於寶床。右脇而臥。於其中夜。寂然無
聲。便般涅槃。迦葉遠來奔訃。金棺自開。即現雙足。出
於棺外。眾禮足已。還自入棺。爾時棺從座舉。高七多
羅樹。往返空中。化火三昧。須臾生。得舍利八斛四
斗。諸王爭取。有婆羅門。以石瓶塗蜜。即共三分。一分
諸天。一分龍王。一分八國○天上四塔。忉利城東照
明園。佛髮塔。城南麤澁園。佛衣塔。城西歡喜園。佛鉢
塔。城北駕御園。佛牙塔。人中四塔。生處塔。在迦毗羅
衛國林微園中。成道塔。在摩竭提國元吉樹下。轉法
輪塔。在波羅柰國鹿野苑中。涅槃塔在。拘夷那竭國
力士生地秀林雙樹間。
<other>○阿難尊者結集三藏</other>
佛滅度後。諸天王等。請迦葉言。法城欲頹。法幢欲倒。
當以大悲建立佛法。迦葉受請。往須彌頂。擊大楗槌。
諸聖弟子。得神通者。皆來集會。迦葉告言。佛法欲滅。
眾生可愍。待結集竟。隨汝入滅。諸來聖眾。受教而住
畢鉢羅窟。迦葉以天眼觀。惟有阿難煩惱未盡。遂於
大眾中。牽出阿難言。汝結未盡。不應住此。阿難悲泣。
告迦葉言。我能有力。久可得道。但為侍佛。以阿羅漢
者。不能給侍。故留殘結。不盡斷爾。迦葉復告阿難。汝
有六種罪。應於僧中悔過。是時阿難。長跪合掌。依六
種罪懺悔懺悔已。迦葉牽阿難出。語言。汝漏盡可來。
言訖身閉窟門。阿難涕淚悲泣。求斷結惑。靡不精誠。
至於後夜。疲極偃息。頭未至枕。朗然得悟。三明六通。
作大阿羅漢。却至窟擊門曰。我漏已盡。迦葉言。汝若
漏盡。可縱神通。於戶鑰孔中入。阿難騰身入來。禮拜
僧足。迦葉手摩阿難頂。而告之言。我欲為汝令汝得
道。汝勿嫌恨。時大眾請阿難陞座。結集法藏。阿難既
陞座已。未發言間。感得自身相好如佛。是時大眾疑
佛重起。或疑他方佛來。或疑阿難成佛。及發聲唱言。
如是我聞。一時佛住某處。與某眾俱。三疑俱遣。
<other>○釋迦牟尼佛機緣</other>
世尊初生時。一手指天。一手指他。周行七步。目顧四
方曰。天上天下。惟我獨尊○世尊一日陞座。大眾集
定。文殊白椎曰。諦觀法王法。法王法如是。世尊便下
座○世尊一日陞座。默然而坐。阿難白椎曰。請世尊
說法。世尊云。會中有二比丘。犯律行。故我不說法。阿
難以他心通觀是比丘。遂乃遣出。世尊還復默然。阿
難又白。適來為二比丘犯律。是二比丘已遣出。世尊
何不說法。世尊云。吾誓不為二乘聲聞人說法。便下
座○世尊一日陞座。迦葉白椎曰。世尊說法竟。便下
座○世尊示隨色摩尼珠。問五方天王。此珠作何色。
時五方天王。互說異色。世尊藏珠。復擡手曰。此珠作
何色。天王曰。佛手中無珠。何處有色。世尊曰。汝何迷
倒之甚。吾將世珠示之。便強說有青黃赤白色。吾將
真珠示之。便總不知。時五方天王悉自悟道○世尊
因黑氏梵志獻合歡梧桐花。佛召仙人。放下著。梵志
放下左手一株花。佛又召仙人。放下著。梵志又放下
右手一株花。佛又召仙人。放下著。梵志曰。吾今兩手
俱空。更教放下箇甚麼。佛曰。吾非教汝放捨其花。汝
當放捨外六塵。內六根。中六識。一時捨却。無可捨處。
是汝放身命處。梵志於言下。悟無生忍○世尊因普
眼菩薩欲見普賢。不可得見。乃至三度入定。徧觀三
千大千世界。覔普賢不可得見。而來白佛。佛曰。汝但
靜三昧中起一念。便見普賢。於是普眼纔起一念。便
見普賢向空中乘六牙白象○五通仙人問。世尊有
六通。我有五通。如何是那一通。佛召五通仙人。仙人
<pb n="641"/>
應諾佛曰。那一通。你問我○世尊一日勅阿難。食時
將至。汝當入城持鉢。阿難應諾。世尊曰。汝既持鉢。須
依過去七佛儀式。阿難便問。如何是七佛儀式。世尊
召阿難。阿難應諾。世尊曰。持鉢去○世尊因比丘問。
我於世尊法中。見處即有。證處未是。世尊當何所示。
世尊曰。比丘某甲。當何所示。是汝此問○世尊因耆
婆善別音響。至一塚間見五髑髏。乃敲一髑髏問耆
婆。此生何處。曰此生人道。又敲一曰。此生何處曰此
生天道。又別敲一問耆婆。此生何處。耆婆罔知生處
○世尊因七賢女遊尸陀林。一女指屍曰。尸在這裏。
人在甚處去。一女曰。作麼作麼。諸姊諦觀。各各契悟。
感帝釋散花曰。惟願聖姊。有何所須。我當終身供給。
女曰。我家四事七珍悉具足。惟要三般物。一要無根
樹子一株。二要無陰陽地一片。三要呌不響山谷一
所。帝釋曰。一切所須。我悉有之。若三般物。我實無有。
女曰。汝若無此。爭解濟人。帝釋罔措。遂同往白佛。佛
曰。憍尸迦。我諸弟子。大阿羅漢。不解此義。惟有諸大
菩薩。乃解此義○世尊因地布髮掩泥。獻花於然燈
佛。然燈見布髮處。遂約退眾。乃指地曰。此一方地。宜
建一梵剎。時眾中有一賢于長者。持標於指處插曰。
建梵剎竟。時諸天散花相讚○世尊甞與阿難行次。
見一古佛塔。世尊便作禮。阿難曰。此是甚麼人塔。世
尊曰。過去諸佛塔。阿難曰。過去諸佛是甚麼人弟子。
世尊曰是吾弟子。阿難曰。應當如是○世尊因自恣
日。文殊三處過夏。迦葉欲白椎擯出。纔拈椎。乃見百
千萬億文殊。迦葉盡其神力。椎不能舉。世尊遂問迦
葉。汝擬擯那箇文殊。迦葉無對○城東有一老母。與
佛同生。不欲見佛。每見佛來。即便迴避。雖然如此。回
顧東西。總皆是佛。遂以手掩面。乃至十指掌中。總皆
是佛○世尊因文殊至諸佛集處。值諸佛各還本處。
惟有一女人。近於佛座。而入三昧。文殊乃白佛。云何
此人得近佛。而我不得。佛告文殊。汝但覺此女。令從
三昧起。汝自問之。文殊繞女人三匝。鳴指一下。乃托
至梵天。盡其神力。而不能出。世尊曰。假使百千文殊。
亦出此女人定不得。下方過四十二恒河沙國土。有
罔明菩薩。能出此女人定。須臾罔明大士從地湧出。
作禮世尊。世尊勅罔明出。罔明却至女子前。鳴指一
下。女子於是從定而出○殃崛摩羅。因持鉢至一長
者門。其家婦人。正值產難。長者曰。瞿曇弟子。汝為至
聖。當有何法。能免產難。殃崛語長者曰。我乍入道。不
知此法。待我回問世尊。却來相報。及返具事白佛。佛
告殃崛。汝速去報言。我從賢聖法來。未曾殺生。殃崛
奉佛語。疾往告之。其婦得聞。當時分娩○世尊一日
因文殊在門外立。乃曰。文殊文殊。何不入門來。文殊
曰。我不見一法在門外。何以教我入門○無邊身菩
薩。將竹杖量世尊頂。丈六了又丈六。量到梵天。不見
世尊頂。乃擲下竹杖。合掌說偈云。虗空無有邊。佛功
德亦然。若有能量者。窮劫不可盡○世尊因乾闥婆
王獻樂。其時山河大地。皆作琴聲。迦葉起作舞。王
問迦葉。豈不是阿羅漢諸漏已盡。何更有餘習。佛
曰實無餘習。莫謗法也。王又撫琴三徧。迦葉亦三度
作舞。王曰。迦葉作舞。豈不是習。佛曰。實不曾作舞。王
曰。世尊。何得妄語。佛曰。不妄語。汝撫琴。山河大地木
石盡作琴聲。豈不是。王曰是。佛曰。迦葉亦復如是。所
以實不曾作舞。王乃信受○世尊在第六天。說大集
經。勅他方此土人間天上一切獰惡鬼神。悉皆輯會。
受佛付囑。擁護正法。設有不赴者。四天門王。飛熱鐵
輪追之令集。既集會已。無有不順佛勅者。各發弘誓。
擁護正法。惟有一魔王。謂世尊曰。瞿曇。我待一切眾
生成佛。盡眾生界空。無有眾生名字。我乃發菩提心
○世尊因調達謗佛。生身入地獄。遂令阿難問。你在
地獄中安否。曰我雖在地獄。如三禪天樂。佛又令問。
你還求出否。曰我待世尊來。便出。阿難曰。佛是三界
<pb n="642"/>
導師。豈有入地獄分。調達曰。佛既無入地獄分。我豈
有出地獄分○世尊因文殊忽起法見。佛見被世尊
威神攝向二鐵圍山○世尊因靈山會上五千比丘。
得四禪定。具五神通。未得法忍。以宿命智通。各各自
見殺父害母。及諸重罪。於自心內。各各懷疑。於甚深
法。不能證入。於是文殊承佛神力。遂手握利劍。持逼
如來。世尊乃謂文殊曰。住住不應作逆。勿得害吾。吾
必被害。為善被害。文殊師利。爾從本已來。無有我人。
但以內心。見有我人。內心起時。我必被害。即名為害。
於是五百比丘。自悟本心。如夢如幻。於夢幻中。無有
我人。乃至能生所生父母。於是五百比丘。同讚嘆曰。
文殊大智士。深達法源底。自手握利劍。持逼如來身。
如劍佛亦爾。一相無有二。無相無所生。是中云何殺
○世尊因外道問。不問有言。不問無言。世尊良久。外
道嘆曰。世尊大慈大悲。開我迷雲。令我得入。作禮而
去。阿難白佛。外道得何道理稱讚而去。世尊曰。如世
良馬見鞭影而行○世尊因波斯匿王問。勝義諦中。
有世俗諦否。若言無。智不應二。若言有。智不應一。一
二之義。其義云何。佛言。大王。汝於過去龍光佛時。曾
問此義。我今無說。汝今無聽。無說無聽。是為一義二
義○世尊因外道問。昨日說何法。世尊曰。說定法。外
道曰。今日說何法。曰不定法。外道曰。昨日說定法。今
日何說不定法。世尊曰。昨日定。今日不定○世尊因
有異學問。諸法是常耶。世尊不對。又問。諸法是無常
耶。世尊亦不對。異學曰。世尊具一切智。何不對我。世
尊曰。汝之所問。皆為戲論○世尊甞在尼俱律樹下
坐次。因二商人問。世尊還見車過否。曰不見。還聞否。
曰不聞。莫禪定否。曰不禪定。莫睡眠否。曰不睡眠。商
人乃嘆曰。善哉善哉。世尊乃覺而不見○世尊因長
爪梵志索論義。預約曰。我義若墮。當斬首以謝。世尊
曰。汝義以何為宗。志曰。我以一切不受為宗。世尊曰。
是見受否。志拂袖而去。行至中路有省。乃嘆曰。我義
兩處負墮。是見若受。負門處麤。是見不受。負門處細。
一切人天二乘。不知我義墮處。惟有世尊。諸大菩薩。
知我義墮。回至世尊前曰。我義兩處負墮。故當斬首
以謝。世尊曰。我法中無如是事。汝當回心向道。於是
同五百徒眾。一時投佛出家。證阿羅漢○世尊一日
坐次。見二人舁猪過。乃問。這箇是甚麼。曰佛具一切
智。猪子也不識。世尊曰。也須問過○世尊臨入涅槃。
文殊大士請佛再轉法輪。世尊咄曰。文殊。吾四十九
年住世。未曾說一字。汝請吾再轉法輪。是吾曾轉法
輪耶○世尊於涅槃會上。以手摩胸。告眾曰。汝等善
觀吾紫磨金色之身。瞻仰取足。勿令後悔。若謂吾滅
度。非吾弟子。若謂吾不滅度。亦非吾弟子○世尊至
拘尸那城。告諸大眾。吾今背痛。欲入涅槃。即往娑羅
雙樹下。泊然示寂。復從棺起。為母說法。并說無常偈
曰。諸行無常。是生滅法。生滅滅已。寂滅為樂。時諸弟
子即以香薪。競茶毗之。燼後金棺如故。大眾即於佛
前。以偈讚曰。凡俗諸猛熾。何能致火爇。請尊三昧火。
闍維金色身。時金棺從座而舉。高七多羅樹。往返空
中。化火三昧。須臾生。得舍利八斛四斗。
<other>○諸菩薩羅漢機緣</other>
文殊菩薩。一日令善財採藥曰。不是藥者。採將來。善
財徧觀大地。無不是藥。却來白曰。無不是藥者。殊曰。
是藥者採將來。善財遂於地上。拈一莖草。度與文殊。
殊接得。示眾曰。此藥亦能殺人亦能活人○文殊問
菴提遮女曰。生以何為義。女曰。生以不生生為生義。
曰如何是生以不生生為生義。女曰。若能明知地水
火風四緣。未甞自得。有所和合。而能隨其所宜。是為
生義。曰死以何為義。女曰。死以不死死為死義。曰如
何是死以不死死為死義。女曰。若能明知地水火風
四緣。未甞自得有所離散。而能隨其所宜。是為死義
○菴提遮女問文殊曰。明知生是不生之理。為何却
<pb n="643"/>
被生死之所流轉。殊曰。其力未充○文殊甞謂善住
意天子曰。汝今若能違背諸佛。毀謗法僧。吾即將同
汝如是梵行。天子曰。大士。今何故復如是語。殊曰。天
子。如汝意者。以何為佛。天子曰。如如法界。我言是佛。
殊曰。天子。於汝意云何。如如法界可染著乎。曰弗也。
殊曰。以是義故。我如是說。汝今若能背毀佛法僧。吾
將同汝如是梵行○善住天子白文殊。可共俱往如
來之所。咨受未聞。亦同此時如法問難。殊曰。爾莫分
別取著如來。天子曰。如來今在何所。令我莫著。殊曰。
祇在目前。天子曰。若如是者。我何不見。殊曰。爾若一
切不見。是名真見如來。天子曰。若見在前。云何戒我
莫取著如來。殊曰。爾今見前何有。天子曰。有虗空界。
殊曰。如來者虗空界。是故虗空界者。即是如來。此中
無有一物可分別者○維摩會上三十二菩薩。各說
不二法門。文殊曰。我於一切法。無言無說。無示無識。
離諸問答。是為菩薩入不二法門。於是文殊又問維
摩。仁者當說。何等是菩薩入不二法門。維摩默然。文
殊讚曰。乃至無有語言文字。是菩薩真入不二法門
○善財參五十三員善知識。末後到彌勒閣前。見樓
閣門閉。瞻仰讚歎。見彌勒從別處來。善財作禮曰。願
樓閣門開。令我得入。彌勒尋至善財前。彈指一聲。樓
閣門開。善財已入閣。門即閉。見百千萬億樓閣。一一
樓閣有一彌勒。領諸眷屬。并一善財而立其前○須
菩提尊者。在巖中宴坐。諸天雨花讚嘆。者曰。空中雨
花讚嘆。復是何人。云何讚嘆。天曰。我是梵天。敬重尊
者善說般若。者曰。我於般若。未甞說一字。云何讚嘆。
天曰。如是尊者無說。我乃無聞。無說無聞是真說般
若○須菩提一日說法次。帝釋雨花。提問。此花從天
得耶。從地得耶。從人得耶。釋曰弗也提曰。從何得耶。
釋乃舉手。提曰。如是如是○無厭足王入大寂定。乃
勅有情無情。皆順於王。若有一物不順於王。即入大
寂定不得○舍利弗因入城。遙見月上女出城。舍利
弗心口思惟。此姊見佛否。知得忍不得忍否。我當問
之。纔近便問。大姊往甚麼處去。女曰。如舍利弗與麼
去。弗曰。我方入城汝方出城。何言如我恁麼去。女曰。
諸佛弟子。當依何住。弗曰。諸佛弟子。依大涅槃而住。
女曰。諸佛弟子。既依大涅槃而住。我亦如舍利弗與
麼去○舍利弗問須菩提。夢中說。六波羅蜜。與覺時
同異。提曰。此義深遠。吾不能說。會中有彌勒大士。汝
往彼問。舍利弗問彌勒。彌勒曰。誰是彌勒。誰名彌勒。
○舍利弗問天女曰。何以不轉女身。女曰。我從十二
年來。求女人相。了不可得。當何所轉。即時天女以神
通力。變舍利弗。令如天女。女自化身。如舍利弗。乃問
言。何以不轉女身。舍利弗以天女像而答言。我今不
知云何轉面。而變為女身○鴦崛魔羅尊者。未出家
時。外道受教。為憍尸迦。欲登王位。用千人拇指為花
冠。已得九百九十九。惟欠一指。遂欲殺母取指。時佛
在靈山。以天眼觀之。乃作沙門。在鴦崛前。鴦崛遂釋
母。欲殺佛。佛徐行。鴦崛急行。追之不及。乃喚曰。瞿曇
住住。佛告曰。我住久矣。是汝不住。鴦崛聞之。心忽開
悟。遂棄刃。投佛出家○障蔽魔王。領諸眷屬一千年。
隨金剛齊菩薩。覔起處不得。忽一日得見。乃問曰。汝
當依何而住。我一千年。覔汝起處不得。齊曰。我不依
有住而住。不依無住而住。如是而住○那叱太子。析
骨還父。析肉還母。然後現本身。運大神力。為父母說
法○廣額屠兒。於涅槃會上。放下屠刀。立地成佛。自
云。是賢劫千佛一數。
<other>（丙辰）初祖大迦葉傳法阿難</other>
摩訶迦葉。摩竭陀國人。姓婆羅門。父號飲澤。母號香
至。過去世。為鍛金師。善明金性。使其柔伏。甞於久遠
劫中。毗婆尸佛入涅槃後。四眾起塔。塔中像面上金
色。有少缺壞。時有貧女。將金珠往金師所。請飾佛面。
既而因共發願。願我二人世世為無姻夫妻。繇是因
<pb n="644"/>
緣九十一劫。身皆金色。及此世與紫金光尼。復為夫
婦。梵語迦葉波。此云飲光勝尊。蓋以金色為號。然夫
婦皆清淨自居。無世間想。旋復出家。冀度諸有。佛於
眾中。稱嘆第一。後因拈花因緣付法。有外道問。如何
是我我。迦葉曰。覔我者是汝我。外道曰。這箇是我我。
師我何在。迦葉曰。汝問我覔。一日踏泥次。有一沙彌。
問尊者。何得自為。迦葉曰。我若不為。誰為我為。佛涅
槃時。迦葉告眾曰。佛已茶毗。金剛舍利非吾等事。宜
結集法藏。無令斷絕。結集既畢。迦葉自念衰老。宜入
定於雞足山。以待彌勒。乃召阿難言。我今不久世間。
今將正法。付囑於汝。汝當護持。聽吾偈曰。法法本來
法。無法無非法。何於一法中。有法有不法。偈已。阿難
作禮奉命。迦葉念。如來舍利皆在諸天。凌虗徧至塔
廟。禮已而還。復以夙約。往辭阿闍世王。遂杳然入雞
足山。席草而坐。自念。今我被糞掃服。持僧伽黎。必經
五十七俱胝六十百千歲。至於彌勒出世。終不致壞。
乃語山曰。若阿闍世王。及阿難來。汝當為開。去已復
合。阿闍世王。知迦葉已入雞足山。乃請阿難同往。山
果為開。見迦葉入定儼然。王禮拜訖。欲以香薪茶毗。
阿難曰。未可燔也。大迦葉方以禪定持身。俟慈氏下
生。乃般涅槃。王聞驚嘆。與阿難禮辭。山合如故。當此
土周孝王五年丙辰也。

佛祖綱目卷第三

<sarticle>佛祖綱目卷第四（黃字號）</sarticle>

<other>甲子（周孝王十三年起）丁卯（夷王元年）癸未（厲王元年）庚申（周共和元年）
癸亥（周共和四年止）</other>
<other>（癸巳）二祖阿難傳法商那和修</other>
阿難。王舍城人。姓剎帝利。父斛飰王。實佛之從弟也。
多聞博達。智慧無礙。世尊以為總持第一。甞所讚歎。
加以宿世有大功德。受持法藏。如水傳器。乃命為侍
者。一日白佛言。今日入城。見一奇特事。佛曰。見何奇
特事。阿難曰。入城見一攢樂人作舞。出城總見無常。
佛曰。我昨日入城。亦見一奇特事。阿難曰。未審見何
奇特事。佛曰。我入城時。見一攢樂人作舞。出城時亦
見樂人作舞。阿難一日問迦葉曰。師兄。世尊傳金縷
袈裟外。別傳箇甚麼。迦葉召阿難。阿難應諾。迦葉曰。
倒却門前剎竿著。阿難一日入竹林。聞比丘誦偈曰。
若人生百歲。不見水老[鴳-女+隹]。不如生一日。而得覩見之。
阿難因為正之曰。不然。佛云。若人生百歲。不解諸佛
機。不如生一日。而得解了之。於是比丘以聞其師。其
師曰。阿難老昏矣。吾語是也。異日阿難復經竹林。見
比丘誦偈如前。阿難詰知其故。因念愚癡難化。入三
昧。求尊聖為之證。於是地為之動。光明遽發。俄有一
聖宿大士示現。而為之說偈曰。彼者念諷偈。實非諸
佛意。今遇歡喜尊。而可依了之。彼師弟子竦敬。尋得
二果。後阿闍世王白言。如來迦葉尊勝二師。皆已涅
槃。而我多故。悉不能覩。仁者般涅槃時。願垂告別。阿
難許之。後自念言。我身危脆。猶如聚沫。況復衰老。豈
堪長久。又念。阿闍世王與吾有約。乃詣王宮。告之曰。
吾欲入涅槃。故來辭耳。門者曰。王[寢-(宋-木)+穴]不可以聞。阿難
曰。俟王覺時。當為我說。時王夢中。見一寶蓋。七寶嚴
飾。千萬億眾。圍繞瞻仰。俄而風雨暴至。吹折其柄。珍
寶瓔珞。悉墜於地。心甚驚異。既寤。門者具白上事。王
聞語已。失聲號慟。哀感天地。即至毗舍離城。見阿難
在恒河中流。跏趺而坐。王乃作禮。而說偈言。稽首三
界尊。棄我而至此。暫憑悲願力。且莫般涅槃。時毗舍
離王亦在河側。復說偈言。尊者一何速。而歸寂滅場。
願住須臾間。而受於供養。爾時阿難見二國王咸來
勸請。乃說偈言。二王善嚴住。勿為苦悲戀。涅槃當我
淨。而無諸有故。復念。我若向一國而般涅槃。諸國爭
<pb n="645"/>
競。無有是處。應以平等度諸有情。遂於恒河中流。將
入寂滅。是時山河大地。六種震動。雪山中有五百仙
人。覩茲瑞應。飛空而至。禮阿難足。胡跪白言。我當於
長老而證佛法。願垂大慈。度脫我等。阿難默然受請。
即變殑伽河。悉為金地。為其仙眾。說諸大法。復念先
所度脫弟子。應當來集。須臾五百羅漢。從空而下。為
諸仙人。出家受具。其仙眾中。有二羅漢。一名商那和
修。二名末田底迦。阿難知是法器。乃告之曰。如來以
正法眼。付大迦葉。迦葉入定而付於我。我今將滅。復
付於汝。汝受吾教。當聽偈言。本來付有法。付了言無
法。各各須自悟。悟了無無法。說偈已。復以正法眼。囑
累商那和修。而謂末田底迦曰。昔佛記云。佛滅度後。
後五百歲中。汝當於罽賓國。敷宣大法。言已。踊身虗
空。現十八變。入風輪奮迅三昧。而分身四分。一分惠
忉利天。一分惠娑竭羅龍宮。一分惠阿闍世王。一分
惠毗舍離王。各造寶塔而供養之。當此土周厲王十
二年癸巳也。

佛祖綱目卷第四

<sarticle>佛祖綱目卷第五（宇字號）</sarticle>

<other>甲子（周共和五年起）甲戌（宣王元年）庚申（幽王元年）癸亥（周幽王四年止）</other>
<other>（乙未）三祖商那和修傳法優波毱多</other>
商那和修。摩突羅國人。亦名舍那婆斯。姓毗舍多。父
林勝。母憍奢耶。在胎六年而生。西域有九枝秀草。名
商諾迦。（此云自然服）出則聖人降生。和修生而此草出。昔
如來行化。至摩突羅國。見一青林枝葉茂盛。語阿難
曰。此林地名優留荼。吾滅後一百年。有比丘名商那
和修。於此轉妙法輪。後百歲。果誕和修。出家證道。受
慶喜尊者法眼。化導有情。及至此林。降二火龍。龍受
三歸。遂施其地。以建梵宮。和修化緣既久。思付正法。
尋於叱利國。得優波毱多。以為給侍。因問毱多曰。汝
年幾耶。答曰。我年十七。和修曰。汝身十七。性十七耶。
答曰。師髮已白。為髮白耶。心白耶。和修曰。我但髮白。
非心白耳。毱多曰。我身十七。非性十七也。和修知是
法器。後三載。遂為落髮。受具。告曰。昔如來以無上正
法眼藏。付囑迦葉。展轉相授。而至於我。我今付汝。勿
令斷絕。汝受吾教。聽吾偈曰。非法亦非心。無心亦無
法。說是心法時。是法非心法。說偈已。即隱於罽賓國
南象白山中。後於三昧中。見毱多有五百徒眾。常多
懈慢。乃往彼正之。毱多見和修至頂禮次。和修以右
手上指。即有香乳。自空而注。問毱多曰。汝識之乎。毱
多不測。遂入三昧觀察。亦不能測。乃請曰。是果何三
昧耶。和修曰。是謂龍奮迅三昧。如是五百三昧。汝皆
未之知。復曰。如來三昧。辟支不識。辟支三昧。阿羅漢
不識。吾師阿難三昧。而我不識。今我三昧。汝豈識乎。
是三昧者。心不生滅。住大慈力。[逅-口+巿]相恭敬。其至此者。
乃可識之。於是毱多弟子。皆伏而悔謝。和修復為說
偈曰。通達非彼此。至聖無長短。汝除輕慢意。疾得阿
羅漢。五百比丘聞偈已。依教奉行。皆獲無漏。和修乃
現十八變化。火光三昧。用焚其身。毱多收舍利。建塔
於梵迦羅山。當此土周宣王二十二年乙未歲也。
<other>○阿育王造塔緣起</other>
巴連弗邑國王。名頻頭婆羅。生子阿育。（此云無憂）身體麤
濕。不喜見之。後值邊國恒乂尸羅反。諸子中獨命阿
育往伐。僅給朽鈍甲兵數十人。從者難之。阿育曰。我
若應王。自有來應之者。作是語時。忽然兵甲從地湧
出。即將往伐彼國。俱聞空中宣示。阿育王子。當王此
天下。汝等勿興逆意。於是諸國悉平。至於海際。適王
臥病。諸臣共扶。阿育將至王所。欲立為王。王聞不樂。
即便命終。阿育心念。我若應王。諸天自然水灌我頂。
素繒繫首。言訖。鐵輪飛降。王閻浮提。領一天下。阿育
<pb n="646"/>
王如法葬父。王已即立。阿㝹樓陀為大臣。時諸臣自
持策立功。高心生輕慢。王知其意。乃勅諸臣。伐花果
之樹。而植刺棘。三勅不從。即持利劍。手殺諸臣。阿㝹
樓陀勸王。宜立屠殺之人。時有𠒋惡耆黎子。自誇其
能。王便為起屋舍。僅開一門。中作種種治罪之法。狀
似地獄。𠒋人啟王。若入此中者。不復得出。王許之。爾
時有一商主之子。厭世間苦。出家學道。遊行諸國。次
第乞食。誤入屠舍。遙見舍中火車爐炭等。恐怖毛竪。
便欲出門。𠒋主前來。執捉比丘。比丘心生悲悔。涕淚
滿目。乞延一月。不聽。如是漸減。至於七日。乃聽。比丘
勇猛精進。坐禪息心。至第七日。適王將一宮女。送付
𠒋主。𠒋主取著臼中杵擣。須臾便成碎末。比丘見已。
極生厭惡。我身不久。亦當如是。斷一切結。成阿羅漢。
𠒋主語比丘言。期限已盡。比丘答曰。我心得解脫。斷
除諸有盡。今此身骸。無復恡惜。𠒋主即執比丘。著鐵
鑊油中。使者燃火。火不能熱。及至自燃火即猛盛。既
開鑊蓋。見彼比丘。坐蓮華上。生希有心。即以啟王。王
便嚴駕。率眾來看。比丘身升虗空。猶如鴈王。示種種
變化。向王說偈曰。我是佛弟子。逮諸漏已盡。生死大
恐怖。我今悉得脫。阿育王聞已。於佛法所。生大敬信。
白比丘言。佛未滅度時。何所記說。答曰。佛記。大王於
我滅後。過百歲時。於巴連弗邑。有三億家。彼國有王。
名曰阿育。當王此閻浮提。為轉輪王。正法治化。又復
宣布我舍利。於閻浮提。立八萬四千塔。王今造此大
地獄。殺害無量。宜應承佛所記。如法修行。阿育王合
掌作禮。我得大罪。惟願佛子受我懺悔。勿復責我愚
人。比丘度阿育王已。乘空而化。時王欲出𠒋主留之。
王曰。汝欲殺我耶。答曰如是。王曰。誰先入此中。答曰
我是。王曰。若然者汝先應取死。即勅左右。將𠒋主著
膠舍中。以火燒之。又勅壞此地獄。施眾生。無畏王乃
至王舍城。取佛塔中舍利。作八萬四千金銀瑠璃頗
棃篋。又作八萬四千四寶瓶。勅諸鬼神。造八萬四千
塔。耶舍尊者舒指。放光八萬四千道。令捷疾鬼。於閻
浮提城邑聚落。滿一億家者。各立一塔。在震旦國者。
一十九所○初世尊與諸比丘。循邑而行。時有二童
子。一名闍耶。二名毗闍耶。共在沙中嬉戲。遙見世尊。
三十二相莊嚴其體。闍耶心念。我當以麥麨上佛。仍
手捧細沙。著世尊鉢中。毗闍耶亦合掌隨喜。時童子
發願言。以惠施善根功德。令得一天下一繖蓋王。即
於此處生。得供養諸佛。世尊微笑。告阿難曰。我滅度
百年之後。此童子於巴連弗邑。統領一天下。轉輪王
姓孔⿱少隹。名阿育。正法治化。又復廣布我舍利。造八萬
四千塔。阿難汝可取此鉢中所施之沙。捨著如來經
行處。阿難如教奉行。
<other>○阿育王參禮優波毱多</other>
時巴連弗邑。有上座。名耶舍。阿育王深生禮敬。立雞
⿱少隹精舍。請耶舍主之。至是復詣雞⿱少隹。白耶舍曰。更有
比丘。佛所授記。當作佛事否。我當往詣。供養恭敬。耶
舍答曰。佛般涅槃時。游行至摩偷羅國。告阿難曰。於
我般涅槃百歲之後。當有長者子。名優波毱多。出家
學道。號無相佛。王曰。今已出世不。答曰。已出世。住在
優留荼山中。王聞已。便欲詣彼。令使者告報。毱多思
惟。若王來者。無量侍從殺害微蟲。答使者曰。我當自
詣王所。毱多遂至王國。王大歡喜。至尊者前。五體投
地。長跪合掌。而言曰。我今領此閻浮提。受輪王位。不
以為喜。今覩尊者。如覩於佛。踴躍無量。如來弟子乃
能如是。又曰。尊者顏貌端正。而我形體醜陋。何也。毱
多說偈曰。我行布施時。淨心好財物。不如王布施。以
沙施於佛。王又白言。願尊者示我佛所說法。遊行處。
并佛記。諸大弟子塔所。當禮拜供養。毱多曰。善哉善
哉。遂將王至彼所。一一指。示供養訖。至示阿難塔曰。
此人是佛侍者。多聞第一。撰集佛經。王遂捨百億珍
寶。供養是塔。告諸臣曰。如來之體身。法身性清淨。彼
<pb n="647"/>
悉能奉持。是故供養勝。法燈常存世。滅此愚癡冥。皆
繇從彼來。是故供養勝○王復詣菩提樹下。手持香
爐。向四方作禮。願如來賢聖弟子。在諸方者。悉來集
會。時三萬大阿羅漢。王見第一座無人。問其故。海意
尊者曰。此是賓頭盧位。此人親見佛來。王曰。今在何
處。海意曰。且待須臾。言訖。賓頭盧從空而下。王請就
座禮敬。賓頭盧不顧。王乃問。承聞尊者親見佛來是
否。賓頭盧以手策起眉曰。會麼。王曰不會。曰阿耨達
池龍王。曾請佛齋。吾是時亦預其數。

佛祖綱目卷第五

<sarticle>佛祖綱目卷第六（宙字號）</sarticle>

<other>甲子（周幽王五年起）辛未（平王元年）王戌（桓王元年）癸亥（周桓王二年止）</other>
<other>（庚子）四祖優波毱多傳法提多迦</other>
優波毱多。叱利國人。（一名優波崛多。一名鄔波毱多）姓首陀。父善意。
十七出家。二十證果。隨方行化。至摩突羅國。得度者
甚眾。繇是魔宮震動。波旬愁怖。遂竭其魔力。以害正
法。毱多即入三昧。觀其所繇。波旬復何便。密持瓔珞。
縻毱多頸。及毱多出定。取人狗蛇三屍。化為華鬘。輭
言諭波旬曰。汝與我瓔珞。甚是珍妙。吾此華鬘。以相
酬奉。波旬大喜。引頸受之。即變為三種臭屍。蟲蛆壞
爛。波旬厭惡。大生憂惱。盡其神力。莫能移動。乃升六
欲天。告諸天主。又詣梵王。求其解免。彼各告言。十力
弟子所作神變。我輩凡陋。何能去之。波旬曰。然則柰
何。梵王曰。汝可歸心尊者。即能除斷。乃為說偈。令其
回向曰。若因地倒。還因地起。離地求起。終無其理。波
旬受教已。即下天宮。至毱多所。禮足哀懺。毱多曰。汝
自今去。於如來正法。更作嬈害否。波旬曰。我誓回向
佛道。永斷不善。毱多曰。若然者。汝可口自唱言。皈依
三寶。波旬合掌三唱。華鬘悉除。乃歡喜踴躍。而說偈
曰。稽首三界尊。十力聖弟子。我今願回向。勿令有劣
弱。說是偈已。作禮而去。毱多一日。因訪一老比丘尼。
纔入門。便觸撒鉢盂。比丘尼曰。佛在日。六群比丘甚
是麤行。數來我舍。尚不如是。尊者紹祖位人。得與麼
麤行。毱多乃休去。毱多在世化導。證果最多。每度一
人。以一籌置於石室。其室縱十八肘。廣十二肘。充滿
其間。最後有一長者子。名曰香眾。來禮毱多。求出家
毱多問曰。汝身出家。心出家。答曰。我來出家。非為身
心。毱多曰。不為身心。復誰出家。答曰。夫出家者。無我
我故。無我我故。即心不生滅。心不生滅。即是常道。諸
佛亦常心無形相。其體亦然。毱多曰。汝當大悟。心自
通達。宜依佛法僧。紹隆聖種。即為剃髮。授具足戒。仍
告之曰。汝父嘗夢金日而生。汝可名提多迦。復謂曰。
如來以大法眼藏。次第傳授。以至於我。今復付汝。聽
吾偈曰。心自本來心。本心非有法。有法有本心。非心
非本法。付法已。乃踴身虗空。呈十八變。却復本座。跏
趺而逝。時號無相好佛。提多迦以室內籌。用焚其軀。
收舍利建塔。當此土周平王三十年庚子歲也○有
著身見者。求度於毱多。毱多曰。求度之法。要信吾言。
不違吾教。其人曰。既來投。師固當聞命。毱多乃化一
險崖山聳喬木。令其上樹。又於樹下。化作大坑。深廣
千肘。又令放脚。其人受教。即放二脚。令放一手。便放
一手。令復放手。其人答言。若復放手。便墮坑死。毱多
曰。先約受教。云何違我。是時其人。身愛即滅。放手而
墮。不見樹坑。即證道果。
佛祖綱目卷第六

<sarticle>佛祖綱目卷第七（洪字號）</sarticle>

<other>甲子（周桓王三年起）乙酉（莊王元年）庚子（釐王元年）乙巳（惠王元年）癸亥
（周惠王十九年止）</other>
<pb n="648"/>
周莊王十年甲午夏五月五日。恒星不現。星殞
如雨。乃西方文殊菩薩。於雪山化。五百仙人而
歸本。國光明掩於常星。不現也。
<other>（己丑五祖提多迦傳法彌遮迦</other>
提多迦。（此云通真量）摩伽陀國人。初名香眾生。時父夢金
日自屋而出。照耀天地。前有大山。諸寶嚴飾。山嵿泉
湧。滂沱四流。後遇毱多尊者。為解之曰。寶山者吾身
也。泉湧者法無盡也。日從屋出者。汝今入道之相也。
照耀天地者。汝智慧超越也。因為更今名。提多迦聞
偈已。踊躍述偈曰。巍巍七寶山。常出智慧泉。回為真
法味。能度諸有緣。毱多亦說偈曰。我法傳於汝。當現
大智慧。金日從屋出。照耀於天地。提多迦聞偈。設禮
奉持。後至中印度。彼國有八千大仙。彌遮迦為首。聞
提多迦至。率眾瞻禮。謂提多迦曰。昔與師同生梵天。
我遇阿私陀仙。授我仙法。師逢十力弟子。修習禪那。
自此報分殊途。已經六劫。提多迦曰。支離累劫。誠哉
不虗。今可捨邪歸正。以入佛乘。彌遮迦曰。昔阿私陀
仙人。授我記云。汝却後六劫。當遇同學。獲無漏果。今
也相遇。非宿緣耶。願師慈悲。令我解脫。提多迦即度
出家。命諸聖授戒。其餘仙眾。始生我慢。提多迦示大
神通。於是俱發菩提心。一時出家。提多迦乃告彌遮
迦曰。昔如來以大法眼藏。密付迦葉。展轉相授。而至
於我。我今付汝。當護念之。乃說偈曰。通達本法。心無
法無。非法悟了。同未悟無。心亦無法。說偈已。踴身虗
空。作十八變。火光三昧。自焚其軀。彌遮迦與八千比
丘。同收舍利。於班茶山中。起塔供養。當此土周莊王
五年己丑歲也。

佛祖綱目卷第七

<sarticle>佛祖綱目卷第八（荒字號）</sarticle>

<other>甲子（周惠王二十年起）庚午（襄王元年）癸卯（頃王元年）己酉（匡王元年）乙
卯（定王元年）癸亥（周定王九年止）</other>
<other>（甲申）六祖彌遮迦傳法婆須蜜</other>
彌遮迦。中印度人。既得法於提多迦已。遊化至北天
竺國。見雉堞之上。有金色祥雲。嘆曰。斯道人氣也。必
有大士。為吾法嗣。乃入城。於闤闠間。有一人手。持酒
器。迎而問曰。師何方而來。欲往何所。彌遮迦曰。從自
心來。欲往無處。彼曰。識我手中物否。彌遮迦曰。此是
觸器。而負淨者。彼曰。師識我否。彌遮迦曰。我即不識。
識即非我。復謂之曰。汝試自稱名氏。吾當後示本因。
彼說偈答曰。我從無量劫。至於生此國。本姓頗羅墮。
名字婆須蜜。彌遮迦曰。我師提多迦說。世尊昔遊北
印度。語阿難言。此國中。吾滅度後三百年。有一聖人。
姓頗羅墮。名婆須蜜。而於禪祖。當獲第七。世尊記汝。
汝應出家。彼乃置器。作禮側立。而言曰。我思往劫。嘗
作檀那。獻一如來寶座。彼佛記我曰。汝於賢劫釋迦
法中。宣傳至教。今符師說。願加度脫。彌遮迦即與披
剃。復圓戒相。乃告之曰。正法眼藏。今付於汝。勿令斷
絕。乃說偈曰。無心無可得。說得不名法。若了心非心。
始解心心法。彌遮迦說偈已。入師子奮迅三昧。踴身
虗空。高七多羅樹。却復本座。化火自焚。婆須蜜收靈
骨。貯七寶函。建浮圖寘於上級。當此土周襄王十五
年甲申歲也。
<other>（丁巳震旦國李耳示生</other>
周定王三年。九月十四日。老子生於楚國陳郡苦縣
賴鄉曲仁里。姓李氏。名耳。字伯陽。諡曰聃。在母胎八
十一年。剖左脇而生。生即皓然。故號老子。生於李樹
下。故姓李。黃色美眉。長耳大目。鼻有雙柱。耳有三門。
釋迦會中。老子為迦葉菩薩。經云。迦葉應生震旦。示
號老子。設無外之教。以治國。假神仙之術。以治身。佛
滅至老子生。凡三百四十六年。
<pb n="649"/>

佛祖綱目卷第八

<sarticle>佛祖綱目卷第九（日字號）</sarticle>

<other>甲子（周定王十年起）丙子（簡王元年）庚寅（靈王元年）丁巳（景王元年）癸亥
（周景王七年止）</other>
<other>（辛未）七祖婆須蜜傳法佛陀難提</other>
婆須蜜。北天竺國人。姓頗羅墮。常服淨衣。執酒器遊
行里閈。或吟或嘯。人謂之狂。及遇彌遮迦。宣如來往
誌。自省前緣。投器出家。受法行化。至迦摩羅國。廣興
佛事。於法座前。忽有一智者。自稱我名佛陀難提。今
與師論義。婆須蜜曰。仁者論即不義。義即不論。若擬
論義。終非義論。難提知婆須蜜義勝。心即欽服曰。我
願求道。霑甘露味。婆須蜜遂與剃度。而授具戒。復告
之曰。如來正法眼藏。我今付汝。汝當護持。乃說偈曰。
心同虗空界。示等虗空法。證得虗空時。無是無非法。
偈已。婆須蜜即入慈心三昧。時梵王帝釋。及諸天眾
俱來。作禮而說偈言。賢劫眾聖祖。而當第七位。尊者
哀念我。請為宣佛地。婆須蜜從三昧起。示眾曰。我所
得法。而非有故。若識佛地離有無故。語已。還入三昧。
示涅槃相。難提即於本座。起七寶塔。以葬全身。當此
土周定王十七年辛未歲也。
<other>（庚戌）震旦國孔丘示生</other>
商帝乙之子。微子。始封於宋。十三世孔防叔。徙居於
魯國陬邑平鄉。防叔子伯夏。伯夏子叔梁紇。先娶鄒
氏女。生子孟皮。不才。後娶顏氏女名徵。在禱於尼丘
山。而生孔子。遂名丘。字仲尼。誕之夕。二龍遶室。五老
降庭。顏氏之房。聞鈞天之樂。身長九尺六寸。腰帶十
圍。垂手過膝。月角日準。河目海口。龍顏方顙鳳顒。燕
頷。虬髭虎視。眉有十二采。目有六十四理。時周靈王
二十一年十一月四日。魯襄公二十二年也。釋迦會
中。孔子為儒童菩薩。顏回為月光菩薩。經云。閻浮界
內。有震旦國。我遣三聖。在中化導。人民慈哀。禮義具
足。佛滅至孔子生。凡四百年。

佛祖綱目卷第九

<sarticle>佛祖綱目卷第十（月字號）</sarticle>

<other>甲子（周景王八年起）壬午（敬王元年）癸亥（周敬王四十一年止）</other>
<other>（丙寅）八祖佛陀難提傳法伏䭾蜜多</other>
佛陀難提。迦摩羅國人。姓瞿曇氏。頂有肉髻。辯捷無
礙。初遇婆須蜜。傳佛心印。既而領徒行化。至提迦國
毗舍羅家。見舍上有白光上騰。謂其徒曰。此家有聖
人。口無言說。真大乘器。不行四衢。知觸穢耳。言訖。長
者出致禮。問何所須。難提曰。我求侍者。長者曰。我有
一子。名伏䭾蜜多。年已五十。口未曾言。足未曾履。難
提曰。如汝所說。真吾弟子。伏䭾蜜多聞之。遽起禮拜。
而說偈曰。父母非我親。誰是最親者。諸佛非我道。誰
為最道者。佛陀難提乃以偈答曰。汝言與心親。父母
非可比。汝行與道合。諸佛心即是。外求有相佛。與汝
不相似。欲識汝本心。非合亦非離。伏䭾蜜多聞偈已。
便行七步。難提遂曰。此子昔曾值佛。悲願廣大。慮父
母愛情難捨。故不言不履耳。長者遂捨令出家。難提
尋授具戒。復告之曰。我今以如來正法眼藏。付囑於
汝。勿令斷絕。乃說偈曰。虗空無內外。心法亦如此。若
了虗空故。是達真如理。伏䭾蜜多承難陀付囑。即超
身虗空。散眾寶花。以偈讚曰。我師禪祖中。當得為第
八。法化眾無量。悉獲阿羅漢。爾時難陀。忽起本座。現
大神變。却復本座。儼然寂滅。眾即其所興建寶塔。閟
其全身。時當此土周景王十年丙寅歲也。
<other>（壬午）震旦國李耳西入流沙</other>
<pb n="650"/>
周簡王四年。李耳仕周。為守藏吏。十三年遷為柱下
史。自是五十四年。一職不遷。時人目為吏隱。敬王元
年。耳年八十六。以王室凌遲。遂去周。西入函谷關。關
令尹喜見紫雲西邁。知有道人當度。遂迎設禮。耳乃
為著道德經五千言。與尹喜。遂西入流沙。至罽賓國。
見浮屠。自傷不及。乃對像說偈云。我生何以晚。佛出
一何蚤。不見釋迦文。心中常懊惱。後莫知所終。
<other>（甲寅）九祖伏䭾蜜多傳法脇尊者</other>
伏䭾蜜多。提伽國人。姓毗舍羅。既受佛陀難提付囑。
後行化。至中印度。有長者香蓋。携一子而來。瞻禮曰。
此子處胎六十歲。因號難生。復嘗會一仙。謂此兒骨
相非常。當為法器。今遇尊者。可捨令出家。蜜多即與
落髮。羯磨之際。祥光燭座。仍感舍利三七粒現前。自
此精進忘疲。未幾蜜多告曰。如來大法眼藏。今付於
汝。汝護念之。乃說偈曰。真理本無名。因名顯真理。受
得真實法。非真亦非偽。蜜多付法已。即入滅盡三昧。
而般涅槃。眾以香油旃檀闍維。收舍利。建塔於那爛
陀寺。當此土周敬王三十三年甲寅歲也。
<other>（壬戌）震旦國孔丘示寂</other>
孔子年十七朝周問禮於老子。訪樂於萇弘。自周反
魯。周敬王十九年。為魯中都宰。定養生送死之節。長
幼異食。強弱異任。一年而四方諸侯則焉。魯定公曰。
以此法治魯何如。曰雖天下可也。二十一年。為魯司
空。立五土之性。而物各得其所生之宜。二十二年。魯
定公與齊景公。會於夾谷。孔子攝相事。齊人歸所侵
之田。以謝過。孔子為大司宼。七日而誅少正卯。隳三
都之城。強公室弱私家。尊君卑臣。政化盛行。三月大
治。鬻羔豚者弗飾價。男女別於途道。不拾遺。四方之
客。至乎邑者。不求有司。定公受齊女樂。三日不聽政
郊。不致膰爼。孔子遂行適衛。二十三年。孔子自衛適
陳過匡。匡人以孔子貌似陽貨圍之。既解。適宋。與弟
子習禮大樹下。司馬桓魋欲害之。拔其樹。三十二年。
孔子至陳。三十五年。楚攻陳。孔子在陳。絕糧。復去陳
反衛。三十六年。孔子自衛反魯。刪詩書。定禮樂。繫周
易。作春秋。七十子之疇。會集孔子所言。以為論語。三
十九年。（魯哀公十四年）魯哀公西狩獲麟。孔子傷麟之出非
其時。遂絕筆於春秋。四十一年四月己丑。孔子蚤作
負。手曳杖。逍遙於門。歌曰。泰山其頺乎。梁木其壞乎。
哲人其萎乎。子貢聞之曰。夫子殆將病也。趨而入。孔
子曰。予疇昔之夜。夢奠於兩楹之間。明王不興。而天
下其孰能宗予。予殆將死也。蓋[寢-(宋-木)+穴]疾七日而歿。年七
十二。塟魯城北泗水上。弟子皆服心喪三年。喪畢。相
訣而去。惟子貢廬於塚六年。弟子及魯人。往從塚而
家者百餘室。因命曰孔里。弟子三千人。身通六藝者。
七十有二人。孔子生鯉。字伯魚。鯉生伋。字子思。伋學
於曾子。作中庸。後有孟軻。又受業於子思之門人。總
之冥合如來正法眼藏。號曰儒宗。初商太宰嚭。問孔
子曰。夫子聖者歟。曰丘博學強記。非聖人也。三王聖
者歟。曰三王善用智勇。聖非丘所知。五帝聖者歟。曰
五帝善用仁信。聖非丘所知。三皇聖者歟。曰三皇善
用時政。聖非丘所知。太宰大駭曰。然則執為聖人乎。
夫子動容有間。對曰。丘聞西方有大聖焉。不治而不
亂。不言而自信。不化而自行。蕩蕩乎人無能名焉。

佛祖綱目卷第十

<sarticle>佛祖綱目卷第十一（盈字號）</sarticle>

<other>甲子（周敬王四十三年起）丙寅（元王元年）癸酉（貞定王元年）辛丑（考王元年）
丙辰（威烈王元年）癸亥（周威烈王八年止）</other>
<other>（己亥十祖脇尊者傳法富那夜奢</other>
脇尊者。中印度人。本名難生。處胎六十年。將誕之夕。
母夢白象載一寶座。座置一明珠。從門而入。既覺遂
<pb n="651"/>
生。生而祥光燭室。體有奇香。及長雖穀食。絕無穢滓。
後值伏䭾蜜多。執侍左右。未甞睡眠。謂其脇不至席。
遂號脇尊者。初至華氏國。憩一樹下。右手指地。而告
眾曰。此地變金色。當有聖人入會。言訖。即變金色。時
有長者子富那夜奢。合掌前立脇。問曰。汝從何來。答
曰。我心非往。脇曰。汝何處住。答曰。我心非止。脇曰。汝
不定耶。答曰。諸佛亦然。脇曰。汝非諸佛。答曰。諸佛亦
非脇。因說偈曰。此地變金色。預知有聖至。當坐菩提
樹。覺華而成已。夜奢復說偈曰。師坐金色地。常說真
實義。回光而照我。今入三摩諦。脇知其意。即度出家。
復具戒品。乃告之曰。如來大法眼藏。今付於汝。汝護
念之。乃說偈曰。真體自然。真因真說。有理領得。真真
法無。行亦無止。脇付法已。即現神變。而入涅槃。化火
自焚舍利。從空而下。不可勝數。四眾盛以衣裓。隨處
建塔供養。當此土周貞定王二十七年己亥也○北
天竺有無著。弘闡宗教。其弟天親。初尚小乘。造論五
百部。無著觀其根緣將熟。乃假疾召還。甫近一驛。遣
一弟子。往迎。夜同館宿。弟子誦偈云。若人欲了知。三
世一切佛。應觀法界性。一切惟心造。天親聞之。豁然
開悟。且悔昔誹斥罪過。皆緣舌根。即從臥起。手執利
刀。欲截其舌。無著遙知。伸臂捉住。諭之曰。汝悟大乘。
蓋其時矣。昔以舌毀。宜以舌讚。苟斷舌不言。其利安
在。天親乃止。戴星而行。洎覲無著。諦聽慈旨。便造大
乘論。累五百部。時號千部論師。一日無著入法光定。
夜昇兜率。請問彌勒菩薩金剛經義。彌勒說八十頌。
無著約十八住處。造論二卷。天親約斷二十七疑。造
論三卷。天親復為眾講婆沙論。以一日所講之義。乃
造一頌攝之。且遍造諸國。論師諸師不能解。繇是自
造長行釋頌。（即今俱舍論是）一日天親從彌勒內宮而下。無
著問曰。人間四百年。彼天為一晝夜。彌勒於一時中。
成就五百億天子。證無生法忍。未審說甚麼法。天親
曰。也只說這箇法。止是梵音清雅。令人樂聞。

佛祖綱目卷第十一

<sarticle>佛祖綱目卷第十二（昃字號）</sarticle>

<other>甲子（周威烈王九年起）庚辰（安王元年）丙午（烈王元年）癸丑（顯王元年）癸
亥（周顯王十一年止）</other>
<other>（戊戌）十一祖富那夜奢傳法馬鳴</other>
富那夜奢。華氏國人。姓瞿曇氏。父寶身。有子七人。夜
奢最少。幼即與諸兄異尚。嘗曰。若遇大士。坐於道場。
我則詣彼。親近隨喜。及遇脇尊者。遂授法。夜奢教被
無量得果者。且五百矣。後至波羅柰國。有一長者。來
趣其會。夜奢謂眾曰。汝等識此來者耶。佛記。聖者馬
鳴紹吾法者也。於是馬鳴致禮問曰。我欲識佛。何者
即是。夜奢曰。汝欲識佛。不識者是。馬鳴曰。佛既不識
焉知是乎。夜奢曰。既不識佛。焉知不是。馬鳴曰。此是
鋸義。夜奢曰。彼是木義。乃問鋸義者何。曰與師平出。
馬鳴却問木義者何。曰汝被我解。馬鳴豁然省悟。遂
求剃度。夜奢謂眾曰。此大士者。昔為毗舍利國王。以
其國有一類裸人。如馬裸露。王運神通。分身為蠶。彼
乃得衣。後復生中印度。馬人感戀悲鳴。故號馬鳴。如
來懸記。滅度後六百年。馬鳴當於波羅柰國。摧伏異
道。繼吾傳化。今正是時。遂告之曰。如來大法眼藏。今
付於汝。即說偈曰。迷悟如隱顯。明暗不相離。今付隱
顯法。非一亦非二。付法已。即現神變。湛然圓寂。眾興
寶塔。以閟全身。當此土周安王十九年戊戌歲也○
宗鏡錄云。西天韻陀山中。有一羅漢。名富樓那。馬鳴
往見。端坐林中。志氣渺然。若不可測。馬鳴語之曰。沙
門說之。敢有所明。要必屈汝。我若不勝。刎頸以謝。羅
漢默然。容無負色。亦無勝顏。扣之數四。曾無應情。鳴
退自思惟。我負矣。彼勝矣。彼安無言。故無可屈。吾以
<pb n="652"/>
言之。雖如言有可屈。自吾未免於言。真可媿矣。遂投
出家。此說與傳燈不同。并識之。

佛祖綱目卷第十二

<sarticle>佛祖綱目卷第十三（辰字號）</sarticle>

<other>甲子（周顯王十二年起）辛丑（慎靚王元年）丁未（赧王元年）癸亥（周赧王十
七年止）</other>
<other>（甲午）十二祖馬鳴傳法迦毗摩羅</other>
馬鳴大士。波羅柰國人。亦名功勝。以有作無作諸功
德。最為殊勝。故名焉。既受心印於夜奢。說法度人。摧
諸異論。有一外道。來索論義。集國王大臣及四眾。俱
會論場。馬鳴曰。汝義以何為宗。曰凡有言說。我皆能
破。馬鳴乃指國王曰。當今國土康寧。大王長壽。請汝
破之。外道屈服。後於華氏國。轉妙法輪。忽有老人。座
前仆地。馬鳴謂眾曰。此非庸流。當有異相。言訖不見。
俄從地湧出一金色人。復化為女子。右手指馬鳴而
說偈曰。稽首長老尊。當受如來記。今於此地上。宣通
第一義。說偈已。瞥然不見。馬鳴曰。將有魔來。與吾較
力。有頃風雨暴至。天地晦冥。馬鳴曰。魔之來信矣。吾
當除之。即指空中。現一大金龍。奮發威神。震動山岳。
馬鳴儼然於座。魔事隨滅。經七日有一小蟲。大若蟭
螟。潛形座下。馬鳴以手取之。示眾曰。斯乃魔之所變。
盜聽吾法耳。乃放之令去。魔不能動。馬鳴告之曰。汝
但皈依三寶。即得神通。遂復本形。作禮懺悔。馬鳴問
曰。汝名誰耶。眷屬多少。曰我名迦毗摩羅。有三千眷
屬。馬鳴曰。盡汝神力變化若何。曰我化巨海。極為小
事。馬鳴曰。汝化性海得否。曰何謂性海。我未甞知。馬
鳴即為說性海曰。山河大地。皆依建立。三昧六通。繇
茲發現。迦毗摩羅聞言。遂發信心。與徒眾三千。俱求
剃度。馬鳴乃召五百羅漢與授具戒。復告之曰。如來
大法眼藏。今當付汝。汝聽偈言。隱顯即本法。明暗元
不二。今付悟了法。非取亦非離。付囑已。即入龍奮迅
三昧。挺身空中。如日輪相。然後示滅。四眾藏真體於
龍龕時周顯王四十七年甲午也。馬鳴造甘蔗論十
萬偈。又造起信等論。善能開誘。度人無量。

佛祖綱目卷第十三

<sarticle>佛祖綱目卷第十四（宿字號）</sarticle>

<other>甲子（周赧王十八年起）丙午（秦昭襄王元年）壬子（秦莊襄王元年）乙卯（秦始
皇元年）癸亥（秦始皇九年止）</other>
秦嬴姓。起昭襄王丙午。止子嬰甲午。共六主。合
四十九年。
<other>（壬辰）十三祖迦毗摩羅傳法龍樹</other>
迦毗摩羅。華氏國人。初為外道。有徒三千。通諸異論。
後於馬鳴尊者。得法領徒。至西印度。彼有太子。名雲
自在。仰摩羅名。請於宮中供養。摩羅曰。如來有教。沙
門不得親近國王大臣有勢之家。雲自在曰。今我國
城之北。有大山焉。山中有一石窟。師可禪寂於此否。
摩羅曰諾。即入彼山。行數里。逢一大蠎。摩羅直前。不
顧繞摩羅身。摩羅因與授三皈依。蠎聽訖而去。摩羅
將至石窟。復有一老人。素服而出。合掌問訊。摩羅曰。
汝何所止。答曰。我昔甞為比丘。多樂寂靜。有初學比
丘。數來請益。而我煩於應答。起嗔恨想。命終墮為蠎
身。住是窟中。今已千載。適遇尊者。獲聞戒法。故來謝
耳。摩羅曰。此山更有何人居止。曰此去十里。有大樹。
蔭覆五百大龍。其樹王名龍樹。甞為龍眾說法。我亦
聽受耳。摩羅遂與徒眾詣彼。龍樹出迎曰深山孤寂。
龍蟒所居。大德至尊。何枉神足。曰吾非至尊。來訪賢
者。龍樹默念。此師得決定性。明道眼否。是大聖繼真
<pb n="653"/>
乘否。摩羅曰。汝雖心語。我已意知。但辦出家。何慮我
之不聖。龍樹聞已悔謝。摩羅即與度脫。及五百龍眾。
俱受具戒。復告之曰。今以如來大法眼藏。付囑於汝。
諦聽偈言。非隱非顯法。說是真實際。悟此隱顯法。非
愚亦非智。付法已。即現神變。化火焚身。龍樹收五色
舍利。建塔焉當此土周赧王四十六年壬辰歲也○
龍樹亦名龍勝。南天竺人。乳哺中。聞諸梵志誦四韋
䭾。凡四萬偈。皆達句義。長而善知眾藝。天文地理星
緯圖纖之屬。無不綜練。後因術罹禍。遂悟慾為苦本。
出家入石窟。棲止龍樹。為龍眾所歸。遇摩羅付法。於
九十日。誦通閻浮所有經書。復念。世界佛經雖妙。句
義未盡。我當更為敷演。開悟後學。大龍菩薩。便以神
力。接入龍宮。開七寶函。與諸方等經典。九十日中。通
解甚多。龍曰。汝今閱經。為徧未耶。樹曰。汝經無量。不
可得盡。我今所讀。足過閻浮十倍。龍曰。忉利天上諸
經。復過此中。百千萬倍。樹於龍宮修行。深入無生。龍
送出宮。是後大弘佛法。造大無畏等論。數十萬偈。（中觀
論是其一品。即大智度論是）經云。善逝涅槃後。未來世當有。南天
竺比丘。厥號為龍樹。能破有無宗。顯我大乘法。得初
歡喜地。往生安養國○樹入龍宮。看藏。見華嚴經。有
三本。上本。十三世界微塵數偈。一四天下微塵數品。
中本。四十九萬八千八百偈。一千二百品。下本。十萬
偈。四十八品。上本非佛不能知。中本惟住地菩薩。乃
能知之。遂記下本。回歸西土。西土傳至震旦。八十卷
經。三十九品。品分為七處九會。一會菩提場。說六品
十一卷。普賢為會主。二會普光明殿。說六品四卷。文
殊為會主。三會忉利天。說六品三卷。法慧為會主。四
會夜摩天。說四品三卷。功德林為會主。五會兜率天。
說三品十二卷。金剛幢為會主。六會他化天。說一品。
金剛藏為會主。七重會普光明殿。說十一品十三卷。
普賢與如來。普賢品談平等因。如來出現品談平等
果。八三會普光明殿。說一品七卷。亦普賢。九會逝多
林。說一品二十一卷。則如來與善友也。此乃下本前
分三萬六千偈。尚有六萬四千偈。九品在西土。

佛祖綱目卷第十四

<sarticle>佛祖綱目卷第十五（列字號）</sarticle>

<other>甲子（秦始皇十年起）壬辰（秦二世元年）乙未（漢高祖元年）丁未（漢惠帝元
年）甲寅（呂太后元年）壬戌（漢文帝元年）癸亥（漢文帝二年止）</other>
漢劉姓。西漢起高祖元年乙未。止更始二年甲
申。十四帝。合二百十五年。（王莽篡位十五年）東漢起光
武建武元年乙酉。止漢獻帝建安二十五年庚
子。十二帝。合一百九十五年。二漢合四百二十
五年。
<other>（己丑十四祖龍樹傳法迦那提婆</other>
龍樹既得法於摩羅已。後至南印度。彼國之人。多信
福業。樹為說法。[逅-口+巿]相謂曰。人有福業。世間第一。徒言
佛性。誰能覩之。樹曰。汝欲見佛性。先須除我慢。彼人
曰。佛性大小。樹曰。非大非小。非廣非狹。無福無報。不
死不生。彼聞理勝。悉回初心。樹復於座上。現自在身。
如滿月輪。一切眾惟聞法音。不覩樹相。彼眾中有長
者子。名迦那提婆。謂眾曰。識此相否。眾曰。目所未覩。
安能辨識。提婆曰。此是尊者。現佛性體相。以示我等。
何以知之。蓋以無相三昧。形如滿月。佛性之義。廓然
虗明。言訖。輪相即隱。復居本座。而說偈言。身現圓月
相。以表諸佛體。說法無其形。用辨非聲色。彼眾聞偈。
頓悟無生。咸願出家。以求解脫。樹即為剃髮。命諸聖
授具。時南印度有五千外道。興大幻術。王與國人。靡
然從之。不知向佛。樹為感慨。易其威儀。白衣持幡。每
俟王出。則趨其前。或隱或顯。如是者七載。王一日忽
異之。問曰。汝何者。而前吾行。追則不得。縱之不去。樹
<pb n="654"/>
曰。吾是智人。知一切法。王曰。汝知諸天今何所為。樹
曰。天今與修羅方戰。王曰。何以明之。樹曰。頃則徵矣。
俄有戈戟手足。自空紛然而下。王遂大敬信。命諸外
道。皆歸禮樹。樹悉化之。令歸三寶。後謂上首弟子迦
那提婆曰。如來大法眼藏。今當付汝。聽吾偈曰。為明
隱顯法。方說解脫理。於法心不證。無嗔亦無喜。付法
已。入月輪三昧。廣現神變。復就本座。凝然入寂。及七
日天雨舍利。樹復於座。指空語眾曰。昔拘那含佛弟
子。摩訶迦尊者。有三願。一為佛時。凡有聖士化度。則
天澍雨。及其身皆為舍利。二大地所生。皆堪為藥。療
眾生病。三凡有智者。皆得所知微妙。以通宿命。今雨
舍利。摩訶迦神力也。言已復寂。迦那提婆與眾建塔。
閟其全身。當此土秦始皇三十五年己丑歲也。

佛祖綱目卷第十五

<sarticle>佛祖綱目卷第十六（張字號）</sarticle>

<other>甲子（漢文帝三年起）乙酉（景帝元年）辛丑（武帝建元元年年號自此始）丁未
（改元元光）癸丑（改元元朔）己未（改元元狩）癸亥（漢武帝元狩五年止）</other>
<other>（庚辰）十五祖迦那提婆傳法羅睺羅多</other>
迦那提婆。南天竺人。姓毗舍羅。初求福業。兼樂辯論。
後謁龍樹。將及門。龍樹知是智人。先遣侍者。以滿鉢
水。置於座前。提婆覩之。即以一鍼投之而進。欣然契
會。龍樹即為說法。不起於座。現月輪相。提婆既得法
已。名震五天。然猶以人不信用其言為憂。時天竺有
大自在天人。身真金色。高二丈。人有所求。皆如所願。
提婆造廟見之。萬眾隨入。像果瞬視若怒。提婆曰。神
則神矣。何其小哉。正當以威靈感人。智德化物。而假
金為軀。玻璃為目。以妖世。非所望也。即梯其肩。鑿出
目睛。觀者疑之曰。大自在天。乃為一小婆羅門所折
困耶。提婆曰。神明遠大。故以近事試我。我得其心。故
敢爾也。於是辦供。是夜大自在天降以受之曰。汝得
我心。人得我形。汝以心供。人以質饋。知而敬我者汝。
畏而誣我者人。然汝供甚美。但乏我所欲。提婆曰。神
須何物。大自在天人曰。我缺左目。能施我乎。提婆笑
即出自己目與之。愈出而愈不竭。自旦及暮。出目睛
數萬。神讚曰。善哉摩衲。真上施也。欲何所求。提婆曰。
我稟明於心。不假外也。後至迦毗羅國。彼有長者。曰
梵摩淨德。一日園樹生耳。如菌。味甚美。惟長者與第
二子羅睺羅多。取而食之。取已隨長。盡而復生。自餘
親屬皆不能見。提婆知其宿因。遂至其家。長者乃問
其故。提婆曰。汝家昔曾供養一比丘。然此比丘道眼
未明。以虗沾信施。故報為木菌。惟汝與子。精勤供養。
得以享之。餘則否矣。又問。長者年多少。答曰。七十有
九。提婆乃說偈曰。入道不通理。復身還信施。汝年八
十一。此樹不生耳。長者聞偈已。深加嘆伏。且曰。弟子
衰老。不能事師。願捨次子。隨師出家。提婆曰。昔如來
記此子。當第二五百年。為大教主。今之相遇。蓋符宿
因。即與剃髮。至巴連弗城。聞諸外道欲障佛法。計之
既久。提婆乃執長旛。入彼眾中。彼問曰。汝何不前。提
婆曰。汝何不後。彼曰。汝似賤人。提婆曰。汝似良人。彼
曰汝解何法。提婆曰。汝百不解。彼曰。我欲得佛。提婆
曰。我灼然得佛。彼曰。汝不合得。提婆曰。元道我得。汝
實不得。彼曰。汝既不得。云何言得。提婆曰。汝有我故。
所以不得。我無我故。我自當得。彼詞既屈。乃問提婆
曰。汝名何等。曰我名迦那提婆。彼既夙聞提婆名。乃
悔過致謝。時眾中猶互興問難。提婆折以無礙之辨。
繇是歸伏。乃告上足羅睺羅多。而付法眼。偈曰。本對
傳法人。為說解脫理。於法實無證。無終亦無始。說偈
已。入奮迅定。身放八光。而歸寂滅。學眾興塔供養。當
此土漢文帝十九年庚辰歲也○漢武帝元狩二年。
驃騎將軍霍去病討匈奴。過居延。擒休屠王。獲其金
<pb n="655"/>
人。率長丈餘。帝以為大神。列於甘泉宮。不祭祀。但燒
香禮拜而已。此佛道流通之漸也。及開西域。遣張騫
使大夏。還云。身毒國有浮屠之教云。元狩三年。京師
掘昆明池。得黑。以問東方朔。朔曰。可問西域胡道
人。及後永明中。摩騰至。有問之者。騰曰。此劫也。

佛祖綱目卷第十六

<sarticle>佛祖綱目卷第十七（寒字號）</sarticle>

<other>甲子（漢武帝元狩六年起）乙丑（改元元鼎）辛未（改元元封）丁丑（改元太初）辛
巳（改元天漢）乙酉（改元太始）已丑（改元征和）癸巳（改元後元）乙未（昭帝始元
元年）辛丑（改元元鳳）丁未（改元元平）戊申（宣帝本始元年）壬子（改元地節）丙
辰（改元元康）庚申（改元神爵）癸亥（漢宣帝神爵四年止）</other>
<other>（戊辰）十六祖羅睺羅多傳法僧伽難提</other>
羅睺羅多。迦毗羅國人。行化至室羅筏城。有河名曰
金水。其味殊美。中流復現五佛影。羅睺羅多告眾曰。
此河之源。凡五百里。有聖者僧伽難提。居於彼處。佛
誌。一千年後。當紹聖位。語已。領諸學眾。遡流而上。至
彼。見僧伽難提安坐入定。羅睺羅多與眾伺之。經三
七日。方從定起。羅睺羅多問曰。汝身定耶。心定耶。難
提曰。身心俱定。羅多曰。身心俱定。何有出入。難提曰。
雖有出入。不失定相。如金在井。金體常寂。羅多曰。若
金在井。若金出井。金無動靜。何物出入。難提曰。言金
動靜。何物出入。言金出入。金非動靜。羅多曰。若金在
井。出者何金。若金出井。在者何物。難提曰。金若出井。
在者非金。金若在井。出者非物。羅多曰。此義不然。難
提曰。彼義非著。羅多曰。此義當墮。難提曰。此義不成。
羅多曰。彼義不成。我義成矣。難提曰。我義雖成。法非
我故。羅多曰我義已成。我無我故。難提曰。我無我故。
復成何義。羅多曰。我無我故。故成汝義。難提曰。仁者
師誰。得是無我。羅多曰。我師迦那提婆。證是無我。難
提以偈贊曰。稽首提婆師。而出於仁者。仁者無我故。
我欲師仁者。羅多答偈曰。我已無我故。汝須見我我。
汝若師我故。知我非我我。難提心意豁然。即求度脫。
羅多曰。汝心自在。非我所繫。語已。即以右手擎金鉢。
舉至梵宮。取彼香飯。將齋大眾。大眾忽生厭惡之心。
羅多曰。非我之咎。汝等自業。即命難提。分座同食。眾
復訝之。羅多曰。汝不得食。皆繇此故。當知與吾分座
者。即過去娑羅樹王如來也。愍物降跡。汝輩亦莊嚴
劫中。已至三果。而未證無漏者。眾曰。我師神力。斯可
信矣。彼云過去佛者。即竊疑焉。難提知眾生慢。乃曰。
世尊在日。世界平正。無有丘陵江河溝洫。水悉甘美。
草木滋茂。國土豐盈。無八苦。行十善。自雙樹示滅。八
百餘年。世界丘墟。草木枯瘁。人無至信。正念輕微。不
信真如。惟愛神力。言訖。以右手漸展入地。至金剛輪
際。取甘露水。以琉璃器。持至會所。大眾見之。即時欽
慕。悔過作禮。於是羅多命難提。而付法眼。偈曰。於法
實無證。不取亦不離。法非有無相。內外云何起。難提
聞命。敬奉勤至。復說偈贊曰。善哉大聖者。心明逾日
月。一光照世界。暗魔無不拔。羅睺羅多付法已。安坐
歸寂。四眾建塔。當此土漢武帝二十八年戊辰也。
<other>（丁未）十七祖僧伽難提傳法伽耶舍多</other>
僧伽難提。室羅筏城人。寶莊嚴王之子。生而能言。常
讚佛事。七歲即厭世樂。以偈告其父母曰。稽首大慈
父。和南骨血母。我今欲出家。幸願哀愍故。父母固止
之。遂終日不食。乃許其在家出家。號僧伽難提。復命
沙門禪利多為之師。積十九載。未甞退倦。每自念言。
身居王宮。胡為出家。一夕天光下燭。見一路坦平。不
覺徐行。約十里許。至大巖前。有石窟焉。乃燕寂於中。
父既失子。即擯禪利多。出國訪尋其子。不知所在。經
十年。僧伽難提遇羅睺羅多。得法得記已。行化至摩
提國。忽有凉風襲眾。身心悅適非常。而不知其然。難
<pb n="656"/>
提曰。此道德之風也。當有聖者出世。嗣續祖燈乎。言
訖。以神力攝諸大眾。遊歷山谷。食頃至一峯下。謂眾
曰。此峯嵿有紫雲如蓋。聖人居此矣。即與大眾。徘徊
久之。見山舍。一童子持圓鑑。直造難提前。難提問。汝
幾歲耶。曰百歲。提曰。汝年尚幼。何言百歲。童曰。我不
會理。正百歲耳。難提曰。汝善機耶。童曰。佛言。若人生
百歲。不會諸佛機。不如生一日。而得決了之。難提曰。
汝手中者。當何所表。童曰。諸佛大圓鑑。內外無瑕翳。
兩人同得見。心眼皆相似。彼父母聞子語。即捨令出
家。難提携至本處。受具戒訖。名伽耶舍多。他時聞風
吹殿鈴聲。難提問曰。鈴鳴耶。風鳴耶。舍多曰。非風鈴
鳴。我心鳴耳。難提曰。心復誰乎。舍多曰。俱寂靜故。難
提曰。善哉善哉。繼吾道者。非子而誰。即付法眼。偈曰。
心地本無生。因地從緣起。緣種不相妨。華果亦復爾。
僧伽難提既付法已。右手攀樹而化。大眾議曰。尊者
樹下歸寂。其垂蔭後裔乎。將奉全身於高原。建塔。眾
力不能舉。以諸象力挽之。亦不動。遂就樹下焚之。身
盡。樹更蓊[鬱-山+止]。當此土漢昭帝十三年丁未歲也。

佛祖綱目卷第十七

<sarticle>佛祖綱目卷第十八（來字號）</sarticle>

<other>甲子（漢宣帝五鳳元年起戊辰（改元甘露）壬申（改元黃龍）癸酉（元帝初元元年）
戊寅（改元永光）癸未（改元建昭）戊子（改元景寧）己丑（成帝建始元年）癸巳
（改元河平）丁酉（改元陽朔）辛丑（改元鴻嘉）乙巳（改元永始）己酉（改元元延）癸
丑（改元綏和）乙卯（哀帝建平元年）己未（改元元壽）辛酉（平帝元始元年）癸亥
（漢平帝元始三年止）</other>
壬寅。鴻嘉二年。光祿大夫劉向。撰神仙傳云。黃
帝以下。迄今。得仙道者。百四十九人。其七十四
人。已見佛經矣。又言。博觀典籍。往往見有佛經。
己未。元壽元年。景憲使大月氏國。還得浮圖經。
時莫有識者。
<other>（戊申）十八祖伽耶舍多傳法鳩摩羅多</other>
伽耶舍多。摩提國人也。姓[鬱-山+止]頭藍。父天蓋。母方聖。甞
夢大神持鑑。因而有娠。凡七日而誕。肌體瑩如琉璃。
未甞洗沐。自然香潔。幼好閑靜。語非常。童持鑑出遊。
遇僧伽難提尊者。付法後。領徒至大月氏國。見一婆
羅門舍有異氣。舍多將入彼舍。舍主鳩摩羅多問曰。
是何徒眾。舍多曰。是佛弟子。彼聞佛號。心神竦然。即
時閉戶。舍多良久。扣其門。羅多曰。此舍無人。舍多曰。
答無者誰。羅多聞語。知是異人。遽開門延接。舍多指
其舍簷之下犬宿之處。謂羅多曰。汝父埋金於此。今
為犬以守之。遂掘地。果得金。復謂羅多曰。昔世尊記
曰。吾滅後一千年。有大士。出現於月氏國。紹隆玄化。
今汝值吾。應斯嘉運。於是羅多發宿命智。投誠出家。
舍多度之。授具已。付法眼。偈曰。有種有心地。因緣能
發明。於緣不相礙。當生生不生。伽耶舍多既付法已。
踴身虗空。現十八變化。火光三昧。自焚其身。眾以舍
利建塔。當此土漢成帝二十年戊申歲也。

佛祖綱目卷第十八

<sarticle>佛祖綱目卷第十九（暑字號）</sarticle>

<other>甲子（漢平帝元始四年起）丙寅（漢孺子嬰居攝元年）戊辰（改元初始）己巳（新莾
建國元年）甲戌（新改天鳳）庚辰（新改地皇）癸未（漢更始元年）乙酉（東漢光武
建武元年）丙辰（改元中元）戊午（明帝永平元年）癸亥（東漢明帝永平六年）</other>
<other>（壬午）十九祖鳩摩羅多傳法闍夜多</other>
鳩摩羅多。大月氏國婆羅門之子。昔為自在天人。（欲界
六天）見菩薩瓔珞。忽起愛心。墮生忉利。聞憍尸迦說般
若波羅蜜多。以法勝故。升於梵天。以根利故。善說法
要。諸天尊為導師。以繼祖時至。遂降月氏。既得法已。
<pb n="657"/>
後至中天竺國。有大士名闍夜多。問曰。我家父母素
信三寶。而常縈疾瘵。凡所營作。皆不如意。而我隣家
久為旃陀羅行。而身常勇徤。所作和合。彼何幸而我
何辜。鳩摩羅多曰。何疑乎。且善惡之報。有三時焉。凡
人但見仁夭暴壽。逆吉義。便謂亡因果虗罪福。殊
不知影響相隨。毫釐靡忒。縱經百千萬劫。亦不磨滅。
時闍夜多聞是語已。頓釋所疑。鳩摩羅多曰。汝雖已
信三業。而未明業從惑生。惑依識有。識依不覺。不覺
依心。心本清淨。無生滅。無造作。無報應。無勝負。寂寂
然靈靈然。汝若入此法門。可與諸佛同矣。一切善惡
有為無為。皆如夢幻。闍夜多承言領旨。即發宿慧。懇
求出家。鳩摩羅多曰。汝何許人。可白父母而後出家。
夜多曰。我國北印度也。去此三千里。然吾有小術。往
返亦易。遂行其術。與羅多。須臾達彼。夜多既聞其父
母。羅多遂與受具。後告之曰。吾今寂滅時至。汝當紹
行化跡。乃付法眼偈曰。性上本無生。為對求人說。於
法既無得。何懷決不決。又云。此是玅音如來。見性清
淨之句。汝宜傳布後學。言訖。即於座上。以指爪𠢐面。
如紅蓮開。出大光明。照耀四眾。而入寂滅。闍夜多建
塔。以奉全身。當此土新莾十四年壬午也○漢永平
四年。明帝夜夢金人。身長丈餘。項佩日輪。胸題卍字。
飛行殿庭。光明照耀。旦問群臣。太史傅毅奏曰。臣按
周書異記。昭王二十四年甲寅四月八日。平旦之時。
異風忽起。宮殿屋舍悉皆震動。有五色光氣。入貫太
微。徧於四方。盡作青紅色。王問太史蘇繇。是何祥瑞。
對曰。西方有大聖人生。王曰。於此何如。對曰。此時無
他。一千年後。聲教被及。王使鐫石記之。南郊天祠前。
以年計之。至今辛酉。一千一十年也。陛下所夢。將必
是乎。帝深信之。遂遣中郎將蔡愔博士王遵秦景等
十有八人。至西域。訪求其道○佛知此震旦國眾生
緣熟。將來教化。梓潼帝君。甞言。予受業報。為卭池龍。
羈於積水之下。連年旱虐。水復為泥。身既廣大。無穴
可容。烈日上臨。內外熱惱。諸鱗甲中。各生小蟲。咂囓
困苦。一日晨凉。天光忽開。五色雲氣。浮光而過。中有
瑞相。紺髮螺旋。金容月瑩。山靈河伯。萬眾稽首。讚歎
歡喜。聲動天地。天香繚繞。隨處生春。予乃仰首。哀號
乞垂。救度萬靈。諸聖咸謂。予曰。此西方大聖。正覺世
尊。釋迦文佛也。今以教法。流行東土。隨教化身。將往
中國。爾既遭逢。宿業可脫。予乃身自踴躍。入天光中。
具陳往昔報應之理。世尊答言。善哉帝子。汝於向來。
孝家忠國。又復憫世生護持心。因果未周。仇敵相爭。
以人我相。肆興殘忍。遷怒於物。業債當償。今復自悔。
欲求解脫。汝於此時。復有冤親之想。與夫嗔恚愚癡
念否。予聞至理。心地開明。內外罄然。如虗空住。自顧
其身。隨念消滅。復為男子。得灌頂智。予皈依焉。

佛祖綱目卷第十九

<sarticle>佛祖綱目卷第二十（往字號）</sarticle>

<other>甲子（漢明帝永平七年起）丙子（章帝建初元年）甲申（改元和）丁亥（改章和）
己丑（和帝永元元年）乙巳（改元興）丙午（殤帝延平元年）丁未（安帝永初元年）
甲寅（改元初）庚申（改永寧）辛酉（改建光）壬戌（改延光）癸亥（漢安
帝延光二年止）</other>
漢明帝。永平丁卯。佛教始入震旦。
<other>（丁卯）天竺沙門攝摩騰竺法蘭至洛陽</other>
東土蔡愔等。至天竺隣境月支國。遇梵僧。攝摩騰竺
法蘭二僧。欲奉經像。來此震旦。遂同東還。永平十年。
至洛陽。摩騰入闕獻經像。帝大悅。舘於鴻臚寺。蘭亦
間行而後至○永平十四年己巳。明帝詔。於洛陽城
西雍門外。別立一寺。使居之。以白馬䭾經而來。遂名
白馬寺。帝幸其寺。問摩騰曰。佛出世後。何以化不及
此。騰曰。天竺迦毗羅衛國者。三千大千世界。百億日
<pb n="658"/>
月之中。三世諸佛。皆於此出。天神龍鬼。有願力者。盡
生彼中。受化悟道。餘處佛雖不往。然光相及處。千年
五百。皆有聖人。傳佛聲教。而往化之。帝大悅。騰蘭進
曰。寺東何館。帝曰。昔有阜無因而起。夷之復然。夜有
異光。民呼為聖塚。因祀之。疑洛陽神也。騰曰。按天竺
金藏詮所誌。阿育王藏如來舍利於天下。凡八萬四
千所。今震旦境中。十有九處。此其一也。帝大驚。即駕
幸拜之。忽有圓光。現塚上。三身現光中。侍衛呼萬歲。
帝喜曰。不遇二大士。安知上聖遺祐哉。詔塔其上。受
制度於騰蘭。塔成九層。高二百尺。明年光又現。有金
色手。出塔頂。尺許。如琉璃。中見天香郁然。帝駕幸拜
瞻。光隨步武旋繞。自午及申而滅○帝於佛法。深相
敬信。永平十四年。五嶽道士褚善信費叔才等忌之。
斥言。佛法虗偽。騰蘭白帝曰。吾佛出世間法。水火不
能壞。請與道士驗之。帝勑善信等。盡出所有奇經秘
訣。與沙門所持梵筴。於正月十五日。築壇火驗。火作。
而道士諸經俱燼。惟佛經像儼然。善信等自愧而死。
道士一眾。稽首欽服。法蘭於大眾中。即唱偈言。狐非
師子類。燈非日月明。池非江海納。丘無山岳榮。法雲
垂世界。善種得開萌。顯通希有法。處處化群生。自是
帝益驚異。騰蘭習漢言。久之譯四十二章經。十地斷
結。佛本生。法海藏。佛本行等五經。永平十六年。攝摩
騰入寂。竺法蘭自譯經五部十三卷。
<other>（甲戌）二十祖闍夜多傳法婆修盤頭</other>
闍夜多。北天竺國人。智慧淵冲。化導無量。後至羅閱
城。敷揚頓教。彼有學眾。惟尚辨論。為之首者。名婆修
盤頭。（此云徧行）常一食不臥。六時禮佛。清淨無欲。為眾所
歸。夜多將欲度之。先問彼眾曰。此徧行頭陀。能修梵
行。可得佛道乎。眾曰。我師精進。何故不可。夜多曰。汝
師與道遠矣。設苦行歷於塵劫。皆虗妄之本也。眾曰。
尊者蘊何德行。而譏我師。夜多曰。我不求道。亦不顛
倒。我不禮佛。亦不輕慢。我不長坐。亦不懈怠。我不一
食。亦不雜食。我不知足。亦不貪慾。心無所希。名之曰
道。時徧行聞已。發無漏智。歡喜讚歎。夜多又語彼眾
曰。會吾語否。吾所以然者。為其求道心切。夫絃急即
斷。故吾不贊。令其住安樂地。入諸佛智。復告徧行曰。
吾適對眾挫抑。仁者得無惱於衷乎。徧行曰。我憶念
七劫前。生常安樂國。師於智者月淨。記我非久當證
斯陀含果。時有大光明菩薩出世。我以老故。䇿杖禮
謁。師叱我曰。重子輕父。一何鄙哉。時我自謂無過。請
師示之。師曰。汝禮大光明菩薩。以杖倚壁畫佛面。以
此過慢。遂失二果。我責躬悔過以來。聞諸惡言。如風
如響。況今獲飲無上甘露。而反生熱惱耶。惟願大慈。
以妙道垂誨。夜多曰。汝久植德本。當繼吾宗。聽吾偈
曰。言下合無生。同於法界性。若能如是解。通達事理
竟。夜多既付法已。於其座上。以首倒植。象娑羅樹枝。
奄然而化。眾欲闍維。百千人舉之不能。乃至諸羅漢
以神力舉之。亦不能動。眾乃炷香祝之。遂頹然委地。
闍維。收舍利建塔。當此土後漢明帝十七年甲戌也
○初月支國王。聞夜多德風。躬詣問法。修敬已。請開
演。夜多曰。大王來時好道。今去亦如來時。王歎服。
<other>（丁巳）二十一祖婆修盤頭傳法摩拏羅</other>
婆修盤頭。羅閱城人。姓毗舍佉。父光蓋。母嚴一。家富
而無子。父母禱於佛塔。而求嗣焉。一夕母夢。吞明暗
二珠。覺而有孕。經七日。有一羅漢名賢眾。至其家。光
蓋設禮。賢眾端坐受之。嚴一出拜。賢眾避席云。回禮
法身大士。光蓋罔測其繇。遂取一寶珠跪獻。試其真
偽。賢眾即受之。殊無遜謝。光蓋不能忍。問曰。我是丈
夫。致禮不顧。我妻何德。尊者避之。賢眾曰。我受禮納
殊。貴福汝耳。汝婦懷聖子。生當為世燈慧日。故吾避
之。非重女人也。賢眾又曰。汝婦當一乳而生二子。一
名婆修盤頭。則吾所尊者也。二名芻尼。（此云野鵲子）昔如
來雪山修道。芻尼巢於頂上。佛既成道。芻尼受報。為
<pb n="659"/>
那提國王。佛記云。汝至第二五百年。生羅閱城毗舍
佉家。與聖同胞。今無爽矣。後一月果誕二子。尊者婆
修盤頭。年十五。禮光度羅漢出家。感毗婆訶菩薩與
之授戒。行化至那提國。彼王名常自在。有二子。長名
摩訶羅。次名摩拏羅。王問盤頭曰。羅閱城土風。與此
何異。答曰。彼曾三佛出世。今王國有二師化導。王曰。
二師者誰。答曰。佛記。第二五百年。有二神力大士。出
家繼聖。一即王之次子摩拏羅。吾雖德薄。亦當其一。
初那提國有惡象為害。拏羅生而象息。至是三十年
矣。人尚不知其所以息。王方同盤頭語。忽使者報。有
象巨萬逼城。王憂之。盤頭曰。拏羅出患解矣。王試命
拏羅出。拏羅遂出城南。向象撫腹大喝。城為震動。群
象顛仆。頃皆馳散。至是人始知。三十年之安。以拏羅
也。王大敬信。命拏羅。依盤頭出家。盤頭即與授具。付
法偈曰。泡幻同無礙。如何不了悟。達法在其中。非今
亦非古。付法已。踴身高半繇旬。屹然而住。四眾告曰。
願尊者無為神通。我輩欲收舍利。遂復座入寂。闍維
舍利建塔。當此土後漢安帝十二年丁巳也。

佛祖綱目卷第二十

<sarticle>佛祖綱目卷第二十一（秋字號）</sarticle>

<other>甲子（漢安帝延光三年起）丙寅（順帝永建元年）壬申（改陽嘉）丙子（改永和）
壬午（改漢安）甲申（改建庸）乙酉（冲帝永嘉元年）丙戌（質帝本初元年）丁
亥（桓帝建和元年）庚寅（改和平）辛卯（改元嘉）癸巳（改永興）乙未（改永
壽）戊戌（改延熹）丁未（改永康）戊申（靈帝建寧元年）壬子（改嘉平）戊
午（改光和）癸亥（漢靈帝光和六年止）</other>
戊子。安息國沙門安清。字世高。至京譯經。庚戌。
譯成九十五部。凡一百一十五卷。辛亥。清至廬
山。有䢼亭廟神甚靈。會三十餘船。奉牲請福。神
輒降語曰。舟有沙門。可與請來。客請清至。神復
降語曰。吾昔與子。俱出家學道。吾好施而多嗔。
今為廟神。壽盡旦夕。復恐墮地獄。吾有縑千段。
并雜寶物。可為立法營塔。使生善處。清使出形。
神現大蟒。悲淚如雨。清取絹物。辭別而去。清至
豫章。為建大安寺。（因安得名）乃江淮建塔之始也。俄
而神逝。報云。得生善處。後人於山西澤中。見死
蟒頭尾數里。今潯陽縣。有大蛇村。存焉。
<other>（乙巳）二十二祖摩拏羅傳法[鴳-女+隹]勒那</other>
摩拏羅。姓剎帝利。父常自在王。年三十。遇婆修盤頭。
遂出家傳法。至西印度。彼國王名得度。瞿曇種族。事
佛精進。一日於行道處。忽現一塔。高一尺四寸。其色
青玄。眾莫能舉。王即大會梵行禪觀呪術三眾。問塔
所繇。眾莫能知。摩拏羅曰。此塔阿育王所造。佛舍利
塔也。四面示相。前則尸毗王割股飼鷹救鴿。後則慈
力王剜身燃燈。左則薩埵太子投崖飼虎。右則月光
王捐捨寶首。四面皆是釋迦世尊宿世修道之跡。今
王有緣。故出現耳。言已。舉之。王大悅。遂謂摩拏羅曰。
敢問法要。答曰。佛法能具七事去三物。乃可學。王問
三物七事為何。答曰。所去三物。貪嗔癡。所具七事。大
慈歡喜無我勇猛饒益降魔無證。人所以明了不明
了以此耳。王聞已曰。至聖難逢。世樂非久。即傳位太
子出家。七日而證四果。拏羅深加慰誨曰。汝居此國。
善自度人。今異域有大法器。吾當往化。得度曰。師應
跡十方。動念當至。寧勞往耶。拏羅於是焚香。遙語月
支國[鴳-女+隹]勒那比丘曰。汝教導[鴳-女+隹]眾。道果將證。宜自知
之。時勒那為彼國王寶印。說修多羅偈。忽覩異香成
穗。王曰。是何祥也。曰西印土摩拏羅尊者將至。此信
香也。王與勒那。俱西嚮作禮。拏羅亦以手東嚮。三點
於地答之。即辭得度。與其具通眾。凌虗而往。勒那與
寶印。迎拏羅。至王宮供養。異日勒那問曰。我止林間。
已經九白。（印土以一年為一白）有弟子龍子者。幼而聰慧。我於
<pb n="660"/>
三世推窮。莫知其本。拏羅曰。此子於第五劫中。生玅
喜國。婆羅門家。曾以旃檀。施於佛宇。作槌撞鐘。受報
聰敏。為眾欽仰。又問。我有何緣。而感鶴眾。拏羅曰。汝
第四劫中。甞為比丘。當赴會龍宮。汝諸弟子。咸欲隨
從。汝觀五百眾中。無有一人堪任玅供。時諸弟子曰。
師甞說法。於食等者。於法亦等。今既不然。何聖之有。
汝即令赴會。坐是濫食。報為羽族。師弟夙緣。故今相
隨。勒那曰。以何方便。令彼解脫。拏羅曰。吾有無上法
寶。汝當聽受。化未來際。說偈曰。心隨萬境轉。轉處實
能幽。隨流認得性。無喜亦無憂。[鴳-女+隹]眾聞偈。飛鳴而去。
拏羅即踴身空中。呈十八變。返座指地。發一神泉。復
說偈曰。心地清淨泉。能潤於一切。從地而湧出。徧滿
十方際。偈已。泊然寂滅。勒那與寶印王。建塔。以奉全
身。當此土漢桓帝十九年乙巳也。

佛祖綱目卷第二十一

<sarticle>佛祖綱目卷第二十二（收字號）</sarticle>

<other>甲子（漢靈帝中平元年起）庚午（獻帝初平元年）甲戌（漢改興平）丙子（漢改建安）
庚子（魏高祖黃初元年）辛丑（蜀漢昭烈章武元年）壬寅（吳太祖黃武元年）癸
卯（漢後主建興元年）丁未（魏明帝太和元年）己酉（吳改黃龍）壬子（吳改嘉禾）
癸丑（魏改青龍）丁巳（魏改景初）戊午（漢改延熈吳改赤烏）庚申（魏改正始）癸
亥（漢後主延熈六年。魏正始四年。吳赤烏六年止）</other>
　　　　魏　曹姓。五主。共四十五年
　三國　蜀漢劉姓。二主。共四十三年
　　　　吳　孫姓。四主。共五十九年
漢初平年中。有牟子。未詳名字。避世隱居。銳志
佛道。著理惑三十七篇。極其推崇。梁僧祐律師。
收之弘明集○陳思王曹植。字子建。魏武帝操
之中子。十歲誦詩書十餘萬言。善屬文。邯鄲淳
見而駭嘆。稱為天人。植每讀佛經。留連嗟玩。以
為至道之宗。轉讀七聲。升降曲折。世皆則之。遊
漁山。聞有聲特異。清颺哀婉。因倣之為梵唄。然
不好黃老。甞著辨道論。以見意。
<other>（己丑二十三祖[鴳-女+隹]勒那傳法師子比丘</other>
[鴳-女+隹]勒那。（勒即梵語。鶴即華言）月支國人。姓婆羅門。父千勝。母金
光。以求子禱於七佛金幢。夢須彌頂有神童。持金環
云。我來。及誕。而天雨花。國王以其有神徵。乳於宮中。
宮嬪育之。即分身各為其子。有千許。王曰。我無儲嗣。
將育爾為太子。今者千身。孰為正子哉。言已。一子放
光。忽皆不見。而見於其父母家。王莫能如何。七歲覩
民間淫祠。惡其宰殺。入廟叱之。廟貌遂隳。鄉黨稱之
為聖子。至年二十二出家。棲一林間九白。誦大般若。
感[鴳-女+隹]眾相隨。三十得法。行化至中印度。為其王無畏
海說法。感日月天子禮拜其前。王目見之。乃問勒那。
日月國土。總有多少。勒那曰。千釋迦所化世界。各有
百億迷盧日月。我若廣說。即不能盡。王聞忻然。時勒
那演無上道。度有緣眾。有上足龍子。蚤夭。其兄師子
博通強記。事婆羅門。將塟龍子。而眾力舉其柩。不能
動。勒那謂師子曰。昔汝弟欲冥福汝。而塑一佛像。汝
方信婆羅門。投於地。今汝弟雖謝世。猶欲感悟汝。故
示斯異。汝亟供像。柩斯舉矣。師子奉命。而柩舉。未幾
婆羅門師死。師子乃歸依勒那。問曰。我欲求道。當何
用心。勒那曰。汝欲求道。無所用心。曰既無用心。誰作
佛事。勒那曰。汝若有用。即非功德。汝若無作。即是佛
事。經云。我所作功德。而無我所故。師子聞是語已。即
入佛慧。時勒那忽指東北。問曰。是何氣象。師子曰。我
見氣如白虹。貫乎天地。復有黑氣五道。橫亘其中。勒
那曰。其兆云何。曰莫可知矣。勒那曰。吾滅後五十年。
北天竺國。當有難起。嬰在汝身。吾將滅已。今以法眼。
付囑於汝。善自護持。乃說偈曰。認得心性時。可說不
思議。了了無可得。得時不說知。師子比丘聞偈欣愜。
<pb n="661"/>
然未曉將罹何難。勒那乃密示之。言訖。現十八變而
歸寂。闍維。各欲分舍利興塔。勒那復現形空中。而說
偈曰。一法一切法。一切一法攝。吾身非有無。何分一
切塔。大眾聞偈。遂不復分。就䭾都場而建塔。當此土
後漢獻帝二十年己丑也。
<other>（辛丑）三藏康僧會行化至吳</other>
康居國大丞相之子。姓康。名僧會。棄俗歸緇。遊化至
建康。營立茅茨。設像行道。吳人以為妖。吳主孫權聞
之曰。是漢明帝所夢。佛道之遺風耶。詔至。問狀。會廣
陳如來之化因曰。如來化已千年。然靈骨舍利。神應
無方。昔育王奉為八萬四千塔。此遺化也。權曰。舍利
可得。當為塔之。苟其無驗。國有常刑。會請期七日。謂
其屬曰。佛法廢興。在此一舉。當加意懇求。至期無驗。
乃展二七。又無驗。權曰。趣烹之。會默念。我佛名真慈。
必不違我。更請展期又七日。五鼓矣。聞鏗然有聲。起
視瓶中。五色錯發。大呼曰。果如吾願矣。黎明進之。權
與公卿聚觀。嘆曰。希世之瑞也。會言。舍利威神。一切
世間無能壞者。權使力士搥之砧碎。而光明自若。於
是建塔立寺。名其里曰佛陀。寺曰建初。江南塔寺。自
此而始。權問太傅闞澤曰。漢明何年。佛教入中國。何
緣不及東方。澤曰。永平十一年。佛法初至。計今赤烏
四年。一百七十餘年矣。永平十四年。五嶽道士褚善
信等。與西僧觕法。善信負妄慚死。凡中國人。例不許
出家。無人流布。加之亂離歲深。方至本國。權曰。孔子
制述典訓。教化來葉。老莊修身自玩。放浪山林。歸心
澹泊。何事佛為。澤曰。孔老二教。法天制用。不敢違天。
佛教諸天奉行。不敢違佛。以此言之。優劣可見也。

佛祖綱目卷第二十二

<sarticle>佛祖綱目卷第二十三（冬字號）</sarticle>

<other>甲子（漢後主延熈七年。魏正始五年。吳赤烏七年起）己巳（魏嘉平）辛未（吳大元）
壬申（吳建興）甲戌（魏正元。吳五鳳）丙子（魏甘露。吳太平）戊寅（漢景耀。吳永安）
庚辰（魏景元）甲申（魏咸熈。吳元興）乙酉（晉武帝泰始元年。吳甘露）丙戌（吳寶
鼎）己丑（吳建衡）壬辰（吳鳳凰）乙未（晉咸寧。吳天冊）丙申（吳天璽）丁
酉（吳天紀）庚子（晉太）庚戌（晉惠帝永熈元年）辛亥（改元康。又改永平）
庚申（改永康）辛酉（改永寧）壬戌（改大安）癸亥（晉惠帝大安二年止）</other>
晉。司馬姓。西晉起武帝乙酉。止愍帝丙子。四主
共五十二年。東晉起元帝丁丑。止恭帝己未。十
二主。共一百四年。二晉共一百五十六年。
<other>（丁卯）二十四祖師子比丘傳法婆舍斯多</other>
師子比丘。中印度人。姓婆羅門。得法遊方。至罽賓國。
有沙門波利迦。本習小乘禪觀。其學徒有五。曰禪定。
曰知見。曰執相。曰捨相。曰不語。師子謂持不語者曰。
佛教勤衍般若。孰為不語。而反佛說耶。謂捨相者曰
佛教威儀具足。梵行清白。豈捨相耶。謂執相者曰。佛
土清淨。自在無著。何執相耶。謂知見者曰。諸佛知見。
無所得故。此法微玅。覺聞不及。無為無相。何知見耶。
四眾皆服從。惟禪定師達磨達者。聞四眾義屈。憤悱
而來。師子曰。仁者習定。何當來此。既至於此。胡云習
定。彼曰。我雖來此。心亦不亂。定隨人習。豈在處所。師
子曰。仁者既來。其習亦至。既無處所。豈在人習。彼曰。
定習人故。非人習定。我當來此。其定常習。師子曰。人
非習定。定習人故。當自來時。其定誰習。彼曰。如淨明
珠。內外無翳。定若通達。必當如此。師子曰。定若通達。
一似明珠。今見仁者。非珠之徒。彼曰。其珠明徹。內外
悉定。我心不亂。猶若此淨。師子曰。其珠無內外。仁者
何能定。穢物非動搖。此定不是淨。達磨達聞已。遂作
禮曰。我於學道。蓋虗勞耳。尊者幸有以教我。慇懃哀
請。師子曰。諸佛禪定。無有所得。諸佛覺道。無有所證。
無得無證。是真解脫。酬因答果。世之業報。於此法中。
悉不如是。達磨達蒙師子開悟。心地朗然。師子既攝
<pb n="662"/>
五眾。名聞遐邇。方求法嗣。遇一長者引其子來。問曰。
此子名斯多。當生便拳左手。年二十矣。終未能舒。願
尊者示其宿因。師子覩之。即以手接曰。可還我珠。童
子遽開手奉珠。眾皆驚異。師子曰。吾前報為僧。有童
子名婆舍。吾甞赴西海齋。受䞋珠付之。今還我珠。理
固然矣。長者遂令出家。師子會眾聖。與受具。以前緣
故。名婆舍斯多。師子即謂之曰。吾師密有懸記。罹難
非久。如來正法眼藏。今當付汝。汝應保護。普潤來際。
偈曰。正說知見時。知見俱是心。當心即知見。知見即
於今。師子說偈已。以僧伽黎。密付斯多。俾之他國。隨
機演化。斯多受教。直抵南天竺。師子謂。難不可以苟
免。獨留罽賓。達磨達恨師子不令嗣祖。一日渡谿。見
女子浣露其足。念曰。此脛乃爾白晢耶。師子忽至曰。
今日之心。可嗣祖乎。
<other>（己卯二十四祖師子尊者示寂</other>
師子住罽賓國。時有外道二人。一名摩目多。二名都
洛遮。相與隱山。學諸幻法。欲共謀亂。遂易其徒。皆為
僧形。潛入王宮。不效為國所擒。其王彌羅崛大怒曰。
我素重佛。何以為此大逆。遂勅誅沙門。毀佛寺。王自
秉劍。至師子前。問曰。師得蘊空否。曰已得蘊空。王曰。
離生死否。曰已離生死。王曰。既離生死。可施我頭。曰
身非我有。何吝於頭。王即揮刃斷師子首。白乳湧。高
數尺。王之右臂。旋亦墮地。七日而終。太子光首泣曰。
吾父何故。自取其禍。延眾懺悔。時象白山有仙人。深
明因果言。師子與羅崛。往世皆為白衣。以嫉法勝故。
陰戕於崛。乃今償焉眾遂以師子報體。建塔於被害
處。當此土魏甘露四年己卯也。
<other>（乙酉）三藏僧會諫毀佛寺</other>
吳主孫皓。下令遍毀神祠。波及梵宇。群臣諫曰。先帝
感瑞創寺。不可毀也。皓遂召康僧會。問曰。佛言。善惡
報應。可得聞乎。會曰。明主以孝慈治天下。則赤烏翔
而老人見。以仁德育萬物。則醴泉冽而嘉禾茁。善既
有應。惡亦如之。故為惡於隱。鬼得而誅之。為惡於顯。
人得而誅之。易稱積善餘慶詩美求福不回。雖儒典
之格言。實佛教之明訓。皓曰。然則周孔既明。安用佛
教。會曰。周孔不欲深言。故略示其跡。佛教不止淺言。
故詳示其要。皆為善也。聖人惟恐善之不多。陛下以
為嫌。何也。皓無以對。遂罷毀寺之令○天竺耆域初
來交廣。多著靈異。至洛陽。見比丘衣服華麗。乃曰。大
違戒律。非佛意也。見帝都宮室曰。大略似忉利天宮。
然人天殊分。疲民之力。繕刻如此。不亦侈乎。大安元
年。知洛將亂。辭歸天竺。有僧乞一言為識。域令集眾。
陞座曰。守口攝身意。慎莫犯眾惡。修行一切善。如是
得度世。言訖便默。於是數百人。各請域中食。域皆許
往。明日五百舍。皆有一域分身受食。

佛祖綱目卷第二十三

<sarticle>佛祖綱目卷第二十四（藏字號）</sarticle>

<other>甲子（晉惠帝永興元年起）丙寅（改光熈）丁卯（懷帝永嘉元年）癸酉（愍帝建興
元年）丁丑（東晉元帝建武元年）戊寅（改大興）壬午（改永昌）癸未（明帝太寧
元年）丙戌（成帝咸和元年）乙未（改咸康）癸卯（康帝建元元年）乙巳（穆帝永和
元年）丁巳（改昇平）壬戌（哀帝隆和元年）癸亥（晉哀帝興寧元年止）</other>
<other>（庚午）天竺佛圖澄至洛陽</other>
佛圖澄。天竺人。姓帛氏。晉永嘉四年。至洛陽。自云百
有餘歲。服氣自養。積日不食。善誦神呪。役使鬼神。腹
旁有孔。以綿塞之。夜則拔綿出孔。以自照。每臨溪。從
孔出腸胃洗濯。還納腹中。欲於洛陽立寺。以弘大法。
值劉曜宼亂。遂不果。時石勒屯葛陂。多殘殺。部下大
將郭黑略素奉法。澄即杖錫投略。略受五戒。後略從
征伐。輙預尅勝負。勒疑而問略。略曰。有一沙門。智術
非常。云將軍當略有區夏。已應為師。臣前後所白。皆
<pb n="663"/>
其言也。勒喜曰。天賜也。遂召澄。問佛道有何靈驗。澄
知勒不達深理。止可以道術為徵。即取鉢盛水。燒香
呪之。須臾生青蓮花。勒繇此信服。澄因諫曰。王者德
化。洽於宇內。則四靈表瑞。勒甚悅之。勒後因忿。欲害
諸道士。并欲苦澄。澄乃避去。使人覔之。不得。還報勒。
勒驚曰。吾有意向聖人。聖人捨我去矣。通夜不[寢-(宋-木)+穴]。思
欲見澄。澄知勒意悔。明旦造勒。勒曰。昨夜何行。曰公
有怒心。昨故權避。公今改意。是以敢來。勒大笑。
<other>（乙酉）二十五祖婆舍斯多傳法不如蜜多</other>
婆舍斯多。罽賓國人。姓婆羅門。父寂行。母常安樂。初
母夢得神劍。因而有孕。既誕。拳左手。遇師子尊者。顯
發宿因。密受心印。後適南天。至中印度。彼國王名迦
勝。設禮供養。時有外道。號無我尊。先亦為王禮重。嫉
斯多至。乃於王前論義。謂斯多曰。我解默論。不假言
說。斯多曰。孰知勝負。彼曰。不爭勝負。但取其義。斯多
曰。汝以何為義。彼曰。無心為義。斯多曰。汝既無心。豈
得義乎。彼曰。我說無心。當名非義。斯多曰。汝說無心。
當名非義。我說非心。當義非名。彼曰。當義非名。誰能
辨義。斯多曰。汝名非義。此名何名。彼曰。為辨非義。是
名無名。斯多曰。名既非名。義亦非義。辨者是誰。當辨
何物。如是往返。五十九番。外道杜口信伏。時王宮殿
忽有異香。斯多肅然。面北合掌。長吁曰。我師師子尊
者。今日遇難。斯可傷焉。尋辭王。王曰。尊者少留。容有
所問。此苑有泉。熱不可探。願為決之。斯多曰。此為湯
泉。有三緣所致。其一神業。其二鬼業。其三熱石。熱石
者。其色如金。其性常炎。故其出泉如湯。鬼業者。謂其
鬼方出罪所。遊於人間。以餘業力。煎灼此泉。以償其
夙債。神業者。謂神不守其道。妄作禍福。以取饗祀。惡
業貫盈。宜罰役之。亦使煎灼此泉。以償濫祭。王曰。幸
尊者驗之。三緣中。此果何者所致。斯多曰。此神業所
致也。即命爇香臨水。為其懺悔。須臾瀕水現一長人。
前禮斯多曰。我有微祐。得遇尊者。即生人中。故來辭
謝耳。已而遂隱。後七日其水果清冷。如常泉。斯多辭
王。王躬羅御仗。以送之。至南印度。潛隱山谷。時彼國
王名曰天德。迎請供養。王有二子。長曰德勝。暴而
色力充盛。次曰不如蜜多。和柔而常嬰疾苦。王以問
斯多。斯多為陳因果。王敬信受。後六十載。德勝嗣位。
信向外道。因致難於斯多。不如蜜多以進諫。被囚。王
遽問斯多曰。予國素絕妖訛。師所傳者。當是何宗。斯
多曰。王國昔來。實無邪法。我所得者。即是佛宗。王曰。
佛滅已千二百年。師從誰得耶。斯多曰。飲光大士。親
受佛印。展轉至二十四世師子尊者。我從彼得。王曰。
予聞師子比丘。不能免於刑戮。何能傳法後人。斯多
曰。我師難未起時。密授我信衣法偈。以顯師承。王曰。
其衣何在。斯多即於囊中出衣示王。王命焚之。五色
相鮮。薪盡如故。王即追悔致禮。師子真嗣既明。乃赦
蜜多。蜜多遂求出家。斯多問曰。汝欲出家。當為何事。
曰我若出家。不為其事。斯多曰。不為何事。曰不為俗
事。斯多曰。當為何事。曰當為佛事。斯多曰。王子智慧
天至。必諸聖降跡。即許出家。六年侍奉。後於王宮。受
具。羯磨之際。大地震動。頗多靈異。斯多乃命之曰。吾
已衰朽。安可久留。汝當善護正法眼藏。普濟群有。聽
吾偈曰。聖人說知見。當境無是非。我今悟本性。無道
亦無理。蜜多受偈已。問衣可傳乎。曰此衣為難。故假
以證明。汝身無難。何假其衣。化被十方。人自信嚮。斯
多乃現神變。化三昧火。自焚平地。舍利可高一尺。德
勝王瓶浮圖而秘之。當此土晉明帝乙酉歲也。
<other>（戊申）佛圖澄尊者入寂</other>
石勒殂。弟虎襲位。尤傾心事佛圖澄。澄謂虎曰。帝王
事佛。在恭儉慈忍。顯贊法道。不為暴虐。不害無辜。民
有為惡化之不悛者。其可不罰乎。但殺不可濫刑。不
可不恤耳。永和四年十二月。澄謂弟子曰。石氏當滅
吾及其未亂。失逝矣。乃遣人辭虎。虎驚曰。大和尚遽。
<pb n="664"/>
棄我國。有難乎。即至寺慰澄。澄曰。出生入死。道之常
也。修短分定。無繇增損。有可恨者。國家存心佛法。建
寺度僧。當蒙福祉。而布政暴虐。刑罰交濫。特違聖典。
終無福祐。能敷仁政。祚或可延。虎號慟悲咽。知其必
逝。即為鑿壙營墳。至八日安坐而逝。壽一百七十歲。
入道一百九年。酒不踰齒。食不過中。非戒不履。立寺
八百九十三。所度弟子七千餘人。凡澄所在國人。無
敢向其方涕唾便利者。每相戒曰。莫起惡心。大和尚
知。汝自大教東來。至澄而盛。後有僧自雍州來。見澄
西入關。以聞虎。虎命發塚。惟塊石存焉○竺佛調久
師澄。住常山寺積年。或分身他處。或經歲入山。齎乾
飯數斗。歸常有餘。有僧隨調。山行。值雪。調入虎窟中
宿。虎還共臥。後自尅亡日。遠近皆至。調曰。人身無常。
能專心真淨。形數雖乖。而必同契。言訖。端坐而逝。弟
子入山。見調坐巖上。眾禮曰。和尚尚在耶。調曰。吾常
在耳。乃不見。眾共開棺。惟衣履存。

佛祖綱目卷第二十四

<sarticle>佛祖綱目卷第二十五（閏字號）</sarticle>

<other>甲子（晉哀帝興寧二年起）丙寅（帝奕太和元年）辛未（簡文咸安元年）癸酉（孝武
寧康元年）丙子（改太元）丁酉（安帝隆安元年）壬寅（改元興）乙巳（改義熙）
己未（恭帝元熙元年）庚申（宋高祖永初元年）癸亥（宋文帝景平元年止）</other>
南北朝　宋。劉姓。八主。共六十年。魏。拓拔姓。十
二主。共一百四十九年。分而為東西魏。
<other>（丁卯）支遁法師隱居剡山</other>
支遁。字道林。壯歲出家。興寧二年。至都講道行般若
經。謝安王義之殷浩郗超孫綽許詢何充王坦之等。
皆與結方外交。太和二年。歸隱剡山。甞著銘以勗眾
有曰。勤之勤之。至道非彌。茫茫三界。渺渺長羈謹守
明禁。抗志無為。有遺以馬者。畜之曰。吾愛其神駿耳。
有遺以[鴳-女+隹]者。縱之曰。冲天之物。豈耳目玩哉。晚移石
城山。木食㵎飲。復至山陰。講維摩經。許詢為都講。聽
者欽服○慧永。內江潘氏子。與慧遠同師道安。相期
結屋羅浮。及遠為安所留。永乃先至。潯陽刺史陶範。
留憩廬山舍宅。為西林以居之。峯嵿別立茅室。甞有
一虎馴伏。入其室者。輙聞異香。因號香谷。
<other>（己卯道安法師至長安</other>
道安。常山衛氏子。世業儒。年十一出家。師事佛圖澄。
讀書日記萬言。才辯無敵。性聰而貌醜。時人語曰。漆
道人驚四隣。澄歿。率徒眾依陸渾山。寧康元年。至襄
陽立檀溪寺。時有高士習鑿齒。詣安。自稱曰四海習
鑿齒。安應聲答曰。彌天釋道安。太元四年。秦主符堅
攻拔襄陽。得安而喜。謂左右曰。吾以十萬師取襄陽。
才得一人半耳。左右問為誰。曰安公一人。習鑿齒半
人也。安至長安。大弘法化。
<other>（丙戌）慧遠法師住廬山</other>
慧遠。鴈門賈氏子。少好學。博綜六經。尤善莊老。宿儒
先進。莫不服其深致。年二十一。與弟慧持。造道安法
席。聞出世法。而悅之嘆曰。儒道九流。特糠粃耳。遂出
家。時門徒數千。遠居第一座。安甞謂眾曰。使道流東
國者。其在遠乎。及關中擾亂。安散其徒。各隨所往。靡
不諄諄規誨。獨遠不聞一言。因恠問之。安曰。若汝者
吾尚何言哉。遂自荊州。將之羅浮。抵潯陽。見廬山愛
之。乃立精舍。以去水猶遠。舉杖扣地曰。若此可居。當
使朽壤抽泉。言畢。清流湧出。學侶漸眾。遠慮居隘。非
弘道之所。其夜山神忽見夢曰。此山足可棲神。願母
他往。一夕天大雷雨。詰旦林麓廣闢。素沙布地。楩柟
文梓。充布地上。刺史大相感動。乃為建剎。丙戌畢功。
名其殿曰神運。號曰東林。先是陶侃刺廣州。漁人見
海中有神光。網之得金像文殊。後商人於海東。獲一
圓光。持以就像。若彌縫然。侃以送武昌寒溪寺。及侃
<pb n="665"/>
移督江州。迎像將還。至舟而溺。及寺成。遠至江上。虔
禱。像忽浮出。遂迎至神運殿。造重閣以奉之。
<other>（戊子）二十六祖不如蜜多傳法般若多羅</other>
不如蜜多。姓剎帝利。南印度王之次子。既得法於婆
舍斯多。後行化至東印度。彼王名堅固。奉外道師長
爪梵志。暨蜜多將至。王與梵志。同覩白氣貫於上下。
王曰。斯何瑞也。梵志曰。此魔來之兆耳。何瑞之有。即
鳩徒眾。議曰。不如蜜多將入都城。誰能挫之。弟子曰。
我等各有呪術。可以動天地入水火。何患哉。蜜多至。
見宮墻有黑氣。乃曰。小難耳。直詣王所。王曰。師來何
為。曰將度眾生。王曰。以何法度。曰各以其類度之。時
梵志聞言。不勝其忿。即以幻法。化一大山於蜜多頂
上。蜜多指之。忽移化山。還壓彼頭。復以手按地。地動。
五百外道皆不能立。梵志怖懼。懺禮蜜多。蜜多復按
地。地靜。指山。山滅。王異日大治齋。集諸外道。懇蜜多
預會。蜜多初不欲行。而知所會地將陷。乃往。王喜曰。
師肯來耶。蜜多曰。吾非應供。來救死耳。此地已為龍
窟。須臾當下陷。王大恐。與其眾俱如高原。反顧其地。
已淵然成湫矣。王益敬信。蜜多乃為王演說法要。俾
趣真乘。且曰。王國有聖人。當繼我法。先是東印有婆
羅門子。年二十。幼失殳母。不知名氏。或自言。瓔珞人。
遂名曰瓔珞童子。丐行閭里。有問汝行何急。即曰。汝
行何緩。問何姓。即曰。與汝同姓。人莫測之。一日王與
蜜多。同車而出。瓔珞稽首於前。蜜多曰。汝憶往事否。
答曰。我憶往劫中與師同居。師演摩訶般若。我演甚
深修多羅。今日之事。蓋契昔因。蜜多謂王曰。此大勢
至菩薩也。繼後出二人。一人化南印度。一人緣在震
旦。九年却返此方。遂以昔因。名童子為般若多羅。付
正法眼藏。偈曰。真性心地藏。無頭亦無尾。應緣而化
物。方便呼為智。蜜多既付法已。即辭王曰。吾化緣已
終。當歸寂滅。願王於最上乘。無忘外護。即還本座。現
形如日。少頃復呈十八變。出三昧火。自焚。雨金色舍
利。王以金塔閟之。當此土晉武帝戊子歲也。
<other>（己丑道安法師入寂</other>
太元十四年。正月二十七日。道安見有異僧出入窓
隙。安以生處問之。異僧手指西北。即時雲開。見樓閣。
如幻出。曰彼兜率天也。二月八日。跏趺而逝。安每䟽
經義。必求聖證。一日感龐眉尊者降。安出所製似之。
尊者欽嘆。以為盡契佛心。仍許以密助弘通。安識其
為賓頭盧。因設日供。門弟子通其業者數十人。有法
遇者。傳教長沙。徒眾數百中。有一人私飲。遇縱而不
舉。安廉知之。即封荊以寄。遇抱荊泣曰。董眾無狀。遠
遺師憂。於是俯伏受譴。安左臂有一肉串。隆起如印。
捋可上下。而不出腕。時號印手菩薩。
<other>（庚寅）慧遠法師結蓮社</other>
晉室式微。天下奇才。絕俗之士。多隱居不仕。來歸慧
遠。遠曰。諸君倘有心。淨土之遊。宜加勉勵。於是率眾
共結蓮社。一心念佛。期生淨土。令劉程之。著發願文。
而王喬之等。復為念佛三昧詩。以見志。遠序曰。念佛
三昧者何。思專想寂之謂。思專則志一不撓。想寂則
氣虗神朗。氣虗則智恬其照。神朗則無幽不徹。斯二
乃是自然之玄符。會一而致用也。是故靖恭閒宇而
感物。通靈御心。惟正動而入微。此假修以凝神。積習
以移性。猶或若茲。況夫尸居坐忘。冥懷至極。智落宇
宙。而暗蹈大方者哉。請言其始。菩薩初登道位。甫窺
玄門。體寂無為。而無弗為及其神變也。則令修短葺
常度。巨細互相違。三光迴景。以移照。天地卷而入懷
矣。又諸三昧。其名甚眾。功高易進。念佛為先。窮玄極
微。尊號如來。神體合變。應不以方。故令入斯定者。昧
然忘知。即所緣以成鑒。鑒明則內照交映。而色像生
焉。非耳目之所暨。而聞見行焉。於是覩夫淵凝虗鏡
之體。則悟靈相。湛一清明。自然察玄音之叩。心聽則
塵累每消。滯情融朗。非天下之至玅。孰能與於此。以
<pb n="666"/>
茲而觀。一覿之感。乃發久習之深覆。豁昬習之重迷。
若匹夫眾定之所緣。故不得與其優劣。居可知也。是
以奉誡諸賢。咸思一揆之契感。寸陰之頹景。懼來儲
之未積。於是洗心法堂。整衿清向。夜分忘[寢-(宋-木)+穴]。夙宵惟
勒。庶夫貞詣之功。以通三乘之志。臨津濟物。與九流
而同往。仰援超步。拔茆之興。俯引約進。秉䇿其後。以
覧眾篇之揮翰。豈徒文詠而已哉○釋慧巍。山居禪
定。山鬼現種種形。皆隨巍點化而隱。時大雪。有一女
子。姿容婉媚。衣服鮮麗。來白巍曰。上人有德。天遣我
來。以相慰諭。因說種種欲言。巍一心不動。乃謂女曰。
吾心若死。無以革囊見試。女遂凌雲而去。顧嘆曰。
海水可竭。須彌可傾。彼上人者。秉志堅貞。
<other>（辛丑）鳩摩羅什法師至長安</other>
鳩摩羅什。（此翻童壽）中天竺人。父名鳩摩羅炎。家世相國。
棄榮出遊。龜茲王以妹妻之。生羅什。什生而神靈。七
歲隨母入寺。見鐵鉢。試取加項。俄念。此鉢甚重。我何
能舉。即不勝重。遂悟萬法惟心。博學強記。人莫能及。
年二十。什母辭王。往天竺。謂什曰方等深教。不可思
議。傳之東土。惟爾之力。但於汝無利。其可柰何。什曰。
必使大化流轉。雖苦無恨。母至天竺。道成獲阿那含
果。符堅據秦攻襄陽。得道安。安因勸堅。迎西域羅什。
適太史奏。德星現於西域分野。當有大智人。入輔中
國。堅曰。朕聞龜茲有羅什者。得非此耶。遣將呂光。謂
曰。朕非貪地用兵。聞羅什深解法相。為後學宗。若克
龜茲。即宜馳驛送什。及破龜茲。送什以歸。中道聞堅
已為姚萇所害。遂止不返。什因不至秦。後萇亦聞什
名。要請。而光不[ㄠ-ㄙ+?]。萇亡。子興復請。亦不[ㄠ-ㄙ+?]。因遣兵伐
光。光敗降。秦方得迎什。十二月。什至長安。秦主命什。
於西內逍遙園譯經。什尋覽舊經。多所紕繆。不與梵
本相應。乃集沙門僧肇僧叡等重譯○僧肇。自為沙
門。名震三輔。什在姑臧。肇往依之。什與語驚曰。法中
龍象也。及歸關中。助什詳定經論。因出大品之後。著
般若無知論。什覽奇之。傳其論。至廬山。慧遠深相讚
嘆○僧叡。冀州人。初遊學諸方。後入關從羅什。講成
實論。什嘆曰。子真精識。傳譯有賞音。吾何恨焉。
<other>○慧遠法師著法性等論</other>
慧遠。住廬山。大弘法道。聞鳩摩羅什入關。遣書通好。
什答書略曰。經言。末後東方。當有護法菩薩。勗哉仁
者。善弘其事。并遺偈一章曰。既已捨染樂。心得善攝
否。若得不馳散。深入實相否。異境空相中。其心無所
樂。若悅禪智慧。是法性無照。虗誑等無實亦非停心
處。仁者所得法。幸願示其要。遠復答以偈曰。本端竟
何從。起滅有無際。一微涉動境。成此頹山勢。惑想更
相乘。觸理自生滯。因緣雖無主。開塗非一世。時無悟
宗匠。誰將握玄契。來問尚悠悠。相與期暮歲。初震旦
未有涅槃常住之說。但云壽命長遠。遠曰。佛是至極。
至極則無變。無變之理。豈有窮哉。乃著法性論十四
篇。略曰。至極以不變為性。得性以體極為宗。羅什見
論歎曰。邊方未見經便。闇與理會。豈不玅哉。
<other>（丙午）天竺佛䭾䟦陀至關中</other>
天竺佛䭾跋陀。（此云覺賢）得正法於佛大先。佛大先與達
磨。同參二十七祖䟦陀。既得法後。遊[(ㄇ@(企-止))/剡]賓國。甞積歲
宴坐。時有秦沙門智嚴等。西往[(ㄇ@(企-止))/剡]賓。迎陀入關。鳩摩
羅什倒屣而迎。恨相見之晚。議論多所發藥。秦太子
姚泓。延至東宮。對什論法。什問法云何空。陀曰。眾微
成色。色無自性。故色即空。又問。既以極微破色空。復
云何破一微。陀曰。以一微故眾微空。以眾微故一微
空。沙門寶雲。不省其意。咸謂䟦陀所計微塵是常。更
申請之。陀曰。法不自生。緣會故生。緣一微故有眾微。
微無自性。則是空矣。寧當言不破一微乎。時秦尚玄
化沙門。出入宮闕者數千。䟦陀隤然而已。一日偶謂
弟子曰。昨見天竺五舶俱發。應合至矣。又其徒自言。
得那含果。僧正道⿱⿰丰力石曰。佛不許言自所得法。五舶之
<pb n="667"/>
論。何所窮詰。弟子輕言。誑惑於律。於違義。不同處。陀
遂渡江。入匡廬。見慧遠論義。遠高之。乃請出禪數諸
經。稽考別傳之旨。源流所自。未幾而五舶俱至。
<other>（丁未）天竺佛陀耶舍至關中</other>
鳩摩羅什。在秦。甞於草堂寺講經。秦主姚興及朝臣
沙門數千。肅容觀聽。一日興謂什曰。大師聰明。才辨
海內無雙。何可使法種不嗣哉。遂以宮女十輩。逼令
受之。什自是不住僧房。別立廨舍。諸僧中有欲效之
者。什乃聚鍼盈鉢。謂諸僧曰。若能見效食此者。乃可
畜室耳。因舉七進鍼。如常膳。諸僧媿服乃止。天竺佛
陀耶舍。（此云覺明）至姑臧。聞羅什受秦宮女。嘆曰。什如好
綿。其可使入棘刺乎。什聞耶舍為己遠來。勸秦主迎
之。使者至彼。耶舍曰。明旨遠降。便當驛馳。副檀越待
士之勤。脫如見禮羅什。則貧道當在北山北矣。使還。
興復敦請。耶舍乃來。秦主郊迎。別創精舍處之。設供
如王者。耶舍一無所受。時至分衛。一食而已。
<other>○陶潛居士謁慧遠大師</other>
慧遠。住東林寺。下有虎溪。遠送客。每以虎溪為限。義
熈三年。道士陸修靜。偕陶潛入山。見遠。遠送之。執手
談話。不覺過虎溪。虎便哮吼。三人相顧大笑。世傳為
三笑圖。時潛居柴桑。近廬山。常訪遠。遠愛其曠達。以
書招入社。潛性嗜酒。謂許飲即來。遠許之。乃造焉。久
之。以無酒。攢眉而去。潛字元亮。初名淵明。甞仕晉為
彭澤令。晉滅。改名潛。時號靖節先生。
<other>（庚戌）遺民居士劉程之示生淨土</other>
劉程之。字仲思。彭城人。少孤。事母。以孝聞。初為府參
軍。即隱去。桓玄劉⿰示谷等交薦。不就。乃之廬山。依慧遠。
遠曰。官祿巍巍。何以不為。程之曰君臣相疑。疣贅相
虧。晉室無磐石之固。物情有累卵之危。吾何為哉。遠
然其說。大相器厚。朝廷知其志不可奪。旌其號。曰遺
民。遠創蓮社。俾程之撰誓文。其略曰。神者可以感涉。
而不可以迹求。必感之有物。則幽路咫尺。苟求之無
方。則渺茫何津。今幸以不謀而感。僉心西境。乃機象
通。於[寢-(宋-木)+穴]夢欣懽。百於子來。可不克心克念。重精疊思。
以凝其慮哉。然景續參差。功福不一。雖晨期云同。而
夕歸攸隔。即我師友之眷良。可悲矣。是以慨然胥命。
整衿法堂。等施一心。亭懷幽極。誓茲同人。俱遊絕域。
其有警世絕倫。首登神界。則無獨善於雲嶠。忘兼金
於幽谷。先進後升。勉思彚征之道。然後妙觀大儀。啟
心真照。識以悟新。形繇化革。程之復著念佛三昧詩。
以表專志。始涉半歲。即於定中。見佛光照地。皆作金
色。居十五年。又見阿彌陀佛。玉毫光照。垂手慰接。程
之懇曰。安得如來為我摩頂。覆我以衣。俄而佛為摩
頂。引袈裟被之。翼日念佛。又見身入寶池。蓮花青白。
其水湛然。一人頂有圓光。胸出卍字。指池水曰。八功
德水。汝可飲之。程之飲水。甘美。及寤猶覺。毛孔香發。
乃告眾曰。吾淨土之緣。至矣。對像焚香。再拜祝曰。我
以釋迦遺教故。知有阿彌陀佛。此香供養釋迦如來。
次供阿彌陀佛。及妙法華經。願一切有情。俱生淨土。
言訖。面西合掌而逝。異香郁然。七日而息。時晉義熈
六年也○周續之。字道祖。鴈門人。幼通五經五緯。號
十經童子。養志閒居。公卿交辟。皆不就事。慧遠預蓮
社。宋文帝踐祚。召對辯析。帝大悅。或問。身為處士。時
踐王廷。可乎。答曰。心馳魏闕者。以江湖為桎梏。情致
兩忘者。市朝亦巖穴耳。時稱通隱先生。後居鍾山。專
心念佛。愈老愈篤。一日向空云。佛來迎我。合掌而逝
○張野。字莘民。居潯陽。兼通華梵。尤善屬文。舉茂才
屢徵散騎常侍。俱不就。入廬山蓮社。修淨業。義熈十
四年。與家人別。入室端坐而逝○張詮。字秀碩。野之
族子。高逸好學。耕鋤間。帶經不釋。屢徵弗就。庚悅以
其貧。舉為潯陽令。笑曰。古人以容膝為安。屈志就祿。
奚榮之有。乃入廬山。依蓮社。研窮內典。多有悟入。宋
景平元年。無疾安臥而逝○雷次宗。字仲倫。入廬山
<pb n="668"/>
蓮社。立館東林之側。及遠示寂。與子侄書曰。吾弱冠
入廬山。事釋和尚。於時師友淵源。務宏聖道。玩心佛
理。夜以繼日。樂而忘憂。二十餘載。淵匠既傾。良朋亦
喪。遂與汝曹。歸耕隴畔山。居十年。齒逾知命。及今耄
未至昏。尚可勵志成西歸之津梁。自今以往。家務大
小。一勿見關子平之言。可以為法○闕公則。入廬山
蓮社。既卒。友人於洛陽白馬寺。夜中為作忌祭。忽一
時林木殿宇皆成。金色空中。有聲曰。我闕公則也。祈
生極樂。今已得生。言訖。無所見。
<other>（壬子）慧持法師入寂</other>
慧持。即慧遠之弟。年十八。與遠同事道安。止廬山。隆
安二年。辭遠入蜀。遠留之曰。人生愛聚。汝獨樂離。持
曰。滯情愛聚者。本不應出家。今既割欲求道。正以西
方為期耳。遂辭至成都。大弘佛法。升其堂者。皆號登
龍門。晉義熈八年。垂誡門徒訖。即入定於龍龕樹。
<other>（癸丑）鳩摩羅什法師示寂</other>
鳩摩羅什。雅好大乘。志在敷演。常嘆曰。吾若著筆。作
大乘阿毗曇。非迦旃子比也。今深識者既寡。將何所
論。惟為姚興。著實相論二卷。後秦弘始十五年四月。
示有疾。乃口出三番神呪。令外國弟子誦之。以自救。
未及致力。病覺危殆。遂集眾曰。因法相逢。殊未盡心。
方復後世惻愴可言。自以闇短。謬充傳譯。願傳之後。
世咸共流通。今於眾前。發誠實誓。若所傳無謬。義契
佛心。當使焚身之後。舌不焦爛。言訖而寂。闍維薪滅
形盡。舌根不壞。若紅蓮色。壽七十。初什甞與母。謁大
月氏國北山尊者。北山謂其母曰。善護此沙彌。年三
十五。毗尼無缺。度人如優波毱多。杯度在彭城。聞什
入關。嘆曰。吾與此子。戲別三百餘年。相見杳然。未期
遲於來世耳。什自入關後。弟子凡千餘人。生肇融叡。
謂之什門四聖。所譯經論。三百九十餘卷○釋道生。
姓魏氏。生而頴悟。不喜塵囂。落髮受戒。初入廬山幽
棲七年。後游關中。從羅什受業。關中僧眾。欽服若神。
<other>（甲寅）慧永法師往生淨土</other>
慧永。住西林三十年。絕志塵囂。一心安養。鎮南將軍
何無忌至虎溪。慧遠從徒數百人。高言華論。舉止可
觀。而永衲衣半脛荷錫持鉢。松下飄然而來。神氣自
若。無忌嘆曰。永公清散之風。乃多於遠公也。義熈十
年。示微疾。忽斂衣合掌。求屣欲起。如有所見。眾咸驚
問。永曰。佛來迎我。言訖而化。異香七日乃歇。
<other>（丙辰）慧遠法師示生淨土</other>
慧遠。住廬山三十年。影不出山。尅志西方。初十一年。
三覩聖相。沉厚不言。後十九年。義熈丙辰七月晦夕。
於般若臺前。方從定起。見阿彌陀佛身滿虗空。圓光
之中。有諸化佛觀音勢至。左右侍立。又見水流光明。
分十四支流。注上下。演說玅法。佛告遠曰。我以本願
力故。來安慰汝。七日後。當生我國。又見佛陀耶舍慧
持慧永劉遺民在佛之側。前揖遠曰。師志在先。何來
之晚耶。遠乃謂弟子曰。吾始居此。三覩聖相。今復再
見。吾生淨土必矣。至八月六日。遠乃端坐入寂。壽八
十四○僧濟。從慧遠游。遠甞曰。紹隆大法。其在爾乎。
後疾篤。誠期淨土。遠遺燭一枝曰。汝可運心安養。濟
執燭憑几。停想無亂。又集眾諷淨土諸經。五更濟以
燭授弟子。元弼令隨眾行道。頃之覺自秉一燭。乘空
而行。見阿彌陀佛。接置於掌。遍至十方。歘然而覺。且
悲且慰。自省四大了無疾苦。明夕忽起立。目逆虗空。
如有所見。須臾還臥。容色愉悅。謂傍人曰。吾行矣。右
脇而逝。時方炎暑。三日而體不變。異香郁然○道敬。
瑯琊人。祖凝之刺江州。因從慧遠出家。博通經論。篤
志念佛。宋永初元年。謂眾曰。先師見命。吾其行矣。端
坐唱佛而化。眾見光明滿室。彌時方滅。

佛祖綱目卷第二十五

<pb n="669"/>
<sarticle>佛祖綱目卷第二十六（餘字號）</sarticle>

<other>甲子（宋文帝元嘉元年起）甲午（孝武孝建元年）丁酉（改大明）乙巳（明帝泰始
元年）壬子（改泰豫）癸丑（廢帝元徽元年）丁巳（順帝昇明元年）己未（齊太祖建
元元年）癸亥（齊武帝永明元年）</other>
齊。蕭姓。七主。共二十四年。
<other>（乙丑）曇順法師往生淨土</other>
曇順。黃龍人。從鳩摩羅什。講經。什嘆曰。此子奇器也。
後依慧遠。修淨業。宋元嘉二年。別眾坐逝。異香滿室。
<other>（丙寅）杯渡尊者入寂</other>
杯渡。初示現冀州。貌甚寒寠。甞乘木杯渡水。神化莫
測。不修細行。或扣氷而浴。或著屐登山。或跣足入市。
惟荷一蘆圌子。更無餘物。甞至廣陵。遇村舍李家方
飯僧。渡乃以蘆圌。置於中庭。直入齋堂而坐。眾環目
之。渡自若。時有數人。見蘆圌礙道。盡力移之。不能動。
渡食畢。便挈之而去。笑曰。四天王。時李氏童子。窺見
圌中。有四小兒。皆長數寸。眉目如畵。於是李知其異。
請渡在家。供養久之。忽索袈裟。李辦未至。渡云暫出。
至暮不歸。合境聞有異香。跡之忽見渡。在北巖下。敷
一敗袈裟於地。晏然而寂。頭前脚後。皆生蓮花。鮮香
逼人。一夕而萎。既殯數日。後有人從北來云。見渡負
蘆圌行向彭城。乃啟棺。僅存[革*(華-(十*〡*十)+(人*〡*人))]履而已。至彭城有黃
欣者。深信佛法。見渡拜請還家。家至貧。但麥飯而已。
渡甘之如飴。後東游吳郡。見網師從乞魚網。師怒不
與。渡乃拾兩小石。投水中。俄有兩牛。鬪其網。網碎。不
復見牛。吳郡民朱靈期自高麗還。風携至一洲。見一
寶寺。寺僧設食。乃拜其僧。乞速還鄉。其僧問曰。識杯
渡道人否。曰識其僧。因指北壁一囊。掛錫杖及鉢曰。
此杯渡者。今以鉢寄君。并作書著函中。復授青竹杖。
令置舫前。三日便至石頭。渡忽至。開書大笑。取鉢擲
空。復接曰。我不見此鉢。四千年矣。宋元嘉三年九月
示滅。滅後人猶時時見之。甞作一鉢歌曰。遏喇喇閙
聒聒。總是悠悠造抹撻。如飢喫鹽加得渴枉却一生
頭枿枿。究竟不能知始末。拋却死屍何處脫。勸君努
力求解脫。閑事到頭須結撮。火落身上當須撥。莫待
臨時呌菩薩。丈夫語話須豁豁。莫學癡人受摩捋。趂
時結褁學擺撥。也學柔和也麤糲。也剃頭也披褐。也
學凡夫做生活。直語向君君未達。更作長歌歌一鉢。
一鉢歌。多中一。一中多。莫笑野人歌一鉢。曾將一鉢
度娑婆。青天寥寥月初上。此時影空含萬像。幾處浮
生自是非。一源清淨無來往。更莫將心造水泡。百毛
流血是誰教。不如靜坐真如地。頂上從他鵲作巢。萬
代金輪聖王子。只這真如靈覺是。菩提樹下度眾生。
度盡眾生不生死。不生不死真丈夫。無形無相大毗
盧。塵勞滅盡真如在。一顆圓明無價珠。眼不見耳不
聞。不見不聞真見聞。從來一句無言說。今日千言強
為分。須諦聽人人盡有真如性。恰似黃金在鑛中。鍊
去鍊來金體淨。真是妄妄是真。若除真妄更無人。真
心莫謾生煩惱。衣食隨時養色身。好也著惡也著。一
切無心莫染著。亦無好亦無惡。二際坦然平等道。麤
也餐細也餐。莫學凡夫相上觀。也無麤也無細。上方
香積無根蒂。坐亦行行亦坐。生死樹下菩提果。亦無
坐亦無行。無生何用覔無生。生亦得死亦得。處處當
來見彌勒。亦無生亦無死。三世如來總如此。離則著
著則離。幻化門中無實義。無可離無可著。何處更求
無病藥。語時默默時語。語默縱橫無處所。亦無語亦
無默。莫喚東西作南北。嗔即喜喜即嗔。我自降魔轉
法輪。亦無嗔亦無喜。水不離波波即水。慳時捨捨時
慳。不離內外及中間。亦無慳亦無捨。寂寂寥寥無可
把。苦時樂樂時苦。只這修行斷門戶。亦無苦亦無樂。
本來自在無繩索。垢即淨淨即垢。兩邊畢竟無前後。
亦無垢亦無淨。大千同一真如性。藥是病病是藥。到
頭兩事須拈却。亦無藥亦無病。正是真如靈覺性。魔
<pb n="670"/>
作佛佛作魔。鏡裏尋形水上波。亦無魔亦無佛。三世
本來無一物。凡即聖聖即凡。色裏膠青水裏鹽。亦無
凡亦無聖。萬行總持無一行。真中假假中真。自是凡
夫起妄塵。亦無真亦無假。若不喚時何應喏。本來無
姓亦無名。只麼騰騰信脚行。有時[邱-丘+(厂@墨)]市并屠肆。一朵
紅蓮火上生。也曾䇿杖游京洛身。似浮雲無定著。幻
化繇來似寄居。他家觸處更清虗。若覔戒。三毒瘡痍。
幾時瘥。若覔禪。我自縱橫汩碖眠。大可憐不是顛。世
間出世天中天。時人不會此中意。打著南邊動北邊。
若覔法。雞足山中問迦葉。大士持衣在此中。本來不
用求專甲。若覔經。法性真源無可聽。若覔律。窮子不
須教走出。若覔修。八萬浮圖何處求。只知黃葉止啼
哭。不覺黑雲遮日頭。莫恠狂言無次第。篩羅漸入麤
中細。只這麤中細也無。即是圓明真實諦。真實諦本
非真。但是名聞即是塵。若向塵中解真實。便是堂堂
出世人。出世人莫造作。獨行獨步空索索。無生無死
無涅槃。本來生死不相干。無是非無動靜。莫謾將身
入空井。無善惡無去來。亦無明鏡掛高臺。山僧見解
只如此。不信從他造劫。
<other>（辛未）天竺求那䟦摩至金陵</other>
求那䟦摩。（此云功德鎧）初讓國出家。貫通三藏。屬國諸王。
皆受其歸戒。遊闍婆國。其王欲出家事之。群臣固請
不可。乃令國中曰。若率土奉和尚歸戒。即從爾請。於
是其國臣民。稽首遵命。元嘉初。宋文帝聞其名。遣使
迎之。摩欣然附舶。抵廣州。道繇始興。摩愛其山類靈
鷲。為留搞年。於寺壁畵定光布髮等像。夜輙有光。常
在定。累日不出。寺僧遣沙彌候之。忽見白獅子仰躡
柱而戲。滿空皆青蓮花。沙彌驚走大呼。寺僧爭至。了
無所有。元嘉八年。至金陵。帝問曰。寡人常欲持齋不
殺。以身應物。不獲所願。師幸教之。摩曰。道在心。不在
事。法繇己。不繇人。且帝王所修。與匹夫異。匹夫倘不
克己苦節。何以為用。帝王以四海為家。萬民為子。出
一嘉言。則士庶咸悅。布一善政。則神人以和。刑不夭
命。役不勞力。則風雨時若。寒暑應節。百穀滋繁。桑柘
[鬱-山+止]茂。以此持齋。齋亦大矣。以此不殺。利亦多矣。安在
輟半日之飡。全一禽之命。然後為弘濟耶。帝撫几嘆
曰。俗迷遠理。僧滯近教。如師言。可論天人之際矣。
<other>（壬申）道生法師至金陵</other>
初道生見初分涅槃經云。除一闡提。皆有佛性。乃曰。
闡提何得獨無佛性。此經來未盡耳。於是倡言闡提
皆當成佛。一時文字之師。共詆為邪說。於律當擯。生
遂誓曰。如我所說。不合經義。請於現身。即受惡報。若
實契佛心。願捨壽時。踞師子座。竟拂衣入虎丘。冷然
若有會心處。遂棲於青園寺。甞獨坐長松下。聚石為
徒。一日講涅槃經。至闡提處。則說有佛性。且曰。如我
所說。義契佛心否。群石皆點頭。其年夏月。雷震青園
佛殿。忽見一龍飛躍。生天光。影西壁。遂改寺名曰龍
光。時人嘆曰。龍既去。師必行矣。數日生果還廬山。留
一遺影。落於虎丘巖岫間。僧眾無不瞻禮。生聞曇無
讖重譯涅槃經後品。果云一闡提人雖復斷善。猶有
佛性。因大喜慰。元嘉九年。至金陵。未幾復還廬山。
<other>（甲戌）道生法師入寂</other>
道生住廬山精舍。講涅槃經。元嘉十一年十一月。升
法座。論義數番。觀聽者莫不怡悅。忽見麈尾紛然墜
地。端坐整容。隱几而化。壽八十。生有䟽論。世皆寶焉。
<other>（乙亥）道昺法師往生淨土</other>
道昺。頴川人。從幼師事慧遠。歷通三藏。言與行合。念
佛三昧。究心無間。宋元嘉十二年。集眾念佛。就座而
化。異香滿室。壽七十一。
<other>（己卯僧叡法師往生淨土</other>
僧叡。初從鳩摩羅什受經義。後預廬山蓮社。一心念
佛。元嘉己卯。忽集眾告別曰。吾將行矣。遂命具浴。燒
香禮拜。還座面西。合掌而化。眾見叡榻前一金蓮花
<pb n="671"/>
焂爾而隱。五色香煙。從其房出。
<other>（甲申）玄高法師入寂</other>
魏太武聽崔浩之讒。囚其太子晃。晃乃求哀於玄高。
高為作金光明懺。帝夢其先祖讓曰。不當以讒疑太
子。既窹。以語群臣。群臣皆稱太子無過。待之如初。浩
恐太子將不利於己。謂帝曰。太子前實有謀。仍結玄
高。以術致先帝。恐陛下耳。若不蚤除。必為大害。帝怒
收高及慧崇縊之。高弟子玄暢。自遠奔至。高忽開眸
曰。大法應緣。隨緣盛衰。盛衰在跡。理常湛然。但惜汝
等行如我耳。惟玄暢南渡。汝等死後。法當更興。善自
修心。毋令中悔。言訖即化。沙門法進號呼曰。聖人去
世。我何用生。應聲見高於空中。謂進曰。不忘一切。寧
獨棄汝耶。進曰。和尚與崇公。竝生何所。高曰。我往惡
處。救護眾生。崇歸安養矣。言訖不見。初高居麥積山。
聞曇無毗至凉。往師事之。旬日即悟。無毗嘆以為勝
己。魏武遣使。迎高為太子。晃師門人得法者甚眾。有
一弟子。名僧印。自謂得阿羅漢果。時方坐夏。高乃假
以神力。使定中見十方無盡世界。及聞諸佛所說之
法。各各不同。即於一夏。尋其所見。不盡。乃生愧悔。
<other>（丁酉）二十七祖般若多羅傳法菩提達磨</other>
般若多羅。東印度人。得法於不如蜜多。因東印度國
王請齋次。王乃問。諸人盡轉經。師獨為何不轉。多羅
曰。貧道出息不涉眾緣。入息不居陰界。常轉如是經
百千萬億卷。非但一卷兩卷。後行化至南印度。彼王
名香至。尊重供養。度越倫等。又施無價寶珠。時王有
三子。一名月淨多羅。二名功德多羅。三名菩提多羅。
其季開士也。般若多羅欲試其所得。乃以所施珠。問
三王子曰。此珠圓明。有能及否。月淨功德曰。此珠七
寶中尊。固無踰也。菩提曰。此是世寶。未足為上。於諸
寶中。法寶為上。此是世光。未足為上。於諸光中。智光
為上。此是世明。未足為上。於諸明中。心明為上。此珠
光明。不能自照。要假智光。光辨於此。既辨此已。即知
是珠。既知是珠。即明其寶。若明其寶。寶不自寶。若辨
其珠。珠不自珠。珠不自珠者。要假智珠而辨世珠。寶
不自寶者。要假智寶以明法寶。然則師有其道。其寶
即現。眾生有道。心寶亦然。多羅歎其辯慧。乃復問曰。
於諸物中。何物無相。曰於諸物中。不起無相。又問。於
諸佛中。何物最高。曰於諸物中。人我最高。又問。於諸
物中。何物最大。曰於諸物中。法性最大。多羅知是法
器。以時尚未至。且默而混之。及香至王棄世。眾皆號
絕。菩提獨於柩前入定。經七日而出。遂依多羅求出
家。既受具已。多羅曰。汝於諸法。已得通量。達磨者。通
大之義也。宜名達磨。遂改其名。後告之曰。如來以正
法眼。付大迦葉。如是展轉。乃至於我。我今囑汝。聽吾
偈曰。心地生諸種。因心復生理。果滿菩提圓。花開世
界起。付法已。即於座上起立。舒左右手。各放光明。二
十七道。五色晃曜。又踊身虗空。高七多羅樹。化火自
焚。空中舍利如雨。大眾建塔收供。當此土宋武帝大
明元年丁酉歲也。
<other>（戊戌）二十八祖菩提達磨說法南印度</other>
般若多羅示寂。菩提達磨遂演化於本國。時有二師。
一名佛大先。二名佛大勝多。本與磨同學小乘禪觀。
佛大先遇般若多羅。與磨同稟正法。而佛大勝多。更
分徒而為六宗。一有相宗。二無相宗。三定慧宗。四戒
行宗。五無得宗。六寂靜宗。各封己解。別展化源。磨喟
然嘆曰。彼之一師。已陷牛跡。況復支離而分六宗。我
若不除。永纏邪見。言已。微現神力。至有相宗所。問曰。
一切諸法。何名實相。彼眾中有一尊長薩婆羅。答曰。
於諸相中。不互諸相。是名實相。曰一切諸相。而不互
者。當何定耶。曰於諸相中。實無有定。若定諸相。何名
為實。曰諸相不定。便名實相。汝今不定。當何得之。曰
我言不定。不說諸相。當說諸相。其義亦然。曰汝言不
定。當為實相。定不定故。即非實相。曰定既不定。即非
<pb n="672"/>
實相。知我非故。不定不變。曰汝今不變。何名實相。已
變已往。其義亦然。曰不變當在。在不在故。故變實相。
以定其義。曰實相不變。變即非實。於有無中。何名實
相。薩婆羅心知聖師懸解潛達。即以手指虗空曰。此
是世間有相。亦能空故。當我此身。得似此否。曰若解
實相。即見非相。若了非相。其色亦然。當於色中。不失
色體。於非相中。不礙有故。若能是解。此名實相。彼眾
聞已。心意朗然。欽禮信受。磨瞥然匿跡。至無相宗所。
問曰。汝言無相。當何證之。彼眾中有波羅提者。答曰。
我名無相。心不現故。曰汝心不現。當何明之。曰我明
無相。心不取捨。當於明時。亦無當者。曰於諸有無。心
不取捨。又無當者。諸明無故。曰入佛三昧。尚無所得。
何況無相。而欲知之。曰相既不知。誰云有無。尚無所
得。何名三昧。曰我說不證。證無所證。非三昧故。我說
三昧。曰非三昧者。何當名之。汝既不證。非證何證。波
羅提聞已。即悟本心。禮謝於磨。懺悔往謬。磨記曰。汝
當得果。不久自證。此國有魔。非久降之。言已。忽然不
現。至定慧宗所。問曰。汝學定慧。為一為二。彼眾中有
婆蘭陀者。答曰。我此定慧。非一非二。曰既非一二。何
名定慧。曰在定非定。處慧非慧。一即非一。二亦不二。
曰當一不一。當二不二。既非定慧。約何定慧。曰不一
不二。定慧能知。非定非慧。亦復然矣。曰慧非定故。然
何知哉。不一不二。誰定誰慧。婆蘭陀聞之。疑心氷釋。
至第四戒行宗所。問曰。何者名戒。云何名行。當此戒
行。為一為二。彼眾中有一賢者。答曰。一二二一。皆彼
所生。依教無染。此名戒行。曰汝言依教。即是有染。一
二俱破。何言依教。此二違背。不及於行。內外非明。何
名為戒。曰我有內外。彼已知竟。既得通達。便是戒行。
若說違背。俱是俱非。言及清淨。即戒即行。曰俱是俱
非。何言清淨。既得通故。何談內外。賢者聞之。即自慙
服。至無得宗所。問曰。汝云無得。無得何得。既無所得。
亦無得得。彼眾中有寶靜者。答曰。我說無得。非無得
得。當說得得。無得是得。曰得既不得。得亦非得。既云
得得。得得何得。曰見得非得。非得是得。若見不得。名
為得得。曰得既非得。得得無得。既無所得。當何得得。
寶靜聞之。頓除疑網。至寂靜宗所。問曰。何名寂靜。於
此法中。誰靜誰寂。彼有尊者。答曰。此心不動。是名為
寂。於法無染。名之為靜。曰本心不寂。要假寂靜。本來
寂故。何用寂靜。曰諸法本空。以空空故。於彼空空。故
名婆靜。曰空空已空。諸法亦爾。寂靜無相。何靜何寂。
彼聞指誨。豁然開悟。於是六眾咸誓歸依○寶誌。金
陵人。初東陽民朱氏婦。聞兒啼鷹巢中。梯樹得之。舉
以為子。七歲依鍾山僧儉出家。專修禪觀。至是顯迹。
以剪尺拂子掛杖頭。負之而行。經聚落兒童譁逐。或
微索酒。或累日不食。甞遇食鱠者。從而求之。食者分
㗖。而有輕薄心。誌即吐水中。皆成活魚。往來於皖山
劍水之下。髮而徒跣。著錦袍。面方而瑩徹如鏡。手足
皆鳥爪。時時題詩。初若不可解。後皆有驗。

佛祖綱目卷第二十六

<sarticle>佛祖綱目卷第二十七（成字號）</sarticle>

<other>甲子（齊武帝永明二年起）甲戌（明帝建武元年）辛巳（中興元年）壬午（梁武帝天
監元年）庚子（改普通）丁未（改大通）己酉（改中大通）乙卯（改大同）癸
亥（梁武帝大同九年止）</other>
梁。蕭姓。四主。共五十六年。
<other>（壬午）寶誌大士說法王宮</other>
初齊武帝。怒寶誌惑眾。收逮建康獄。是日人見誌遊
行市井。而撿較。仍在獄中。其夕語吏曰。門外有兩輿
食。金鉢盛飯。汝可取之。果文惠太子竟陵王送供。至
建康。令以聞。帝悔謝。迎至禁中。俄帝宴後宮。誌乃暫
出。已而猶見行道於顯揚殿。帝驚遣吏至問。吏白。誌
<pb n="673"/>
久出在省中。帝益神敬之後誌假神力於帝。見高祖
地下受錐刀之苦。自是永廢錐刀。王仲熊問。仕何所
至。誌不答。解杖頭左索與之。熊後果至尚書左丞。徐
陵兒時。父携謁誌。誌摩其頂曰。此兒天上石麒麟也。
後果顯於世。壬午梁武帝即位。召誌至闕。帝一日整
容。問曰。弟子煩惑未除。何以治之。曰十二。問其旨如
何。曰在書字時節刻漏中。帝益不曉。又問。弟子何時
得以靜心修習。曰安樂禁○初武帝夢。神僧告曰。六
道四生受大苦惱。何不為作水陸大齋救拔之。帝乃
扣沙門。惟誌勸帝尋經。必有因緣。帝乃取佛經。躬自
披覽。創造儀文。三年乃成。於夜捧文停燭。白佛曰。若
此文理協聖凡。願拜起時。此燈自明。或儀式未詳。燈
暗如故。言訖投地。一禮初起。燈燭盡明。天監四年二
月十五日。於鎮江金山。依儀修設。誌又甞假帝神力。
令見地獄苦相。問何以救之。曰夙生定業。不可頓滅。
惟聞鐘聲。其苦暫息。於是詔天下寺院擊鐘。當舒徐
其聲○帝甞詔畵工張僧繇。寫誌像。僧繇下筆。輙不
自定。誌遂以指𠢐面門。分披出十二面觀音相。或慈
或威。繇竟不能寫。誌曰。毗婆尸佛蚤留心。直至而今
不得妙。他日與帝臨江縱望。有物泝流而上。誌以杖
引之。隨杖而至。乃紫旃檀。即以屬供奉官。令雕誌像。
頃刻而成。神彩如生。
<other>（甲午）寶誌大士示寂</other>
寶誌示現四十餘載。天監十三年冬。忽告眾僧。令移
寺金剛神像。出置於外。乃密謂人曰。菩薩將去。因詣
內殿。與武帝永訣。帝大驚問曰。朕壽幾何。誌不答。以
手指脰及頸而出。回山燃一燭。以付後閣舍人吳慶。
慶以事聞。帝嘆曰。大師不復留矣。燭者將以後事燭
我乎。十二月六日。無疾而終。舉體香軟。壽九十二。帝
為建塔於鍾山獨龍阜。勅陸倕製銘。王筠立[石*((白-日+田)/廾)]。先是
誌與帝。登鍾山。指前獨龍岡阜曰。此為陰宅。則永其
後。帝曰。誰當得之。誌曰。先行者得之。是年示寂。帝乃
以金二十萬。易其地。建浮圖五級。鎮以無價寶珠。塟
之日。車駕親臨。誌忽現於雲間。萬眾歡呼。聲震山谷。
誌甞垂語曰。終日拈香擇火。不知身是道場。又曰。京
都鄴都浩浩。還是菩提大道。又曰。如我身空諸法空。
千品萬類悉皆同。又甞問一梵僧。承聞尊者喚我作
屠兒。曾見我殺生麼。曰見。曰有見見。無見見。不有不
無見。若有見見。是凡夫見。無見見。是聲聞見。不有不
無見。是外道見。未審尊者如何見。梵僧曰。你有此等
見耶。誌便休去。甞作十二時歌曰。平旦寅。狂機內有
道人身。窮苦已經無量劫。不信常擎如意珍。若捉物
入迷津。但有纖毫即是塵。不住舊時無相貌。外求知
識也非真。日出卯。用處不須生善巧。縱使神光照有
無。起意便遭魔事嬈。若施功終不了。日夜被他人我
抝。不用安排只麼從。何曾心地生煩惱。食時辰。無明
本是釋迦身。坐臥不知元是道。只麼忙忙受苦辛。認
聲色覔踈親。只是他家染污人。若擬將心求佛道。問
取虗空始出塵。禺中巳。未了之人教不至。假使通達
祖師言。莫向心頭安了義。只守玄沒文字。認著依前
還不是。暫時自肯不追尋。曠劫不遭魔境使。日南午。
四大身中無價寶。陽燄空華不肯拋。作意修行轉辛
苦。不曾迷莫求悟。任你朝陽幾回暮。有相身中無相
身。無明路上無生路。日昳未。心地何曾安了義。他家
文字沒疎親。不用將心求的意。任縱橫絕忌諱。長在
人間不在世。運用不離聲色中。歷劫何曾暫拋棄。晡
時申。學道先須不厭貧。有相本來權積聚。無形何用
要求真。作淨業却勞神。忽認愚癡作近鄰。言下不求
無處所。暫時喚作出家人。日入酉。虗幻聲音不長久。
禪悅珍羞尚不餐。誰能更飲無明酒。勿可拋勿可守。
蕩蕩逍遙不曾有。縱你多聞達古今。也是癡狂外邊
走。黃昏戌。狂子施功投暗室。假使心通無量時。歷劫
何曾異今日。擬商量却啾唧。轉使心頭黑如漆。晝夜
<pb n="674"/>
舒光照有無。癡人喚作波羅蜜。人定亥。勇猛精進成
懈怠。不起纖毫修學心。無相光中常自在。超釋迦越
祖代。心有微塵還質礙。放蕩長如癡兀人。他家自有
通人愛。半夜子。心住無生即生死。生死何曾屬有無。
用時便用無文字。祖師言外邊事。識取起時還不是。
作意搜求實沒蹤。生死魔來任相試。雞鳴丑。一顆圓
光明已久。內外推尋覔總無。境上施為渾大有。不見
頭亦無手。天地壞時渠不朽。未了之人聽一言。只這
如今誰動口。誌又作大乘讚十首十四科頌十四
首。
<other>（己亥慧約法師說戒王宮</other>
慧約。姓婁氏。少有風德。族祖給事中婁幼瑜。每見約
輙起為禮。或問。此乃君族下班。何乃恭耶。瑜曰。菩薩
出世。方且師於天下。豈直老夫致敬而已。梁武帝請
居省中。天監十八年四月八日。帝受約菩薩戒。復設
無遮大會。是日忽有甘露。降於庭。三足烏二孔⿱少隹歷
堦馴伏。凡太子諸王公卿道俗。從約受戒者。四萬八
千人。因大赦天下。
<other>（庚子）傅大士隱居雙林</other>
齊建武四年五月八日。傅大士降生於婺州義烏縣
傅宣慈家。名翕。字玄風。年十六。娶劉氏名玅光。生子
普建普成。年二十四。泝水取魚。於稽亭塘下。獲魚已。
沉籠水中曰。去者適。止者留。人或謂之愚。會有天竺
僧嵩頭陀。語曰。我昔與汝。於毗婆尸佛前。發願度生。
汝今何時還兜率宮。因命臨水觀影。見圓光寶蓋。便
悟前因。士笑曰。爐鞴之所多鈍鐵。良醫之門足病人。
度生為急。何暇思天宮之樂乎。於是棄魚具。携行歸
舍。因問修道之地。嵩指松山雙檮樹曰。此可矣。遂結
菴。自號雙林樹下當來解脫善慧大士。種植蔬果。為
人傭作。與妻玅光。晝作夜歸。敷演佛法。
<other>（庚子）二十八祖菩提達磨至震旦國（東土初祖）</other>
菩提達磨。南天竺國香至王之第三子。姓剎帝利。本
名菩提多羅。遇般若多羅付法。因改名達磨。磨問多
羅。當往何國作佛事。曰汝雖得法。未可遠遊。且止南
天。待吾滅後六十七載。當往震旦。設大法藥。直接上
根。慎勿速行衰於日下。曰彼有大士。堪為法器否。千
載之下。有留難否。曰汝所化之方。獲菩提者。不可勝
數。吾滅後六十餘年。彼國有難。水中文布。自善降之。
汝至南方勿住。彼惟好有為功業。不見佛理。汝縱到
彼。亦不可久留。聽吾偈曰。路行跨水復逢羊。獨自棲
棲暗渡江。日下可憐雙象馬。二株嫩桂久昌昌。又問
此後更有何事。曰從是去一百五十年。而有小難。聽
吾讖。偈曰。心中雖吉外頭。川下僧房名不中。為遇
毒龍生武子。忽逢小鼠寂無窮。又問。此後如何。曰却
後二百二十年。林下見一人。當得道果。聽吾讖曰。震
旦雖闊無別路。要假兒孫脚下行。金雞解銜一粒粟。
供養十方羅漢僧。復演諸偈。皆預讖佛教隆替。磨稟
教義。服勤四十年。迨多羅順世。降伏六宗。化被南天。
經六十載。度無量眾。後值磨叔父異見王欲毀佛法。
磨憫之。欲開其蒙。六眾亦各念佛法有難。師將何匡
濟。磨遙知眾意。彈指應之。六眾悉聞云。此我師信響。
皆至磨所。磨曰。一翳蔽空。孰能剪拂。前無相宗宗勝
欲行。磨曰。汝雖辯慧。道力未全。且與王無緣。勝辭磨。
竟至王所。廣陳法要。王曰。汝今所解。其法何在。宗勝
曰。如王治化。當合其道。王所有道何在。王曰。我所有
道。將除邪法。汝所有法。將伏何人。磨不起於座。懸知
宗勝義墮。召波羅提曰。宗勝不稟吾語。與王論屈。汝
急往救。波羅提曰。願假神力。言訖。雲生足下。至王前
時。王正問宗勝。忽見愕然。忘其所問答。曰乘空來者
是正是邪。提曰。我非邪正。而來正邪。王心若正。我無
邪正。王雖驚異。而驕慢方熾。即擯宗勝令出。提曰。王
既有道。何擯沙門。我雖無解。願王致問。王怒而問曰。
何者是佛。曰見性是佛。曰師見性否。曰我見佛性。曰
<pb n="675"/>
性在何處。曰性在作用。曰是何作用。我今不見。曰今
現作用。王自不見。曰於我有否。曰王若作用。無有不
是。王若不用。體亦難見。曰若當用時。幾處出現。曰若
出現時。當有其八。曰其八出現。當為我說。提即說偈
曰。在胎為身。處世為人。在眼曰見。在耳曰聞。在鼻辨
香。在口談論。在手執捉。在足運奔。徧現俱該沙界。收
攝在一微塵。識者知是佛性。不識喚作精魂。王聞偈
已。心即開悟。悔謝前非。咨詢法要。王復問提。師承為
誰。曰即大王叔菩提達磨是也。王聞驚駭。遽勅近臣。
迎磨至王宮。磨為王懺悔往非。王聞泣謝。詔宗勝歸
國。近臣曰。宗勝被謫時。已捐軀投崖矣。磨曰。勝尚在。
召之當至。初勝受擯。耻不能正王。遂投身危崖。俄有
神人。以手捧承。置於巖上。勝曰。我忝沙門。當與正法
為主。不能抑絕王非。是以捐身自責。神何佑助。願示
所以。於是神人說偈曰。師壽於百歲。八十而造非。為
近至尊故。熏修而入道。雖具少智慧。而多有彼我。所
見諸賢等。未甞生珍敬。二十年功德。其心未恬靜。聰
明輕慢故。而獲至於此。得王不敬者。當感果如是。自
今不疎怠。不久成奇智。諸聖悉存心。如來亦復爾。勝
聞偈欣然。遂宴坐巖間。至是王遣使召勝。磨謂王曰。
知勝來乎。曰未知。曰再命乃來耳。使者至山。而勝辭。
果再命乃至。磨念震旦緣熟行化時至。乃辭祖塔。別
同學。後至王所。慰之曰。勤修白業。護持三寶。吾去非
晚。一九即回。磨汎重溟。凡三周寒暑。達於南海。
<other>○菩提達磨至金陵</other>
達磨至南海。廣州刺史蕭昂。表聞武帝。帝遣使齎詔
迎請。以普通元年十一月。至金陵。帝問。朕即位以來。
造寺寫經度僧。不可勝紀。有何功德。曰竝無功德。曰
何以無功德。曰此但人天小果。有漏之因。如影隨形。
雖有非實。曰如何是真功德。曰淨智玅圓。體自空寂。
如是功德。不以世求。又問。如何是聖諦第一義。曰廓
然無聖。曰對朕者誰。曰不識。帝莫測玄旨。
<other>○千歲寶掌和尚參菩提達磨</other>
寶掌。中印度人。自降神受質。即左掌握拳。七歲祝髮
乃展。因名寶掌。魏晉間。東遊此土。入蜀。禮普賢。常不
食。日誦般若等經千餘卷。一日謂眾曰。吾有願。住世
千歲。今六百二十有六矣。故人以千歲稱之。宋大明
中。遊五臺。南歷衡岳黃梅匡廬。尋入建業。會達磨入
梁。就而扣請玄旨。悟無生忍。武帝高其道臘。延供內
庭。未幾如吳。述偈曰。梁城遇導師。參禪了心地。飄零
三浙遊。更盡佳山水。遂遍探兩浙名山。
<other>○初祖菩提達磨至少林</other>
達磨知武帝機不契。是歲十一月十九日。潛回江北。
二十三日。至洛陽。止嵩山少林寺。面壁而坐。終日默
然。人莫之測。謂之壁觀婆羅門。
<other>（甲辰）初祖菩提達磨傳法慧可</other>
慧可。武牢姬氏子。父以無子。禱祈既久。一夕有異光
照室。母遂懷姙。故生而名之曰光。自幼志氣不群。博
極載籍。尤精玄理。不事家產。好遊山水。後覧佛書。超
然自得。出家受具。浮游講肆。徧學大小乘義。年三十
二。返香山。終日宴坐。又八年。於寂默中。忽見一神人
謂曰。將欲受果。何滯此耶。大道匪遙。汝其南矣。翼日
覺頭痛如刺。欲治之。空中有聲曰。此換骨也。往見本
師。本師視其頂骨。如五峯秀出。以有神異。更名神光。
復謂曰。汝相吉祥。當有所證。神令汝南者。少林有達
磨大士。必汝之師也。光受教。遂造少林參磨。磨常面
壁默坐。莫聞誨勵。光自惟曰。昔人求道。敲骨取髓。刺
血濟飢。布髮掩泥。投崖飼虎。古尚若此。我又何人。值
大雪。光夜侍立。遲明積雪過膝。立愈恭。磨顧而憫之。
問曰。汝久立雪中。當求何事。光悲淚曰。惟願和尚慈
悲。開甘露門。廣度群品。磨曰。諸佛無上玅道。曠劫精
勤。難行能行。非忍而忍。豈以小德小智輕心慢心。欲
冀真乘。徒勞勤苦。光聞磨誨勵。潛取利刀。自斷左臂。
<pb n="676"/>
置於磨前。磨知是法器。乃曰。諸佛最初求道。為法忘
形。汝今斷臂吾前。求亦可在。因與易名。曰慧可。光曰。
諸佛法印可得聞乎。曰諸佛法印。匪從人得。曰我心
未寧。乞師與安。曰將心來。與汝安。曰覔心了不可得。
曰我與汝安心竟。
<other>（戊申）傅大士設大會</other>
傅大士住雙林七年。一日行道次。感七佛相隨。釋迦
引前。維摩接後。惟釋尊數顧。共語為我補處也。又一
日見釋迦金粟定光三如來放光襲其體。士乃曰。我
得首楞嚴定。繇是弟子益眾。大通二年。士欲導群品。
乃化妻子鬻身。助設大會。
<other>○初祖菩提達磨示寂（西天二十八祖）</other>
達磨居少林。為慧可說法。祇教外息諸緣。內心無喘。
心如墻壁。可以入道。可種種說心性。曾未契理。磨祇
遮其非。不為說無念心體。一日可忽曰。我已息諸緣。
磨曰。莫成斷滅去否。曰不成斷滅。曰此是諸佛所傳
心體。更勿疑也。魏永安二年。忽謂門人曰。時將至矣。
汝等盍言所得乎。道副曰。如我所見。不執文字。不離
文字。而為道用。磨曰。汝得吾皮。尼總持曰。我今所解。
如慶喜見阿閦佛國。一見更不再見。磨曰。汝得吾肉。
道育曰。四大本空。五蘊非有。而我見處。無一法可得。
磨曰。汝得吾骨。最後慧可禮三拜。依位而立。磨曰。汝
得吾髓。乃顧可曰。昔如來以正法眼藏。付迦葉大士。
展轉囑累。而至於我。我今付汝。汝當護持。并授汝袈
裟。以為法信。各有所表。宜可知矣。曰請師指陳。曰內
傳法印。以契證心。外付袈裟。以定宗旨。後代澆薄。疑
慮競生。云我西天之人。汝此方之子。憑何得法。以何
證之。汝今受此衣法。却後難生。但出此衣。并吾法偈。
用以表明。其化無礙。至吾滅後二百年。衣止不傳。法
周沙界。明道者多。行道者少。說理者多。通理者少。潛
符密證。千萬有餘。汝當闡揚。勿輕未悟。一念回機。便
同本得。聽吾偈曰。吾本來茲土。傳法救迷情。一花開
五葉。結果自然成。又曰。吾有楞伽經四卷。亦用付汝。
即是如來心地要門。令諸眾生開示悟入。吾自到此。
凡五度中毒。我甞自出。而試之置石。石裂。緣吾本離
南印。來此東土。見赤縣神州。有大乘氣象。遂踰海越
漠。為法求人。際會未諧。如愚若訥。今得汝傳授。吾意
已終。言已。乃與徒眾。往禹門。止三日。有期城太守楊
衒之。蚤慕佛乘。問磨曰。西天五印。師承為祖。其道如
何。曰明佛心宗。行解相應。名之曰祖。又問。此外如何。
曰須明他心。知其今古。不厭有無。於法無取。不賢不
愚。無迷無悟。若能是解。故稱為祖。又曰。弟子歸心三
寶。亦有年矣。而智慧昏蒙。尚迷真理。適聽師言。罔知
攸措。願師慈悲開示宗旨。磨知懇到。即說偈曰。亦不
覩惡而生嫌。亦不觀善而勤措。亦不捨智而近愚。亦
不拋迷而就悟。達大道兮過量。通佛心兮出度。不與
凡聖同纏。超然名之曰祖。衒之聞偈。悲喜交併曰。願
師久住世間。化導羣有。曰吾即逝矣。不可久留。根性
萬差。多逢愚難。曰未審何人。弟子為師除得否。曰吾
以傳佛秘密。利益迷途。害彼自安。必無此理。曰師若
不言。何表通變觀照之力。磨不獲已。乃為讖曰。江槎
分玉浪。管炬開金鎻。五口相共行。九十無彼我。衒之
莫測。禮辭而去。時魏氏奉釋。禪雋如林。光統律師流
支三藏者。僧中鸞鳳。而議多與磨相違。磨玄風遐振。
有識咸歸。彼徒生嫉。數加毒藥。莫能中傷。至第六度。
以化緣既畢。遂端居而逝。即己酉十月五日也。塟熊
耳山。起塔定林寺。其年魏使宋雲。自西域還。遇磨葱
嶺。見手携隻履。翩翩獨逝。雲問。師何往。曰西天去。雲
歸具奏其事。帝令啟壙。惟隻履存焉。詔取遺履於少
林寺供養。梁武帝追憶。自撰[石*((白-日+田)/廾)]文。刻之鍾山。其末云。
嗟乎。見之不見。逢之不逢。遇之不遇。今之古之。悔之
恨之。朕雖一介凡夫。敢師之於後云。
<other>（癸丑）梁武帝問道傅大士</other>
<pb n="677"/>
癸丑正月。傅大士遣弟子傅暀。詣闕奉書於梁武帝。
帝詔迎赴闕。問師事從誰。曰從無所從。師無所師。事
無所事。又問。何不論義。曰菩陸所說。非長非短。非廣
非狹。非有邊非無邊。如如正理。復有何言。
<other>（乙卯）梁慧約法師入寂</other>
大同元年九月。慧約示微疾。武帝勑遣舍人問疾。約
曰。今夜當去。至五鼓。異香滿室。左右肅然。乃誡門人
曰。夫有生有死。自然常數。勤修念慧。勿起亂相。言畢。
合掌而逝。約甞所乘青牛。吼淚不息。白[鴳-女+隹]一雙。自建
塔。始環遶哀鳴。聲甚悽惋。後三日欻然而去。
<other>（己未傅大士說法王宮</other>
大同五年。傅大士再入都。武帝延見。問曰。何為真諦。
曰息而不滅。曰息而不滅。此則有色。有色故鈍。如此
則居士未免流俗。曰臨財無苟得。臨難無苟免。曰居
士大識禮。曰一切諸法。不有不無。大千世界所有色
像。莫不皆空。百川叢注不過於海。無量玅法不出真
如。如來何故於三界九十六道中。獨超其最。視一切
眾生。有若赤子。天下非道不安。非禮不樂。帝默然。一
日帝請講金剛經。士纔陞座。以尺揮案一下。便下座。
帝愕然。有僧曰。陛下還會麼。曰不會。曰大士講經竟。
<other>（壬戌）曇鸞法師往生淨土</other>
東魏曇鸞。出家。志欲延壽。而後修佛法。聞江南隱士
陶弘景有仙術。至梁謁景。景欣然授以仙方十卷。及
還魏至洛。遇菩提流支。問佛法中有長生不死法否。
曰是何言歟。此土何曾有長生法。縱得少時不死。終
更輪迴耳。即授以觀經曰。此吾金仙氏之長生也。依
而修之。永出生死。鸞乃焚仙經。精修淨土。魏主號為
神鸞。興和四年。見香花幡樂來迎。奄然而逝。

佛祖綱目卷第二十七

<sarticle>佛祖綱目卷第二十八（歲字號）</sarticle>

<other>甲子（梁武帝大同十年起）丙寅（改中大同）丁卯（改太清）庚午（簡文大寶元年）
壬申（元帝承聖元年）乙亥（敬帝紹泰元年）丙子（改太平）丁丑（陳高祖永定元
年）庚辰（世祖天嘉元年）丙戌（陳改天康）丁亥（陳臨海王光大元年）己丑（陳宣
帝太建元年）辛丑（隋高祖文帝開皇元年）癸卯（陳後主至德元年）丁未（陳改
禎明）辛酉（隋改仁壽）癸亥（隋文帝仁壽三年止）</other>
北朝　周。宇文姓。五主。共二十六年　齊。高姓。六
主共二十八年。
南朝　後梁。蕭姓。三主。共三十三年　陳。陳姓。五
主。共三十三年　隋。楊姓。三主。共三十八年。
<other>（甲子）傅大士設大法會</other>
傅大士甞著心王銘曰。觀心王空。玄玅難測。無形無
相。有大神力。能滅千災。成就萬德。體性雖空。能施法
則。觀之無形。呼之有聲。為大法將。心戒傳經。水中鹽
味。色裏膠青。決定是有。不見其形。心王亦爾。身內居
停。面門出入。應物隨情。自在無礙。所作皆成。了本識
心。識心見佛。是佛是心。是心是佛。念念佛心。佛心念
佛。欲得蚤成。戒心自律。淨律淨心。心即是佛。除此心
王。更無別佛。欲求成佛。莫染一物。心性雖空。貪嗔體
實。入此法門。端坐成佛。到彼岸已。得波羅蜜。慕道真
士。自觀自心。知佛在內。不向外尋。即心即佛。即佛即
心。心明識物。曉了識心。離心非佛。離佛非心。非佛莫
測。無所堪任。執空滯寂。於此漂沉。諸佛菩薩。非此安
心。明心大士。悟此玄音。身心性玅。用無更改。是故智
者。放心自在。莫言心王。空無性體。能使色身。作邪作
正。非有非無。隱顯不定。心性離空。能凡能聖。是故相
勸。好自防慎。剎那造作。還復漂沉。清淨心智。如世黃
金。般若法藏。竝在身心。無為法寶。非淺非深。諸佛菩
薩。了此本心。有緣遇者。非去來今。又偈。夜夜抱佛眠。
朝朝還共起。起坐鎮相隨。語默同居止。纖毫不相離。
如身影相似。欲識佛去處。祇這語聲是。又偈。有物先
<pb n="678"/>
天地。無形本寂寥。能為萬象主。不逐四時凋。士於梁
大同十年。設大法會。普為眾生。懺滅罪苦。速得解脫。
士又以佛經目錄繁多。或人不能遍閱。乃建輪藏。立
願曰。登吾藏門者。生生世世。不失人身。發菩提心者。
能推輪藏。與持誦諸經。功德無異○梁武帝蕭衍。狀
貌奇偉。日角龍顏。項有圓光。身不映日。所居之室。甞
若雲氣。幼而好學。自詩書。以至陰陽緯候。卜筮占決。
草隷尺牘。弓矢騎射。竝洞精微。雖登大位。猶手不釋
卷。晚奉佛道。日止一食。非宗廟祭祀宴饗大會。不舉
樂。決死囚。必流涕。勤政事。雖冬月。過子夜。執筆視事。
手為皴裂。性方正。居暗室。必理衣冠。暑月未甞褰袒。
雖見內竪小臣。如遇嚴賓焉。太清三年。侯景陷臺城。
以甲士五百人自衛。帶劍上殿。帝神色不動。使向三
公坐榻。謂曰。卿在戎日久。無乃為勞。景惶懼不能對。
出謂左右曰。吾每據鞍臨敵。矢石交下。了無所怖。今
見蕭公。使人畏慴。豈非天威難犯。吾不復見之矣。寢
疾。日夕念佛不絕口。大漸不能進膳。久而口苦索蜜。
舉手曰荷荷。遂崩於淨居殿。壽八十六。
<other>（庚午）慧聞大師發明心觀</other>
北齊慧聞。姓高氏。因閱龍樹大智度論。恍然大悟。遂
遙稟龍樹為師。
<other>（甲戌）傅大士供養三寶</other>
承聖三年。傅大士復捨家貲。為眾生供養三寶。偈曰。
傾捨為群品。奉供天中天。仰祈甘露雨。流澍竝無
邊。
<other>○慧思參慧聞大師</other>
慧思。武津李氏子。頂有肉髻。牛行象視。少以慈恕。聞
於閭里。甞夢梵僧勸令出家。乃辭親剃染。及稟具戒。
日惟一食。誦法華千遍。梁承聖三年。聞北齊慧聞有
徒數百。乃往受法。晝夜攝心。脇不至席。坐夏三七日。
獲宿命通。尋有障起。四肢緩弱。不能行步。自念曰。病
從業生。業從心起。心源無起。外境何狀。病業與身。都
如雲影。作是觀已。輕安如故。夏滿。猶無所得。深懷慚
愧。放身倚壁。背未至間。豁然開悟法華三昧○陸法
和。少隱江陵清溪山。服勤沙門。執弟子禮。及長出游。
以操行絕等。為梁湘東王所重。初侯景始降。和知其
必叛。以語朱元英。英不了其意。未久景圍京城。英求
䇿。和曰。取菓宜待熟。景遣將任約。擊湘東王。和乞軍
禦之。對壘赤沙湖。賊因風縱火燒廬。和以白羽揮風。
風即返。約軍大潰。士卒求約不獲。和曰。洲際有水剎。
約在其下也。可往擒之。果得約。和捨之。謂王曰。他日
當得力。約後果為王立功。湘東王即位。是為元帝。改
元承聖。以和為郢州刺史。爵以閑散。始和欲大舉定
魏。帝不許。和笑曰。吾甞不希釋梵天王坐處。豈窺人
王位耶。但吾與王。於空王佛所有因緣。如不能用。則
柰業何。至是帝為魏所敗。和乃歸齊。齊文帝大喜。封
和為太尉。賜甲第。和乞為佛寺。身居偏室。日手持香
爐。行道禮佛。燒香凝坐。預期兦日。時至坐去。
<other>（庚辰）智覬參慧思大師</other>
智覬。字德安。華容陳氏子。父封開國侯。母徐。始娠。夢
吞白鼠。并香雲五色。縈繞於懷。誕生之夕。祥光燭隣。
目有重瞳。膚不受垢。臥必合掌。坐必面西。七歲入寺。
聞僧誦普門品。即隨念之。忽自憶七卷之文。宛如宿
習。十五禮佛。恍焉如夢。見大山臨海際。峯嵿有僧招
手。復接入一伽藍云。汝當居此。汝當終此。出家進具。
後至大蘇山。謁慧思。思一見謂曰。昔靈鷲同聽法華
經。今復來矣。示以普賢道場。說四安樂行。覬入觀三
七日。誦法華經。至藥王品曰。是真精進。是名真法供
養如來。於是悟法華三昧。見靈山一會儼然未散。宿
通便發。以所證白思。思曰。非爾弗證。非我不識。此乃
法華三昧前方便初旋陀羅尼也。縱令文字之師千
萬。不能窮汝之辯。於說法人中。最為第一。
<other>○二祖慧可傳法僧璨</other>
<pb n="679"/>
慧可。自達磨西歸。繼闡玄風。博求法嗣。至北齊。有一
居士。年踰四十。不言名氏。聿來設禮。而問曰。弟子身
纏風恙。請和尚懺罪。可曰。將罪來。與汝懺。曰覔罪了
不可得。曰我與汝懺罪竟。宜依佛法僧住。曰今見和
尚。已知是僧。未審何名佛法。曰是心是佛。是心是法。
法佛無二。僧寶亦然。曰今日始知罪性。不在內。不在
外。不在中間。如其心然。佛法無二也。可深器之。即為
剃髮。曰是吾寶也。宜名僧璨。其年三月十八日受具。
自茲疾漸愈。執侍經二載。可乃告曰。菩提達磨。遠自
竺乾。以正法眼藏。密付於吾。吾今授汝。并達磨信衣。
汝當守護。無令斷絕。聽吾偈曰。本來緣有地。因地種
花生。本來無有種。花亦不曾生。又曰。汝受吾教。宜處
深山。未可行化。當有國難。曰師既預知。願垂示誨。曰
斯乃達磨傳般若多羅懸記云。心中雖吉外頭。是
也。吾較年數。正在於茲。當諦思前言。勿罹世難。然吾
亦有宿累。今須酬之。善去善行。俟時傳付○僧那。姓
馬氏。少而神俊。通究墳典。年二十一。講禮易於東海。
聽者如市。暨南徂相部。學眾隨至。會慧可說法。與同
志十人。投可出家。自爾手不執筆。永捐世典。惟一衣
一鉢。一坐一食。奉頭陀行。既久侍於可。後謂門人慧
滿曰。祖師心印。非專苦行。苦行但助道耳。若契本心。
發隨意真光之用。則苦行如握土成金。若惟務苦行。
而不明本心。為憎愛所縛。則苦行如黑月夜履於險
道。汝欲明本心者。當審諦推察。遇色遇聲。未起覺觀
時。心何所之。是無耶。是有耶。既不墮有無處所。則心
珠獨朗。常照世間。而無一塵許間隔。未甞有一剎那
頃斷續之相。故我初祖兼付楞伽經四卷。謂我師二
祖曰。吾觀震旦。惟有此經。可以印心。仁者依行。自得
度世。又二祖凡說竟。乃曰。此經四世之後。變成名相。
深可悲哉。我今付汝。宜善護持。非人慎勿傳之。付囑
已。乃遊方。莫知其終○向居士。幽棲林野。木食㵎飲。
北齊天保初。聞慧可盛化。乃致書通好曰。影繇形起。
響逐聲來。弄影勞形。不識形為影本。揚聲止響。不知
聲是響根。除煩惱而趣涅槃。喻去形而覔影。離眾生
而求佛果。喻默聲而尋響。故知迷悟一途。愚智非別。
無名作名。因其名則是非生矣。無理作理。因其理則
爭論起矣。幻化非真。誰是誰非。虗妄無實。何空何有。
將知得無所得。失無所失。未及造謁。聊申此意。伏望
答之。可命筆迴示曰。備觀來意皆如實。真幽之理竟
不殊。本迷摩尼謂瓦礫。豁然自覺是真珠。無明智慧
等無異。當知萬法即皆如。愍此二見之徒輩。申時措
筆作斯書。觀身與佛不差別。何須更覔彼無餘。居士
捧披祖偈。乃伸禮密承印記。
<other>（戊子）慧思大師住南嶽</other>
慧思。住大蘇。示眾。道源不遠。性海非遙。但向己求。莫
從他覔。覔即不得。得亦不真。偈曰。頓悟心源開寶藏。
隱顯靈通現真相。獨行獨坐常巍巍。百億化身無數
量。縱令逼塞滿虗空。看時不見微塵相。可笑物兮無
比況。口吐明珠光晃晃。尋常見說不思議。一語標名
言下當。思甞登座。講大般若經。為諸論師。競中毒藥。
思一心念般若。毒即為消。命門人智顗代講。顗至一
心具萬行。忽有所疑。請師決之。思曰。如汝疑者。乃大
品次第意耳。未是法華圓頓旨也。吾昔於夏中。一念
頓發。諸法現前。吾既身證。不勞致疑。顗問。所證是十
地耶。曰吾一生望入銅輪。（圓十住）以領徒太蚤。損己益
他。但居鐵輪耳。（圓十信）思甞手執如意。於眾中指覬曰。
可謂法付法臣。法王無事者也。時大蘇被警。徒眾不
安。思乃謂覬曰。吾久羨南嶽。恨法無所寄。汝可傳燈。
莫作最後斷佛種人。汝於陳國有緣。宜往利益。覬奉
命。乃至陳。住瓦官寺。開法華經題。思於光大二年六
月日。將四十餘僧。徑趨南嶽。登祝融峯。遇嶽神會棋。
神曰。師何來此。曰求檀越一坐具地。曰諾。即飛錫以
定其處。（今福嚴寺）嶽神乞戒。思為說法。因曰。吾寄此山。止
<pb n="680"/>
期十載。已後必事遠遊。吾前身曾履此處。巡至衡陽。
值一處林泉勝異。曰此古寺也。吾昔曾居命掘之。基
址猶存。又指巖下曰。吾此坐禪。賊斬吾首。尋得枯骸
一具。自此道化彌盛。陳主目為大禪。
<other>（己丑善慧傅大士示寂（彌勒化身）</other>
傅大士。住雙林。大作佛事。甞有偈曰。空手把鋤頭。步
行騎水牛。人從橋上過。橋流水不流。陳太建元年。有
慧和法師。不疾而終。嵩頭陀亦於柯山入滅。士懸知。
謂普建普成曰。嵩公兜率待我。決不可久留也。時四
側花木方當秀實。欻然枯瘁。四月二十四日。示眾。此
身甚可厭惡。眾苦所集。須慎三業。精勤六度。若墜地
獄。卒難得脫。常須懺悔。又曰。吾滅已不得移[寢-(宋-木)+穴]床。七
日當有法猛上人。持像及鐘。來鎮於此。弟子問。歸寂
後形體如何。曰山嵿焚之。問若不遂何如。曰勿用棺
斂。但壘甓為壇。移尸於上。屏風周繞絳覆之。上建浮
圖。鎮以彌勤像。又問。諸佛滅度。皆說功德。師之發跡。
可得聞乎。曰我從第四天來。為度汝等。次補釋迦。及
傳普敏文殊。慧集觀音。何昌阿難。同來贊助。故大品
經云。有菩薩從兜率天來。諸根猛利。疾與般若相應。
即吾身是也。言訖。趺坐而逝。壽七十三。至七日。法猛
上人果持織成彌勒像及九乳鐘來。鎮龕所。須臾不
見。晉天福九年。錢王發塔。取靈骨一十六片。皆紫金
色。及道具十餘事。至府城龍山。建龍華寺。塑像安
置。
<other>○三祖僧璨隱皖公山</other>
僧璨。不知何許人。初以處士謁慧可。得度傳法。陳太
建元年。自北齊來司空山。遂隱於皖公山。當周武帝
毀法。璨深自韜晦。居無常處。積十餘載。人無能知
者。
<other>○靜藹法師隱太乙山</other>
初靜藹。聞周武廢教。慨然嘆曰。食周之粟。而忘其事。
可謂忠乎。即詣闕求見。極陳毀教禍福報應之事。指
證明白。帝為改容。顧既行之詔不可返。因謝遣之。藹
退而泣曰。大教阨塞。吾何忍見。遂遁歸終南山。帝欲
官之。遣衛士求藹。藹聞。徙入太乙山。號泣七日夜。聲
不絕。撰三寶錄二十卷。宣政元年七月。告弟子曰。吾
生無補於世。將事捨身。眾號泣。因令侍者出山。藹瀝
血書偈一篇。遂坐磐石。留一內衣。自條其肉。布於石
上。引腸胃掛松枝上。五臟皆外見。餘筋肉手足頭面
咼拆殆盡。以刀割心捧之。端坐而逝。餘骸竝無遺血。
但見白乳傍流。凝於石次。聞者莫不流涕。
<other>（乙未）智覬大師隱天台山</other>
智覬。居金陵瓦官八年。陳太建七年九月。謝遣徒眾。
隱天台山。時佛隴峰有定光大師。謂弟子曰。不久當
有勝善知識。領徒至此。俄而覬至。光曰。還憶疇昔。舉
手招引時否。乃共至菴所。其夜聞空中鐘聲聲曰。是
何祥也。曰此是揵槌集僧。得住之相。此峰金地。我已
居之。北峰銀地。汝當居焉。覬甞獨往華領峰坐禪。忽
於後夜。大風拔木。迅雷震山。魑魅千群。一形百狀。倐
忽轉變。不可稱計。又作父母師僧之形。乍枕乍抱。悲
硬流涕。覬安心空寂。深念實相。強輭二緣。所不能動。
明星出時。神僧讚曰。制敵勝怨。乃可為勇。能過斯難。
無如汝者。既安慰已。復為說法。覬曰。大聖是何法門。
當云何學。云何弘宣。答曰。此名一實諦。學之以般若。
宣之以大悲。從今已後。自行兼人。吾皆影響。
<other>（丁酉）慧思大師入寂</other>
慧思。住南嶽。有一老宿。令人傳語曰。何不下山。教化
眾生。目視雲漢作麼。思答曰。三世諸佛。被我一口吞
盡。更有甚麼眾生可教化。大建九年六月日。思謂門
人曰。若有十人。不惜身命。常修法華般舟念佛三昧
方等懺悔。期於見證者。隨有所須。吾自供給。如無此
人。吾即遠去矣。時眾以苦行事難。竟無答者。思乃屏
眾入寂。小師靈辨號慟。思開目曰。何得驚動吾耶。癡
<pb n="681"/>
人出去。即唱佛合掌而逝。顏色如生。異香滿室。
<other>（辛丑）開皇元年復興佛教</other>
周武廢教。辛丑。隋文帝即位。改元開皇。詔五嶽各置
僧寺。又於相州戰地。建伽藍一所。帝志思弘法。是冬
有沙門智周等。賷經二百六十部。應期自西域而還。
勅付有司。召人番譯○帝姓楊。名堅。華陰人。生時赤
光照室。紫氣滿庭。宅旁有尼寺。尼名智仙。世號神尼。
會炎暑。母扇之。寒甚幾絕。尼自外至。謂其父曰。此兒
佛天所祐。身如舍利。不可壞也。遂名帝曰那羅延。又
曰。兒來處異倫。俗家穢污。可就寺養之。父乃以尼委
兒。一日尼外出。母來抱兒。忽見兒化為龍。鱗角已具。
驚惶墮地。尼歸見曰。何因妄觸我兒。致令晚得天下。
及年七歲。尼告帝曰。汝後大貴。當自東方來。佛法時
滅。賴汝而興。帝年十三。方始還家。及周武廢教。尼隱
其家。未幾而逝。至是帝果自山東。入為天子。大興佛
法。皆如尼言。及登位後。每顧群臣。追念阿闍黎。以為
口實。又云。朕興繇佛法。而好食麻豆。前身似從道人
中來。繇少時在寺。至今樂聞鐘鼓之聲。
<other>（癸丑）灌頂參智覬大師</other>
灌頂。章安吳氏子。字法雲。始生三月。能隨母稱三寶
名。有僧過門。謂其母曰。此子非凡。因以灌頂為名。出
家受具。天縱慧解。陳至德癸卯。謁智覬稟受觀法。頓
蒙印可。覬命為侍者。隨所住處。悉能受持。
<other>（壬子）道信參三祖僧璨</other>
道信。姓司馬氏。世居河內。後徙斵州廣濟縣。生而超
異。幻慕空宗。諸解脫門。宛如宿習。開皇十二年。信年
十四。往禮僧璨曰。願和尚慈悲。乞與解脫法門。璨曰。
誰縛汝。曰無人縛。曰何更救解脫乎。又問。如何是古
佛心。曰如今是甚麼心。曰我今無心。曰汝既無心。諸
佛豈有耶。信於言下大悟。
<other>（癸丑）二祖慧可示寂</other>
慧可。既付法僧璨已。旋往鄴都。隨宜說法。一音演暢。
四眾歸依。如是積三十四載。遂韜光混跡。變易儀相。
或入酒肆。或過屠門。或習街談。或隨廝役。人驚問曰。
師是道人。何故如是。曰吾自調心。何關汝事。又於筦
城縣匡救寺三門下。談無上道。聽者林會。時有辯和
法師。於寺中講涅槃經。學徒聞可闡法。稍稍引去。辯
和不勝其憤。致謗於邑宰翟仲侃。加以非法。可怡然
委順。識者謂之償債。時癸丑三月十六日也。年一百
七歲。塟磁州[汾-刀+金]陽縣東北七十里。
<other>○智覬大師說法玉泉</other>
智覬。至荊州玉泉。入定一大木中。一日有巨蟒。長十
餘丈。張口內向。陰魔列陣。砲矢如雨。經一七日。覬無
懼色。憫之曰。汝所為者。生死眾業。貪著餘福。不自悲
悔。言訖。眾妖俱滅。其夕雲開月明。見二人威儀如王。
前致敬曰。予即關羽。漢末紛亂。九州瓜裂。曹操不仁。
孫權自保。予義臣蜀漢。期復帝室。時事相違。有志不
遂。死有餘烈。得王此山。大德聖師。何枉神足。曰欲於
此地建立道場。以報生身之德耳。曰願哀憫我愚。特
垂攝受。此去一舍。山如覆船。其土深厚。弟子當與子
平。建寺化供。願師安禪七日。以須其成。既出定。見湫
潭千尺化為平地。棟宇煥麗。巧奪人目。遂領眾入居。
演法一日。神白覬曰。弟子今日獲聞出世間法。願洗
心易念。求受皈戒。永為菩提之本。覬授五戒。
<other>○智顗大師示寂</other>
丁巳十一月。晉王遣使。奉迎智顗。顗將行。謂門人曰。
吾將往而不返。汝等當成就佛隴南寺。又曰。乃是王
家所辦。汝等見之。吾不見也。到剡東石城寺百尺石
像前而止。顧侍者曰。吾知命在此。不復前進。輟斤絕
絃於今日矣。唱觀無量壽佛經題竟。復曰。四十八願。
莊嚴淨土。華池寶樹。易往無人。火車相現。一念改悔
者。尚得往生。況戒定薰修聖行道力。功不唐捐矣。時
石佛放大光明。覆滿山谷。門人請曰。未審大師何位
<pb n="682"/>
何生。曰吾不領眾。必淨六根。損己利他。但登五品。汝
問何生者。吾諸師友。待從觀音。皆來迎我。言訖而逝。
<other>（庚申）三祖僧璨傳法道信</other>
道信。依三祖悟道。服勞九載。後於吉州受具戒。侍奉
尤謹。僧璨屢試以玄微。知其緣熟。乃付衣法。偈曰。華
種雖因地。從地種華生。若無人下種。華地盡無生○
隋后獨孤氏。雖處王宮。深厭女質。一心念佛。仁壽辛
酉。命終時。永安宮北。種種音樂。自然震響。異香滿室。
從空而至。天竺斯那到京。帝問。是何祥瑞。對曰。淨土
有佛。號阿彌陀。皇后業高。超登彼國。故現斯瑞耳。

佛祖綱目卷第二十八

<sarticle>佛祖綱目卷第二十九（律字號）</sarticle>

<other>甲子（隋文帝仁壽四年起）乙丑（煬帝大業元年）丁丑（恭帝義寧元年）戊寅（唐高
祖武德元年）丁亥（太宗貞觀元年）庚戌（高宗永徽元年）丙辰（改顯慶）辛酉
（改龍朔）癸亥（唐高宗龍朔三年止）</other>
唐。李姓。起高祖武德元年戊寅。止昭宗天祐二
年乙丑。二十一主。共二百九十年。
<other>（甲子）三祖僧璨隱居羅浮山</other>
三祖僧璨。既付法道信已。乃告之曰。昔可大師。付吾
法後。往鄴都。行化三十年。方終。今吾得汝。何滯此乎。
仁壽四年。適羅浮山。甞著信心銘曰。至道無難。惟嫌
揀擇。但莫憎愛。洞然明白。毫釐有差。天地懸隔。欲得
現前。莫存順逆。違順相爭。是為心病。不識玄旨。徒勞
念靜。圓同太虗。無欠無餘。良繇取舍。所以不如。莫逐
有緣。勿住空忍。一種平懷。泯然自盡。止動歸止。止更
彌動。惟滯兩邊。寧知一種。一種不通。兩處失功。遣有
沒有。從空背空。多言多慮。轉不相應。絕言絕慮。無處
不通。歸根得旨。隨照失宗。須臾返照。勝却前空。前空
轉變。皆繇妄見。不用求真。惟須息見。二見不住。慎莫
追尋。纔有是非。紛然失心。二繇一有。一亦莫守。一心
不生。萬法無咎。無咎無法。不生不心。能繇境滅。境逐
能沉。境繇能境。能繇境能。欲知兩段。原是一空。一空
同兩。齊含萬象。不見精麤。寧有偏黨。大道體寬。無易
無難。小見狐疑。轉急轉遲。執之失度。必入邪路。放之
自然。體無去住。任性合道。逍遙絕惱。繫念乖真。昏沉
不好。不好勞神。何用踈親。欲取一乘。勿惡六塵。六塵
不惡。還同正覺。智者無為。愚人自縛。法無異法。妄自
愛著。將心用心。豈非大錯。迷生寂亂。悟無好惡。一切
二邊。良繇斟酌。夢幻空花。何勞把捉。得失是非。一時
放却。眼若不寐。諸夢自除。心若不異。萬法一如。一如
體玄。兀爾忘緣。萬法齊觀。歸復自然。泯其所以。不可
方比。止動無動。動止無止。兩既不成。一何有爾。究竟
窮極。不存軌則。契心平等。所作俱息。狐疑盡淨。正信
調直。一切不留。無可記憶。虗明自照。不勞心力。非思
量處。識情難測。真如法界。無他無自。要急相應。惟言
不二。不二皆同。無不包容。十方智者。皆入此宗。宗非
延促。一念萬年。無在不在。十方目前。極小同大。忘絕
境界。極大同小。不見邊表。有即是無。無即是有。若不
如是。必不須守。一即一切。一切即一。但能如是。何慮
不畢。信心不二。不二信心。言語道斷。非去來今○智
舜。入廬山。踵慧遠淨業。大業初。講觀經畢。即示疾。見
鸚鵡孔⿱少隹念佛法僧。出微妙音。告弟子曰。我今日往
生矣。言訖安然而逝。
<other>（丙寅）三祖僧璨示寂</other>
僧璨。說法三十餘年。絕口不談其姓族鄉邑。甞語道
信曰。有人借問。勿道於我處得法。仁壽四年。適羅浮
山。優游二載。大業二年。旋歸舒州山谷寺。逾月。士民
奔趨。大設檀供。璨為四眾。廣宣心要。訖於法會。大樹
下合掌立化。是歲十月十五日也。至唐天寶間。河南
尹李常。啟璨墓。闍維。得五色舍利三百粒。以百粒出
<pb n="683"/>
己俸建塔。百粒贈荷澤。百粒隨身。
<other>（甲申）四祖道信開法破頭山</other>
丁丑。道信領徒抵吉州。值群盜圍城。七旬不解。萬眾
惶怖。信愍之。教合城念摩訶般若。時賊眾望雉堞間。
若有神兵。乃相謂曰。城內必有異人。遂引去。武德二
年。說法於螺川。七年。返蘄州。住破頭山。學侶雲臻。
<other>（戊子）道綽法師往生淨土</other>
道綽。并州人。出家習經論。晚事瓚禪師學禪。又篤志
淨土。有僧定中見綽數珠。如七寶大山。平居為眾講
十六觀經。將二百遍。人各掐珠。口稱佛號。或時散席。
響彌林谷。六時禮敬。初不廢缺。念佛日以七萬為限。
貞觀二年四月八日歸寂。聞而赴者。滿於山寺。見化
佛住空。天花下散焉○僧衒。并州人。初念慈氏。期生
內院。年九十遇道綽。始迴心念佛。日禮千拜。一心無
怠。後有疾。告弟子曰。阿彌陀佛授我香衣。觀音勢至
示我寶手。吾其行矣。言訖而逝。七日異香不散。時有
啟芳圓果二法師。目擊斯事。乃於悟真寺。共折楊枝
於觀音手中。誓曰。若於淨土有緣。當七日不萎。至期
益茂。芳果慶忭。晝夜觀念不捨。忽覺臨七寶池。入大
寶帳。見佛及二大士坐寶蓮臺。光明輝映。芳果作禮。
佛云。念我名者。皆生我國。又聞釋迦世尊。與文殊菩
薩。以梵音聲。稱讚淨土。復見三道寶階。其一白衣。其
二道俗相半。其三惟僧也。云皆至心念佛者。得生此
土耳。後五日忽聞鐘聲。曰鐘聲我輩事也。俱時化去
○明瞻。隱居太乙山智炬寺。晚歲尅志安養。貞觀二
年十月。知命將盡。入京就興善寺設齋。辭別道俗。時
僕射房玄齡杜如晦皆與焉。即返智炬寺。整威儀念
佛。遽曰。阿彌陀佛來也。二大士亦至。竦身合掌而
化。
<other>（庚寅）四祖道信傳法法融</other>
法融。延陵韋氏子。年十九學通經史。尋閱大部般若。
曉達真空。忽一日嘆曰。儒道世典。非究竟法。般若正
觀。出世舟航。遂隱茅山。投師落髮。後入牛頭山幽棲
寺北巖石室。有百鳥銜花之異。貞觀四年。道信遙觀
氣象。知彼山有異人。乃躬自尋。訪問寺僧。此間有道
人否。曰出家兒。那箇不是道人。曰阿那箇是道人。僧
無對。別僧曰。此去山中十里許。有一懶融。見人不起。
亦不合掌。莫是道人。信遂入山。見融端坐自若。曾無
所顧。信曰。在此作麼。曰觀心。曰觀是何人。心是何物。
融無對。便起作禮曰。大德高棲何所。曰貧道不決所
止。或東或西。曰還識道信大師否。曰何以問他。曰嚮
德滋久。冀一瞻禮。曰即貧道是也。曰因何降此。曰特
來相訪。莫更有宴息之處否。融指後面曰。別有小菴。
遂引信至菴所。繞菴惟見虎狼之類。信乃舉兩手作
怖勢。融曰。猶有這箇在。曰這箇是什麼。融無對。少選
信却於融宴坐石上。書一佛字。融覩之悚然。信曰。猶
有這箇在。融未曉。乃稽首請說心要。信曰。百千法門。
同歸方寸。河沙妙德。總在心源。一切戒門定門慧門。
神通變化。悉自具足。不離汝心。一切煩惱業障。本來
空寂。一切因果。皆如夢幻。無三界可出。無菩提可求。
人與非人。性相平等。大道虗曠。絕思絕慮。如是之法。
汝今已得。更無闕少。與佛何殊。更無別法。汝但任心
自在。莫作觀行。亦莫澄心。莫起貪瞋。莫懷愁慮。蕩蕩
無礙。任意縱橫。不作諸善。不作諸惡。行住坐臥。觸目
遇緣。總是佛之妙用。快樂無憂。故名為佛。曰心既具
足。何者是佛。何者是心。曰非心不問佛。問佛非不心。
曰既不許作觀行。於境起時。如何對治。曰境緣無好
醜。好醜起於心。心若不強名。妄情從何起。妄情既不
起。真心任徧知。汝但隨心自在。無復對治。即名常住
法身。無有變異。吾受璨大師頓教法門。今付於汝。汝
今諦受吾言。只住此山。向後當有五人達者。紹汝玄
化。信付法訖。遂返雙峰。（即破頭山）○道信住雙峰山中。有
一老僧。日惟種松。人呼為栽松道者。謂信曰。法道可
<pb n="684"/>
得聞乎。曰汝已年邁。脫有聞。其能廣化耶。儻能再來。
吾尚可遲汝。道者遂諾乃出山。行至黃梅縣濁港。見
一女子浣衣。揖曰。寄宿得否。曰我有父母。可往求之。
曰汝諾我乎。曰諾。道者還山。危坐而化。女周氏之季
也。歸輙有孕。父母惡而逐之。女無所歸。傭紡里中。已
而生一子。以為不祥。因拋水中。明日見之。跏趺波間。
泝流而上。遂收養成童。七歲隨母乞食。往來黃梅道
中。一日信往黃梅。路逢兒戲。問曰。汝何姓。曰姓即有。
不是常姓。曰是何姓。曰是佛性。曰汝無姓耶。曰性空
故無。信知其不昧。即俾侍者至母所。乞令出家。母以
宿緣故。逐捨為弟子。信與剃度。名曰弘忍。
<other>（壬辰）灌頂法師往生淨土（天台宗）</other>
灌頂。住天台。甞著涅槃玄義二卷疏二十卷。仙居樂
安嶺南曰。安洲溪流湍急。歲常溺人。頂誓曰。若此溪
坦平。當於此講經。旬浹間。白沙遍涌。平如玉鏡。乃講
光明法華。以答靈惠。頂每宴坐。有天花。飄墜其側。壬
辰八月示疾。室有異香。臨終命弟子曰。經云。世尊入
滅。多爇名香。其烟如雲。汝今可多焚香。吾將去矣。因
遺誡。忽起合掌。稱阿彌陀佛二大士名。奄然而化○
玄奘。緱氏人。姓陳。少出家。年十一誦維摩法華。卓然
自立。不偶時流。二十一講心論。不窺文相。涌注不窮。
時號神人。貞觀三年冬。表請往西域取經。太宗不許。
遂潛出玉關。至罽賓國。從僧伽論師。決俱舍因明大
毗婆沙等論。至大林國。從婆羅門。學中論及異道典
籍。時婆羅門七百餘歲。至僕底國。從伏光法師。學對
法宗顯理門等論。至那伽羅國。從月胄論師。學眾事
分毗婆沙。至祿勒那國。從闍那屈多三藏。學經部毗
婆沙及薩婆多部辨真等論。至麴闍國。從毗邪屖那
三藏。學二毗婆沙。王有勝兵十萬。雄冠西域。奘與胡
商八十許入。渡殑伽河。至中天竺。遇大乘居士。為開
瑜伽師地。即入王舍城。彼預聞奘至。具禮郊迎。奘見
戒賢論師。賢時已一百六歲。奘修敬訖。賢使坐。問從
何來。曰從支那國來。欲學瑜伽等論。於是賢流呼弟
子覺賢。指以謂曰。我前所夢何如。弟子謂奘曰。和尚
三年前得疾危甚。如人以刀劃其腹。欲不食而死。夜
夢男子身金色曰。汝勿自厭其身。汝昔作貴近。多害
物命。當自悔責。自盡何益。有支那國僧。來此學法。已
在塗矣。三年當至。以法惠彼。彼復流通。汝罪自滅。我
曼殊室利也。故來曉汝耳。和尚疾損已三年。而闍黎
果至。於是慰喜交集。有同宿契。
<other>（戊戌）六祖惠能示生</other>
惠能。姓盧氏。南海新州人。母李。夢庭前白花競發。白
[鴳-女+隹]雙飛。異香滿室。覺而有娠。懷姙六年。貞觀戊戌二
月八日。示生。毫光騰空。香氣芬馥。黎明有二僧。謁能
父曰。夜來生兒。可名惠能。惠者以法惠濟眾生。能者
能作佛事。言畢。不知所之。三歲喪父。其母鞠養。
<other>（庚子）法順大師示寂</other>
法順。姓杜。世傳文殊化身。降靈於雍州萬年。或人有
病。須對之危坐。即愈。有患聾者。順呼之。耳即聰。有患
瘂者。順與之語。即能言。有患顛狂者。順向之禪坐。彼
即拜謝而去。唐太宗詔謂曰。朕苦勞熱。師之神力。何
以蠲除。曰但頒大赦。聖躬自安。帝從之。疾遂瘳。因錫
號曰帝心。甞引入宮禁。大弘華嚴圓頓之旨。作法界
觀。天下宗之。甞作法身頌曰。嘉州牛喫禾。益州馬腹
脹。天下覔醫人。灸猪左膊上。庚子五月示寂○慧滿。
榮陽張氏子。嗣法僧那後。奉頭陀行。惟蓄二鍼。冬則
乞補。夏則捨之。心無怖畏。睡而不夢。常行乞食。所至
伽藍。則破柴製履。住無再宿。貞觀壬寅。於洛陽善會
寺側。宿古墓中。遇大雪。旦入寺見曇曠。曠怪所從來。
滿曰。法有來耶。曠遣尋來處。四邊雪積五尺許。尋聞
有括錄事。諸僧逃隱。滿持鉢。周行聚落。無所滯礙。隨
得隨散。索爾虗閑。有請宿齋者。滿曰。天下無僧。方受
斯請。又甞示人曰。諸佛說心。令知心相虗妄。今乃重
<pb n="685"/>
加心相。深違佛意。又增論議。殊乖大理。常齎楞伽經
四卷。以為心要。後於陶冶中。無疾坐化。
<other>（癸卯）法融禪師傳法智巖</other>
智嚴。曲阿華氏子。弱冠智勇過人。身長七尺六寸。隋
大業中。為郎將。年四十出家。入皖公山。從寶月為弟
子。後一日宴坐。覩異僧身長丈餘。神姿爽拔。詞氣清
朗。謂巖曰。卿八十生出家。宜加精進。言訖不見。甞在
谷中入定。山水瀑漲。巖怡然不動。其水自退。有獵者
遇之。因改過修善。復有昔同從軍者二人。聞巖隱遁。
乃共入山。尋之既見。謂巖曰。郎將狂耶。何為住此。曰
我狂欲醒。君狂正發。夫嗜色淫聲。貪榮冐寵。流轉生
死。何繇自出。二人感悟。歎息而去。貞觀十七年。歸建
業。入牛頭山。謁法融。發明大事。融曰。吾受信大師真
訣。所得都亡。設有一法。勝過涅槃。吾說亦如夢幻。夫
一塵飛而翳天。一芥墮而覆地。汝今已過此見。吾復
何云。山門化導。當付之於汝。巖遂稟命。為第二世。
<other>（甲辰）四祖道信傳法弘忍</other>
太宗甞詔道信赴闕。使者三反。信堅臥不起。第四度
命使者曰。如果不起。即取首來。使至山諭旨。信乃引
頸就刃。神色怡然。使異之。回奏。帝彌加嘆慕。至是信
謂弘忍曰。昔如來傳正法眼。展轉乃至於我。我今付
汝。并於衣鉢。聽吾偈曰。華種有生性。因地華生生。大
緣與性合。當生生不生。遂以學徒委之。一日信示眾
曰。吾武德中。遊廬山。登絕頂。望破頭山。見紫雲如蓋。
下有白氣。橫分六道。汝等會否。眾皆默然。忍曰。莫是
和尚他後橫出一枝佛法否。信曰善。
<other>（乙巳）玄奘法師譯經</other>
甲辰冬。玄奘自西域還。乙巳二月。見帝於儀鸞殿。帝
慰勞再三。因問。雪嶺以西。物產風俗。八王故迹。七佛
遺蹤。奘隨問而對。皆有條理。帝大悅曰。師所經一百
餘國。可盡掇其山川風俗。撰大唐西域記。以遺後來。
不亦美乎。奘奉詔將罷。帝謂侍臣曰。昔符堅稱道安
為神器。舉國尊敬。朕觀法師。詞吐溫雅。風節貞峻。非
徒不愧古人。實過之遠甚。時車駕將問罪高麗。聞奘
還期。暫引見。及對談論。不覺日暮。奘因奏。西域所獲
梵本經論。凡六百五十七部。乞就嵩山少林寺。為國
宣譯。帝曰。朕頃為穆太后。剏弘福寺。極為虗靜。可就
彼翻譯。所須竝與玄齡平章。奘因進曰。百姓見奘遠
歸。妄有窺看。不徒妨廢法務。兼慮不測之患。願得監
門官。以防釁隙。帝許之○帝以奘德業冲博。儀表絕
倫。欲令罷道。共康庶政。奘反覆極陳。天下治安。皆繇
聖德。無假於人。縱復須才。今亦伊呂多矣。玄奘庸陋。
何足以預之。至於守戒緇門。闡揚遺法。此其誠願。伏
乞天慈。終而不奪。帝曰。師欲敷揚玅道。亦不固違高
志。因問。比譯何經。曰瑜伽師地論。曰明何等義。曰此
彌勒大士所造。明十七地義。因遣使取論入宮。凡一
百卷。帝詳覧之。謂侍臣曰。朕觀法師新譯經論。猶瞻
天瞰海。莫極高深。頃既軍國務煩。未暇委尋。今而後
知宗源杳曠。顧儒道九流。猶汀瀅之方溟渤耳。因勅
有司。揀秘書手寫新譯經論各九部。宣賜九道總管。
展轉流布。冀率土之內。同稟未聞之法○帝自伐遼
還。時有憂生之慮。既遇玄奘。留神大教。稍遂平復。因
問。欲植法門之益。何所宜先。對曰。眾生[寢-(宋-木)+穴]惑。非慧莫
啟。慧芽抽植。法為之資。弘法須人。即度僧為最。帝悅。
乃詔天下諸州寺。各度僧五人。
<other>（己酉善導大師演說淨土法門</other>
善導。不知何處人。唐貞觀中。見西河道綽九品道場。
講誦觀經。大喜曰。此真入佛之津要。修餘行業。迂僻
難成。惟此法門。速超生死。於是晝夜禮誦。激發四眾。
每入室。胡跪念佛。非力竭不休。雖時寒氷。亦須流汗。
出則為人演說淨土法門。三十餘年。不暫睡眠。般舟
行道。方等禮佛。護持戒品。纖毫不犯。好食送廚。麤惡
自奉。乳酪醍醐。皆不經口。凡有䞋施。用寫彌陀經十
<pb n="686"/>
萬卷。畫淨土變相三百壁。壞寺廢塔。所至修營。然燈
續明。常年不絕。三衣瓶鉢。不使人持。行不共眾。恐談
世事。長安道族。傳授淨土法門者。不可勝數。或問。念
佛生淨土耶。曰如汝所念。遂汝所願。乃自念一聲。有
一光明。從其口出。十至於百。光亦如之。其勸世偈曰。
漸漸雞皮[鴳-女+隹]髮。看看行步龍鍾。假饒金玉滿堂。豈免
衰殘病苦。任是千般快樂。無常終是到來。惟有徑路
修行。但念阿彌陀佛。
<other>（庚戌）道宣律師還終南山</other>
道宣。京兆錢氏子。父官吏部尚書。母夢月輪貫懷而
孕。又夢梵僧謂曰。汝所孕者。梁僧祐律師也。既生。稍
長博覽群書。年十六誦法華。兩旬而徹。剃染受具。三
衣惟布。甞坐一食。武德七年。徙居終南山紵麻。甞行
般若三昧。感龍神易形聽法。貞觀年中。偕玄奘翻經。
筆受潤文。推為上首。永徽元年。復居紵麻。
<other>（辛亥）四祖道信示寂</other>
道信。自紹祖位。攝心無𥧌。脅不至席者六十年。永徽
二年閏九月四日。忽垂誡門人曰。一切諸法。悉皆解
脫。汝等各自護念。流化未來。言訖安坐而逝。壽七十
二。塔於本山。明年四月八日。塔戶無故自開。儀相如
生。自後門人不敢復閉。
<other>（壬子）法融禪師講大般若經</other>
法融。住牛頭山。法席大盛。永徽中。徒眾乏糧。融往丹
陽緣化。去山八十里。躬負米一石八斗。朝往暮還。供
僧三百。二時不闕。三年邑宰蕭元善。請於建初寺講
大般若經。聽者雲集。至滅靜品。地為之震動。講罷還
山。博陵王問曰。境緣色發時。不言緣色起。云何得知
緣。乃欲息其起。答曰。境色初發時。色境二性空。本無
知緣者。心量與知同。照本發非發。爾時起自息。抱暗
生覺緣。心時緣不逐。至如未生前。色心非養育。從空
本無念。想受言念生。起發未曾起。豈用佛教令。問閉
目不見色。境慮乃便多。色既不關心。境從何處發。答
閉目不見色。內心動慮多。幻識假成用。起名終不過。
知色不關心。心亦不關人。隨行有相轉。鳥去空中真。
問境發無處所。緣覺了知生。境謝覺還轉。覺乃變為
境。若以心曳心。還為覺所覺。從之隨隨去。不離生滅
際。答色心前後中。實無緣起境。一念自疑忘。誰能計
動靜。此知自無知。知知緣不會。當自撿本形。何須求
域外。前境不變謝。後念不來今。求月執玄影。討跡逐
飛禽。欲知心本性。還如視夢裏。譬之六月氷。處處皆
相似。避空終不脫。求空復不成。借問鏡中像。心從何
處生。問恰恰用心時。若為安隱好。答恰恰用心時。恰
恰無心用。曲談名相勞。直說無繁重。無心恰恰用。常
用恰恰無。今說無心處。不與有心殊。問智者引玅言。
與心相會當。言與心路別。合則萬倍乖。答方便說妙
言。破病大乘道。非關本性談。還從空化造。無念為真
常。終當絕心路。離念性不動。生滅無乖誤。谷響既有
聲。鏡像能回顧。問行者體境有。因覺知境忘。前覺及
後覺。并境有三心。答境用非體覺。覺罷不應思。因覺
知境亡。覺時境不起。前覺及後覺。并境有三遲。問住
定俱不轉。將為正三昧。諸業不能牽。不知細無明。徐
徐躡其後。答復聞別有人。虗執起心量。三中事不成。
不轉還虗妄。心為正受縛。為之淨業障。心塵萬分一。
不了說無明。細細習因起。徐徐名相生。風來波浪轉。
欲靜水還平。更欲前塗說。恐畏後心驚。無念大獸吼。
性空下霜雹。星散穢草摧。縱橫飛鳥落。五道定紛綸。
四魔不前却。既如猛火燎。還如利劍斫。問賴覺知萬
法。萬法本來然。若假照用心。只得照用心。不應心裏
事。答賴覺知萬法。萬法終無賴。若假照用心。應不在
心外。問隨隨無揀擇。明心不現前。復慮心闇昧。在心
用功行。智障復難除。答有此不可有。尋此不可尋。無
揀即真擇。得闇出明心。慮者心冥昧。存心託功行。何
論智障難。至佛方為病。問折中消息間。實亦難安帖。
<pb n="687"/>
自非用行人。此難終難見。答折中欲消息。消息非難
易。先觀心處心。次推智中智。第三照推者。第四通無
記。第五解脫名。第六等真偽。第七知法本。第八慈無
為。第九徧空陰。第十雲雨被。最盡彼無覺。無明生本
智。鏡像現三業。幻人化四衢。不住空邊盡。當照有中
無。不出空有內。未將空有俱。號之名折中。折中非言
說。安帖無處安。用行何能決。問別有一種人。善解空
無相。口言定亂一。復道有中無。同證用常寂。知覺寂
常用。用心會真理。復言用無用。智慧方便多。言亂與
理合。如如理自如。不繇識心會。既知心會非。心心復
相泯。如是難知法。永劫不能知。同此用心人。法所不
能化。答別有證空者。還如前偈論。行空守寂滅。識見
暫時翻。會真是心量。終知未了原。又說息心用。多智
疑相似。良繇性不明。求空且勞己。永劫住幽識。抱相
都不知。放光便動地。於彼欲何為。問前件看心者。復
有羅縠難。答看心有羅縠。幻心何待看。況無幻心者。
從容下口難。問久有大基業。心路差互間。得覺微細
障。即達於真際。自非善巧師。無能決此理。仰惟我大
師。當為開要門。引導用心者。不令失正道。答法性本
基業。夢境成差互。實相微細身。色心常不悟。忽逢混
沌士。哀怨愍群生。託疑廣設問。抱理內常明。生死幽
徑徹。毀譽心不驚。野老顯分答。法相媿來儀。蒙發群
生藥。還如色性為。
<other>（癸丑）慧寬大師示寂</other>
慧寬。益州楊氏子。父瑋。為道士。號三洞先生。姊信相
生而知道。終日禪寂。寬五六歲。日與信相談論。俱非
世事。聽者一不能曉。家世奉道。寬獨不喜。父詬罵。使
拜天尊。寬不得已拜之。鐵像蹶然崩壞。舉族驚異。因
錄所論言句。先是龍懷寺禪師曇相。臨終語弟子會
曰。吾報緣當生廣漢綿竹峯嵿楊氏家。後七年汝來
見我。言訖而逝。其後會夢。相責以負約。會驚窹。遂造
峯嵿扣其扉。寬曰。扣扉者誰。會曰。弟子會也。寬笑曰。
何以知吾。而稱弟子。會曰。得師聲。猶昔日聲也。遂相
見。其父出所錄。與信相談論者示之。蓋大莊嚴等論。
會即奉寬。再歸龍懷寺落髮。時年十三。會畏之如神
龍。懷眾三千指。皆躬力作。寬獨閑適。人以為言。會曰。
此吾先師也。因具道其所以。自是神異日顯。俗呼聖
和尚。其姊信相。亦隨出家。淨慧寺有一異僧。入定滿
寺。紅焰亘燃。人未之識。信相曰。此火聚尊者。入火光
三昧耳。以水滅之。可入。遂作水觀。一室湛然。惟水不
見其形。異僧欽嘆。以為得果。時亦號聖尼。永徽四年
六月二十五日。寬示寂。時謂觀音大士應身云。
<other>（甲寅）窺基法師參譯經論</other>
窺基。姓尉遲。代郡人。鄂國公敬德之姪。金吾衛將軍
敬宗之子。母夢掌月輪。吞之而孕。誕夕神光盈室。六
歲能著書。初玄奘於西域。得一童子。敏悟絕倫。因携
之詣宗。宗呼基出拜奘。因使誦所著兵書且數千言。
奘數目。童子及基誦畢。紿之曰。此古書耳。令西域童
子覆誦。不差一字。宗大怒。以基竊古書誑己。將殺之。
奘就丐出家。基曰。聽我御葷晚膳。則可。不然。寧伏劍
死。奘許之。遂從入道。善大小乘。永徽五年。高宗特旨。
度基為大僧。入大慈恩寺。參譯經正義。基乃從奘。受
瑜伽唯識宗旨。著論凡百部。時號百本論師。然性豪
侈。每出必治三車。亦號三車法師。
<other>（丁巳）牛頭山法融禪師入寂（四祖信旁出法嗣）</other>
法融。住牛頭山。大行法道。邑宰蕭元善。請融住建初
寺。辭不克。乃命弟子智巖。付囑法印。令以次傳受。將
下山。謂眾曰。吾不復踐此山矣。時鳥獸哀號。踰月不
止。菴前有四大桐樹。仲夏之月。忽然凋落。顯慶三年
閏正月二十三日。不疾而逝。
<other>○千歲寶掌和尚入寂（初祖達磨旁出法嗣）</other>
寶掌。晚居浦江寶巖。與玄朗友善。每通問。掌遣白犬
馳書。朗以青猿回使。顯慶二年正旦。掌自塑一像。至
<pb n="688"/>
九日成。謂門人慧雲曰。此肖誰。曰與和尚無異。即澡
浴易衣趺坐。謂雲曰。吾住世已一千七十二年。今將
謝世。聽吾偈曰。本來無生死。今亦示生死。吾得去住
心。他生復來此。又囑曰。吾滅後六十年。有僧來取吾
骨。勿拒。言訖而逝。入滅五十四年。有刺浮長老。自雲
門至塔所。禮曰。冀塔洞開。少選塔戶果啟。其骨連環
若黃金。浮即持往秦望山。建窣堵波。奉藏。周丁卯至
唐丁巳。實一千七十二年。其在此土。四百餘歲。
<other>（辛酉）五祖弘忍傳法惠能</other>
惠能。家貧。採樵供母。一日負薪過市中。聞客讀金剛
經。悚然問其客曰。此何法也。曰此名金剛經。得於黃
梅忍大師。能遽告其母。以為法尋師之意。直抵韶州。
遇高行土劉志略。結為交友。尼無盡藏者。即志略之
姑。甞讀涅槃經。能為解說其義。尼遂執卷問字。能曰。
字即不識。義即請問。尼曰。字尚不識。曷能會義。能曰。
諸佛玅理。非關文字。尼驚異之。遍告四眾。請居寶林
寺。一日忽自念曰。我求大法。止此何為。遂棄之。龍朔
元年。抵黃梅參弘忍。忍問。汝自何來。曰嶺南。曰欲求
何為。曰惟求作佛。曰嶺南人無佛性。若為得佛。曰人
有南北。佛性無南北。忍知其異。乃訶曰。著槽廠去。能
禮足而退。便入碓坊。服勞杵臼。經八月。忍知付法時
至。告眾曰。正法難解。不可徒記。吾言汝等各自隨意
述一偈。若語意冥符。則衣法皆付。時會下七百餘眾
神秀居第一座。學通內外。眾所宗仰。秀亦自負。無出
其右者。不復思惟。乃於廊壁。書一偈曰。身是菩提樹。
心如明鏡臺。時時勤拂拭。勿使惹塵埃。忍因經行見
偈。心知秀所述讚曰。後代依此修行。亦得勝果。眾聆
此語。人各諷誦。能在碓坊。聞偈乃問同學。此誰為之。
曰和尚將欲付法。各令述偈。此乃秀上座所為。能曰。
美則美矣。了則未了。同學不答。相視而笑。能至夜。密
告一童子。引至廊下。能自秉燭。令童子於秀偈之側
寫一偈曰。菩提本無樹。明鏡亦非臺。本來無一物。何
處惹塵埃。忍見曰。此是誰作。亦未見性。眾聞忍語。遂
不之顧逮。忍詣碓坊。問曰。米白也未。曰白也。未有篩。
忍以杖三擊其碓。能便三鼓入室。忍用袈裟遮圍。不
令人見。告曰。諸佛出世。為一大事。隨機大小。而引導
之。遂有三乘頓漸等法。以為教門。然以無上微妙秘
密圓明真實正法眼藏。付於迦葉。展轉傳授。以至於
吾。吾今授汝。并所傳袈裟。汝善護持。無令斷絕。聽吾
偈曰。有情來下種。因地果還生。無情既無種。無性亦
無生。能受畢。乃曰。法則既授。衣付何人。曰昔達磨初
至。人未知信。故傳衣以明得法。今信心已熟。衣乃爭
端。止於汝身。不復傳也。且當達隱。俟時行化。所謂受
衣之人。命如懸絲。曰當隱何所。曰逢懷則止。遇會且
藏。能禮足已。捧衣而出。是夜南邁。眾皆莫知。忍自是
不上堂。凡三日。眾怪問忍曰。吾道行矣。復問。衣法誰
得。曰能者得。於是眾議。盧行者名能。即復奔逐○能
南行。至大庾嶺。有僧道明。甞為四品將軍。同數百人。
來欲奪衣鉢。明先趂及。能擲衣鉢於石曰。此衣表信。
可力爭耶。明舉衣鉢。不能動。乃曰。我為法來。不為衣
來。能曰。汝既為法來。可屏息諸緣。勿生一念。吾為汝
說。明良久。能曰。不思善。不思惡。正與麼時那箇。是明
上座本來面目。明言下大悟。復問。上來密語密意外。
還更有密意旨。否。能曰。與汝說者。即非密也。汝若返
照密在汝邊。曰某雖在黃梅。實未省自己面目。今蒙
指示。如人飲水。冷煖自知。今行者即某師也。能曰。汝
若如是。吾與汝同師黃梅。善自護持。明又問。某今向
甚處去。能曰。逢袁則止。遇蒙則居。明禮辭還。至嶺下
謂眾曰。向陟崔巍。杳無蹤跡。當別道尋之趂。眾遂散
後。明居袁州蒙山。明姓陳。
<other>（壬戌）善導大師示生淨土</other>
善導。耑以淨土化人。龍朔二年。忽謂人曰。此身可厭。
吾將西歸。乃登柳樹。向西祝曰。願佛接我。菩薩助我。
<pb n="689"/>
令我不失正念。得生安養。言已。投身而逝。唐高宗知
其念佛口出光明。舍身精至。賜其寺額。號曰光明○
僧懷感。居長安千福寺。入善導念佛道場。三七日不
覩靈瑞。自恨障深。欲絕食畢命。善導不許。只勸令精
虔。三載感如所教。後見佛金色玉毫。得念佛三昧。製
決疑論七卷。臨終合掌云。佛來迎我。遂逝。

佛祖綱目卷第二十九

<sarticle>佛祖綱目卷第三十（呂字號）</sarticle>

<other>甲子（唐高宗麟德元年起）丙寅（改乾封）戊辰（改總章）庚午（改咸亨）甲
戌（改上元）丙子（改儀鳳）己卯（改調露）庚辰（改永隆）辛巳（改開曜）
壬午（改永淳）癸未（改弘道）甲申（中宗嗣聖元年武后光宅元年）乙酉（武后
垂拱元年）己丑（武后改永昌）庚寅（武后改天授國號周）壬辰（周改如意又改長壽）
甲午（周改延載）乙未（周改證聖又改天冊萬壽）丙申（周改萬歲登封又改通天萬歲）
丁酉（周改神功）戊戌（周改聖曆）庚子（周改久視）辛丑（周改大定又改長安）乙
巳（中宗復位改元神龍）丁未（改景龍）庚戌（睿宗景雲元年）壬子（玄宗先天元年）
癸丑（改開元）癸亥（唐玄宗開元十一年止）</other>
<other>（甲子）慧安禪師隱終南山</other>
慧安。荊州衛氏子。出家受具。行頭陀行。唐貞觀中。至
黃梅。謁弘忍。得心要。麟德元年。隱居終南石壁○法
持。江寧張氏子。參弘忍。聞法心開。他日忍謂弟子曰。
後傳吾法。者可有十人。金陵法持。是其一也。復遇牛
頭慧方印可。乃繼迹山門○玄奘。[寢-(宋-木)+穴]疾。命弟子大乘
光。錄所譯經論凡七十五部一千三百三十五卷。造
彌勒像十俱胝。及疾革。令左右同聲三唱南無慈氏
如來應正等覺。願與含識。速奉慈顏。南無慈氏如來
所居內院。願捨壽必生其中。遂右脇安臥而逝時麟
德甲子二月五日也。是夕白虹四道。自北亘南。貫□
宿慈恩寺塔。俄異僧奉旃檀末香至。請依天竺法。用
塗師體。大乘光等。以掩龕日久。不欲開。其僧曰。別奉
進旨。倘見拒。即具奏遂啟龕。顏色如生。香氣馥郁。其
僧塗畢。恍然不見。
<other>（丁卯）道宣律師入寂</other>
道宣。持律感天。送饌侍衛。甞行道中。夜臨砌而蹶。有
少年介冑。擁衛得不仆。宣問為誰。曰弟子博叉天王
子張瓊也。以師戒德故。來給衛耳。問世尊在世。及滅
度時事。瓊一一為言。自後降靈不一。乾封二年春。天
告宣曰。報緣將盡。當生彌勒內宮。十月三十日。眾見
空中旛華交列。異香天樂。同聲請宣。歸覲彌勒。
<other>（己巳僧伽大士示現泗州</other>
初僧伽自碎葉國。遊西凉。總章二年。顯化洛陽。手執
楊枝。混於緇流。或問師何姓。曰我姓何。問師是何國
人。曰我何國人。尋於泗上。欲構伽藍。因宿州民賀拔
氏捨所居。伽曰。此本佛宇。令掘地。果得古[石*((白-日+田)/廾)]。云香積
寺。又獲金像。伽曰。普光王佛也。因以為寺額。
<other>（癸酉）萬回示現王宮</other>
萬回。閿鄉張氏子。弱齡笑傲徉狂。鄉黨莫測。有兄萬
年。久征遼左。母思其音信。回曰。此甚易爾。乃告母往。
至暮而還。及持到書。隣里驚異。因號萬回。回與龍興
沙門大明少相狎。甞往來其室。屬給諫明崇儼夜過
寺。見回左右神兵侍衛。儼大駭。一日回令家人灑掃
云。有勝客來。是日玄奘自西國還。訪回。回問印度風
境。了如所見。奘作禮圍繞。稱是菩薩。咸亨四年。高宗
詔入宮。度為沙門。時有扶風僧蒙澒者。先在宮內。每
曰。迴來迴來。及回至。澒曰。替到當去。旬日而澒逝。
<other>（甲戌）台宗智威住軒轅</other>
智威。縉雲蔣氏子。年十八為郡學堂長。因歸納婦。路
遇梵僧曰。少年何意。欲違昔日重誓耶。因示其前身
為徐陵。於智者前。親立五願。威聞不復還家。即往天
台。投章安為師。證法華三昧。上元元年。飛錫凌空。至
軒轅鍊丹山。遂住焉學。徒奔凑。
<pb n="690"/>
<other>（乙亥）五祖弘忍示寂</other>
上元二年。弘忍忽告眾曰。吾今事畢。時可行矣。即入
室安坐而逝。壽七十四。建塔於黃梅東山。
<other>（丙子）六祖惠能示出世</other>
惠能。南歸隱於四會。獵人隊中。經十五載。時與獵人。
隨宜說法。獵人令守網。輙放生命。一日忽念。說法時
至。遂至廣州法性寺。儀鳳元年正月八日。值印宗講
涅槃經。暮夜風吹幡動。二僧對論。一云風動。一云幡
動。往復不已。能曰。不是風動。不是幡動。仁者心動。一
眾駭然。宗延至上席。徵詰奧義。見能言簡理當。不繇
文字。乃曰。久聞黃梅衣法南來。莫是行者否。曰然。宗
乃執弟子禮。請衣鉢。出示大眾。復問。黃梅付囑如何
指授。曰指授即無。惟論見性。不論禪定解脫。曰何不
論禪定解脫。曰為是二法。不是佛法。佛法是不二之
法。曰如何是佛法不二之法。曰法師講涅槃經。明佛
性。是佛法不二之法。如高貴德王。白佛言。犯四重禁。
作五逆罪。及一闡提等。當斷善根佛性否。佛言。善根
有二。一者常。二者無常。佛性非常非無常。是故不斷。
名為不二。一者善。二者不善。佛性非善非不善。是名
不二。蘊之與界。凡夫見二。智者了達其性無二。無二
之性。即是佛性。宗聞歡喜。合掌歎曰。某甲講經。猶如
瓦礫。仁者論義。猶如真金。乃會名德。與之剃染。受具。
次日廣州刺史韋據。請能陞座說法。示眾曰。總淨心
念摩訶般若波羅蜜。摩訶者大也。心量廣大。猶如虗
空。無有邊畔。亦無方圓大小。亦非青黃赤白。亦無上
下長短。亦無嗔無喜。無是無非。無善無惡。無有頭尾。
世人妙性本空。無有一法可得。自性真空亦復如是。
自性能含萬法。是大萬法。在諸人性中。若見一切人
惡與善。盡皆不取不捨。亦不染著。心如虗空。名之為
大。故曰摩訶。般若者智慧也。一切處所。一切時中。念
念不愚。常行智慧。即是般若行。一念愚即般若絕。一
念智即般若生。般若無形相。智慧心即是。若作如是
解。即名般若智。波羅蜜者。到彼岸也。解義離生滅。著
境生滅起。如水有波。浪即名為此岸。離境無生滅。如
水常通流。即名為彼岸。故號波羅蜜。凡夫即佛。煩惱
即菩提。前念迷即凡夫。後念悟即佛。前念著境即煩
惱。後念離境即菩提。摩訶般若波羅蜜。最尊最上最
第一。無住無往亦無來。三世諸佛從中出。又曰。若欲
修行。在家亦得。不繇在寺。但依無相而修。常與吾同
處無別。不依無相而修。剃髮出家。於道何益○神秀。
開封李氏子。身長八尺。秀眉大耳。少親儒業。博綜多
聞。俄出家至黃梅。見弘忍。乃嘆服曰。此真吾師也。服
勤六年。忍深器之。謂曰。吾度人多矣。至於悟解。無及
汝者。命之分座。寺東七里。地坦山雄。秀曰。此正楞伽
孤峰。度門蘭若。蔭松藉草。吾將老焉。遂居之。
<other>（丁丑）六祖惠能開法曹溪</other>
儀鳳二年春。惠能至曹溪寶林寺。見堂宇湫隘。不足
容眾。欲廣之。遂謁里人陳亞仙。乞檀越一坐具地。亞
仙唯唯。能以坐具一展。盡⿱卓曹溪四境。亞仙願盡。捨
為寶坊。遂成蘭若。一十三所。
<other>（戊寅）智巖禪師入寂（法融法嗣牛頭山第二世）</other>
智巖。以正法付慧方。住白馬棲玄兩寺。又遷住石頭
城。儀鳳三年正月日。入滅。顏色不變。屈伸如生。室有
異香。經旬不歇。遺言水塟。壽七十八。臘三十九。
<other>（庚辰）法華智威入寂（灌頂法嗣台宗六祖）</other>
智威。住台州鍊丹山。剪棘刈茅。班荊為座。聚石為徒。
晝講夜禪。手寫藏典。名其地曰法華。威每登座。則有
紫雲覆頂。狀如寶蓋。鳥⿱少隹旁止。有同家畜。眾苦乏水。
浚一石井。深纔三尺。日給千眾。冬夏無竭。永隆元年
十一月二十八日。趺坐而化。異香七日不歇。
<other>（壬午）慧安禪師傳法元珪</other>
元珪。生伊闕李氏。幼歲出家。永淳間。受具戒。隷閑居
寺。習毗尼。謁慧安。頓悟玄旨。遂廬於嵩嶽之龐塢○
<pb n="691"/>
永淳元年。窺基入滅。基貌豐碩。長八尺。氣蓋萬夫。頃
上有玉枕。十指紋皆盤折。如印。見者讋服然。心慈善
誨人。晚節祈生內院。循戒彌篤。初道宣弘律。感天厨
供饌。每薄基三車之為人。不為禮。基甞訪宣。其日過
午而天饌不至。及基辭去。天神乃降宣。問何後時。曰
適見大乘菩薩在此。翊衛嚴甚。無自而入。宣聞大驚。
初天竺無著天親。頻昇兜率。咨參慈氏唯識宗旨。遂
相與製論。彼國代有聖賢。出弘其教。至戒賢論師授
玄奘。奘授基。基乃廣製疏論。謂之慈恩教。
<other>○智隍參六祖惠能</other>
智隍初參五祖。自謂已得正受。結菴長坐。積二十年。
惠能弟子玄䇿遊方。至河朔。聞隍名。造菴。激以勤求
法要。隍遂捨菴。徑來謁能。能垂開抉。即於言下。豁然
契悟。前二十年所得心。都無影響。其夜河北士庶。聞
空中聲云。隍禪師今日得道也。後回河北。開化四眾
○僧志徹。初名行昌。姓張少任俠。自南北分。化二宗
主。雖忘彼我。而徒侶競起。愛憎北宗。忌惠能傳衣。囑
行昌刺能。能預知其事。置金十兩於座間。昌懷刃入
室。能舒頸就之。昌揮刃者三。都無所損。能曰。只負汝
金。不負汝命。昌驚仆。久而方蘇。求哀悔過。願出家。能
以金授曰。汝且去。他日易形而來。吾當攝受。昌遂宵
遁。出家精進。一日過曹溪。謁能曰。蒙和尚赦罪。今雖
出家苦行。難報深恩。其惟傳法度生乎。弟子甞覧涅
槃經。未曉常無常義。乞和尚慈悲。能便與之宣說。昌
如醉醒。說偈曰。因守無常心。佛演有常性。不知方便
者。猶春池拾礫。我今不施功。佛性而見前。非師相授
與。我亦無所得。能曰。汝今徹也。宜名志徹。徹禮謝而
去○僧智通。看楞伽經。約千餘遍。不會三身四智。禮
能求解其義。能曰。三身者。清淨法身。汝之性也。圓滿
報身。汝之智也。千百億化身。汝之行也。若離本性。別
說三身。即名有身無智。若悟三身。無有自性。即名四
智菩提。通曰。四智之義。可得聞乎。能曰。既會三身。便
明四智。若離三身。別譚四智。此名有智無身也。即此
有智。還成無智。偈曰。大圓鏡智性。清淨平等性。智心
無病玅。觀察智見非。功成所作智。同圓鏡五八。六七
果因轉。但用名言無實性。若於轉處。不留情繁興。永
處那伽定○僧志常。來參。能問。汝從何來。曰學人近
禮秀和尚。秀問曰。汝見虗空有相貌否。對曰。虗空無
形。有何相貌。彼曰。汝性猶如虗空。返觀自性。了無一
物可見。是名正見。無一物可知。是名真知。無有青黃
長短。但見本源清淨。覺體圓明。即名見性成佛。亦名
如來知見。學人聞此。猶未決了。乞和尚示誨。令無凝
滯。能曰。彼師所說。猶存見知。故令汝未了。吾今示汝
一偈曰。不見一法存無見。大似浮雲遮日面。不知一
法守空知。還如太虗生閃電。此之知見。瞥然興錯認
何。曾解方便。汝當一念自知非自己。靈光常顯現。常
聞偈已。心意豁然。乃述偈曰。無端起知解。著相求菩
提。情存一念悟。寧越昔時迷。自性覺源體。隨照枉遷
流。不入祖師室。茫然趣兩頭。
<other>（丙戌）慧方禪師歸茅山（智巖法嗣牛頭第三世）</other>
慧方。潤州濮氏子。出家進具。洞明經論。後入牛頭山。
謁智巖。巖示以心印方。豁然領悟。於是不出林藪。僅
踰十年。四方學者雲集。一日謂眾曰。吾欲他行。隨機
利物。汝宜自安也。乃以正法付法。持遂歸茅山。
<other>（丁亥）懷讓禪師示出家</other>
懷讓。金州杜氏子。咸亨癸酉四月八日生。感白氣六
道貫天。太史奏聞。高宗問。是何祥瑞。對曰。國之法寶。
不染世榮。金州太守韓偕。亦具表奏。帝敕。偕親詣存
慰其家。三子讓居幼。性惟恩讓。故名懷讓。垂拱三年
年十五甞默觀止水。因而顧影形儀顒。若宛在鏡中。
三反厥像。如初覺心。有獨得方。返步忽聞空中聲曰。
佛法津梁。俟子而大。既應付囑。爾盍勉之。乃辭親。往
荊州玉泉寺出家。
<pb n="692"/>
<other>（壬辰）仁儉禪師說法王宮（慧安法嗣五祖旁出）</other>
仁儉。即騰騰和尚。壬辰四月。武后詔迎入宮。儉視太
后。良久曰。會麼。曰不會。曰老僧持不語戒。言訖而去。
進短歌十九首。有曰。修道道無可修。問法法無可問。
迷人不了色空。悟者本無逆順。八萬四千法門。至理
不離方寸。識取自家城郭。莫謾尋他州郡。不用廣學
多聞。不要辨才聰俊。不知月之大小。不管歲之餘閏。
煩惱即是菩提。淨花生於泥糞。人來問我若為。不能
共伊談論。寅朝用粥充饑。齋時更餐一頓。今日任運
騰騰。明日騰騰任運。心中了了總知。且作佯癡縛鈍。
<other>（乙未）實义難提譯大華嚴經</other>
初武后聞于闐有梵本華嚴大經。遣使求之。并請善
梵學者一人。隨經以來。於是于闐國王。以實义難提。
（此云覺喜）遣來應命。乙未三月。詔入大遍空寺翻譯○法
藏。姓康。康居國人。初杜順傳晉譯華嚴法界觀於智
儼。藏久侍儼。盡得其教。儼滅。藏以巾幘說法。武后度
為僧。乙未詔藏。開示華嚴宗旨。方序經題。白光昱然。
自口而出。須臾成蓋停空。后大悅。賜號賢首○慧安。
棲石壁。高宗詔迎。不赴。安乃徧歷名勝。至嵩嶽曰。是
我終焉之地也。坦然懷讓二僧來參。問如何是祖師
西來意。曰何不問自己意。曰如何是自己意。曰當觀
密作用。曰如何是密作用。安以目開合示之。乙未。詔
迎安。秀至都。尊為國師。后甞問安甲子多少。曰不記。
生死之身。有若循環。環無起盡。況識心流注。無有間
斷。見漚起滅者。乃妄想耳。從初識至動相滅時。亦只
如此何年月。而可記乎。神秀住當陽。武后詔迎至都。
同安於內道場供養。秀甞有偈曰。一切佛法。自心本
有。將心外求。捨父逃走○慧方。住茅山數載。將欲滅
度。見有五百許人。髻髮後垂。狀如菩薩。各持旛華云。
請法師講經。又感山神現身庭前。如將泣別。方謂侍
者曰吾去矣。汝為吾報諸門人。及門人奔至。方已入
滅時。乙未八月一日也。是日山林變白。谿㵎絕流凡
日七。道俗悲慕。聲動山谷。
<other>○六祖惠能傳法懷讓</other>
懷讓自出家受具後。習毗尼藏。一日嘆曰。夫出家者。
為無為法。天上人間無有勝者。時同學坦然。知讓志
氣高邁。勸謁慧安。安啟發之。乃直詣曹溪。參六祖。祖
問。甚處來。曰嵩山來。曰什麼物恁麼來。曰說似一物
即不中。曰還假修證否。曰修證則不無。污染即不得。
曰祗此不污染。諸佛之所護念。汝既如是。吾亦如是。
以後佛法。從汝邊去。西天般若多羅讖汝。足下出一
馬駒。踏殺天下人。應在汝心。不須速說。讓豁然大悟。
<other>（辛丑）賢首法藏講新華嚴經</other>
武后詔法藏。於佛授記寺。講新華嚴經。大地震動。逾
時乃息。即日召對長生殿。問帝網十重玄門。藏敷宣
有緒。玄旨通貫。后聞驚異。藏指殿隅金獅子。為曉譬
之。至一毛頭獅子百億毛頭獅子。后乃豁然○行思。
吉州劉氏子。幼歲出家。每群居論道。思惟默然。後參
六祖。問當何所務不落階級。曰汝曾作什麼來。曰聖
諦亦不為。曰落何階級。曰聖諦尚不為何階級之有。
祖深器之。令首眾○玄覺。姓戴氏。永嘉人。少挺生知
學不加思。蚤歲出家。博貫三藏。精天台止觀法門。因
閱維摩經。發明心地。後遇左谿激勵與玄䇿。同參六
祖。初到振錫。繞祖三匝。卓然而立。祖曰。夫沙門者。具
三千威儀。八萬細行大德自何方來。生大我慢。曰生
死事大。無常迅速。曰何不體取無生了。無速乎。曰體
即無生。了本無速。曰如是如是。於時大眾無不愕然。
覺方具威儀禮拜。須臾告辭。祖曰。返太速乎。曰本自
無動。豈有速耶。曰誰知非動。曰仁者自生分別。曰汝
甚得無生之意。曰無生豈有意耶。曰無意誰當分別。
曰分別亦非意。曰善哉少留一宿。時謂一宿覺。
<other>（壬寅牛頭山法持禪師入寂（慧方法嗣牛頭第四世）</other>
法持。以山門付智威。壬寅九月日入滅。遺令露骸松
<pb n="693"/>
下。飼諸鳥獸。迎出日空中。有神旛從西而來。繞山數
匝。所居故院。竹林變白。七日而止。
<other>（乙巳）六祖惠能說法</other>
神秀。甞奏武后。請惠能赴闕。能固辭。秀復自作書。重
邀之。能謂使者曰。吾形貌矬陋。此土見之。恐不敬吾
法。又先師以吾南中有緣。亦不可違。神龍元年。中宗
復遣使薛簡。迎能。能辭疾。願終林麓。簡曰。京城禪德
皆云。欲得會道。必須坐禪習定。能曰。道繇心悟。豈在
坐也。經云。若言。如來若坐若臥。是行邪道。何故無所
從來。亦無所去。無生無滅。是如來清淨禪。諸法空寂。
是如來清淨坐。究竟無證。何況坐耶。曰願師慈悲。指
示心要。傳奏兩宮。譬如一燈燃百千燈。冥者皆明。明
明無盡。曰道無明暗。明暗是代謝之義。明明無盡。亦
是有盡。曰明喻智慧。暗喻煩惱。若不以智慧照破煩
惱。生死憑何出離。曰煩惱即是菩提。若以智慧照破
煩惱者。此是二乘見解。上智大根悉不如是。汝若欲
知心要。但一切善惡。都莫思量。自然得入清淨心體。
湛然常寂。妙用恒沙。簡蒙指教。豁然開悟。
<other>（丙午）神秀禪師入寂（五祖忍旁出法嗣）</other>
神秀。居東都。天下稱兩京法主三帝門師。神龍二年
二月日。入滅。諡大通。秀生於隋末。百有餘歲。未甞自
言。故人莫知其數○普寂。河東馬氏子。師事神秀凡
六年。秀奇之盡。授以道。秀入滅。學者爭師事寂○智
威。江寧陳氏子。四歲便思出家。忽一日家中失之。莫
知所往。及父母尋訪。知已剃染矣。後聞法持出世。遂
往禮謁。傳授正法。有僧慧忠到山。威一見即曰。山主
來也。忠甞出參訪院。中凌霄藤。盛夏盡萎。左右欲伐
之。威曰不可。忠還則復茂矣。及忠還。果然。一日威示
偈曰。莫繫念念。成生死河。輪迴六趣海。無見出長波
忠曰。念想繇來幻。性自無終始。若得此中意。長波當
自止。威又示偈曰。余本性虗無。緣妄生人我。如何息
妄情。還歸空處坐。忠曰。虗無是實體。人我何須存。妄
情不須息。即汎般若船。威知其了悟。乃付以山門○
神會。襄陽高氏子。年十四。為沙彌。參六祖。祖曰。知識
遠來艱辛。還將得本來否。若有本則合識主。試說看。
曰以無住為本。見即是主。曰這沙彌爭合取次語。曰
和尚坐禪。還見不見。祖以拄杖打三下云。吾打汝痛
不痛。曰亦痛亦不痛。曰吾亦見亦不見。會問。如何是
亦見亦不見。曰吾之所見。常見自家過愆。不見他人
是非好惡。是以亦見亦不見。汝言。亦痛亦不痛。汝若
不痛。同其木石。若痛則同凡夫。即起恚恨。汝向前見
不見是二邊。痛不痛是生滅。汝自性且不見。敢爾弄
人。會禮拜。一日祖告眾曰。我有一物。無頭無尾。無名
無字。無背無面。諸人還識否。會出曰。是諸佛之本源。
神會之佛性。曰向汝道。無名無字。汝便喚作本源佛
性。汝向去有把茆蓋頭也。只成箇知解宗徒。
<other>（丁未）元珪禪師為嵩神說法（慧安法嗣五祖旁出）</other>
元珪。住嵩嶽。景龍年間。有神人率群。從謁珪。珪覩其
狀貌非常。乃曰。善來仁者。何為而至。曰師寧識我耶。
曰吾觀佛與眾生等。吾一目之。豈分別耶。曰我此嶽
神也。能生死於人。師安得一目吾哉。曰吾本不生。汝
焉能死。吾視身與空等。視吾與汝等。汝能壞空與汝
乎。使果能之。吾則不生不滅也。況汝不能。又焉能生
死吾耶。神稽首曰。我亦聰明。正直於餘神。詎知師有
廣大智辯乎。願授正戒令。我度世。曰汝施乞戒。即既
戒矣。所以者何。戒外無戒。又何戒哉。曰此理也。我聞
茫昧。止求師戒。我身為門弟子。珪即張座秉爐正几
曰。付汝五戒。若能奉持。即應曰能。不能即曰否。曰謹
受教。曰汝能不婬乎。曰亦娶也。曰非謂此也。謂無羅
欲也。曰能。曰汝能不盜乎。曰何乏我也。焉有盜取哉。
曰非謂此也。謂饗而福淫。不供而禍善也。曰能。曰汝
能不殺乎。曰實司其柄。焉得不殺。曰非謂此也。謂有
濫誤疑混也。曰能。曰汝能不妄乎。曰我正直。焉有妄。
<pb n="694"/>
曰非謂此也。謂先後不合天心也。曰能。曰汝不遭酒
敗乎。曰能。曰如上是為佛戒也。又言。以有心奉持。而
無心拘執。以有心為物。而無心想身。能如是則先天
地生。不為精。後天地死。不為老。終日變化而不為動。
畢盡寂默。而不為休悟。此則雖娶非妻也。雖饗非取
也。雖柄非權也。雖作非故也。雖醉非惽也。若能無心
於萬物。則羅欲不為婬。福淫禍善不為盜。濫誤疑混
不為殺。先後違天不為妄。惽荒顛倒不為醉。是謂無
心也。無心別無戒。無戒則無心。無佛無眾生。無汝及
無我。孰為戒哉。曰我神通亞佛。曰汝神通十句。五能
五不能。佛則十句。七能三不能。神竦然避席。跪啟曰。
可得聞乎。曰汝能戾上帝。東天行而西七曜乎。曰不
能。曰汝能奪地祗。融五嶽而結四海乎。曰不能。曰是
謂五不能也。佛能空一切相。成萬法智。而不能即滅
定業。佛能知群有性。窮億劫事。而不能化導無緣。佛
能度無量有情。而不能盡眾生界。是謂三不能也。定
業亦不牢久。無緣亦是一期。眾生界本無增減。且無
一人能主其法。有法無主。是謂無法。無法無主。是謂
無心。如我解佛。亦無神通也。但能以無心。通達一切
法爾。曰吾誠淺昧。未聞空義。師所授戒。我當奉行。今
願報慈德。效我所能。曰我觀身無物。觀法無常。塊然
更有何欲。曰師必命我。為世間事。展我小神功。使已
發心。初發心。未發心。不信心。必信心。五等人。目我神
踪。知有佛有神。有能有不能。有自然有非自然。曰無
為是。曰佛亦使神護法。師願隨意垂誨。珪不得已而
言曰。東巖寺之障。莾然無樹。北岫有之。而背非屏擁。
汝能移北樹於東嶺乎。曰已聞命矣。然昬夜必有喧
動。願師無駭。即作禮而去。珪門送之。見儀衛逶迤。如
王者狀。其夕果有暴風吼雷。棟宇搖蕩。詰旦和霽。則
北巖松栝。盡移東嶺。森然行植。珪誡其徒曰。母令外
知人將妖我○慧安。自禁中辭。歸嵩嶽。忽一日誡門
人曰。吾死。將尸向林中。待野火焚之。至七月八日。合
戶偃身而寂。壽一百二十八。門人舁尸林中。果野火
自然闍維。得舍利八十粒。五粒最巨。而紫紅色。光𦦨
奪目○破竈墮者。不稱名氏。得法慧安。隱居嵩嶽。山
塢有廟。甚靈。殿中惟安一竈。遠近祭祀不輟。烹宰物
命極多。墮一日領徒入廟。以杖敲竈三下曰。咄此竈。
只是泥瓦合成。聖從何來。靈從何起。恁麼烹宰物命。
又打三下。竈乃傾破墮落。須臾有一人青衣峩冠。設
拜墮前曰。我本此廟竈神。久受業報。今日蒙師說無
生法。得脫此處。生在天中。特來致謝。墮曰。是汝本有
之性。非吾強言。神再拜而沒。少選侍僧問曰。某等久
侍和尚。不蒙示誨。竈神得何徑旨。便得生天。曰我只
向伊道。是泥瓦合成。別無道理。為伊。侍僧無言。墮曰。
會麼。曰不會。曰本有之性。為甚麼不會。侍僧乃禮拜。
墮曰。破也破也。墮也墮也。有僧舉似安。安嘆曰。此子
會盡。物我一如。何謂如朗月處空。無不見者。只是難
搆伊語脉。曰未審甚麼人搆得他語脉。曰不知者。僧
問。物物無形時如何。墮曰。禮即惟汝非我。不禮即惟
我非汝。其僧乃禮謝。墮曰。本有之物。物非物也。所以
道心能轉物。即同如來墮。後莫知所終○行思。首眾
曹溪。一日六祖謂曰。從上衣法雙行。師資[逅-口+巿]授。衣以
表信。法乃印心。吾今得人。何患不信。衣即留鎮山門。
汝當分化一方。無令斷絕。思遂回青原山。住靜居寺。
神會來參。思問。甚處來。曰曹溪。曰曹溪意旨如何。會
振身而立。思曰。猶帶瓦礫在。曰和尚此間莫有真金
與人麼。曰設有汝向甚麼處著○中宗詔。迎泗州僧
伽入宮。舘於薦福寺。度慧儼慧岸木叉三人。示寂。敕
就薦福。漆身起塔。忽臭氣滿城。帝祝送。歸臨淮。言訖。
異香騰馥○一行。鉅鹿人。張公瑾之孫。少聰敏。博觀
子史。甞借道十尹崇太玄經。讀之數日。而還曰。已究
其義。因出所撰太衍玄圖并義決。崇覧之。大驚曰。此
後生顏子也。尋出至天台國清寺。見別院古松數十。
<pb n="695"/>
門有流水。行立門屏間。聞一僧於庭中。布算且曰。今
日當有弟子。自遠來。求吾算法。即除一算曰。門前水
當西流。弟子亦至矣。行返顧溪水。果已西流。遂趨入。
盡傳其術。回入嵩山。依普寂參決禪門宗旨。景龍年
間。中宗詔。迎赴闕。行辭疾。遁入當陽山○萬回所至
顯化。賜號法雲。甞有偈曰。明暗兩忘開佛眼。不繫一
法出蓮叢。真空不壞靈知性。妙用甞存無作功。聖智
本來成佛道。寂光非照自圓。
<other>（壬子）懷讓禪師開法南嶽</other>
懷讓。執侍六祖十五年。壬子往居衡嶽。開甘露門。
<other>（癸丑）六祖惠能示寂</other>
壬子七月。六祖命門人。往新州國恩寺建塔。仍令促
工。癸丑夏末落成。七月一日集眾曰。吾至八月。欲離
世間。汝等有疑。早須相問。為汝破迷。法海等皆涕泣。
惟有神會。神色不動。祖曰。神會小師。却得善不善等。
毀譽不動。哀樂不生。餘者不得。海乃再拜。問曰。和尚
入滅。衣法當付何人。曰吾受忍大師衣法。今為汝等
說法。不付其衣。蓋汝等信根純熟。決定不疑。堪任大
事。汝等諸人。自心是佛。更莫狐疑。外無一物。而能建
立。皆是本心。生萬種法。如地有種。含藏長養。成就其
實。我今說法。猶如時雨。普潤大地。汝等佛性。譬之種
子。遇茲霑洽。悉得發生。承吾旨者。決護菩提。依吾行
者。定證妙果。聽吾偈曰。心地含諸種。普雨悉皆萌。頓
悟花情已。菩提果自成。七月八日。謂門人曰。吾欲歸
新州。汝等速理舟檝。大眾哀留。祖曰。諸佛出現。猶示
涅槃。有來必去。理亦常然。吾此形骸。歸必有所。眾曰。
師從此去。早晚可回。曰葉落歸根來時無口。問曰。正
法眼藏。傳付何人。曰有道者得。無心者通。又曰。吾去
七十年。有二菩薩從東方。一出家一在家。同時興化。
建立吾宗。又問。佛祖傳授次第。曰古佛應世無量。今
以七佛為始。迦葉而下。展轉相授。以至惠能。是為三
十三祖。八月三日齋罷。示眾曰。吾滅度後。莫作世情。
悲泣雨淚。受人弔問。身著孝服。非吾弟子。亦非正法。
但識自本心。見自本性。無動無靜。無生無滅。無去無
來。無是無非。無住無往。恐汝等心迷。不會吾意。今再
囑汝。令汝見性。若違吾教。縱吾在世。亦無有益。復說
偈曰。兀兀不修善。騰騰不造惡。寂寂斷見聞。蕩蕩心
無著。說偈已。端坐至三更。忽謂門人曰。吾行矣。奄然
遷化。時異香滿室。白虹屬地。林木變白。鳥獸哀鳴。廣
韶新三郡官僚緇素。爭迎真身。莫決所之。乃焚香禱
曰。香烟指處。師所歸焉。時香烟直貫曹溪。遂遷神龕。
併衣鉢歸曹溪。次年七月入塔。塔內忽起。白光亘天。
三日始散。春秋七十有六。
<other>（甲寅）懷讓禪師傳法馬節道一</other>
道一。漢州什邡人。姓馬氏。容貌奇異。牛行虎視。引舌
過鼻。足下有二輪文。出家受具。坐禪於衡嶽。懷讓知
是法器。往問曰。大德坐禪。圖什麼。曰圖作佛。讓乃取
一甎於彼菴前石上磨。一曰。磨作甚麼。曰磨作鏡。曰
磨磚豈得成鏡耶。曰磨磚既不得成鏡。坐禪豈得作
佛。曰如何即是。曰如牛駕車。車若不行。打車即是。打
牛即是。一無對。讓曰。汝學坐禪。為學坐佛。若學坐禪。
禪非坐臥。若學坐佛。佛非定相。於無住法。不應取捨。
汝若坐佛。即是殺佛。若執坐相。非達其理。一聞示誨。
如飲醍醐。禮拜。問曰。如何用心。即合無相三昧。曰汝
學心地法門。如下種子。我說法要。譬彼天澤。汝緣合
故。當見其道。曰道非色相。云何能見。曰心地法眼。能
見乎道。無相三昧。亦復然矣。曰有成壞否。曰若以成
壞聚散而見道者。非見道也。聽吾偈曰。心地含諸種。
遇澤悉皆萌。三昧華無相。何壞復何成。一蒙開示。心
意超然。侍奉九秋。日益玄奧○玄覺。住溫江。學者輻
輳。號真覺。開元二年十月日。辭眾端坐入滅。覺甞著
證道歌。感定中觀見。字字皆成金色。時有梵僧。傳歸
西竺。翻成梵筴。稱為東土大乘經。歌曰。君不見絕學
<pb n="696"/>
無為閒道人。不除妄想不求真。無明實性即佛性。幻
化空身即法身。法身覺了無一物。本源自性天真佛。
五陰浮雲空去來。三毒水泡虗出沒。證實相無人法。
剎那滅却阿鼻業。若將妄語誑眾生。自招拔舌塵沙
劫。頓覺了如來禪。六度萬行體中圓。夢裏明明有六
趣。覺後空空無大千。無罪福無損益。寂滅性中莫問
覔。比來塵鏡未曾磨。今日分明須剖析。誰無念誰無
生。若實無生無不生。喚取機關木人問。求佛施功早
晚成。放四大莫把捉。寂寞性中隨飲⿰口豕。諸行無常一
切空。即是如來大圓覺。決定說表真乘。有人不肯任
情徵。直捷根源佛所印。摘葉尋枝我不能。摩尼珠人
不識。如來藏裏親收得。六般神用空不空。一顆圓光
色非色。淨五眼得五力。惟證乃知難可測。鏡裏看形
見不難。水中捉月爭拈得。常獨行常獨步。達者同遊
涅槃路。調古神清風自高。貌顇骨剛人不顧。窮釋子
口稱貧。實是身貧道不貧。貧則身常被縷褐。道則心
藏無價珍。無價珍用無盡。利物應機終不恡。三身四
智體中圓。八解六通心地印。上士一決一切了。中下
多聞多不信。但自懷中解垢衣。誰能向外誇精進。從
他謗任他非。把火燒天徒自疲。我聞恰似飲甘露。銷
融頓入不思議。觀惡言是功德。此則成吾善知識。不
因訕謗起冤親。何表無生慈忍力。宗亦通說亦通。定
慧圓明不滯空。非但我今獨達了。恒沙諸佛體皆同。
師子吼無畏說。百獸聞之皆腦裂。香象奔波失却威。
天龍寂聽生欣悅。遊江海涉山川。尋師訪道為參禪。
自從認得曹溪路。了知生死不相干。行亦禪坐亦禪。
語默動靜體安然。縱遇鋒刀常坦坦。假饒毒藥也閒
閒。我師得見然燈佛。多劫曾為忍辱仙。幾回生幾回
死。生死悠悠無定止。自從頓悟了無生。於諸榮辱何
憂喜。入深山住蘭若。岑崟幽䆳長松下。優游靜坐野
僧家。閴寂安居實瀟灑。覺即了不施功。一切有為法
不同。住相布施生天福。猶如仰箭射虗空。勢力盡箭
還墜。招得來生不如意。爭似無為實相門。一超直入
如來地。但得本莫愁末。如淨琉璃含寶月。既能解此
如意珠。自利利他終不竭。江月照松風吹。永夜清宵
何所為。佛性戒珠心地印。霧露雲霞體上衣。降龍鉢
解虎錫。兩股金環鳴歷歷。不是標形虗事持。如來寶
杖親蹤跡。不求真不斷妄。了知二法空無相。無相無
空無不空。即是如來真實相。心鏡明鑒無礙。廓然瑩
徹周沙界。萬象森羅影現中。一顆圓明非內外。豁達
空撥因果。莾莾蕩蕩招殃禍。棄有著空病亦然。還如
避溺而投火。捨妄心取真理。取捨之心成巧偽。學人
不了用修行。真成認賊將為子。損法財滅功德。莫不
繇斯心意識。是以禪門了却心。頓入無生知見力。大
丈夫秉慧劍。般若鋒兮金剛𦦨。非但能摧外道心。早
曾落却天魔膽。震法雷擊法鼓。布慈雲兮灑甘露。龍
象蹴蹋潤無邊。三乘五性皆醒悟。雪山肥膩更無雜。
純出醍醐我常納。一性圓通一切性。一法徧含一切
法。一月普現一切水。一切水月一月攝。諸佛法身入
我性。我性還共如來合。一地具足一切地。非色非心
非行業。彈指圓成八萬門。剎那超却三祇劫。一切數
句非數句。與吾靈覺何交涉。不可毀不可讚。體若虗
空沒涯岸。不離當處常湛然。覔即知君不可見。取不
得捨不得。不可得中祇麼得。默時說說時默。大施門
開無壅塞。有人問我解何宗。報道摩訶般若力。或是
或非人不識。逆行順行天莫測。吾早曾經多劫修。不
是等閒相誑惑。建法幢立宗旨。明明佛敕曹溪是。第
一迦葉首傳燈。二十八代西天記。法東流入此土。菩
提達磨為初祖。六代傳衣天下聞。後人得道何窮數。
真不立妄本空。有無俱遣不空空。二十空門元不著。
一性如來體自同。心是根法是塵。兩種猶如鏡上痕。
痕垢盡除光始現。心法雙忘性即真。嗟末法惡時世。
眾生福薄難調治。去聖遠兮邪教深。魔強法弱多怨
<pb n="697"/>
害。聞說如來頓教門。恨不滅除令瓦碎。作在心殃在
身。不須怨訴更尤人。欲得不招無間業。莫謗如來正
法輪。栴檀林無別樹。鬱密森沉師子住。境靜林閒獨
自遊。走獸飛禽皆遠去。師子兒眾隨後。三歲即能大
哮吼。若是野干逐法王。百年妖怪虗開口。圓頓教勿
人情。有疑不決直須爭。不是山僧逞人我。修行恐落
斷常坑。非不非是不是。差之毫釐失千里。是即龍女
頓成佛。非即善星生陷墜。吾早年來積學問。亦曾討
疏尋經論。分別名相不知休。入海算沙徒自困。却被
如來苦訶責。數他珍寶有何益。從來蹭蹬覺虗行。多
年枉作風塵客。種性邪錯知解。不達如來圓頓制。二
乘精進勿道心。外道聰明無智慧。亦愚癡亦小騃。空
拳指上生實解。執指為月枉施功。根境法中虗揑怪。
不見一法即如來。方得名為觀自在。了即業障本來
空。未了先須償宿債。飢逢王膳不能餐。病遇醫王爭
得瘥。在欲行禪知見力。火中生蓮終不壞。勇施犯重
悟無生。早時成佛於今在。師子吼無畏說。深嗟懞懂
頑皮靼。祇知犯重障菩提。不見如來開秘訣。有二比
丘犯婬殺。波離螢光增罪結。維摩大士頓除疑。猶如
赫日銷霜雪。不思議解脫力。妙用河沙也無極。四事
供養敢辭勞。萬兩黃金亦銷得。粉骨碎身未足酬。一
句了然超百億。法中王最高勝。河沙如來同共證。我
今解此如意珠。信受之者皆相應。了了見無一物。亦
無人亦無佛。大千沙界海中漚。一切聖賢如電拂。假
使鐵輪頂上旋。定慧圓明終不失。日可冷月可熱。眾
魔不能壞真說。象駕崢嶸謾進塗。誰見螗螂能拒轍。
大象不遊於兔徑。大悟不拘於小節。莫將管見謗蒼
蒼。未了吾今為君決○淨居寺尼玄機。甞習定於平
陽大日山石窟中。與兄玄覺。同參六祖。因著圓明歌。
與證道歌。相表裏。後倒立而化。法屬以顛倒呵之。應
聲而仆。將塟之夕。為風雷所移。越二日有自大日山
來者云。是夕空中有簫磬聲機之柩。已厝峯上。其徒
迎舍利。歸寺建塔。號圓明○希遷。端州陳氏子。生而
狥齊。既冠然諾自許。後造曹溪得度。問祖和尚百年
後。某當依附何人。曰尋思去。祖歿。遷每於靜處。端坐
思惟。首座曰。汝師已逝。空坐奚為。曰我稟遺誡。故尋
思耳。座曰。汝有師兄思和尚。今住吉州。汝因緣在彼。
師言甚直。汝自迷耳。遷聞語。便辭龕。直往青原。參行
思。思曰。子何方來。曰曹溪。曰將得甚麼來。曰未到曹
溪亦不失。曰若恁麼用去。曹溪作甚麼。曰若不到曹
溪。爭知不失。又曰。曹溪大師。還識和尚否。曰汝今識
吾否。曰識。又爭能識得。曰眾角雖多。一麟足矣。遷又
問。和尚自離曹溪。甚麼時至此間。曰我却知汝早晚
離曹溪。曰希遷不從曹溪來。曰我亦知汝去處也。曰
和尚幸是大人。莫造次。他日復問遷。汝甚麼處來。曰
曹溪。思乃舉拂子曰。曹溪還有這箇麼。曰非但曹溪。
西天亦無。曰子莫曾到西天否。曰若到即有也。曰未
在更道。曰和尚也須道。取一半莫全靠學人。曰不辭
向汝道。恐已後無人承當。
<other>（丙辰）嵩嶽元珪禪師入寂（慧安法嗣五祖旁出）</other>
元珪。住嵩嶽。開元四年。囑門人曰。吾始居寺東嶺。吾
滅。汝必置吾骸於彼。言訖。若委蛇焉。
<other>（丁巳）慧忠禪師住南陽白崖山</other>
慧忠。諸暨冉氏子。得法六祖。住南陽白崖山黨子谷。
示眾。禪宗學者。應遵佛語一乘了義。契自心源。不了
義者。互不相許。如獅子身蟲。夫為人師。若涉名利。別
開異端。則自他何益。如世大匠。斤斧不傷其手。香象
所負。非驢所堪。忠一日喚侍者。侍者應諾。如是三喚。
侍者三應。忠曰。將謂我孤負汝。却是汝孤負我。
<other>（壬戌）法欽參玄素禪師</other>
法欽。崑山朱氏子。世服儒業。母孕時夢。蓮生戶樞。取
一花繫於衣帶。窹乃惡葷餌。既誕。形貌奇偉。神色朗
徹。好以佛事為兒戲。年二十二。赴京應選。道繇丹徒。
<pb n="698"/>
憩[鴳-女+隹]林寺。玄素見而異之。問曰。子何之。曰將求仕於
上京。曰雖有五等之爵。不如三界之尊。曰可學乎。曰
觀子神氣。幾於生知。若肯出家。必悟如來知見。欽遂
裂縫掖。刻苦親依。素深器之。謂門人法鏡曰。此子當
大弘吾法。蔚為人師。欽日夜奮勵。三學該鍊。一日請
素。示其法要。素曰。無人得我法。曰以何傳。曰我法實
無可傳者。欽頓釋疑滯。久之辭去曰。汝乘流而行。遇
徑即止。遂南行。受具於餘杭龍泉寺。素延陵人。名法
照。牛頭智威法嗣。居京口[鴳-女+隹]林寺。
<other>○馬祖道一闡化江西（南嶽讓法嗣）</other>
開元十年。道一闡化於江西。懷讓問眾曰。道一為眾
說法否。曰已為眾說法。曰總未見人持箇消息來。因
遣一僧。往囑曰。待伊上堂時。汝但出問。作麼生。待伊
道底。言語記將來。僧去。一如讓旨。迴謂讓曰。馬師云
自從胡亂後三十年。不曾少鹽醬。讓深然之。
佛祖綱目卷第三十

<sarticle>佛祖綱目卷第三十一（調字號）</sarticle>

<other>甲子（唐玄宗開元十二年）壬午（改天寶）丙申（肅宗至德元年）戊戌（改乾元）
庚子（改上元）壬寅（改寶應）癸卯（代宗廣德元年）乙巳（改永泰）丙午
（改大曆）庚申（德宗建中元年）癸亥（唐德宗建中四年止）</other>
<other>（乙丑）普寂禪師住唐興寺</other>
普寂。受記於神秀。開元十三年。玄宗詔居都城唐興
寺。王公士庶。爭來禮謁。
<other>（己巳牛頭山智威禪師入寂</other>
開元己巳。牛頭山智威將入滅。謂門弟子曰。將屍林
中。施諸鳥獸○宣州安國寺玄挺。初參智威。侍立次。
有講僧問威曰。真性緣起。其義云何。威良久。挺遽召
曰。大德正興一念。問時是真性中緣起。其僧言下大
悟○玄素。住[鴳-女+隹]林。一日有屠者。禮謁。願就所居辦供。
素欣然而往。眾皆訝之。素曰。佛性平等。賢愚一致。但
可度者。吾即度之。復何差別之有○李通玄。日食一
栢葉棗十顆。因呼棗栢大士。開元七年。大原高仙奴
館之齋中造論。逾三年。遷馬氏古佛堂側。閱十年。負
經書而去。山行三十里。偶一虎當途。玄撫之曰。吾著
華嚴論。汝能為擇棲止處否。即以經囊。負其背。隨至
神福山原下土龕前。蹲駐。玄取囊置龕。虎搖尾而去。
龕廣六七肘。玄著論。每夕口出白光。以代燭。日有二
女子布衣白巾。汲水炷香。食時輒具饌。齋畢。撤器而
去。如是五載。著論畢。遂滅跡不見。
<other>（庚辰）普寂禪師入寂（北宗神秀法嗣）</other>
普寂。住都城。遠近參學者輻輳。開元庚辰入滅○道
樹。亦秀嗣。得法後。結茅壽州三峯山。甞有野人。服色
素朴。言談詭異。時忽化作佛。及菩薩羅漢天仙等形。
或放神光。或呈聲響。學徒皆不能測。十數年後。寂無
影響。樹告眾曰。野人作多色伎倆。眩惑於人。只消老
僧不見不聞。彼之伎倆有窮。吾之不見不聞無盡。
<other>○行思禪師傳法希遷</other>
行思。一日令希遷。持書與懷。讓曰。汝達書了速回。吾
有箇鈯斧子。與汝住山。遷至彼。未呈書。便問。不慕諸
聖。不重己靈時如何。曰子問太高生。何不向下問。曰
寧可永劫受沉淪。不從諸聖求解脫。讓便休。遷回。思
問。子返何速。書信達否。曰書亦不通。信亦不達。去日
蒙和尚許箇鈯斧子。只今便請。思垂一足。遷便禮拜
○李通玄。美髭髯。朗眉目。丹唇紫腮。冠樺皮衣。麻衣
長裙。博袖散腰。徒跣而行。放曠人天。靡所拘束。開元
庚辰三月間。一日出山。遇里人高會燕樂。玄就語曰。
汝等好住。吾將歸矣。眾驚其去。有送入山者。至龕而
謝遣之。即於是夕。烟雲凝布。巖谷震蕩。有二白[鴳-女+隹]。翔
空哀唳。其餘飛走。悲鳴滿山。翼日里人爭往候之。則
已端坐示寂於龕中矣。奉九十五。著華嚴論四十卷。
又著決疑論。會釋十門玄義。排科釋略。及緣生解迷
<pb n="699"/>
十明等論。十玄六相。百門義海等書。竝傳於世。
<other>○青原行思禪師入寂（六祖法嗣）</other>
行思。住青原。庚辰十二月日。示眾畢。跏趺而逝。
<other>（壬午）懷玉法師往生淨土</other>
懷玉。台州人。布衣一食。常坐不臥。誦彌陀經三十萬
遍。日課佛號五萬聲。天寶元年。見佛菩薩滿虗空中。
一人持銀臺來迎。玉曰。吾一生念佛。誓取金臺。何為
不然。聖眾遂隱。玉彌加精進。三七日後。向擎臺者來
云。師以精進。得升上品。宜趺坐以俟。三日後。異光滿
室。謂弟子曰。吾生淨土矣。含笑而逝○自覺。住真州。
常發願。願因觀音。得見阿彌陀佛。於是鑄觀音像。高
四十九尺。既成。祝願。夜三更。忽有金光二道。阿彌陀
佛自光中而下。二大士左右隨之。佛垂手。摩覺頂曰。
守願勿易。利物為先。寶池生處。孰不如願。後十一年。
七月望夕。見一人形似天王。雲間現身。謂覺曰。安養
之期。至矣。即於觀音像前。趺坐而化。
<other>○希遷禪師開法石頭</other>
希遷。得法後。旋住南嶽。鬼神多顯跡聽法。天寶初。至
衡山。結菴於石頭之上。時號石頭和尚。作草菴歌曰。
吾結草菴無寶貝。晚來從容圖睡快。成時初見茅草
新。破後還將茅草蓋。住菴人鎮常在。不屬中間與內
外。世人住處我不住。世人愛處我不愛。菴雖小含法
界。方丈老人相體解。上乘菩薩信無疑。中下聞之必
生恠。問此菴壞不壞。壞與不壞主元在。不居南北與
東西。基址堅牢以為最。青林下明窓內。玉殿瓊樓未
為對。衲被蒙頭萬事休。此時山僧都不會。住此菴休
作解。誰誇舖席圖人買。回光返照便歸來。廓達靈根
非向背。遇祖師親訓誨。結草為菴莫生退。百年拋却
任縱橫。擺手便行且無罪。千種言萬般解。只要教君
長不昧。欲識菴中不死人。豈離而今這皮袋。
<other>（癸未）楊庭光參本淨禪師</other>
本淨。絳州張氏子。幼歲披緇。曹溪受記。住司空山。癸
未。玄宗遣中使楊庭光入山。採常春藤。光因參淨。問
曰。弟子慕道斯久。願和尚慈悲。略垂開示。淨曰。天下
禪宗碩學。咸會京城。天使足可咨決。貧道猥山傍水。
無所用心。光再拜。淨曰。天使休禮貧道。天使為求佛
耶問道耶。曰弟子昏昧。未審佛與道。其義云何。曰若
欲求佛。即心是佛。若欲會道。無心是道。曰云何即心
是佛。曰佛因心悟。心以佛彰。若悟無心。佛亦不有。曰
云何無心是道。曰道本無心。無心名道。若了無心。無
心即道。光拜受。回闕具奏。敕詔起淨。是冬到京。
<other>（甲申）本淨禪師說法內道場</other>
天寶三載。正月上元日。玄宗詔兩街名僧碩學。赴內
道場。共本淨闡揚佛理。有遠禪師。問曰。如禪師所見。
以何為道。曰無心是道。曰道因心有。何得言無心是
道。曰道本無名。因心名道。心名若有。道不虗然。窮心
既無。道憑何立。二俱虗妄。總是假名。曰禪師見有身
心。是道已否。曰山僧身心本來是道。曰適言無心是
道。今又言身心本來是道。豈不相違。曰無心是道。心
泯道無。心道一如。故言無心是道。身心本來是道。道
亦本是身心。身心本既是空。道亦窮源無有。曰觀禪
師形體甚小。却會此理。曰大德只見山僧相。不見山
僧無相。見相者是大德所見。經云。凡所有相。皆是虗
妄。若見諸相非相。只見其道。若以相為實。窮劫不能
見道。曰今請禪師於相上說於無相。曰淨名經云。四
大無主。身亦無我。無我所見。與道相應。大德若以四
大有主是我。若有我見。窮劫不可會道也。遠聞語失
色。淨示偈曰。四大無主復如水。遇曲逢直無彼此。淨
穢兩處不生心。壅決何曾有二意。觸境但似水無心。
在世縱橫有何事。帝及四眾莫不稱善。
<other>○南嶽懷讓禪師示寂（六祖能法嗣）</other>
懷讓。入室弟子。總有六人。各印可曰。汝等六人。同證
吾身。各契一路。一人得吾眉。善威儀。（常浩）一人得吾眼。
<pb n="700"/>
善顧盻。（智達）一人得吾耳。善聽理。（坦然）一人得吾鼻。善知
氣。（神照）一人得吾舌。善譚說。（巖峻）一人得吾心。善古今。（道一）
又曰。一切法皆從心生。心無所生。法無能住。若達心
地。所作無礙。非遇上根。其慎辭哉。天寶三載。八月十
一日。入滅。塔於衡嶽。敕諡大慧最勝輪之塔。
<other>（乙酉）神會禪師著顯宗記</other>
六祖滅後二十年間。曹溪頓宗沉廢荊吳。嵩嶽漸門
盛行秦洛。神會乃著顯宗記。以定兩宗。南能頓宗。北
秀漸宗。河南尹李常。素仰祖風。深得玄旨。遇會問曰。
三祖大師。塟在何處。或聞入羅浮不回。戒說終於山
谷。未知孰是。曰璨大師自羅浮歸山谷。得月餘。方示
滅。今舒州見有三祖墓。常未之信。後謫舒州別駕。果
得三祖墓。遂與僚佐。同往瞻禮。又啟真儀闍維。得五
色舍利三百粒。以百粒出己俸建塔。百粒寄會。百粒
隨身。後於洛中私第。設齋慶之。時有西域三藏犍那
等與會。常問。天竺禪門祖師多少。曰自迦葉至般若
多羅。有二十七祖。若敘師子尊者傍出達磨達。四世
二十二人。總有四十九祖。若從七佛。至此璨大師。不
括橫枝。凡三十七世。常曰。甞見祖圖。或引五十餘祖。
至於支派差殊宗族不定。或但有空名者。以何為驗。
時有六祖門人智本。答曰。斯乃後魏初。佛法淪替。有
沙門曇曜。紛紜中。以素絹單錄。得諸祖名字。或忘失
次第。藏衣領中。隱於巖穴。經三十五載。至文成帝即
位。法門中興。曜為僧統。乃集諸沙門。重議結集。目為
付法藏傳。其間小有差互。即曜抄錄時。怖懼所致○
法欽。自受玄素記後。抵臨安。行次。東北山下。問樵者
曰。此何山。曰此徑山也。乃駐錫焉。有僧問。如何是道。
欽曰。山上有鯉魚。水底有蓬塵。馬祖令人送書到。書
中作一圓相。欽開緘。於圓相中作一畫。却封回。又令
智藏來問。十二時中。以何為境。曰待汝回去時有信。
曰如今便回。曰傳語却須問取曹溪○澄觀。山陰夏
侯氏子。字大休。身長九尺四寸。垂手過膝。口四十齒。
目光夜發。晝乃不眴。十一歲出家。十四歲得度。甞以
十事自勵曰。體不捐沙門之表。心不違如來之制。坐
不背法界之經。性不染情礙之境。足不履尼寺之塵。
脇不觸居士之榻。目不視非儀之綵。舌不味過午之
餚。手不什圓明之珠。宿不離衣鉢之側。又甞從牛頭
忠徑山欽。問西來宗旨。皆默受印記。
<other>（壬辰）[鴳-女+隹]林玄素禪師入寂（智威法嗣牛頭宗第六世）</other>
玄素。住[鴳-女+隹]林。有僧問。如何是西來意。曰會即不會。疑
即不疑。又曰。不會不疑底。不疑不會底。有僧扣門。素
問。什麼人。曰是僧。曰非但是僧。佛來亦不著。曰佛來
為什麼不著。曰無汝棲泊處。天寶壬辰十一月入寂。
壽八十五。夏六十一。
<other>（甲午）左溪玄朗法師入寂（東陽威法嗣天台宗第七世）</other>
玄朗。師事惠威。盡傳其道。獨處巖穴。凡三十年。宴坐
左溪。因以為號。建立精舍。約而不陋。跪懺其間。心不
離定。口不甞藥。或衣弊食絕。布紙而綻。掬泉而齋。或
問。萬行俱空。云何苦行。曰本無苦樂。妄習為因。眾生
妄除。我苦隨盡。天寶甲午。忽一日告門人曰。吾五印
道成。萬行無得。戒為心本。爾等師之。言訖而逝○李
泌。字長源。京兆人。七歲知為文。玄宗召見。呼為奇童。
使與太子為布衣交。乾元中。辭入衡嶽。時明瓚隱居
上封。人號懶殘。泌往謁之。聞其經聲。先悲愴而後悅
豫。泌隱知音。因謂曰。將非避隱者。有雲霄意乎。瓚唾
之曰。莫相賊。莫相賊。泌色不為動。候之良久。匍匍問
道。瓚曰。碎却筆硯。方可談此。遂撥火。出芋食之。泌至
中夜。復請曰。終無一言見教乎。瓚撫其背曰。好做十
年宰相。後德宗朝。進禮部尚書。同平章事。封鄴侯。
王維。字摩詰。官尚書右丞。與弟縉皆篤志奉佛。不茹
葷血。不衣文綵。得輞口藍田別墅。彈琴嘯詠。留連終
日。母喪。上表於朝。請以輞川地為佛寺。在京師日。飯
十數名僧。以玄譚為樂。齋中無所有。惟茶鐺藥臼經
<pb n="701"/>
案繩床而已。退朝焚香獨坐。一心禪誦。妻亡不再娶。
三十年孤處一室。屏絕塵累。臨終索筆。作別弟縉書。
又與親故數幅。多勸勉奉佛修心之旨。捨筆而絕。甞
作能禪師[石*((白-日+田)/廾)]云。無有可捨。是達有源。無空可住。是知
空本。舉足下足。常在道場。是心是情。同歸性海。
<other>○崇慧住天柱山</other>
崇慧。彭州陳氏子。得法智威。乾元元年。住舒州天柱
山。僧問。達磨未來時。還有佛法也無。曰未來且置。即
今事作麼生。曰某甲不會。乞師指示。曰萬古長空。一
朝風月。良久曰。闍黎會麼。曰不會。曰自己分上作麼
生。干他達磨來與未來作麼。他家來大似賣卜漢。見
汝不會。為汝錐破卦文。纔生吉。盡在汝分上。一切
自看。曰如何是解卜底人。曰汝纔出門時。便不中也。
<other>（庚子）荷澤神會禪師入寂（六祖旁出法嗣）</other>
神會。住荷澤。一日鄉信至。報二親亡。會入堂白槌曰。
父母俱喪。請大眾念摩訶般若。眾纔集。會便打槌曰。
勞煩大眾。下座。弟子光寶問。眼耳緣聲色時。為復抗
行。為有回互。曰抗互且置。汝指何法。為聲色之體。曰
如師所說。即無有聲色可得。曰汝若了聲色體空。亦
信眼耳諸根。及與凡與聖。平等如幻。抗行回互。其理
昭然。寶頓領悟。上元元年五月日。中夜奄然而化。
<other>（辛丑）慧忠禪師說法千福寺</other>
慧忠。住南陽白崖山黨子谷。四十餘年。不下山。上元
二年。肅宗以師禮迎。居千福寺。一日帝問。如何是十
身調御。忠曰。檀越踏毗盧頂上行。帝曰。寡人不會。忠
曰。莫認自己清淨法身。帝益不曉。
<other>（甲辰）希遷禪師著參同契</other>
希遷。因看肇論。至會萬物為己者其惟聖人乎。乃拊
几曰。聖人無己。靡所不己。法身無象。誰云自他。圓鑑
靈照於其間。萬象體玄而自現。境智非一。孰云去來。
至哉斯語也。遂掩卷不覺[寢-(宋-木)+穴]。夢與六祖。同乘一龜。游
泳深池之內。覺而念曰。靈龜者智也。深池者性海也。
吾與祖師。同乘靈智。遊性海矣。遂著參同契。曰。竺土
大仙心。東西密相付。人根有利鈍。道無南北祖。靈源
明皎潔。枝派暗流注。執事原是迷。契理亦非悟。門門
一切境。回互不回互。回而更相涉。不爾依位住。色本
殊質象。聲元異樂苦。暗合上中言。明明清濁句。四大
性自復。如子得其母。火熱風動搖。水濕地堅固。眼色
耳音聲。鼻香舌醎醋。然依一一法。依根葉分布。本末
須歸宗。尊卑用其語。當明中有暗。勿以暗相遇。當暗
中有明。勿以明相覩。明暗各相對。比如前後步。萬物
自有功。當言及用處。事存函蓋合。理應箭鋒拄。承言
須會宗。勿自立規矩。觸目不會道。運足焉知路。進步
非遠近。迷隔山河固。謹白參玄人。光陰莫虗度。廣德
二年。偶一日見負米登山者。遷問之。知為送供。因愍
其勞苦。即移菴下梁端。
<other>○慧忠國師為代宗說法</other>
慧忠。住京城。代宗甞問。師得何法。曰陛下還見空中
一片雲麼。曰見。曰釘釘著懸掛著。又每問忠。忠都不
視之。曰朕是大唐天子。師何以殊不顧視。曰還見虗
空麼。曰見。曰他還眨眼視陛下否。帝益疑駭。於是齋
沐。別致十問。一見性已後。用布施作福否。曰無相而
施合見性。二日夕作何行業。合得此道。曰無功而修
合此道。三或有病難。將何道理。修行抵擬。曰無功而
修。了業本空。得不動轉。四臨終時作麼生得清凉。自
在無疑。忠以努力自信道為對。五煩惱起時。將何止
息。忠對本心湛然煩惱回歸妙用。六見性後用持戒
念佛。求生淨土否。忠對性即是佛性即是淨土。七捨
此陰了。當生何處。忠以無捨無生自在生為對。八臨
終時。有花臺寶座來迎。可赴否。忠以不取相為對。九
作麼生得神通似佛。忠以見性如貧得寶。如民得王
對。十只依此本性修。定得作佛否。忠對定得作佛。佛
亦無相。無得乃為真得。
<pb n="702"/>
<other>（丙午）無住禪師為杜鴻漸說法</other>
無住。法嗣無法。居白崖山。專務宴寂。經累歲。學者漸
至。勤請不已。自此垂誨。宰相杜鴻漸。出撫巴蜀。至益
州。遣使延請至。問曰。弟子聞和尚說無憶無念莫妄
三句法門。未審此三句是一是三。曰無憶名戒。無念
名定。莫妄名慧。一心不生。具戒定慧。非一非三也。時
庭樹鵶鳴。漸問。師聞否。曰聞。鵶去已。又問。師聞否。曰
聞。曰鵶去無聲。云何言聞。曰聞與不聞。非關聞性。有
聲之時。聲塵自生。無聲之時。聲塵自滅。而此聞性不
隨聲生。不隨聲滅。悟此聞性。則免聲塵流轉。當知聞
無生滅。聞無去來。又問。弟子曾撰起信論疏兩卷。可
稱佛法否。曰夫造章疏。皆用識心思量分別。據論文
云。當知一切法。從本以來。離言說相。離名字相。離心
緣相。畢竟平等。無有變異。惟有一心。故名真如。今相
公既著種種相。云何是佛法。漸起作禮曰。弟子甞問
諸大德。皆贊為不可思議。當知彼等但狥人情。師獨
從理解說。是真不可思議。然云何不生。云何不滅。云
何得解脫。曰見境心不起。名不生。不生即不滅。既無
生滅。即不被前塵所縛。當處解脫。舉要而言。識心即
離念。見性即解脫。離識心見性外。更有法門。證無上
菩提者。無有是處。何以故。真心者。念生亦不順生。念
滅亦不依寂。不來不去。不定不亂。不取不捨。不沉不
浮。無為無相。活活潑潑。平常自在。此心體畢竟不可
得。觸目皆如。無非見性也。漸喜躍稱敬。自是棲心禪
悅。臨終沐浴。儼朝服加僧伽黎。剃鬚髮而逝。
<other>○馬祖道一開法鍾陵</other>
馬祖。𨽻名鍾陵開元寺。連帥路嗣恭。聆風景慕。親受
宗旨。四方學者。雲集座下。示眾。汝等諸人。各信自心
是佛。此心即是佛心。達磨大師。從南天竺國。來至中
華。傳上乘一心之法。令汝等開悟。又引楞伽經文。以
印眾生心地。恐汝顛倒。不自信此心之法各各有之。
故楞伽經。以佛語心為宗。無門為法門。夫求法者。應
無所求。心外無別佛。佛外無別心。不取善不捨惡。淨
穢兩邊。俱不依怙。達罪性空。念念不可得。無自性故。
故三界惟心。森羅萬象。一法之所印。凡所見色。皆是
見心。心不自心。因色故有。汝但隨時言說。即事即理。
都無所礙。菩提道果亦復如是。於心所生。即名為色。
知色空故。生即不生。若了此心。乃可隨時著衣喫飯。
長養聖胎。任運過時。更有何事。汝受吾教。聽吾偈曰。
心地隨時說。菩提亦祇寧。事理俱無礙。當生即不生。
僧問。如何修道。曰道不屬修。若言修得。修成還壞。即
同聲聞。若言不修。即同凡夫。但盡三界心量。一念妄
想。即是三界生死根本。但無一念。即除生死根本。即
得法王無上珍寶○鄧隱峰辭。祖曰。甚處去。曰石頭
去。曰石頭路滑。曰竿木隨身。逢場作戲。便去。纔到石
頭。即繞禪床一匝。振錫一聲。問是何宗旨。頭曰。蒼天
蒼天。峯無語。回舉似祖。祖曰。汝更去問。待他有答。汝
便噓兩聲。峯又去。依前問。頭乃噓兩聲。峯又無語。回
舉似祖。祖曰。向汝道。石頭路滑。峯屢參二大士法席。
後於祖言下相契。一日峰推車次。祖展脚在路上坐。
峰曰。請師收足。祖曰。已展不縮。峯曰。已進不退。乃推
車。碾損祖脚。祖歸法堂。執斧子曰。適來碾損老僧脚
底出來。峰便出於祖前引頸。祖乃置斧○慧藏。本以
弋獵為務。惡見沙門。因逐鹿從祖菴前過。祖迎之。藏
遂問。和尚還見鹿過否。曰汝是何人。曰獵者。曰汝解
射否。曰解射。曰汝一箭射幾箇。曰一箭射一箇。曰汝
不解射。曰和尚解射否。曰解射。曰和尚一箭射幾箇。
曰一箭射一群。曰彼此是生命。何用射他一群。曰汝
既知如是。何不自射。曰若教某甲自射。直是無下手
處。曰這漢曠劫無明煩惱。今日頓息。藏擲下弓箭。投
祖出家。一日在厨作務次。祖問。汝作甚麼。曰牧牛。曰
作麼生牧。曰一迴入草去。驀鼻拽將回。曰子真牧牛。
藏甞問智藏。汝還解捉得虗空否。智藏曰捉得。曰作
<pb n="703"/>
麼生捉。智藏以手撮虗空。藏曰。汝不解捉。智藏却問。
師兄作麼生捉。藏把智藏鼻孔拽。智藏作忍痛聲。曰
太煞拽人鼻孔。直欲脫去。藏曰。直須恁麼捉。虗空始
得。後住撫州石鞏山。常以弓箭接機○亮座主。本蜀
人。頗講經論。因參祖。祖問。見說座主大講得經論。是
否。曰不敢。曰將甚麼講。曰將心講。曰心如工伎兒。意
如和伎者。爭解講得。亮抗聲曰。心既講不得。虗空莫
講得麼。曰却是虗空講得。亮不肯。便出。將下堦。祖召
曰座主。亮回首。祖曰。是甚麼。亮豁然大悟。便禮拜。祖
曰。這鈍根阿師。禮拜作麼。曰某甲所講經論。將謂無
人及得。今日被大師一問。平生功業。一時氷釋。禮謝
而退。乃散徒眾。隱於西山○石臼。初參祖。祖問。甚處
來。曰烏臼來。曰烏臼近日有何言句。曰幾人於此茫
然。曰茫然且置。悄然一句作麼生。臼乃近前三步。祖
曰。我有七棒寄打烏臼。你還甘否。曰和尚先喫。某甲
後甘。一日僧問。臼如何是地藏手中珠。曰你手中還
有麼。曰不會。曰莫謾大眾。復頌曰。不識自家寶。隨他
認外塵。日中逃影質。鏡裏失頭人○水潦。初參祖。問
如何是西來的的意。曰禮拜著。潦纔禮拜。祖便與一
蹋蹋倒。潦大悟。起來拊掌呵呵大笑曰。也大奇也大
奇。百千三昧無量妙義。只向一毛頭上。一時識得根
源去。乃作禮而退。後告眾曰。自從一喫馬師踏。直至
如今笑不休○自在。吳興李氏子。參祖發明心地。祖
令送書與慧忠。忠曰。馬大師以何法示徒。曰即心即
佛。忠曰。是甚麼語話。良久又問。此外更有甚麼言教。
曰非心非佛。或云。不是心。不是佛。不是物。忠曰。猶較
些子。曰馬大師即甚麼。未審和尚此間如何。忠曰。三
點如流水。曲似刈禾鎌。在後隱伏牛山。示眾曰。即心
即佛。是無病求藥句。非心非佛。是藥病對治句。僧問。
如何是脫灑底句。在曰。伏牛山下古今傳。後入滅。壽
八十一○大珠。建州朱氏子。名慧海。初至江西參祖。
祖問。從何處來。曰越州大雲寺來。曰來此擬須何事。
曰來求佛法。曰我這裏一物也無。求什麼佛法。自家
寶藏不顧。拋家散走作麼。曰那箇是慧海寶藏。曰即
今問我者。是汝寶藏。一切具足。更無欠少。使用自在。
何假外求。海於言下。自識本心。不繇知覺。踊躍禮謝。
師事六載。後以受業師老。遂歸奉養。晦迹藏用。人莫
能識。潛著頓悟入道要門論一卷。法侄玄晏。竊呈祖。
祖覽訖。示眾曰。越州有大珠。圓明光透自在。無遮障
處也。眾知海姓朱。迭相尋訪。時號大珠和尚○普願。
鄭州王氏子。幼慕空宗。出家受具。初習相部。及究毗
尼。次游講肆。歷聽楞伽華嚴。入中百門觀。精練玄義。
後參祖。頓然忘筌。得游戲三昧。一日為眾僧行粥次。
祖問。桶裏是什麼。曰這老漢合取口。作恁麼語話。祖
便休。自是同參。無敢詰問。
<other>（己酉徑山法欽禪師至京</other>
代宗留神空門。道眾憤嫉。大曆三年九月。道士史華
奏。與釋氏觕法。遂於東明觀。架刀為梯。華登躡而上。
如履磴道。緇侶相顧。無敢躡者。時章敬寺沙門崇慧。
奉敕於本寺庭樹間。梯架鋒刃。銛白如霜。增東明觀
之梯百尺。慧跣足而登。至絕梯而止。復躡而下。如行
平地。以至蹈烈火。探沸油。餐鐵葉。嚼釘線。道眾見之。
駭汗掩袂而走。四眾讚仰。聲若雷電。帝遣中貴。傳宣
慰勞。嘉嘆再三。賜紫衣。號曰護國三藏。尋被召。對問。
師承何人。曰徑山高道僧法欽。臣之師也。臣未具戒。
不敢受紫衣之賜。帝特命開壇。方羯磨。慧隱身壇上。
莫知所往。帝益駭異。遂禮欽為師。遣內侍。特詔敦請。
既至。帝躬迎問法。同弟子之禮。欽一日在內庭。見帝
起立。帝曰。師何以起。欽曰。檀越何得向四威儀中見
貧道。帝悅。賜號國一。頃之欲辭歸。帝曰。此眾生有當
度者。彼眾生豈有殊乎。欽曰。實無有法。以度眾生○
初法照止衡州雲峯寺。甞於僧堂食鉢內。覩五色雲
中一梵剎。當東北有山㵎石門。復見一寺。金書其額
<pb n="704"/>
曰。大聖竹林寺。他日復見雲中數寺。池臺樓觀。萬菩
薩眾。雜處其中。大曆三年。起五會念佛道場。感祥雲
彌覆。雲中復現樓閣。覩阿彌陀佛。及二菩薩。身滿虗
空。復見老人謂曰。汝先發願。於金色界。禮覲大僧。今
何輙止。遂與同志啟行。四年四月。到五臺佛光寺。一
如鉢中所見。夜四更見一道光。從北山下來射照。照
急入堂內。問眾曰。此何祥光。有僧曰。此大聖不思議
光。照即尋光至寺。東北五里。果有大山。山有㵎。㵎北
有石門。二青衣立於門首。一稱善財。一稱難陀。引照
入門。北行見金門樓觀。金榜題曰大聖竹林寺。寺方
二十里。一百院。皆有金地寶塔華臺玉樹。入講堂。見
文殊在西。普賢在東。踞師子座。為眾說法。照前作禮。
問曰。末代凡夫。未審修何法門。文殊告曰。諸修行門。
無如念佛。阿彌陀佛願力難思。汝當繫念。決取往生。
時二大士同舒金臂。摩照頂授記曰。汝今以念佛力
故。畢竟證無上覺。復命往詣諸菩薩院。巡禮竟。乃回。
作禮辭退。向二青衣送至門外。照復作禮。舉頭俱失○
慧忠。住牛頭。平生一衲不易。器用惟一鐺。縣令張遜
謁忠問。弟子幾人。曰有三五人。曰可得見乎。忠敲禪
床三下。有三虎哮吼而出。遜驚怖而退。後眾請入城。
居莊嚴寺。於殿東。別創法堂。先有古木。群鵲巢其上。
工人將伐之。忠曰。此地建堂。汝等何不速去。言訖。群
鵲遷巢他樹。自是學徒雲集。得法者三十四人。有安
心偈曰。人法雙淨。善惡兩忘。直心真實。菩提道場。大
曆三年。石室前掛鐺樹。掛衣藤。方盛夏忽枯死。四年
六月日。集僧布薩訖。命侍者淨髮浴身。至夜有瑞雲。
覆其精舍。空中復聞天樂聲。詰旦怡然坐化。俄風雨
暴作。震折林木。復有白虹貫巖壑。茶毗。舍利不可勝
計。壽八十七○道林。富陽潘氏子。母夢吞日光而有
娠。及誕異香滿室。遂名香光。九歲出家。二十一受戒。
後詣長安復禮法師。學華嚴經起信論。禮示以真妄
頌。俾修禪那。林問曰。初云何觀。云何用心。禮久而無
言。林乃三禮而退。屬法欽至闕。林造謁。遂得正法。
<other>（庚戌）法欽禪師還徑山</other>
法欽。在京居內。僅一年。代宗每賜繒綵。設御饌。皆不
受。惟布衣蔬食。器用陶匏。如平時。相國楊綰。見而嘆
曰。此方外之高士也。難得而名焉。崔趙公群。甞問欽。
弟子出家得否。欽曰。出家是大丈夫事。豈將相之所
能為。群嘆賞其言。已而力辭。南還舊山○西域大耳三
藏。到京云。得他心通。代宗令與慧忠試驗。藏纔見忠。
便禮拜。立於右邊。忠問。汝得他心通耶。曰不敢。曰汝
道老僧即今在甚處。曰和尚是一國之師。何得却去
西川看競渡。良久再問。汝道老僧即今在甚處。曰和
尚是一國之師。何得却在天津橋上。看弄猢猻。良久
復問。汝道老僧只今在甚處。藏罔測。忠叱曰。這野狐
精。他心通在甚麼處。一日紫璘供奉來參。忠問。甚處
來。曰城南來。曰城南草作何色。曰作黃色。忠乃問童
子。城南草作何色。曰作黃色。曰只這童子。亦可簾前
賜紫。對御談玄。又供奉註思益經。忠曰。凡註經須會
佛意始得。曰不會佛意。爭解註經。忠令侍者盛一碗
水。中著七粒米。碗面安一隻箸。問供奉。是甚麼義。供
奉無語。忠曰。老僧意尚不會。何況佛意。
<other>○馬祖道一傳法道悟</other>
道悟。渚宮崔氏子。年十五出家。二十三受戒。三十三
參希遷。頻沐指示。曾未投機。次謁慧忠。年三十四。與
忠侍者應真南還。謁道一。一曰。識取自心本來是佛。
不屬漸次。不假修持。體自如如。萬德圓滿。悟於言下
大徹。一囑曰。汝若住持。莫離舊處。悟蒙授記。便返荊
州。去郭不遠。結草為廬。
<other>（辛亥）天然參馬祖道一</other>
天然。本習儒業。將入長安應舉。宿於逆旅。忽夢白光
滿室。占者曰。解空之祥。偶禪者曰。仁者何往。曰選官
去。禪者曰。選官何如選佛。曰選佛當往何所。禪者曰。
<pb n="705"/>
今江西馬大師出世。是選佛之場。仁者可往。遂抵江
西。纔見馬祖。便以手托幞頭額。祖顧視。良久曰。南嶽
石頭。是汝師也。復抵石頭。仍以手托額。頭曰。著槽廠
去。然禮謝。入行者房。隨次執㸑役。凡三年。忽一日頭
告眾曰。來日剗佛殿前草。至來日。大眾各備鍬钁剗
草。獨然以盆盛水。胡跪頭前。頭笑之。便與剃髮。又為
說戒。然掩耳而出。再往江西。路逢一老人。與一童子。
然問。公住何處。曰上是天。下是地。曰忽遇天崩地陷。
又作麼生。曰蒼天蒼天。童子噓一聲。然曰。非父不生
其子。老人便與童子。入山去。然到祖處。未參禮。便入
僧堂內。騎聖僧頸而坐。時大眾驚愕。遽報祖。祖躬入
堂。視之曰。我子天然。然即下地禮拜曰。謝師賜法號。
因名天然。祖問。甚處來。曰石頭。曰石頭路滑。還躂倒
汝麼。曰若躂倒即不來也。乃杖錫觀方。後居丹霞山
○智藏。[虔-文+ㄆ]化廖氏子。出家受具戒。有相者。覩其殊表。
謂之曰。師骨氣非凡。當為法王輔佐。遂往佛迹巖。參
禮馬祖。為入室弟子。一日祖謂藏曰。子何不看經。曰
經豈異耶。曰然雖如此。汝向後為人也須得。曰智藏
病思自養。敢言為人。曰子末年必興於世。藏便禮拜。
屬路嗣恭。延祖開法時。藏請回郡。祖付以袈裟。後住
[虔-文+ㄆ]州西堂○智堅。初與普願智常行脚時。路逢一虎
各從虎邊過了。願問常。適來見虎。似箇甚麼。常曰。似
箇猫兒。常却問堅。堅曰。似箇狗子。又問願。願曰。我見
是箇大蟲。一日堅喫飯次。願收生飯。乃曰生聻。堅曰
無生。願曰。無生猶是末。願行數步。堅召曰長老。願回
頭曰作麼。堅曰。莫道是末。堅後住杉山。
<other>（壬子）法照大師往生淨土</other>
大曆五年。法照復與五十僧。往詣金剛窟。忽覩眾寶
宮殿。文殊普賢。及萬菩薩。照方作禮。舉頭皆失。後復
於華嚴院。念二大士記我往生。乃一心念佛。忽見佛
陀波利。謂曰。汝華臺已生。後三年華開矣。汝見竹林
諸寺。何不使群生共知之。照因命匠。刻石為圖。於見
處。建竹林寺。既畢。謂眾曰。吾事畢矣。數日別眾。坐逝
○寶通。潮州楊氏子。號大顛。初參希遷。遷問。那箇是
汝心。曰見言語者是。遷便喝出。經旬日。通却問。前者
既不是。除此外何者是心。曰除却揚眉瞬目。將心來。
曰無心可將來。曰元來有心。何言無心。無心盡同謗。
通於言下大悟。異日侍立次。遷問。汝是參禪僧。是州
縣白蹋僧。曰是參禪僧。曰何者是禪。曰揚眉瞬目。曰
除却揚眉瞬目外。將你本來面目呈看。曰請和尚除
揚眉瞬目外。鑒某甲。曰我除竟。曰將呈和尚了也。曰
汝既將呈我心如何。曰不異和尚。曰不關汝事。曰本
無物。曰汝亦無物。曰既無物即真物。曰真物不可得。
汝心見量如此。大須護持。一日通問。道有道無俱是
謗。請師除。曰一物亦無。除箇甚麼。遷却問。併却咽喉
唇吻道將來。曰無這箇。曰若恁麼。汝只得入門。
<other>（癸丑）惟儼參希遷禪師</other>
惟儼。絳州韓氏子。自幼不與群兒伍。往往獨坐。如念
如思。出家受具。博通經論。嚴持戒律。一日嘆曰。大丈
夫當離法自淨。誰能屑屑事細行於巾布耶。首參石
頭。問三乘十二分教。某甲麤知。甞聞南方直指人心
見性成佛。實未明了。伏望和尚慈悲指示。頭曰。恁麼
也不得。不恁麼也不得。恁麼不恁麼總不得。子作麼
生。儼罔措。頭曰。子因緣不在此。且往馬大師處去。儼
便往參祖。仍伸前問。祖曰。我有時教伊揚眉瞬目。有
時不教伊揚目瞬目。有時揚眉瞬目者是。有時揚眉
瞬目者不是。子作麼生。儼於言下契悟。便禮拜。祖曰。
你見甚道理。便禮拜。曰某甲在石頭處。如蚊子上鐵
牛。祖曰。汝既如是。善自護持○天然。辭馬祖。遊方。居
天台華頂峯三年。往徑山。禮法欽。又至京謁慧忠。一
見便展坐具。忠曰。不用不用。然退後。忠曰。如是如是。
然却進前。忠曰。不是不是。然乃遶忠一匝便出。忠曰。
去聖時遙。人多懈怠。三十年後。覔此漢。也難得○
<pb n="706"/>
普願寶雲智常智堅四人。離馬祖處。各謀住菴。於中
路相別次。願插下拄杖曰。道得也被這箇礙。道不得
也被這箇礙。常拽拄杖。打願一下曰。也只是這箇王
老師。說甚礙不礙。雲曰。只此一句語。大播天下。常曰。
還有不播者麼。雲曰有。常曰。作麼生是不播者。雲作
掌勢。又四人同喫茶。雲提起茶盞曰。世界未成時。便
有這箇。願曰。今人祇識這箇。未識世界。常曰是。願曰。
師兄莫同此見麼。常却拈起盞曰。向世界未成時。道
得麼。願作掌勢。常以面作承掌勢。雲後住魯祖山。
<other>（乙卯）惟儼還石頭</other>
惟儼。侍奉馬祖凡三年。一日祖問曰。子近日見處作
麼生。曰皮膚脫略盡。惟有一真實。曰子之所得。可謂
協於心體。布於四肢。既然如是。將三條篾。束取肚皮。
隨處住山去。曰惟儼又是何人。敢言住山。曰不然。未
有常行而不住。未有常住而不行。欲益無所益。欲為
無所為。宜作舟航。無久住此。儼乃辭返石頭。一日在
石上座。頭問。汝在這裏作麼。曰一物不為。曰恁麼即
閑坐也。曰若閑坐即為也。曰汝道不為。不為箇甚麼。
曰千聖亦不識。頭以偈讚曰。從來共住不知名。任運
相將祇麼行。自古上賢猶不識。造次凡流豈可明。他
日頭謂曰。言語動用沒交涉。曰非言語動用。亦沒交
涉。曰我這裏鍼劄不入。曰我這裏如石上栽花○
慧忠。將入滅。弟子應真問。百年後有人問極則事。作
麼生。曰幸自可憐生。須要箇護身符子作麼。乃入辭
代宗。帝曰。師滅度後。弟子將何所記。曰告檀越。造取
一所無縫塔。曰就師請取塔樣。忠良久曰。會麼。曰不
會。曰貧道去後。弟子應真却知此事。乞詔問之。遂右
脇而寂。忠既歿。帝召應真入內。問無塔縫話。真良久
曰。聖上會麼。曰不會。真述偈曰。湘之南潭之北。中有
黃金充一國。無影樹下合同船。瑠璃殿上無知識。
<other>（戊午）馬祖道一傳法懷海</other>
懷海。長樂王氏子。童稚隨母。入寺拜佛。指佛像。問母
曰。此為誰。曰佛也。曰形容與人無異。我後亦當作佛。
丱歲離塵。三學該練。值馬祖闡化江西。乃往參叩。祖
命為侍者。檀越每送齋飯來。海纔揭開盤蓋。祖便拈
起一片胡餅。示眾云。是甚麼。經三年。一日侍祖行次。
見一群野鴨飛過。祖曰。是甚麼。曰野鴨子。曰甚麼去
也。曰飛過去也。祖遂把海鼻。扭一扭。海不覺負痛失
聲。祖曰。又道飛過去也。海於言下大悟。却歸侍者寮。
哀哀大哭。同事問曰。汝憶父母耶。曰無。曰被人罵耶。
曰無。曰哭作甚麼。曰我鼻孔被大師扭。得痛不徹。曰
有甚因緣不契。曰汝問取和尚去。同事問祖曰。海侍
者有何因緣不契。在寮中哭。告和尚。為某甲說。曰是
伊會也。汝自問取他。同事歸寮曰。和尚道。汝會也。教
我自問汝。海乃呵呵大笑。同事曰。適來哭。如今為甚
却笑。曰適來哭如今笑。同事惘然。次日祖陞座。眾纔
集。海出捲却席。祖便下座。海隨至方丈。祖曰。我適來
未曾說話。汝為甚便捲却席。曰昨日被和尚扭得鼻
頭痛。曰汝昨日向甚處留心。曰鼻頭今日又不痛也。
曰汝深明昨日事。海作禮而退。他日再參。侍立次。祖
取繩床角拂子竪起。海曰。即此用離此用。祖掛拂子
於舊處。海良久。祖曰。你已後開兩片皮。將何為人。海
遂取拂子竪起。祖曰。即此用離此用。海掛拂子於舊
處。祖振威一喝。海直得三日耳聾○齊安。海門李氏
子。唐皇宗枝生時。異光照室。後有異僧。謂曰。建無勝
幢。使佛日回照者。豈非汝乎。落髮受具。後聞馬祖道
化。乃振錫而造。祖一見。深器之。乃命入室。密示正法。
後住鹽官○寶積。初參祖。作街坊。一日於市肆行。見
一客人買猪肉。語屠家曰。精底割一斤來。屠家放下
刀。叉手曰。長史。那箇不是精底。積於此有省。又一日
出門。見人舁喪。歌郎振鈴云。紅輪決定沉西去。未審
魂靈往那方。幕下孝子哭曰哀哀。積身心踊躍。歸舉
似祖。祖印可之。後住盤山○崇慧。居天柱。演法凡二
<pb n="707"/>
十二載。大曆十四年入滅。塔於本寺。肉身不壞○
道悟。東陽張氏子。幼而生知。年十四。懇父母出家。不
許。遂減飲食。父母不得已許之。二十五受戒。精修梵
行。風雨昏夜。宴坐丘塚。離諸怖畏。初參法欽。服勤五
載。隱於大梅山。建中元年。謁馬祖。二年謁石頭。問曰。
離却定慧。以何法示人。曰我這裏無奴婢。離箇甚麼。
曰如何明得。曰汝還撮得虗空麼。曰恁麼則不從今
日去也。曰未審汝早晚從那邊來。曰道悟不是那邊
人。曰我早知汝來處也。曰師何以贓誣於人。曰汝身
現在。曰雖然如是。畢竟如何示於後人。曰汝道誰是
後人。一日悟問。曹溪意旨誰人得。曰會佛法人得。曰
師還得否。曰不得。曰為甚麼不得。曰我不會佛法。又
一日問。如何是佛法大意。曰不得不知。曰向上更有
轉處也無。曰長空不礙白雲飛。悟從此頓徹。罄殫前
二哲匠言下有所得心。遂隱當陽。
<other>（壬戌）馬祖道一傳法無業</other>
無業。上洛杜氏子。初母聞空中言。願寄居。便覺有娠。
誕生之夕。神光滿室。丱歲行必直視。坐即跏趺。九歲
出家。受大乘經。五行俱下。一覧無遺。落髮受具。每為
眾僧講經。冬夏無廢。後聞馬祖禪門鼎盛。特往參叩。
祖覩其狀貌奇偉。語音如鐘。乃曰。巍巍堂堂。其中無
佛。業禮跪。問曰。三乘文學。麤窮其旨。常聞禪門即心
是佛。實未能了。曰祇未了底心即是。更無別物。不了
時即是迷。若了即是悟。迷即眾生。悟即是佛。道不離
眾生。豈更有別佛。亦猶手作拳。拳全手也。又問。如何
是祖師西來密傳心印。曰大德正閙在。且去別時來。
業纔出。祖召曰大德。業回首。祖曰。是甚麼。業豁然領
悟。涕淚悲泣曰。本謂佛道長遠。勤苦曠劫。方始得成。
今日始知。法身實相。本自具足。一切萬法。從心所生。
但有名字。無有實者。祖曰。如是如是。一切法性。不生
不滅。一切諸法。本自空寂。若如是知。舉足下足。不離
道場。言下便了。更無漸次。所謂不動足而登涅槃山
者也。業乃禮拜。祖曰。這鈍漢。禮拜作麼○澄觀。入內
譯經。既而辭入五臺大華嚴寺。覃思華嚴。以五地聖
人。棲身佛境。心體真如。猶於後得智。起世俗心。學世
間解。繇是博覧六藝圖史。九流異學。華夏訓詁。竺經
梵字。及四圍五明。聖教世典等書。靡不該洽。至是下
筆著疏。先求瑞應。屢徵異夢。乃以信解行證。分華嚴
為四科。觀每慨。舊疏未盡經旨。惟賢首頗涉淵源。遂
宗承之。歷四年而文成。

佛祖綱目卷第三十一

<sarticle>佛祖綱目卷第三十二（陽字號）</sarticle>

<other>甲子（唐德宗興元元年起）乙丑（改元貞元）乙酉（順宗永貞元年）丙戌（憲宗元和
元年）辛丑（穆宗長慶元年）乙巳（敬宗寶曆元年）丁未（文宗太和元年）丙辰（改元
開成）辛酉（武宗會昌元年）癸亥（唐武宗會昌三年止）</other>
<other>（甲子）懷海禪師開法百丈</other>
懷海。既傳心印。無何住洪州大雄山。山號百丈。道一
令人持書并醬三甕至。海集眾上堂。開書了。拈拄杖。
指甕曰。道得即不打破。道不得即打破。眾無語。海便
打破。上堂。靈光獨耀。迥脫根塵。體露真常。不拘文字。
心性無染。本自圓成。但離妄緣。即如如佛。又曰。汝等
先歇諸緣。休息萬事。善與不善。世出世間。一切諸法。
莫記憶。莫緣念。放捨身心。令其自在。心如木石。無所
辨別。心無所行。心地若空。慧日自現。如雲開日出相
似。但歇一切攀緣。貪嗔愛取。垢淨情盡。對五欲八風
不動。不被見聞覺知所縛。不被諸境所惑。自然具足
神通妙用。又曰。聖地習凡。因佛入眾生中。同類誘引
化導。同渠餓鬼肢節火然。與渠說般若波羅蜜。令渠
發心。若一向住在聖地。憑何得至彼共渠語。佛入苦
處。亦同眾生受苦。只是去住自繇。不同眾生。
<pb n="708"/>
<other>○明瓚禪師說法衡嶽</other>
明瓚。即懶殘。執役衡嶽。收所餘而食。性懶而食殘。故
號懶殘。宰相李泌。為德宗言其高行。有詔徵之。使者
至石窟。宣麻命曰。尊者起謝恩。瓚寒涕垂膺。使者見
而笑。令拭涕。瓚曰。我豈有工夫。為俗人拭涕耶。竟不
能致。刺史將祭岳祠。方修磴道。中夜風雷。一峰隕巨
石。當道橫臥。修磴者以十牛輓之。而又以數百人助
輓。屹不動。瓚笑曰。無煩多力。遂履石。石盤旋而動。聲
若震雷疾下。路遂開。人始神之。寺門外虎豹忽成群。
瓚語眾僧曰。為爾盡驅彼。授我箠。眾以箠授。瓚纔出
寺。一虎遽銜瓚去。而虎豹亦隨絕踪。瓚甞有歌曰。兀
然無事無改換。無事何須論一段。直心無散亂。他事
不須斷。過去已過去。未來猶莫算。兀然無事坐。何曾
有人喚。向外覔工夫。總是癡頑漢。糧不畜一粒。逢飰
但知嗎。世間多事人。相趂渾不及。我不樂生天。亦不
愛福田。饑來喫飰。困來即眠。愚人笑我。智乃知焉。不
是癡鈍。本體如然。要去即去。要住即住。身披一破衲。
脚著娘生袴。多言復多語。繇來反相誤。若欲度眾生。
無過且自度。莫謗天真佛。真佛不可見。妙性及靈臺。
何須受熏煉。心是無事心。面是娘生面。劫石可移動。
箇中無改變。無事本無事。何須讀文字。削除人我本。
冥合箇中意。種種勞筋骨。不如林下睡。兀兀舉頭見
日高。喫飯從頭𢫫。將功用功。展轉冥蒙。取即不得。不
取自通。吾有一言。絕慮忘緣。巧說不得。只用心傳。更
有一語。無過直與。細如毫末。大無方所。本自圓成。不
勞機杼。世事悠悠。不如山丘。青松蔽日。碧㵎長流。山
雲當幕。夜月為鉤。臥藤蘿下。塊石枕頭。不朝天子。豈
羨王侯。生死無慮。更復何憂。水月無形。我常只寧。萬
法皆爾。本自無生。兀然無事坐。春來草自青。
<other>○湛然法師入寂（天台宗）</other>
興元元年。湛然將入滅。告其徒曰。大道無方無體。生
歟死歟。其旨一貫。吾歸骨此山。報盡今夕。聊與汝等
談道而訣。夫一念無相。謂之空。無法不備。謂之假。不
一不異。謂之中。在凡為三因。在聖為三德。爇炷則初
後同相。涉海則淺深異流。自利利人。在斯而已。言訖
而化。翰林梁肅題其[石*((白-日+田)/廾)]陰。稱為命世。亞聖云。
<other>（乙丑）居士龐蘊參希遷禪師</other>
龐蘊。字道玄。襄陽人。父任衡陽太守。寓居城南。蘊少
悟塵勞。志求真諦。建菴修行於宅西。貞元初。首謁希
遷。問不與萬法為侶者。是甚麼人。遷以手掩其口。豁
然有省。一日遷問曰。子見老僧以來。日用事作麼生。
對曰。若問蘊日用事。直下無開口處。遷曰。知子恁麼。
方始問子。蘊遂呈偈曰。日用事無別。惟吾自偶諧。頭
頭非取捨。處處沒張乖。朱紫誰為號。丘山絕點埃。神
通并妙用。運水及搬柴。遷然之曰。子以緇耶素耶。曰
願從所慕。遂不剃染。
<other>○法常禪師住大梅</other>
法常。襄陽鄭氏子。幼歲出家。初參道一。問如何是佛。
一曰。即心是佛。常即大悟。貞元初。遂往鄞縣南七十
里梅子真舊隱。縛茅燕處。示眾。汝等諸人。各自迴心
達本。莫逐其末。但得其本。其末自至。若欲識本。惟了
自心。此心元是一切世間出世間法根本。故心生種
種法生。心滅種種法滅。心但不附一切善惡而生。萬
法本自如如一。常令僧問和尚見馬大師。得箇甚麼。
便住此山。曰大師向我道。即心是佛。我便向這裏住
僧曰。大師近日佛法又別。曰作麼生。僧曰。又道非心
非佛。曰這老漢惑亂人。未有了日。任他非心非佛我
只管即心即佛。僧回舉似一。一曰。梅子熟也。
<other>○惟儼禪師住藥山</other>
惟儼。自傳心印。貞元初。因憩藥山。喟然嘆曰。吾生寄
世。若萍蓬耳。又何效其飄轉耶。遂披蓁結菴。纔庇趺
坐。鄉人賷携飲食。奔走而往。儼曰。吾無德於人。何以
勞人乎哉。竝謝不受。鄉人跪曰。願聞日費之具。曰米
<pb n="709"/>
一升足矣。自是甞以山蔬佐食。一食訖。就座轉法華
華嚴涅槃。晝夜若一。後數歲而僧徒葺居僧室。梁棟
鱗差。參學之眾。不可勝數。示眾曰。祖師只教保護。若
貪嗔起來。切須防禦。莫教掁觸。是你欲知。枯木石頭
却須擔荷。實無枝葉可得。雖然如此。更宜自看。不得
絕却言語。我今為你說這箇語。顯無語底。他那箇本
來無耳目等貌。又曰。如今出頭來。盡是多事人。覔箇
癡鈍人。不可得。莫只記䇿子中言語。以為自己見。知
見他不解者。便生輕慢。此輩盡是闡提外道。
<other>○靈默禪師住五洩（馬祖一法嗣）</other>
靈默。初謁道一。一接之。因披剃受具。次謁希遷。便問。
一言相契即住。不契即去。遷據坐。默便行。遷隨後召
曰闍黎。默回首。遷曰。從生至死。只是這箇。回頭轉腦
作什麼。默於言下大悟。遂抝折拄杖。而棲止焉。貞元
初。入天台。住白沙。復居五洩。僧問。何物大於天地。曰
無人識得伊。曰還可彫琢也無。曰汝試下手看。
<other>（丙寅）馬祖道一傳法龐蘊</other>
龐蘊。至江西。參道一。問不與萬法為侶者。是甚麼人。
一曰。待汝一口吸盡西江水。即向汝道。又問。如水無
筋骨。能勝萬斛舟時如何。一曰。我這裏無水亦無舟。
說甚麼筋骨。蘊於言下大悟。作偈曰。十方同聚會。箇
箇學無為。此是選佛場。心空及第歸。悟後以舟盡載
珍槖數萬沉之洞庭湘右。捨宅為寺。自是生涯惟一
葉。蘊妻龐婆。及一男一女。女名靈照。鬻竹器以供朝
夕。偈曰。有男不婚。有女不嫁。大家團圝頭。共說無生
話。一日蘊坐次。問照曰。古人道。明明百草頭。明明祖
師意。作麼生。照曰。老老大大。作這箇語話。曰你作麼
生。照曰。明明百草頭。明明祖師意。蘊乃笑。又一日蘊
宴坐。驀地曰。難難。十石油麻樹上攤。龐婆接聲曰。易
易。飢來喫飯困來睡。照曰。也不難。也不易。百草頭上
祖師意。又一日賣笊篱。下橋乞撲照見亦去身邊臥。
蘊曰。你作甚麼。照曰。見爹倒地。特來扶起。蘊曰。賴是
無人見。一日龐婆入鹿門寺作齋。維那請䟽意回向。
婆拈梳子插向髻後曰。回向了也。便出去。
<other>○曇藏禪師隱居衡嶽</other>
曇藏。受心印於馬祖。後謁石頭。瑩然明徹。貞元二年。
遁衡嶽絕嵿。人罕參訪。尋以脚疾。移止西園。禪侶日
盛。一日自燒浴次。僧問。何不使沙彌。藏乃撫掌三下。
甞養一靈犬。夜經行次。其犬銜藏衣。藏即歸於丈。又
於門側伏守。忽一夜頻吠。奮身作猛噬勢。詰旦東厨
有一大蟒。長數丈。張口呀氣。毒𦦨熾然。侍者請避之。
藏曰。死可逃乎。彼以毒來。我以慈受。毒無實性。激發
則強。慈苟無緣。冤親一揆。言訖。其蠎按首徐行。倐然
不見。一夕有群盜至。犬亦銜藏衣。藏語盜曰。茅舍有
可意物。一任取去。終無所吝。盜感其言。稽首而散。
<other>○隱士李源訪比丘圓澤</other>
初安祿山。陷東都。李憕為留守死之。憕子源。悲憤自
誓。不仕。不娶。不食肉。捨第為慧林寺。寺僧圓澤。與源
厚善。相率游峩眉。源欲自荊州泝峽。澤欲取長安斜
谷路。源曰。吾已絕世事。豈可復道京師哉。澤默然久
之曰。行止固不繇人。遂自荊州路。舟次南浦。見婦人
錦襠汲水。澤指而泣曰。所不欲繇此者。為是也。源驚
問之。澤曰。婦人姓王氏。吾當為之子。孕三歲矣。吾不
來。故不得乳。今既見無可逃者。公當以符呪助我速
生。三日浴兒時。願公臨我。以笑為信。後十三年中秋
月下。杭州天竺寺外。當與公相見。吾以三生為比丘
習禪。於湘西嶽麓寺有巨石。源聞悲悔。至暮澤亡婦
乳三日。源往視之。兒果笑。後如期至吳。赴其約。聞葛
洪川畔有牧童。扣牛角而歌曰。三生石上舊精魂。賞
月吟風不要論。慚愧情人遠相訪。此身雖異性長存。
源乃呼澤公徤否。答曰。李公真信士。然俗緣未盡。慎
勿相近。惟勤修不墮。乃復相見。又歌曰。身前身後事
茫茫。欲話因緣恐斷腸。吳越山川尋已遍。却回烟棹
<pb n="710"/>
上瞿塘。遂隱不見。源居寺五十餘年。卒年八十餘。
<other>○梁肅居士修天台止觀論成</other>
梁肅。自諫議入翰林。深於台宗之學。修天台止觀論。
建中五年甲子。首事筆削三年。貞元二年丙寅。功畢
著止觀統例。略曰。夫止觀何為也。導萬化之理。而復
於實際者也。實際者何也。性之本也。物之所以不能
復者。昏與動使之然也。照昏者謂之明。駐動者謂之
靜。明與靜。止觀之體也。在因謂之止觀。在果謂之智
定。因謂之行。果謂之成。行者行此者也。成者證此者
也。原夫聖人有以見。惑足以喪志。動足以失方。於是
乎止而觀之。靜而明之。使其動而能靜。靜而能明。因
相待以成法。即絕待以照本。御大車以禦正。乘大事
而總權。消息乎不二之場。鼓舞於說三之域。至微以
盡性。至賾而體神。語其近。則一毫之善可通也。語其
遠。則重玄之門可𨶳也。用至圓以圓之。物無偏也。用
至實以實之。物無妄也。聖人舉其言。所以示也。廣其
目。所以告也。優而柔之。使自求之。擬而議之。使自至
之。此止觀所繇作也。夫三諦者何也。一之謂也。空假
中者何也。一之目也。空假也者。相對之義。中道也者。
得一之名。此思議之說。非至一之旨也。至一即三。至
三即一。非相含而然也。非相生而然也。非數義也。非
強名也。自然之理也。言而傳之者迹也。理謂之本。迹
謂之末。本也者。聖人所至之地也。末也者。聖人所示
之教也。繇本以垂迹。則為小為大。為通為別。為頓為
漸。為顯為秘。為權為實。為定為不定。循迹以返本。則
為一為大。為圓為實。為無住為中。為妙為第一義。是
一三之蘊也。所謂空也者。通萬法而為言者也。假也
者。立萬法而為言者也。中也者。妙萬法而為言者也。
破一切惑。莫盛乎空。建一切法。莫盛乎假。究竟一切
性。莫大乎中。舉中則無法非中。舉假則無法非假。舉
空則無法不空。成之謂之三德。修之謂之三觀。舉其
要。則聖人極深研幾窮理盡性之說乎。昧者使明。塞
者使通。通則悟。悟則至。至則常。常則盡矣。明則照。照
則化。化則成。成則一矣。聖人有以彌綸萬法而不差。
旁礴萬劫而不違。壽載恒沙而不有。復歸無物而不
無。寓名之曰佛。強號之曰覺。究其旨。解脫自在。莫大
極妙之德乎。夫三諦成功者如此。又曰。噫止觀。其救
世明道之書乎。非大聖智超絕卓爾獨立。其孰能為
乎。非夫聰明深達得意忘象。其孰能知乎。今之人乃
專用章句文字。從而釋之。又何疎漏耶。智者去世。垂
二百載。以斯文相傳。凡五家師。曰灌頂。曰縉雲威。曰
東陽小威。曰左溪朗公。曰荊溪然公。左溪始弘解說
荊溪廣以傳記數十萬言。網羅遺法。勤矣備矣。
<other>（戊辰）馬祖道一禪師示寂（南嶽讓法嗣）</other>
道一。入室弟子凡一百三十九人。各為一方宗主。轉
化無窮貞元四年正月。登建昌石門山。於林中經行。
見洞壑平坦。謂侍者曰。吾之朽質。當於來月。歸茲地
矣。及歸。遂示微疾。院主問。和尚近日尊候如何。一曰。
日面佛。月面佛。二月一日。沐浴跏趺入滅。壽八十。臘
六十。元和八年追諡大寂。塔曰大莊嚴。
<other>○懷海禪師傳法希運</other>
希運。閩縣人。幼於本州黃檗山出家。身長七尺。額有
圓珠。後遊天台。路逢一僧。與之談笑。如舊相識。熟視
之。目光射人。頗有異相。乃偕行。屬溪水瀑漲。捐笠植
杖而止。其僧率運同渡。運曰。兄要渡目渡。彼即褰衣
躡波。若履平地。回顧曰。渡來渡來。運曰。咄。這自了漢。
吾蚤知揑怪。當斫汝脛。其僧嘆曰。真大乘法器。我所
不及。言訖不見。至洛京行乞。吟添鉢聲。有一嫗出扉
間曰。太無厭生。運曰。汝猶未施。責我無厭何耶。嫗笑
而掩扉。運異之。進與語。多所發藥。須臾辭去。嫗告曰。
可往南昌見馬大師。至南昌。道一已示滅。遂往石門
謁塔。時懷海廬於塔旁。乃往參海。海問。巍巍堂堂。從
何方來。曰巍巍堂堂。從嶺南來。海曰。巍巍堂堂。當為
<pb n="711"/>
何事曰巍巍堂堂。不為別事。海深器之。次日辭海。海
曰。甚處去。曰禮拜馬大師去。海曰。馬大師已遷化了
也。曰某甲特來禮拜。福緣淺薄。不及一見。未審平日
有何言句。願聞開示。海遂舉再參馬祖因緣。運聞之。
不覺吐舌。海曰。子已後莫承嗣馬大師麼。曰不然。今
日因師舉。得見馬祖大機大用。然且不識馬祖。若嗣
馬祖。他日已後喪我兒孫。海曰。如是如是。見與師齊。
減師半德。見過於師。方堪傳授。子今甚有超師之見。
運便禮拜。一日運問。從上宗乘如何指示。海良久。運
曰。不可教後人斷絕去也。海曰。將謂汝是箇人。乃起
入方丈。運隨後入曰。某甲特來。海曰。若爾則他後不
得孤負吾○不語通以從幼寡言。故名。因禮佛。有禪
者問曰。禮底是甚麼。通曰是佛。禪者乃指像曰。這箇
是何物。通無對。至晚具威儀。禮問禪者。未知意旨如
何。禪者曰。座主幾夏耶。通曰十夏。禪者曰。還曾出家
也未。通轉茫然。禪者曰。若也不會。百夏奚為。乃命同
參馬祖。及至江西。祖已圓寂。遂謁懷海。頓釋疑情。
<other>（己巳崇信參天王道悟禪師</other>
道悟。自馬祖印記後。結茅荊門城外。一日節使來訪。
悟不為加禮。因而發怒。擒悟擲江中。及歸見徧衙火
發。且聞空中天王神嗔責聲。遂哀毀設拜。烟焰頓息。
宛然如初。乃躬往江表迎悟。見悟在水。都不濕衣。益
自敬重。於府西造天王寺供養。有崇信者。本渚宮人
氏。少而英異。其家賣餅。即住於寺巷。甞日以十餅饋
悟。悟受之。每食畢。輙留一餅曰。吾惠汝。以蔭子孫。信
一日自念曰。餅是我持去。何以返遺我耶。其別有旨
乎。遂造而問焉。悟曰。是汝持來。復汝何咎。信聞之。頗
曉玄旨。因投悟出家。悟曰。汝昔崇福善。今信吾言。可
名崇信。自是服勸左右。一日問悟曰。崇信自到來。不
蒙和尚指示心要。悟曰。自汝到來。吾未甞不指汝心
要。信曰。何處指示。悟曰。汝擎茶來。吾為汝接。汝行食
來。吾為汝受。汝和南時。吾便低頭。何處不指示心要。
信低頭良久。悟曰。見則直下便見。擬思即差。信當下
開解。乃復問。如何保任。悟曰。任性逍遙。隨緣放曠。但
盡凡心。別無聖解。信後住龍潭。接德山。
<other>（庚午）智常禪師開法歸宗（馬祖一法嗣）</other>
智常。住廬山歸宗寺。因目有重瞳。用藥手按摩。以致
目眥俱赤。世號赤眼歸宗。上堂。從上古德。不是無知。
解他高尚之士。不同常流。今時不能自成自立。虗度
時光。諸子莫錯用心。無人替汝。亦無汝用心處。莫就
他覔。從前祇是依他解。發言皆滯。光不透脫。祇為目
前有物。常有頌曰。歸宗事理絕。日輪正當午。自在如
師子。不與物依怙。獨步四山頂。優游三大路。欠呿飛
禽墜。嚬呻眾邪怖。機竪箭易及。影沒手難覆。弛張若
弓伎。裁剪如尺度。巧鏤萬般名。歸宗還似土。語默音
聲絕。旨妙情難措。棄箇眼還聾。取箇耳還瞽。一鏃破
三關。分明箭後路。可憐大丈夫。先天為佛祖○江
州刺史李渤。問常曰。教中謂須彌納芥子。渤即不
疑。芥子納須彌。莫是妄談否。常曰。人傳使君讀萬卷
書。是否。曰是。常曰。摩頂至踵。如椰子大。萬卷書向何
處著。渤俛首而已。異日渤又問。一大藏教。明得箇甚
麼邊事。常舉拳示之曰。還會麼。曰不會。曰這箇措大
拳頭也不識。曰請師指示。常曰。遇人即途中授與。不
遇即世諦流布。常一日剗草次。有座主來參。忽見一
蛇。常以鉏斷之。座主曰。久嚮歸宗。到來祇見箇麁行
沙門。常曰。你麁我麁。主曰。如何是麁。常竪起鉏頭。主
曰。如何是細。常作斬蛇勢。主曰。與麼則依而行之。常
曰。依而行之則且置。你甚麼處。見我斬蛇。主無對。
<other>○石頭希遷禪師示寂（青原思法嗣）</other>
希遷。住石頭。示眾。吾之法門。先佛傳授。不論禪定精
進。惟達佛之知見。即心即佛。心佛眾生。菩提煩惱。名
異體一。汝等當知。自己心靈。體離斷常。性非垢淨。湛
然圓滿。凡聖齊同。應用無方。離心意識。三界六道。惟
<pb n="712"/>
自心現。水月鏡像。豈有生滅。汝能知之。無所不備。貞
元六年十二月二十五日示滅。壽九十一。臘六十三
○潭州長髭曠。初至曹溪禮塔。回參希遷。遷問。甚處
來。曰嶺南來。遷曰。大庾嶺頭。一舖功德。成就也未。曰
成就久矣。祇欠點眼在。遷曰。莫要點眼麼。曰便請。遷
乃垂下一足。曠禮拜。遷曰。汝見恁麼道理。便禮拜。曰
據某甲所見。如紅爐上一點雪。後住長髭。僧問。不負
從上諸聖。如何是長髭第一句。曰有口不能言。曰為
甚麼口不能言。曠乃頌曰。石師子木女兒。第一句諸
佛機。言不得也大奇。直下是莫狐疑。良久曰。是第一
句。是第二句。曰不一不二。曠曰。見利忘錐。猶自多在。
僧禮拜。曠拈起盞子曰。直下不負從上諸聖。僧曰。直
指人心。見性成佛。又作麼生。曠放下盞子。便歸方丈。
<other>（辛未）智藏禪師住西堂</other>
貞元七年。智藏住[虔-文+ㄆ]州西堂。尚書李翱甞問僧。馬大
師有甚言教。僧曰。大師或說即心即佛。或說非心非
佛。翱曰。總過這邊。翱却問藏。馬大師有甚言教。藏呼
李翱。翱應諾。藏曰。鼓角動也。有一俗士問藏。有天堂
地獄否。曰有。曰有佛法僧寶否。曰有。更有多問。盡答
言有。曰和尚恁麼道莫錯否。藏曰。汝曾見尊宿來耶。
曰某甲曾參徑山和尚來。曰徑山向汝作麼生道。曰
他道一切總無。曰汝有妻否。曰有。曰徑山和尚有妻
否。曰無。藏曰。徑山和尚道無即得。士禮謝而去。
<other>（壬申）徑山法欽禪師示寂（鶴林玄素法嗣）</other>
法欽。自長安歸徑山。久之刺史請居杭州龍興寺。欽
遂往來其間。不擇所止。貞元八年十二月二十八日。
示寂於龍興。先期三日。告眾曰。當塟吾於南庭隙地
勿封勿樹。恐妨僧徒之菜地。壽九十二。臘七十。欽悲
願弘深。見面聞名。如子得母。故東至海岱。西及隴蜀。
南窮交廣。北盡朔方。學者莫不歸慕。參承人皆目之。
為功德山。至於天龍敬向。異類歸依。地產靈芝。空雨
甘露。聖燈夜現。綵雲朝暉。猛獸棲其旁。眾禽集其室。
白鷴烏鴉。就掌而食。有二白兔。拜跪於杖屨間。一雞
常隨聽法。不食生類。欽之長安。長鳴三日而絕。一麕
常依禪室。不他遊。欽滅。亦三日而死。
<other>（癸酉）百丈懷海傳法靈祐</other>
靈祐。長谿趙氏子。年十五剃染受具。究大小乘教。甞
遊方。至國清寺。與寒山拾得。往松門夾道。寒作虎吼
三聲。祐無對。寒曰。自從靈山一別。迄至於今。還相記
麼。祐又無對。拾拈杖曰。老兄喚這箇作什麼。祐又無
對。寒曰。休休不用問他。自從別後已三生。作國王來。
總忘却也。貞元九年。祐年二十三。遊江西參懷海。海
一見許之入室。遂居參學之首。一日侍立次。海問誰。
對曰靈祐。海曰。汝撥爐中有火否。祐撥之曰。無火。海
躬起。深撥得少火。舉示曰。汝道無。這箇聻。祐自是發
悟。禮謝。陳其所解。海曰。此乃暫時岐路耳。經云。欲識
佛性義。當觀時節因緣。時節既至。如迷忽悟。如忘忽
憶。方省己物。不從他得。故祖師云。悟了同未悟。無心
亦無法。只是無虗妄。凡聖等心。本來心法。原自備足。
汝今既爾。善自護持。次日同海入山作務。海曰。將得
火來麼。祐曰。將得來。海曰。在甚麼處。祐乃拈一枝柴。
吹兩吹。度與海。海曰。如蟲禦木。
<other>（乙亥）無業禪師閱大藏</other>
無業。自傳馬祖心印後。遂往曹溪禮祖塔。及廬嶽天
台。徧尋聖跡。繇洛抵雍。憩西明寺。僧眾舉請。充兩街
大德。業曰。非吾本志也。至上黨。節度使李抱真。旦夕
瞻奉。業曰。本避上國浩穰。今復煩接君侯。豈吾心哉。
乃往清涼金閣寺。重閱大藏。周八稔而畢。
<other>○普願禪師開法南泉</other>
貞元十一年。普願憩息池陽。遂開法於南泉。諸方目
為郢匠。上堂。十地菩薩。住首楞嚴三昧。得諸佛秘密
法藏。自然得一切禪定解脫神通妙用。至一切色界。
普現色身。或示現成等正覺。轉大法輪。入涅槃。使無
<pb n="713"/>
量入毛孔。演一句經無量劫。其義不盡。教化無量億
千眾生。得無生法忍。尚喚作所知愚。極微細所知愚。
與道全乖。大難大難。又曰。近日禪師太多。覔箇癡鈍
人不可得。不道全無。於中還少。若有出來。共你商量。
如空劫時。有修行人否。有無作麼不道。尋常巧唇薄
舌。及乎問著。總皆不道。何不出來。莫論佛出世時事。
願初住菴時。有一僧到菴。願謂曰。我上山去作務。待
齋時做飯。自喫了送一分上來。少時。其僧做飯。自喫
了。却一時打破家事。就床臥。願待。不見來。便歸菴。見
僧臥。願亦就伊邊臥。僧便起去。願住後曰。我往前住
菴時。有箇靈利道者。直至如今不見。
<other>○普願禪師傳法從諗</other>
從諗。曹州郝鄉郝氏子。童稚披剃。未納戒。便隨本師
行脚。抵池陽。參普願。本師先人事了。諗方人事。願在
方丈內臥。見諗來參。便問。近離甚處。諗曰。近離瑞像。
願曰。還見立瑞像麼。諗曰。不見立瑞像。只見臥如來。
願乃起坐曰。汝是有主沙彌。無主沙彌。諗曰。有主沙
彌。願曰。那箇是你主。諗近前躬身曰。孟春猶寒。伏惟
和尚尊體萬福。願乃喚維那曰。此沙彌別處安排。本
師先歸。諗遂留參。一日問願。如何是道。願曰。平常心
是道。諗曰還可趣向也無。願曰。擬向即乖。諗曰。不擬
爭知是道。願曰。道不屬知。不屬不知。知是妄覺。不知
是無記。若真達不疑之道。猶如太虗。廓然蕩豁。豈可
強是非耶。諗於言下大悟。乃往嵩嶽納戒。却返南泉。
一日願因東西兩堂爭猫兒。提起猫兒。白眾曰。道得
即救取猫兒。道不得即斬却。眾無對。願便斬之。諗自
外歸。願舉前話。且曰。子作麼生。諗脫草履。安頭上而
出。願曰。子若在。却救得猫兒。願甞曰。我十八上便解
作活計。諗曰。我十八上便解破家散宅。一日願示眾
云。江西馬祖說即心即佛。王老師不恁麼。道不是心。
不是佛。不是物。恁麼道有過麼。諗禮拜而出。時有僧
隨問。上座禮拜便出。意作麼生。諗曰。汝却問取和尚。
僧乃問。適來諗上座意作麼生。願曰。他却領得老僧
意旨。諗歸曹州。省覲受業師。親屬聞知。咸欲來會。諗
聞曰。俗塵愛網。無有了期。已辭出家。不願再見。遂携
缾錫。徧歷諸方○景岑。久依普願。有投機偈曰。今日
還鄉入大門。南泉親道徧乾坤。法法分明皆祖父。回
頭慙愧好兒孫。願曰。今日投機事莫論。南泉不道徧
乾坤。還鄉盡是兒孫事。祖父從來不出門。僧問岑同
參會和尚曰。和尚見南泉後如何。會默然。僧曰。未見
南泉已前作麼生。會曰。不可更別有也。僧回舉似岑。
岑示偈曰。百尺竿頭不動人。雖然得入未為真。百尺
竿頭須進步。十方世界是全身。僧問。百尺竿頭如何
進步。岑曰。朗州山澧州水。曰不會。岑曰。四海五湖皇
化裏。僧問。如何轉得山河國土。歸自己去。岑曰。如何
轉得自己。成山河國土去。曰不會。岑示偈曰。誰問山
河轉。山河轉向誰。圓通無兩畔。法性本無歸。僧問。和
尚繼嗣何人。岑曰。我無人繼嗣。曰還參學也無。岑曰。
我自參學。曰師意何如。岑示偈曰。虗空問萬象。萬象
答虗空。誰人親得聞。木乂丱角童。岑後住長沙○
陸亘。字景山。吳郡人。為宣州節度使時。參普願。一日
問曰。弟子從六合來。波中還更有身否。願曰。分明記
取。舉似作家。亘又謂願曰。和尚大不可思議。到處世
界皆成就。願曰。適來總是大夫分上事。又一日問曰。
弟子家內缾中養一鵞。鵞漸長大。出缾不得。如今不
得毀缾。不得損鵞。和尚作何方便出得。願召曰大夫。
亘應諾。願曰出也。亘從此開解。一日謂願曰。弟子亦
薄會佛法。願便問。大夫十二時中作麼生。亘曰。寸絲
不掛。願曰。猶是階下漢。不見道。有道君王。不納有智
之臣。一日謂願曰。肇法師也甚奇怪。道萬物與我同
根。天地與我一體。願指庭前牡丹花曰。大夫。時人見
此一株花。如夢相似。亘罔測。亘辭歸宣城治所。願問。
大夫去彼。將何治民。亘曰。以智慧治民。願曰。恁麼即
<pb n="714"/>
彼處生靈。盡遭塗炭去也○終南山師祖。參普願。問
摩尼珠人不識。如來藏裏親收得。如何是藏。曰與汝
往來者是。祖曰。不往來者如何。曰亦是。祖曰。如何是
珠。願召師祖。祖應諾。願曰。去。汝不會我語。祖從此信
入。
<other>○寶積禪師說法盤山</other>
寶積。住盤山。僧問。如何是道。積曰咄。僧曰。學人未領
師旨。積曰去。上堂。心若無事。萬法不生。意絕玄機。纖
塵何立。道本無體。因體而立名。道本無名。因名而得
號。若言即心即佛。今時未入玄微。若言非心非佛。猶
是指蹤極則。向上一路。千聖不傳。學者勞形。如猿捉
影。又曰。夫心月孤懸。光吞萬象。光非照境。境亦非存。
光境俱亡。復是何物。禪德。譬如擲劍揮空。莫論及之
不及。斯乃空輪無跡。劍刃無虧。若能如是。心心無知。
全心即佛。全佛即人。人佛無異。始為道矣。又曰。禪德。
可中學道。似地擎山。不知山之孤峻。如石含玉。不知
玉之無瑕。若如此者。是名出家。故導師云。法本不相
礙。三際亦復然。無為無事人。猶是金鎻難。所以靈源
獨耀。道絕無生。大智非明。真空無迹。真如凡聖。皆是
夢言。佛及涅槃。竝為增語。禪德。直須自看。無人替代。
又曰。三界無法。何處求心。四大本空。佛依何住。[王*(虍-七+(一/八/八/目))]璣
不動。寂爾無言。覿面相呈。更無餘事。珍重。
<other>○慧寂參應真禪師</other>
慧寂。韶州葉氏子。九歲投不語通出家。十四父母取
歸。欲與婚媾。寂遂斷手二指。跪致父母前。誓求正法。
以答劬勞。父母乃許。再詣通得披剃。一日通令寂將
床子來。寂將到。通曰。却送本處著。寂從之。通曰。牀子
那邊。是甚麼物。曰無物。通曰。這邊是甚麼物。曰無物。
通召慧寂。寂曰諾。通曰去。遊方。謁應真。真甞謂寂曰。
國師當時傳得六代祖師圓相。共九十七箇。授與老
僧。乃曰。吾滅後三十年。南方有一沙彌到來。大興此
教。次第傳授。無令斷絕。我今付汝。汝當奉持。遂將其
本授寂。寂接得一覧。便燒却。真一日問。前來諸相甚
宜秘惜。寂曰。當時看過。便燒却了也。真曰。吾此法門。
無人能會。惟先師及諸祖師諸大聖人。方可委悉。子
何得焚之。寂曰。慧寂一覧。已知其意。但用得。不可執
本也。真曰。然雖如此。於子即得。後人信之不及。寂曰。
和尚若要。重錄不難。即重集一本呈上。更無遺失。
<other>○慧寂謁洪恩禪師</other>
洪恩。（馬祖法嗣）住中邑山。慧寂自江陵受戒。回往中邑謝
戒。恩拍口作和和聲。寂從西過東。從東過西。又當中
而立。然後謝戒。却退後立。恩曰。甚處得此三昧。曰於
曹溪印子上脫來。恩曰。汝道曹溪用此三昧。接甚麼
人。曰接一宿覺。寂却問。和尚甚處得此三昧。曰我於
馬大師處。得此三昧。寂曰。如何得見佛性義。曰我與
汝說箇譬喻。如一室有六窓。內有一獼猴。外有獼猴。
從東邊喚猩猩。猩猩即應。如是六窓。俱喚俱應。寂禮
謝。起曰。適蒙和尚譬喻。無不了知。更有一事。祇如內
獼猴睡著。外獼猴欲與相見。又且如何。恩下繩牀。執
寂手作舞曰。猩猩與汝相見了。譬如蟭螟蟲在蚊子
眼睫上作窠。向十字街頭呌喚云。土曠人稀。相逢者
少○古寺和尚。亦（馬祖法嗣）一日天然來經宿。明旦煑粥
熟。行者只盛一鉢與寺。又盛一碗自喫。殊不顧然。然
即自盛粥喫。行者曰。五更侵蚤起。更有夜行人。然問。
寺何不教訓行者。得恁麼無禮。寺曰。淨地上不要點
污人家男女。然曰。幾不問過這老漢。
<other>（癸未）無業禪師住汾州西河（馬祖一法嗣）</other>
無業。住清凉八年。復南下至西河。刺史董叔纏。請住
開元精舍。業曰。吾緣在此矣。繇是雨大法雨。垂二十
載。并汾緇白。無不嚮化。凡學者致問。多答之曰。莫妄
想。甞有僧問。十二分教。流於此土。得道果者。非止一
二。云何祖師西來。別唱玄宗。直指人心。見性成佛。只
如上代高僧。竝淹貫九流。洞明三藏。如僧肇融叡等。
<pb n="715"/>
豈得不知佛法耶。業曰。諸佛不曾出世。亦無一法與
人。但隨病施方。遂有十二分教。如將蜜果換苦葫蘆。
淘汝諸人業根。都無實事。神通變化。及百千三昧門。
化彼天魔外道。福智二嚴。為破執有滯空之見。若不
會道及祖師意。論什麼生肇融叡。又曰。只如野逸高
人。猶解枕流漱石。棄其榮祿。亦有安國理民之謀。徵
而不起。況我禪宗途路。且別看他古德道人得意之
後。茅茨石室。向折脚鐺子裏煑飯。喫過三二十年。名
利不干懷。財寶不係念。大忘人世。隱跡巖叢。君王命
而不來。諸侯請而不赴。豈同時輩貪名愛利。汩沒世
途。如短販人。有少希求。而忘大果。嗟乎得人身者。如
爪甲上土。失人身者。如大地土。良可傷惜。設悟理之
者。有一知半解。不知是悟中之則。入理之門。便謂永
脫世累。輕忽上流。致使心漏不盡。理地不明。空到老
死無成。虗延歲月。且聰明不敵生死。乾慧未免輪回。
共兄弟論實。不論虗。只這口食身心。盡是欺賢罔聖。
求得將來。他心慧眼觀之。如飲膿血相似。總須償他
始得。阿那箇是有道果。自然感得他信施來。學般若
菩薩不得自謾。如氷凌上行。劍刃上走。臨命終時。一
毫凡聖情量不盡。纖塵思念不忘。隨念受生。輕重五
陰。向驢胎馬腹裏託質。泥犂鑊湯裏煑煠一遍了。從
前記持憶想。見解智慧。都盧一時失却。依前再為螻
蟻。從頭又作蚊蝱。雖是善因。而招惡果。且圖箇什麼。
兄弟。只為貪欲成性。二十五有向脚跟下繫著。無成
辦之期。祖師覩此土眾生。有大乘根性。惟傳心印。指
示迷情。得之者即不揀凡之與聖。愚之與智。且多虗
不如少實。大丈夫兒。如今直下休去歇去。頓息萬緣。
遊生死流。迥出常格。靈光獨照。物累不拘。巍巍堂堂。
三界獨步。何必身長丈六。紫磨金輝。項佩圓光。廣長
舌相。以色見我。是行邪道。設有眷屬莊嚴。不求自得。
山河大地。不礙眼光。得大總持。一聞千悟。都不希求
一飡之直。汝等諸人。儻不如是。祖師來至此土。非常
有損有益。有益者。千萬人中。撈摝一箇半箇。堪為法
器。有損者。如前已明。從他依三乘教法修行。不妨却
得四果三賢。有進修之分。所以先德云。了即業障本
來空。未了應須償宿債。
<other>○盤山寶積禪師入寂（馬祖一法嗣）</other>
寶積。住幽州盤山。將入滅。告眾曰。有人邈得吾真否。
眾皆將所寫真呈積。皆不契積意。弟子普化出曰。某
甲邈得。積曰。何不呈似老僧。化乃打筋斗而出。積曰。
這漢向後掣風狂接人去在。積乃奄化。
<other>○澄觀國師說心要</other>
德宗誕節。敕迎澄觀入內。講華嚴宗旨。講畢。帝謂群
臣曰。國師能以聖法。清凉朕心。仍以清凉。賜為國師
之號。時順宗為皇太子。甞問心要於觀。觀答書曰。至
道本乎一心。心法本乎無住。無住心體。靈知不昧。性
相寂然。包含德用。該攝內外。能深能廣。非有非空。不
生不滅。無終無始。求之而不得。棄之而不離。迷現量
則惑苦紛然。悟真性則空明廓徹。雖即心即佛。惟證
者方知。然有證有知。則慧日沉沒於有地。若無照無
悟。則昏雲掩蔽於空門。若一念不生。則前後際斷。照
體獨立。物我皆如。直造心源。無智無得。不取不捨。無
對無修。然迷悟更依真妄相待。若求真棄妄。猶棄影
勞形。若體妄即真。猶處陰影滅。若無心忘照。則萬慮
都捐。若任運寂知。則眾行爰起。放曠任其去住。靜鑒
覺其源流。語默不失玄微。動靜未離心界。言止則雙
忘知寂。論觀則雙照寂知。語證則不可示人。說理則
非證不了。是以悟寂無寂。真知無知。以知寂不二之
一心。契空有雙融之中道。無住無著。莫攝莫收。是非
兩忘。能所雙絕。斯絕亦寂。則般若現前。般若非心外
新生智性。乃本來具足。然本寂不能自現。實繇般若
之功。般若之與智性。翻覆相成。本智之與始修。實無
兩體。雙亡證入。則妙覺圓明。始末交融。則因果交徹。
<pb n="716"/>
心心作佛。無一心而非佛心。處處成道。無一塵而非
佛國。故真妄物我。舉一全收。心佛眾生。渾然齊致。是
知迷則人隨於法。法法萬差。而人不同。悟則法隨於
人。人人一智。而融萬境。言窮路絕。何果何因。體本寂
寥。孰同孰異。惟忘懷虗朗。消息冲融。其猶透水月華。
虗而可見。無心鑒像。照而常空矣。
<other>○豐干寒山拾得示現天台</other>
豐干。不知何許人。唐貞元初。居天台國清寺。剪髮齊
眉。衣布裘。人或問佛理。止答隨時二字。甞唱道。乘虎
出入。眾僧驚畏。無誰語。有寒山子拾得者。亦不知其
氏族。時謂風狂子。獨與干相親。寒居止唐興縣西七
十里寒巖。以是得名。拾因干至赤城道側。聞兒啼聲。
問之云。孤棄於此。乃名拾得。携至寺付庫院後。庫僧
靈熠。令知食堂香燈。忽登座。與佛像對盤而飡。復於
聖僧前。呼曰小果聲聞。熠告尊宿等。易令厨內滌器。
常日齋畢。澄濾殘食菜滓。以筒盛之。寒來即負之而
去。寒容貌枯瘁。布襦零落。以樺皮為冠。曳大木屐。時
至寺。或廊下徐行。或厨內執㸑。或混處童牧。或時呌
噪。望空嫚罵。或云。咄哉咄哉。三界輪迴僧。以杖逼逐。
即撫掌大笑。一日問干。古鏡不磨如何照燭。曰氷壺
無影像。猿猴探水月。曰此是不照燭也。更請師道。曰
萬德不將來。教我道什麼。寒拾俱作禮。干謂寒曰。汝
與我遊五臺。即我同流。若不與我去。即非我同流曰
我不去。干曰。汝不是我同流。寒問干。汝去五臺作什
麼。曰我去禮文殊。曰汝不是我同流。干尋獨入五臺。
逢一老翁。問莫是文殊否。曰豈有二文殊。及作禮。忽
不見。後回天台而化。寒因眾僧炙茄。以茄串打僧背
一下。僧回首。寒持茄串云。是什麼。僧云。這風顛漢。寒
示傍僧曰。你道這箇師僧費却多少鹽醫。趙州到天
台。行見牛跡。寒曰。上座還識牛麼。此是五百羅漢遊
山。州曰。既是羅漢。為什麼作牛去。寒曰。蒼天蒼天。州
呵呵大笑。寒曰。笑作什麼。州曰。蒼天蒼天。寒曰。這小
廝兒。却有大人之作。拾掃地。寺主問。姓箇什麼。住在
何處。拾置箒叉手而立。主罔測。寒搥胸曰。蒼天蒼天。
拾問。汝作什麼。寒曰。豈不見道。東家人死。西家助哀。
因作舞。笑哭而出。又於莊舍牧牛。歌咏呌天曰。我有
一珠。埋在陰中。無人別者。眾僧說戒。拾驅牛至。倚門
撫掌微笑曰。悠悠哉聚頭作相這箇如何。僧怒呵云。
下人風狂。破我說戒。拾笑曰。無嗔即是戒。心淨即出
家。我性與汝合。一切法無差。驅牛出。乃呼前世僧名。
牛即應聲而過。復曰。前生不持戒。人面而畜心。汝今
遭此咎。怨恨於何人。佛力雖然大。汝辜於佛恩。護伽
藍神。僧厨下食。每每為烏所耗。拾杖抶之曰。汝食不
能護。安能護伽藍乎。神附夢於合寺僧曰。拾得打我。
詰旦說夢。一一無差。視神像。果有所損。驚異。牒申郡
縣。郡謂。賢士遯迹菩薩應身。號拾得賢士。初閭丘胤。
將牧丹丘。頭疾。醫莫能愈。遇一禪師。名豐干。言自天
台來。謁使君。告之病。干曰。身居四大。病從幻生。若欲
除之。應須淨水。索器呪水噀之。立愈。胤異之。乞言示
此去安危之兆。干曰。記謁文殊普賢。此二菩薩。見之
不識。識之不見。若欲見之。不得取相。國清寺執㸑滌
器寒山拾得是也。胤到任三日。至國清問。此寺有豐
干禪師否。寒山拾得復是何人。僧道翹對曰。豐干舊
址。在經藏後。今閴無人矣。寒山拾得。尚處僧厨。胤入
干房。止見虎跡。復問。在此作何行業。翹曰。惟事負舂
供僧。閑則諷詠。入厨。尋訪寒拾。見於竈前向火。撫掌
大笑。胤致拜。二人連聲呵叱。把手復大笑曰。豐干饒
舌。豐干饒舌。彌陀不識。禮我何為。僧徒奔集。[逅-口+巿]相驚
訝。何故尊官禮二貧士。時二人乃把手走出寺。胤令
逐之。急走而去。即歸寒巖。胤乃重問僧曰。此二人肯
止此寺否。乃令覔訪喚。歸寺安置。胤遂歸郡。製淨衣
二對。及香藥等。持送供養。時二人更不返寺。使乃就
巖送上。見寒山子高聲喝曰。賊賊。遂入巖石縫中。且
<pb n="717"/>
曰。報汝諸人。各各努力。石縫自合。莫可追之。其拾得
迹沉無所。後有僧。采薪南峰。距寺東南二里。遇一梵
僧持錫入巖。挑鎻子骨曰。取拾得舍利。乃知入滅於
此。因號巖為拾得。胤令道翹。尋訪遺跡。於林間葉上。
得寒山所書辭頌。及村墅人家三百餘首。拾亦有詩
數十首。題土地堂石壁間。纂集成卷。
<other>○曇晟參惟儼禪師</other>
曇晟。建昌王氏子。生有自然胎衣。右袒猶緇服。少出
家。參懷海二十年。因緣不契。後參惟儼。儼問。甚處來
曰百丈來。儼曰。百丈有何言句示徒。曰尋常道。我有
一句。百味具足。儼曰。醎則醎味。淡則淡味。不醎不淡。
是常味。作麼生是百味具足底句。晟無對。儼曰。爭奈
目前生死何。曰目前無生死。儼曰。在百丈多少時。曰
二十年。儼曰。二十年在百丈。俗氣也不除。他日侍立
次。儼又問。百丈更說甚麼法。曰有時道。三句外省去。
六句內會取。儼曰。三千里外。且喜沒交涉。又問。更說
甚麼法。曰有時上堂。大眾立定。以拄杖一時趂散。復
召大眾。眾回首。丈曰。是甚麼。儼曰。何不蚤甚麼道。今
日因子得見海兄。晟於言下頓省。便禮拜。
<other>○宗智參惟儼禪師</other>
宗智。海昏張氏子。自幼出家登戒。預藥山法會。密契
心印。一日惟儼問曰。子去何處去來。曰遊山來。儼曰。
不離此室。速道將來。曰山上烏兒白似雪。㵎底游魚
忙不徹。一日儼上堂曰。我有一句子。未曾說向人。智
出曰。相隨來也。僧問儼。一句子如何說。儼曰。非言說。
智曰。蚤言說了也。智離藥山。見普願。願問。闍黎名甚
麼。曰宗智。願曰。智不到處。作麼生宗。曰切忌道著。願
曰。灼然道著。即頭角生。三日後智與曇晟。在後架把
鍼。願見乃問。智頭陀前日道。智不到處。切忌道著。道
著即頭角生。合作麼生行履。智便抽身入僧堂。願歸
方丈。智又來把鍼。晟曰。適來為甚。不祗對和尚。智曰。
你不妨伶利。晟不荐。却問願。適來智頭陀。為甚不祗
對和尚。曇晟不會。乞師指示。願曰。他却是異類中行。
曰如何是異類中行。願曰。不見道智不到處。切忌道
著。道著即頭角生。直須向異類中行。晟亦不會。智知
晟不薦。乃曰。此人因緣不在此。却同回藥山。儼問。汝
回何速。晟曰。只為因緣不契。儼曰。有何因緣。晟舉前
話。儼曰。子作麼生會。晟無對。儼大笑。晟便問。如何是
異類中行。儼曰。吾今日困倦。且待別時來。曰曇晟特
為此事歸來。儼曰且去。晟便出。智在方丈外。聞晟不
薦。不覺咬得指頭血出。却下來。問晟曰。師兄去問和
尚那因緣作麼生。曰和尚不與我說。智便低頭。
<other>○高沙彌參惟儼禪師</other>
高沙彌。參惟儼。儼問。甚處來。曰南嶽來。儼曰。何處去。
曰江陵受戒去。儼曰。受戒圖甚麼。曰圖免生死。儼曰。
有一人不受戒。亦無生死可免。汝還知否。高曰。恁麼
則佛戒何用。儼曰。這沙彌猶挂唇齒在。高禮拜而退。
宗智來侍立。儼曰。適來有箇跛脚沙彌。却有些子氣
息。智曰。更須勘過始得。至晚儼上堂。召蚤來沙彌。在
甚麼處。高出眾立。儼問。我聞長安甚鬧。你還知否。曰
我國晏然。儼曰。汝從看經得。請益得。曰不從看經得。
亦不從請益得。儼曰。大有人不看經不請益。為甚不
得。曰不道他不得。只是不肯承當。儼顧智曰。不信道。
一日辭儼。儼問。甚處去。曰某甲在眾有妨。且往路邊。
卓箇草菴。接待往來茶湯去。儼曰。生死事大。何不受
戒去。曰知是般事便休。更喚甚麼作戒。儼曰。汝既如
是。不得離吾左右。時復要與子相見。一日自外歸。值
雨。儼曰。你來也。曰是。儼曰。可煞濕。曰不打這箇鼓笛。
曇晟曰。皮也無。打甚麼鼓。宗智曰。鼓也無。打甚麼皮。
儼曰。今日大好一場曲調。
<other>（乙酉）佛光如滿禪師說法王宮</other>
如滿。住京洛。唐順宗問曰。佛從何方來。滅向何方去。
既言常住世。佛今在何處。滿答曰。佛從無為來。滅向
<pb n="718"/>
無為去。法身等虗空。常住無心處。有念歸無念。有住
歸無住。來為眾生來。去為眾生去。清淨真如海。湛然
體常住。智者善思惟。更勿生疑慮。帝又問曰。佛向王
宮生。滅向雙林滅。住世四十九。又言無法說。山河與
大海。天地及日月。時至皆歸盡。誰言不生滅。疑情猶
若斯。智者善分別。答曰。佛體本無為。迷情妄分別。法
身等虗空。未曾有生滅。有緣佛出世。無緣佛入滅。處
處化眾生。猶如水中月。非常亦非斷。非生亦非滅。生
亦未曾生。滅亦未甞滅。了見無心處。自然無法說。帝
聞大悅。益重禪宗○河東裴氏。畜鸚鵡。常念佛。過午
不食。時或教之念。則默然。或謂之不念。即唱阿彌陀。
每虗室戒曙。發和雅音。穆如笙篁。臨終告曰。將西歸
乎。為爾擊磬。爾其存念。一擊一稱阿彌陀佛。十擊而
十念成。氣絕火焚。得舍利十餘粒。烱然耀目。
<other>（丙戌）惟則禪師說法佛窟（牛頭忠法嗣）</other>
惟則。京兆人。姓長孫氏。初謁慧忠。大悟玄旨。後隱於
天台瀑布之西巖。元和中法席漸盛。始名其巖。為佛
窟。一日示眾曰。天地無物也。我無物也。然未甞無物。
斯則聖人如影。百年如夢。孰為生死哉。至人以是獨
照。能為萬物之主。吾知之矣。汝等知之乎。忽一日告
門人曰。汝當自勉。吾何言哉。後二日夜安坐示滅。壽
八十。臘五十八。弟子雲居智。嗣其法。甞有華嚴院僧
繼宗。問智。見性成佛其義云何。智曰。清淨之性。本來
湛然。無有動搖。不屬有無淨穢長短取捨。體自翛然。
如是明見。乃明見性。性即佛。佛即性。故曰見性成佛。
宗曰。性既清淨。不屬有無。因何有見。曰見無所見。宗
曰。既無所見。何更有見。曰見處亦無。宗曰。如是見時。
是誰之見。曰無有能見者。宗曰。究竟其理如何。智曰。
妄計為有。即有能所。乃得名迷。隨見生解。便墮生死。
明見之人即不然。終日見。未甞見。求名處恒相不可
得。能所俱絕。名為見性。宗曰。此性徧一切處否。曰無
一處不徧。宗曰。凡夫具否。曰上言無處不徧。豈凡夫
而不具乎。宗曰。因何諸佛菩薩不被生死所拘。而凡
夫獨縈此苦。智曰。凡夫於清淨性中。計有能所。即墮
生死。諸佛大士善知識。清淨性中。不屬有無。即能所
不立。宗曰。若如是。即有能了不能了人。曰了尚不可
得。豈有能了人乎。宗曰。至理如何。曰我今以要言之。
汝即應念。清淨性中。無有凡聖。亦無了不了人。凡之
與聖。二俱是名。若隨名生解。即墮生死。若知假名不
實。即無有當名者。智又曰。此是極究竟處。若云我能
了。彼不能了。即是大病。見有淨穢凡聖。亦是大病。作
無凡聖解。又屬撥無因果。見有清淨性可棲止。亦是
大病。作不棲止解。亦是大病。然清淨性中。雖無動搖。
具不壞方便應用。及興慈運悲。如是興運之處。即全
清淨之性。可謂見性成佛矣。繼宗踊躍禮謝而退。
<other>○天然禪師行化洛京</other>
元和元年。天然至洛京。與伏牛為友。一日於慧林寺。
遇天大寒。然取木佛。燒火向之。院主訶曰。何得燒我
木佛。然以杖撥曰。吾燒取舍利。主曰。木佛何得有
舍利。然曰。既無舍利。更取兩尊燒。主自後眉鬚墮落。
<other>（丁亥）大義禪師說法麟德殿</other>
大義。住信州鵞湖山。甞垂戒曰。莫只忘形與死心。此
箇難醫病最深。又曰。直須提起吹毛利。要剖西來第
一義。又曰。瞠却眼兮剔起眉。反覆看渠渠是誰。又曰。
若人靜坐不用功。何年及第悟心空。元和二年。憲宗
詔迎。入麟德殿論義。有法師問。如何是四諦。曰聖上
一帝。三帝何在。又問。欲界無禪。禪居色界。此土憑何
而立禪。曰法師只知欲界無禪。不知禪界無欲。曰如
何是禪。義以手點空。法師無對。帝曰。法師講無窮經
論。只這一點。尚不柰何。義却問曰。行住坐臥。畢竟以
何為道。有對知者是道。義曰。不可以智知。不可以識
識。安得知者是道。有對無分別是道。義曰。善能分別
諸法相。於第一義而不動。安得無分別是道。有對四
<pb n="719"/>
禪八定是道。義曰。佛身無為。不墮諸數。安在四禪八
定耶。眾皆杜口。義却舉順宗問尸利禪師曰。大地眾
生如何得見性成佛去。尸利曰。佛性猶如水中月。可
見不可取。義因謂帝曰。佛性非見必見。水中月如何
攫取。帝乃問。何者是佛性。義曰。不離陛下所問。
<other>○天皇寺道悟禪師入寂（石頭遷法嗣）</other>
道悟。隱居當陽紫陵山。後於荊南城東。有天皇寺。火
廢。僧靈鑒者。將謀修復。乃曰。苟得悟禪師為化主。必
能福我。時江陵尹右僕射裴公。稽首問法。致禮迎至。
悟素不迎送。客無貴賤。皆坐而揖之。裴愈加敬。元和
二年四月。悟患背痛。大眾問疾。悟驀召典座近前。問
曰會麼。曰不會。悟拈枕子。拋於地上。即便告寂。法嗣
三世。曰慧真。曰幽閑。曰文賁。恊律郎符載撰[石*((白-日+田)/廾)]。
<other>（戊子）懷腪禪師住章敬寺（馬祖一法嗣）</other>
懷腪。同安謝氏子。初住定州栢巖。次止中條山。元和
三年。詔居京兆章敬寺。學者奔湊。示眾曰。至理忘言。
時人不悉。強習他事。以為功能。不知自性。元非塵境。
是箇微妙大解脫門。所有鑒覺。不染不礙。如是光明。
未曾休廢。曩劫至今。固無變易。猶如日輪。遠近斯照。
雖及眾色。不與一切和合。靈燭妙明。非假鍜鍊。為不
了故。取於物象。但如揑目妄起空華。徒自疲勞。枉經
劫數。若能返照。無第二人。舉措施為。不虧實相。
<other>○靈祐禪師開法溈山</other>
初司馬頭陀。造百丈。謂懷海曰。頃在湖南。尋得一山。
名大溈。此山奇絕。宜集法侶。為大道場。時靈祐為典
座。陀一見即曰。此正溈山主也。是夜海召祐囑曰。吾
化緣在此。溈山勝境。汝當居之。嗣續吾宗。廣度後學。
首座善覺曰。某甲忝居上首。典座何得住持。海曰。若
能對眾。下得一語出格。當與汝住持。即指淨瓶問曰。
不得喚作淨瓶。汝喚作甚麼。覺曰。不可喚作木撅也。
海不肯。乃問祐。祐踢倒淨瓶。便出。海笑曰。第一座輸
却山子也。遂遣祐往溈山。是山峭絕。敻無人烟。經五
七載。忽自念言。道在接物利生。獨居非是。乃行至山
口。見虎豹豺狼交橫於道。祐曰。汝等不用攔吾行路。
我若於此山有緣。汝等各自散去。若其無緣。我充爾
腹。言訖。蟲虎四散。祐回菴。未及一載。懶安同數僧。從
百丈所來。曰安與和尚作典座。俟眾至五百。乃解務。
於是衲子環集。上堂。夫道人之心。質直無偽。無背無
面。無詐妄心。一切時中。視聽尋常。更無委曲。亦不閉
眼塞耳。但情不附物即得。從上諸聖。祇說濁邊過患。
若無如許多惡覺情見想習之事。譬如秋水澄渟清
淨無為澹泞無礙。喚他作道人。亦名無事人。僧問。頓
悟之人。更有修否。祐曰。若真悟得本。他自知時。修與
不修。是兩頭語。如今初心。雖從緣得一念頓悟自理。
猶有無始曠劫習氣。未能頓淨。須教渠淨除現業流
識。即是修也。不道別有法。教渠修行趣向。從聞入理。
聞理深妙。心自圓明。不居惑地。縱有百千妙義。抑揚
當時。此乃得坐披衣。自解作活計始得。以要言之。實
際理地。不受一塵。萬行門中。不捨一法。若也單刀直
入。則凡聖情盡。體露真常。理事不二。即如如佛。
<other>○靈祐禪師傳法慧寂</other>
慧寂。到溈山。參靈祐。祐曰。汝是有主沙彌。無主沙彌。
寂曰有主。祐曰。主在甚麼處。寂從西過東立。祐異之。
寂問。如何是真佛住處。祐曰。以思無思之妙。反思靈
𦦨之無窮。思盡還源。性相常住。事理不二。真佛如如。
寂於言下頓悟。自此執侍。前後盤桓十五載。一日祐
謂寂曰。汝須獨自迴光返照。別人不知汝解處。汝試
將實解。獻老僧看。寂曰。若教慧寂自看。到這裏無圓
位。亦無一物一解得獻和尚。祐曰。無圓位處。原是汝
作解處。未離心境在。寂曰。既無圓位。何處有法。把何
物作境。祐曰。適來是汝作與麼解是否。寂曰是。祐曰。
若恁麼。是具足心境法。未脫我所心在。原來有解獻
我。許汝信位顯。人位隱在。一日祐索門人呈語。乃云。
<pb n="720"/>
聲色外與吾相見。時有幽州鑒弘。上呈語曰。不辭出
來。那箇人無眼。祐不肯。寂凡三度呈語。第一云。見取
不見取底。祐曰。細如毫末。冷似氷霜。第二度云。聲色
外誰求相見。祐曰。祇滯聲聞方外榻。第三度云。如兩
鏡相照。於中無像。祐曰。此語正也。我是。儞不是。蚤立
像了也。寂曰。慧寂精神昏昧。拙於祗對。未審和尚於
百丈師翁處。作麼生呈語。祐曰。我於百丈和尚處。呈
語云。如百千明鏡鑒像。光影相照。塵塵剎剎。各不相
借。寂於是禮拜。寂一日臥次。夢入彌勒內院眾堂中。
諸位皆足。惟第二位空寂。遂就坐。有一尊者。白槌曰。
今當第二座說法。寂起白槌曰。摩訶衍法。離四句。絕
百非。諦聽諦聽。眾皆散去。及覺舉似祐。祐曰。子已入
聖位。寂便禮拜。一日祐坐次。寂從方丈前過。祐曰。若
是百丈先師。見子須喫痛棒始得。寂曰。即今事作麼
生。祐曰。合取兩片皮。寂曰。此恩難報。祐曰。非子不才。
乃老僧年萬。寂曰。今日親見百丈師翁來。祐曰。子向
甚麼處見。寂曰。不道見。祇是無別。祐曰。始終作家。一
日祐問寂曰。大地眾生。業識茫茫。無本可據。子作麼
生知他有之與無。寂曰。慧寂有驗處。時有一僧。後面
前過。召曰闍黎。僧回首。寂曰。和尚。這箇業識茫茫。無
本可據。祐曰。此是師子一滴乳。迸散六斛驢乳。
<other>○靈祐禪師傳法智閑</other>
智閑。青州人。徧參諸方。在百丈時。性識聰敏。參禪不
得。洎百丈遷化。遂參靈祐。祐問。我聞汝在百丈先師
處。問一答十。問十答百。此是汝聰明靈利。意解識想。
生死根本。父母未生時。試道一句看。閑被問。直得茫
然。歸寮將平日看過底文字。從頭要尋一句酬對。竟
不能得。乃自嘆曰。畵餅不可充飢。屢乞祐說破。祐曰。
我若說似汝。汝已後罵我去。我說底是我底。終不干
汝事。閑遂將平昔所看文字燒却曰。此生不學佛法
也。且作箇長行粥飯僧。免役心神。乃泣辭祐。直過南
陽。覩慧忠國師遺跡。遂憩止焉。一日芟除草木。偶拋
瓦礫擊竹作聲。忽然省悟。遽歸。沐浴焚香。遙禮溈山
讚曰。和尚大慈。恩踰父母。當時若為我說破。何有今
日之事。乃有頌曰。一擊忘所知。更不假修持。動容揚
古路。不墮悄然機。處處無蹤跡。聲色外威儀。諸方達
道者。咸言上上機。祐聞得。謂慧寂曰。此子徹也。寂曰。
此是心機意識。著述得成。待某甲親自勘過。寂後見
閑謂曰。和尚讚嘆師弟。發明大事。你試說看。閑舉前
頌。寂曰。此是夙習記持而成。若有正悟。別更說看。閑
曰。去年貧未是貧。今年貧始是貧。去年貧猶有卓錐
之地。今年貧錐也無。寂曰。如來禪許師弟會。祖師禪
未夢見在。閑又曰。我有一機。瞬目視伊。若人不會。別
喚沙彌。寂乃報祐曰。且喜閑師弟會祖師禪也。一日
同寂侍立次。祐曰。過去未來現在。佛佛道同。人人得
箇解脫路。寂曰。如何是人人解脫路。祐顧閑曰。寂子
借問。何不答伊。閑曰。若道過去未來現在。智閑却有
箇祗對處。祐曰。子作麼祗對。閑珍重便出。祐問寂曰。
智閑恁麼祗對。還契寂子也無。寂曰不契。祐曰。子又
作麼生。寂亦珍重出去。祐呵呵大笑曰。如水乳合。一
日祐睡次。寂來問訊。祐便回面向壁。寂曰。和尚何得
如此。祐乃起曰。我適來得一夢。你試為我原看。寂取
一盆水。與祐洗面。少頃。閑亦來問訊。祐曰。我適來得
一夢。寂子為我原了。汝更與我原看。閑乃點一椀茶
來。祐曰。二子見解。過於鶖子。閑後住鄂州香嚴。
<other>（己丑惟寬禪師住興善寺</other>
惟寬。衢州祝氏子。十三出家。初習毗尼。修止觀。後參
馬祖。得心要。行化於吳越。至鄱陽。山神受戒。元和四
年。憲宗詔至闕下。侍郎白居易問曰。既曰禪師。何以
說法。寬曰。無上菩提者。被於身為律。說於口為法。行
於心為禪。應用有三。其致一也。譬如江淮河漢。在處
立名。名雖不一。水性無二。律即是法。法不離禪。云何
於中妄起分別。曰既無分別。何以修心。曰心本無損
<pb n="721"/>
傷。云何要修理。無論垢與淨。一切勿念起。曰垢即不
可念。淨無念可乎。寬曰。如人眼睛上。一物不可住。金
屑雖珍寶。在眼亦為病。曰無修無念。又何異凡夫。曰
凡夫無明。二乘執著。離此二病。是曰真修。真修者。不
得勤。不得忘。勤即近執著。忘即落無明。此為心要云
爾。僧問。道在何處。寬曰。祇在目前。曰我何不見。寬曰。
汝有我故。所以不見。曰我有我故即不見。和尚還見
否。寬曰。有汝有我。展轉不見。曰無我無汝。還見否。曰
無汝無我。阿誰求見○白居易。字樂天。官中大夫太
子少傅。捨宅為香山寺。因號香山居士。久參佛光如
滿。得心法。兼稟大乘金剛戒。復受凝禪師八漸之目。
曰觀。曰覺。曰定。曰慧。曰明。曰通。曰濟。曰捨。居易曰。至
哉八言。實無生忍觀之漸門也。故自觀至捨。次而贊
之。謂之八漸偈。（一觀）以心中眼。觀心外相。從何而有。從
何而喪。觀之又觀。則辨真妄。（二覺）惟真常在。為妄所蒙。
真妄苟辨。覺生其中。不離妄有。而得真空。（三定）真若不
滅。妄即不起。六根之源。湛如止水。是為禪定。乃脫生
死。（四慧）專之以定。定猶有繫。濟之以慧。慧則無滯。如珠
在盤。盤定珠慧。（五明）定慧相合。合而後明。照彼萬物。物
無遁形。如大圓鏡。有應無情。（六通）慧至乃明。明則不昧。
明至乃通。通則無礙。無礙者何。變化自在。（七濟）通力不
常。應念而變。變相非有。隨求而見。是大慈悲。以一濟
萬。（八捨）眾苦既濟。大悲亦捨。苦既非真。悲亦是假。是故
眾生。實無度者。（偈頌）不學空門法。老病何繇了。未得無
生心。白頭亦為夭　我聞。浮圖教中。有解脫門。置心
如止水。視身如浮雲。抖擻垢穢衣。度脫生死輪。胡為
戀此苦。不去猶逡巡。[廷-壬+(同-(一/口)+巳)]念發弘願。願此見在身。但受
過去報。不結將來因。誓以智慧水。永洗煩惱塵。不將
恩愛子。更種悲憂根　亦曾登玉陛。舉錯多紕謬。至
今金闕籍。名姓獨遺漏。亦曾燒大藥。消息乖火侯。至
今殘丹砂。乾枯不成就。行藏事兩失。憂惱心交鬪。化
作顦顇翁。拋身在荒陋。坐看老病逼。須得醫王救。惟
有不二門。其間無夭壽　儒教重禮法。道家養神氣。
重禮足滋彰。養神多避忌。不如學禪定。中有甚深味。
曠廓了如空。澄凝勝於睡。屏除默默念。銷盡悠悠思。
春無傷春心。秋無感秋淚。坐成真諦樂。如受空王賜。
既得脫塵勞。兼應離慚愧　但要前程減。何妨外相
同。雖過酒肆上。不離道場中。絃管聲非實。花鈿色自
空。何人知此義。惟有淨名翁。
<other>（庚寅）于頔居士參道通禪師</other>
道通。嗣法馬祖。住唐州紫玉山。于頔問。如何是黑風
吹其船舫。漂墮羅剎鬼國。通曰。于頔這客作漢。問恁
麼事作麼。頔當時失色。通乃指曰。這箇便是漂墮羅
剎鬼國。頔聞信受。又問。佛法至理。乞師一言。通曰。佛
法至理。須去其情理。頔曰。便請和尚去其情理。通曰。
便請問來。頔曰。如何是佛。通喚相公。頔應諾。通曰。更
莫別求。頔字[ㄠ-ㄙ+?]元。代人。
<other>○于頔居士參惟儼禪師</other>
惟儼。聞道通答于頔問佛話。乃曰。噫可惜于家漢。生
埋向紫玉山中。頔聞即謁儼。儼問曰。聞相公在紫玉
山中。大作佛事。是否。頔曰不敢。承聞有語相救。今日
特來。曰有疑但問。頔曰。如何是佛。儼召于頔。頔應諾。
儼曰。是甚麼。頔於此有省○盧士衍。字源一。登仕籍。
左官建州。遇異人。密授心契。冥失所在。其子積歲窮
索。無所得。元和中。元微之拜張中丞於湘潭。適士衍
在座。即日詣所舍東寺。一見相笑。盡得本末。元贈以
詩云。盧師深話出家繇。剃盡心花始剃頭。馬哭青山
別車匿。鵲飛螺髻見羅睺。還來舊日經行處。似隔前
身夢𥧌遊。為向八龍兄弟說。他生緣會此生休。
<other>○惟儼禪師傳法德誠</other>
德誠。參惟儼。儼問曰。汝名什麼。曰名德誠。儼曰。德誠
又成得什麼。誠曰。家園喪盡渾無路。儼曰。德誠聻。誠
擬對。儼以手掩誠口。誠因有省。遽云嗄。儼曰。子作什
<pb n="722"/>
麼。誠曰。陋質不堪紅粉施。儼曰。子以後上無片瓦。下
無錐地。大闡吾宗。自此韜光眾底。
<other>○李翱居士參惟儼禪師</other>
李翱。字習之。趙郡人。刺朗州。慕惟儼道風。入山躬謁。
儼執經卷不顧。翱拂袖曰。見面不如聞名。儼呼曰。太
守何得貴耳賤目。翱回拱謝。問曰。如何是道。儼以手
指上下曰。會麼。曰不會。儼曰。雲在青天水在瓶。翱欣
然。答以偈曰。鍊得身形似[鴳-女+隹]形。千株松下兩函經。我
來問道無餘說。雲在青天水在瓶。又問。如何是戒定
慧。儼曰。貧道這裏無此閑家具。翱罔測。儼曰。太守欲
保任此事。直須向高高山嵿立。深深海底行。閨閤中
物捨不得。便為滲漏。
<other>（辛卯）龐蘊居士寓襄陽鹿門</other>
龐蘊。自傳心印。機如掣電。諸方憚之。甞謁惟儼。儼問。
一乘法中。還著得這箇事麼。蘊曰。只了日求升合。不
知還著得這箇事麼。儼曰。道居士不見石頭得麼。蘊
曰。拈一放一。不是好手。儼曰。老僧住持事繁。蘊珍重
便出。儼曰。拈一放一是老僧。蘊曰。好箇一乘問宗。今
日失却也。儼曰是是。蘊盤桓既久。遂辭儼。儼命十禪
客相送。時值雪下。蘊乃指空中雪曰。好雪片片。不落
別處。有全禪客曰。落在甚處。蘊遂與一掌。全曰。也不
得草草。蘊曰。恁麼稱禪客。閻羅老子未放你去在。全
曰。居士作麼生。蘊又打一掌曰。眼見如盲。口說如啞。
元和初。蘊方寓襄陽。棲止巖竇。時州牧于頔。得蘊篇。
深如慕異。乃伺便就謁。如宿善友。往來無間。蘊甞有
偈曰。但自無心於萬物。何妨萬物常圍遶。鐵牛不怕
師子吼。恰似木人見花鳥。木人本體自無情。花鳥逢
人亦不驚。心境如如祇箇是。何慮菩提道不成。又曰。
莫求佛兮莫求人。但自心裏莫貪瞋。貪瞋癡病前頓
盡。便是如來的的親。內無垢兮外無塵。中間豁達無
關津。神無障礙居三界。恰似瑠璃處日輪。又曰。心王
若解依真智。一切有無俱遣棄。身隨世流心不流。夜
來眼睡心不睡。天堂地獄總無情。任運幽玄到此地。
（又曰）迷時愛欲心如火。心開悟理火成。火本來同
一體。當知妄盡即如來。（又曰）十方同一等。此是真如等。
裏有無量壽。本來無名字。凡夫不入理。心緣世上事。
乞錢買瓦木。蓋他虗空地。却被六賊驅。背却真如智。
終日受艱辛。妄想圖名利。如此學道人。累劫終不至。
（又曰）讀經須解義。解義始修行。若能依義學。即入涅槃
城。讀經不解義。多見不如盲。緣文廣占地。心牛不肯
耕。田田總是草。稻從何處生。（又曰）心王不了事。遮莫向
名山。縱令見佛像。實以不相關。猿猴見水月。捉月始
知難。（又曰）說事滿天下。入理實無多。常被有為縛。何日
見彌陀。（又曰）無求勝禮佛。知足勝持齋。本自無薪火。何
勞更拾柴。（又曰）心如境亦如。無實亦無虗。有亦不管。無
亦不拘。不是聖賢。了事凡夫。
<other>（甲午）慧寂參如會禪師</other>
如會。始興曲江人。（馬祖法嗣）住湖南東寺。常患門徒誦祖
即心即佛之談不已。謂佛於何住。而曰即心。心如畵
師。而曰即佛。遂示眾曰。心不是佛。智不是道。劍去遠
矣。爾方刻舟。一日慧寂來參。會問。汝是甚處人。曰廣
南人。會曰。我聞廣南有鎮海明珠是否。曰是。會曰。此
珠如何。曰黑月即隱。白月即現。會曰。還將得來也無。
曰將得來。會曰。何不呈似老僧。寂乂手近前曰。昨到
溈山。亦被索此珠。直得無言可對。無理可伸。會曰。真
師子兒。善能哮吼。寂禮拜了。却入客位。具威儀。再上
人事。會纔見。乃曰。已相見了也。寂曰。恁麼相見。莫不
當否。會歸方丈。閉却門。寂歸舉似靈祐。祐曰。寂子是
甚麼心行。寂曰。若不恁麼。爭識得他。
<other>○隱峰禪師到溈山</other>
隱峰。到溈山。於上板頭。解放衣鉢。靈祐聞師叔到。先
具威儀。下堂內相看。峰見來。便作臥勢。祐便歸方丈。
峰乃發去。少間祐問侍者。師叔在否。曰已去。祐曰。去
<pb n="723"/>
時有甚麼語。曰無語。祐曰。莫道無語。其聲如雷。
<other>○百丈懷海禪師示寂（馬祖一法嗣）</other>
懷海。住百丈。以禪宗肇自少室。乃至曹溪。多寄居律
寺。說法住持。未有規度。遂嘆曰。若欲祖道傳布不泯
者。豈當與諸小乘教。為隨行耶。於是創立禪居。凡具
道眼。有可尊之德者。號曰長老。既為化主。即處方丈。
不立佛殿。惟樹法堂。學眾無多寡。盡入僧中。依夏次
安排。設長連床。臥必斜枕床脣。右脇吉祥而睡。徐入
室請益。任學者勤怠。或上或下。不拘常准。其闔院大
眾。朝參夕聚。長老上堂陞座。主事徒眾鴈立側聆。賓
主問酬。激揚宗要。齋粥二時。隨眾均徧。行普請法。置
十務寮舍。每用首領一人管多人。令各司其局。或有
假號竊形。混於清眾。并別致喧撓之事。即維那簡舉。
抽下本位掛搭。擯令出院。或彼有所犯。即以拄杖杖
之。集眾燒衣鉢道具。遣逐從偏門而出。以示耻辱。海
雖臘高。凡作務執勞。必先於眾。主者不忍。密收作具。
海曰。吾無德。爭合勞於人。偏求不獲。則亦不食。故有
一日不作一日不食之語。元和九年正月十七日示
寂。壽九十五。勅諡大智。塔曰大寶勝輪。
<other>（丙申）道林禪師傳法會通</other>
道林。自傳法欽心印。還至孤山永福寺。有辟支佛塔。
時道俗共為法會。林振錫而入。韜光法師問曰。此之
法會。何以作聲。林曰。無聲誰知是會。後見秦望山長
松盤屈如蓋。遂棲止其上。故謂之鳥窠禪師。復有鵲
巢其側。自然馴狎。亦目為鵲巢和尚。有六宮使吳元
卿者。杭州人。敏悟絕人。憲宗殊喜之。一日在昭陽宮。
見花卉敷榮。賞玩徘徊。倐聞空中有聲曰。虗幻之相。
開謝不停。能壞善根。仁者安可嗜之。卿猛省。志脫塵
俗。哀懇於帝。遂得還家。因韜光。謁林曰。弟子七歲蔬
食。十一受五戒。今年二十二。特為出家。故而休官。願
和尚授與僧相。林曰。今時為僧。鮮有精苦者。行多浮
濫。卿曰。本淨非琢磨。元明不隨照。林曰。汝若了淨智
妙圓體自空寂。即真出家。何假外相。汝當為在家菩
薩。戒施俱修。如孫許之流也。卿曰。理雖如是。然非本
志。倘蒙攝受。則誓遵師教。如是三請。皆不諾。光勸曰。
宮使未甞娶。亦不畜侍女。禪師若不攝受。其誰度之。
林乃與披剃具戒。法號會通。晝夜精進。誦大乘經。習
安般三昧。忽一日欲辭遊方。林問。汝將何往。曰會通
為法出家。和尚不垂慈誨。今往諸方。學佛法去。林曰。
若是佛法。吾此間亦有少許。曰如何是和尚佛法。林
於身上。拈起布毛吹之。通遂悟玄旨。時號布毛侍者
云。通後住招賢。武宗廢教。入山深遯。莫知所終。
<other>○隱峰禪師入寂（馬祖一法嗣）</other>
隱峰。邵武軍鄧氏子。幼若不慧。父母聽其出家。屢參
馬祖石頭法席。甞問希遷。如何得合道去。遷曰。我亦
不合道。峰曰。汝被這箇得多少時耶。遷剗草次。峰在
左側乂手而立。遷飛剗子向峰前。剗一株草。峰曰。和
尚祇剗得這箇。不剗得那箇。遷提起剗子。峰接得。便
作剗草勢。遷曰。汝祇剗得那箇。不解剗得這箇。峰無
對。後於馬祖言下相契。元和中。薦登五臺。路出淮西。
屬吳元濟阻兵。兩軍交鋒。未決勝負。峰曰。吾當少解
其患。乃擲錫空中。飛身而過。兩軍將士仰觀。事符預
夢。鬪心頓息。峰既顯異。慮成惑眾。遂入五臺。於金剛
窟前。將示滅。問眾曰。諸方遷化。坐去臥去。吾甞見之。
還有立化也無。曰有。曰還有倒立者否。曰未甞見有。
峰乃倒立而化。亭亭然。其衣順體。時眾議舁就茶毗。
屹然不動。遠近瞻覩。驚嘆無已。峰有妹。為尼。時亦在
彼。乃拊而咄曰。老兄疇昔不循法律。死更熒惑於人。
於是以手推之。僨然而踣。遂就闍維。收舍利建塔。
<other>（丁酉）觀世音菩薩示現陝西</other>
是時佛法大行。獨陝右習騎射。喜戰鬪。蔑聞三實之
名。元和丁酉。金沙灘上。有美艶女子。挈籃鬻魚。人競
欲室之。女曰。我無父母。又鮮兄弟。亦欲有所歸。然不
<pb n="724"/>
好世財。但得聰明賢善男子。能誦我所持經。則願以
身事。遂授普門品。約一夕便誦徹。明旦誦徹者。二十
餘輩。女曰。一身豈堪配若等耶。可更別誦。遂易以金
剛經。明旦誦徹者猶十數。更授法華經七卷。約三日
誦徹。至期。惟馬氏子能。女曰。君既能過眾人。可白汝
父母。具媒妁娉禮。然後成姻。蓋生人大節。豈同猥巷
苟合者乎。馬氏如約。具禮迎至其家。甫入門。女曰。適
體中不佳。俟少安。與君相見未晚也。馬氏子如其言。
安置別室。客未散而女命終。已而壞爛。馬氏無如之
何。遂卜地塟之。未數日。有老僧紫伽黎。容貌古野。仗
錫來謁。自謂向女子之親。馬氏引至塟所。隨觀者甚
眾。老僧以錫杖撥開。見其尸以化。惟金鎻子骨存焉。
就河浴之。挑骨於錫上。高聲呼曰。大眾。此聖者。憫汝
等障重纏愛。故垂方便。教化汝耳。宜思善因。免墮苦
海。言訖。飛空而去。大眾見之。無不悲泣瞻拜。自是陝
右奉佛者眾。時謂觀音大士化身。
<other>○惟寬禪師入寂（馬祖一法嗣）</other>
惟寬。住京兆興善寺。元和十二年二月晦日。陞堂說
法訖。遂歸寂。勑諡大徹。
<other>（戊戌）鵝湖山大義禪師入寂（馬祖一法嗣）</other>
大義。住鵝湖。元和十三年正月七日。示寂。壽七十四。
諡慧覺。塔曰見性。義衢州須江人。姓徐氏。
<other>○五洩山靈默禪師入寂（馬祖一法嗣）</other>
靈默。住五洩。元和戊戌三月二十三日。沐浴焚香。端
坐告眾曰。法身圓寂。示有去來。千聖同源。萬靈歸一。
吾今漚散。胡假興哀。無自勞神。須存正念。若遵此命。
真報吾恩。倘固違言。非吾之子。時有僧問。和尚向甚
處去。默曰。無處去。曰某甲何不見。默曰。非眼所覩。言
畢。奄然而化。壽七十二。臘四十一。默毗陵宣氏子。
<other>○天王寺道悟禪師入寂（馬祖一法嗣）</other>
道悟。住荊南城中府西天王寺。號天王。師居常自稱
云。快活快活。元和戊戌四月初。示疾。十三日。口稱苦
苦。又云。閻羅王來取我也。院主問曰。和尚當時被節
使拋入水中。神色不動。如今。何得恁麼地。悟舉枕子
云。汝道當時是。如今是。院主無對。便擲下枕子而逝。
年八十二。夏六十三。嗣法一人。龍潭崇信。信傳德山。
戶部侍郎丘玄素撰[石*((白-日+田)/廾)]。
<other>（己亥韓愈參寶通禪師</other>
初唐憲宗。聞鳳翱府法雲寺護國真身塔有佛指骨。
相傳三十年一開。開則歲豐人安。來年應開。遂於元
和十四年正月。遣中使帥僧眾。往迎至京。留禁中。供
養三日。五色光現。百僚稱賀。二月乃歷送諸寺。王公
士民。瞻奉捨施。惟恐弗及。刑部侍郎韓愈。上表切諫。
帝大怒。將抵極刑。宰相裴度崔群皆為哀請。遂貶潮
州刺史。到郡之初。上表勸帝。東封泰山。久而無報。[鬱-山+止]
[鬱-山+止]不樂。聞郡有禪師寶通。道德名重。以書招之。三請
而至。見通言論超勝。愈已心折。留數十日。或入定數
日方起。愈益敬焉。通辭去。愈因祀神海上。乃登靈山。
造通之廬。問曰。弟子軍州事煩。佛法省要處。乞師一
語。通良久。愈罔措。時義忠為侍者。乃敲禪床三下。通
曰作麼。忠曰。先以定動。後以智拔。愈乃曰。和尚門風
高峻。弟子乃於侍者處。得箇入路。又一日相訪。問通
春秋多少。通提起數珠曰。會麼。曰不會。通曰。晝夜一
百八。愈不曉。遂回。次日再來至門前。見首座舉前話。
問意旨如何。首座扣齒三下。及見通理前問。通亦叩
齒三下。愈曰。元來佛法無兩般。通曰。見何道理。愈曰。
適來問首座。亦如是。通乃召首座。是汝如此對否。曰
是。通便打趂出院。秋八月。帝與宰臣語次。因及愈有
可憐者。遂授袁州刺史。復造通廬。留衣二襲而別○
漳州三平義忠。初參石鞏慧藏。藏甞張弓架箭接機。
忠詣法席。藏曰看箭。忠乃撥開胸曰。此是殺人箭。活
人箭又作麼生。藏彈弓弦三下。忠乃禮拜。藏曰。三十
年張弓架箭。祇射得半箇聖人。遂拗折弓箭。後參寶
<pb n="725"/>
通。舉前話。通曰。既是活人箭。為甚麼向弓弦上辨。忠
無對。通曰。三十年後。要人舉此話也難得。忠曰。不用
指東劃西。便請直指。通曰。幽州江口石人蹲。忠曰。猶
是指東劃西。通曰。若是鳳凰兒。不向那邊討。忠作禮。
通曰。若不得後句。前話也難圓○孟簡。字幾道。平昌
人。舉進士。官尚書。素好佛。甞答韓愈書曰。來示。積善
積惡。殃慶自以類至。此釋氏辨之精詳。昔者迦文。為
大士言六度。為中根言十二因緣。為小根言四聖諦。
又言依法不依人。不過大明積惡之根源。覈天下神
道報應之微細。皎然言善惡之異路。使人人自畏惡
修善。柰何以愚人下里翁媼之情。見待之耶。
<other>（庚子）陽岐山甄叔禪師入寂（馬祖一法嗣）</other>
甄叔。住陽岐四十餘年。示眾。群靈一源。假名為佛。體
竭形銷而不滅。金流朴散而常存。性海無風。金波自
湧。心靈絕兆。萬象齊昭。體斯理者。不言而徧歷沙界。
不用而功益玄化。如何背覺。反合塵勞。於陰界中。妄
自囚執。元和庚子正月歸寂。茶毗獲舍利七百粒。
<other>○天然禪師住丹霞山</other>
元和庚子春。天然告門人曰。吾思林泉終老之所。時
門人令齊靜方卜南陽丹霞山。結菴奉事。三年間。學
者至。盈三百。上堂。今時學者。紛紛擾擾。皆是參禪問
道。吾此間無道可修。無法可證。一飲一⿰口豕。各自有分。
不用疑慮。若識得釋迦。只這凡夫是。須自看取。莫一
盲引眾盲。相將入火坑。又曰。佛之一字。永不喜聞。
<other>（辛丑）希運禪師開法黃檗山</other>
長慶元年。希運住黃檗。開堂說法。一日大眾雲集。乃
曰。汝等諸人。欲何所求。以拄杖趂之。大眾不散。運却
復坐曰。汝等諸人。盡是噇酒糟漢。恁麼行脚。取笑於
人。但見八百一千人處便去。不可圖他熱閙也。老漢
行脚時。或遇草根下。有一箇漢。便從頂門上一錐。看
他若知痛痒。可以布袋盛米供養他。總是如此容易。
何處更有今日事也。汝等既稱行脚亦須著些精神
好。還知道大唐國裏無禪師麼。時有僧問。諸方尊宿
盡聚眾開化。為甚麼却道無禪師。運曰。不道無禪。祇
是無師。又曰。闍黎不見馬大師下有八十四人坐道
場。得馬師正法眼者。止兩三人。廬山歸宗和尚是其
一。夫出家人。須知有從上來事分始得。且如四祖下
牛頭。橫說竪說。猶未知向上關棙子。有此眼目。方辨
得邪正宗黨。且當人事宜。不能體會得。但知學言語。
念向皮袋裏安著。到處稱我會禪。還替得汝生死麼。
輕忽老宿。入地獄如箭。我纔見汝入門來。便識得了
也。還知麼。急須努力。切莫容易。
<other>（壬寅）汾州無業禪師入寂（馬祖一法嗣）</other>
無業。住汾州。唐憲宗屢遣使徵召。皆辭疾不赴。暨穆
宗即位。思一瞻禮。長慶二年。命兩街僧錄靈阜。齎詔
迎業赴闕。阜至。宣詔畢。作禮而言曰。皇上此度恩旨
不同。願師起赴。無以他詞固却也。業微笑曰。貧道何
德。累煩人主。且請前行。吾從別道去矣。乃澡身剃髮。
至中夜。告弟子惠愔等曰。汝等見聞覺知之性。與太
虗同壽。不生不滅。一切境界。本自空寂。無一法可得。
迷者為不了故。即被境惑。一為境惑。流轉不窮。汝等
當知。心性本自有之。非因造作。猶如金剛。不可破壞。
一切諸法。如影如響。無有實者。經云。惟此一事實。餘
二則非真。常了一切空。無一法當情。是諸佛用心處。
汝等勤而行之。言訖。端坐而逝。茶毗日。祥雲五色。異
香四徹。所獲舍利。璨若殊玉。阜回奏其事。帝欽嘆久
之。勑諡大達國師。塔曰澄源。
<other>○宣鑒參崇信禪師</other>
宣鑒。劍南周氏子。蚤歲出家受具。精究律藏。於性相
諸經。貫通旨趣。甞講金剛經。時謂之周金剛。後聞南
方禪席頗盛。鑒氣不平。乃曰。出家兒。千劫學佛威儀。
萬劫學佛細行。不得成佛。南方魔子。敢言直指人心
見性成佛。我當摟其窟穴。滅其種類。以報佛恩。遂擔
<pb n="726"/>
青龍疏鈔。出蜀至澧陽。路上見一婆子賣餅。因息肩。
賣餅點心。婆指擔曰。這箇是什麼文字。鑒曰。青龍疏
鈔。婆曰。講何經。鑒曰。金剛經。婆曰。我有一問。你若答
得。施與點心。若答不得。且別處去。金剛經道。過去心
不可得。現在心不可得。未來心不可得。未審上座點
那箇心。鑒無語。婆遂指令去參崇信。鑒往龍潭。至法
堂曰。久嚮龍潭。及乎到來。潭又不見。龍又不現。信於
屏風後引身曰。子親到龍潭。鑒無語。遂棲止焉。
<other>○白居易居士參道林禪師</other>
白居易。出守杭州。長慶二年。因入山謁道林。見林棲
止巢上。問曰。禪師住處甚危險。林曰。太守危險尤甚。
居易曰。弟子位鎮江山。何險之有。林曰。薪火相交。識
性不停。得非險乎。居易又問。如何是佛法大意。林曰。
諸惡莫作。眾善奉行。居易曰。三歲孩兒也解恁麼道。
林曰。三歲孩兒雖道得。八十老人行不得。居易又以
偈問曰。特入空門問苦空。敢將禪事叩禪翁。為當夢
是浮生事。為復浮生是夢中。林答曰。來時無跡去無
踪。去與來時事一同。何須更問浮生事。只此浮生是
夢中。居易作禮而退。
<other>○希運禪師傳法道明</other>
道明。江南陳氏之後。生時紅光滿室。祥雲蓋空。旬日
方散。目有重瞳。面列七星。形相奇特。秀出人表。因入
寺禮佛。見僧如故知。歸白父母。願求出家。父母許為
僧。後持戒精嚴。學通三藏。遊方契旨於希運。諸方歸
慕。咸以尊宿稱。後居開元。恒織蒲鞋。資以養母。故復
有陳蒲鞋之稱。巢宼入境。明標大草屨於城門。巢欲
棄之。竭力不能舉。歎曰。睦州有大聖人。捨城而去。
<other>（癸卯）崇信禪師傳法宣鑒</other>
宣鑒。參崇信。一夕侍立次。信曰。更深何不下去。鑒便
揭簾而出。見外面黑。却回曰。門外黑。信點紙燭。度與
鑒。鑒擬接。信便吹滅。鑒豁然大悟。便禮拜。信曰。子見
箇甚麼。鑒曰。某甲從今後去。更不疑天下老和尚舌
頭也。至來日。信陞座曰。可中有箇漢。牙如劍樹。口似
血盆。一棒打不回頭。他時向孤峰頂上立。吾道去在。
鑒遂取疏鈔於法堂前。舉火炬曰。窮諸玄辨。若一毫
置於太虗。竭世樞機。似一滴。投於巨壑。遂焚之。
<other>○東寺如會禪師入寂（馬祖一法嗣）</other>
如會。住湖南東寺。學徒甚眾。僧堂床榻。為之陷折。時
稱折床會。相國崔群出為湖南觀察使。見會。問曰。師
以何得。曰見性得。時會方病眼。群曰。既云見性。其柰
眼何。曰見性非眼。眼病何害。群稽首謝之。長慶三年
八月十九日。歸寂。壽八十。諡傳明。塔曰永際。
<other>○宣鑒謁靈祐禪師</other>
宣鑒。禮辭崇信。直抵溈山。挾複子。上法堂。從西顧東。
從東顧西。顧視方丈曰。有麼有麼。靈祐坐次。殊不顧
盻。鑒曰。無無便出。至門首乃曰。雖然如此。也不得草
草。遂具威儀。再入相見。纔跨門。提起坐具曰。和尚。祐
擬取拂子。鑒便喝。拂袖而出。祐至晚。問首座。今日新
到僧何在。座曰。當時背却法堂。著草鞋出去也。祐曰。
此子已後向孤峰頂上。盤結草菴。呵佛罵祖去在。
<other>（甲辰）鳥窠道林禪師入寂（徑山欽法嗣）</other>
道林棲止。鳥窠名聞諸方。長慶四年二月十日。告侍
者曰。吾今報盡。言訖坐亡。壽八十四。臘六十三。
<other>○丹霞天然禪師入寂（石頭遷法嗣）</other>
天然。住丹霞。有曾到參。於山下見然。便問。丹霞山向
甚麼處去。然指山曰。青黯黯處。曰莫只這箇便是麼。
然曰。真師子兒。一撥便轉。長慶四年六月二十三日。
告門人曰。備湯沐浴。吾欲行矣。乃頂笠䇿杖。受履垂
一足未及地而化。壽八十六。勑諡智通。塔號妙覺。
<other>○神贊禪師住古靈</other>
神贊。福州人。於本州大中寺受業。後行脚。遇百丈開
悟。却回受業本師。問曰。汝離吾在外。得何事業。贊曰。
竝無事業。遂遣執役。一日因澡身。命贊去垢。贊乃拊
<pb n="727"/>
背曰。好所佛堂。而佛不聖。本師回首視之。贊曰。佛雖
不聖。且能放光。本師又一日在窻下看經。蜂子投窻
紙求出。贊覩之曰。世界如許廣闊。不肯出鑽他故紙
驢年去。遂有偈曰。空門不肯出。投窻也太癡。百年鑽
故紙。何日出頭時。本師置經。問曰。汝行脚遇何人。吾
前後見汝發言異常。贊曰。某甲蒙百丈和尚指箇歇
處。今欲報慈德耳。本師於是告眾致齋。請贊說法。贊
乃登座。舉唱百丈門風曰。靈光獨耀。迥脫根塵。體露
真常。不拘文字。心性無染。本自圓成。但離妄緣。即如
如佛。本師於言下感悟曰。何期垂老得聞極則事。贊
後住本州古靈。聚徒數載。臨遷化。剃浴聲鐘。告眾曰。
汝等諸人。還識無聲三昧否。眾曰不識。贊曰。汝等靜
聽。莫別思惟。眾皆側聆。贊儼然順寂。
<other>（丙午）希運禪師傳法義玄</other>
義玄。曹州南華刑氏子。幼負出塵之志。及落髮進具。
便慕禪宗。初在黃檗希運會下。行業純一。時道明為
第一座。問玄曰。上座在此多少時。曰三年。明曰。曾參
問否。曰不曾參問。不知問箇甚麼。明曰。何不問堂頭
和尚。如何是佛法的的大意。玄便去。問聲未絕。運便
打玄下來。明曰。問話作麼生。曰義玄問聲未絕。和尚
便打。玄不曉。明曰。但更去問。玄又問。運又打。如是三
度問。三度被打。乃謂明曰。蚤承激勸問法。累蒙和尚
賜棒。自恨障緣。不領深旨。今且辭去。明曰。汝若去。須
辭和尚。玄禮拜退。明先到運處曰。問話上座。雖是後
生。却甚奇特。若來辭。願方便接伊。已後為一株大樹。
覆蔭天下人去在。玄來日辭運。運曰。不須他去。祇往
高安灘頭。參大愚。必為汝說。玄到大愚。愚曰。甚處來。
曰黃檗來。愚曰。黃檗有何言句。曰某甲三度問佛法
的的大意。三度被打。不知某甲有過無過。愚曰。黃檗
與麼老婆心切。為汝得徹困。更來這裏。問有過無過。
玄於言下大悟。乃曰。元來黃檗佛法無多子。愚搊住
曰。這尿床鬼子適來道有過無過。如今却道黃檗佛
法無多子。你見箇甚麼道理。速道速道。玄於愚肋下
築三拳。愚拓開曰。汝師黃檗。非干我事。玄乃辭回黃
檗。運見便問。這漢來來去去。有甚了期。玄曰。祇為老
婆心切。便人事了侍立。運問。甚處去來。玄曰。昨蒙和
尚慈旨。令參大愚去來。運曰。大愚有何言句。玄舉前
話。運曰。大愚老漢饒舌。待來痛與一頓。玄曰。說甚待
來。即今便打。隨與運一掌。運曰。這風顛漢。來這裏。捋
虎鬚。玄便喝。運喚侍者曰。引這風顛漢。參堂去。
<other>○圭峰宗密禪師至京</other>
宗密。果州何氏子。髫齓通明儒典。弱冠將赴舉。見道
圓。遽落髮受具。一日讀圓覺經。感悟流涕。圓曰。此佛
授汝耳。汝當大弘圓頓之教。因令徧參。謁荊南惟忠。
忠曰。傳教人也。復謁洛陽神照。照曰。菩薩中人也。抵
襄陽。得清凉澄觀華嚴疏。於病僧處。夙未經目。即為
眾講說。聽者雲集。遂詣觀。執弟子禮。觀曰。毗盧華藏。
能隨我遊者。其汝乎。密預觀室。日臻玄奧。住鄠縣草
堂。未幾住終南圭峰。太和年間。徵至都。天子而下悉
歸慕參扣。相國斐休。獨稱入室。
<other>（丁未）善信禪師入寂（馬祖一法嗣）</other>
善信。隆興張氏子。參馬祖。密契心要。寶曆二年。居隨
州大湖山側。時當亢旱。鄉人張武陵。具羊豕以祈湖
龍。信見而悲之曰。害命濟命。重增乃罪。可且勿殺。少
須三日。吾為爾祈。信即入山比之巖穴。宴坐冥禱。雷
雨大作數月。武陵迹而求之。信方在好。遂施其山。興
建精舍。丁未五月二十九日。語龍神曰。吾前以身代
牲。輟汝血食。今捨身償汝。可享我肉。即引刀截右膝。
復截左膝。門人奔持其刀。白液涌流。儼然入寂。
<other>（戊申）良价參普願禪師</other>
良价。會稽俞氏子。幼歲從師。念心經。至無眼耳鼻舌
身意處。忽以手捫面門。問師曰。某甲有眼耳鼻舌等。
何經言無。其師駭然曰。吾非汝師。即指往五洩。禮靈
<pb n="728"/>
默披剃。年二十一。受具戒。遊友。路逢二婆擔水。价索
水飲。婆曰。水不妨飲。婆有一問。須先問過。且道水具
幾塵。价曰。不具諸塵。婆曰。去母污我水擔。遂首謁普
願。值馬祖諱辰修齋。願問眾曰。來日設馬祖齋。未審
馬祖還來否。眾皆無對。价出曰。待有伴即來。願曰。此
子雖後生。甚堪雕琢。价曰。和尚莫壓良為賤。
<other>○良价參龍山</other>
良价。與僧密行脚。見溪流菜葉。价曰。深山無人。因何
有菜隨流。莫有道人居否。乃相與撥草溪行。五七里
間。忽見一老僧羸形異貌。价與密放下行李。問訊老
僧曰。此山無路。闍黎從何處來。价曰。無路且置。和尚
從何而入。曰我不從雲水來。价曰。和尚住此山多少
時耶。曰春秋不涉。价曰。和尚先住此。山先住。曰不知
价曰。為甚麼不知。曰我不從人天來。价曰。和尚得何
道理。便住此山。曰我見兩箇泥牛鬪入海。直至於今。
絕消息。价始具威儀。禮拜便問。如何是主中賓。曰青
山覆白雲。曰价。如何是賓中主。曰長年不出戶。价曰。
賓主相去幾何。曰長江水上波。价○。賓主相見有何
說。曰清風拂白月。价辭退。老僧乃述偈曰。三間茅屋
從來住。一道神光萬境閑。莫把是非來辨我。浮生穿
鑿不相關又曰。一池荷葉衣無數。滿地松花食有餘。
剛被世人知住處。又移茅屋入深居因。燒菴。不知所
如。老僧即龍山。受心印於馬祖。又稱隱山。
<other>○藥山惟儼禪師入寂（石頭遷法嗣）</other>
惟儼。甞一夜登山經行。忽雲開見月。大笑一聲。應澧
陽九十里許。居民盡謂東家。明晨迭相推問。直至藥
山。徒眾曰。昨夜和尚山嵿大笑。李翱贈詩曰。選得幽
居愜野情。終年無送亦無迎。有時直上孤峰嵿。月下
披雲笑一聲。戊申十二月六日。臨示寂。呌曰。法堂倒。
法堂倒。眾皆持柱撑之。儼舉手曰。子不會我意。乃曰。
乘郵而行。及暮而息。未有久行而不息者。遂告寂。壽
八十四。臘六十。敕諡弘道大師。塔曰化城。
<other>○希運禪師記莂義玄</other>
義玄。在黃檗。一日栽松次。希運曰。深山裏裁許多松。
作甚麼。玄曰。一與山門作境致。二與後人作標榜。道
了將钁頭。𡎺地三下。運曰。雖然如是。子已喫吾三十
棒了也。玄又𡎺地三下。噓一噓。運曰。吾宗到汝。大興
於世。一日為運馳書。到溈山時。慧寂作知客。接得書。
便問。這箇是黃檗底。那箇是專使底。玄便掌。寂約住
曰。老兄知是般事。便休。同去見靈祐。未幾辭祐歸。寂
送出云。汝向後北去。有箇住處。玄曰。豈有與麼事。寂
曰但去已後。有一人佐輔。老兄在此人。只是有頭無
尾。有始無終。（懸記普化。玄後到鎮州。化已在彼。玄出世化實贊之一日玄坐半
夏。忽上黃檗山。見運看經。玄曰。將謂是箇人。元來是
唵黑豆老和尚。住數日乃辭。運曰。汝破夏來。何不終
夏去。玄曰。某甲暫來。禮拜和尚。運便打趂令去。玄行
數里。疑此事。却回。終夏後。又辭運。運曰。甚處去。玄曰。
不是河南。便歸河北。運便打。玄約住與一掌。運大笑
乃喚侍者。將百丈先師禪板几案來。玄曰。侍者將火
來。運曰。不然。子但將去已後。坐斷天下人舌頭去在。
<other>（己酉善會參德誠禪師</other>
德誠。蜀東武信人。得法後。謂宗智曇晟曰。公等各據
一方。建立藥山宗旨。予率性疎野。惟好山水。樂情自
遣。無所能也。他日知我所止之處。有靈利座主。指一
箇來。或堪琢磨。將授平生所得。以報先師之恩。遂分。
携至嘉禾。上一小舟。常泛吳江朱涇。日以綸釣舞棹。
隨緣而度。以接往來。時人號為船子和尚。一而泊舟
岸邊閑坐。有官人問曰。如何是日用事。誠竪起橈子
曰會麼。官人曰不會。誠曰。撥棹清波。金鱗罕遇。又杏
山洪嘗問誠曰。如何是道。誠曰。一亘晴空絕點雲。十
分清澹廓如秋。洪曰。恁麼則溢目自全彰。清波無透
露。誠曰。霜天月白江澄練。堪笑遊魚常自迷。洪不契。
誠舞棹撥船而去。有善會者。廣州廖氏子。初參石樓。
<pb n="729"/>
住京口[鴳-女+隹]林。一日宗智到[鴳-女+隹]林。遇其上堂。僧問。如何
是法身。會曰。法身無相。問如何是法眼。會曰。法眼無
瑕。智不覺失笑。會遙見。便下座。問智曰。適來答這僧
話。必有不是。致令上座失笑。不惜慈悲。望為說破。智
曰。和尚一等出世。未有師在。某終不為說。可往華亭
朱涇船子和尚處去。會曰。此人如何。智曰。此人上無
片瓦蓋頭。下無錐地容足。若去當須易服。會乃依教。
直造朱涇。誠便問。大德住某寺。會曰。寺則不住。住則
不似。誠曰。不似又不似箇甚麼。曰不是目前法。非耳
目之所到。誠曰。甚麼處學得來。曰目前無法。意在目
前。誠曰。一句合頭語。萬劫繫驢橛。誠又問。垂絲千尺。
意在深潭。離鈎三寸。子何不道。會擬對。誠以橈劈口
打。會落水纔出水。誠又曰。道道。會擬開口。誠又打。會
豁然大悟。乃點頭三下。誠曰。竿頭絲線從君弄。不犯
清波意自殊。會曰。拋輪擲釣。師意如何。誠曰。絲懸綠
水之中。浮定有無之意。會曰。語帶玄而無路。舌欲談
而不談。誠曰。釣盡江波。金鱗始遇。會乃掩耳。誠曰。如
是如是。遂囑曰。汝向去。直須藏身處。沒踪跡。沒踪跡
處。莫藏身。吾二十年在藥山。只明此事。汝今已得。他
後不得住城隍聚落。但向深山裏钁頭邊。覔取一箇
半箇。無令斷絕。會乃辭行。頻頻回顧。誠遂喚會闍黎。
會回首。誠竪起橈子曰。汝將謂別有。乃覆舟入水而
近。咸通十年。僧藏暉依藏依覆舟岸側建寺。
<other>○慶諸禪師住石霜</other>
慶諸。盧陵陳氏子。生而神俊。標致閑暇。年十三。游南
昌西山。師事紹鑾。十年如一日。乃剃髮受具。時洛下
毗尼之學盛。諸睨視講習。良久而去。有勸之者。諸不
答。聞湘中有南宗法道。往造溈山。時靈祐席下萬指。
諸願籍名。役作勤勞。杵臼間。一日篩米次。祐曰。施主
米莫拋撒。諸曰。不拋撒。祐於地上。拾得一粒曰。汝道
不拋撒。這箇是甚麼。諸無對。祐又曰。莫輕這一粒。百
千粒盡從這一粒生。諸曰。百千粒從這一粒生。未審
這一粒從甚麼處生。祐呵呵大笑。歸方丈。至晚上堂
曰。大眾米裏有蟲。諸人好看。後參宗智。問如何是髑
曰菩提。智喚沙彌。沙彌應諾。智曰。添淨瓶水著。良久
却問諸。汝適來問甚麼。諸擬舉。智便起去。諸於是悟
其旨。住三夏。出世潭州石霜山。
<other>○曇晟禪師傳法良价</other>
良价。參靈祐。問曰。頃聞。南陽忠國師。有無情說法話。
某甲未究其微。祐曰。闍黎莫記得麼。曰記得。祐曰。汝
試舉一徧看。价遂舉祐曰。我這裏亦有只是罕遇其
人。曰某甲未明。乞師指示。祐竪起拂子曰。會麼。曰不
會。請和尚說。祐曰。父母所生口。終不為子說。曰還有
與師同時慕道者否。祐曰。此去澧陵攸縣。石室相連。
有雲巖道人。若能撥草瞻風。必為子之所重。曰未審
此人如何。祐曰。他曾問老僧。學人欲奉師去時如何。
老僧對他道。直須絕滲漏。始得他道。還得不違師旨。
也無老僧道第一不得道。老僧在這裏。价遂辭祐。徑
造雲巖參曇。晟舉前因緣了。便問。無情說法。甚麼人
得聞。晟曰。無情得聞。曰和尚還聞否。晟曰。我若聞。汝
即不聞吾說法也。曰某甲為甚麼不聞。晟竪起拂子
曰。還聞麼。曰不聞。晟曰。我說法。汝尚不聞。豈況無情
說法乎。曰無情說法。該何教典。晟曰。豈不見彌陀經
云。水鳥樹林。悉皆念佛念法。价於此有省。乃述偈曰。
也大奇也大奇。無情說法不思議。若將耳聽終難會。
眼處聞聲方得知。价問晟。某甲有餘習未盡。晟曰。汝
曾作甚麼來。曰聖諦亦不為。晟曰。還歡喜也未。曰歡
喜則不無如糞掃堆頭拾得一顆明珠。价遂辭晟。晟
曰。甚麼處去。曰雖離和尚。未卜所止。晟曰。莫湖南去。
曰無。曰莫歸鄉去。曰無。晟曰。蚤晚却回。曰待和尚有
住處即來。晟曰。自此一別。難得相見。曰難得不相見。
臨行又問曰。和尚百年後。忽有人問。還邈得師真否。
如何祇對。晟良久曰。祇這是。价乃沉昑。晟曰。价闍黎
<pb n="730"/>
承當這箇事。大須審細。价猶涉疑。後因過水睹影。大
悟前旨。有偈曰。切忌從他覔。迢迢與我踈。我今獨自
往。處處得逢渠。渠今正是我。我今不是渠。應須恁麼
會。方得契如如。
<other>（辛亥）惟政禪師住聖壽寺</other>
惟政。平原周氏子。參嵩山普寂。得受心印。遂入太乙
山中。學者盈室。太和五年。文宗嗜蛤蜊。沿海官吏。先
時[逅-口+巿]進。疲於供給。一日御饌中。有劈不張者。帝以其
異。即焚香禱之。乃開。見菩薩形。梵相具足。即貯以金
粟檀香合。覆以美錦。賜興善寺。令眾僧瞻禮。因問群
臣。此何祥也。或對太乙山有惟政禪師。深明佛法。遂
詔至京。問焉。政曰。物無虗應。此乃啟陛下信心耳。經
云。應以菩薩身得度者。即現菩薩身。而為說法。帝曰。
菩薩身已現。未聞說法。政曰。陛下覩此。為常耶。非常
耶。信耶。非信耶。帝曰。非常之事。朕安不信。政曰。陛下
已聞說法竟。帝大悅。詔天下寺院。各立觀音像。以答
殊休。因留政於內道場。累辭歸山。詔住聖壽寺。
<other>（癸丑）普岸禪師結菴平田</other>
普岸。漢東蔡氏子。得法於百丈。太和年中。謂眾曰。吾
山水之游。未厭諸人。勿相留滯。天台赤城道猷。曾止
華頂石梁。智者降魔。將遊之也。自襄陽邐迤。從沃州
天姥。入天台西門。得平川谷中一大舍峯。名平田。結
茅居之。未幾見虎乳子。瞪目視岸。岸以杖按其頭曰。
貧道聞此山神仙窟宅羅漢隱居。今欲寄此安禪。檀
越勿相驚撓。經宿虎領子而去。癸丑。眾力營搆丈室。
成平田院。示眾。大道虗曠。惟一真心。善惡勿思。神清
物表。隨緣飲⿰口豕。更復何為。
<other>（甲寅）南泉普願禪師示寂（馬祖一法嗣）</other>
普願。將順世。首座問。和尚百年後。向甚麼處去。曰山
下作一頭水牯牛去。座曰。某甲隨和尚去。還得也無。
曰汝若隨我。即須衘取一莖草來。願乃示寂。太和八
年十二月二十五凌晨。告門人曰。星翳燈幻。其來久
矣。勿謂吾有去來也。言訖而逝。壽八十七。臘五十八。
<other>（乙卯）長沙景岑答話</other>
普願化後。僧問景岑。南泉遷化。向甚麼處去。曰東家
作驢。西家作馬。僧曰。學人不會此意如何。曰要騎即
騎。要下即下。又慧然令秀上座問岑曰。南泉遷化。向
甚麼處去。曰石頭作沙彌時。參見六祖。秀曰。不問石
頭見六祖。南泉遷化。向甚麼處去。曰教伊尋思去。秀
曰。和尚雖有千尺寒松。且無抽條石筍。岑默然。秀曰。
謝和尚答話。岑亦默然。秀回舉似然。然曰。若恁麼猶
勝臨濟七步。然雖如此。待我更驗看。至明日。然上問。
承聞和尚昨日答南泉遷化一則語。可謂光前絕後。
今古罕聞。岑亦默然。
<other>○道吾宗智禪師入寂（藥山儼法嗣）</other>
慶諸。住石霜。宗智將化。以諸為正傳。棄其眾從諸。諸
迎居正[寢-(宋-木)+穴]。行必掖。坐必侍。太和九年九月。智示疾。有
苦垂語曰。我心中有一物。久而為患。誰能為我除之
諸曰。心物俱非。除之益患。智曰。賢哉賢哉。僧眾慰問。
智曰。有受非償。子知之乎。眾皆愀然。越十日。將行。謂
眾曰。吾當西邁。理無東移。言訖告寂。闍維得靈骨數
片。建塔道吾。後雷遷於石霜山之陽。
<other>（丙辰）仲興參慶諸禪師</other>
仲興。初在道吾。為侍者。因過茶與宗智。智提起盞曰。
是邪是正。興叉手近前。目視智。智曰。邪則總邪。正則
總正。曰某甲不恁麼道。智曰。汝作麼生。興奪盞子。提
起曰。是邪是正。智曰。汝不虗為吾侍者。興便禮拜。一
日侍智。往檀越家。弔慰。興拊棺曰。生耶死耶。智曰。生
也不道。死也不道。曰為甚麼不道。智曰。不道不道。歸
至中路。興曰。和尚今日須與某甲道。若不道打和尚
去也。曰打即任打。道即不道。興便打。智曰。汝宜離此
去。恐知事得知不便。興禮辭。隱於村院。經三年。後忽
聞童子念觀音經。至應以比丘身得度者。即現比丘
<pb n="731"/>
身。忽然大省。遂焚香遙禮曰。信知先師遺言。終不虗
發。自是我不會却怨先師。先師既沒。惟石霜是嫡嗣。
必為證明。乃造謁慶諸。諸見便問。離道吾後。到甚處
來。興曰。祇在村院寄足。諸曰。前來打先師因緣。會也
未。興起身進前曰。却請和尚道一轉語。諸曰。不見道。
生也不道。死也不道。興乃述在村院得底因緣。遂禮
拜。諸設齋懺悔。他日持鍬。復到石霜。於法堂上。從東
過西。從西過東。諸曰作麼。興曰。覔先師靈骨。諸曰。洪
波浩渺。白浪滔天。覔甚先師靈骨。興曰。正好著力。諸
曰。這裏鍼劄不入。著甚麼力。興持鍬肩上便出。
<other>○大達法師端甫入寂</other>
端甫。姓趙氏。秦人。初母夢梵僧謂曰。當生貴子。即出
囊中舍利。使吞之。及誕。所夢僧白晝入室。摩頂曰。必
當大弘教法。言訖而滅。十歲出家。十七受具。傳涅槃
唯識大義於素法師。復夢梵僧告曰。三藏大教。盡貯
汝腹矣。自是經律論囊括川注。無何謁文殊於清凉。
眾聖皆現。德宗聞其名。徵之。一見大悅。復詔侍皇太
子。順宗親之。若昆弟。憲宗數幸其寺。常承顧問。於是
天子益知佛為大聖人。其教有大不可思議事。講唯
識等經論。凡一百六十座。日持諸部。十餘萬徧。指淨
土為息肩之地。嚴金經為報法之恩。前後供施。數十
百萬。悉以崇飾殿宇。開成元年六月一日。向西右脇
而滅。尊容若生。異香彌[鬱-山+止]。遺命茶毗。得舍利三百餘
粒。賜諡大達。塔曰玄秘。
<other>（丁巳）利蹤禪師住子湖</other>
利蹤。澶州周氏子。出家後。入南泉之室。抵衢州馬蹄
山。結茅宴處。開成二年。邑人施山下子湖。創院以居
蹤。於門下立牌曰。子湖有一隻狗。上取人頭。中取人
心。下取人足。擬議即喪身失命。又示眾。天上人間。輪
迴六道。乃至蠢動含靈。未曾於此一分真如中。有些
子相違處。還信麼。還領受得麼。他古人只見道箇。即
心是佛。即心是法。便承信去。隨處茅茨石室。長養聖
胎。只待道果成熟。汝今何不效他行取。仁者可煞分
明。竝無參雜。治生產業。與諸實相。不相違背。又曰。汝
等苦死。向人前討些子聲色唇吻作麼。譬如圓鏡。男
來男現。女來女現。乃至僧俗青黃山河萬物。隨其色
相。一鏡傳輝。不可是鏡有多般。但能映物而露。仁者
還識得鏡未。若不識鏡。盡被男女青黃山河萬類等。
礙汝光明。若識鏡去。乃至青黃男女。大地山河。有想
無想。四足多足。胎卵情生。天堂地獄。咸於一鏡中。悉
得其分劑。長短劫數。若色若空。竝能了之。更非他物。
大眾光陰箭速。莫漫悠悠。大事因緣。決須了取。
<other>（戊午）清凉澄觀國師示寂（華嚴宗）</other>
開成三年三月六日澄觀將示寂。謂門人曰。吾聞偶
運無功。先聖悼嘆。復質無行。古人耻之。大明不能破
長夜之昏。慈母不能保身後之子。當取信於佛。無取
信於人。真離玄微。非言說所顯。要以深心體解。朗然
現前。對境無心。逢緣不動。則不孤我矣。言訖而逝。年
一百二十。臘八十三。奉全身塔於終南山。名曰妙覺。
後有梵僧至闕。稱於葱嶺見金甲神凌空而過。呪止
問之。答曰。我文殊堂神也。取華嚴菩薩大牙。歸供養
耳。有旨啟塔。容貌如生。而失二牙。闍維。舌根不壞。如
紅蓮色。舍利光明瑩潤。觀生歷九朝。為七帝門師。
<other>（辛酉）宗密禪師入寂</other>
宗密。住終南。會昌元年正月六日。安坐而逝。道俗等
奉全身於圭峯。二月十三日茶毗。得舍利。明白潤大。
後門人泣求之。皆得於煨燼。乃藏之石室。
<other>○惟政禪師隱居終南山</other>
惟政。住聖壽。後忽入終南山。人問故。政曰。吾避仇矣。
<other>○楚南禪師隱居林谷</other>
楚南。福州張氏子。髫年出家。既冠落髮受具。往上都。
聽淨名經。雖精研法義。而未了玄機。遂謁道楷。楷曰。
吾非汝師。汝師江外黃檗是也。南乃禮辭。往參希運。
<pb n="732"/>
運問。子未現三界影像時如何。南曰。即今豈是有耶。
運曰。有無且置。即今如何。南曰。非今古。運曰。吾之法
眼。已在汝躬。南乃入室。執巾侍盥。晨晡請益。尋值武
宗廢教。南遂深竄林谷。
<other>○雲巖曇晟禪師入寂（藥山儼法嗣）</other>
院主遊石室回。曇晟問。汝去入到石室裏許。為甚麼
便回。主無對。良价代曰。彼中已有人占了也。晟曰。汝
更去。作甚麼。价曰。不可人情斷絕去也。會昌元年十
月二十六日。晟示疾。命澡身竟。喚主事。令備齋。來日
有上座發去。至二十七夜入寂。茶毗得舍利一千餘
粒。瘞於石室。勑諡無住。塔曰淨勝。
<other>○大梅法常禪師入寂（馬祖一法嗣）</other>
法常。住大梅。龐蘊欲[騇-古+(一/心)]常。特相訪。纔見便問。久嚮大
梅。未審梅子熟也未。常曰。熟也。你向甚麼處下口。蘊
曰。百雜碎。常伸手曰。還我核子來。蘊便休去。善會行
脚時。一日與定山神英同行。言話次。英曰。生死中無
佛。即無生死。會曰。生死中有佛。即不迷生死。兩人互
相不肯。同上大梅見常。會便舉問。常曰。未審二人見
處那箇較親。常曰。一親一踈。會復問。那箇親。常曰。且
去。明日來。會明日再上。問常曰。親者不問。問者不親。
時大梅山旁。有石庫。相傳為神仙置藥之所。一夕常
夢。有神人告曰。君非凡夫。石庫中有聖書。受之者為
地下主。不然。亦可省帝王師。常於夢中。答曰。昔僧稠
不顧仙經。其卷自亡。吾以涅槃為樂。厥壽何啻與天
偕老耶。神曰。此地靈府。俗人居此。立致變恠。常曰。吾
寓跡梅尉之鄉耳。非久據也。忽一日謂其徒曰。來莫
可抑。往莫可追。從容間。聞鼯鼠聲。乃曰。即此物非他
物。汝等諸人。善自護持。吾今逝矣。言訖示滅。
<other>（癸亥）智廣禪師隱居巖谷（鹽官安法嗣）</other>
智廣。仙遊人。初參鹽官齊安。及鄂州無等禪師。有省
遂南歸。止泉州。常持鐵鉢。以一白犬自隨。會昌三年。
武宗將廢教。廣乃遁入巖谷。
<other>○平田普岸禪師入寂（百丈海法嗣）</other>
普岸。住平田。一日義玄來訪。先逢一[嫆-口+又]在田使牛。玄
問[嫆-口+又]平田路向甚處去。[嫆-口+又]打牛一棒曰。這畜生到處
走到此。路也不識玄曰。我問你平田路向甚處去。[嫆-口+又]
曰。這畜生五歲。尚使不得。玄心語曰。欲觀前人。先觀
所使。便有抽釘拔楔之意。及見岸。岸曰。曾見我[嫆-口+又]也
未。玄曰。已收下了也。岸遂問。近離甚處。曰江西黃檗。
岸曰。情知你見作家來。曰特來禮拜和尚。岸曰。已相
見了也。玄曰。賓主之禮。合施三拜。岸曰。既是賓主之
禮。禮拜著。會昌三年七月。告眾入寂。壽七十四。
<other>○惟政禪師入寂（北宗普寂法嗣）</other>
惟政。隱居終南。後遷。寂年八十七。茶毗收舍利四十
九粒。以會昌三年九月四日入塔。

佛祖綱目卷第三十二

<sarticle>佛祖綱目卷第三十三（雲字號）</sarticle>

<other>甲子（唐武宗會昌四年起）丁卯（宣宗大中元年）庚辰（懿宗咸通元年）甲午（僖宗
乾符元年）庚子（改廣明）辛丑（改中和）乙巳（改光啟）戊申（改文德）己
酉（昭宗龍紀元年）庚戌（改大順）壬子（改景福）甲寅（改乾寧）戊午（改光
化）辛酉（改天復）癸亥（唐昭宗天復三年止）</other>
<other>（甲子）善道禪師隱居石室（長髭曠法嗣）</other>
善道。初依長髭曠。曠遣令受戒。謂曰。汝回日須到石
頭和尚處禮拜。道受戒後。乃參希遷。一日隨遷遊山
次。遷曰。汝與吾斫却面前樹子免礙我。道曰。不將刀
來。遷乃抽刀倒與。道曰。何不過那頭來。曰你用那頭
作甚麼。道即大悟。便歸長髭。曠問。汝到石頭否。曰到
即到。只是不通。號曰。從甚受戒。曰不依他。曰在彼即
恁麼來我這裏作麼生。曰不違背。曰太忉忉生。曰舌
頭未曾點著在。曠喝曰。沙彌出去。道便出。曠曰。爭得
<pb n="733"/>
不遇於人。尋值會昌沙汰。道乃作行者。居於石室。慧
寂問。佛之與道。相去幾何。曰道如展手。佛似握拳。曰
還假看教否。曰三乘十二分教。是分外事。若與他作
對。即是心境兩法。能所雙行。便有種種見解。亦是狂
慧。未足為道。若不與他作對。一事也無。所以祖師道。
本來無一物。汝不見小兒出胎時。可道我解看教。不
解看教。當恁麼時。亦不知有佛性義。無佛性義。及至
長大。便學種種知解出來。便道我能我解不知總是
客塵煩惱。十六行中。嬰兒行為最。哆哆和和時。喻學
道之人離分別取捨心。故讚歎嬰兒。可況喻取之。若
謂嬰兒是道。今時人錯會。
<other>（乙丑）慧恭參宣鑒禪師</other>
慧恭。福州羅氏子。年十七舉進士。因覩祖師遺像。便
出家。二十二受戒。謁宣鑒。鑒曰會麼。曰作麼。曰請相
見。曰識麼。鑒大笑。遂入室。後住天台瑞龍院○高亭
簡參鑒。隔江纔見。便云不審。鑒乃搖扇招之。簡忽開
悟。乃橫趨而去。更不回顧。
<other>（丁卯）慧忠禪師隱居龜洋</other>
武宗廢教。龜洋慧忠。述偈嘆曰。勅命如雷下翠微。風
前垂淚脫禪衣。雲中有寺不容住。塵裏無家何處歸。
明月分形處處新。白衣寧墜解空人。誰言在俗妨修
道。金粟曾為居士身。忍仙林下坐禪時。曾被哥王割
截肢。況我聖朝無此事。祇令休道亦何悲。丁卯宣宗
即位。詔復天下寺宇。佛教大興。忠笑曰。仙去者未必
受籙。成佛者未必須僧。復作偈曰。雪後始知松柏操。
雲收方見濟淮分。不因世主令還俗。那辨雞群與[鴳-女+隹]
群。多年塵土自騰騰。雖著伽黎未是僧。今日歸來酬
本志。不妨留髮候然燈。形容雖變道常存。混俗心源
亦不昏。試讀善財巡禮偈。當時豈例是沙門。遂過中
不食。不宇而禪。迹不出山者二十年。
<other>○宣鑒禪師開法德山</other>
大中元年。武陵太守薛廷望。再崇德山精舍。號古德
禪院。請宣鑒住持。鑒居之。大闡玄風。上堂。若也於己
無事。則勿妄求。妄求而得。亦非得也。汝但無事於心。
無心於事。則虗而靈。寂而妙。若毫端許言本末者。皆
為自欺。何故。毫釐繫念。三塗業因。瞥爾情生。萬劫羈
鎻。聖名凡號。盡是虗聲。殊相劣形。皆為幻色。汝欲求
之。得無累乎。及其厭之。又成大患。終為無益。又云。別
無禪道可學。若有學得者。即是外道見解。亦無神通
變現可得。汝道神通是聖。諸天龍神五通神仙外道
修羅亦有神通。應可是佛也。孤峯獨宿。一食卯齋。長
坐不臥。六時禮念。疑他生死。老胡有言。諸行無常。是
生滅法。若言入定凝神靜慮得者。尼乾子等諸外道
師。亦入得八萬劫大定。莫是佛否。一念妄心不盡。即
是生死相續。仁者。時不待人。莫因循過日○全奯。泉
州柯氏子。少落髮稟戒。習經律諸部。優游禪苑。值會
昌沙汰。於鄂州湖邊。作渡子。兩岸各挂一板。有人過
渡。打板一下。奯曰阿誰。或曰。要過那邊去。奯乃舞棹
迎之。一日因一婆抱一孩兒來。乃曰。呈橈舞棹即不
問。且道婆手中兒甚處得來。奯便打。婆曰。婆生七子。
六箇不遇知音。祇這一箇也不消得。便拋向水中。後
參宣鑒。執坐具。上法堂瞻視。鑒曰作麼。奯便喝。鑒曰。
老僧過在甚麼處。曰兩重公案。乃下參堂。鑒曰。這箇
阿師。稍似箇行脚人。至來日上問訊。鑒曰。闍黎是昨
日新到否。曰是。曰甚麼處學得這虗頭來。曰全奯終
不自謾。曰他後不得孤負老僧。
<other>（戊辰）希運禪師說法宛陵</other>
希運。初於黃檗。捨眾入大安寺。混跡勞侶。掃洒殿堂。
裴休刺洪州。一日入寺。見壁畵問寺主。是何圖相。曰
高僧真儀。曰真儀可觀。高僧何在。僧皆無對。休曰。此
間有禪人否。曰近有一僧。投寺執役。頗似禪者。休遂
請相見。曰休適有一問。諸德吝辭。今請上人代詶一
語。曰請相公垂問。休即舉前問。運朗聲曰相公。休應
<pb n="734"/>
諾。運曰。在甚麼處。休當下知旨。如獲髻珠。曰吾師真
善知識也。何示人尅的若是。遂延入府署。執弟子禮。
屢辭不已。復堅請住黃檗山。大中二年。休鎮宛陵。建
大禪院。請運開法。以運酷愛舊山。還以黃檗名之。又
迎運至郡。以所解一編示運。運接置於座。略不披閱。
良久曰會麼。曰不會。曰若便恁麼會得。猶較些子。若
也形於紙墨。何有吾宗。休乃以頌讚曰。自從大士傳
心印。額有圓珠七尺身。挂錫十年棲蜀水。浮杯今日
渡漳濵。一千龍象隨高步。萬里香花結勝因。擬欲事
師為弟子。不知將法付何人。運但曰。心如大海無邊
際。口吐紅蓮養病身。自有一雙無事手。不曾低揖等
閑人○裴休。字公美。聞喜人。父肅。字中明。任越州觀
察使。應三百年讖記。重建龍興寺大佛殿。自撰[石*((白-日+田)/廾)]銘。
休遂篤志內典。深入法會。有發願文。傳於世。作相六
年。次歷諸鎮節度。既通徹祖意。復博綜教相。著釋氏
書數萬言。又親書大藏經五百函號○楚南。自武宗
廢教。深竄林谷。大中初。隨希運出山。自是抵姑蘇報
恩寺。精修禪定。二十餘載。足不踰閾。
<other>（己巳文喜參文殊大士</other>
文喜。嘉興朱氏子。七歲出家。習律聽教。會昌沙汰。反
服韜晦。宣宗初。再度。後謁寰中。中曰。子何不徧參乎。
於是喜直往五臺。至金剛窟。禮謁文殊。遇一老翁牽
牛而行。邀喜入寺。翁呼均提。有童子應聲出迎。翁縱
牛。引喜陞堂。翁踞床。指繡墩命坐。曰近自何來。曰南
方。曰南方佛法如何住持。曰末法比丘少奉戒律。曰
多少眾。曰或三百或五百。喜却問。此間佛法如何住
持。曰龍蛇混雜。凡聖同居。曰多少眾。曰前三三後三
三。翁呼童子致茶。拈起玻璃盞問曰。南方還有這箇
否。曰無。曰尋常將甚麼喫茶。喜無對。及辭退。翁令童
子相送。喜問童子。前三三後三三是多少。童子召大
德。喜應諾。童子曰。是多少。喜復問。此為何處。曰此金
剛窟般若寺也。喜悽然悟。彼翁即是文殊。稽首童子。
願乞一言為別。童子說偈曰。面上無嗔供養具。口裏
無嗔吐妙香。心裏無嗔是珍寶。無垢無染是真常。言
訖。均提與寺俱隱。喜因駐錫五臺。
<other>（庚午）弘辯禪師說法王宮</other>
弘辯。住薦福。宣宗詔入內。問禪宗何有南北之名。曰
禪門本無南北。昔如來以正法眼。付大迦葉。展轉相
傳。至二十八祖菩提達磨。來遊此方。為初祖。暨第五
祖弘忍。在蘄州東山。開法時。有二弟子。一名惠能。受
衣法居嶺南為六祖。一名神秀。在北揚化。其後神秀
門人普寂。立秀為第六祖。而自稱七祖。其所得法雖
一。而開導發悟。是頓漸之異。故曰南頓北漸。非禪宗
本有南北之號也。曰何名戒定慧。曰防非止惡。名戒。
六根涉境。心不隨緣。名定。心境俱空。照鑒無惑。曰慧。
曰何為方便。曰方便者。隱實覆相權巧之門也。被接
中下。曲施誘廸。謂之方便。設為上根。言捨方便。但說
無上道者。斯亦方便之譚。乃至祖師玄言。忘功絕謂。
亦無出方便之迹。曰何為佛心。曰佛者覺也。謂人有
智慧覺照為佛心。心者佛之別名。有百千異號。體惟
其一。本無形狀。非青黃赤白男女等相。在天非天。在
人非人。而現天現人。能男能女。非始非終。無生無滅。
故號靈覺之性。如陛下日應萬機。即是陛下佛心。假
使千佛共傳。應無別有所得。曰今有人念佛如何。曰
如來出世。為天人師善知識。隨根器而說法。為上根
者。開最上乘。頓悟至理。中下者。未能頓曉。是以佛為
韋提希。權開十六觀門。令念佛生於極樂。故經云。是
心是佛。是心作佛。心外無佛。佛外無心。曰有人持經
持呪如何。曰如來種種開讚。皆為最上一乘。如百川
眾流。莫不朝宗於海。如是差別諸數。皆歸薩婆若海。
曰祖師既契會心印。金剛經云無所得法。如何。曰佛
之一化。實無一法與人。但示眾人。各各自性。同一法
寶藏。當時燃燈如來。但印釋迦本法。而無所得。方契
<pb n="735"/>
然燈本意。故云。無我無人無眾生無壽者。是法平等。
修一切善法。不住於相。曰禪師既會祖意。還禮佛轉
經否。曰沙門釋子。禮佛轉經。蓋是住持常法。有四報
焉。然依佛戒修身。參尋知識。漸修梵行。履踐如來所
行之迹。曰何為頓見。何為漸修。曰頓明自性。與佛同
儔。然有無始染習。故假漸修對治。令順性起用。如人
喫飯。不一口便飽。是日對談七刻。帝大悅。賜號圓智。
勅修天下祖塔。各令守護○五臺秘魔巖。乃永泰湍
嗣。常持一木乂。每見僧來禮拜。即乂却頸曰。那箇魔
魅。教汝出家。那箇魔魅。教汝行脚。道得也乂下死。道
不得也乂下死。速道。學徒鮮有對者。霍山通來訪。不
禮拜。便攛入懷裏。巖拊通背三下。通起拍手曰。師兄
三千里外賺我來。便回○湖南祇林。亦湍嗣。每叱文
殊普賢。皆為精魅。手持木劍。自謂降魔。纔見僧來。便
曰。魔來也。魔來也。以劍亂揮。歸方丈。如是十二年。置
劍無言。僧問十二年前。為什麼降魔。曰賊不打貧兒
家。曰十二年後。為什麼不降魔。曰賊不打貧兒家。
<other>○黃檗希運禪師示寂（百丈海法嗣）</other>
希運。住黃檗。提唱宗乘。皆被上機。中下之流。莫窺涯
涘。大中四年八月示寂。諡斷際禪師。
<other>（壬申）寰中禪師復僧相</other>
寰中。蒲坂盧氏子。頂骨圓聳。其聲如鐘。少丁母憂。廬
墓服闋。思報罔極。乃出家登戒。參百丈受心印。住杭
州大慈山。素缺水。中擬他適。夜夢神人止之。詰朝見
二虎以爪跑地。泉自涌出。有僧自岳至曰。童子泉涸
矣。移來在此。屬武宗廢教。短褐隱居。壬申復剃染。
<other>（癸酉）溈山靈祐禪師示寂（百丈海法嗣溈仰第一世）</other>
靈祐。住溈山。敷揚宗教。凡四十餘年。達者不可勝數。
入室弟子四十一人。大中七年正月日。盥漱敷坐。怡
然而寂。壽八十三。臘六十四。諡大圓禪師。塔曰清淨
○襄州常侍王敬初。初見睦州。一日州問。今日何故
入院遲。曰看打毬來。曰人打毬。馬打毬。曰人打毬。曰
人困麼。曰困。曰馬困麼。曰困。曰露柱困麼。初惘然無
對。歸至私第。中夜忽然有省。明日見州曰。某甲會得
昨日事也。曰露柱困麼。曰困。州遂許之。後參靈祐。遂
受心印。一日視事次。米和尚至。初舉筆示之。米曰。還
判得虗空否。初擲筆入宅。更不復出。米致疑。明日憑
鼓山供養主。入探其意。米亦隨至。潛在屏蔽間偵伺。
主纔坐。問曰。昨日米和尚有甚麼言句。便不相見。曰
獅子咬人。韓獹逐塊。米聞此語。即省前謬。遽出朗笑
曰。我會也。我會也。曰會即不無。你試道看。曰請常侍
舉。初乃竪起一隻筯曰。這野狐精。曰這漢徹也。無等
禪師密受馬祖心印。嘗謁初。既退將出門。初後呼之
曰。和尚。等迴顧。初敲柱三下。等以手作圓相。復三撥
之。便行。甞與義玄到僧堂。初問。這一堂僧還看經麼。
曰不看經。曰還習禪麼。曰不習禪。曰既不看經。又不
習禪。畢竟作箇甚麼。曰總教伊成佛作祖去。曰金屑
雖貴。落眼成翳。曰我將謂是箇俗漢○鄭十三娘。年
十二時。隨師姑。到溈山。纔禮拜起。祐便問。這師姑甚
處住。曰南臺江邊住。祐便喝出。又問。背後老婆甚處
住。十三娘放身近前。叉手立。祐再問。鄭曰。早過呈似
和尚了也。祐曰去。十三娘纔下到法堂。姑曰。十三娘
尋常道我會禪。口似利劍。今日被大師問著。總無語。
鄭曰。苦哉苦哉。作這箇眼目。也道我行脚。脫取衲衣
來。與十三娘著。鄭後舉似羅山。祇如某參見溈山恁
麼祗對。還得平穩也無。曰不得無過。曰過在甚處羅
之。鄭曰。錦上添花。一日保福與甘贄相看。纔坐定。便
問。承聞十三娘參見溈山是否。曰是。福曰。溈山遷化。
向甚麼處去。鄭起身偏牀而立。贄曰。閑時說禪。口似
懸河。何不道取。鄭曰。鼓這兩片皮。堪作甚麼。贄曰。不
鼓這兩片皮。又堪作甚麼。鄭曰。合取狗口○大安。別
號懶安。福州陳氏子。甞自念。我雖勤苦。未聞玄極之
理。乃孤錫遊方。將往龍井。路逢一叟。謂曰。師往南昌。
<pb n="736"/>
當有所得。遂造百丈。問懷海曰。學人欲求識佛。何者
即是。海曰。大似騎牛覔牛。曰識得後如何。曰如人騎
牛至家。曰未審始終如何保任。曰如牧牛人。執杖視
之。不令犯人苗稼。安自茲領旨。更不馳求。靈祐創居
溈山。安躬耕助道。祐歿。眾請安補住○無學。初問天
然。如何是諸佛師。然咄曰。幸自可憐生。須要執巾帚
作麼。學退身三步。然曰錯。學進前。然曰錯錯。學翹一
足。旋身一轉而出。然曰。得即得。孤他諸佛師。學自是
領旨。住京兆翠微。大同問。二祖初見達磨。有何所得。
曰汝今見吾。復何所得。同頓悟玄旨。一日學在法堂
內行。同進前接禮問。西方密旨。和尚如何示人。學駐
步少時。同曰。乞師垂示。曰更要第二杓惡水那。同便
禮謝。學曰。莫垛根。同曰。時至根苗自生。
<other>（甲戌）義玄禪師開法臨濟</other>
義玄。自傳黃檗心印。後還鄉黨。住鎮州臨濟。學侶雲
集。一日謂普化克符曰。我欲於此建立黃檗宗旨。汝
且成褫我。二人珍重下去。三日後。化却上來。問和尚
三日前說甚麼。玄便打。三日後符上來。問和尚前日
打普化作甚麼。玄亦打。至晚小參曰。有時奪人不奪
境。有時奪境不奪人。有時人境兩俱奪。有時人境俱
不奪。符問。如何是奪人不奪境。曰煦日發生鋪地錦。
嬰兒垂髮白如絲。曰如何是奪境不奪人。曰王令已
行天下徧。將軍塞外絕烟塵。曰如何是人境俱奪。曰
并汾絕信。獨處一方。曰如何是人境俱不奪。曰王登
寶殿。野老謳歌。符於言下領旨。諸方目為四料揀。示
眾。如諸方學人。來山僧此間。作三種根器斷。如中下
根器來。我便奪其境。而不除其法。或中上根器來。我
便境法俱奪。如上上根器來。我便境法人俱奪。如有
出格見解人來山僧此間。便全體作用。不歷根器。自
達磨大師從西土來。祇是覔箇不受人惑底人。後遇
二祖。一言便了。始知從前虗用工夫。山僧今日見處。
與祖佛不別。若第一句中薦得。堪與佛祖為師。若第
二句中薦得。堪與人天為師。若第三句中薦得。自救
不了。僧便問。如何是第一句。曰三要印開朱點窄。未
容擬議主賓分。曰如何是第二句。曰妙解豈容無著
問。漚和爭負截流機。曰如何是第三句。曰但看棚頭
弄傀儡。抽牽全藉裏頭人。乃曰。大凡演唱宗乘。一句
中須具三玄門。一玄門須具三要。有權有寶。有照有
用。汝等諸人作麼生會。又示眾。有時一喝。如金剛王
寶劒。有時一喝。如踞地師子。有時一喝。如探竿影草。
有時一喝。不作一喝用。汝作麼生會。又云。山僧無一
法與人。祇是治病解縛。你取山僧口裏語。不如休歇
無事去。又云。一念緣起無生。超出三乘權學。又云。你
若能歇得念念馳求心。便與祖佛不別。大德。三界無
安。猶如火宅。此不是你久停住處。無常殺鬼。一剎那
間。不擇貴賤老少。你要與祖佛不別。但莫外求。你一
念清淨心光。是你屋裏法身佛。一念無分別心光。是
你屋裏報身佛。一念無差別心光。是你屋裏化身佛。
此三種身。是你即今目前聽法底人。只為不向外馳
求。有此功用。又云。今時且要識取四種無相境。免被
境緣擺撲。如何是四種無相境。一念心愛被水溺。一
念心嗔被火燒。一念心疑被地礙。一念心喜被風飄。
若能如是辨得。不被境轉。處處用境。東涌西沒。南涌
北沒。中涌邊沒。邊涌中沒。履水如地。履地如水。緣何
如此。為達四大如夢如幻故。有一般學人。向五臺山。
求文殊現。早錯了也。五臺山無文殊。欲識文殊麼。只
你目前用處。始終不異。處處不礙。此箇是活文殊。一
念心無差別光。處處總是普賢。一念心能自在隨處
解脫。此是觀音三昧法。互為主伴。顯即一時顯。隱即
一時隱。一即三。三即一。如是解得。方始好看教。一日
上堂曰。汝等諸人。赤肉團上。有一無位真人。常向汝
諸人面門出入。未證據者看看。時有僧問。如何是無
位真人。玄下禪床把住云。道道。僧擬議。玄托開云。無
<pb n="737"/>
位真人。是什麼乾屎橛。便歸方丈○普化。不知何許
人。師事盤山。密受記莂。而𦍕狂。出言無度。山歿。乃於
北行化。或城市塚間。振一鐸曰。明頭來明頭打。暗頭
來暗頭打。四方八面來旋風打。虗空來連架打。一日
義玄令僧捉住曰。總不恁麼來時如何。化拓開曰。來
日大悲院裏有齋。僧回舉似玄。玄曰。我從來疑著這
漢。化凡見人。無高下。皆振鐸一聲。或將鐸就人耳邊
振之。或拊其背。有回顧者。即展手曰。乞我一錢。一日
見馬步使出喝道。化亦喝道。作相撲勢。馬步使令人
打五棒。化曰。似即似。是即不是。嘗於闤闠間。搖鐸唱
曰。覔箇去處不可得。時宗智遇之。把住曰。汝擬去甚
麼處。曰汝從甚麼處來。智無語。化掣手便去。甞暮入
臨濟院。喫生菜。玄曰。這漢大似一頭驢。化便作驢鳴。
玄謂直歲曰。細抹草料著。化曰。少室人不識。金陵又
再來。臨濟一隻眼。到處為人開。一日玄與河陽木塔。
同在僧堂地罏內坐。因說。化每日在街市。掣風掣顛。
知他是凡是聖。言猶未了。化入來。玄便問。汝是凡是
聖。化曰。汝且道我是凡是聖。玄便喝。化以手指曰。河
陽新婦子。木塔老婆禪。臨濟小廝兒。却具一隻眼。玄
曰這賊。化曰賊賊。便出去○尅符作四料簡偈曰。奪
人不奪境。緣自帶誵訛。擬欲求玄旨。思量反責麼。驪
珠光燦爛。蟾桂影婆娑。覿體無差互。還應滯網羅。奪
境不奪人。尋言何處真。問禪禪是妄。究理理非親。日
照寒光淡。山遙翠色新。直饒玄會得。也是眼中塵。人
境兩俱奪。從來正令行。不論佛與祖。那說聖凡情。擬
犯吹毛劍。還如值木盲。進前求妙會。特地斬精靈。人
境俱不奪。思量意不偏。主賓言不異。問答理俱全。踏
破澄潭月。穿開碧落天。不能明妙用。淪溺在無緣。又
僧問。如何是賓中賓。曰倚門傍戶猶如醉。出言吐氣
不慚惶。曰如何是賓中主。曰口念彌陀雙拄杖。目瞽
瞳人不出頭。曰如何是主中賓。曰高提祖印當機用。
利物應知語帶悲。曰如何是主中主。曰橫按鏌鎁全
正令。太平寰宇斬癡頑。曰既是太平寰宇。為甚麼却
斬癡頑。曰不許夜行剛把火。直須當道與人看○義
玄示眾。我有時先照後用。有時先用後照。有時照用
同時。有時照用不同時。先照後用有人在。先用後照
有法在。照用同時。驅耕夫之牛。奪飢人之食。敲骨取
髓。痛下鍼錐。照用不同時。有問有答。立賓立主。合水
和泥。應機接物。若是過量人。向未舉已前。撩起便行。
猶較些子。又示眾。參學之人。大須子細。如賓主相見。
便有言論往來。或應物現形。或全體作用。或把機權
喜怒。或現半身。或乘師子。或乘象王。如有真正學人
便喝。先拈出一箇膠盆子。善知識不辨是境。便上他
境上。作模作樣。便被學人又喝。前人不肯放下。此是
膏肓之病。不堪醫治。喚作賓看主。或是善知識不拈
出物。祇隨學人問處即奪。學人被奪。抵死不肯放。此
是主看賓。或有學人。應一箇清淨境。出善知識前。知
識辨得是境。把得拋向坑裏。學人言大好善知識。知
識即云。咄哉不識好惡。學人便禮拜。此喚作主看主。
或有學人。披枷帶鎻。出善知識前。知識更與安一重
枷鎻。學人歡喜。彼此不辨。喚作賓看賓。大德。山僧所
舉。皆是辨魔揀異。知其邪正。上堂次。兩堂首座相見。
同時下喝。僧問玄。還有賓主也無。曰賓主歷然。乃召
眾曰。要會臨濟賓主句。問取堂中二首座。玄應機多
用喝。會下參徒。亦學師喝。師曰。汝等總學我喝。我今
問汝。有一人從東堂出。一人從西堂出。兩人齊喝一
聲。這裏分得賓主麼。汝且作麼生分。若分不得。已後
不得學老僧喝。示眾。道流。切要求取真正見解。且莫
求佛。佛是名句。你還識馳求底麼。三世十方佛祖出
來。也只為求法。如今參學道流。也只為求法。得法始
了。未得依前輪迴五道。云何是法。法者是心法。心法
無形。通貫十方。目前現用。人信不及。便乃認名認句。
向文字中求其意度。與佛法天地懸隔。山僧說法。說
<pb n="738"/>
心地法。便能入淨入穢。入凡入聖。入真入俗。要且不
是。你真俗凡聖。能與一切真俗凡聖安名。真俗凡聖
安這箇名字不得。道流。把得便用。更莫安排。方契玄
旨。今時學禪者。總不識法。猶如觸鼻羊逢著物。安在
口裏。奴郎不辨。賓主不分。如是之流。邪心入道。即不
得名為真出家人。正是真俗家人。夫出家者。須辨得
平常真正見解。辨佛辨魔。辨真辨偽。辨凡辨聖。若如
是辨。得名真出家人。若魔佛不辨。正是出一家入一
家。乃喚作造業眾生。未得名為真出家人。只如今有
箇佛魔同體。若明眼道流。魔佛俱打。你若愛聖憎凡。
生死海裏沉浮。未有了日。如何是佛魔。你一念心疑
處是佛魔。你若達得萬法無生。心如幻化。更無一塵
一法。處處清淨。即無佛魔。佛與眾生。是染淨二境。約
山僧見處。無佛無眾生。無古無今。得者便得。不勤時
節。亦無修證。無得無失。一切時中。更無別法。設有一
法遇此。我說如夢如幻○若是真正學道人。不見世
間過。切急要求真正見解。但一切入凡入聖。入染入
淨。入諸佛國土。入彌勒樓閣。入毗盧遮那世界。處處
皆現國土成住壞空。佛出於世。轉大法輪。入無餘涅
槃。不見有去來相貌。求其生死。了不可得。便入無生
法界。處處游履國土。入華藏世界。盡見諸法空相。皆
無實法。惟有聽法無依道人。是諸佛之母。所以佛從
無依生。若悟無依。佛亦無得。若如是見得。是真正見
解○諸方說。有道可修。有法可證。你且說證何法。修
何道。你今用處。欠少甚麼物。修補何處。所以言。若人
修道道不行。萬般邪境競頭生。智劍出來無一物。明
頭未顯暗頭明○若言三十二相八十種好是佛。轉
輪聖王應是如來。明知是幻化。古人云。如來舉身相。
為順世間情。恐人生斷見。權且立虗名。假言三十二。
八十也空聲。有身非覺體。無相乃真形○一念心歇
得處。喚作菩提樹。一念心不能歇得處。喚作無明樹。
無明無住處。無明無始終。若念念心歇不得。便上他
無明樹。便入六道四生。披毛戴角。若歇得。便是清淨
身界。一念不生。便是上菩提樹。三界神通變化。意生
化身。有一老宿參。便問。禮拜即是。不禮拜即是。玄便
喝。宿便拜。玄曰。好箇草賊。宿曰賊賊。便出去。玄曰。莫
道無事好。時首座侍立。玄曰。還有過也無。座曰有。玄
曰。賓家有過。主家有過。曰二俱有過。曰過在甚麼處。
座便出去。玄曰。莫道無事好。大覺到參。玄舉起拂子。
覺敷坐具。玄擲下拂子。覺收坐具。參堂去。僧眾曰。此
僧莫是和尚親。不禮拜。又不喫棒。玄聞。令喚覺。覺至。
玄曰。大眾道。汝不禮拜。又不喫棒。莫是長老親故。覺
乃珍重下去。覺後臨絕時。謂眾曰。我有一隻箭。要付
與人。時有一僧出曰。請和尚箭。覺曰。汝喚甚麼作箭。
僧喝。覺打數下。便歸方丈。却喚其僧入來。問曰。汝適
來會麼。曰不會。覺又打數下。擲拄杖曰。已後遇明眼
人。分明舉似人。便告寂。僧問玄。如何是佛法大意。玄
竪起拂子。僧便喝。玄便打。乃曰。大眾。夫為法者。不避
喪身失命。我於黃檗先師處。三度問佛法的的大意。
三度被打。如蒿枝拂相似。如今更思一頓。誰為下手。
時有僧出曰。某甲下手。玄度與拄杖。僧擬接。玄便打。
<other>（戊寅）從諗禪師住趙州</other>
大中戊寅。從諗。住趙州觀音院。上堂。兄弟莫久立。有
事商量。無事向衣鉢下坐。窮理好。老僧行脚時。除二
時齋粥。是雜用心。餘外更無別用心處。若不如此。出
家大遠在。又云。老僧此間。即以本分事接人。若教老
僧隨伊根機接人。自有三乘十二分教。接他了也。若
是不會。是誰過歟。已後遇著作家漢。也道老僧不辜
他。又云。夢幻空華。徒勞把捉。心若不異。萬法亦然。既
不從外得。更拘執作麼。又云。千人萬人。盡是覔佛漢
子。覔一箇道人也無。若與空王為弟子。莫教心病最
難醫。僧問。十二時中。如何用心。諗曰。汝被十二時辰
使。老僧使得十二時。上堂示眾。如明珠在掌。胡來胡
<pb n="739"/>
現。漢來漢現。老僧把一枝草。為丈六金身用。把丈六
金身。為一枝草用。佛是煩惱。煩惱是佛。時有僧問。未
審佛是誰家煩惱。曰與一切人煩惱。曰如何免得。曰
用免作麼。諗掃地。有人問云。和尚是善知識。為什麼
有塵。曰外來。又僧問。清淨伽藍。為什麼有塵。曰又有
點也。大眾晚參。諗曰。今夜答話去也。有解問者出來。
時有一僧。便出禮拜。諗曰。比來拋磚引玉。却引得箇
[墼-凵]子。有僧遊五臺。問一婆子曰。臺山路向什麼處去。
曰驀直去。僧便去。婆子曰。又恁麼去也。其僧舉似諗。
諗曰。待我去勘破這婆子。諗至明日。便去問。臺山路
向什麼處去。曰驀直去。諗便去。婆子曰。又恁麼去也。
諗歸院。謂僧曰。我為汝勘破這婆子了也。有僧問。學
人乍入叢林。乞師指示。曰喫粥也未。曰喫粥了也。曰
洗鉢盂去。僧問。如何是祖師西來意。曰庭前柏樹子。
曰和尚莫將境示人。曰我不將境示人。曰如何是祖
師西來意。曰庭前栢樹子。問新到曾到此間麼。曰曾
到。曰喫茶去。又問僧。僧曰。不曾到。曰喫茶去。院主問
曰。為甚曾到也云喫茶去。不曾到也云喫茶去。諗召
院主。主應諾。諗曰。喫茶去。僧問。狗子還有佛性也無。
曰無。曰上至諸佛。下至螻蟻。皆有佛性。狗子為甚却
無。曰為伊有業識在。又僧問。狗子還有佛性也無。曰
有。曰既有。為甚入這皮袋裏。曰知而故犯。有官人問。
和尚還入地獄否。曰老僧末上入。曰大善知識為甚
麼入地獄。曰我若不入。阿誰教化汝。一日與文遠侍
者行。乃指一片地曰。這裏好造箇巡舖。遠便去路旁
立曰。把將公驗來。諗與一摑。遠曰。公驗分明。過一日
與遠論義曰。鬪劣不鬪勝。勝者輸果子。曰請和尚立
義。曰我是一頭驢。曰我是驢胃。曰我是驢糞。曰我是
糞中蟲。曰在彼中作麼。曰在彼中過夏。諗曰。把將果
子來。一日在東司上。見遠過。驀召文遠。遠應諾。諗曰。
東司上不可與汝說佛法。上堂。金佛不度爐。木佛不
度火。泥佛不度水。真佛內裏坐。菩提涅槃。真如佛性。
盡是貼體衣服。亦名煩惱。實際理地。甚麼處著。一心
不生。萬法無咎。汝但究理坐看三二十年。若不會。截
取老僧頭去。又云。你若一生不離叢林。不語五年十
載。無人嗔你作瘂漢。已後佛也不柰你何。僧問。萬法
歸一。一歸何處。曰我在青州。作得一領布衫。重七斤。
問承聞和尚親見南泉是否。曰鎮州出大蘿蔔頭。馬
大夫問。和尚還修行也無。曰老僧若修行即禍事。曰
和尚若不修行。教甚麼人修行。曰大夫是修行底人。
曰某甲何名修行。曰若不修行。爭得撲在人王位中。
餧得來。赤凍紅地。無有解出期。大夫乃下淚拜謝。
<other>（己卯良价禪師開法洞山</other>
良价。初住新豐山。次盛化於洞山。作五位君臣頌曰。
正中偏。三更初夜月明前。莫恠相逢不相識。隱隱猶
懷舊日嫌。偏中正。失曉老婆逢古鏡。分明覿面別無
真。休更迷頭還認影。正中來。無中有路隔塵埃。但能
不觸當今諱。也勝前朝斷舌才。兼中至。兩刃交鋒不
須避。好手猶如火裏蓮。宛然自有衝天志。兼中到。不
落有無誰敢和。人人盡欲出常流。折合還歸炭裏坐。
一日价問僧。名甚麼。曰某甲。曰阿那箇是闍黎主人
公。曰見祗對次。曰苦哉苦哉。今時人例皆如此。祇認
得驢前馬後底。將為自己。佛法平沉。此之是也。賓中
主尚未分。如何辨得主中主。僧便問。如何是主中主。
曰闍黎自道取。曰某甲道得。即是賓中主。如何是主
中主。曰恁麼道即易。相續也大難。遂示頌曰。嗟見今
時學道流。千千萬萬認門頭。恰似入京朝聖主。祇到
潼關即便休。又曰。向時作麼生。奉時作麼生。功時作
麼生。共功時作麼生。功功時作麼生。問如何是向。曰
喫飯時作麼生。曰如何是奉。曰背時作麼生。曰如何
是功。曰放下钁頭時作麼生。曰如何是共功。曰不得
色。曰如何是功功。曰不共。頌曰。（向）聖主繇來法帝堯。
御人以禮曲龍腰。有時閙市頭邊過。到處文明賀聖
<pb n="740"/>
朝。（奉）淨洗濃粧為阿誰。子規聲裏勸人歸。百花落盡
啼無盡。更向亂峯深處啼。（功）枯木花開劫外春。倒騎
玉象趂麒麟。而今高隱千峯外。月皎風清好日辰。（共功）
眾生諸佛不相侵。山自高兮水自深。萬別千差明底
事。鷓鴣啼處百花新。（功功）頭角纔生已不堪。擬心求佛
好羞慙。迢迢空劫無人識。肯向南詢五十三。有僧不
安要見价。价遂往。僧曰。和尚何不救取人家男女。曰
你是甚麼人家男女。曰是大闡提人家男女。价良久。
僧曰。四山相逼時如何。曰老僧日前也向人家屋簷
下過來。曰回互不回互。曰不回互。曰教某甲向甚處
去。曰粟畬裏去。僧噓一聲曰珍重。便坐脫。价以拄杖
敲頭三下曰。汝祇解與麼去。不解與麼來○道膺。幽
州王氏子。兒稚中骨氣深穩。言少理多。十歲出家。二
十五成大僧。其師令習毗尼。非其好。棄之遊方。至翠
微。參無學。會有僧自豫章來。盛稱洞山法席。於是造
新豐。謁良价。价問甚處來。曰翠微來。曰翠微有何言
句。曰翠微供養羅漢。某甲問。供養羅漢。羅漢還來否。
微曰。你每日噇箇甚麼。价曰。實有此語否。曰有。曰不
虗參見作家來。遂問。汝名甚麼。曰道膺。曰何不向上
更道。曰向上即不名道膺。曰與老僧祗對道吾底語
一般。膺問。如何是祖師意。曰闍黎他後有把茅蓋頭。
忽有人問。如何祗對。曰道膺罪過。一日价曰。吾聞思
大和尚生倭國作王。是否。曰若是思大。佛亦不作。价
然之。一日問膺。甚處去來。曰蹋山來。曰那箇山堪住。
曰那箇山不堪住。曰恁麼則國內總被闍黎占却。曰
不然。曰恁麼則子得箇入路。曰無路。曰若無路。爭得
與老僧相見。曰若有路。即與和尚。隔山去也。价乃曰。
此子已後。千人萬人把不住去在。
<other>（庚申）普化禪師示寂（盤山積法嗣）</other>
咸通元年。普化將示滅。乃入市。謂人曰。乞我一箇直
裰。人或與披襖。或與布裘。皆不受。振鐸而去。義玄令
人送與一棺。化笑曰。臨濟廝兒饒舌。便受之。乃辭眾
曰。普化明日去東門死也。至明日。郡人相率。送化出
城。化厲聲曰。今日塟不合青烏。乃曰。明日南門遷化。
至明日。出南門。人又隨之。化又曰。明日出西門方吉。
至日人出漸稀。出已還返。人意稍怠。第四日自擎棺。
出北門外。振鐸入棺而逝。郡人奔走出城。揭棺視之。
已不見。惟聞空中鐸聲漸遠。莫測其繇○本寂。又名
躭章。莆田黃氏子。幼而奇逸。習儒業。不甘處俗。年十
九出家。二十五登戒。咸通初。至洞山。參良价。价問。闍
黎名甚麼。曰本寂。曰那箇聻。曰不名本寂。价深契之。
以為堪任大法。自此入室。
<other>（辛巳）慧寂禪師開法仰山</other>
慧寂。初領眾住王莾山。一日禪床陷入地中。地神告
曰。此山不任和尚居止。東南有大仰山。乃人間福地。
遂遷仰山。上堂。汝等諸人。各自回光返照。莫記吾言。
汝無始劫來。背明投暗。妄想根深。卒難頓拔。所以假
設方便。奪汝麤識。如將黃葉止啼。有甚麼是處。亦如
人將百種貨物與金寶。作一鋪貨賣。祇擬輕重來機。
所以道。石頭是真金鋪。我這裏是雜貨舖。有人來覔
鼠糞。我亦拈與他。來覔真金。我亦拈與他。時有僧問。
鼠糞即不要。請和尚真金。曰齧鏃擬開口。驢年亦不
會。僧無對。寂曰。索喚則有交易。不索喚則無。我若說
禪宗。身邊要一人相伴亦無。豈況有五百七百眾耶。
我若東說西說。則爭頭向前采拾。如將空拳誑小兒。
都無實處。我今分明向汝說聖邊事。且莫將心湊泊。
但向自己性海。如實而修。不要三明六通。何以故。此
是聖末邊事。如今且要識心達本。但得其本。不愁其
末。他時後日。自具去在。若未得本。縱饒將情學他亦
不得。汝豈不見溈山和尚云。凡聖情盡。體露真常。事
理不二。即如如佛。一日因歸溈山。省覲靈祐。祐問。子
既稱善知識爭辨得諸方來者。知有不知有。有師承
無師承。是義學。是玄學。子試說看。曰慧寂有驗處。但
<pb n="741"/>
見僧來。便竪起拂子問伊。諸方還說這箇不說。又曰。
這箇且置。諸方老宿意作麼生。祐歎曰。此是從上宗
門中牙爪。劉侍御問。了心之旨。可得聞乎。曰若要了
心。無心可了。無了之心。是名真了。陸希聲相公欲來
見。先作此○相封呈。寂開封。於圓相下面。書云。不思
而知。落第二頭。思而知之。作第三首。遂封回。聲見即
入山。寂乃門迎。聲纔入門。便問。三門俱開。從何入門。
曰從信門入。至法堂又問。不出魔界。便入佛界時如
何。寂以拂子倒點三下。聲便設禮。又問。和尚還持戒
否。曰不持戒。曰還坐禪否。曰不坐禪。聲良久。寂曰會
麼。曰不會。曰聽老僧一頌。滔滔不持戒。兀兀不坐禪。
釅茶兩三碗。意在钁頭邊。寂却問。承聞相公看經得
悟。是否。曰弟子因看涅槃經。有云不斷煩惱而入涅
槃。得箇安樂處。寂竪起拂子曰。祇如這箇。作麼生入。
曰入之一字。也不消得。曰入之一字。不為相公。聲便
起去。有僧參次。問和尚還識字否。曰隨分。僧以手畫
此○相拓呈。寂以衣袖拂之。僧又作此○相拓呈。寂
以兩手作背拋勢。僧以目視之。寂低頭。僧遶寂一匝。
寂便打。僧遂出去。又寂坐次。見一僧從外來。便問訊
了。向東邊乂手立。目視寂。寂乃垂下左足。僧却過西
邊乂手立。寂垂下右足。僧向中間乂手立寂收雙足
僧禮拜。寂曰老。僧自住。此未曾打著一人。拈拄杖便
打。僧便騰空而去。又寂坐次。有僧來作禮。寂不顧。僧
乃問寂。識字否。曰隨分。僧乃右旋一匝曰。是甚麼字。
寂於地上書十字酬之。僧又左旋一匝曰。是甚麼字。
寂改十字作卍字。僧畫此○相。以兩手拓。如修羅掌
日月勢。曰是甚麼字。寂乃畫此[○@卍]相對之。僧乃作婁
至德勢。寂曰。如是如是。此是諸佛之所護念。汝亦如
是。吾亦如是。善自護持。僧禮謝。騰空而去。時有一道
者見。經五日後。遂問寂。寂曰。汝還見否。曰某甲見出
門騰空而去。曰此是西天羅漢。故來探吾道。曰某雖
覩種種三昧。不辨其理。曰吾以義為汝解釋。此是八
種三昧。是覺海變為義海。體則同然。此義合有因有
果。即時異時。總別不離隱身三昧也。又有梵僧。從空
而至。寂曰。近離甚處。曰西天。曰幾時離彼。曰今早。曰
何太遲生。曰遊山翫水。曰神通遊戲則不無闍黎。佛
法須還老僧始得。曰特來東土。禮文殊。却遇小釋迦。
遂出梵書貝多葉與寂。作禮乘空而去。自此號小釋
迦。有僧問。禪宗頓悟。畢竟入門的意如何。曰此意極
難。若上根上智。一聞千悟。得大總持。此根人極難得。
其有根微智劣。所以道。若不安禪靜處。到這裏。總須
茫然。曰除此格外。還別有方便。令學人得入也無。曰
別有別無。令汝心不安。汝是甚處人。曰幽州人。曰汝
還思彼處否。曰常思。曰彼處樓臺林苑。人馬駢闐。汝
還思思底。還有許多般也無。曰某甲到這裏。一切不
見有。曰汝解猶在境。信位即是。人位即未是。據汝所
解。祇得一玄。得坐披衣。向後自看。僧禮謝而去。
<other>（壬午）大慈山寰中禪師入寂（百丈海法嗣）</other>
寰中。住大慈。一日有僧辭。中問。甚處去。曰江西去。曰
我勞汝一段事。得否。曰和尚有什麼事。曰將取老僧
去。曰更有過於和尚者。亦不能將得去。中便休。僧後
舉似良价。价曰。闍黎爭合恁麼道。曰和尚作麼生。曰
得。价又問。大慈別有甚言句。曰有時示眾曰。說得一
丈。不如行取一尺。說得一尺。不如行取一寸。曰我不
恁麼道。曰和尚作麼生。曰說取行不得底。行取說不
得底。咸通三年二月十五日。不疾而逝。壽八十三○
文喜。至洪州觀音院。參慧寂。頓了心契。寂令充典座。
文殊現於粥鑊上。喜以攪竹篦。便打曰。文殊自文殊。
文喜自文喜。殊乃說偈曰。苦瓠連根苦。甜瓜徹蒂甜。
修行三大劫。却被老僧嫌。一日有異僧。來求齋食。喜
減己分饋之。寂預知。問曰。適來果位人至。汝給食否。
曰輟己回施。曰汝大利益○義存。泉州曾氏子。家世
奉佛。襁褓中。聞鐘鼓聲。或見幡花像設。必為動容。出
<pb n="742"/>
家受戒。久歷禪會。到洞山作飯頭。淘米次。良价問。淘
沙去米。淘米去沙。曰沙米一時去。曰大眾喫箇甚麼。
存遂覆却米盆。价曰。據子因緣合在德山。一日辭价。
价曰。子甚處去。曰歸嶺中去。曰當時從甚麼路出。曰
從飛猿嶺出。曰今回向甚麼路去。曰從飛猿嶺去。曰
有一人不從飛猿嶺去。子還識麼。曰不識。曰為甚麼
不識。曰他無面目。曰子既不識。爭知無面目。存無對。
於是謁德山宣鑒。問從上宗乘。學人還有分也無。鑒
打一棒曰。道甚麼。曰不會。至明日請益。鑒曰。我宗無
語句。實無一法與人。存有省○鑒宗。長興錢氏子。父
晟有疾。割股食之。紿曰。他畜之肉。父病因愈。乃求出
家。後謁齊安。頓契心要。咸通三年。至徑山。見言宇荒
凉。僧徒分散。宗意欲追還舊觀。遂駐錫焉。
<other>（癸未）道膺禪師住雲居</other>
道膺。自受良价心印。結菴於三峯。經旬不赴堂。价問。
子近日何不赴齋。曰每日自有天神送食。曰我將謂
汝是箇人。猶作這箇見解在。汝晚間來。膺晚至。价召
膺菴主。膺應諾。价曰。不思善不思惡。是甚麼。膺回菴
寂然宴坐。天神自此竟尋不見。如是三日乃絕。然猶
月一來謁价。价呵其未忘情。於道為雜。遂焚菴去海
昏。登歐阜。乃廬山西北崦。冠世絕境就樹縛屋而居。
號雲居。衲子亦追求而集。散處山間樹下。久成苫架。
說法其下。示眾。佛法有什麼多事。行得即是。但知心
是佛。莫愁佛不解語。欲得如是事。還須如是人。若是
如是人。愁箇甚麼。若云如是事即難。自古先德醇素
任真。元來無巧。他根本脚下實有力。即是不思議人。
握土成金。若無如是事。饒汝說得。簇花簇錦相似。人
總不信受。又曰。暫時不在。如同死人。豈況如今論年
論月不在。如人常在愁。什麼家事不辦。欲知久遠事。
祇在如今。如今若得。久遠亦得。如人千鄉萬里歸家
行到即是。是即一切總是。不是即一切總不是。又曰。
升天底事。須對眾掉却。十成底事。須對眾去却擲地
作金聲。不須回頭顧著。自餘有什麼用處。不見二祖
當時詩書博覧。三藏聖教。如觀掌中。因什麼更求達
磨安心。將知此門中事。不是等閑。所以道。智人不向
言中取。得人豈向說中求。又曰。一切是須向這裏及
盡。始得無過。若一毫去不盡。即被塵累。豈況更多。差
之毫釐。過犯山嶽。古人道。學處不玄。盡是流俗。閨閤
中物捨不得。俱為滲漏。一日令侍者送袴。與一住菴
道者。道者曰。自有娘生袴。竟不受。膺再令侍者問。娘
未生時。著箇甚麼。道者無語。後遷化。有舍利。持似膺。
膺曰。直饒得八斛四斗。不如下得一轉語好○大同。
懷寧劉氏子。參無學得悟。一日問學。如何是佛理。曰
佛即不理。曰莫落空否。曰真空不空。復示讖偈曰。佛
理何曾理。真空又不空。大同居寂住。敷演我師宗。同
住投子山。院名寂住。義存到。同指菴前一片石曰。三
世諸佛。總在裏許。曰須知有不在裏許者。同乃歸菴
中坐。遊龍眠。有兩路。存問。那箇是龍眠路。同以杖指
之。存曰。東去西去。曰不快漆桶。存問。一槌便就時如
何。曰不是性燥漢。曰不假一槌時如何。曰不快漆桶。
存問。此間還有人參也無。同將钁頭拋向存面前。存
曰。恁麼則當處掘去也。曰不快漆桶○存在德山。作
飯頭。一日飯遲。山擎鉢下法堂。存曬飯巾次。見山乃
曰。鐘未鳴。鼓未響。拓鉢向甚處去。山歸方丈。存舉似
全奯。奯曰。大小德山。未會末後句在。山聞令侍者喚。
問曰。汝不肯老僧那。奯密啟其意。明日陞堂。果與尋
常不同。奯拊掌大笑曰。且喜堂頭老漢。會末後句。他
後天下人。不柰伊何。雖然也祇得三年活。
<other>（甲申）全奯禪師住鄂州巖頭</other>
全奯。住巖頭。示眾。但明取綱宗。本無實法。不見道無
實無虗。若向事上覰即疾。若向意根下尋。卒摸索不
著。又曰。此是向上人活計。只露目前些子。如同電拂。
如擊石火。截斷兩頭。靈然自在。若道向上有法有事。
<pb n="743"/>
真椀鳴聲。荼猢汝。繫⿱卓汝。古人喚作繫驢橛。若將實
法與人。土亦消不得。又曰。欲得易會。但知於聲色前。
不被萬境惑亂。自然露倮倮地。自然無事。送向聲色
前蕩蕩地。恰似一團火𦦨相似。觸著便燒。更有甚麼
事。不見道。非是塵不侵。自是我無心。又曰。若是有筋
骨底。不用多諸處行脚。也須帶眼始得。莫被人謾。不
見道依法生解。猶落魔界。夫唱教須一一從自己胸
襟中。吐得出來。與人為榜樣。又曰。是句亦剗。非句亦
剗。自然轉轆轆地。露倮倮地。飽齁齁地。不解却不解
齩。不見道却物為上。逐物為下。又曰。纔有所重。便成
窠臼。古人喚作貼體衣病。最難治。又曰。無依無欲。便
是能仁。古人道。置毒藥安乳中。乃至醍醐亦能殺人。
這箇不是汝習學得底。莫錯認門頭戶口賺汝。臘月
三十日。赤閧閧地無益。
<other>（乙酉）智廣禪師居九座山</other>
智廣。隱居巖谷。宣宗時。復出南山。咸通六年至九座
山。忽逢巨蟒。欲來吞廣。廣錫先飛。撑拄蟒口。趺坐入
定。其中神來謝罪。廣不顧。逮出定。蟒化為石矣既而
雷雨湧沙。夷成院基。山神移山。八維蔭映○慧忠。楊
州柳氏子。住龜洋。二十年不出山。咸通六年。一日謂
弟子曰。眾生不能解脫者。情累爾。悟道易。明道難。問
如何得明道去。忠曰。但脫情見。其道自明矣。夫明之
為言。信也。如禁蛇人。信其呪力藥力。以蛇綰弄。揣懷
袖中無難。未知呪藥等力者。怖駭棄去。但諦見自心。
情見便破。今千疑萬慮。不得用者。是未見自心者也。
忽索香焚罷。安坐而化。諡歸寂。
<other>○德山宣鑒禪師示寂（龍潭信法嗣）</other>
咸通六年十二月日。宣鑒因示疾。有僧問。還有不病
者無。曰有。曰如何是不病者。曰阿爺阿爺。復告眾曰。
捫空追響。勞汝心神。夢覺覺非。竟有何事。言訖。安坐
而化。壽八十六。臘六十五。諡見性禪師。
<other>（丙戌）鑒宗禪師入寂（鹽官安法嗣徑山第二代）</other>
鑒宗。住徑山。法席之盛。冠於江淛。咸通七年三月五
日。集眾說法。端坐而化。諡無上○洪諲。烏程吳氏子。
少依鑒宗。削髮受具戒。初習律乘。棄之游心經論。機
辯風生。耆宿下之。歸覲宗。宗問。汝於時中。將何以報
答四恩。諲茫然無對。廢食三日。宗曰。佛祖正法。直截
亡詮。汝算海沙。於理何益。但能莫存知見。泯絕外緣。
離一切心。即汝真性。諲於言下有省。即呈偈云。這箇
非他物。元來不昧機。達而全體現。應處不思議。宗曰。
汝問取察師兄。察曰。師弟高見。非吾境界。諲乃辭。徧
參諸方。初謁雲巖。不契。後參靈祐頓釋蒙滯。會昌沙
汰。眾皆悲惋。諲曰。大丈夫遭此厄會。豈非命也。何乃
效兒女子態乎大中初。復沙門相。咸通七年。上徑山。
宗委以住持事。諲辭甚力。宗曰。吳中佛法。藉於子耳。
何辭之有。宗入滅。四眾請諲。補第三世。法嗣溈山。佛
日本空來訪。諲問。承聞長老獨化一方。何以薦遊峯
嵿。曰朗月當空挂。氷霜不自寒。曰莫便是長老家風
麼。曰峭峙萬重關。於中含寶月。曰此猶是文言。作麼
生是長老家風。曰今日賴遇佛日。空却問。隱密全真。
時人知有道不得。太省無辜。時人知有道得。於此二
途。猶是時人昇降處。未審長老親道自道如何道。曰
我家道處無可道。曰如來路上無私曲。便請玄音和
一場。曰任汝二輪更互照。碧潭雲外不相關。曰為報
白頭無限客。此回年少莫歸鄉。曰老少同輪無向背。
我家玄路勿參差。曰一言定天下。四句為誰宣。諲因
示偈曰。東西不相顧。南北為誰留。汝言有三四。我道
一也無。許州金明上座。聞諲說法類石霜。乃曰。我往
問之。彼若果合。當為渠作園頭。如其不然。我則掀倒
禪床。遂問諲曰。一毫穿眾穴時如何。曰直須老去。曰
老去後如何。曰光靴任汝光靴。結褁任汝結褁。明乃
作禮。為之治圃三年○漳州羅漢。參關南常。問如何
是大道之源。常打漢一拳。漢遂有省。乃為歌曰。咸通
<pb n="744"/>
七載初參道。到處逢言不識言。心裏疑團若栲栳。三
春不樂止林泉。忽遇法王氈上座。便陳疑懇向師前。
師從氈上那伽起。袒膊當胸打一拳。駭散疑團獦狚
落。舉頭看見日初圓。從茲蹬蹬以碣碣。直至如今常
快活。只聞肚裏飽膨脝。更不東西去持鉢○石梯。嗣
茱萸。一日因侍者請浴。梯曰。既不洗塵。亦不洗體。汝
作麼生。曰和尚先去。某甲將皂角來。梯呵呵大笑。一
日見侍者托鉢赴堂。乃喚侍者。侍者應諾。梯曰。甚處
去。曰上堂齋去。曰我豈不知汝上堂齋去。曰除此外。
別道箇甚麼。曰我祇問汝本分事。曰和尚若問本分
事。某甲實是上堂齋去。曰汝不繆為我侍者○金華
俱胝。住菴時。有一尼。名實際。戴笠子到菴直入。更不
下笠。持錫遶禪床三匝曰。道得即下笠。如是三問。胝
皆無對。尼便去。胝曰。日勢稍晚。何不且住。曰道得即
住。胝又無對。尼便行。胝歎曰。我雖處丈夫之形。而無
丈夫之氣。不如棄菴往諸方。參尋知識去。遂打疊行
脚。其夜山神告曰。不須離此。來日有肉身菩薩。來為
和尚說法。次日天龍到菴。胝迎禮。具陳前事。龍只竪
一指示之。胝忽然大悟。後學者參問。胝惟舉一指。菴
中有一童子。人問。和尚尋常以何法示人。童子亦竪
起指。人謂胝曰。和尚童子亦會佛法。凡有問。皆如和
尚竪指。一日胝袖刀。問童子曰。聞你會佛法是否。曰
是。曰如何是佛。童子竪指。胝以刀斷其指。童子呌喚
走出。胝召童子。童子回首。胝曰。如何是佛。童子舉手。
不見指頭。豁然大悟。胝將順世。謂眾曰。吾得天龍一
指禪。一生用不盡。要會麼。竪起指頭。便脫去。
<other>（丁亥）楚南禪師住千頃</other>
楚南。住千頃慈雲院。示眾。諸子設使解得三世佛教。
如缾注水。及得百千三昧。不如一念修無漏道。免被
人天因果繫絆。時有僧問。無漏道如何修。曰未有闍
黎時體取。曰未有某甲時誰人體。曰體者亦無。又曰。
微有念生。便具五陰。三界輪迴生死。皆從汝一念生。
所以佛教諸菩薩云佛所護念。
<other>○臨濟義玄禪師示寂（黃檗運法嗣臨濟第一世）</other>
義玄。住臨濟。高提三玄三要。大振黃檗宗風。咸通八
年四月十日。將示寂。上堂。吾滅後不得滅却吾正法
眼藏。時慧然出曰。爭敢滅却和尚正法眼藏。玄曰。已
後有人問你。向他道什麼。然便喝。玄曰。誰知吾正法
眼藏向這瞎驢邊滅却。遂說傳法偈曰。沿流不止問
如何。真照無邊說似他。離相離名人不稟。吹毛用了
急須磨。頌畢。端坐而逝○義存與全奯。至鰲山鎮阻
雪。奯每日打睡。存一向坐禪。一日喚曰。師兄師兄。且
起來。曰作甚麼。曰今生不著便。共文䆳箇漢行脚。到
處被他帶累。今日到此。又祇管打睡。奯喝曰。噇眠去。
每日床上坐。恰似七村裏土地。他時後日。魔魅人家
男女去在。存點胸曰。我這裏未穩在。不敢自謾。曰將
謂你他日向孤峯嵿上。盤結草菴。播揚大教。猶作這
箇語話。曰我實未穩在。曰若實如此。據你見處。一一
通來。是處與你證明。不是與你剗却。曰我初到鹽官
見上堂舉色空義。得箇入處。曰此去三十年。切忌舉
著。又見洞山過水偈曰。切忌從他覔。迢迢與我踈。渠
今正是我。我今不是渠。曰若與麼。自救也未徹在。曰
後問德山。從上宗乘中事。學人還有分也無。德山打
一棒曰。道甚麼。我當時如桶底脫相似。奯乃喝曰。不
聞道。從門入者。不是家珍。他後若欲播揚大教。一一
從自己胸襟中流出將來。與我蓋天蓋地去。存於言
下大悟。便作禮。起連聲呌曰。師兄今日始是鰲山成
道。今日始是鰲山成道。
<other>（戊子）良价禪師傳法本寂</other>
本寂。自入室洞山。盤桓數載。乃辭去。良价囑曰。吾在
雲巖先師處。親印寶鏡三昧。事窮的要。今付於汝。詞
曰。如是之法。佛祖密付。汝今得之。宜善保護。銀盌盛
雪。明月藏鷺。類之弗齊。混則知處。意不在言。來機亦
<pb n="745"/>
赴。動成窠臼。差落顧佇。背觸俱非。如大火聚。但形文
彩。即屬染污。夜半正明。天曉不露。為物作則。用拔諸
苦。雖非有為。不是無語。如臨寶鏡。形影相覩。汝不是
渠。渠正是汝。如世嬰兒。五相完具。不去不來。不起不
住。婆婆和和。有句無句。終不得佛。語未正故。重離六
爻。偏正回互。疊而為三。變盡成五。正中來。偏中至。正
中偏。偏中正。兼中到。如莖草味。如金剛杵。正中妙挾。
敲唱雙舉。通宗通塗。挾帶挾路。錯然則吉。不可犯忤。
天真而妙。不屬迷悟。因緣時節。寂然昭著。細入無間。
大絕方所。毫忽之差。不應律呂。今有頓漸。緣立宗趣。
宗趣分矣。即是規矩。宗通趣極。真常流注。外寂中搖。
係駒伏鼠。先聖悲之。為法檀度。隨其顛倒。以緇為素。
顛倒想滅。肯心自許。要合古轍。請觀前古。佛道垂成。
十劫觀樹。如虎之缺。如馬之馵。以有下劣。寶几珍御。
以有驚異。貍奴白牯。羿以巧力。射中百步。箭鋒相直。
巧力何預。木人方歌。石女起舞。非情識到。寧容思慮。
臣奉於君。子順於父。不順非孝。不奉非輔。潛行密用。
如愚若魯。但能相續。名主中主。价又曰。末法時代。人
多乾慧。要辨真偽。有三種滲漏。一曰見滲漏。機不離
位。墮在毒海。二曰情滲漏滯在向背。見處偏枯。三曰
語滲漏。究玅失宗。機昧終始。濁智流轉。於此三種。子
宜知之。既授宗旨。復問寂曰。子向甚麼處去。曰不變
異處去。曰不變異處。豈有去耶。曰去亦不變異○居
遁。南城郭氏子。初參無學。問如何是祖師西來意。學
曰。與我將禪板來。遁遂過禪板。學接得便打。遁曰。打
即任打。要且無祖師西來意。又參義玄。問如何是祖
師西來意。玄曰。與我將蒲團來。遁遂過蒲團。玄接得
便打。遁曰。打即任打。要且無祖師西來意。又參宣鑒。
問學人仗鏌鎁劍。擬師頭時如何。鑒引頸曰㘞。遁曰。
師頭落也。鑒微笑。後參良价。价問。近離甚處。曰德山。
曰德山有何言句。遁舉前話。价曰。他道什麼。曰他無
語。曰莫道無語。且試將德山落底頭。呈似老僧看。遁
於此有省。遂焚香遙望德山。禮拜懺悔。鑒聞之曰。洞
山老漢。不識好惡。這漢死來多少時。救得有什麼用
處。從他擔老僧頭。遶天下走。遁乃止洞山。又問。學人
自到法席。不蒙示誨一法。意在於何。曰爭怪得老僧。
一日問。如何是祖師西來意。曰待洞水逆流。即向汝
道。遁始悟厥旨。頌曰。學道如鑽火。逢烟未可休。直待
金星現。歸家始到頭。又曰。學道先須有悟繇。還如慣
鬪快龍舟。雖然舊閣閑田地。一度嬴來方始休。
<other>（己丑慶諸禪師復住石霜</other>
慶諸。初住石霜。後隱長沙。瀏陽人。莫識者。因僧舉洞
山解制上堂。秋初夏末。兄弟東去西去。直須向萬里
無寸草處去。諸曰。何不道出門便是草。良价聞之。驚
曰。瀏陽乃有古佛耶。自是僧眾迎諸。再住石霜。
<other>○洞山良价禪師示寂（雲巖晟法嗣曹洞第一世）</other>
咸通十年三月。良价示疾。令沙彌傳語道膺。囑曰。他
或問。和尚安樂否。但道。雲巖路相次絕也。汝下此語。
須遠立。恐他打汝。沙彌領旨去傳語。聲未絕。早被膺
打一棒。僧問。和尚違和。還有不病者無。曰有。曰不病
者還看和尚否。曰老僧看他有分。曰未審和尚如何
看他。曰老僧看時。不見有病。价乃問僧。離此[殼-一]漏子。
向甚麼處。與吾相見。僧無對。因示頌曰。學者恒沙無
一悟。過在尋他舌頭路。欲得忘形泯蹤跡。努力慇懃
空裏步。遂命剃髮澡身披衣。聲鐘辭眾。儼然坐化。時
大眾號慟。移[晷-人+卜]不止。价忽開目曰。出家人。心不附物。
是真修行。勞生息死。於悲何有。復令主事僧辦愚癡
齋。眾猶戀慕不已。延七日食具方備。价亦隨眾齋畢。
乃曰。僧家無事。大率臨行之際。勿須喧動。遂歸丈室。
端坐長往。諡悟本禪師。塔曰慧覺○道全。初參良价。
問如何是出離之要。曰闍黎足下烟生。全當下契悟。
价歿。眾請全住持。海眾悅服。
<other>○本寂禪師開法曹山</other>
<pb n="746"/>
本寂。辭良价。遂造曹溪禮塔。還止臨川。有佳山水。因
定居焉。以志慕六祖。乃名山為曹。示眾。僧家在此等
衣線下。理須會通向上事。莫作等閑。若也承當處分
明。即轉他諸聖。向自己背後。方得自繇。若也轉不得。
直饒學得十成。却須向他背後乂手。說什麼大話。若
轉得自己。則一切麤重境來。皆作得主宰。假如泥裏
倒地。亦作得主宰。如有僧問藥山曰。二乘教中。還有
祖意也無。曰有。既有。達磨又來作麼。曰只為有。所以
來。豈非作得主宰。轉得歸自己乎。如經曰。大通智勝
佛。十劫坐道場。佛法不現前。不得成佛道。言劫者滯
也。謂之十成。亦曰斷滲漏也。只是十道頭絕矣。不忘
大果。故云守住躭著。名為取次承當。不分貴賤。不見
南泉曰。饒汝十成。猶較王老師一線道。也大難事。到
此直須子細。始得明白自在。不論天堂地獄餓鬼畜
生。但是一切處不移易。元是舊時人。只是不行舊時
路。若有欣心。還成滯著。如今人說箇淨潔處。愛說向
去事。此病最難治。若是世間麤重事。却是輕。淨潔病
為重。只如佛味祖味。盡為滯著。先師曰。擬心是犯戒。
若也得味是破齋。且喚作什麼作味。只是佛味祖味。
纔有欣心。便是犯戒。祖師出世。亦只為這箇。亦不獨
為汝。今時莫作等閑。黧奴白牯。修行却快。不是有禪
有道。如汝種種馳求覔佛覔祖。乃至菩提涅槃。幾時
休歇成辦乎。皆是生滅心。所以不如黧奴白牯。兀兀
無知。不知佛。不知祖。乃至菩提涅槃。及以善惡因果。
但飢來喫草。渴來飲水。若能恁麼。不愁不成辦。僧問
五位君臣旨訣。寂曰。正位即空界。本來無物。偏位即
色界。有萬形象。正中偏者。背理就事。偏中正者。捨事
入理。兼帶者。冥應眾緣。不墮諸有。非染非淨。非正非
偏。故曰。虗玄大道。無著真宗。從上先德。推此一位。最
妙最玄。當詳審辨明。君為正位。臣為偏位。臣向君是
偏中正。君視臣是正中偏。君臣道合。是兼帶語。問如
何是君。曰妙德尊寰宇。高明朗太虗。曰如何是臣。曰
靈機宏聖道。真知利群生。曰如何是臣向君。曰不墮
諸異趣。凝情望聖容。曰如何是君視臣。曰妙容雖不
動。光燭本無偏。曰如何是君臣道合。曰混然無內外。
和融上下平。又曰。以君臣偏正言者。不欲犯中。故臣
稱君。不敢斥言。是也。此吾法之宗要。乃作偈曰。學者
先須識自宗。莫將真際雜頑空。妙明體盡知傷觸。力
在逢緣不借中。出語直教燒不著。潛行須與古人同。
無身有事超岐路。無事無身落始終。僧問。十二時中。
如何保任。曰如過蠱毒之鄉水。也不得沾他一滴○
義存。與文䆳全奯。自湘入江南。至新吳。山䆳濯足。㵎
側見菜葉。喜曰。此山必有道人。可沿流尋之存怒曰。
汝智眼太濁。他日如何辨人。彼不惜福如此。住山何
為。咸通年中。存回閩。登象骨山雪峰創院。玄侶駢集。
僧問。和尚見德山。得箇甚麼。便休去。曰我空手去。空
手歸。上堂。諸上座。望州亭。與汝相見了也。烏石嶺與
汝相見了也。僧堂前與汝相見了也。又云。盡大地撮
來。如粟米粒。大拋向面前漆桶。不會。打鼓普請看。
<other>（庚寅）善會禪師開法夾山</other>
善會。廣州廖氏子。自得法船子。遯世幽棲。學者鱗萃。
咸通十一年。開席夾山。上堂。有祖以來。時人錯會。相
承至今。以佛祖言句。為人師範。若或如此。却成狂人
無智人去。他祇指示汝無法本是道。道無一法。無佛
可成。無道可得。無法可取。無法可捨。所以老僧道。目
前無法。意在目前。他不是目前法。若向佛祖邊學。此
人未具眼在。何故皆屬所依。不得自在。本祇為生死。
茫茫識性。無自繇分。千里萬里。求善知識須具正眼。
求脫虗繆之見。定取目前生死。為復實有。為復實無。
若有人定得許汝出頭上根之人。言下明道。中下根
器。波波浪走。何不向生死中定當取。何處更疑佛祖。
替汝生死。有智人笑汝。汝若不會。更聽一頌。勞持生
死法。惟向佛邊求。目前迷正理。撥火覔浮漚。僧問。從
<pb n="747"/>
上立祖意。教意和尚為甚麼言無。曰三年不喫飯。目
前無飢人。曰既是無飢人。某甲為甚麼不悟。曰祇為
悟迷却闍黎。復示偈曰。明明無悟法。悟法却迷人。長
舒兩脚睡。無偽亦無真。僧問。撥塵見佛時如何。曰直
須揮劍。若不揮劍。漁父棲巢。
<other>（壬辰）慧然禪師開法三聖</other>
慧然。得臨濟正傳。後辭徧遊。到處叢林。皆以高賓待
之。先造雪峰。後至仰山。山問。汝名甚麼。曰慧寂。曰慧
寂是我名。曰我名慧然。山呵呵大笑。一日有官人參
山。山問。官居何位。曰推官。山竪起拂子曰。還推得這
箇麼。官人無對。山令眾下語。皆不契。時然病在延壽
堂山。令侍者去請下語。曰和尚今日有事問。未審有
甚麼事。曰再犯不容。山深肯之。一日辭去。山以拄杖
拂子付然。然曰。某甲已有師。到德山。纔展坐具。山曰。
莫展炊巾。這裏無殘羹餿飯。曰縱有也無著處。山便
打。然接住棒。推向禪床上。山大笑。然哭蒼天。便下參
堂。堂中首座。號踢天泰。問行脚高士。須得本道公驗。
作麼生是本道公驗。曰道甚麼。泰再問。然打一坐具
曰。這漆桶。前後觸忤。多少賢良。泰擬人事。然便過第
二座人事。後住三聖。上堂。我逢人即出。出則不為人。
便下座。存獎聞之曰。我逢人則不出。出則便為人。
<other>○義存禪師傳法文偃</other>
文偃。嘉興張氏子。生知天縱。落髮受具。侍本師數年。
探窮律部。以己事未明。往參道明。明纔見來。便閉却
門。偃乃扣門。明曰誰。曰某甲。曰作甚麼。曰己事未明。
乞師指示。明開門。一見便閉。偃如是連三日。扣門至
第三日。開門。偃乃拶入。明便擒住曰。道道。偃驚。不暇
答。明便推出曰。秦時𨍏轢鑽。遂掩門。損偃右足。偃從
此悟入。明乃指見雪峰。到莊。見一僧問上座。今日上
山去那。曰是。曰寄一則因緣。問堂頭和尚祗是不得
道是別人語。上座到山。見和尚上堂。眾纔集。便出。握
腕立地曰。這老漢項上鐵枷。何不脫却。僧一依教。峰
見這僧與麼道。便下座。攔胸把住曰。速道速道。僧無
對。峰拓開曰。不是汝語。曰是某甲語。曰侍者將繩棒
來。曰是莊上一浙中。上座教某甲來道。曰大眾去莊
上。迎取五百人善知識來。偃次日上山。峰纔見便曰。
因甚得到與麼田地。偃乃禮拜。溫研積稔。遂傳宗印。
<other>（甲午）存獎禪師開法興化</other>
存獎。初在臨濟為侍者。元安來參義玄。玄問。甚處來。
曰鑾城來。曰有事相借問得麼。曰新戒不會。曰打破
大唐國。覔箇不會底人。也無。參堂去。獎隨後請問曰。
適來新到是成褫他。不成褫他。曰我誰管你。成褫不
成褫。曰和尚祇解將死⿱少隹就地彈。不解將一轉語蓋
覆却。曰你又作麼生。曰請和尚作新到。玄遂曰。新戒
不會。曰却是老僧罪過。曰你語藏鋒。獎擬議。玄便打。
至晚玄又曰。我今日問新到。是將死⿱少隹就地彈。就窠
子裏打。及至你出得語。又喝起了向青雲裏打。曰草
賊大敗。玄便打。後在三聖會裏為首座。常曰。我向南
方行脚。一遭拄杖頭。不曾撥著一箇會佛法底人。慧
然曰。你具甚麼眼。便恁麼道。獎便喝。然曰。須是你始
得。後大覺聞舉。遂曰。作麼生得風吹。到大覺門裏來。
獎後到大覺。為院主。一日覺喚院主。我聞你道向南
方行脚。一遭拄杖頭。不曾撥著一箇會佛法底人。你
憑甚麼道理。便與麼道。獎便喝。覺便打。獎又喝。覺又
打。獎再喝。覺亦打。獎曰。某甲於三聖師兄處。學得箇
賓主句。總被師兄折倒了也。願與某甲箇安樂法門。
曰這瞎漢來這裏納敗缺。脫下衲衣。痛打一頓。獎於
言下。薦得先師。於黃檗處。喫棒底道理。住興化拈香。
此一炷香。本為三聖師兄。三聖於我太孤。本為大覺
師兄。大覺於我太賒。不如供養臨濟先師。示眾。我聞
前廊下也喝。後架裏也喝。諸子汝莫盲喝亂喝。直饒
喝得興化。向虗空裏撲下。來一點氣也無。待我蘇息
起來。向汝道未在。何故。我未曾向紫羅帳裏撒真珠。
<pb n="748"/>
興汝諸人去。在胡喝亂喝作麼。一日謂克賓維那曰。
汝不久為唱導之師。曰不入這保社。曰會了不入。不
會了不入。曰總不與麼。獎便打曰。克賓維那。法戰不
勝。罸錢五貫。設饡飯一堂。次日獎自白椎曰。克賓維
那法戰不勝。不得喫飯。即便出院。僧問。四面八方來
時如何。曰打中間底。僧禮拜。獎曰。昨日赴箇村齋中
途。遇一陣卒風暴雨。却向古廟裏。躲避得過。
<other>（乙未）本空參道膺禪師</other>
本空。初遊天台。甞曰。如有人奪得我機者。即我師矣。
尋抵江西。謁道膺。作禮而問曰。二龍爭珠。誰是得者。
膺曰。卸却業身來。與子相見。曰業身已卸。曰珠在甚
麼處。空無對。遂投誠入室。時空年始十三○本寂。住
曹山。一日有紙衣道者來參。寂問。莫是紙衣道者否。
曰不敢。曰如何是紙衣下事。曰一裘纔挂體。萬法悉
皆如。曰如何是紙衣下用。紙衣近前拱立曰。諾。便脫
去。寂笑曰。汝祇解與麼去。何不解恁麼來。紙衣忽開
眼問曰。一靈真性。不假胞胎時如何。曰未是妙。曰如
何是妙。曰不借借。紙衣退坐。堂中而化。寂示偈曰。覺
性圓明無相身。莫將知見妄踈親。念異便於玄體昧。
心差不與道為隣。情分萬法沉前境。識鑒多端喪本
真。如是句中全曉會。了然無事昔時人。
<other>（丙申）師備禪師開法玄沙</other>
師備。閩縣謝氏子。父以漁為業。因夜泛船墮水。備鼓
棹而救。見水中月。乃云。先達有言。一切諸法皆如水
月。若父存與其同殺。只益三途之苦。今既不可救。莫
若捨緣出家報父恩也。於是斷髮受具。芒鞵布衲。食
纔接氣。宴坐終日。與義存親近。存以其苦行。呼為頭
陀。甞携囊出嶺。擬欲遍參。忽到險峻之處。築著脚指
血流痛楚。嘆曰。是身非有。痛從何來。是身是苦。畢竟
無生。休休。遂不出嶺。依存咨決心要。一日存召曰。備
頭陀何不徧參去。曰達磨不來東土。二祖不往西天。
存然之。稱曰備頭陀再來人也。後忽夢父來謝曰。荷
子出家。我得生天。故來報汝。存登象骨山。備入室。又
閱楞嚴。發明心地。自是應機敏捷。與修多羅冥契。諸
方玄學。有所未決。必從之請益。一日辭存曰。啟和尚
人人自繇自在。師備如今下山去。曰是誰與麼道。曰
是和尚與麼道。曰汝作麼生。曰不自繇自在。曰知。自
是結屋。玄沙眾相尋而至。遂成叢林。上堂佛道閑曠
無有程塗。無門為解脫之門。無意作道人之意。不在
三際。故不可升沉。建立乖真。非屬造化。動則起生死
之本。靜則醉昏沉之鄉。動靜雙泯。即落空亡。動靜雙
收。顢頇佛性。必須對塵對境。如枯木寒。臨時應用。
不失其宜。鏡照諸像。不亂光輝。鳥飛空中。不雜空色。
所以十方無影像。三界絕行蹤。不墮往來機。不住中
間意。鐘中無鼓響。鼓中無鐘聲。鐘鼓不相交。句句無
前後。如壯士展臂。不借他力。師子遊行。豈求伴侶。九
霄絕翳。何用穿通。一段光明。未曾昏昧。夫佛出世者。
元無出入。蓋名相無體。道本如如。法爾天真。不同修
證。祇要虗閑不昧。作用不涉。塵泥箇中。若纖毫不盡。
即為魔王眷屬。句前句後。是學人難處。所以道一句
當機。八萬法門永絕生死。直饒得似秋潭月影。靜夜
鐘聲。隨扣擊以無虧。觸波瀾而不散。猶是生死岸頭
事。道人行處。如火銷氷。終不却成氷。箭既離弦。無返
回勢。所以牢籠不肯住。呼喚不回頭。古聖不安排。至
今無處所。若到這裏。步步登玄。不屬邪正。識不能識。
智不能知。動便失宗。覺即迷旨。二乘膽戰。十地魂驚。
語路處絕。心行處滅。直得釋迦掩室於摩竭。淨名杜
口於毗耶。須菩提唱無說而顯道。釋梵絕聽而雨花。
若與麼現前。更疑何事。沒棲泊處離去來。今限約不
得。心思路絕。不因莊嚴。本來清淨。動用語笑。隨處明
了。更無欠少。古德云。情存聖量。猶落法塵。已見未忘。
還成滲漏。不可道持齋持戒。長坐不臥。住意觀空。凝
神入定。便當去也。有甚麼交涉。西天外道。入得八萬
<pb n="749"/>
劫定。劫數滿後。不免輪迴。蓋為道眼不明。生死根源
不破。夫出家兒即不然。不可同他外道也。如今甚麼
處不是汝。甚麼處不分明。甚麼處不露現。何不與麼
會去。如實未有發明。切須在急時中。忘餐失[寢-(宋-木)+穴]。似救
頭然。如喪身命。冥心自救。放捨閑緣。歇却心識。方有
少許相親。若不如是。明朝後日。盡被識情帶將去。有
甚麼自繇分。又諸行無常。是生滅法。世間難信之法。
具大根器。方能明達。今生若徹。萬劫亦然。古德云。直
向今生須了却。誰能累劫受餘殃。又曰。玄沙遊徑別。
時人切須知。三冬陽氣盛。六月降霜時。有語非關舌。
無言切要詞。會我最後句。出世少人知○志勤。福州
人。參懶安。因見桃花悟道。安囑曰。從緣悟達。永無退
失。善自護持。久之歸福州。因到玄沙看師備。備曰。那
裏何似這裏。曰也只是桑梓。別無他故。曰在也無。曰
常然。曰何不道。曰有甚難。曰便請。曰三十年來尋劍
客。幾回葉落幾抽枝。自從一見桃花後。直至如今更
不疑。曰甚生桑梓之能。曰向道固非外物。曰如是。曰
不敢。曰諦當甚諦當。敢保老兄未徹在。曰和尚還徹。
也未。曰與麼始得。曰亘古亘今。曰甚好。備遂作偈曰。
三十年來只如常。幾回落葉放毫光。自此一出雲霄
外。體性圓音應法王。住靈雲。上堂。諸仁者所有長短。
盡至不常。且觀四時草木。葉落花開。何況塵劫來。天
人七趣。地水火風。成壞輪轉。因果將盡。三惡道苦。毛
髮不曾添減。惟根蔕神識。常存上根者。遇善友伸明。
當處解脫。便是道場。中下愚癡不能覺照。沉迷三界。
流轉生死。釋尊為伊天上人間。設教證明。顯發智道。
汝等還會麼。僧問。如何得出離生死。勤曰。青山元不
動。浮雲任去來。
<other>（丁酉）睦州道明禪師入寂（黃檗運法嗣）</other>
道明。住睦州。示眾。汝等諸人。還得箇入頭處。也未。若
未得箇入頭處。須覔箇入頭處。若得箇入頭處已後。
不得孤負老僧。時有僧出禮拜曰。某甲終不敢孤負
和尚。曰早是孤負我了也。尋常見衲僧來。即閉門。或
見講僧。乃召曰座主。主應諾。明曰。擔板漢。上堂裂開
也在我。揑聚也在我。時有僧問。如何是裂開。曰三九
二十七菩提涅槃。真如解脫。即心即佛。我且與麼道。
你又作麼生。曰某甲不與麼道。曰盞子撲落地。碟子
成七片。曰如何是揑聚。明乃斂手而坐。一日陞坐曰。
首座[妳-女+口]曰在。寺主[妳-女+口]。曰在。維那[妳-女+口]曰在。曰三段不同
今當第一。向下文長。付在來日。下座。又示眾。大事未
明。如喪考妣。大事既明。如喪考妣。是年臨終。召門人
曰。此處緣息。吾當逝矣。乃跏趺而寂。火焚。舍利如雨。
收靈骨建塔。壽九十八。臘七十六○陳操尚書。參道
明得悟。一日操問明曰。和尚看甚麼經。曰金剛經。曰
六朝翻譯。此當第幾。明舉經曰。一切有為法。如夢幻
泡影。一日齋僧次。拈起餬餅。問曰。江西湖南。還有這
箇麼。曰尚書適來喫什麼。曰敲鐘謝響。又一日齋僧
次。躬行餅。僧展手接。操乃縮手。僧無語。操曰。果然果
然。一日與僚屬登樓。望見數僧來。一官人曰。來者總
是行脚。禪僧曰不是。曰焉知不是。曰待近來與你勘
過。僧至樓前。操驀召曰上座。僧皆迴首。操謂諸官曰。
不信道。惟有雲門一人。他勘不得。參見睦州來。
<other>（戊戌）本空謁善會禪師</other>
本空。得法道膺。後四年到夾山。纔入門見維那。維那
曰。此間不著後生。曰某甲不求挂搭。暫來禮謁和尚。
維那白善會。會許相見。空未升階。會便問。甚處來。曰
雲居來。曰即今在甚處。曰在夾山頂𩕳上。曰老僧行
年在坎。五鬼臨身。空擬上堦。會曰。三道寶堦。從何而
上。曰三道寶堦。曲為今時。向上一路。請師直指。會便
揖。空乃上堦禮拜。會問。闍黎與甚麼人同行。曰木上
座。曰何不來相看老僧。曰和尚看他有分。曰在甚麼
處。曰在堂中。會便同空下到堂中。空遂取拄杖。擲在
會面前。會曰。莫從天台得否。曰非五嶽之所生。曰莫
<pb n="750"/>
從須彌得否。曰月宮亦不逢。曰恁麼則從人得也。曰
自己尚是冤家。從人得堪作甚麼。曰冷裏有一粒
豆子[焊-干+恭]。乃喚維那。令明窓下安排著。空曰。未審明窓
還解語。也無。曰待明窓解語。即向汝道。會到來日。上
堂。問昨日新到。在甚麼處。空乃出應諾。會曰。子未到
雲居已前。在甚麼處。曰天台國清。曰吾聞天台有潺
潺之瀑。淥淥之波。謝子遠來。此意如何。曰久居巖谷。
不挂松羅。曰此猶是春意秋意。又作麼生。空乃良久。
會曰。看君祇是撑船漢。終歸不是弄潮人。來日普請
次。維那令空送茶。空曰。某甲為佛法來。不為送茶來。
維那曰。奉和尚處分。曰和尚尊命即得。乃將茶去作
務處。搖茶甌作聲。會回顧空曰。釅茶三五碗。意在钁
頭邊。曰瓶有傾茶勢。籃中幾箇甌。曰瓶有傾茶勢。籃
中無一甌。便傾茶行之時。大眾皆舉目。空曰。大眾[鴳-女+隹]
望請師一言。會曰。路逢死蛇莫打殺。無底籃子盛將
歸。曰手執夜明符。幾箇知天曉。曰大眾有人。也歸去
來歸去來。遂住。普請歸院。眾皆仰嘆。空後住杭州佛
日○稽山章。亦道膺嗣。甞在投子。作柴頭。一日與大
同喫茶次。同曰。森羅萬象總在裏許。章乃潑却茶。曰
森羅萬象在甚麼處。同曰。可惜一碗茶。章後謁義存。
存問。莫是章柴頭麼。章乃作輪椎勢。存深肯之○慧
稜。鹽官孫氏子。年十二出家受具。歷參禪院。初問志
勤。如何是佛法大意。曰驢事未去。馬事到來。稜不契
參義存。舉前語。存曰。汝豈不是杭州人。曰某甲豈不
知是杭州人。存舉似師備。備曰。恐他因緣不在和尚
處。教向下來。某向他說。稜到備處。舉前話。備曰。你是
稜道者。作麼生不會。曰不知靈雲與麼道意作麼生。
曰只是稜道者不可外覔。曰和尚作麼生。與麼說。某
名不可不識。乞和尚說道理。曰你是兩浙人。我是福
州人。作麼生不會。曰實不會。乞和尚說破。曰我豈不
是向你說也。曰某甲特地來。乞和尚說。莫與麼相弄。
曰你聞鼓聲。也無。曰某不可不識鼓聲也。曰若聞鼓
聲即是你。曰不會。曰且喫粥去了便來。稜喫粥了便
上。曰乞和尚說破。曰不是喫粥了也。曰乞和尚說破。
莫相弄某甲。且辭歸去。曰你來時。從那裏路來。曰大
目路來。曰你去也從大目路去。作麼生說相弄。
<other>（庚子）子湖利蹤禪師入寂（南泉願法嗣）</other>
利蹤。住子湖巖。示眾。諸法蕩蕩。何絆何拘。汝等於中
自生難易。心源一統。綿亘十方。上上根人。自然明白。
歷歷分明。無有不是。只少箇丈夫之志。致見如斯。疲
勞欲得。易會麼。自古及今。未有一箇凡夫。聖人出現
汝前。亦無有一善語惡語。到汝分上。為甚麼。故為善。
善無形。為惡。惡無相。既已無我。把甚麼為善惡。立那
箇是凡聖。汝信否。還保任否。有甚麼迴避處。恰似日
中逃影。還逃得麼。廣明元年。無疾而逝。初子湖山下
有陶家。無子。夫婦日夕焚禱。蹤一日過。而問曰。爾何
所祈。陶告之故。蹤曰。汝施我竹。我施汝子。陶遂施竹。
其夕感異夢。隨舉一男。眾因號神力禪師。
<other>（辛丑）文喜禪師住仁王</other>
文喜。自得法慧寂。依止七年。回浙西。止千頃山。築室
而居。會巢[寇-(敲-高)+ㄆ]之亂。避地湖州。住仁王院○善會。住夾
山。中和元年十一月七日。將示寂。召主事僧曰。吾與
眾僧。話道累歲。佛法深旨。各應自知。吾今幻質。時盡
即去。汝等善保護。如吾在日。勿得雷同世人。輙生惆
悵。言訖奄然而逝。壽七十七。諡曰傳明。塔曰永濟。
韶山普寰。善會法嗣。住後有遵布衲。來訪寰。在山下
相見。遵問。韶山路向甚麼處去。寰乃以手指曰。鳴那
青青黯黯處去。遵便近前把住曰。久嚮韶山。莫便是
否。曰是即是。闍黎有甚麼事。曰擬伸一問。師還答否。
曰看君不是金牙作。爭解彎弓射尉遲。曰鳳凰直入
烟霄去。誰怕林間野⿱少隹兒。曰當軒畫鼓從君擊。試展
家風似老僧。曰一句逈超千聖外。松蘿不與月輪齊。
曰饒君直出威音外。猶較韶山半月程。曰過在甚麼
<pb n="751"/>
處。曰倜儻之辭。時人知有。曰恁麼則真玉泥中異。不
撥萬機塵。曰魯班門下徒施巧妙。曰學人即恁麼。未
審師意如何。曰玉女夜拋梭。織錦於西舍。曰莫便是
和尚家風。也無。曰耕夫製玉漏。不是行家作。曰此猶
是文言。如何是和尚家風。曰橫身當宇宙。誰是出頭
人。遵無語。於是同遵歸山。纔人事了。寰召遵曰。近前
來。乃曰。闍黎有衝天之氣。老僧有入地之謀。闍黎橫
吞巨海。老僧背負須彌。闍黎按劍上來。老僧掗鎗相
待。向上一路速道。速道曰明鏡當臺。請師一鑒。曰不
鑒。曰為甚麼不鑒。曰水淺無魚。徒勞下釣。遵無對。寰
便打○元安。鳳翔淡氏子。受具戒。通經論。初參翠微。
北至臨濟。為侍者。濟稱之曰。此臨濟門下一隻箭。誰
敢當鋒。安自謂已足。一日濟問。從上來一人行棒。一
人行喝。阿那箇親曰總不親。曰親處作麼生。安便喝。
濟便打。又侍立次。有座主參濟。濟問。有一人於三乘
十二分教明得。有一人不於三乘十二分教明得。且
道此二人是同是別。曰明得即同。明不得即別。曰這
裏是甚麼所在。說同說別。乃顧安曰。汝又作麼生。安
便喝。濟送座主。回問安。汝豈不是適來喝老僧者。曰
是。濟便打。後辭濟。問甚處去。曰南方去。濟以拄杖畫
一畫曰。過得這箇。便去。安乃喝。濟便打。安作禮而去。
濟明日升堂曰。臨濟門下。有箇赤梢鯉魚。搖頭擺尾。
向南方去。不知向誰家虀甕裏淹殺。安遊歷罷。直往
夾山嵿上卓菴。經年不訪善會。會乃修書。令僧馳往。
安接得便坐却。再展手索。僧無對。安便打曰。歸去舉
似和尚。僧回舉似會。會曰。這僧若開書。三日內必來。
若不開書。斯人救不得也。會却令人伺。安出菴。便與
燒却。越三日。安果出菴來。人報菴中火起。安亦不顧
直到夾山。不禮拜。乃當面叉手而立。會曰。雞棲鳳巢
非。其同類出去。曰自遠趨風。請師一接。曰目前無闍
黎。此間無老僧。安便喝。會曰。住住且莫。草草怱怱。雲
月是同。溪山各異。截斷天下人舌頭。即不無闍黎。爭
教無舌人。解語安佇思。會便打。安遂繇此服膺。一日
問會。佛魔不到處如何體會。曰燭明千里像。闇室老
僧迷。問朝陽已昇夜月不現時如何。曰龍銜海珠。遊
魚不顧。安於言下大悟。會將示滅。垂語曰。石頭一枝
看看。即滅矣。曰不然。曰何也。曰他家自有青山在。曰
苟如是吾宗不墜矣。會歿。眾請安。補住夾山。
<other>（壬寅）慶諸禪師傳法傳法普聞</other>
普聞。唐僖宗第三子。慕石霜法道。夢𥧌想見。中和元
年。僖宗幸蜀。親王宗室皆逃亡。聞斷髮逸游。人無知
者。造石霜謁慶諸。諸與語嘆異曰。汝乘願力而來。乃
生帝王家。脫身從我。火中蓮也。一夕入室。懇曰。祖師
別傳事。肯以相付乎。曰莫謗祖師。曰天下宗旨盛傳。
豈妄為之耶。曰是實事。曰師意如何。曰待案山點頭
即向汝道。聞俯而惟曰。大奇汗下。再拜。遂依止石霜。
○通玄。郢州程氏子。出家受具。即遊洛習毗尼。棄去
參宣鑒。鑒時已臘高。門風益峻。會下未有遘之者。獨
奇玄。然玄不大徹。辭謁良价。价與語喜撫之曰。掌有
神珠。白晝示人。人且按劍。況玄夜乎。子可貴也。曰但
不識珠耳。儻識亦無晝夜。价稱為俊士。价入滅。玄廬
塔旁三年。學者依從日盛。玄曰太平時世。飢餐困臥。
復有何事。吾本無事。汝與麼來相尋。是無事生事。無
事生事。道人所忌。何不各自歇去。中和初。辭塔北游。
久之南還。寓止豫章。南平鍾王執弟子禮。玄厭城居。
王為買末山。建精舍。號隆濟。以延之。學者雲集。示眾。
佛意祖意。如手展握。先師安立五位。發明雲巖宗旨。
譬如神醫治病。其藥只是尋甞用者。語忌十成。不欲
斷絕。機忌觸犯。不欲染汙。但學者機思不妙。惟尋九
轉靈丹。云能起死。是大不然。法華經有化城一品。佛
祖密說。熟讀分明。大通智勝佛。壽五百四十萬億那
繇他劫。其坐道場。破魔軍已。垂得阿耨多羅三藐三
菩提。而諸佛法不現在前。如是一小劫。乃至十小劫。
<pb n="752"/>
結跏趺坐。身心不動。而諸佛法。猶不在前。言垂成者。
言一小劫十小劫者。是染汙。是斷絕。又曰。爾時忉利
諸天。先為彼佛。於菩提樹下。敷師子座。高一繇旬。佛
於此座。當得阿耨多羅三藐三菩提。適坐此座時。諸
梵天王。雨眾天花。面百繇旬。香風時來。吹去萎花。更
雨新者。如是不絕。滿十小劫。供養於佛。甞擊天鼓。其
餘諸天。作天伎樂。常雨此華。四王諸天。為供養佛。甞
擊天鼓。其餘諸天。作天伎樂。滿十小劫。至於滅度。亦
復如是。諸比丘大通智勝佛。過十小劫。諸佛之法。乃
現在前。成阿耨多羅三藐三菩提。言過十小劫者。偏
正回互之旨也。祖師曰。藉教悟宗者。夫豈不然哉。
<other>（癸卯）大安禪師入寂（百丈海法嗣）</other>
大安。住溈山大化閩城。三十餘載。示眾。汝諸諸總來。
就安求覔甚麼。若欲作佛。汝自是佛。擔佛傍家走。如
渴鹿趂陽𦦨相似。何時得相應去。汝欲作佛。但無許
多顛倒攀緣妄想惡覺垢欲不淨眾生之心。便是初
心正覺佛。更向何處。別討所以。安在溈山。三十來年。
喫溈山飯。屙溈山屎。不學溈山禪。祇看一頭水牯牛。
若落路入草。便把梟孔拽轉來。纔犯人苗稼。即便鞭
撻。調伏既久。可憐生受人言語。如今變作箇露地白
牛。常在面前。終日露逈逈地。趂亦不去。汝諸人各自
有無價大寶。從眼門放光。照見山河大地。耳門放光。
領釆一切善惡音響。如是六門晝夜。常放光明。亦名
放光三昧。汝自不識取影。在四大身中。內外扶持。不
教傾側。如人負重擔。從獨木橋上過。亦不教失脚。且
道是甚麼物任持。便得如是。且無絲髮可見。豈不見
誌公和尚云。內外追尋。覔總無境。上施為渾。大有珍
重。中和三年十月日。示寂。諡圓智。塔曰證真○大隨
法真。徧參知識次。至懶安會下。數載清苦鍊行。安深
器之。一日問曰。闍黎在老僧。此間不曾問一轉語。曰
教某甲向某處下口。曰何不道如何是佛。真便作手
勢。掩安口。安嘆曰。子真得其髓。後住大隨。諸方畏憚。
忽一日上堂。眾集定。乃作患風勢。告眾曰。還有人醫
得老僧口麼。眾競送藥。真竝不受。經七日。真自摑口
令正。復云。如許多時鼓這兩片皮。至今無人醫得。於
是齋前。陞座辭眾。儼然端坐而寂。住菴時。有僧問。劫
火洞然。大千俱壞。未審這箇壞不壞。曰壞。曰恁麼則
隨他去也。曰隨他去。僧不肯。後參投子大同。舉前話。
同遂裝香遙禮曰。西川古佛出世。謂其僧曰。汝速回
去懺悔。僧回大隨。真已歿。再至投子。同亦遷化。
<other>（丙午）元安禪師住洛浦</other>
元安。移居洛浦。上堂。末後一句。始到牢關。把斷要津。
不通凡聖。尋常向諸人道。任從天下樂欣欣。我獨不
肯。欲知上流之士。不將佛祖言教。貼在額頭上。如龜
負圖。自取喪身之兆。鳳縈金網趨霄漢。以何期直須
旨外明宗。莫向言中取。則是以石人機似汝也。解唱
巴歌。汝若似石人雪曲也應和。指南一路。智者知疏。
<other>（丁未）巖頭全奯禪師入寂（德山鑒法嗣）</other>
全奯。住巖頭。甞謂眾曰。老漢去時。大吼一聲了去。光
啟年間。中原盜起。眾皆避地。奯獨端居宴如也。丁未
四月八日。賊大至。責以無供饋。遂剚刃焉。奯神色自
若。大呌一聲而終。聲聞數十里。茶毗獲舍利四十九
粒。諡清嚴。塔曰出塵○瑞巖師彥。嗣巖頭。閩縣許氏
子。初參奯。問曰。如何是本常理。曰動也。曰動時如何。
曰不是本常理。彥佇思。奯曰。肯即未脫根塵。不肯即
永沉生死。彥遂領悟。後居丹丘瑞巖。坐盤石上。終日
如愚。每自喚主人公。復應諾。乃曰。惺惺著他。後莫受
人瞞。一日忽有三僧。胡形清峭。目若流電。差肩竝足。
來禮彥。彥問。子從何來。曰天竺來。曰何時發。曰朝行
適至。曰得無勞乎。曰為法忘勞。諦視之。三僧足皆不
蹈地。彥乃令入堂。上位安置。至明旦忽焉不見。又一
日有村媼來禮拜。彥曰。汝莫拜。可急歸救取數百物
命。媼因歸。見其婦方拾田螺還。媼遂亟投水中。又一
<pb n="753"/>
日數家召齋。一一同時見彥來赴至。示寂闍維。有一
巨蛇。從樹杪投身火聚。及薪盡火滅。舍利散飛。風動
草木。紛紛而墜○羅山道閑。初參慶諸。問曰。起滅不
停時如何。曰直須寒枯木去。一念萬年去。函蓋相
應去。全清絕點去。閑不契。謁奯。復如前問。奯喝曰。是
誰起滅。閑於此有省。一日閑游漳州。見三平[石*((白-日+田)/廾)]云。和
尚遷化時。眾請韓某作喪主。韓將一條手巾。蓋一面
䤬鑼。以一口露刃劍。橫放䤬鑼上。直到龕前。放下云。
還有人道得麼。若道得。某即作喪主。若道不得。即不
作喪主。道道。眾無對。韓便趯却䤬鑼。哭云。蒼天蒼天。
先師遠矣。閑曰。噫大奇大奇。三平門下六百來人。總
被這俗漢吞却也。陳老師當時若在。未放他過。僧問。
祇如他與麼來作麼生。祇對曰。我當時若在。只將三
尺布蓋却頭。橫亞一把露刃劍。以手揭起孝幕當門。
而坐看韓家箇漢。要作喪主也未得。要不作喪主也
未得。進之須有禮。退之須有禮。閑後住羅山。臨遷化
上堂。集眾良久。展左手。主事罔測。乃令東邊師僧退
後。又展右手。又令西邊師僧退後。乃曰。欲報佛恩無
過。流通大教。歸去也。歸去也。珍重。言訖。莞爾而寂○
慶諸。住石霜。會下一千五百人。時齊己貫休泰布衲
等。以詩筆為佛事。惟泰悟心。秀才張拙。甞與三僧道
話。一日謂三僧曰。三師中何不選一人為長老。意少
諸不善詩筆。泰曰。先輩失言也。堂頭和尚肉身菩薩。
會下一千五百人。如我輩者七百餘人。勝我輩者七
百餘人。拙愧服。乃同上拜謁。諸問。先輩何姓。曰姓張
名拙。曰覔巧了不可得。拙自何來。拙遂有省。獻詩曰。
光明寂照遍河沙。凡聖含靈共我家。一念不生全體
現。六根纔動被雲遮。斷除煩惱重增病。趣向真如亦
是邪。隨順眾緣無罣礙。涅槃生死是空華。諸肯之。
<other>（戊申）石霜慶諸禪師入寂（道吾智法嗣）</other>
慶諸。不出霜華二十年。學眾多有常坐不臥。屹若株
杌。天下謂之枯木眾。文德元年二月日。安坐而化。壽
八十二。臘五十九　雲蓋志元。遊方時。問道膺曰。志
元不柰何時如何。曰祗為闍黎。功力不到。元不禮拜。
造石霜亦如前問諸曰。非但闍黎老僧亦不柰何。曰
和尚為甚不柰何。曰老僧若柰何。拈過汝不柰何。元
便禮拜。一日僧問。諸萬戶俱閉即不問。萬戶俱開時
如何。曰堂中事作麼生。僧無對。經半年。始下一轉語
曰。無人接得渠。曰道即忒煞道。却祗道得八成。曰和
尚又如何。曰無人識得渠。元知乃禮拜。乞為舉。諸不
肯。元乃抱諸。上方丈曰。和尚若不道。打和尚去。諸曰
得在。元頻禮拜。諸曰。無人識得渠。元於言下頓省○
湧泉景欣。亦石霜嗣。有彊德二禪客。於路次見欣騎
牛。不識欣。忽曰。蹄角甚分明。爭柰騎者不鑒。欣驟牛
而去。二人憩於樹下煎茶。欣回却下牛。問曰。二禪客
近離甚處。曰那邊。曰那邊事作麼生。彊提起茶盞。欣
曰。此猶是這邊事。那邊事作麼生。彊無對。欣曰。莫道
騎者不鑒。示眾。我四十九年在這裏。尚自有時走作。
汝等諸人莫開大口。見解人多。行解人萬中無一箇
見解。言語總要知通。若識不盡。敢道輪迴去在。為何
如此。蓋為識漏未盡。汝但盡却。今時始得成立。亦喚
作立中功。轉功就他去。亦喚作就中功。親他去我。所
以道親人不得度。渠不度親人○道[虔-文+ㄆ]。侯官劉氏子。
參慶諸。諸一見謂人曰。此道人從上宗門爪牙也。遂
命侍香。及諸歿。眾請首座補住。[虔-文+ㄆ]白眾曰。須明得先
師意。乃可耳。座曰。先師有何意。曰先師道。休去歇去。
冷湫湫地去。一念萬年去。寒枯木去。古廟香爐去。
一條白練去。其餘即不問。如何是一條白練去。曰只
是明一色邊事。曰果然不會先師意。曰你不肯我。那
但裝香來。我若會香烟。滅則脫去。若去不得。即不會
先師意。遂焚香烟。未斷而脫去。[虔-文+ㄆ]拊其背曰。坐脫立
亡。則不無先師意。未夢見在○楚南。住千頃。雖應機
無倦。而常儼然處定。或踰月。或浹旬。吳越王請下山
<pb n="754"/>
供養。文德元年五月。辭眾奄然而化。後[寇-(敲-高)+ㄆ]兵發塔。覩
爪髮俱長。謝罪而去○普聞。依石霜數年。乃請遍遊
名山。霜曰。逢乾即止。遇陳便住。於是遠遊。過邵武抵。
大乾。遙望山巔。[鬱-山+止]然深秀。問父老。彼有居者否。曰有
一陳嗣者。久隱其中。即撥草至山。嗣一見分座同住。
因乞菜種。入山墾種。後谷口之人相謂。前僧入山。經
今不出。必為虎噬。往視之。見茅蘆一所行者。數人重
岡複嶺。菜已青矣。嗣嘆曰。吾居此。每苦惡獸毒蟲之
多。公來皆屏跡。道德吾所不及。五種之緣。其屬公乎。
言訖飄然而逝。聞住數年。緇徒雲集。遂成巨剎。一日
忽有老人。拜謁聞曰。住在何處。至此欲何求。曰我乃
龍也。家於此山。以行雨不職。上天有罰。當死。願師救
護。曰汝得罪上帝。我何能致力。雖然汝可易形而來。
俄化小蛇。在座榻旁聞。以錫杖引入淨瓶。暮夜風雷
挾坐榻。山岳搖震聞燕坐。達旦既澄霽。蛇自瓶出。有
頃復為老人形。謝曰。非師法力。則血肉腥穢此地矣。
無以報德。山中無水。當以水延師道場。即斷地涌泉
號為龍湖。洹寒不氷。大旱不竭。灌溉田數百頃。[邱-丘+(看-目)]人
建祠祀焉。每遇聞誕辰。龍必朝謝。有祥雲瑞氣之應。
自是歸依益眾。院之右十五里。有隋義寧歐陽太守
之廟。[邱-丘+(看-目)]人烹宰享祭無虗日。聞杖䇿至。與神約曰。能
食素持不殺戒。乃可為隣。不然道不同。不相為謀。何
山不可居乎。是夕父老夢神云。我受禪師戒。不復血
食祭我。當如比丘飯足矣。自是顯異護持此山。
<other>（庚戌）仰山慧寂禪師示寂（溈山祐法嗣溈仰第二世）</other>
慧寂。開法自仰山遷觀音。接機利物。為禪宗標準。將
遷化前數年。有偈曰。年滿七十七。老去是今日。日輪
正當午。兩手攀膝屈。至大順庚戌時。在韶州東平山。
將入滅。有數僧侍立。寂示偈曰。一二二三子。平目復
仰視。兩口無一舌。此是吾宗旨。言訖。以兩手抱膝而
逝。年七十七。諡智通。塔號妙光○從諗。住趙州。甘心
枯槁。僧堂無前後架。旋營齋食繩床。偶折一脚。但以
燒斷柴薪。用繩繫之。住持垂四十年。未甞賷一封書
告檀越。然天下叢林。莫不尊為古佛。庚戌。河北燕王
領兵。收鎮州到界。有觀氣象者。奏曰。趙州所居有聖
人。戰必不勝。二王遂議和。因展筵會。乃問。趙之金地
上士何人。或曰。有講華嚴大師。節行孤邈。歲大旱。命
往臺山祈雨。師未迴甘澤。如瀉。王曰。恐未盡善。或曰。
此去一百二十里。趙州觀音院。有禪師年臘高邈。道
眼明白。曰此足以應兆矣。於是二王命駕往謁。既至。
諗端坐不起。燕王問曰。人王尊耶。法王尊耶。曰若在
人王。人王中尊。若在法王。法王中尊。二王遂禮拜。諗
為說法。來日將迴。燕王下先鋒。默使聞之。諗安坐不
起。凌晨入院。責以傲睨君侯。諗聞遽出迎接先鋒。問
曰。昨日見二王來不起。今日見某甲來。因何起接。曰
待都衙得似大王。老僧亦不起。接先鋒乃再拜而去。
<other>（辛亥）光湧遷慧寂塔</other>
光湧。豐城章氏子。母乳之夕。神光照庭。廐馬皆驚。因
以光湧名之。父事仰山得度。年十九受具戒。北游謁
義玄。玄曰。汝師明眼。乃不事之。遠遊何為。湧因南歸。
慧寂問曰。來作麼。曰禮覲和尚。曰還見和尚麼。曰見。
曰和尚何似驢。曰光湧見和尚。亦不似佛。曰若不似
佛。似箇什麼。曰若更有所似。與驢何別。寂大驚曰。凡
聖兩忘。情盡體露。吾以此語驗人。已二十年。無決了
者。噫子真利根。當自保任。每指謂人曰。此子肉身佛
也。寂歿。湧燃第三指。以報法。又燃第二指。以報親。辛
亥。湧遷寂。靈骨歸仰山塔。集雲峰下○常通。初參景
岑。岑問。何處人。曰邢州人。岑曰。我道汝不從彼來。曰
和尚還曾住此否。岑然之。乃容入室。咸通末。開山瑞
聖院。光啟中。宼起。通領徒至四明。大順二年。主雪竇
僧問。如何是三世諸佛出身處。曰伊不肯知汝有三
世。僧良久。通曰。汝薦否。不然者。且向著佛不得處。體
取時中。常在識盡。功亡瞥然而起。即是傷他。而況言
<pb n="755"/>
句乎○道[虔-文+ㄆ]。侍石霜。霜歿。[虔-文+ㄆ]勘首座。於是廬於塔旁。
經行末山之下。住崇福。示眾。諸兄弟還識得命麼。欲
知命。流泉是命。湛寂是身。千波競起。是文殊境界。一
亘晴空。是普賢床榻。其次借一句子。是指月於中事
是話月從上宗門中事。如節度使。信旗相似。且如諸
方先德。未建許多名目。指陳已前諸。兄弟約甚麼。體
格商量。到這裏不假三寸試話會看。不假耳試釆聽
看。不假眼試辨白看。所以道聲前拋不出。句後不藏
形。盡乾坤大地都來。是汝當人箇體。向甚處安眼耳
鼻舌。若向意根下。圖度作解。盡未來際。亦未有休歇。
分。所以洞山道。擬將心意學玄宗。大似西行脚向東。
僧問。人人盡言請益。未審師將何法拯濟。曰汝道巨
嶽還曾乏寸土麼。曰恁麼則四海參尋。當為何事。曰
演若迷頭心自狂。曰還有不狂者麼。曰有。曰如何是
不狂者。曰突曉途中眼不開。僧問。如何是頭。曰開眼
不覺曉。曰如何是尾。曰不坐萬年床。曰有頭無尾時
如何。曰終是不貴。曰有尾無頭時如何。曰雖飽無力
曰直得頭尾相稱時如何。曰兒孫得力。室內不知。乃
曰。古人說箇頭。只令汝知有說箇尾。只教汝盡却。今
時有如許多不相應底事。所以教汝向這裏屏當却
消磨却。令汝今日相應去。成辦去若是當人體爾。真
實恒如。不可更恁麼說話也。雖然如是。須是箇人始
得。且莫異口同音。快須努力。僧問。承古有言。向外紹
則臣位。向內紹則王種是否。曰是。曰如何是外紹。曰
若不知事極頭。祇得了事。喚作外紹。是為臣種。曰如
何是內紹。曰知向裏許承當擔荷。是為內紹。曰如何
是王種。曰須見無承當底人。無擔荷底人。始得同一
色。同一色了。所以借為誕生。是為王種。曰恁麼則內
紹亦須得轉。曰灼然有承當擔荷。爭得不轉。汝道內
紹便是人王種。你且道。如今還有紹底道理麼。所以
古人道。紹是功紹。了非是功。轉功位了。始喚作人王
種。曰未審外紹還轉。也無。曰外紹全未知有。且教渠
知有。曰如何是知有。曰天明不覺曉。又僧問。如何是
外紹。曰不借別人家裏事。曰如何是內紹。曰推爺向
裏頭。曰二語之中。那語最親。曰臣在門裏。王不出門。
曰恁麼則不出門者不落二邊。曰渠也不獨坐世界
裏紹王種名。外紹王種姓。所以道紹是功名臣。是偏
中正。紹了轉功名君。是正中偏。問誕生還更知聞。也
無。曰更知聞阿誰。曰恁麼則莫便是否。曰若是為甚
麼。古人道誕生王有父。曰既有父。為甚麼不知聞。曰
同時不識祖。問古人道。直得不恁麼來者。猶是兒孫
意旨如何。曰古人不謾語。曰如何是來底兒孫。曰猶
守珍御在。曰如何是父。曰無家可坐。無世可興。
<other>（癸丑）吳越王賜洪諲號法濟</other>
初吳越王錢鏐微時。洪諲住徑山。一日謂其徒曰。翼
曰有異人至。當厚禮以待之。詰朝鏐至。諲門迎。延之
丈室。特異於他。堂眾俱訝。諲乃密謂鏐曰。他日獨覇
吳越。當須護持佛法。無忘此言。鏐恭謝而去。及立軍
功收杭州。執弟子禮以事諲。勤厚無比。景福二年。鏐
封吳越王。表賜諲。號法濟大師。
<other>（乙卯）灌溪志閑禪師入寂（臨濟玄法嗣臨濟第二世）</other>
志閑。舘陶史氏子。參義玄。玄驀胸搊住。閑曰。領領玄
拓開。曰且放汝一頓。後至末山。尼了然遣侍者。問上
座遊山來。為佛法來。曰為佛法來。然乃陞座。問閑上
座今日離何處。曰路口。曰何不蓋却。閑無對。始禮拜。
問如何是末山。曰不露頂。曰如何是末山主。曰非男
女相。閑乃喝曰。何不變去。曰不是神。不是鬼。變箇甚
麼。閑乃伏膺作園頭。三年後住灌溪。上堂。我在臨濟
處得半杓。末山處得半杓。共成一杓。喫了直至。如今
飽不飢。乾寧二年五月。問侍者曰。坐死者誰。曰僧伽。
問立死者誰。曰僧會。閑乃行七步。垂手而逝○洪諲。
住徑山。乙卯九月日。院前檉樹忽萎。厨內飯如金色。
諲令鳴鐘集眾。陞座曰。牟尼掩足。迦葉藏峯。彼彼不
<pb n="756"/>
落。見聞一句。莫教人說。汝須急切。各自知時。法界雖
長。世人景促。佛法非遠。大道不迷。孝順住持。如吾在
日。久立珍重。遂入滅。
<other>（丙辰）九峯通玄禪師入寂（洞山价法嗣曹洞第二世）</other>
乾寧三年二月十七日。通玄誡眾曰。無虗度光陰。無
虗消信施。既已出家。惟道是履。名大丈夫。言訖遂寂。
然在定至三月二十日乃化○從諗。坐禪次。趙王來
謁。主事報曰。大王來禮拜。諗安坐不起。左右問故。曰
你不會老僧這裏下等人來出三門。接中等人來下
禪床接。上等人來禪床上接。不可喚大王中下等人
也。王大喜。堅請入內供養。諗許之。王歸後。遣使迎請
正位而坐。諗良久。以手斫額曰。堦下立者是何官長。
左右曰。是諸院尊宿并大師大德。諗曰。他各是一方
化主。若在堦下。老僧亦起。王乃命上殿。齋筵將罷。僧
官排定。從上至下。一人一問佛法。諗望見乃問。作什
麼。曰問佛法。曰這裏已坐却老僧那裏。問什麼法二
尊不竝化。王乃令止。時王與后俱侍立。后曰。請禪師
師為大王摩頂授記。諗以手摩王頂曰。願大王與老
僧齊年。王欲卜時擇地。建造禪宮。諗聞之。令人謂王
曰。若動著一莖草。老僧却歸趙州。有竇行軍者。願捨
菓園一所。諗乃受之。號為真際禪院。亦名竇家園。入
院後。海眾雲臻○慧稜。往來雪峯玄沙。二十年。坐破
七箇蒲團。不明此事。一日捲簾。忽大悟。有頌曰。也大
差也大差。捲起簾來見天下。有人問我是何宗。拈起
拂子劈口打。峰舉謂沙曰。此子徹去也。曰未可此是
意識著述。更須勘過始得。至晚。眾僧上來問訊。峰謂
稜曰。備頭陀未肯汝在。汝實有正悟。對眾舉來。稜乃
頌曰。萬象之中獨露身。惟人自肯乃方親昔時謬向
途中覔。今日看來火裏氷。峰乃曰。不可更是意識著
述。稜問峰曰。從上諸聖傳授一路。請師垂示。峰良久。
稜設禮而退。峰微笑。稜入方丈。峰曰。是甚麼。曰今日
天晴好曬麥。自此酬問。未甞爽於玄旨。
<other>（戊午）趙州從諗禪師示寂（南泉願法嗣）</other>
從諗。住趙州竇家園。二年戊午十一月。將入滅時。謂
弟子曰。吾去世後。焚燒了。不用淨淘舍利。宗師弟子
不同浮俗。且身是幻。舍利何生。斯不可也。令小師送。
拂子一枝與趙王。傳語云。此是老僧一生用不盡底。
遂於十一月十日。端坐而寂。壽一百二十。諡曰真際
神師光祖之塔○元安。住洛浦。戊午八月。誡門人曰
出家之法。長物不留。播種之時。切宜減省。締搆之務。
悉從廢停。流光迅速。大道玄深。苟或因循。曷繇體悟。
切須在念。時不待人。雖激勵懇切。眾以為常。略不相
儆。至冬示微疾。亦不倦參請。十二月一日。告眾曰。吾
旦夕行矣。今有一事。問汝諸人若對得分付鉢袋子。
乃曰。若道這箇是即頭上安頭。若道不是即斬頭求
活。第一座曰。青山不舉足。日下不挑燈。曰是甚麼時
節。作這箇語話。汝扶吾宗不起。彥從曰。離此二途。請
和尚不問。曰未在更道。曰彥從道不盡。曰我不管汝
道不盡。曰彥從無侍者。祇對和尚。安便休。至夜令侍
者喚從至曰。闍黎今日祇對甚有道理。據汝合體得
先師意旨。先師道。目前無法。意在目前不是目前法。
非耳目之所到。且道那句是賓。那句是主。若擇得出。
分付鉢袋子。曰彥從不會。曰汝合會。曰彥從實不會。
安喝出。乃曰苦苦。至二日午時。別僧舉前話問安。安
曰。慈舟不棹清波上。劍峽徒勞放木鵞。便遷寂。
<other>（己未無著文喜禪師入寂（仰山寂法嗣溈仰第三世）</other>
光化二年。文喜示微疾。十月二十七日。夜子時告眾
曰。三界心盡。即是涅槃。言訖。跏趺而逝。白光照室。竹
樹同色。塔於靈隱西塢。壽八十。臘六十。天祐二年。叛
兵發塔。肉身不壞。髮爪俱長。吳越王重加卦瘞。
<other>（辛酉）曹山本寂禪師示寂（洞山价法嗣曹洞第二世）</other>
南平鍾王。雅重本寂。致禮敦請。寂但書隱山山居頌
一首。付使者曰。摧殘枯木倚寒林。幾度逢春不變心。
<pb n="757"/>
樵客遇之猶不顧。郢人那得苦追尋。天復辛酉六月
日。問知事今日是幾何日月。曰六月十五。曰曹山平
生行脚到處。只管九十日為一夏。明日辰時吾行脚
去。及時焚香宴坐而化○了悟。得法本寂。住荷玉。寂
歿乃補住曹山。僧侍立。悟曰。道者可煞熱。曰是。曰只
如熱向甚處迴避。曰向鑊湯爐炭裏迴避。曰鑊湯爐
炭裏作麼生迴避得。曰眾苦不能到。悟默識之○從
志。號玄明。嗣本寂。住金峰。上堂。事存函蓋合。理應箭
鋒拄。還有人道得麼。如有人道得金峰分半院。與他
住時。有僧出禮。志曰。相見易得好。共住難為人。
<other>（壬戌）雲居道膺禪師入寂（洞山价法嗣曹洞第二世）</other>
道膺。住雲居三十年。道徧天下。眾至千五百人。南昌
鍾王師尊之。願為世世師。天復元年秋示微疾。十二
月日。為大眾開最後方便。敘出世始卒之意。眾皆愴
然。壬戌正月日。問侍者。今日是幾。曰初三。曰三十年
後。但云祇這是。乃端然告寂。諡弘覺○道簡。范陽人。
童子剃落。受滿分戒。徧游叢席。後謁道膺膺與語連
三日。大奇之。誡令刻苦事眾。於是簡躬操井臼。司樵
㸑。徧掌寺務。不妨商略古今。眾莫有知者。以臘高為
堂中第一座。先是高安洞山。有神靈甚。膺住三峯時。
神受服役。既來雲居。神亦隨至。舍於枯樹之下。而樹
茂號安樂樹神。膺將順寂。主事僧白曰。和尚即不諱。
誰可繼者。曰堂中簡。主事意不在簡謂當揀擇堪說
法者。僉曰。第二座可然。姑請簡。意簡必辭。簡既夙受
記莂。即攝眾演法。主事大沮。簡察知之。一夕遯去。其
夕安樂樹神號泣。詰旦眾追至麥莊。悔過迎歸。聞空
中連聲唱曰。和尚來也。僧問。如何是和尚家風。曰隨
處得自在。問維摩豈不是金粟如來。曰是。曰為甚麼
却在釋迦會下聽法。曰他不爭人我。問路逢猛虎時
如何。曰千人萬人不逢。為甚麼闍黎偏逢。問孤峰獨
宿時如何。曰閑却七間僧堂不宿。阿誰教汝孤峰獨
宿。問古人云若欲保任此事。直須向高高山嵿立。深
深。海底行意旨如何。曰高峯深海。逈絕孤危。似汝閨
閤中軟煖麼。簡契悟精深。履踐明驗。而對機應物。度
越格量。天下宗師之。壽八十餘。無疾而化。
<other>（癸亥）義存師備說法王宮</other>
天復癸亥。閩王王審知請義存師備入內。問佛祖究
竟修何因果乃得成佛。曰須是見性方得成佛。曰爭
得見性。曰悟即剎那間。不悟塵沙劫。此事未可造次。
山僧各有千百人眾。竝二三十年。密用此事。未有一
二人承當。得況大王為俗天子日。為萬民判斷山河。
爭搆得此真實法門。願大王且為佛法主宰。救護生
靈。王大悅○瑞恭。住天台瑞龍。癸亥十二月日。命聲
鐘。顧左右曰去。遂跏趺而化。壽八十四。臘六十二。

佛祖綱目卷第三十三

<sarticle>佛祖綱目卷第三十四（騰字號）</sarticle>

<other>甲子（唐昭宗天祐元年起）乙丑（帝祝元年）丁卯（五代○梁太祖開平元年）辛未
（梁改乾化）乙亥（梁改貞明）辛巳（梁改龍德）癸未（後唐莊宗同光元年）丙戌（唐明
宗天成元年）庚寅（唐改長興）甲午（唐廢帝清泰元年）丙申（後晉高祖天福元年）
丁未（後漢高祖仍稱天福）戊申（漢隱帝乾祐元年）辛亥（周太祖廣順元年）甲
寅（周世宗顯德元年）庚申（宋太祖建隆元年）癸亥（宋太祖乾德元年止）</other>
五代　梁（朱）後唐（李）後晉（石）後漢（劉）周（郭）。
宋（趙）　北宋。起太祖建隆庚申。止欽宗靖康丙
午。九主。共一百六十七年　南宋。起高宗建炎
丁未。止末帝祥興己卯。十主。共一百五十二年。
南北宋。共三百十九年　附吳越王（錢）。
<other>（甲子）布袋和尚示現明州</other>
布袋和尚。未詳氏族。自稱名契。（此云跡）常以杖荷一布
囊并破席。凡供身之具。盡貯囊中。入市見物則乞。或
醯[醢-右+(乞-乙+口)]魚菹。纔接入口。分少許投囊中。時號長汀子布
<pb n="758"/>
袋和尚。一僧在前行。師拊其背一下。僧回頭。師曰。乞
我一文錢。曰道得即與你一文。師放下布袋。乂手而
立。白鹿和尚問。如何是布袋。師便放下布袋。問如何
是布袋下事。師便負之而去。常在街立。有僧問。和尚
在這裏作麼。曰等箇人。曰來也。曰汝不是這箇人。曰
如何是這箇人。曰乞我一文錢。師甞有歌曰。只箇心
心心是佛。十方世界最靈物。縱橫妙用可憐生。一切
不如心真實。騰騰自在無所為。閑閑究竟出家兒。若
覩目前真大道。不見纖毫也大奇。萬法何殊心何異。
何勞更用尋經義。心王本自絕多知。智者祇明無學
地。非聖非凡復若乎。不強分別聖情孤。無價心珠本
圓淨。凡是異相妄空呼。人能弘道道分明。無量清高
稱道情。携錫若登故國路。莫愁諸處不聞聲。又偈。是
非憎愛世偏多。仔細思量柰我何。寬却肚腸須忍辱。
豁開心地任從他。若逢知己須依分。縱遇冤家也共
和。若能了此心頭事。自然證得六波羅。又曰。我有一
布袋。虗空無[(ㄇ@(企-止))/圭]礙。展開遍十方。入時觀自在。我有三
寶堂。裏空無色相。不高亦不低。無遮亦無障。學者體
不如。來者難得樣。智慧解安排。千中無一匠。四門四
果生。十方盡供養。吾有一軀佛。世人皆不識。不塑亦
不裝。不雕亦不刻。無一滴泥。無一點彩色。人畵畵
不成。賊偷偷不得。體相本自然。清淨非拂拭。雖然是
一軀。分身千百億。又曰。一鉢千家飯。孤身萬里遊。青
目覩人少。問路白雲頭。
<other>○光湧禪師住石亭</other>
光湧。自承慧寂記莂。秘重大法。天祐元年。南昌帥南
平王鍾傅。遣使迎湧至府。使至不起。州牧縣尹至不
起。道俗頓集亦不起。乃共訴曰。師不起。貽郡縣之咎。
湧不得已從之。遂嗣石亭法席。學者歸之如雲。僧問。
文殊是七佛之師。文殊還有師否。曰遇緣即有。曰如
何是文殊師。湧竪起拂子。僧曰。莫祇這便是麼。涌放
下拂子叉手。問如何是妙用一句。曰水到渠成。問真
佛在何處。曰言下無相。也不在別處。
<other>（乙丑）常通禪師入寂（長沙岑法嗣）</other>
常通。住雪竇。[鬱-山+止]然盛化。天祐乙丑七月。集眾焚香。付
囑訖。合掌而逝。
<other>（丙寅）幼璋禪師住瑞龍</other>
幼璋。姓夏侯。受白水心印。甞見騰騰和尚。語曰。汝往
天台。尋靜而棲。遇安而止。又見憨憨和尚。語曰。汝後
四十年。有巾子山下菩薩。王於江南。於是吾法乃昌。
璋至天台。果住靜安鄉福唐院。浙東飢疫。璋於溫台
明三郡。收瘞遺骸數千。時謂悲增大士。乾寧中。雪峯
授以㯶櫚拂子。天祐三年。錢王建瑞龍寺。請璋住持
○閩王王審知問義存師備曰。朕今造寺修福。布施
度僧。遏惡行善。此去還得成佛否。曰未得成佛。但是
有作之心。皆是輪迴。又問。將何為道。作何修行。曰一
切業障海。皆從妄想生。若欲懺悔者。端坐念實相。願
大王識取實相。自然成佛。一日又求示心法。答曰。幻
化空身。是大王法身。已知見了。總是本源自性天真
佛。心心如木石。觀心無心。從妄想起。我心自空。即悟
實相。百千三昧。俱在大王心。既知本性。一時放下。不
得別生絲髮許也。又曰。念念常空寂。日用但布施。廣
作利益。竝為助道之門。不拘有無之見。一切自在。問
真心本無生滅。今此一身。從何而有。曰此本源真性。
自徧周法界。為妄想故。有一點識性。從父母妄緣而
生。便即傳命。受千般若。身有輪迴。佛者覺也。既知覺
了。不落惡趣。但頻省妄念。歸真合道○天祐三年。泉
州刺史王延彬。請慧稜住招慶。開堂日。彬朝服趨侍
曰。請師說法。曰還聞麼。彬設拜。稜曰。雖然如此。恐有
人不肯。一日稜謂彬曰。雪峰竪拂子示僧。其僧便出
去。若據此僧。合喚轉痛與一頓。彬曰。是甚麼心行。稜
曰。泊合放過。一日彬入招慶佛殿。指鉢盂。問殿主曰。
這箇是甚麼鉢。曰藥師鉢。彬曰。只聞有降龍鉢。曰待
<pb n="759"/>
有龍即降。彬曰。忽遇拏雲艧浪來時作麼生。曰他亦
不顧。彬曰。話墮也。一日入招慶煎茶。朗上座與德謙
把銚。忽翻茶銚。彬問。茶爐下是什麼。朗曰。捧爐神。曰
既是捧爐神。為什麼翻却茶銚。朗曰。仕官千日。失在
一朝。彬拂袖便出。謙曰。朗上座喫招慶飯。却向外邊
打野榸。朗曰。上座作麼生。謙曰。非人得其便。一日謙
在招慶。因普請。至彬宅。取木佛。彬問大眾曰。忽遇丹
霞。又作麼生。眾無語。謙提起向頂上曰。也要分付著
人。一日彬入院。見方丈門閉。問演侍者曰。有人敢道。
大師在否。演曰。有人敢道。大師不在否。僧問。如何是
正法眼。稜曰。有願不撒沙○文邃。住欽山。巨良來參。
問一鏃破三關時如何。曰放出關中主看。曰恁麼則
知過必改。曰更待何時。曰好隻箭放不著所在。便出。
邃曰。且來闍黎。良回首。邃下禪床擒住曰。一鏃破三
關即且置。試為欽山發箭看。良擬議。邃打七棒曰。且
聽箇亂統漢。疑三十年。
<other>（丁卯）德謙禪師住明招</other>
德謙。受羅山印記。不滯一隅。激揚玄旨。諸老宿皆畏
其敏捷。後學鮮敢當其鋒者。甞到招慶。指壁畵。問僧。
那箇是甚麼神。曰護法善神。曰會昌沙汰時。向甚麼
處去來。僧無對。乃令僧問演侍者。演曰。汝甚麼劫中
遭此難來。僧回舉似謙。謙曰。直繞演上座。他後聚一
千眾。有甚麼用處。僧禮拜。請別語。謙曰。甚麼處去也。
次到坦長老處。坦曰。夫參學一人所在亦須到。半人
所在亦須到。謙便問。一人所在即不問。作麼生是半
人所在。坦無對。後令小師問謙。謙曰。汝欲識半人所
在麼。也祇是弄泥團漢。又到雙巖。巖問。經云一切諸
佛及諸佛阿耨多羅三藐三菩提法。皆從此經出。且
道此經是何人說。謙曰。說與不說。拈向一邊。祇如和
尚決定。喚甚麼作此經。巖無對。謙又曰。一切賢聖皆
以無為法。而有差別。則以無為法為極則。憑何而有
差別。祇如差別。是過不是過。若是過。一切賢聖悉皆
是過。若不是過。決定喚甚麼作差別。巖亦無語。謙曰。
雪峯道底。自是道聲遐播。眾請居婺州明招山。開法
上堂。全鋒敵勝。罕遇知音。同死同生。萬中無一。尋言
逐句。其數河沙。舉古舉今。滅胡種族。向上一路。啐⿰口豕
猶乖。儒士相逢。握鞭回首。沙門所見。誠實苦哉。拋却
真金。隨隊撮土。報諸稚子。莫謾波波。解得他玄。猶兼
瓦礫。不如一擲。騰空太虗。祇這靈鋒。阿誰敢近。任君
來箭。方稱丈夫。擬欲吞聲。不消一攫。僧問。師子未出
窟時如何。曰俊[鷂-缶+(工/山)]趂不及。曰出窟後如何。曰萬里正
紛紛。曰欲出未出時如何。曰嶮。曰向去事如何。曰劄。
問如何是透法身外一句子。曰北斗後翻身。問十二
時中如何趣向。曰拋向金剛地上著。問文殊與維摩
對談何事。曰葛巾紗帽已拈向這邊著也。有僧住菴。
一年後。却來禮拜曰。古人道。三日不相見。莫作舊時
看。謙撥開胸曰。汝道我有幾莖葢膽毛。僧無語。謙乃
喝出○道怤。永嘉陳氏子。六歲不茹葷血。出家游方。
謁義存。存問。甚處人。曰溫州。曰恁麼則與一宿覺是
鄉人也。曰祇如一宿覺是甚處人。曰好喫一頓棒且
放過。一日怤問。祇如古德。豈不是以心傳心。曰兼不
立文字。曰祇如不立文字。師如何傳。存良久。怤禮謝。
存曰。更問我一轉豈不好。曰就和尚請一轉問頭。曰
祇恁麼。為別有商量。曰和尚恁麼即得。曰於汝作麼
生。曰孤負殺人。一日普請。存舉溈山道見色便見心
汝道還有過也無。曰古人為甚麼事。曰雖然如此。要
共汝商量。曰恁麼則不如道怤鉏地去。怤再參。存問。
甚處來。曰嶺外來。曰甚麼處逢達磨。曰更在甚麼處。
曰未信汝在。曰和尚莫粘𧸐好。存便休。住鏡清。學者
奔湊○行修。泉南陳氏子。號性真。唐景福元年正月
六日。母夢吞日。驚窹而生。長耳垂肩。異香滿室。七歲
不言。或問曰。汝非瘂乎。忽應聲曰。不遇作家徒。撞破
烟樓耳。人益奇之。比長讀書。過目成誦。旁及內典。徧
<pb n="760"/>
閱三藏。忽幡然欲游方外。躡屐名山。至金陵瓦棺寺。
祝髮受具。參義存。得受心印。再遊天台國清。日憩巖
畔。猛獸巨蛇。往來左右。馴擾不去。後梁開平間。至四
明。獨棲松下。天花紛雨。又趺坐龍尾巖。結茅為葢。百
鳥銜花。飛繞經歲。以為常。所坐盤石。當膝處成㘭。
<other>（戊辰）雪峯義存禪師示寂（德山鑒法嗣）</other>
義存。住雪峯。四十餘年。學者常盈千五百眾。將示寂。
自製塔銘并敘曰。夫從緣有者。始終而成壞。非從緣
得者。歷劫而常堅。堅之則在。壞之則捐。雖然離散未
至。何妨預置者哉。所以疊石結室。剪木成函。搬土積
塊。為龕諸事已備。頭南脚北。橫山而臥。惟願至時。同
道者莫違我意。知心者不易我志。深囑再囑。幸勉勵
焉。縱然他日邪造顯揚。豈如當今正眼密弘。善思之。
審思之。銘曰。兄弟橫十字。同心著一儀。土主曰松山。
卵塔號難提。更有胡家曲。汝等切須知。我唱泥牛吼。
汝和木馬嘶。但看五六月。氷片滿長街。薪盡火滅後。
密室爛如泥。梁開平戊辰三月。示疾。閩王命醫診視。
存曰。吾非疾也。竟不服藥。遺偈付法。五月二日。朝遊
藍田。暮歸澡身。中夜入滅。壽八十七。臘五十九。師備
為喪主。三朝集眾。煎茶次。備於靈前。拈起一隻盞云。
問大眾。先師在日從你道。如今作麼生道。若道得。先
師無過。道不得。過在先師。還有人道得麼。如是三問。
眾皆無對。備遂撲破盞子歸院。後問中塔。作麼生會。
塔云。先師有甚麼過。備便面壁。塔便出去。備復召塔。
塔回首。備問。你作麼生會。塔便面壁。備休去○太原
孚上座。初在揚州光孝寺。講涅槃經。有禪者阻雪。因
往聽講。至三因佛性三德法身。廣談法身妙理。禪者
失笑。孚講罷。請禪者喫茶。白曰。某甲素志狹劣。依文
解義。適蒙見笑。且望見教。禪者曰。實笑座主不識法
身。曰如此解說何處不是。曰請座主更說一遍。曰法
身之理。猶若太虗。竪窮三際。橫亘十方。彌綸八極。包
括二義。隨緣赴感。靡不周徧。曰不道座主說不是。祇
是說得法身量邊事。實未識法身在。曰既然如是。禪
德當為代說。曰座主還信否。曰焉敢不信。曰若如是。
座主輟講旬日。於室內端然靜慮。收心攝念。善惡諸
緣。一時放却。孚一依所教。從初夜至五更。聞鼓角聲。
忽然契悟。便去扣門。禪者曰阿誰。曰某甲。禪者咄曰。
教汝傳持大教代佛說法。夜來為甚麼醉酒臥街。曰
禪德。自來講經。將生身父母鼻孔扭揑。從今已去。更
不敢如是。禪者曰。且去。來日相見。孚遂罷講。徧歷諸
方。甞游浙中。登徑山法會。一日於大佛殿前。有僧問。
上座曾到五臺否。曰曾到。曰還見文殊麼。曰見。曰甚
麼處見。曰徑山佛殿前見。僧後舉似義存。存曰。何不
教伊入嶺來。孚聞。乃趣裝入嶺。初至雪峰。廨院憩息。
因分柑子與僧。慧稜問。甚處將來。曰嶺外將來。曰遠
涉不易擔負將來。曰柑子柑子。次日上山。存聞。乃集
眾。孚到法堂上顧視。存便下看知事。明日却上禮拜
曰。某甲昨日觸忤和尚。曰知是般事便休。存一日見
孚。乃指日示之。孚搖手而出。存曰。汝不肯我那。曰和
尚搖頭。某甲擺尾。甚麼處是不肯。曰到處也須諱却。
一日眾僧晚參。存在中庭臥。孚曰。五州管內。祇有這
老和尚較些子。存便起去。存問孚。見說臨濟有三句
是否。曰是。曰作麼生是第一句。孚舉目視之。曰此猶
是第二句。如何是第一句。孚乂手而退。一日師備上
問訊。存曰。此間有箇老鼠子。今在浴室裏。曰待與和
尚勘過。言訖。到浴室。遇孚打水。孚曰。已相見了。曰甚
麼劫中曾相見。曰瞌睡作麼。備入方丈。白存曰。已勘
破了。曰作麼生勘。備舉前話。存曰。汝著賊也。後歸維
揚。陳尚書留供養。一日謂尚書曰。來日講一徧大涅
槃經。報答尚書。尚書來日致齋茶畢。孚陞座。良久揮
尺一下曰。如是我聞。乃召尚書。尚書應諾。孚曰。一時
佛在。便乃脫去○安國弘瑫。初參存。存問。甚處來。曰
江西來。曰甚麼處見達磨。曰分明向和尚道。曰道甚
<pb n="761"/>
麼。曰甚麼處去來。一日存見瑫。忽擒住曰。盡乾坤是
箇解脫門。把手拽伊不肯入。曰和尚恠弘瑫不得。存
拓開曰。雖然如此。爭柰背後許多師僧何○師備。初
住梅溪。後居玄沙。一時海眾。皆望風欽服。學徒千人。
應機接物。垂三十年。梁開平二年十一月二十七日。
示疾而化。壽七十五。臘四十四。賜號宗一。
<other>（己巳居遁禪師住龍牙</other>
居遁。契旨洞山。服勤八載。開平三年。出世龍牙法濟
禪寺。示眾。夫參玄人。須透過佛祖始得。新豐和尚道。
佛祖言教如生冤家。始有參學分。若透不得。即被佛
祖謾去。僧問。佛祖還有謾人之心也無。曰汝道江湖
還有礙人之心也無。江湖雖無礙人之心。為時人過
不得。江湖却成礙人去。不得道江湖不礙人。佛祖雖
無謾人之心。為時人透不得。佛祖却成謾人去。不得
道佛祖不謾人。若透得佛祖過。此人過却佛祖。若也
如是。始體得佛祖意。方與向上人同。如未透得。但學
佛學祖。則萬劫無有出期。曰如何得不被祖佛謾去。
曰道者直須自悟始得。
<other>○慧棱禪師住長慶</other>
慧稜。住招慶。開平三年。閩王王審知移住福州長慶。
審知夫人崔氏。自稱練師。遣使送衣物至曰。練師令
就大師請回信。曰傳語練師。領取回信。須臾使却來。
稜前唱喏。便回。稜明日入府。練師曰。昨日謝大師回
信。曰却請昨日回信看。練師展兩手。王問練師。適來
呈信。還愜大師意否。曰猶較些子。曰未審大師意旨
如何。稜良久。王曰。大師佛法不可思議。上堂。撞著道
伴交肩過。一生參學事畢。上堂。我若純舉唱宗乘。須
閉却法堂門。所以道盡法無民。僧問。不怕無民。請師
盡法。稜曰。還委落處麼○慧球。莆田人。玄沙室中參
訊居首。因問。如何是第一月。沙曰。用汝箇月作麼。球
從此悟入。沙將示滅。閩帥王公遣子至問疾。仍請密
示繼踵說法者誰。沙曰。球子得。王默記遺旨。乃問。鼓
山臥龍法席。孰當其任。山舉城下宿德具道眼者十
有二人。皆堪出世。王亦默之。至開堂日。官僚與僧侶。
俱會法筵。王忽問眾曰。誰是球上座。於是眾人指出。
王便請球。住安國禪院。（亦曰中塔）上堂。我此間粥飯因緣。
為兄弟舉唱。終是不常。欲得省要。却是山河大地。與
汝發明。其道既常。亦能究竟。若從文殊門入者。一切
無為。土木瓦石。助汝發機。若從觀音門入者。一切音
響。蝦蟇蚯蚓。助汝發機。若從普賢門入者。不動步而
到。以此三門方便示汝。如將一隻折箸。攪大海水。令
彼魚龍知水為命。會麼。若無智眼而審諦之。任彼百
般巧妙。不為究竟○師[虔-文+ㄆ]。參良价。价問。近離甚處。曰
武林。曰武林法道。何似此間。曰胡地冬抽筍。曰別甑
炊香飯。供養於此人。[虔-文+ㄆ]拂袖便出。价曰。此子向後。走
殺天下人在。一日[虔-文+ㄆ]栽松次。有劉辰翁者。從[虔-文+ㄆ]乞偈。
[虔-文+ㄆ]作偈曰。長長三尺餘。[鬱-山+止][鬱-山+止]覆青草。不知何代人。得
見此松老。劉翁得偈呈价。价曰。賀翁之喜。此第三代
洞山主人也。住青林。復遷洞山。凡新到先令搬柴三
轉。然後參堂○匡仁。新淦人。出家後。往東都聽習。未
幾。忽曰。尋行數墨。語不如默捨己求人。假不如真。乃
往參靈祐。祐示眾。行脚高士。直須向聲色裏睡眠。聲
色裏坐臥始得。仁出問。如何是不落聲色句。祐竪起
拂子。仁曰。此是落聲色句。祐放拂子。歸方丈。仁不契。
便辭。智閑曰。某甲與和尚無緣。遂舉前話。閑曰。何不
道言發非聲色前不物。仁喜曰。元來此中有人。某甲
向後有住處。却來相見。乃去。祐問閑曰。問聲色話底
矮闍黎在麼。曰去也。曰曾舉向子麼。閑舉前話。祐曰。
他道甚麼。曰深肯某甲。祐失笑曰。將謂這矮子有長
處。元來祇在這裏。此子向去。若有箇住處。近山無柴
燒。近水無水喫。仁造洞山。值良价蚤參。出問。未有之
言。請師示誨。曰不諾無人肯。曰還可功也無。曰你即
今還功得麼。曰功不得。即無諱處。价他日上堂。欲知
<pb n="762"/>
此事。直須如枯木生花。方與他合。仁問。一切處不乖
時如何。曰闍黎此是功勳邊事。幸有無功之功。子何
不問。曰無功之功。豈不是那邊人。曰大有人笑子恁
麼問。曰恁麼則迢然去也。曰迢然。非迢然。非不迢然。
曰如何是迢然。曰喚作那邊人即不得。曰如何是非
迢然。曰無辨處。价即問。空劫無人家。是甚麼人住處。
曰不識。曰人還有意旨也無。曰和尚何不問他。曰現
問次。曰是何意旨。价不對。价歿。仁聞大安示眾有句
無句如藤倚樹。特入嶺到彼。值安泥壁。便問。承聞和
尚道有句無句如藤倚樹。是否。曰是。曰忽遇樹倒藤
枯。句歸何處。安放下泥盤。呵呵大笑。歸方丈。仁曰。某
甲三千里賣布單。特為此事而來。和尚何得相弄。安
喚侍者。取錢二百。與這上座去。遂囑曰。向後有獨眼
龍。為子點破在。後聞德謙渺一目出世。徑往禮拜。謙
問。甚處來。曰閩中來。謙曰。曾到大溈否。曰到。謙曰。有
何言句。仁舉前話。謙曰。溈山可謂。頭正尾正。祇是不
遇知音。仁復問。忽遇樹倒藤枯句歸何處。謙曰。却使
溈山笑轉新。仁於言下大悟。乃曰。溈山元來。笑裏有
刀。遙望禮拜悔過。到香嚴。嚴記。汝向去。倒屙三十年
在。住疎山。果病吐。二十七年而愈。每於食後。抉口曰。
三十年倒屙。尚欠三年在。
<other>（辛未）智暉禪師住重雲</other>
智暉。咸秦高氏子。剃髮受具。得法本仁。師事十年。還
洛。結茅中灘。號溫室院。日以施水給藥為事。人莫能
淺深之。有癩比丘。求暉洗摩。暉為之無難色。俄有神
光異香。忽失所在。開平五年。還圭峰。深入巖石。顧見
磨衲數珠銅瓶㯶笠。藏石壁間。觸之即壞。斂目良久
曰。此吾前身道具也。因就建寺。方薙草。有祥雲。出眾
峰間。遂名重雲。虎豹引去。又塞龍潭。龍亦移他處。
<other>（壬申）如訥禪師住道場</other>
如訥。湖州人。得法無學。乾化二年二月。薙草卓菴道
場山。乘虎游行。學徒四至。遂成禪苑。
<other>（甲戌）投子山大同禪師入寂（翠微學法嗣）</other>
大同。住投子。學者雲集。乾化四年四月六日。示微疾。
大眾請醫。同曰。四大動作。聚散常程。汝等勿慮。吾自
保矣。言訖。跏趺而寂。壽九十六。諡慈濟。
<other>（乙亥）神晏禪師住鼓山</other>
神晏。大梁李氏子。幼惡葷羶。樂聞鐘梵。年十二。時有
白氣數道。騰於所居屋壁。晏題壁曰。白道從茲速改
張。休來顯現作妖祥。定祛邪行歸真見。必得超凡入
聖鄉。題罷。氣即滅。年十六。夢梵僧告曰。出家時至矣。
遂披削受具。謂同學曰。古德云。白四羯磨後全體戒
定慧。豈準繩而可拘也。於是杖錫。徧扣禪。關參義存。
存知其緣熟。忽起搊住曰。是甚麼。晏釋然了悟。亦忘
其了心。惟舉手搖曳而已。存曰。子作道理耶。曰何道
理之有。存深肯之。後赴閩王請。存門送。回至法堂。乃
曰。一隻聖箭。直射九重城裏去也。孚上座曰。是伊未
在。曰渠是徹底人。曰若不信。待某甲去勘過。遂趂。至
中路問。師兄向甚處去。曰九重城裏去。曰忽遇三軍
圍繞時如何。曰他家自有通霄路。曰恁麼則離宮失
殿去也。曰何處不稱尊。孚拂袖便回。存問如何。曰好
隻聖箭。中路折却了也。遂舉前話。存曰。奴渠語在。曰
這老凍膿。猶有鄉情在。乙亥住皷山。有偈曰。直下猶
難會。尋言轉更賒。若論佛與祖。特地隔天涯。因舉問
僧汝作麼生會。僧無語。退謂侍者曰。某甲不會。請代
一轉語。曰和尚與麼道。猶隔天涯在。僧舉似晏。晏喚
侍者問。汝為這僧代語是否。曰是。晏便打。趂出院○
獻蘊。參師[虔-文+ㄆ]。問如何用心。得齊於諸聖。[虔-文+ㄆ]仰面良久
曰。會麼。曰不會。曰去無子用心處。蘊乃契悟。更不他
遊。遂作園頭。出世黃嶽蘭若。遷夾山。僧問。月生雲際
時如何。曰三箇孩兒抱華鼓。好大哥。莫來攔我毬門
路。凡蘊應機多云好大哥。時稱大哥和尚。
<other>○慧顒禪師開法南院</other>
<pb n="763"/>
慧顒。住南院。亦曰寶應。上堂。赤肉團上。壁立千仞。僧
問。赤肉團上。壁立千仞。豈不是和尚道。曰是。僧便掀
倒禪床。顒曰。這瞎漢亂做。僧擬議。顒便打趂出。問僧。
近離甚處。曰襄州。曰來作甚麼。曰特來禮拜和尚。曰
恰值寶應老不在。僧便喝。顒曰。向汝道不在。又喝作
甚麼。僧又喝。顒便打。僧禮拜。顒曰。這棒本是汝打我。
我且打汝。要此話大行。瞎漢參堂去。又問僧。近離甚
處。曰襄州。曰是甚麼物恁麼來。曰和尚試道看。曰適
來禮拜底。曰錯。曰禮拜底錯箇甚麼。曰再犯不容。曰
三十年弄馬騎。今日被驢撲。僧問。從上諸聖向甚處
去。曰不入天堂。則入地獄。曰和尚又作麼生。曰還知
寶應老漢落處麼。僧擬議。顒打一拂子曰。你還知喫
拂子底麼。曰不會。曰正令却是你行。又打一拂子。問
古殿重興時如何。曰明堂瓦插簷。曰與麼則莊嚴畢
備也。曰斬草蛇頭落。問如何是佛法大意。曰無量大
病源。曰請師醫。曰世醫拱手。問匹馬單鎗來時如何。
曰且待我斫棒。問如何是無相涅槃。曰前三點後三
點。曰無相涅槃。請師證照。曰三點前三點後。問凡聖
同居時如何。曰兩箇猫兒一箇獰。問如何是無縫塔。
曰八花九裂。曰如何是塔中人。曰頭不梳。面不洗。問
祖意教意。是同是別。曰王尚書李僕射。曰意旨如何。
曰牛頭南。馬頭北。問如何是祖師西來意。曰五男二
女。問擬伸一問。師意如何。曰是何公案。曰喏。曰放汝
三十棒。顒問僧。近離甚處。曰龍興。曰發足莫過葉縣
也無。僧便喝。顒曰。好好問你。又惡發作麼。曰喚作惡
發即不得。顒却喝曰。你既惡發。我也惡發。近前來。我
也沒量罪過。你也沒量罪過。瞎漢參堂去。思明和尚
未住西院時。到參禮拜了曰。無可人事。從許州來。收
得江西剃刀一柄。獻和尚。顒曰。汝從許州來。為甚却
收得江西剃刀。明把顒手搯一搯。顒曰。侍者收取。明
以衣袖拂一拂。便行。顒曰。阿剌剌。阿剌剌。問僧近離
甚處。曰長水。曰東流西流。曰總不恁麼。曰作麼生。僧
珍重。顒便打。僧參。顒舉拂子。僧曰。今日敗缺。顒放下
拂子。僧曰。猶有這箇在。顒便打。問龍躍江湖時如何。
曰瞥嗔瞥喜。曰傾湫倒嶽時如何。曰老鴉沒嘴。
<other>（丙子）布袋和尚示寂（彌勒化身）</other>
貞明二年三月。布袋和尚將示寂。端坐磐石。而說偈
曰。彌勒真彌勒。分身千百億。時時示時人。時人自不
識。偈畢。乃安然而化。其後復現他州。亦負布袋。
<other>（戊寅）龍湖普聞禪師示寂（石霜諸法嗣）</other>
普聞。住龍湖。梁貞明四年。一日集眾僧曰。吾將他適。
院事付聰教二禪人。乃說偈曰。我逃世難來出家。宗
師指示箇歇處。住山聚眾三十年。對人不欲輕分付。
今日分明說似君。我斂目時齊聽取。寺眾堅請住世。
聞曰。汝等豈不知達磨隻履西歸普化全身脫去之
旨耶。何以去來生滅視吾也。既而跨虎。凌晨抵信州
應供。供罷。至開元寺。龍湖僧追至。聞祝曰。吾不復歸
山中。已有聰禪師矣。勅諡圓覺○從展。福州陳氏子。
年十五禮義存。為受業師。十八受具遊方。後歸雪峰。
執侍一日。存忽召曰。還會麼。展欲近前。存以杖拄之。
展當下知歸。甞以古今方便詢長慶。一日慶謂展曰。
寧說阿羅漢有三毒。不可說如來有二種語。不道如
來無語。祇是無二種語。曰作麼生是如來語。曰聾人
爭得聞。曰情知和尚向第二頭道。曰汝又作麼生。曰
喫茶去。因舉盤山道光境俱亡復是何物。洞山道光
境未亡復是何物。展曰。據此二尊宿商量。猶未得勦
絕。乃問慶。如今作麼生道得勦絕。慶良久。展曰。情知
和尚向鬼窟裏作活計慶却問。作麼生。曰兩手扶蔾
水過膝。雪峯上堂云。諸上座望州亭與汝相見了也。
烏石嶺與汝相見了也。僧堂前與汝相見了也。展舉
問鵞湖。僧堂前相見即且置。祇如望州亭烏石嶺。甚
麼處相見。湖驟步歸方丈。展低頭入僧堂。貞明四年。
漳州刺史王公創保福禮苑。請展居之。上堂。塵劫來
<pb n="764"/>
事。祇在如今。還會麼。然佛法付囑國王大臣郡守。昔
同佛會。今方如是。若是福祿榮貴。則且不論。祇如當
時受佛付囑底事。還記得麼。若識得。便與千聖齊肩。
儻未識得。直須諦信此事。不從人得。自己亦非。言多
去道轉遠。直道言語道斷。心行處滅。猶未是在。久立
珍重。一日問僧。殿裏是甚佛。曰和尚定當看。曰釋迦。
僧曰。莫瞞人好。曰却是你瞞我。又問僧。名什麼。曰咸
澤。曰或遇枯涸時如何。曰誰是枯涸者。曰我。曰和尚
莫瞞人好。曰却是你瞞我。又問僧。作甚業。喫得恁麼
大。曰和尚也不少。展作蹲身勢。僧曰。和尚莫瞞人好。
曰却是你瞞我。又問浴主。浴鍋濶多少。曰和尚量看。
展作量勢。主曰。和尚莫瞞人好。曰却是你瞞我。諸方
謂之保福四瞞人。
<other>（庚辰）桂琛禪師住地藏</other>
桂琛。常州李氏子。為兒童時。日一素食。出言有異。既
冠。披削登戒。學毗尼。一日為眾宣戒本布薩已。乃曰。
持戒但律身而已。非真解脫也。依文作解。豈發聖智
乎。於是辭師。訪南宗。初謁雲居雪峯。不大發明。後參
師備。言下大悟。時與慧球齊名。號二大士。琛能秘重
大法。痛自韜晦。叢林共指為雪峰法道所寄。漳州牧
王公。請住城西石山地藏。後遷止羅漢。破垣敗簀。人
不堪其憂。非忘身為法者不至。因插田次。見僧。乃問。
從甚處來。曰南州。曰彼中佛法如何。曰商量浩浩地。
曰爭如我這裏種田博飯喫。曰爭柰三界何。曰喚甚
麼作三界。上堂。宗門玄妙。為當祇恁麼。也更別有奇
特。若別有奇特。汝且舉將來看。若無不可。將兩箇字。
便當却宗乘也。兩箇字謂宗乘教乘也。汝纔道著宗
乘。便是宗乘。道著教乘。便是教乘。禪德。佛法宗乘。元
來繇汝口裏。安立名字。作取說取。便是也。斯須向這
裏。說平說實。說圓說常。禪德。汝喚甚麼作平實。把甚
麼作圓常。傍家行脚。理須甄別。莫相埋沒。得些子聲
色名字。貯在心頭。道我會解。善能揀辨。且會箇甚麼。
揀箇甚麼。記持得底是名字。揀辨得底是聲色。若不
是聲色名字。汝又作麼生記持揀辨。風吹松樹。也是
聲。蝦蟇老鵶呌。也是聲。何不那裏聽取揀擇去。若那
裏有箇意度模樣祇如老師口裏。又有多少意度。與
上座莫錯。即今聲色摐摐地。為當相及不相及。若相
及。即汝靈性金剛秘密。應有壞滅去也。何以如此。為
聲貫破汝耳。色穿破汝眼。因緣即塞却汝。幻妄走殺
汝。聲色體爾不可容也。若不相及。又甚麼處得聲色
來。會麼。相及不相及。試裁辨看。保福僧到。琛問。彼中
佛法如何。曰有時示眾道。塞却你眼。教你[覤-儿+丘]不見。塞
却你耳。教你聽不聞。坐却你意。教你分別不得。琛曰。
吾問你。不塞你眼。見箇甚麼。不塞你耳。聞箇甚麼。不
坐你意。作麼生分別。一日琛見僧。舉起拂子曰。還會
麼。曰謝和尚慈悲示學人。琛曰。見我竪拂子。便道示
學人。汝每日見山見水。可不示汝。又見僧來。舉拂子。
其僧讚嘆禮拜。琛曰。見我竪拂子。便禮拜讚嘆。那裏
掃地。竪起掃帚。為甚麼不讚嘆。琛甞作明道偈曰。至
道淵曠。勿以言宣。言宣非指。孰云有是。觸處皆渠。豈
喻真虗。真虗設辯。如鏡中現。有無雖彰。在處無傷。無
傷無在。何拘何礙。不假功成。將何法爾。法爾不爾。俱
為唇齒。若以斯陳。埋沒宗旨。宗非意陳。無以見聞。見
聞不脫。如水中月。於此不明。翻成剩法。一法有形。翳
汝眼睛。眼睛不明。世界崢嶸。我宗奇特。當陽顯赫。佛
及眾生。皆承恩力。不在低頭。思量難得。拶破面門。葢
覆乾坤。快須薦取。脫却根塵。其如不曉。謾說而今。
<other>（辛巳）九峯道[虔-文+ㄆ]禪師入寂（石霜諸法嗣）</other>
初懷海。塟馬祖舍利於海昏石門廬塔。十餘年。及住
百丈。不復還石門。道[虔-文+ㄆ]自九峯往游。遂成法席。為泐
潭第一世。龍德元年。安坐而化。號圓寂。諡大覺。
<other>（壬午）道怤禪師住龍冊</other>
道怤。住鏡清。吳越王錢鏐。命居天龍。王一見便嘆曰。
<pb n="765"/>
真道人也。又創龍冊寺。請怤居之○無殷。福州吳氏
子。剃落受具。游方參道[虔-文+ㄆ]。[虔-文+ㄆ]問。汝遠來。何所見。當繇
何路出生死。曰重昏廓闢。盲者自盲。[虔-文+ㄆ]笑。以手揮之
曰。佛法不如是。殷不懌。請曰。豈無方便。曰汝問我。殷
理前語問之。[虔-文+ㄆ]曰。奴見婢殷勤。殷遂契悟。依止十餘
年。[虔-文+ㄆ]移石門。殷亦從之。[虔-文+ㄆ]歿。游廬陵。止禾山。學者雲
集。甞垂語云。習學謂之聞。絕學謂之隣。過此二者。是
為真過。有僧出問。如何是真過。曰禾山解打鼓。曰如
何是真諦。曰禾山解打鼓。曰即心即佛則不問。如何
是非心非佛。曰禾山解打鼓。曰如何是向上事。曰禾
山解打鼓。諸方謂之禾山四打鼓○慧清。得法於光
湧。住芭蕉山。示眾。我年二十八。到仰山參見南塔。見
上堂曰。汝等諸人。若是箇漢。從娘肚裏出來。便作師
子吼好麼。我於言下。歇得身心。便住五載。又拈拄杖
示眾。你有拄杖子。我與你拄杖子。你無拄杖子。我奪
却你拄杖子。靠拄杖子下座○延沼。餘杭劉氏子。少
魁礨。有英氣。於書無所不觀。然無經世意。父兄強之
仕。一應舉至京師。便東歸。剃髮受具。游講肆。玩法華
玄義。修止觀定慧。宿師爭下之。棄去。遊名山。謁義存。
遂依止焉。
<other>（癸未）龍牙居遁禪師入寂（洞山价法嗣曹洞第二世）</other>
居遁。住龍牙。後唐同光元年八月。示微疾。九月十三
日。夜半有大星。殞於方丈前。詰旦趺坐而化。壽八十
九。夏六十九。有偈頌。行於世。門人藏嶼。贊遁真曰。日
出連山。月圓當戶。不是無身。不欲全露。
<other>（甲申）行修禪師住南山</other>
同光二年。行修至西湖南山。喜其後塢。依石為室。禪
定其中。嘗募人作福。或問。募人作福。未審有何形段。
曰能遮百醜。或問。如何有是長耳。修拽耳示之○蜆
子。不知何許人。事跡頗異。居無定所。自印心於洞山。
混俗閩川。不蓄道具。不循律儀。冬夏惟披一衲。逐日
沿江岸。採掇蝦蜆。以充其腹。暮即宿東山白馬廟紙
錢中。居民目為蜆子和尚。休靜聞之。欲決其真假。乃
往先潛入紙錢廟中。蜆子深夜而歸。靜驀把住曰。如
何是祖師西來意。蜆子遽答曰。神前酒臺盤。靜放手
曰。不虗與我同根生。靜後赴莊宗詔。入長安。蜆子亦
先至。每日歌唱自拍。或乃佯狂。泥雲去來。俱無踪跡。
厥後不知所終○誨機。清河張氏子。初參巖頭。問如
何是祖師西來意。曰你還解救糍麼。曰解。曰且救糍
去。後參師彥。問如何是祖師西來意。彥拈起一莖皂
角曰。會麼。曰不會。彥放下皂角。作洗衣勢。機便禮拜
曰。信知佛法無別。曰你見甚麼道理。曰某甲曾問巖
頭。頭曰。你還解救糍麼。救糍也祇是解粘。和尚提起
皂角。亦是解粘。所以道無別。彥呵呵大笑。機遂有省。
後住黃龍。一日呂巖真人。道經黃龍山。覩紫雲成葢。
疑有異人。乃入謁。值擊鼓陞堂。機見意必呂公。欲誘
而進。厲聲曰。座旁有竊法者。巖毅然出曰。雲水道人。
曰忽遇雲盡水乾時如何。巖無對。求代語。巖如前問。
機曰。黃龍出現。巖問。一粒粟中藏世界。半升鐺內煑
山川。且道此意如何。機指曰。這守屍鬼。曰爭柰囊有
長生不死藥。曰饒經八萬劫。終是落空亡。巖飛劍脇
之。劍不能入。遂再拜求指歸。機曰。半升鐺內煑山川。
即不問。如何是一粒粟中藏世界。巖言下頓契。作偈
曰。棄却瓢囊慽碎琴。如今不戀汞中金。自從一見黃
龍後。始覺從前錯用心。機囑加護。巖字洞賓。京川人。
<other>（乙酉）休靜禪師說法王宮（洞山价法嗣曹洞第二世）</other>
初休靜參良玠。問學人未見理路。未免情識運為。曰
汝還見有理路也無。曰見無理路。曰甚處得情識來。
曰學人實問。曰恁麼直須向萬里無寸草處去。曰萬
里無寸草處。還許休靜去也無。曰直須恁麼去。靜初
住福州華嚴。同光三年。唐莊宗徵至輦下。大闡玄風。
一日帝入寺燒香。問靜曰。這是甚麼神。曰護法善神。
曰沙汰時什麼處去來。曰天垂雨露。不為榮枯。一日
<pb n="766"/>
帝請入內齋。見大師大德總看經。惟靜與徒眾不看
經。問曰。為甚不看經。曰道泰不傳天子令。時清休唱
太平歌。曰徒眾為甚也不看經。曰師子窟中無異獸。
象王行處絕狐蹤。曰大師大德為甚總看經。曰水母
元無眼。求食須賴鰕。又問。既是後生為甚却稱長老。
曰三歲國家龍鳳子。百年殿下老朝臣。
<other>○興化存獎禪師入寂（臨濟玄法嗣臨濟第二世）</other>
存獎。住興化。示眾。若是作家戰將。便請單刀直入。更
莫如何若何。有旻德禪師。出禮拜起。便喝。獎亦喝。德
又喝。獎亦喝。德禮拜歸眾。獎曰。適來若是別人。三十
棒一棒也較不得。何故。為他旻德會一喝。不作一喝
用。一日見同參來。纔上法堂。獎便喝。僧亦喝。獎又喝。
僧亦喝。獎近前拈棒。僧又喝。獎曰。你看這瞎漢。猶作
主在。僧擬議。獎直打。下法堂。侍者請問。適來那僧有
甚觸忤和尚。獎曰。他適來也有權也有實。也有照也
有用。及乎我將手向伊面前橫兩橫。到這裏。却去不
得。似這般瞎漢。不打更待何時。僧禮拜。甲申。後唐莊
宗。駕自河北。回至行宮。詔請獎至執弟子禮。曰朕收
中原。獲得一寶。未曾有人酬價。樊曰。略借陛下寶看。
上以兩手舒幞頭脚。獎曰。君王之寶。誰敢酬價。上大
悅。賜紫衣師號。獎皆不受。乃賜御馬一疋。馬忽驚。獎
墜傷足。乙酉。獎一日喚院主。與我做箇木拐子。主做
了將來。獎接得。遶院行。問僧曰。汝等還識老僧麼。曰
爭得不識和尚。曰𨁸脚法師。說得行不得。又至法堂。
令維那聲鐘集眾。曰還識老僧麼。眾無對。獎擲下拐
子。端然而逝。諡廣濟禪師。
<other>○慧顒禪師傳法延沼</other>
延沼。依義存五年。因請益臨濟兩堂首座齊喝。濟云
賓主歷然語。存曰。吾昔與巖頭欽山。去見臨濟。屬濟
已示寂。若要會他賓主話。須參他派下尊宿。沼遂辭
行。見師彥。彥甞自喚主人公。沼曰。自拈自弄。有甚麼
難。到越州謁道怤。怤問。近離甚處。曰浙東。曰還過小
江也無。曰大舸獨飄空。小江無可濟。曰鏡水秦山。鳥
飛不渡。子莫道聽塗言。曰滄溟尚怯艨䑳勢。列漢飛
帆渡五湖。怤竪拂子曰。爭柰這箇何。曰這箇是甚麼。
曰果然不識。曰出沒卷舒。與師同用。曰杓卜聽虗聲。
熟睡饒讇語。曰澤廣藏山。理能伏豹。曰捨罪放愆。速
須出去。曰出去即失。便出到法堂。乃曰。夫行脚人。因
緣未盡其善。不可便休去。却回曰。某甲適來。輙陳小
騃。冐凟尊顏。伏蒙慈悲。未賜罪責。曰適來言從東來。
豈不是翠巖來。曰雪竇親棲寶葢東。曰不逐亡羊狂
解息。却來這裏念篇章。曰路逢劍客須呈劍。不是詩
人莫獻詩。曰詩速秘却。略借劍看。曰[旦/(巢-果)]首甑人携劍
去。曰不獨觸風化。亦自顯顢頇。曰若不觸風化。焉知
古佛心。曰如何是古佛心。曰再許[ㄠ-ㄙ+?]容。師今何有。曰
東來衲子。菽麥不分。祇聞不已而已。何得抑己而已。
曰巨浪湧千尋。澄波不離水。曰一句截流。萬機寢削。
沼便禮拜。怤曰。衲子俊哉。到華嚴為維那。屬守廓侍
者從南院來。沼心奇之。因結為友。遂默悟三玄旨要。
歎曰。臨濟用處如是耶。廓使更見慧顒。沼乃往參。入
門不禮拜。顒曰。入門須辨主。曰端的請師分。顒於左
膝拍一拍。沼便喝。又於右膝拍一拍。沼又喝。顒曰。左
邊一拍且置。右邊一拍作麼生。曰瞎。顒便拈棒。沼曰。
莫盲枷瞎棒。奪打和尚。莫言不道。顒擲下棒曰。今日
被黃面浙子鈍置一上。曰和尚大似持鉢不得。詐道
不飢。曰闍黎莫曾到此間麼。曰是何言與。曰老僧好
好相借問。曰也不得放過。曰且坐喫茶。次日顒問。今
夏在什麼處。曰在襄州華嚴。與廓侍者同夏。曰元來
親見作家來。又曰。他向你道什麼。曰始終只教某甲
一向作主。顒便打推出方丈云。這般納敗闕底漢。有
什麼用處。沼自此服膺。在會下作園頭。一日顒到園。
問曰。南方一棒。作麼生商量。曰作奇特商量。沼却問。
和尚此間作麼生商量。顒乃拈起拄杖曰。棒下無生
<pb n="767"/>
忍。臨機不讓師。沼於是豁然大悟。一日謂沼曰。汝乘
願力。來荷大法。非偶然也。汝聞臨濟將終時語否。曰
聞之。曰臨濟云。誰知吾正法眼藏向這瞎驢邊滅却。
渠平生如師子。見即殺人。及其將死。何故屈膝妥尾
如此。曰密付將終。全主即滅。又問。三聖如何亦無語。
曰親承入室之真子。不同門外之游人。顒頷之。又問。
汝道四種料簡語。料簡何法。曰凡語不滯凡情。即墮
聖解。學者大病。先聖哀之。為施方便。如楔出楔。曰如
何是奪人不奪境。曰新出紅罏金彈子。簉破闍黎鐵
面皮。如何是奪境不奪人。曰蒭草乍分頭腦裂。亂雲
初綻影猶存。如何是人境兩俱奪。曰躡足進前須急
急。促鞭當鞅草遲遲。如何是人境俱不奪。曰常憶江
南三月裏。鷓鴣啼處百花香。又問。臨濟有三句。當日
有問。如何是第一句。濟曰。三要印開朱點窄。未容擬
議主賓分。沼隨聲便喝。如何是第二句。濟曰。妙解豈
容無著。問漚和爭負截流機。沼曰。未問已前錯。如何
是第三句。濟曰。但看棚頭弄傀儡。抽牽全藉裏頭人。
沼曰。明破即不堪。於是顒以為可支臨濟法道。有防
禦使問顒。大善知識還具見聞覺知否。顒便掌。使不
肯。復以前語問沼。沼曰。荊棘荒棒。棄來久矣。曰妙用
又如何。沼曰。王子帶刀全意氣。貧人擒倒語聲𧬜。使
深肯之。遂舉顒隨問便掌語。沼曰。是深相為。使方委
悉○守廓侍者。得法存獎。到德山問宣鑒曰。從上諸
聖向甚麼處去。曰作麼作麼。曰勅點飛龍馬。跛鱉出
頭來。鑒便休去。來日浴出。廓過茶與鑒。鑒於背上拊
一下曰。昨日公案作麼生。曰這老漢今日方始瞥地。
鑒又休去。廓行脚到襄州華嚴會下。一日華嚴上堂。
大眾今日。若是臨濟德山。高亭大愚。鳥窠船子兒孫。
不用如何若何。便請單刀直入。華嚴與汝證據。廓出
禮拜起。便喝。嚴亦喝。廓又喝。嚴亦喝。廓乃曰。大眾看
這老漢一場敗闕。又喝一喝。拍手歸眾。嚴下座。歸方
丈。時延沼作維那。上去問訊。嚴曰。維那汝來也叵耐。
守廓適來。把老僧扭揑一上。待集眾打一頓趂出。曰
趂他遲了也。自是和尚言過。他是臨濟下兒孫。本分
恁麼。嚴方息怒。沼舉似廓。廓曰。你著甚來繇。勸這漢。
我未問前。蚤要棒喫。得我話行。如今不打。搭却我這
話也。沼曰。雖然如是。已遍天下也。廓到鹿門。一日見
鹿門問楚和尚你終日披披搭搭。作甚麼。楚曰。和尚
見某甲披披搭搭那。鹿門便喝。楚亦喝。兩家總休去。
廓曰。你看這兩箇瞎漢。隨後便喝。鹿門歸方丈。却令
侍者請廓上來曰。老僧適來。與楚闍黎。賓主相見。什
麼敗闕。曰轉見病深。曰老僧自見興化來。便會也。曰
和尚到興化時。守廓為侍者。記得與麼時語。曰請舉
看。廓遂舉興化問和尚。甚處來。和尚曰。五臺來。興化
曰。還見文殊麼。和尚便喝。興化曰。我問你還見文殊
麼。又惡發作麼。和尚又喝。興化無語。和尚作禮。興化
至明日。教守廓喚和尚。和尚蚤去也。興化上堂云。你
看這箇僧。擔條斷貫。索向南方去也。已後也道見興
化來。今日公案恰似與麼時底。曰興化當時。為甚無
語。曰見和尚不會賓主句。所以無語。及欲喚和尚持
論。和尚已去也。鹿門明日特為煎茶。晚參告眾曰。夫
參學龍象。直須仔細入室決擇。不得容易綽得箇語。
便以為極。則道我靈利。只如山僧。當初見興化時語。
得箇動轉底。見人道一喝兩喝便休語。為佛法也。今
日被明眼人[覤-儿+丘]破。却成一場笑具。圖箇甚麼。只為我
慢無明。不能回轉親近上流。賴得明眼道人。不惜身
命。對眾證據。此恩難報。何故。興化云。饒你喝得興化。
上三十三天。却撲下來。一點氣也無。欵欵地蘇息起
來。向你道未在。何故如此。興化未曾向紫羅帳裏撒
真珠與你在。胡喝亂喝作麼。真為藥石之言。道流難
信。如今直須明辨取。豈不慶快平生參學事畢。
<other>○桂琛禪師傳法文益</other>
文益。餘杭魯氏子。生而秀發。七歲剃染。弱齡稟具。究
<pb n="768"/>
毗尼。探儒典。振錫南遊。抵福州。參慧稜。不大發明。後
同紹修法進三人。自漳州抵湖外。值天雨雪。谿流瀑
漲。遂解包。休於城隅古寺。入堂。有老僧擁爐。三人附
火次。老僧問益曰。此行何之。益曰。行脚去。曰如何是
行脚事。益曰。不知。曰不知最親切。又同三人舉肇論。
至天地與我同根處。老僧曰。山河大地與諸上座。是
同是別。益曰別。老僧竪兩指。益曰同。老僧又竪兩指。
便起去。益大驚。及周行廊廡。讀字額曰。石山地藏。乃
知桂琛禪師也。雪霽辭去。琛門送之。問曰。上座尋常
說三界惟心萬法惟識。乃指庭上片石曰。且道此石
在心內。在心外。益曰。在心內。琛笑曰。行脚人著甚來
繇。安片石在心頭。益窘無以對。遂辭修進二人。即放
包依席下求決擇。近一月餘。日呈見解。說道理。琛語
之曰。佛法不恁麼。益曰。某甲辭窮理絕也。琛曰。若論
佛法。一切現成。益於言下大悟○紹修。初與文益。同
參桂琛。所得謂已臻極。暨同辭至建陽。途中益忽問。
萬象之中獨露身。是撥萬象。不撥萬象。曰不撥。益曰。
說甚麼撥不撥。修懵然。却回地藏琛問。子去未久。何
以却來。曰有事未決。豈憚䟦涉山川。曰汝䟦涉許多
山川。也還不惡。修未諭旨乃問。萬象之中獨露身。意
旨如何。曰汝道古人撥萬象。不撥萬象。曰不撥。曰兩
箇也。修駭然沈思。却問琛。未審古人撥萬象不撥萬
象。曰汝喚甚麼作萬象。修方省悟○洪進。在地藏時。
居第一座。一日琛上堂。二僧出禮拜。琛曰俱錯。二僧
無語。下堂請益修。修曰。汝自巍巍堂堂。却禮拜擬問
他人。豈不是錯。進不肯。修乃問。上座又作麼生。進曰。
汝自迷暗。焉可為人。修憤然上方丈請益。琛指廊下
曰。典座入庫頭去也。修乃省。過一日。進問修。明知生
是不生之理。為甚麼為生死之所流。修曰。筍畢竟成
竹去。如今作篾使還得麼。進曰。汝向後自悟去在。修
曰。某甲所見只如此。上座意旨如何。進乃指曰。這箇
是監院房。那箇是典座房。修便禮謝。
<other>（丁亥）瑞龍幻璋禪師入寂</other>
幻璋。住瑞龍。天成二年四月。從錢王尚父乞墳。尚父
笑曰。師便爾乎。遣人擇地於西關。建塔。塔畢。往辭錢
王。囑以護法恤民。還而坐化。壽八十七。坐七十夏。
<other>（戊子）常覺禪師住普淨</other>
常覺。初訪歸宗章。聞法省悟。因遊上都。於麗景門外。
獨居二載。間有比隣張生。請覺供養。張有悟入。乃設
榻留宿。至夜與妻竊窺。見覺體遍一榻。倍加欽慕曰。
弟子夫婦垂老。今願割前堂。以裨丈室。覺欣然受之。
至天成三年。遂成大院。賜額普淨。覺以時機淺昧。難
任極旨。乃曰。我寧不務開法。繇是每月三八。施浴僧
道萬計。常謂諸徒曰。但得慧門無壅。則福何滯哉○
從展。住保福。學眾不下七百。天成三年三月日。示微
疾。僧入丈室問訊。展曰。吾與汝相識年深。有何方術
相救。曰方術甚有。聞和尚不解忌口。又謂眾曰。吾旬
日來。氣力困劣。別無他。祇是時至也。僧問。時既至矣。
師去即是。住即是曰道道。曰恁麼則某甲不敢造次。
曰失錢遭罪。言訖。跏趺而逝○行崇。嗣法從展。住谷
山報恩。謂門弟子曰。吾雖不在。未甞不為諸兄弟。若
委悉報恩。常為人處。許汝出意想知解。五陰身田。若
委不得。保汝未出得意想知解。所以古人喚作鬼家
活計。蝦蟇衣下客。欲得速疾相應。即如今立地。便證
驗取識取。有什麼罪過。不然根思遲[廷-壬+(同-(一/口)+巳)]。且以日及夜。
尋究將去。忽一日[覤-儿+丘]見。更莫以少為足。更能研窮究
竟。乃至淫坊酒肆。若觸若淨。若好若惡。以汝所見事
[覤-儿+丘]教。盡是此境界。入如入律。若見一法。如毫髮許。不
見此箇事。我說為無明翳障。直須不見有法。是別底
法。方得圓備。到這裏更能翻擲。自繇開合。不成痕縫。
如水入水。如火入火。如風入風。如空入空。若能如是。
直下提一口劍。刺斷天下人。疑網一如。不作相似。所
以古人道。繁興大用。舉必全真。若有箇漢。到與麼境
<pb n="769"/>
界。誰敢向前說是說非。何以故。此人是箇漢。超諸限
量。透出因果一切處。管束此人不得。若能如是即可。
若未得如此。且直須好看。莫取次發言吐氣。沉墜却
汝無量劫。莫到與麼時。便道報恩不道○桂琛。住羅
漢。或住地藏石山。後唐天成三年。有僧來報。保福和
尚已遷化了。琛曰。保福遷化。地藏入塔。其年秋。復至
閩城舊止。徧遊近城諸剎。乃還。俄示微疾。僧問。和尚
尊候較否。琛以杖拄地曰。汝道這箇還痛否。曰和尚
問阿誰。曰問汝。曰還痛否。曰元來共我作道理。乃沐
浴安坐而化。闍維收舍利。建塔。諡曰真應○扣氷澡
先。住靈曜。天成三年。閩王延入內堂問法。茶次先提
起橐子曰。大王會麼。曰不會。曰人王法王各自照了。
留十日。以疾辭。至十二月二日。沐浴陞堂。告眾而逝。
荼毗祥曜滿山。獲五色舍利。諡慈濟。
<other>（庚寅）文偃禪師住靈樹</other>
文偃。自傳宗印。徧謁諸方。激揚大事。到九江。陳操尚
書請齋。纔見。便問。儒書中即不問。三乘十二分教。自
有座主。作麼生是衲僧行脚事。曰尚書曾問幾人來。
曰即今問上座。曰即今且置。作麼生是教意。曰黃卷
赤軸。曰這箇是語言文字。作麼生是教意。曰口欲談
而詞喪。心欲緣而慮亡。曰口欲談而詞喪。為對有言。
心欲緣而慮亡。為對妄想。作麼生是教意。操無語。偃
曰。見說尚書看法華經是否。曰是。曰經中道。一切治
生產業。皆與實相。不相違背。且道非非想天。有幾人
退位。操又無語。偃曰。尚書且莫草草。三經五論師僧
拋却。特入叢林。十年二十年。尚不柰何。尚書又爭得
會。操禮拜曰。某甲罪過。長興元年。到曹溪禮祖塔。靈
樹敏請為第一座。先是敏不請首座。有勸請者。但曰。
我首座已出家。久之又請。曰我首座已行脚悟道。久
之又請。曰我首座已度嶺矣。忽一日令擊鐘接首座。
眾皆出迓。偃果至。敏迎笑曰。奉遲甚久。何來暮。即命
之。偃亦不辭而就職。俄廣主劉王將興兵。就敏決可
否。敏前知。手封奩子。語侍者曰。王來。出以似之。乃就
坐而逝。王至。聞敏已化。大驚。問和尚何時得疾。曰師
不曾有疾。適封一奩子。令候王至。王開奩。得一帖子。
云人天眼目。堂中首座。王於是請偃。繼其法席。
<other>（辛卯）延沼禪師住風穴</other>
延沼。依止南院六年。辭去。長興二年。至汝州。見草屋
數椽依山。如逃亡人家。問田父此何所。曰古風穴寺。
歲飢。眾棄之而去。餘佛像鐘鼓耳。沼曰。我居之可乎。
曰可。沼乃留止。日乞村落。夜燃松脂。單丁者七年。
<other>（壬辰）長慶慧稜禪師入寂（雪峰存法嗣）</other>
慧稜。兩處開法。徒眾一千五百。化行閩越。二十七載。
長興三年五月日。示寂。壽七十九○泉州招慶道匡。
在長慶會下。作桶頭。常與眾僧語話。一日慶見。乃曰。
爾每日口嘮嘮地作麼。曰一日不作。一日不食。曰與
麼則磨弓錯箭去也。曰專待尉遲來。曰尉遲來後如
何。曰教他筋骨徧地。眼睛突出。慶便休。住院後。普請
擔泥次。匡中路按拄杖。問僧曰。上窟泥。下窟泥。曰上
窟泥。匡打一棒。又問一僧。僧曰。下窟泥。匡亦打一棒。
又問德謙。謙放下泥擔。乂手曰。請師鑑。匡便休。
<other>（癸巳）福州大章山契如菴主入寂（玄沙備法嗣）</other>
契如。參師備悟旨。隱小界山。刳大朽杉。若小菴。第能
容身。一日清豁冲照。嚮如名同訪之。值如採粟。豁問。
如菴主在何所。曰從甚麼處來。曰山下來。曰因甚得
到這裏。曰這裏是什麼處所。如乃揖曰。那下喫茶去。
二人方省是如。遂詣菴所。頗味高論。不覺及夜。覩豺
虎奔至菴前。自然馴遶。豁有詩曰。行不等閑行。誰知
去住情。一餐猶未飽。萬戶勿聊生。非道難應伏。空拳
莫與爭。龍吟雲起處。閑嘯兩三聲。二人尋於大章創
菴。請如居之。兩處孤坐。垂五十二載而終。
<other>（甲午）文偃禪師開法雲門</other>
文偃。住靈樹。未幾遷雲門光泰寺。示眾。莫道今日謾
<pb n="770"/>
諸人好。抑不得已。向諸人前。作一場狼籍。且問。你諸
人。從上來有甚事。欠少甚麼。向你諸人道。直下無事。
蚤是相埋沒了也。更欲踏步向前。尋言逐句。求覔解
會。千差萬別。廣設問難。贏得一場口滑。去道轉遠。有
什麼休歇時。此事若在言語上。三乘十二分教。豈是
無言語。因甚更道教外別傳。若從學解機智得。祇如
十地聖人。說法如雲如雨。猶被訶責見性如隔羅縠。
以此故知。一切有心。天地懸殊。雖然如此。若是得底
人。道火何甞燒著口。終日說事。未甞挂著唇齒。未甞
道著一字。終日著衣喫飯。未甞觸著一粒米。挂一縷
絲。雖然如此。猶是門庭之說也。須是實得恁麼始得。
若約納僧門下。句裏呈機。徒勞佇思。直饒一句下承
當得。猶是瞌睡漢。上堂。平地上死人無數。過得荊棘
林者是好手。又云。直得乾坤大地。無纖毫過患。猶是
轉句。不見一色。始是半提。直得如此。更須知有全提
時節。示眾。光不透脫。有兩般病。一切處不明。面前有
物是一。又透得一切法空。隱隱地似有箇物相似。亦
是光不透脫。又法身亦有兩般病。得到法身。為法執
不忘。己見猶存。坐在法身邊是一。直饒透得法身。放
過即不可。仔細點撿將來。有甚麼氣息。亦是病。僧問。
十二時中如何得不空過。曰向甚處著此一問。曰不
會。請師舉。偃作頌曰。舉不顧。即差互。擬思量。何劫悟。
偃以足跛。甞把拄杖。行見眾方普請。舉拄杖曰。看看
北[鬱-山+止]單越人。見汝搬柴不易。在中庭裏相撲。供養汝。
更為汝念般若經曰。一切智智清淨。無二無二分。無
別無斷故。眾環擁之。久不散。乃曰。汝諸人無端走來
這裏覔什麼。老僧只管喫飯屙矢。別解作什麼。汝諸
方行脚。參禪問道。我且問你。諸方參得底事作麼生。
試舉看。於是不得已。自誦三平偈曰。即此見聞非見
聞。回視僧曰。喚什麼作見聞。又曰。無餘聲色可呈君。
謂僧曰。有甚麼口頭聲色。又曰。箇中若了全無事。謂
僧曰。有什麼事。又曰。體用何妨分不分。乃曰。語是體。
體是語。舉拄杖曰。拄杖是體。燈籠是用。是分不分。不
見道一切智智清淨。至僧堂中。僧爭起迎。偃立而語
曰。石頭道回互不回互。僧便問。作麼生是不回互。偃
以手指曰。這箇是板頭。又問。作麼生是回互。曰汝喚
什麼作板頭。有講僧參。經時乃曰。未到雲門時。恰似
初生月。及乎到後。曲彎彎地。偃得知乃問。是你道否。
曰是。曰甚好。吾問汝。作麼生是初生月。僧乃斫頭。作
望月勢。偃曰。你如此。已後失却目在。僧經旬日復來。
偃又問。你還會也未。曰未會。曰你問我。僧便問。如何
是初生月。曰曲彎彎地。僧罔措。後果然失目。僧問靈
樹。如何是祖師西來意。樹默然遷化。後門人立行狀
[石*((白-日+田)/廾)]。欲入此語。問偃曰。先師默然處如何上[石*((白-日+田)/廾)]。偃曰。師
問殺父殺母。向佛前懺悔。殺佛殺祖。向甚麼處懺悔。
曰露。問承古有言。了即業障本來空。未了應須償宿
債。未審二祖是了不了。曰確。問一生積惡不知善。一
生積善不知惡。此意如何。曰燭。偃問直歲。甚處去來。
曰刈茅來。曰刈得幾箇祖師。曰三百箇。曰朝打三千。
暮打八百。東家杓柄長。西家杓柄短。又作麼生。歲無
語。偃便打。問佛法如水中月是否。曰清波無透路。曰
和尚從何得。曰再問復何來。曰正與麼時如何。曰重
疊關山路。問上無攀仰。下絕己躬時如何。曰藏身一
句作麼生道。僧便禮拜。偃曰。放過一著置將一問來。
僧無語。偃曰。這死蝦蟇因供養羅漢。問僧今夜供養
羅漢。你道羅漢還來也無。僧無對。偃曰。你問我。僧便
問。偃曰。換水添香。曰與麼即來也。曰有什麼饅頭䭔
子。速下來。問如何是清淨法身。曰花藥欄。曰便恁麼
去時如何。曰金毛獅子。問如何是一代時教。曰對一
說。問不是目前機。亦非目前事時如何。曰倒一說。問
如何是塵塵三昧。曰鉢裏飯桶裏水。問如何是法身。
曰六不收。問如何是超佛越祖之談。曰胡餅。問如何
是佛。曰乾矢橛。問如何是諸佛出身處。曰東山水上
<pb n="771"/>
行。問不起一念。還有過也無。曰須彌山。曰如何是透
法身句。曰北斗裏藏身。上堂。眼睫橫亘十方。眉毛上
透乾坤。下透黃泉。須彌塞却汝咽喉。還有人會得麼。
若有人會。拽取占波。共新羅鬪額。上堂。乾坤之內。宇
宙之間。中有一寶。秘在形山。拈燈籠向佛殿裏。將三
門來燈籠上。作麼生。自代云。逐物意移。又曰。雲起雷
興。上堂。聞聲悟道。見色明心。遂舉手云。觀世音菩薩
將錢買胡餅。放下手曰。元來祇是饅頭。上堂。函葢乾
坤。目機銖兩。不涉世緣。作麼生承當。眾無對。自代曰。
一鏃破三關。示眾。日裏來往。日裏辨人。忽然中夜。教
取箇物來。未曾到處。作麼生取。代云。瞞却多少人。示
眾。布幔天網打龍。布絲網撈蝦摝蜆。你道螺蚌落在
甚麼處。代云具眼。示眾。拄杖子化為龍。吞却乾坤了
也。山河大地甚處得來。示眾。十方國土中。惟有一乘
法。且道自己在一乘法裏一乘法外。代云入。示眾。從
上祖師三世諸佛說法。山河大地草木。為甚麼不省
去。代云。新到行人事。示眾。既知來處。且道甚麼劫中
無祖師。代云。某甲今日不著便。示眾。古德道藥病相
治。盡大地是藥。那箇是你自己。乃曰。遇賤即貴。僧曰。
乞師指示。偃拍手一下。拈拄杖曰。接取拄杖。僧接得
拗作兩橛。偃曰。直饒恁麼也好與三十棒。示眾。十五
日已前不問汝。十五日已後道將一句來。自代云。日
日是好日。示眾。古佛與露柱相交。是第幾機。僧問。意
旨如何。曰一條縧三十文買。復代前語云。南山起雲。
北山下雨。僧又問。一條縧三十文買如何。曰打與。問
僧甚麼處來。曰禮塔來。曰謔我。曰某甲實禮塔來。曰
五戒也不持。問僧看甚麼經。曰瑜珈論。曰義墮也。曰
甚麼處義墮。曰自領出去。僧問。樹凋葉落時如何。曰
體露金風。垂語云。人人盡有光明在。看時不見暗昏
昏。作麼生。是諸人光明。自代云。厨庫山門。又云。好事
不如無。偃初在雪峯。僧問峯。如何是觸目不會道。運
足焉知路。峰曰。蒼天蒼天。僧不會。遂問偃。蒼天意旨
如何。曰三斤麻一疋布。曰不會。曰更奉三尺竹。峰聞
喜曰。我常疑箇布衲。偃出嶺。徧謁諸方。倒洞巖。巖問。
作甚麼來。曰親近來。曰亂走作麼。曰暫時不在。曰知
過即得。曰亂走作麼。到踈山仁。仁問。得力處道將一
句來。曰請高聲問。仁即高聲問。偃笑曰。今朝喫粥麼。
曰喫粥。曰亂呌喚作麼。到鵞湖聞。上堂曰。莫道未了
底人。長時浮逼逼地。設使了得底。明明得知有去處。
尚乃浮逼逼地。偃下問。首座適來。和尚意作麼生。曰
浮逼逼地。曰首座久在此住。頭白齒黃。作這箇語話。
曰上座又作麼生。曰要道即得見即便見。若不見莫
亂道。曰祇如道浮逼逼地。又作麼生。曰頭上著枷脚
下著杻。曰與麼則無佛法也。曰此是文殊普賢大人
境界到乾峰。曰請和尚答話。峰曰。到老僧也未。曰恁
麼那恁麼那。峰曰。將謂猴白更有猴黑。峯上堂。舉一
不得舉二。放過一著。落在第二。偃出眾曰。昨日有人
從天台來。却往徑山去。峯曰。典座來日。不得普請。便
下座。峰又上堂。法身有三種病。二種光。須是一一透
得。始解歸家穩坐。須知更有向上一竅在。偃出問。菴
內人為甚麼不知菴外事。峰呵呵大笑。偃曰。猶是學
人疑處。峰曰。子是甚麼心行。曰也要和尚相委。峰曰。
直須與麼始解穩坐。僧問峯。十方薄伽梵一路涅槃
門。未審路頭在甚麼處。峰以拄杖畫云。在這裏。僧後
請益偃。偃拈起扇子云。扇子𨁝跳。上三十三天。築著
帝釋鼻孔。東海鯉魚打一棒。雨似盆傾。會麼○師靜。
初參師備。遇備示眾。汝諸人但能一生如喪考妣。吾
保汝究徹去靜躡前語問曰。如教中道。不得以所知
心測度如來無上知見。又作麼生。備曰。汝道究得徹
底所知心。還測度得及否。靜從此信入。後居天台。三
十餘載不下山。博綜三學。操行孤立。禪寂之餘。常閱
龍藏。遐邇欽重。時謂大靜上座。甞有人問。弟子每當
夜坐。心念紛飛。未明攝伏之方。願垂示誨。答曰。如或
<pb n="772"/>
夜間安坐。心念紛飛。却將紛飛之心。以究紛飛之處。
究之無處。則紛飛之念何存。反究究心。則能究之心
安在。又能照之智。本空所緣之境。亦寂寂而非寂者。
葢無能寂之人也。照而非照者。葢無所照之境也。境
智俱寂。心慮安然。外不尋枝。內不住定。二塗俱泯。一
性怡然。此乃還源之要道也。一日因覩教中幻義。乃
述一偈。問諸學流曰。若道法皆如幻有。造諸過惡應
無咎。云何所作業不忘。而藉佛慈興接誘。時有小靜
上座。答曰。幻人興幻幻輪圍。幻業能招幻所治。不了
幻生諸幻若。覺知如幻幻無為。
<other>（乙未）文益禪師住崇壽</other>
文益。自受心印。至撫州。州牧請住崇壽院。時有子方。
自長慶來。問益曰。公久親長慶。乃嗣地藏。何也。曰以
不解長慶萬象之中獨露身故。方舉拂子示之。益曰。
撥萬象不撥萬象。曰不撥。曰獨露身聻。曰撥。曰萬象
之中聻。方於是悟旨。嘆曰。我幾枉度此生。又有子昭。
平昔與益。商確古今。聞嗣地藏。憤憤不平。即領眾來
責問。益知之乃舉眾出迎。特加禮待賓主位。各挂拂
子。茶次昭忽變色抗聲曰。長老開堂的嗣何人。曰地
藏。曰太辜負長慶先師。曰某甲不會長慶一轉語。曰
何不問。曰萬象之中獨露身意作麼生。昭竪起拂子。
益曰。此是長慶處學得底。首座分上作麼生。昭無語。
益曰。只如萬象之中獨露身。撥萬象不撥萬象。曰不
撥。曰兩箇參隨。皆曰撥。益曰。萬象之中獨露身聻。昭
與眾皆懡㦬而退。益曰住住。首座殺父殺母。猶通懺
悔。謗大般若。誠難懺悔。昭自此反參益。發明己見。
<other>（丁酉）延沼禪師開法風穴</other>
延沼。住風穴。單丁者七年。檀信新之。遂成叢林。天福
二年。州牧聞其風。請開法嗣南院陞座。先師云。欲得
親切。莫將問來問。會麼。問在答處。答在問處。雖然如
是。有時問不在答處。答不在問處。汝若擬議。老僧在
汝脚跟底。大凡參學眼目。直須臨機。大用現前。勿自
拘於小節。設使言前薦得。猶為滯[殼-一]迷封。句下精通。
未免觸途狂見。應是向來依他作解。明昧兩岐。與汝
一切掃却。直教箇箇。如師了兒叱呀地。對眾證據。哮
吼一聲。壁立千仞。誰敢正眼[覤-儿+丘]著。覷著即瞎却渠眼
目。上堂。若立一塵。家國興盛。野老顰蹙。不立一塵。家
國喪亡。野老安帖。於此明得。闍黎無分。全是老僧。於
此不明。老僧却是闍黎。闍黎與老僧。亦能悟却天下
人。亦能瞎却天下人。欲識闍黎麼。右邊一拍曰。這裏
是。欲識老僧麼。左邊一拍曰。這裏是。上堂。祖師心印。
狀似鐵牛之機。去即印住。住即印破。祇如不去不住。
印即是。不印即是。還有人道得麼。時有盧陂長老。出
問學人。有鐵牛之機。請師不搭印。沼曰。慣釣鯨鯢澄
巨浸。却憐蛙步𩥇泥沙。陂佇思。沼喝曰。長老何不進
語。陂擬議。沼便打一拂子曰。還記得話頭麼。陂擬開
口。沼又打一拂子。時有牧主曰。信知佛法與王法一
般。沼曰。見甚麼道理。主曰。當斷不斷。反招其亂。沼便
下座。上堂。舉寒山詩曰。梵志死去來。魂識見閻老。讀
盡百王書。未免受捶拷。一稱南無佛。皆以成佛道。僧
問。如何是一稱南無佛。曰燈連鳳翅當堂照。月映蛾
眉[((白-日+田)/廾)*頁]面看。僧問。摘葉尋枝即不問。直截根源事若何。
曰赴供凌晨去。開塘帶雨歸。問隨緣不變者。忽遇知
音時如何。曰披蓑側立千峰外。引水澆蔬五老前。問
九夏賞勞。請師言薦。曰出袖拂開龍洞雨。泛杯波湧
鉢囊花。問最初自恣。合對何人。曰一把香芻拈未暇。
六環金錫響遙空。問如何是清淨法身。曰金沙灘頭
馬郎[嬾-束]。問如何是佛。曰杖林山下竹筋鞭。沼問懷本
上座曰。有事借問得麼。本曰。不可惜口去也。曰不惜
口即道。本擬議。沼便打。又問。第二人莫道得麼。曰道
甚麼。沼又打。又問。第三人。曰三人同行必有我師。作
麼生是我師。曰見。參禮次沼亦打云。過這邊立。復云
將。頭不猛。誤累三軍瞎漢參堂去。本至明日。上堂。頭
<pb n="773"/>
親近云。某甲夜來有什麼過。便蒙賜棒。曰你要會麼。
以手左邊一拍曰。這裏是祖師意。以手右邊一拍曰。
這裏是教意。還會麼。本不肯。便去。後到頴橋安處。舉
前話。安曰。風穴棒折那。本曰。上座臂腕。終不向外曲。
安曰。你會風穴道。這裏是祖意教意麼。非惟你不會。
直饒白兆老口赫赤地。教他舉也。舉不得防禦。使問
南院。大善知識還具見聞覺知否。院便掌使。不肯。遂
以前語復問沼。沼曰。荊棘荒棒。棄來久矣。曰妙用又
如何。沼曰。王子帶刀全意氣。貧人擒倒語聲𧬜。使深
肯之。遂舉到南院。院隨問。便掌語。沼曰。是深相為使
方委悉○道怤。住龍冊。學侶雲臻。天福二年八月日
入寂○德韶。龍泉陳氏子。母夢白光觸體。覺而娠。年
十五有梵僧。拊其背曰。汝當出家。塵中無置汝所也。
遂剃染。十八受具。同光中謁大同。不契。參居遁。問雄
雄之尊。因甚親近不得。曰如火與火。曰忽遇水來時
如何。曰汝不會我語。又問。天不蓋。地不載。此理如何。
曰合如是。韶惘然固請為說。曰道者汝向後自會去。
韶後於通玄峰。澡浴次。忽省前話。遂具威儀。望龍牙
禮拜曰。當時若向我說。今日決定罵也。謁匡仁。問百
匝千重是何人境界。曰左搓芒繩縛鬼子。曰不落古
今請師說。曰不說。曰為甚不說。曰箇中不辦有無。曰
師今善說。仁駭之辭去。所至少留。見知識五十四人。
後至臨川。謁文益。益一見深器之。韶以徧涉叢林。但
隨眾而已。無所咨參。一日益上堂。有僧問。十二時中
如何得頓息萬緣去。益曰。空與汝為緣耶。色與汝為
緣耶。言空為緣。則空本無緣。言色為緣。則色心不二。
日用果何物為汝緣乎。韶聞悚然異。之又有問者曰。
如何是曹源一滴水。益曰。是曹源一滴水。韶於座側
豁然大悟。平生凝滯渙若氷釋。感涕沾衣。益曰。汝向
後當為國王師。致祖道大光。行矣。無滯於是。韶乃辭
法。游天台。觀智者遺蹤。如故居。睠然有終焉之心○
令參。號永明。湖州人。蒙雪峯記別。初住明州翠巖。大
張法席。上堂。自一夏以來為兄弟。東語西話。看翠巖
眉毛在麼。保福曰。作賊人心虗。長慶曰生也。雲門曰
關。天福二年。龍冊寺道怤歸寂。吳越王錢元瓘。請參。
繼其法席○長生山皎然。久依義存。一日與僧斫樹
次。存曰。斫到心且住。然曰。砍却著。存曰。古人以心傳
心。汝為甚麼道砍却。然乃擲下斧。曰傳。存打一拄杖
而去。一日普請次。存負一束藤。路逢一僧。便拋下。僧
擬取。存便踏倒歸。謂然曰。我今日踏這僧快。曰和尚
却替這僧入涅槃堂始得。好便休云。一日存問。光境
俱亡。復是何物。曰放皎然過有箇道處。曰放汝過作
麼生道。曰皎然亦放和尚過。曰放汝二十棒。然禮拜。
<other>（戊戌）石亭光湧禪師入寂（仰山寂法嗣溈仰第三世）</other>
光湧。自石亭還仰山。戊戌夏。無疾而化。壽八十九。夏
七十○休復悟空。北海王氏子。幼出家。十九納戒。甞
自謂曰。苟尚能詮。則為滯筏。將趣凝寂。復患墮空。既
進退莫决。捨二何之。乃參尋宗匠。依地藏桂琛。經年
不契。直得成病。入涅槃堂。一夜藏去看。乃問復上座
安樂麼。復曰某甲為和尚因緣。背藏指燈籠。曰見麼。
曰見。藏曰。祇這箇也不背。復於言下有省。後修山主
問訊地藏。乃曰。某甲百劫千生。曾與和尚違背。來此
者又值和尚不安。藏遂竪起拄杖曰。祇這箇也不背。
復忽然契悟。後繼法眼。住崇壽。江南國主創清凉道
場。延請居之。將入寂。十月朔日。遣僧命法眼至。付囑
訖。又致書辭國主。取三日夜子時入滅。國主令本院
至時擊鐘。及期大眾普集。復端坐警眾曰。無棄光影。
語絕告寂。時國主聞鐘。登高臺。遙禮。深加哀慕。仍致
祭。茶毗收舍利。建塔○志通。鳳翔人。因見智者淨土
儀式。不勝欣忭。自是不向西唾。不背西坐。專心念佛。
後見白[鴳-女+隹]孔⿱少隹成行西下。又見蓮花開合。喜曰。白[鴳-女+隹]
孔⿱少隹。淨土境也。蓮花光相。受生處也。淨土現矣。乃禮
佛而終。茶毗有五色祥雲。環覆火上。舍利鱗砌於身。
<pb n="774"/>
<other>○文益禪師開法清涼</other>
文益。初住崇壽。未幾金陵國主。迎居報恩。次遷清凉
院。大闡法化。示眾。趙州曰。莫費力也大好。言語何不
仍舊去。世間法尚有門。佛法豈無門。自是不仍舊。故
諸佛諸祖。祇於仍舊中。得如初夜鐘。不見有絲毫異。
得與麼。恰好聞時無一聲子閙。何以故。為及時節無
心。曰死且不是死。止於一切。祇為不仍舊。忽然非次
聞時。諸人盡驚愕道。鐘子恠鳴也。寶公曰。暫時自肯。
不追尋歷劫。何曾異今日。還會麼。今日只是塵劫。但
著衣喫飯。行住坐臥。晨參暮請。一切仍舊。便為無事
人也。又曰。見道為本。明道為功。便能得大智慧力。若
未得如此三界可愛底事。直教去盡。纔有纖毫。還應
未可。秖如汝輩。睡時不嗔便喜。此是三界昏亂。習熟
境界不惺。惺便昏亂蓋緣汝輩雜亂所致。古人謂之
夾幻。金即是真。其如鑛何。又曰。出家兒但隨時及節。
便得寒即寒熱即熱。欲識佛性義。當觀時節因緣。古
今方便不少。石頭初看肇論。至會萬物為己者其惟
聖人乎。則曰。聖人無己。靡所不己。乃作參同契。首言。
竺土大仙心無過此語也。中間亦只是尋常說話。夫
欲會萬物為自己去。蓋盡大地。無一法可見。已而又
囑曰。光陰莫虗度。所以告汝輩。但隨時及節便得。若
也移時失候。即虗度光陰。於非色中作色解。於非色
作色解。即是移時失候。且道色作非色解。還當得否。
若與麼會。便是沒交涉。正是癡狂兩頭走。有甚麼用
處。但守分過時好。益甞作三界惟心頌曰。三界唯心。
萬法唯識。唯識唯心。眼聲耳色。色不到耳。聲何觸眼。
眼色耳聲。萬法成辦。萬法匪緣。豈觀如幻。大地山河。
誰堅誰變。又華嚴六相義頌曰。華嚴六相義。同中還
有異。異若異於同。全非諸佛意。諸佛意總別。何曾有
同異。男子身中入定時。女子身中不留意。不留意絕
名字。萬象明明無理事。
<other>（己亥緣德禪師住圓通（清谿進法嗣）</other>
緣德。臨安黃氏子。年十七剃髮受具。游方參洪進。久
之江南。李氏有國日。德混跡南昌上藍。宋齊丘至游
經堂。僧眾趨迎。德閱經自若。丘旁立睨之。德不甚顧
答。因問上座看甚經。德舉示之。丘異焉。請住舍利雙
嶺諸剎。德無所事。去留所至。頹然默坐。而學徒自成
規矩。平生著一衲裙。以繩貫其褶處。夜伸裙以當被。
後主延德。至金陵。問佛法大意。建寺廬山石耳峰下。
延德住持。開基日地中得金像大士。賜名圓通。
<other>（庚子）泰欽參文益禪師</other>
泰欽。得法文益。然性忽繩墨。不事事。甞自清凉。遣化
維揚。過時未歸。一眾傳以為笑。益遣偈呼歸。使為眾
燒浴。一日益問。大眾虎項下金鈴。何人解得。對者皆
不契。欽適自外至。益問之。欽曰。大眾何不道。繫者解
得。於是人人改觀。益謂眾曰。汝輩這回笑渠不得也
○行因。受旨鹿門真。抵廬山佛手巖下。有石窟可三
丈餘。因宴處其中。甞有異鹿錦囊鳥。馴擾其側。江南
李主三召。不起。堅請就棲賢開堂。不逾月。潛歸巖室。
一日示微疾。謂旁僧曰。日午。吾去矣。及期下床。行數
步。屹然立化。巖上有松一株。同日枯槁○德韶。住天
台。甞有偈曰。通玄峰頂。不是人間。心外無法。滿目青
山。法眼聞之曰。即此一頌。可起吾宗。上堂。眼中無色
識。色中無眼識。眼識二俱空。何能令見色。是眼則不
能自見其己體。若不能自見。云何見餘物。古聖方便
皆為說破。若於此明得寂靜法。不寂靜法也收盡。明
得遠離法。不遠離法亦收盡。未來現在亦無遺餘。（一名）
法界何有遮障。各自信取。韶以涅槃四種。開示學者。
諸方目為韶國師四料揀。云聞聞。（放）聞不聞。（收）不聞
聞。（明）不聞不聞。（瞎）僧問。如何是古佛心。韶曰。此問不
弱問。那叱太子析肉還母。析骨還父。然後化生蓮花
之上。為父母說法。未審如何是太子身。韶曰。大家見
上座問○竟欽。益州鄭氏子。參文偃得悟。即就雙峰
<pb n="775"/>
下。創興福寺。以居。開堂日。偃躬臨證明。僧問。賓頭盧
應供四天下。還徧也無。曰如月入水。問如何是用而
不雜。曰明月堂前垂玉露。水晶殿裏撒直珠。偃深喜
其類己○奉先深。得法雲門同明和尚。在眾時聞僧
問文益如何是色。益竪起拂子。或曰雞冠花。或曰貼
肉。汗衫二人往問曰。承聞和尚有三種色語是否。曰
是。深曰。[鷂-缶+(工/山)]子過新羅。便歸眾。時李主在座下。白益曰。
寡人來日致茶筵。請二人重新問話。明日備綵一箱
劍一口。謂曰。上座若問話得奉賞雜綵一箱。若問不
是只賜一劍。益陞座。深復出問。今日奉勅問話和尚。
還許也無。曰許。曰[鷂-缶+(工/山)]子過新羅。捧綵便行。大眾散去。
時泰欽作維那。乃鳴鐘。集眾僧堂前。勘驗二師。眾復
集。泰問曰。承聞二上座。久在雲門。有甚奇特因緣。舉
一兩則來商量看。深曰。古人道。白鷺下田千點雪。黃
鸝上樹一枝花。維那作麼生商量。泰擬議。深打一坐
具。便歸眾○延壽。字冲玄。餘杭王氏子。總𧢲即歸心
佛乘。不茹葷。日惟一食。誦法華經。五行俱下。六旬而
異。感群羊跪聽。年十六為儒生。時吳越王鎮杭州。壽
獻齊天賦。年二十八。為華亭鎮將。屢以庫錢。買魚放
生。事發坐死。領赴市曹。王夢老人引魚蝦數萬至云。
此皆稅務官所放者。願王免其罪。王遂赦之。因放令
出家。屬令參。永明遷龍冊。壽禮為師。執勞供眾。衣不
繒纊。食不兼味。尋往天台天柱峰。九旬習定。有鳥類
尺鷃。巢衣褶中育雛。出定參德韶。發明心要。韶甞語
之曰。汝與元帥有緣。他日當大興佛事○澄遠。綿竹
上官氏子。與鵞湖鏡清同時。先參湖南報慈。後方至
文偃會下。作侍者。偃常只喚遠侍者。遠應諾。偃便曰。
是甚麼。如此者十八年。遠凡下語呈見解。終不相契。
一日遠忽云。我會也。曰我乃今更不呼汝矣。遂辭去。
偃曰。光含萬象一句。作麼生道。遠擬議。偃令更住三
年。一日普請鉏地次。有僧曰。看俗家失火。遠曰。那裏
火。曰不見那。曰不見。曰瞎漢。是時一眾皆言。遠上座
敗闕。獨師寬聞。舉曰。須是我遠兄始得。後歸蜀。眾請
住導江。僧問。美味醍醐。為甚麼。變成毒藥。遠曰。導江
紙貴。問一子出家。九族解脫。目連為甚麼。母入地獄。
曰確。後住青城香林。示眾。大凡行脚。參尋知識。要帶
眼行。須分緇素看。淺深始得。此事必先須立志。釋迦
老子在因地時。發一言一念。皆是立志。僧問。如何是
祖師西來意。曰坐久成勞。曰便回轉時如何。曰墮落
深坑。問如何是室內一盞燈。曰三人證龜成鱉。問如
何是衲衣下事。曰臘月火燒山。
<other>（癸卯）志逢參德韶禪師</other>
志逢。餘杭人。生惡葷血。膚體香潔。出家受具。通貫三
學。甞夢陞須彌山。覩三佛列坐。初釋迦。次彌勒。皆禮
其足。惟不識第三尊。但仰視而已。釋尊曰。此是補彌
勒處師子月佛。逢方作禮。覺後因閱大藏經。乃符所
夢。晉天福中。參德韶契悟。一日入普賢殿中宴坐。倐
有神人。跪膝於前。逢問為誰。曰護戒神也。曰吾患有
宿愆未殄。汝知之乎。曰師有何罪。惟一小過耳。凡折
鉢水。亦施主物。師每傾棄。非所宜也。言訖而隱。逢自
此洗鉢水。盡飲之。積久。因致脾疾。十載方愈○文益。
住清凉。唐主請入內。觀牡丹。乞賦詩。益應聲曰。擁毳
對芳叢。繇來趣不同。髮從今日白。花是去年紅。豔冶
隨朝露。馨香逐晚風。何須待零落。然從始知空。
<other>（乙巳）鼓山神宴禪師入寂（雪峯存法嗣）</other>
神晏。住鼓山三十餘年。學徒雲集。天福乙巳入滅。
<other>（丁未）明招德謙禪師入寂（羅山閑法嗣）</other>
德謙。住明招有頌。示眾曰。明招一曲和人稀。此是真
宗上妙幾。石火瞥然何處去。朝生之子合應知。臨遷
化。上堂。一百年中祇看今日。今日事作麼生。吾住此
山四十年。惟用一劍活人眼目。乃拈巾曰。如今有純
陀麼。提向諸方。展看作擲勢。僧問。純陀獻供。末後殷
懃時如何。謙曰。莫相孤負好。問和尚遷化。向什麼處
<pb n="776"/>
去。謙舉起一足曰。足下看取。問百年後以何為極。則
謙提巾便擲。中夜問侍者。昔日靈山會上。釋迦如來
展開雙足。放百寶光。遂展足曰。吾今放多少。侍者曰。
昔日世尊。今宵和尚。謙以手撥眉曰。莫孤負麼。乃說
偈曰。驀刀叢裏逞全威。汝等諸人善護持。火裏鐵牛
生犢子。臨岐誰解凑吾機。偈畢。端坐而逝。
<other>（戊申）文偃禪師王宮說法</other>
文偃。住雲門。法道大行。廣主屢請入內。問法。待以師
禮。王問。云何是禪。曰大王有問。山僧對。一日王齋。眾
僧次問偃曰。靈樹果子熟也未。曰甚麼年得信道生。
曰熟也。曰切莫忘却。王大悅。賜號匡真禪師。乾祐元
年七月十五。王迎偃至內。問道。九月還山。謂眾曰。我
離山得六十七日。且問汝六十七日事作麼生。眾莫
能對。偃代曰。何不道和尚京中喫麵多○守初。鳳翔
傳氏子。兒時聞鐘鼓聲。輒不食危坐。終日母屢試之。
不餵亦不索。年十六剃染受具。遊方參文偃。偃問。近
離甚處。曰查渡。問夏在甚處。曰湖南報慈。曰幾時離
彼。曰八月二十五。曰放汝三頓棒。初罔然。至明日却
上問訊。昨日蒙和尚放三頓棒。不知過在甚處。曰飰
袋子江西湖南。便恁麼去。初於言下大悟。遂曰。他後
向無人烟處。不蓄一粒米。不種一莖菜接。待十方往
來。盡與伊抽釘拔楔。拈却炙脂帽子。脫却鶻臭布衫。
教伊洒洒地。作箇無事。衲僧豈不快哉。曰你身如椰
子大開。得如許大口。初便禮拜。即日辭去。北抵襄漢。
乾祐元年。住洞山。示眾。語中有語。名為死句。語中無
語。名為活句。作麼生是活句。到這裏實難得人。只緣
未達其源。落在第八魔界中。識得箇不名不物。無是
無非。頭頭物物。無不具足。道我得安樂田地。更不求
餘。凡有扣擊。即便敲床竪拂。更不惜便施便設。便行
便用。向惡水坑裏。弄箇無尾猢孫。臘月三十日。鼓也
打破。猢孫又走却了。手忙脚亂。一無所成。悔將何及。
若是箇衲僧。乍可凍殺餓殺。終不著他。鶻臭布衫。又
曰。言無展事。語不投機。乘言者喪。滯句者迷。於此四
句語中。見得分明。也作箇脫灑。衲僧根椽片瓦粥飯
因緣。堪與人天為善知識。於此不明。終成莾鹵。又曰。
舉唱宗乘。闡揚大教。須得法眼精明。方能鑒辨。緇素
切緣。真妄一源。水乳同器。到此難分。洞山尋常。以心
中眼。觀身外相。觀之又觀。乃辨真偽。若不如是。何名
善知識。夫善知識者。驅耕夫之牛。奪飢人之食。方名
善知識。即今天下那箇。是真善知識。諸德參得幾箇
善知識來也。不是等閑。直須參教徹[覤-儿+丘]。教透千聖。莫
能證明。方顯大丈夫兒。不見釋迦老子明星出時豁
然大悟。與大地眾生。同時成佛。無前後際。豈不暢哉。
雖然如是。若遇明眼衲僧。也好劈脊便棒。僧問。維摩
掌擎四世界。未審維摩身存甚處。曰在闍黎後底。曰
為甚麼在學人後底。曰還我話頭來。問如何是佛。曰
麻三斤○玄則。初參青峰。問如何是學人自己。峰曰。
丙丁童子來求火。後在法眼會中。但隨眾而已。不曾
參請入室。一日文益問曰。則監院何不來入室。曰和
尚豈不知某甲於青峰和尚有箇入頭曰汝試為我
舉看。曰某甲問青峰如何是佛。峰曰。丙丁童子來求
火。益曰。好語。恐汝錯會。可更說看。曰丙丁屬火。以火
求火。如某甲是佛。更去覔佛。益曰。監院果然錯會了
也。則不憤便起。單渡江去。益曰。此人若回。可救。若不
回。救不得也。則到中路。自忖云。他是五百人善知識。
豈可賺我耶。遂回再參。益曰。你但問我。我為你答。則
便問。如何是佛。益曰。丙丁童子來求火。則於言下大
悟。住金陵報恩院。開堂日。李王與益俱在會。僧問。龍
吟霧起。虎嘯風生。學人知是出世邊事。到此為甚麼
不會。則曰。會取好。僧舉頭看。則又看。益乃抽身入眾。
益與李王。當時失色。益歸方丈。令侍者喚問話。僧至。
益曰。上座適來。問底話。許你具眼。人天眾前。何不禮
拜。蓋覆却。益摵一坐具。其僧三日後吐光而終○顥
<pb n="777"/>
鑒。眾中謂之鑒多口。常縫坐具。行脚初到雲門。門曰。
雲峯和尚道開却門達磨來也。我問。你作麼生。曰築
著和尚鼻孔。曰地神惡發。把須彌山。一摑𨁝跳上梵
天。拶破帝釋鼻孔。你為甚麼。向鼻孔裏藏身。曰和尚
莫瞞人好。曰築著老僧鼻孔。又作麼生。鑒無對。門曰。
將知你祇是學語之流。因代曰。邏邏哩。後於言下大
悟。出世住巴陵新開院。更不作法嗣。書只將三轉語
上門。僧問。如何是道。答曰。明眼人落井。問如何是吹
毛劍。答曰。[狦-(狂-王)+王][狦-(狂-王)+王]枝枝撑著月。問如何是提婆宗。答曰。
銀盌裏盛雪。門曰。他後老僧忌辰只消。舉此三轉語。
報恩足矣。自後忌辰。只舉此三轉語。
<other>（己酉）雲門文偃禪師示寂（雪峯存法嗣雲門第一世）</other>
文偃。住雲門。三十年說法。如雲如雨。人莫能測。甞作
綱宗偈曰。康氏圓形滯不明。魔深虗喪擊寒氷。鳳羽
展時超碧漢。晉鋒八博擬何憑。（一）是機是對對機迷。
闢機塵遠遠塵。棲夕日日中誰有。掛因底底事隔塵
迷。（二）喪時光藤林荒。徒人意滯肌尫（三）咄咄咄力口
希。禪子訝中眉垂（四）上不見天。下不見地。塞却咽喉。
何處出氣。笑我者多。哂我者少（五）偃每顧見僧。即曰
鑒。僧欲酬之。即曰咦。門弟子錄曰。顧鑒咦。德山緣密
刪去顧字。但以鑒咦二字為頌。謂之抽顧頌。漢乾祐
二年四月十日。端坐示寂。諡大慈雲匡真弘明大師
○朗上座。自幼肄業講肆聞僧問雲門如何是透法
身句。曰北斗裏藏身。朗莫測微旨。遂造門。門纔見。便
把住曰。道道。朗擬議。門托開乃示頌曰。雲門聳峻白
雲低。水急遊魚不敢棲。入戶已知來見解。何勞再舉
轢中泥。朗遂大悟○師寬。參雲門。一日聞白槌曰。請
師寬充典座。寬翻筋斗出眾曰。雲門禪屬我矣。又一
日問寬。今日喫得幾箇胡餅。曰五箇。曰露柱喫得幾
箇。曰請和尚茶堂裏喫茶。寬一日訪白兆。兆曰。老僧
有箇木魚頌。曰請舉看。曰伏惟爛木一橛。佛與眾生
不別。若以杖子擊著。直得聖凡路絕。寬曰。此頌有成
褫無成褫。曰無成褫。寬曰。佛與眾生不別聻。侍僧救
曰。有成褫。寬曰。直得聖凡路絕聻。當時白兆。一眾失
色○緣密。受雲門心印。後住鼎州德山第九世。號圓
明大師。上堂。德山有三句語。示汝諸人。一句函葢乾
坤。一句截斷眾流。一句隨波逐浪。作麼生辨。若辨得
出。有參學分。若辨不出。長安路上輥輥地。又云。但參
活句。莫參死句。活句下薦得永劫無滯。一塵一佛國。
一葉一釋迦。是死句。揚眉瞬目。舉指竪拂。是死句。山
河大地。更無誵訛。是死句。時有僧問。如何是活句。曰
波斯仰面看○白雲子祥。得法雲門。住後甞問僧曰。
不壞假名。而談實相。汝作麼生。會僧指椅子曰。這箇
是椅子。祥以手撥椅曰。與我將鞋袋來。僧無對。祥呵
曰。這虗頭漢。門聞之乃曰。須是我祥兄始得。
<other>（庚戌）長耳行修禪師示寂（雪峰存法嗣定光佛化身）</other>
乾祐三年十一月二日。吳越王錢弘俶。以誕辰飯僧。
有永明禪師者。亦異人也。王問明。今有真僧降否。曰
長耳和尚。乃定光佛應身也。王趣駕參禮。稱修為定
光出世。修默然但曰。永明饒舌。少選跏趺而化。其狀
如生。久之益膚草津澤。爪髮復長。月必三淨。時有舍
利。後值金兵侵境。刃傷之。流血白色。兵懼而退。自是
肌理失潤。乃以髹塗骸體。法號宗慧大師○慧明。參
法眼。得心印。初菴於大梅。有禪者來。參明。問近離甚
處。曰成都。曰上座離成都到此山。則成都少上座。此
間剩上座。剩則心外有法。少則心法不周。說得道理
即住。不會即去。僧無對。遷天台。有明彥上座者。俊辨
自負。來謁明。明問曰。從上諸聖及諸先德還有。不悟
者無。曰諸聖先德豈有不悟者哉。曰一人發真歸源。
十方處空悉皆消殞。舉手指曰。只今天台山嶷然。如
何得消殞去。彥張目直視。遁去。又遷杭州報恩。乾祐
三年。吳越王請入府。問法密契其道。
<other>（辛亥）道潛禪師王宮說法</other>
<pb n="778"/>
道潛。河中武氏子。初謁文益。益曰。子於參請外。看甚
麼經。曰華嚴經。曰總別同異成壞六相。是何門攝屬。
曰文在十地品中。據理則世出世間一切法。皆具六
相也。曰空還具六相也無。潛無對。益曰。汝問我。潛乃
問空還具六相也無。曰空。潛於是開悟。禮謝。益曰。子
作麼生會。曰空。益然之。異日因士女入院。益問潛曰。
律中道隔壁聞釵釧聲。即名破戒。見覩金銀合雜朱
紫駢闐。是破戒。不是破戒。曰好箇入路。曰汝向後有
五百毳徒。為王侯所重在。潛遂禮辭。至衢州古寺。閱
大藏。嘗宴坐。見文殊現形。及詣杭禮阿育塔。跪而頂
戴。淚下如雨。俄見舍利在懸鐘之外。悲喜交集。又嘗
行三七日。普賢懺。忽見徧吉御象在塔寺三門下。其
象鼻直枕行懺所。辛亥。吳越王請入府。授菩薩戒○
延沼。避宼郢州。宼平。汝州有宋太師者。施第為寶坊。
迎沼居焉。廣順元年。賜寺名廣慧。法席冠天下。
<other>（壬子）南院慧顒禪師示寂（興化獎法嗣臨濟第三世）</other>
慧顒。住南院。壬子入滅。初顒上堂。諸方祇具啐⿰口豕同
時眼。不具啐⿰口豕同時用。僧問。如何是啐⿰口豕同時用。曰
作家不啐⿰口豕啐⿰口豕同時失。曰此猶未是某甲問處。曰
汝問處作麼生。曰失。顒便打。僧不肯。後於雲門會下。
聞二僧舉此話。一僧曰。當時南院棒折那。其僧忽契
悟。遂奔回省覲。顒已寂。乃謁延沼。沼問。莫是當時問
先師啐⿰口豕同時話底麼。曰是。曰汝當時作麼生會。曰
某甲當時如在燈影裏相似。沼曰汝會也○延壽。自
受德韶記莂。因思宿有二願。進退未決。遂登智者巖。
作二紙鬮。一曰一心禪定。一曰萬善同歸淨土。信手
拈。至七度。皆得萬善同歸。自是一意淨業。周廣順二
年。出世住雪竇。學者輻輳。
<other>（甲寅）道潛禪師住永明</other>
顯德元年。吳越王錢弘俶。勅建大伽藍於南內。曰慧
日永明。（即今淨慈）請道潛主之。為第一世。
<other>（丙辰）重雲智暉禪師入寂（白水仁法嗣曹洞第四世）</other>
智暉。住重雲。餘四十年。節度使王彥超微時。嘗從暉。
游。欲為沙門。暉熟視曰。汝世緣深當。為我家垣墻。超
後果鎮永興。申弟子之禮。顯德三年夏。暉詣永興。與
超別。囑以護法。超泣曰。師遂忍棄弟子乎。暉笑曰。借
千年亦一別耳。七月二十四日。書偈一首曰。我有一
間舍。父母為修葢。往來八十年。近來覺損壞。早擬移
別處。事涉有憎愛。待他摧毀時。彼此無妨礙。乃跏趺
而化。壽八十四。夏六十四。
<other>（戊午）清凉文益禪師示寂（地藏琛法嗣法眼第一世）</other>
文益。住清凉。致異域有慕其法者。涉遠而至。顯德五
年七月示微疾。閏月五日。沐浴辭眾。跏趺而化。停龕
三七日。貌如生。壽七十四。夏五十四。塔全身於丹陽。
勅諡大法眼○泰欽。初住洪州雙林。文益歿。李主請
欽補其處。上堂。山僧本擬居山藏拙。養病過時。柰緣
先師有未了底公案。所以出來。為他了却。若有人問。
便說似伊。時有僧出問。如何是先師未了底公案。欽
便打。曰祖禰不了。殃及兒孫。曰過在甚麼處。曰過在
我。殃及你。李主從容問曰。先師有甚麼不了底公案。
曰現分㭊底。主駭之○靈隱清聳。參文益。益指雨謂
曰。滴滴落在上座眼裏聳。初不喻旨。後因閱華嚴感
悟。承益印可。上堂。十方諸佛。常在汝前。還見麼。若言
見。將心見。將眼見。所以道一切法不生。一切法不滅。
若能如是解。諸佛常現前○百丈道恒。參文益。因請
益。外道問佛。不問有言。不問無言。敘語未終。益曰。住
住。汝擬向世尊。良久處會耶。恒從此悟入。住百丈。上
堂。古人道。十方同聚。會箇箇。學無為。此是選佛場。心
空及第。歸作麼生。是心空。不是那裏。閉目冷坐。是心
空。此正是意識想解。要會心空。但自識心。便見心空。
所以道。過去已過去。未來更莫算。兀然無事坐。何曾
有人喚。設有人喚上座。應他好。不應他好。若應他阿。
誰喚上座。若不應他。又不患聾也。三世體空。且不是
<pb n="779"/>
木頭。所以道。心空得見法王。還見法王麼也。祇是老
病僧。又上堂。眾纔集。便曰。喫茶去。或時眾集。便曰珍
重。或時眾集便曰歇。後有頌曰。百丈有三訣。喫茶。珍
重。歇。直下便承當。敢保君未徹○雲居清錫。嗣法眼。
有廖天使。入院。見供養法眼真。乃問曰。真前是什麼
果子。曰假果子。曰既是假果子。何以將供養真。曰也
祇要天使識假。
<other>（庚申）吉州禾山無殷禪師入寂（九峰[虔-文+ㄆ]法嗣）</other>
無殷。住禾山。建隆庚申。示微疾。令侍者開方丈。集大
眾曰。後來學者。未識禾山。即今識取。於是泊然而化。
諡法性。塔曰妙相○延壽。住雪竇。緇白歸依甚眾。建
隆元年。吳越王見靈隱傾廢。請壽中興之。
<other>（辛酉）永明道潛禪師入寂（法眼益法嗣法眼第二世）</other>
道潛。住永明。建隆二年九月日入滅。入龕時。白光晝
發。舉眾皆見。闍維。舍利不可勝紀。有屠者自惟惡業
展轉。就火聚泣求。須臾獲七顆。
<other>○延壽禪師住永明</other>
永明虗席。吳越王請延壽住持。眾至二千。時號慈氏
下生。上堂。僧問。如何是永明妙旨。曰更添香著。曰謝
師指示。曰且喜沒交涉。僧禮拜。壽曰。聽取一偈。欲識
永明旨。門前一湖水。日照光明生。風來波浪起。示眾。
今之學者。多好求解會。此豈究竟解。但為遣情耳。說
但為破執。耳情消執盡。則說解何存。真性了然。寂無
存泯。所以若言。即與不即。皆落是非。瞥掛有無。即非
正念。故三祖大師云。纔有是非。紛然失心。時有僧問。
既涉有無。俱成邪念。若關能所。悉墮有無。如何是正
念而知。答曰。瑞草生嘉運。蓮花結早春。二僧來參壽。
問參頭曾到此間否。曰曾到。又問。第二上座曾到否。
曰不曾到。壽曰。一得一失。少選侍僧問。適來二僧未
審那箇得那箇失。曰汝曾識這二僧也無。曰不曾識。
曰同坑無異土。嘗謂僧曰。此心不縱不橫。非他非自。
何以知之。若言含一切法。即是橫。若言生一切法。即
是縱。若言自生則心。豈復生心乎。若言他生。即不得
自矧。曰有他乎。若言共生。則自他尚無有。以何為共
哉。若言無因而生者。當思有因。尚不許言生。況曰無
因哉。又曰。諸佛隨緣差別。俯應群機。生善破惡。令入
第一義諦。是四種悉檀方便之語。如以空拳示小兒
耳。豈有實法哉。僧曰。然則一切法是心否。曰若是即
成二。曰然則一切不立俱非耶。曰非亦成二。豈不聞
首楞嚴曰。我真文殊。無是文殊。若有是者。則二文殊。
然我今日非無文殊。於中實無是非二相。曰既無二
相。宗一可乎。曰是非既乖大旨。一二還背圓宗。曰如
何用心。方契此旨。曰境智俱忘。如何說契。曰如是則
言思道斷。心智路絕。曰此亦強言。隨他意轉。雖欲隱
形。而未忘跡。曰如何得形跡俱忘。曰本無朕迹。云何
說忘。曰我知之矣。要當如人飲水。冷煖自知。當大悟
時節。神而明之。曰我此門中亦無迷悟。明與不明之
理。撒手似君無一物。徒勞辛苦說千般。此事非上根
大器。莫能擔荷先德。曰盡十方世界覔一人。為伴無
有也。又曰。止是一人。承紹祖位。終無第二人。若未親
到。漫疲神思。借曰。玄之又玄。妙之又妙。但是方便門
中。旁贊助入之語。於自己分上。親照之時。反視之。皆
為魔說。虗妄浮心。多諸巧見。不能成就圓覺。但以形
言迹。文彩生時。皆是執方便門。迷真實道。要須如百
尺竿頭放身乃可耳。曰願乞最後一言。曰化人問幻
士谷響。答泉聲欲達吾宗旨。泥牛水上行。

佛祖綱目卷第三十四

<sarticle>佛祖綱目卷第三十五（致字號）</sarticle>

<other>甲子（宋太祖乾德二年起）戊辰（改開寶）丙子（太宗太平興國元年）甲申（改雍
熈）戊子（改端拱）庚寅（改淳化）乙未（改至道）戊戌（真宗咸平元年）甲
<pb n="780"/>
辰（改元景德）戊申（改大中祥符）丁巳（改天禧）壬戌（改乾興）癸亥（宋仁
宗天聖元年止）</other>
壬午。太平興國七年。宋太宗詔立譯法院於東
京。如唐故事。以宰輔為譯經潤文使。
<other>（甲子）光祚禪師住智門</other>
光祚。浙江人。入蜀參香林澄遠。受心印。回住隨州智
門。上堂。山僧記得。在母胎中。有一則語。今日舉似。大
眾諸人。不得作道理商量。還有人商量得麼。若商量
不得。三十年後。不得錯舉○羲寂。字常照。永嘉胡氏
子。母初懷姙。不喜葷血。及產有物蒙其首。若紫帽然
出家受具。學止觀於清竦。甞慨天台教文屢經兵火。
傳者無憑。乃懇德韶曰。智者之教。年祀[寢-(宋-木)+穴]遠。率多散
落。惟新羅國其本甚備。非和尚慈力。孰能致之。韶聞
於吳越王。一日王因覧永嘉集。有同除四住此處為
齊若伏無明三藏即劣之語。以問韶。韶曰此是教義。
可問羲寂。王召寂問之。寂曰。此出智者妙玄中文。因
言。唐末教籍流散海外。今不復存。宋乾德二年。王乃
遣使。及賷韶書。往高麗國。繕寫。備足而還。王為寂建
寺螺溪。賜號淨光。有興教明師。年方弱冠。聽經會下。
常自疑云。飲光持釋迦丈六之衣。披彌勒百尺之身。
正應其量。為衣解長耶。身解短耶。遂往雲居問韶。韶
曰。座主却是汝會。明拂袖而退。韶曰。小兒子吾若答
汝。不是當有因果。汝若不是。吾當見之。明回螺溪。口
即吐血。寂驚曰。此新戒觸忤菩薩人來。明舉前話。寂
曰。汝不會國師意。速去。懺悔。明具威儀詣前。悲泣曰。
願和尚慈悲。許某懺悔。韶曰。如人倒地。因地而起。不
曾教汝起倒。明曰。若許懺悔。當終身給侍。韶乃為頌
云。佛佛道齊。宛爾高低。釋迦彌勒。如印印泥。明自此
疾瘳。歸謝寂曰。非師指教。幾喪此生○廬山蓮花峰
祥菴主。得旨於奉先深。住菴時。示眾云。若是此事。最
是急切。須是明取始得。若是明得時中。免被拘繫。便
得隨處安閑。亦不要將心捺伏。須是自然合他古轍
去。始得纔到學處分劑。便須露布箇道理。以為佛法
幾時得以地休歇去。上座却請。與麼相委好。又每拈
拄杖曰。古人到這裏。為甚麼。不肯住。前後二十年。終
無一人答。得臨示寂。乃自代曰。為他途路不得力。復
曰。畢竟如何。又以杖橫肩自代曰。楖𣗖橫擔不顧人。
直入千峰萬峰去。言畢而逝。
<other>（丙寅）惟善禪師住福昌</other>
惟善。參師寬得悟。住荊南福昌寺。為人敬嚴。秘重法
道。初住時。屋廬十餘間。殘僧數輩。善晨香夕燈。陞座
說法。如臨千眾。十餘年而衲子方集。諸方畏服。
<other>（戊辰）志逢禪師住普門</other>
志逢。依德韶悟旨。吳越王錢弘俶。命住功臣山。署號
普覺。開寶初。王復建普門精舍。請揚宗要○義通。字
惟遠。姓尹氏。高麗國族。梵相異常。頂有肉髻。眉長五
六寸。年二十餘。至中國參德韶契悟。及謁羲寂。頓明
一心三觀之旨。久之忽別同學。束裝東歸。假道四明。
將登海舶。郡守錢惟治固留而止。開寶元年。漕使顧
承徽舍宅為傳教院。請通居之。復賜寺額為寶雲。
<other>（庚午）延沼禪師傳法省念</other>
省念。萊州狄氏子。為人簡重。有精識。專修頭陀行。纔
具戒。徧遊叢席。常密誦法華經。眾因目為念法華。至
延沼會中。隨眾作止。無所參扣。然終疑教外有別傳
之法。沼每念大仰有讖。臨濟一宗。至風而止。懼當之。
熟視座下。堪任法道。無如念者。一日念侍立次。沼乃
垂涕告曰不幸臨濟之道。至吾將墜於地矣。念曰。觀
此一眾。豈無人耶。沼曰。聰明者多。見性者少。念曰。如
某者如何。沼曰。吾雖望子之久。猶恐躭著此經。不能
放下。念曰。此亦可事。願聞其要。沼遂上堂。舉世尊以
青蓮目顧視大眾。正當是時。且道說箇甚麼。若道不
說而說。又是埋沒先聖。語未卒。念便下去。沼歸方丈。
侍者曰。念法華因甚不祇對和尚。曰渠會也。次日念
<pb n="781"/>
與真園頭。同上問訊次。沼問真曰。如何是世尊不說
說。真曰。鵓鳩樹頭鳴。沼曰。汝作許多癡福作麼。何不
體究言句。又問念曰。汝作麼生。念曰。動容揚古路。不
墮峭然機。沼謂真曰。汝何不看念法華下語。又一日
沼陞座顧視大眾。念便下去。沼歸方丈。念蒙印可之
後。泯迹韜光。人莫知其所以。一日白兆楚至汝州宣
化。沼令念往傳語。纔相見。提起坐具。便問。展即是。不
展即是。楚曰。自家看取。念便喝。楚曰。我曾親近知識
來。未甞輙敢恁麼造次。念曰。草賊大敗。楚曰。來日若
見風穴和尚。待一一舉似。念曰。一任一任不得忘却。
念乃先回舉似沼。沼曰。今日又被你收下一員草賊。
念曰。好手不張名。次日楚纔到相見。便舉前話。沼曰。
非但昨日今日知贓捉敗。自是念名振諸方（臨濟辭溈山時
仰山侍其旁。溈問仰曰。此人他日法道如何。仰曰。此人他日法道大行。吳越遇風即止。溈又問嗣之者何人。仰
曰。有即有。只是年代深遠。不欲舉似和尚。溈固問之曰。吾亦欲知。仰曰。經不云乎。將此深心奉塵剎。是則名為
報佛恩。是知省念乃仰山後身也）。
<other>（辛未）德韶國師示寂（法眼益法嗣法眼第二世）</other>
德韶。住天台。法道大振。開寶四年。華頂西峰忽摧。聲
震一境。六月有星殞於峰頂。林木皆白。二十八日。韶
忽集眾。告別而化。壽八十二。夏六十五○洪壽。初參
德韶。一日同韶普請次。聞墮薪有省。作偈曰。撲落非
他物。縱橫不是塵。山河及大地。全露法王身。韶印可
之。後住杭州興教寺。丞相王隨為御史中丞。出鎮錢
塘。一日往候壽。至湖上。去騶從。獨步登[寢-(宋-木)+穴]室。壽方負
暄。擁毳自若。忽見之。問曰。官人何姓。曰隨姓。王即下
拜。壽推蒲團。席地與坐。語笑終日而去。門人讓曰。彼
王臣來。柰何不為禮。此一眾所係。非細事也。他日隨
復來。寺眾橫撞大鐘。萬指出迎。而壽前趨立於松下。
隨望見。遽出輿。握其手曰。何不如前日相見。而遽為
此禮數耶。壽顧左右。且行且言曰。中丞即得。柰知事
嗔何。隨益重之。隨字子正。河南人。居甞慕裴休之為
人。參省念。得言外之旨。自見洪壽履踐益深。竟明大
法。臨終書偈曰。畵堂燈已滅。彈指向誰說。去住本尋
常。春風掃殘雪○遇安。師事德韶。閱首楞嚴經。到知
見立知即無明本知見無見斯即涅槃。安乃破句讀
曰。知見立　知即無明本　知見無　見斯即涅槃。
於此有省。有人語安曰。破句了也。安曰。此是我悟處。
畢生不易時。謂之安楞嚴。後住溫州瑞鹿寺上方。
<other>（壬申）道詮禪師住九峰</other>
道詮。安福劉氏子。剃染受具。聞長沙慧輪道價。思一
見之時。馬氏竊據荊楚。詮年二十餘。結友冒險造焉。
會馬氏滅王逵。代領其事。逵見詮輩。疑為諜者。捕縛
欲投江中。詮怡然無怖。逵異之。以問輪曰。此道人視
死。如見鼻端。何種人乃能爾耶。曰彼葢為法忘軀之
人。聞老僧虗名。故來決擇耳。逵釋之。詮傲然而去。依
輪於延壽十年。輪歿。詮還廬山。開寶五年。住九峰。僧
問。承聞和尚。親見延壽來是否。曰山前麥熟也未。問
九峰山中還有佛法也無。曰有。曰如何是九峰山中
佛法。曰石頭大底大。小底小。
<other>（癸酉）風穴延沼禪師示寂（南院顒法嗣臨濟第四世）</other>
延沼。住風穴。大唱臨濟之道。於時莫有善其機者。開
寶六年八月旦日。登座說偈曰。道在乘時須濟物。遠
方來慕自騰騰。他年有叟情相似。日日香烟夜夜燈。
至十五日。跏趺而化。前一日手書別檀越。壽七十八。
夏五十九○真園頭。初參延沼。沼甞問曰。會昌沙汰
時。護法善神向什麼處去。真曰。常在闤闠中。要且無
人見。沼曰。你徹也。後住廣慧。
<other>（甲戌）永安禪師入寂（天台韶法嗣法眼第三世）</other>
永安。得法德韶。住杭州報恩。開寶七年。告眾言別。時
有僧問。昔日如來正法眼。迦葉親傳。未審和尚玄風。
百年後如何體會。曰汝甚處見迦葉來。曰恁麼則信
受奉行。不忘斯旨去也。曰佛法不是這箇道理。言訖
跏趺而寂。闍維舌根。不壞柔軟。如紅蓮花。
<pb n="782"/>
<other>○省念禪師開法首山</other>
省念。自受風穴大法。學者望風而靡。開法汝州首山。
為第一世。入院上堂云。佛法付與國王大臣。有力檀
越令其不斷絕。燈燈相續。至於今日。大眾且道。續箇
甚麼。良久云。須是迦葉師兄始得。僧問。如何是佛。曰
新婦騎驢阿家牽。曰未審此語甚麼句中收。曰三玄
收不得。四句豈能該。曰此意如何。曰天長地久。日月
齊明。又僧問。新[嬾-束]騎驢阿家牽意旨如何。曰百歲翁
翁失却父。曰百歲翁翁豈有父耶。曰汝會也。又曰。此
是獨坐無尊卑。從上無一法與人。夜有僧入室。念曰
誰。僧不對。念曰。識得汝也。僧笑。念曰。更莫是別人麼。
因作偈曰。輕輕踏地恐人知。語笑分明更莫疑。智者
只今猛提取。莫待天明失却雞。
<other>（乙亥）永明延壽禪師示生淨土（天台韶法嗣法眼第三世）</other>
延壽。住永明十五年。弟子一千七百人。甞與眾授菩
薩戒。施鬼神食。放諸生類。六時散花。日課一百八事。
學者咨問。壁立萬仞。指心為宗。以悟為則。至暮則往
別峰。行道念佛。寒暑不輟。自為難繼。不欲強他。然密
從之者。甞百數人。宵清月朗空中。時聞螺貝天樂之
聲。王每嘆曰。自古來西方者。未有若是之切至也。特
為建香嚴殿。以成其志。開寶八年二月二十六日。晨
興焚香。告眾。趺坐而化。壽七十二。臘四十二。茶毗舍
利。周身如鱗。壽以賢首慈恩天台三宗互相氷炭不
達大全。舘其徒之精法義者於兩閣。博閱群籍。更相
質難。壽以心宗之。衡準平之。又集大乘經論六十部
西天此土聖賢之言三百家。證成惟心之旨。為書一
百卷。目曰宗鏡錄。又著萬善同歸集等。竝行於世。
<other>（丁丑）竟欽禪師入寂（雲門偃法嗣雲門第二世）</other>
竟欽。住雙峰。太平興國二年三月。謂門弟子曰。汝可
砌箇卵塔。五月二十三日工畢。欽曰。後日子時行矣。
及期侍者報三更。欽即索香焚之。合掌而化○緣德。
住廬山圓通。宋遣使問罪。江南九江守胡則。據城不
降。大將軍曹翰部曲。渡江入寺。禪者驚走。德宴坐如
平日。翰至。不起。怒呵曰。長老不聞殺人不眨眼將軍
乎。德熟視曰。汝安知有不懼生死和尚耶。翰因警悚。
嘉嘆問曰。禪者何為而散。德曰。擊鼓自集。翰遣裨將
擊之。禪無至者。翰曰。不至何也。德曰。公有殺心。故爾。
因自起擊鼓。禪者乃集。翰再拜。問决勝之䇿。德曰。非
禪者所知也。丁丑十月日。德陞座曰。脫離世緣。乃在
今日。以衲衣并所著木屐。留付山中。使門人累青石
為塔。曰他日塔作紅色。吾再來也。泊然而化。壽八十。
夏六十三。諡曰道濟。
<other>（戊寅）道齊禪師住雲居</other>
道齊。南昌金氏子。經行燕坐。以未明己事為憂。持一
鉢徧歷叢林。時泰欽住上藍。齊往依之。欽使主經藏。
一日謂齊曰。有人問我西來意。答他曰。不東不西。藏
主作麼生會。曰不東不西。曰與麼會又爭得。曰道齊
祇恁麼。未審和尚尊意如何。曰他家自有兒孫在。齊
於是頓明厥旨。頌曰。接物利生絕妙外。生終是不肖
他家。自有兒孫將來用。得恰好出世大愚。後遷雲居。
謂門弟子曰。達磨言。此方經惟楞伽。可以印心。吾讀
此經偈曰。諸法無法體。而說惟是心。不見於自心。而
起於分別。可謂大慈悲父。如實極談。我輩自不領受。
背負恩德。如恒河沙。或問曰。然則見自心。遂斷分別
乎。曰非然也。譬如調馬。馬自見其影而不驚。何以故
以自知其影。從自身出。故吾以是知。必斷分別。亦捨
心相也。祇今目前如實而觀。不見纖毫祖師。曰若見
現在。過去未來亦應見。若不見過去。未來現在亦不
應見。此語分明。人自迷昧○知禮。字約言。四明金氏
子。初父母未有嗣。禱於佛。夢神僧携童子遺之曰。此
佛子羅睺羅也。遂有娠。出家具戒。學於寶雲悟台教。
<other>（辛未）自嚴尊者住黃石巖</other>
自嚴。同安鄭氏子。遊方謁雲豁。依止五年。密受心法。
<pb n="783"/>
辭豁。渡懷仁江。江有蛟。為行人害。嚴說偈誡之。蛟輙
去。過黃楊峽。渴欲飲。會溪涸。嚴以杖摘之。而水得。武
平黃石巖多蛇虎。嚴至。蛇虎可使。令隣寺僧死。嚴不
知法。當告官。便自焚之。吏追捕。坐庭中問狀。不答。索
紙作偈曰。雲外野僧死。雲外野僧燒。二法無差互。菩
提路不遙。字畫險勁。如擘窠大篆。吏大怒以為狂。去
僧伽黎。曝日中。既釋。因布帽其首。衣以白服。
<other>（癸未）省念禪師傳法善昭</other>
善昭。太原俞氏子。器識沉邃。於一切文字。不繇師訓。
自然通曉。年十四。剃髮受具。杖䇿遊方。所至少留。不
喜觀覧。或譏其不韻。昭嘆曰。是何言之陋哉。從上先
德行脚。正以聖心未通。驅馳決擇耳。不緣山水也。歷
參老宿。七十一人。皆玅得其家風。然終疑臨濟兒孫
別有奇處。最後參省念。一日念陞座。昭出問曰。百丈
捲席意旨如何。曰龍袖拂開全體現。曰師意如何。曰
象王行處絕狐蹤。於言下大悟。拜而起曰。萬古碧潭
空界月。再三撈摝始應知。有問者曰。見何道理。便爾
自肯。曰正是我放身命處○從顯。受心印於法眼。住
觀音院。癸未九月日。謂檀那袁長史曰。老僧三兩日
間。歸鄉去。曰和尚年尊。何更思鄉。曰歸鄉圖得好鹽
喫。袁不測其言。翼日無疾坐逝。
<other>（乙酉）志逢禪師入寂（天台韶法嗣法眼第三世）</other>
志逢。住五雲山華嚴院。每出携大扇乞錢。買肉飼虎。
虎每迎之。載以還山。雍熈二年遷寂。
<other>○省念禪師傳法元璉</other>
元璉。泉州陳氏子。初依真覺。日事炊爨。有間誦經。覺
問。念甚麼經。曰維摩經。覺曰。經在這裏。維摩在甚處。
璉茫然無對。因泣曰。大丈夫被人一問。無詞可措。豈
不媿哉。於是歷謁尊宿。五十餘員。不契。遂趨首山參
省念。念問。近離甚處。曰漢上。念竪起拳曰。漢上還有
這箇麼。曰這箇是甚麼盌鳴聲。念曰瞎。璉曰。恰是拍
一拍。便出。他日又問。學人親到寶山。空手回時如何。
曰家家門前火把子。璉當下大悟曰。某甲不疑天下
老和尚舌頭也。曰汝會處作麼生。與我說來看。璉曰。
祇是地上水碙砂也。曰汝會也。璉便禮拜○道詮。住
九峰。太平興國九年。移住歸宗。雍熈二年十一月日。
中夜跏趺。辭眾而化。
<other>（丙戌）省念禪師傳法歸省</other>
歸省。冀州賈氏子。出家受具。遊方參省念。念一日舉
竹篦。問曰。喚作竹篦即觸。不喚作竹篦即背。喚作甚
麼。省掣得擲地上曰。是甚麼。念曰瞎。省於言下大悟
○晤恩。字修己。常熟路氏子。自幼出家。終日一食。不
離衣鉢。不蓄財寶。臥必右脇。坐必跏趺。每布薩涕泗
不止。徧誨人以西方淨業。及一乘圓旨。有疑不逗機
者。答曰。與作毒鼓之緣耳。乙酉八月朔。夜覩白光自
井出。謂門人曰。吾將逝矣。遂絕粒禁言。一心念佛。夢
一沙門執金罏焚香。三遶其室。自言灌頂相迎。夢覺
而門人至。猶聞異香。二十五日說止觀指歸。及觀心
義畢。端坐而化。人聞管絃鈴鐸之音。嘹亮空中。漸久
漸遠。自西而去。茶毗。舍利無算○初荊溪五傳至清
竦。竦傳羲寂志因。自後分為兩宗。寂傳義通。通傳知
禮遵式。志因傳晤恩。恩傳洪敏源清。清傳智圓慶昭
昭傳繼齊咸潤。各師其說。知禮闢為山外宗云。
<other>（丁亥）香林院澄遠禪師入寂（雲門偃法嗣雲門第二世）</other>
澄遠。住青城香林四十年。雍熈四年二月。將入滅時。
遠年八十。往辭知府宋璫曰。老僧行脚去。通判曰。這
僧風狂。八十歲行脚。到那裏去。璫曰。大善知識去住
自繇。遠歸示眾。老僧四十年。方打成一片。言訖而逝。
雲門接人無數。當代道行者。惟香林一派最盛○自
嚴居南安。巖恨所說法聽者疑信半。因不語者六年。
巖寺當輸布。民歲代輸之。嚴不忍折簡。置布束中。祈
免。吏張曄歐陽程者。相顧怒甚。追至問狀。不答。以為
妖火。所著帽明鮮。嚴索紙作偈曰。一切慈忍力。皆吾
<pb n="784"/>
心所生。王官苦拘束。佛法不流行。自是時亦語○羲
寂。演法螺溪。台宗大振。雍熈四年十一月日。[寢-(宋-木)+穴]疾。遺
誡不許哭泣祭奠。言已即瞑目○行靖。行紹錢塘人。
同依延壽出家。居石壁。時德韶法道大振。靖紹往從
之。韶觀其法器。即使往學三觀於螺溪。未幾學成。乃
復回石壁。前後五十年。未甞出遊閭里○願齊。錢塘
人。初傳羲寂之道。精研止觀。後參德韶。發明玄奧。
<other>（戊子）寶雲義通法師示生淨土（羲寂法嗣天台宗）</other>
義通。住寶雲。敷揚教觀。幾二十年。甞呼人為鄉人曰。
吾以淨土為故鄉。諸人皆當往生。皆吾鄉中人也。升
堂受業者。不可勝紀。端拱元年十八日。右脇而化。闍
維。舍利盈骨塔。於阿育寺之西北隅。後塔壞徙骨。其
骨晶熒有光。舍利五色。滋生骨上。有得之盈匊者○
遵式。字知白。寧海葉氏子。母夢吞明珠而生。出家受
具。往學於義通。途中夢一老僧曰。我文殊和尚也。及
見通。宛如其夢。未幾悟台教。通入寂。式反天台。以苦
學感疾。用消伏呪法。自誓曰。若四教興行在我。則其
疾有瘳。不爾。畢命於此。滿七七日。空中聲曰。十方諸
佛。增汝福壽。是夕見一巨人。持金剛杵。以擬其口。觀
音垂手於其口。引出數蟲。復注甘露。宿疾頓愈。
<other>（己丑）省念禪師傳法智嵩</other>
智嵩。范陽人。遊方參省念。問如何是佛法的的大意。
曰楚王城畔。汝水東流。嵩有省。乃作三玄偈曰。要用
直須用。心意莫定動。三歲師子吼。十方沒狐種。我有
真如性。如同幕裏隱。打破六門關。顯出毗盧印。真骨
金剛體可誇。六塵一拂永無遮。廓落世界空為體。體
上無為真到家。念聞乃請喫茶。問這三頌是汝作。耶
曰是。曰或有人教汝。現三十二相時如何。曰某甲不
是野狐精。曰惜取眉毛。曰和尚落了多少。念以竹篦
頭上打曰。這漢向後亂作去在。嵩辭念。念以拄杖送
嵩。嵩接得。有偈曰。和尚拄杖。照破龍象。臨濟家風。落
在我掌。曰莫相帶累。嵩打念一坐具。念曰。果然帶累。
曰今日捉敗這老漢。曰又似得便宜。又似落便宜。
<other>（庚寅）烏巨儀宴禪師入寂（鏡清怤法嗣）</other>
儀宴。吳興許氏子。誕生之夕。異香滿室。紅光如晝。唐
光啟中。隨父鎮信安。強為娶妻不願。遂遊歷諸方。機
契鏡清。歸省父母。乃於郭南剏別舍。以遂其志。舍旁
陳司徒廟。有凜禪師像。宴往瞻禮。失宴所之。後郡守
展祀。祠下見宴入定。叢竹間。蟻蠧其衣。敗葉沒䏶。或
云。許鎮將之子。自此三昧。或出或入。子湖訥欲勘其
淺深。問曰。子所住定。蓋小乘定耳。時方啜茶。宴呈起
槖曰。是大是小。訥駭然。尋謁唐山德嚴。嚴問。汝何姓。
曰姓許。曰誰許汝。曰不別。嚴默識之。遂與薙染。甞令
摘桃。浹旬不歸。往尋。見宴攀桃倚石泊然在定。嚴鳴
指出之。後遊江。即巖覩石龕。謂弟子慧興曰。予入定。
此中汝當壘石塞門。勿以我為念。興如所戒。明年意
宴長往。啟龕視之。素髮被肩。胸臆尚煖。徐自定起。了
無異容。復回烏巨。侍郎慎公鎮信安。嚮宴之道。命義
學守榮。詰其定相。宴不與之辯。榮意輕之。時信安人。
競圖像尊事。皆獲舍利。榮因媿服。禮像謝愆。亦獲舍
利。嘆曰。此後不敢以淺解測度矣。錢忠懿王。感夢。遣
使圖像。至。適王患目疾。展像作禮。如夢所見。隨雨舍
利。目疾頓瘳。因錫號開明。太宗加禮相延。不赴。特以
肩輿。迎至便殿。咨對。尋即乞歸。淳化元年示寂。壽一
百十五。臘五十七。闍維。白光燭天。舍利五色○洪諲。
襄水扈氏子。游方參省念。言下大悟。隱於衡嶽三生
藏。甞與數耆宿至。襄沔一僧舉論宗乘頗博敏。會野
飯山店供辦。而僧論說不已。諲曰。三界惟心。萬法唯
識。唯識唯心。眼聲耳色。是甚麼人語。曰法眼語。曰其
義如何。曰唯心故根境不相到。唯識故聲色摐然。曰
舌味是根境否。曰是。諲以筯挾。菜置口中。含胡而語
曰。何謂相入耶。坐者駭然。僧不能答。諲曰。路途之樂。
終未到家。見解入微。不名見道。參須實參。悟須實悟。
<pb n="785"/>
閻羅大王。不怕多語。僧拱揖而退。
<other>○洞山守初禪師入寂（雲門偃法嗣雲門第二世）</other>
守初。住洞山四十年。道徧天下。甞作隨牛狗兒頌曰。
家有一狗兒。騃小人難見。終日隨牛去。未省使人喚。
見客不作聲。見人偏能善。擬議上門來。早是輸他便。
好好報禪師。須著精神看。任汝靈利人。不覺為死漢。
淳化元年秋七月。無疾而化。壽八十一。夏六十五。
<other>（辛卯）自嚴尊者遊盤古山</other>
初西竺波利尊者。至南康盤古山。記曰。後當有白衣
菩薩。來興此山。淳化二年。自嚴果以白衣。來遊此山。
三年竟成叢林。
<other>（壬辰）省念禪師傳法蘊聰</other>
蘊聰。廣州張氏子。初參道恒。因結夏。恒上堂。舉中觀
論正覺無名相隨緣即道場。聰問。如何是正覺無名
相。恒曰。汝還見露柱麼。曰如何是隨緣即道場。恒曰。
今日結夏。次參省念。問學人親到寶山。空手回時如
何。念曰。家家門前火把子。聰於言下大悟。呈偈曰我
今二十七。訪道曾尋覔。今朝喜得逢。要且不相識○
智嵩。或稱唐明傳首山心印。至是住并州承天院。鄭
工部入院見法座。便問。是什麼人位次。曰老僧。鄭曰。
自家爭敢。曰工部莫壓良為賤。鄭曰真箇。曰不敢。遂
把手入方丈。鄭曰。此室常現人。未曾有難得之法。長
老還有也無。嵩以袖拂鄭面。鄭曰。與麼則今日得清
凉也。嵩曰。且與後人作榜樣。
<other>（癸巳）清皎禪師入寂（白兆圓嗣圓嗣感潭資資嗣德山鑒）</other>
清皎。住四祖山。年七十。時遺偈曰。吾年八十八。滿頭
垂白髮。顒顒鎮雙峰。明明千江月。黃梅揚祖教。白兆
承宗訣。日日告兒孫。勿令有斷絕。淳化四年八月日
入滅。年八十八○癸巳。自嚴還南安。有沙彌無多聞
性。嚴憐之。作偈使誦曰。大智發於心。於心何處尋。成
就一切義。無古亦無今。於是世間章句。吾伊上口。
<other>○首山省念禪師示寂（風穴沼法嗣臨濟第五世）</other>
省念。住首山。道被天下。移寶應眾。不過四十輩。作綱
宗偈曰。咄哉拙郎君。巧妙無人識。打破鳳林關。著靴
水上立。咄哉巧女兒。攛梭不解織。看他闘雞人。水牛
也不識。背陰山子向陽多。南來北往意如何。若人問
我西來意。東海東面有新羅。淳化三年十二月四日。
說偈曰。今年六十七。老病隨緣且遣日。今年記却來
年事。來年記著今朝日。至四年十二月日。示眾曰。老
僧擬欲歸鄉。什麼人隨得去。僧問。未審和尚什麼時
去。曰待有伴即向汝道。曰無伴底事作麼生。曰盡日
不逢人。明明不知處。曰忽遇一人。又作麼生。曰迷子
不歸家。失却來時路。曰請師指箇歸鄉路。曰枯木藏
龍。不存依倚。曰和尚什麼時節却回。曰一去不知音。
六國無消息。曰正當歸鄉底事。又作麼生。曰獨唱胡
家曲。無人和得齊。曰忽遇知音在時如何。曰山上石
人齊拍掌。溪邊野老笑呵呵。曰歸鄉回來底事。又作
麼生。曰八國奉朝衣。四相無遷改。曰未審居何位次。
曰文殊不坐金臺殿。自有逍遙竹拂枝。說偈曰。諸子
謾波波。過却幾恒河。觀音指彌勒。文殊不柰何。良久
曰。白銀世界金色身。情與無情共一真。明暗盡時都
不照。日輪午後示全身。日午後泊然而化。闍維得五
色舍利。塔於首山。
<other>（甲午）善昭禪師開法汾州</other>
善昭。傳首山大法。辭游湘衡。長沙太守以四名剎請
昭擇居。昭笑一夕遯去。北抵襄沔。時洞山谷隱皆虗
席。昌言敦請。昭辭曰。我長行粥飯僧。傳佛心宗。非細
職也。前後八請。堅臥不答。省念示寂。西湖道俗千餘
人。協心削牘遣沙門契聰。迎請住持汾州太平寺太
子院。昭閉關高枕。聰排闥而入。讓之曰。佛法大事。靜
退小節。風穴懼應讖。憂宗旨墜滅。幸而有先師。先師
棄世。汝有力。荷擔如來大法者。今何時而欲安眠哉。
昭矍起握聰手曰。非公不聞此語促辦嚴。吾行矣。既
<pb n="786"/>
至。宴坐一榻。足不越閫者三十年。天下道俗。仰慕不
敢名。同曰汾州。示眾曰。先聖云。一句語須具三玄。一
玄中須具三要。阿那箇是三玄三要底句。快會取好。
各自思量。還得穩當也未。古德已前行脚。聞一箇因
緣。未明中間直下。飲食無味。唾臥不安。火急決擇。豈
將為小事。所以大覺老人。為一大事因緣。出現於世。
想計他從上來行脚。不為游山玩水。看州府奢華片
衣口食。皆為聖心未通。所以驅馳行脚。決擇深奧。傳
唱敷揚。博問先知。親近高德。蓋為續佛心燈。紹隆佛
祖。興崇聖種。接引後幾。自利利他。不忘先迹。如今還
有商量者麼。有即出來。大家商量。僧問。如何是接初
機底句。答曰。汝是行脚僧。又問。如何是辨衲僧底句。
答曰。西方日出卯。又問。如何是正令行底句。答曰。千
里持來呈舊面。又問。如何是立乾坤底句。答曰。北俱
盧州長粳米食者。無嗔亦無喜。昭曰。只將此四轉語。
驗天下衲僧。纔見汝出來。驗得了也。僧問。如何是學
人著力處。答曰。嘉州打大像。問如何是學人轉身處。
答曰。陝府灌鐵牛。問如何是學人親切處。答曰。西河
弄師子。昭曰。若人會此三句。已辨三玄。更有三要語
在。切在薦取。不是等閑。與大眾頌出曰。三玄三要事
難分。得意忘言道易親。一句明明該萬象。重陽九日
菊花新。還會麼恁。麼會得不是性燥。衲僧作麼生會
好。又舉三玄語曰。汝還會三玄底時節麼。直須會取
古人意旨。然後自心明去。更得通變自在。受用無窮。
喚作自受用身佛。不從他教便識。得自家活計。所以
南泉曰。王老師十八上解作活計。僧便問。古人十八
上解作活計。未審作箇什麼活計。答曰。兩隻水牯牛。
雙角無欄棬。復云。若要於此明得去。直須得三玄旨
趣。始得受用無礙。自家慶快。以暢平生。大丈夫漢莫
教自辜。觸事不通。彼無利濟。與汝一切頌出曰。第一
玄。法界廣無邊。森羅及萬象。總在鏡中圓。第二玄。釋
尊問阿難。多聞隨事答。應器量方圓。第三玄。直出古
皇前。四句百非外。閭氏問豐干。昭乃曰。這是三玄底
頌。作麼生。是三玄底旨趣。直教決擇分明。莫只與麼
望空裏妄解道。我曾親近和尚來。與我說了脫空。漫
語誑嚇他人。喫鐵棒有日。莫言不道。又因採菊謂眾
曰。金花布地。玉蕋承天。杲日當空。乾坤朗耀。雲騰致
雨。露結為霜。不傷物義。道將一句。來還有道。得底麼。
若道不得。眼中有屑。直須出却始得。所以風穴云。若
立一塵。家國興盛。野老顰蹙。不立一塵。家國喪亡。野
老安貼。於此明去。闍黎無分。全是老僧。於此不明。老
僧即是闍黎。闍黎與老僧。亦能悟却天下人。亦能瞎
却天下人。要知老僧與闍黎麼。拊其膝曰。這裏是闍
黎。這裏是老僧。且問。諸上座。老僧與闍黎。是同是別。
若道是同去。上座自上座。老僧自老僧。若道是別去。
又道老僧即是闍黎。若能於此明得去。一句中有三
玄三要。賓主歷然。平生事辦。參學事畢。所以永嘉曰。
粉骨碎身。未足酬一句。了然超百億。又曰。臨濟兩堂
首座一日相見。齊下喝。僧問。臨濟還有賓主也無。答
曰。賓主歷然。昭作偈曰。兩堂首座總作家。其中道理
有分拏。賓主歷然明似鏡。宗師為點眼中花。
<other>（乙未）上方遇安禪師入寂（天台韶法嗣法眼第三世）</other>
遇安。住溫州瑞鹿。至道元年春。將遷寂。弟子蘊仁侍
立。安說偈示曰。不是嶺頭携得事。豈從雞足付將來。
自古聖賢皆若此。非吾今日為君裁。囑已。遂澡身易
衣。安坐令舁棺至室。良久。自入棺。經三日。門人啟棺。
覩安右脇而臥。四眾哀慟。安再起。陞堂說法。呵責垂
誡。此度再啟吾棺者。非吾之子。言訖。復入棺長往○
本先。永嘉鄭氏子。兒稚不甘處俗。年二十五。出家受
具。參德韶。導以風幡話。言下便悟。服勤十年。乙未。住
溫州瑞鹿。足不歷城邑。手不度財帛。不設臥具。不衣
繭絲。卯齋。終日宴坐。申旦誨誘門弟子。踰三十年。其
志彌厲。謂眾曰。吾初見天台。言下便薦。然千日之內。
<pb n="787"/>
四威儀之中。似物礙膺。如[仁-二+丸]同處。一日忽然猛省。譬
如洗面。摸著鼻孔。作偈曰。非風旛動仁心動。自古相
傳直至今。今後水雲人欲曉。祖師真是好知音。又曰。
若是見色便見心。人來問著方難答。若求道理說多
般。孤負平生三事衲。又曰。曠大劫來祇如是。如是同
天亦同地。同地同天作麼形。作麼形兮無不是。
<other>（丙申）鄭工部謁善昭禪師</other>
善昭。住汾陽。鄭工部到。茶話次。鄭示偈曰。黃紙休遮
眼。青雲自有陰。莫將閑學解。埋沒祖師心。復云。只將
此偈。驗天下長老。曰與麼則汾陽也在裏頭。曰擔枷
過狀。曰更不再勘。曰兩重公案。曰知即得。鄭良久。昭
噓一聲。鄭曰。文寶文寶。曰在甚所在。曰不容某甲出
氣爭得嗔。他道淹滯長老在此。曰是何言歟。曰實。曰
也不得放過。曰請師一偈。曰不閑紙墨。隨示偈曰。荒
草尋幽徑。巖松逈布陰。幾多玄學客。失却本來心○
智嵩。住并汾。鄭工部到。鄭曰。汾陽昭禪師。愛看讀某
甲。留一偈曰。黃紙休遮眼。青雲目有陰。莫將閑學解。
埋沒祖師心。曰工部慣得其便。曰這賊。曰更不再勘。
鄭問。百尺竿頭獨打毬。萬丈懸崖絲繫腰時如何。曰
幽州著脚。廣南廝撲。鄭無語。嵩曰。勘破這胡漢。曰二
十年江南界裏。這回却見禪師曰瞎老婆吹火。
<other>（丁酉）雲居道齊禪師入寂（法燈欽法嗣法眼第三世）</other>
道齊。住雲居二十年。至道三年九月示疾。八日申時。
令擊鼓集眾。眾集。齊乃笑。敘出家本末。揖謝輔佐叢
席者。且曰。老僧以風火相逼。特與諸人相見。且向甚
麼處見。向四大五陰處見耶。六入十二處見耶。是種
種處不可見。則只今相問者是誰。若真見得。可謂後
學有賴。良久曰。吾化後。當以院事累契環。乃化○澄
湜。建寧人。嗣百丈道恒。住棲賢。僧問。毗目仙人執善
財手。見微塵諸佛。祇如未執手時。見箇甚麼。湜曰。如
今又見箇甚麼。湜性高簡。律身精嚴。動不違法度。暮
年三終藏經。以坐閱為未敬。則立誦行披之。
<other>（庚子）警玄禪師住大陽</other>
警玄。江夏張氏一。幼出家。聽圓覺經。問講者。何名圓
覺。曰圓以圓融有漏為義。覺以覺盡無餘為義。玄笑
曰。空諸有無。何名圓覺。講者嘆曰。是兒齒少。識卓如
此。我所有何足以益之。政如以穢食置寶器。其可哉。
遊方。謁梁山緣觀。問如何是無相道場。觀指壁間觀
音像曰。此是吳處士畵。玄擬進語。觀急索曰。這箇是
有相底。那箇是無相底。玄遂有省。便禮拜。觀曰。何不
道取一句子。曰道即不辭。恐上紙墨。觀笑曰。此語上
[石*((白-日+田)/廾)]去在。玄獻偈曰。我昔初機學道迷。萬水千山覔見
知。明今辯古終難會。直說無心轉更疑。蒙師點出秦
時鏡。照見父母未生時。如今覺了何所得。夜放烏雞
帶雪飛。觀以為可興洞上之宗觀歿。辭塔出山。至大
陽。堅禪師欣然讓法席。示眾。古德道。牽牛向溪東放。
不免納官家徭稅。牽牛向溪西放。不免納官家徭稅。
不如隨分納些些。渠總不妨。免致勞擾。作麼生是隨
分納些些底道理。但截斷兩頭。有無諸法。凡聖情盡。
體露真常。事理不二。即如如佛。若能如此者。法法無
依。平等大道。萬有不繫。隨處轉轆轆地。更有何事○
咸平三年。蘊聰謁警玄。玄問。近離甚處。曰襄州。曰作
麼生。是不隔底句。曰和尚住持不易。曰且坐喫茶。侍
者問。適來新到祗對。和尚為什麼。便教坐喫茶。曰我
獻他新羅附子。他酬我舶上茴香。你去問他有語在。
侍者請聰喫茶。問適來祗對和尚住持不易。意旨如
何。曰真鍮不博金。
<other>（辛丑）蘊聰禪師住谷隱</other>
蘊聰。住谷隱。上堂。十五日已前諸佛生。十五日已後
諸佛滅。十五日已前諸佛生。你不得離我這裏。若離
我這裏。我有鈎鈎你。十五日已後諸佛滅。你不得住
我這裏。若住我這裏。我有錐錐你。且道。正當十五日。
用鈎即是。用錐即是。有偈曰。正當十五日。鈎錐一時
<pb n="788"/>
息。更擬問如何。回頭日又出。聰住石門。時太守以私
意笞辱之。既歸。眾僧迎於道左。首座曰。太守無辜。屈
辱和尚。聰以手指地曰。平地起骨堆。隨指湧一土堆。
守聞令人削去。復湧如初。守後全家歿於襄州。
<other>（壬寅）遵式法師歸天台</other>
遵式。住四明十二年。壬寅。歸天台。即西隅建精舍。率
眾修念佛三昧○朱炎。為節度判官。久讀海眼。未知
趣入。一日問講僧義江曰。此身死後。此心何在。江曰。
此身未死。此心何在。炎契旨。述偈曰。四大不須先後
覺。六根還向用時空。難將語默呈師也。只在尋常語
默中。江曰。更須吐却。
<other>（甲辰）元璉禪師住廣慧</other>
元璉。得法首山。出世住汝州廣慧。示眾。我在先師會
中。見舉竹篦子問省驢漢省從此悟入。我道悟即悟。
要且未盡先師意旨。這箇說話。須是到此田地。方相
委悉。情見未忘者。豈免疑謗。又見智門綱宗歌曰。胡
蜂不戀舊時窠。猛將那肯家中死。曰祚兄消許多氣
力作麼。我尋常說禪。如手中扇子。舉起便有風。不舉
一點也無。既稱宗師。却以實法與人。好將一把火照
看。與麼開口。面皮厚多少。巖頭云。若以實法與人。土
也消不得。又云。佛法本來無事。從上諸聖盡是揑怪。
強生節目。壓良為賤。埋沒兒孫。更有雲門趙州德山
臨濟。死不惺惺。一生受屈。老僧這裏不然。便是釋迦
老子出來。也貶向他方世界。教伊絕跡去。何故如此。
免慮喪我兒孫。老僧與麼道。你諸人若於這裏會得。
豈不慶快。教你脫却毛衫。做箇灑灑地衲僧去。更若
不會。來年更有新條在。惱亂春風卒未休○楊億。字
大年。建寧人。幼舉神童。及壯負才名。而未知有佛。一
日過同僚。見讀金剛經。笑且罪之。彼讀自若。億疑之
曰。是豈出孔孟之右乎。何[佞-二+〦]甚。因閱數葉。茫然始少
敬信。後會翰林李維勉令參問。及繇秘書監。出守汝
州。首謁元璉。問布鼓當軒擊。誰是知音者。曰來風深
辨。曰恁麼則禪客相逢。祇彈指也。曰君子可八。億應
喏喏。璉曰。草賊大敗。夜話次。璉曰。秘監曾與甚人道
話來。曰某曾問雲門諒監寺。兩箇大蟲相咬時如何。
諒曰。一合相。某曰。我祇管看。未審恁麼道還得麼。曰
我這裏則不然。曰請和尚別一轉語。璉以手作拽鼻
孔勢曰。這畜生更𨁝跳在。億於言下。脫然無疑。又半
載大悟。作偈曰。八角磨盤空裏走。金毛獅子變作狗。
擬欲將身北斗藏。應須合掌南辰後。甞問璉曰。承和
尚有言。一切罪業皆因財寶所生。勸人踈於財利。況
南閻浮提眾生。以財為命。[邱-丘+(看-目)]國以財聚人。教中有財
法二施。何得勸人踈財乎。曰幡竿尖上鐵籠頭。曰海
壇馬子似驢大。曰楚雞不是丹山鳳。曰佛滅二千歲。
比丘少慚愧。後寄書李維。敘其師承本末詞曰。病夫
夙以頑憃。獲受獎顧。預聞南宗之旨。久陪上國之游。
動靜咨詢。周旋䇿發。俾其刳心之有詣。墻面之無慙
者。誠出席間床下矣。矧又故安公大師。每垂誘導。又
得雲門諒公大士見顧蓬蒿。諒之旨趣。正與安公同
轍。竝自廬山歸宗雲居而來。皆是法眼流裔。去年假
守茲郡。適會廣慧禪伯實嗣首山念。念嗣風穴。風穴
嗣南院。南院嗣興化。興化嗣臨濟。臨濟嗣黃檗。黃檗
嗣百丈海。海嗣馬祖。馬祖嗣讓和尚。即曹溪之長嫡
也。齋中務簡。退食多暇。或坐邀而至。或命駕從之。請
叩無方。蒙滯俱釋。半歲之後。曠然弗疑。如忘忽記。如
睡忽覺。平昔礙膺之物。嚗然自落。積劫未明之事。廓
爾現前。固亦決擇之洞分。應接之無蹇矣。重念先德。
率多參尋。如雪峰九度上洞山。三度上投子。遂嗣德
山。臨濟得法大愚。終承黃檗。雲巖蒙道吾訓誘。乃為
藥山之子。丹霞蒙馬祖印可。而作石頭之裔。在古多
有。於理無嫌。病夫今繼紹之緣。實屬於廣慧。而提激
之自。良出於鼇峰也。欣幸欣幸○吳僧道源。集西天
佛祖以至東土宗師機緣。為景德傳燈錄三十卷。進
<pb n="789"/>
呈。真宗覽之嘉賞。勅翰林學士楊億等。刊正撰序。頒
入大藏。天下流行。
<other>（丙午）清剖參警玄禪師</other>
清剖。得法警玄。在大陽作園頭。一日種瓜次。玄問。甜
瓜何時得熟。曰即今熟爛了也。曰揀甜底摘來。曰與
甚麼人喫。曰不入園者。曰未審不入園者。還喫也無。
曰汝還識伊麼。曰雖然不識。不得不與。玄笑而去。有
僧問剖。娑竭出海乾坤震。覿面相呈事若何。曰金翅
鳥王當宇宙。箇中誰是出頭人。曰忽遇出頭時。又作
麼生。曰似鶻捉鳩。君不信。髑髏前驗始知真。曰恁麼
則叉手當胸。退身三步也。曰須彌座下烏龜子。莫待
重遭點額回○羅浮山顯如。初參玄。玄問。汝是甚處
人。曰益州。曰此去幾里。曰五千里。曰你與麼來。還曾
踏著麼。曰不曾踏著。曰汝解騰空那。曰不解騰空。曰
爭得到這裏。曰步步不迷方。通身無辨處。曰汝得超
方三昧耶。曰聖心不可得。三昧豈彰名。曰如是如是。
汝應信此。即本體全彰。理事不二。善自護持。
<other>（戊辛）本先禪師入寂（天台韶法嗣法眼第三世）</other>
本先。住瑞鹿。衲子輻輳。大中祥符元年二月。謂門弟
子如晝曰。可為我造箇石龕。中秋望日。吾將順化。晝
稟命。至八月望日畢工。遠近道俗奔趨瞻仰。是日參
問如常。至午時安坐方丈。手結寶印。謂晝曰。古人云。
騎虎頭。撩虎尾。中央事作麼生。晝答曰。也祇是如晝。
先曰。汝問我。晝乃問。騎虎頭。撩虎尾。中央事作麼生。
先曰。我也弄不出。言訖。奄然開一目。微視而寂。
<other>（己酉）曉聰禪師住洞山</other>
曉聰。曲江杜氏子。少出家。頭骨嶢然。一帔閱寒暑。周
游荊楚。飫厭保社。與眾作息。無有識之者。在雲居時。
作燈頭。見僧說泗州僧伽近日在楊州出現。有禪者
設問曰。既是泗州僧伽。為甚麼却向揚州出現。聰婆
娑從旁來。眾戲使對。聰曰。君子愛財。取之有道。眾目
笑之。後僧舉似蓮花峰祥菴主。祥大驚曰。雲門兒孫
猶在。中夜敷坐具。望雲居拜之。聰遂知名叢林。至洞
山依道詮。己酉。詮移棲賢。以聰繼其席。果嗣文殊應
天真。示眾。一大藏教是箇之字。祖師西來是右字。作
麼生是正義。良久曰。天晴葢却屋。趂閑打却禾。輸納
王租了。鼓腹自高歌。聰凡見僧來有所問。輙嗔目視
之曰。我擊虎術。汝不會去○洪諲。隱居衡嶽三生。凡
二十年。有湘陰豪貴。來游福嚴。見諲氣貌閑靖。一鉢
挂壁。餘無長物。傾愛之。遂拜跪請曰。師寧甘長客於
人。亦欲住山乎。神鼎乃我家植福之地。久乏宗匠。願
師俱往。諲笑曰諾。乃以己馬䭾諲還。諲至神鼎。設魚
鼓粥飯如諸方。一年成叢席。十年有眾三十輩○歸
省。住葉縣。上堂。夫行脚禪流。參學須具參學眼。見地
須得見地句。方有相親分始得。不被諸境惑。亦不落
於惡道。畢竟如何委悉。有時句到意不到。妄緣前塵
分別影事。有時意到句不到。如盲摸象。各說異端。有
時意句俱到。打破虗空界。光明照十方。有時意句俱
不到。無目之人縱橫走。忽然不覺落深坑。有僧請益
栢樹子話。曰我不辭與汝說。還信麼。曰和尚重言。爭
敢不信。曰汝還聞簷頭水滴聲麼。僧豁然。不覺失聲
云。㖿。省曰。你見箇甚麼道理。僧便以頌對曰。簷頭水
滴。分明歷歷。打破乾坤。當下心息。省乃欣然。省住持
嚴冷枯淡。法遠義懷往參。時方寒雪。省呵罵驅逐。至
以水潑。他僧皆怒而去。惟遠懷整濕衣安坐。省曰。你
更不去。我打你。遠曰。某二人數千里來參和尚。豈以
一杓水潑便去。即打殺也不去。省乃令掛搭。續命遠
充典座。眾苦枯淡。遠乘省出。竊取油麵。為眾僧造五
味粥。省知算所值。罸遠估衣鉢還訖。打趂出。因寄居
廊房。省出見。復索租錢。遠持鉢於市。化錢還之。省乃
曰。遠真有意參禪。乃呼之歸○遇賢。蘇州林氏子。母
夢吞大珠而孕。生多異祥。容貌偉怪。口容雙拳。七歲
常沈大淵。而衣不潤。年三十剃染圓具。往參彥球。發
<pb n="790"/>
明心印。回居明覺院。惟事飲酒。醉則成歌。警世導俗。
因號酒仙。歌曰。緣水紅桃花。前街後巷走。百餘遭。張
三也識我。李四也識我。不識我。兩箇拳頭那箇大。兩
箇之中一箇大。曾把虗空一⿰翟支破。摩娑令教却恁麼。
拈取須彌枕頭臥。楊子江頭浪最深。行人到此盡沈
吟。他時若到無波處。還似有波時用心。金斝又聞泛。
玉山還報頹。莫教更漏促。趂取月明回。一六二六其
事已足。一九二九我要喫酒。長伸兩脚眠一窹。起來
天地還依舊。門前綠樹無啼鳥。庭下蒼苔有落花。聊
與東風論箇事。十分春色屬誰家。貴買朱砂畵月。算
來枉用工夫。醉臥綠楊陰下。起來強說真如。泥人再
三叮囑。莫教失却衣珠。秋至山寒水冷。春來柳綠桃
紅。一點動隨萬變。江村烟雨濛濛。有不有空不空。笊
籬撈取西北風。生在閻浮世界。人情幾多愛惡。祇要
喫些酒子。所以倒街臥路。死後却產娑婆。不願超生
淨土。何以故。西方淨土且無酒酤。祥符二年上元日。
凌晨索浴罷。就室握拳。以右舉左。張其口而化。
<other>（庚戌）許式居士參曉聰禪師</other>
比部郎中許式。出守南昌。過蓮華峰。聞祥公曰。聰道
者在江西。試尋訪之。此僧人天眼目也。遂往參聰。言
下了悟。時聰甞自植松。而誦金剛經不輟。式贈詩曰。
語言渾不滯。高躡祖師蹤。夜坐連雲石。春栽帶雨松。
鑑分金殿燭。山答月樓鐘。有問西來意。虗堂對遠峰。
一日式與泐潭澄上藍溥坐次。澄曰。聞郎中道夜坐
連雲石。春栽帶雨松。當時答洞山甚麼話。曰今日放
衙早。曰聞答泗州大聖在揚州出現底是否。曰別點
茶來。曰名不虗傳。曰和尚早晚回山。曰今日被上藍
覷破。溥便喝。澄曰。須是你始得。式曰。不柰船何。打破
戽斗。一日入上藍僧堂。問首座年多少。曰六十八。曰
僧臘多少。曰四十七夏。曰聖僧得幾夏。曰與虗空齊
受戒。式拍板頭曰。下官喫飯。不似首座喫鹽多○楚
圓。全州李氏子。少為書生。年二十二得度。其母有賢
行。使之遊方。圓連眉秀目。頎然豐碩。然忽繩墨。所至
為老宿所呵。以為少叢林。圓柴崖而笑曰。龍象蹴踏。
非驢所堪。甞槖骨箱。以竹杖荷之。游湘沔間。與守芝
谷泉。俱結伴入洛。聞善昭道望。為天下第一。決志親
依。時朝廷方問罪河東。潞澤皆屯重兵。多勸其無行。
圓不顧。易衣類廝養。竄名火隊中露眠草宿。竟造汾
陽。昭壯之○守芝。太原王氏子。少棄家。試法華得度。
講金剛經。名滿三河。時善昭出世汾水。芝往參。投誠
入室。特受印可○谷泉。泉南人。少聰敏。性耐垢汙大
言不遜。為沙門撥置戒律。任心而行。眼蓋衲子。所至
叢林輙刪去。泉不以介意。參昭。昭奇之。密受記莂。
<other>（辛亥）曇頴參蘊聰禪師</other>
曇頴。錢塘丘氏子。年十三。為大僧。於書無所不觀。十
八九游京師。初謁警玄。問洞上特設偏正君臣。意明
何事。曰父母未生時事。問如何體會。曰夜半正明。天
曉不露。頴惘然棄去。謁蘊聰。理大陽之語曰。師意如
何。曰大陽不道不是。但口門窄。滿口說未盡。老僧即
不與麼。曰如何是父母未生事。曰糞墼子。問如何是
夜半正明天曉不露。曰牡丹叢下睡猫兒。頴愈疑駭。
日扣之。竟無得益。自奮曰。吾要以死究之。不解。終不
出山。聰一日見普請。問曰。今日運薪乎。曰然。曰雲門
甞問。人搬柴。柴搬人。如何會。頴不能對。聰因植杖石
坐。笑曰。此事如人學書。點畫可傚者工。否者拙。何故
如此。未忘法耳。如有法執。故自為斷續。當筆忘手。手
忘心。乃可也。頴於是默契其旨。良久曰。石頭云。執事
元是迷。契理亦非悟。既曰契理。何謂非悟。曰汝以此
句為藥語為病語。曰是藥語。聰呵曰。汝乃以病為藥。
又可哉。曰事如函得葢。理如箭直鋒妙寧有加者。而
猶以為病。茲寔未諭。曰借其妙至。是亦止明理事而
已。祖師意旨智識所不能到。矧事理能盡乎。故世尊
曰。理障礙正知見。事障能續生死。頴恍如夢覺。曰如
<pb n="791"/>
何受用。曰語不離窠臼。安能出蓋纏。穎嘆曰。纔涉唇
吻。便落意思。皆是死門。終非活路。即日辭去○曉舜。
宜春胡氏子。少年麤猛。忽悟浮幻。投師出家。在洞山
曉聰會下。時聰使至武昌行乞。首謁劉居士家。士高
行。為時所敬。意所與奪。莫不從之。舜年少。不知其飽
參。頗易之。士曰。老漢有一問。上人語相契。即開疏。如
不契。即請還新豐。問古鏡未磨時如何。曰黑如漆。曰
磨後如何。曰照天照地。士笑曰。道人不自洞山來耶。
拂袖入宅。舜默慙馳歸。舉似聰。聰為代語。問古鏡未
磨時如何。曰此去漢陽不遠。問磨後如何。曰黃[鴳-女+隹]樓
前鸚鵡洲。舜於言下大悟○都尉李遵勗。謁蘊聰。問
出家事。聰舉崔趙公問徑山欽。弟子出家得否。欽曰。
出家是大丈夫事。非將相之所能為。以此公案答之。
勗於言下大悟。作偈曰。學道須是鐵漢。著手心頭便
判。尋自和曰。學道須是鐵漢。著手心頭便判。直趣無
上菩提。一切是非莫管。一日與堅上座送別。勗問。近
離上黨。得屆中都。方接麈談。遽回虎錫。指雲屏之翠
嶠。訪雪嶺之清流。未審此處彼處的的事作麼生。堅
曰。利劍拂開天地靜。霜刀纔舉斗牛寒。勗曰。恰值今
日耳聵。堅曰。一箭落雙雕。勗曰。上座為甚麼。著草鞋
睡。堅以衣袖一拂。勗低頭曰。今日可謂降伏也。堅曰。
普化出僧堂○許式。漕西蜀。道經汝陽。謁元璉。璉適
接見於佛前。式曰。先拜佛。先拜長老。曰蝦蟇吞大蟲。
曰恁麼則總不拜去也。曰運使話墮。曰許長老具一
隻眼。璉以衣袖便拂式曰。今日看破。便禮拜○楚圓。
參善昭。經二年。未許入室。圓詣昭。昭揣其志。必罵詬
使令者。或毀詆諸方。及有所訓。皆流俗鄙事。一夕訴
曰。自至法席。已再夏。不蒙指示。但增世俗塵勞。念歲
月飄忽。己事不明。失出家之利。語未卒。昭熟視罵曰。
是惡知識。敢裨販我。怒舉杖逐之。圓擬伸救。昭掩其
口。圓大悟曰。乃知臨濟道出常情。
<other>（癸丑）五祖師戒禪師勘驗齊岳</other>
師戒。住五祖山。喜勘驗衲子。時齊岳重顯號為飽參。
且有機辨。兩人結伴游淮。至東山下。顯未欲前。令岳
先往。岳包腰。徑入方丈。時戒歸自外見之。呼曰。上人
名甚麼。曰齊岳。戒曰。何似泰山。岳無語。戒即打趕出。
翼日復謁。戒曰。汝作什麼。岳回首。以手畫圓相示之。
戒曰。是什麼。岳曰。老老大大胡餅也不識。戒曰。趂爐
竈熱。更搭一箇。岳擬議。戒曳拄杖趂出門。及數日後。
岳又詣。乃提起坐具曰。展則大千沙界。不展則毫髮
不存。為復展即是。不展即是。戒下禪床把住曰。既是
熟人。何須如此。岳又無語。戒又打出。
<other>○重顯參光祚禪師</other>
重顯。遂寧府李氏子。落髮受具。後出蜀。浮沉荊渚間。
橫經講席。究理窮玄。詰問鋒馳。機辯無敵。歷年甞典
客大陽。與客論趙州宗旨。客曰。法眼禪師。昔邂逅覺
鐵觜於金陵。問趙州栢樹子因緣記得否。覺曰。先師
無此語。莫謗先師好。法眼拊手曰。真自師子窟中來。
覺言無此語。而法眼肯之。其旨安在。顯曰。宗門抑揚。
那有規轍乎。時有苦行。名韓大伯者。貌寒。[寢-(宋-木)+穴]侍其旁。
輙匿笑而去。客退。顯數曰。我偶客語。汝笑何事。曰笑
知客智眼未正。擇法不明。顯曰。豈有說乎。對以偈曰。
一兔橫身當古路。蒼鷹才見便生擒。後來獵犬無靈
性。空向枯樁舊處尋。顯陰異之。結以為友。北游至復
州北塔。參光祚。即伸問曰。不起一念云何有過。祚召
顯近前。顯纔近前。祚以拂子驀口打。顯擬開口。祚又
打。顯豁然開悟。留止五年。盡得其道。
<other>（甲寅）李端愿居士參曇頴禪師</other>
李端愿。兒時在舘舍。甞閱禪書。長雖婚宦。然篤志祖
道。遂於後圃築室。類蘭若。邀曇頴居其中。朝夕咨參。
至忘[寢-(宋-木)+穴]食。頴一日視愿曰。非示現力。豈致爾耶。柰無
箇所入何。愿乃問。天堂地獄。畢竟是有是無。穎曰。諸
佛向無中說有。眼見空華。太尉就有裏覔無。手[搘-日+且]水
<pb n="792"/>
月。堪笑眼前見牢獄不避。心外見天堂欲生。殊不知
欣怖在心。善惡成境。太尉但了自心。自然無惑。愿曰。
心如何了。頴曰。善惡都莫思量。愿曰。不思量後。心歸
何所。頴曰。且請太尉歸宅。愿又問。人死心歸何所。頴
曰。未知生。焉知死。愿曰。生則端愿已知。頴曰。生從何
來。愿擬議。頴揕其胸曰。祇在這裏。思量箇什麼。愿曰
會也。頴曰。作麼生會。愿曰。只知貪程。不覺蹉路。頴拓
開曰。百年一夢今朝方省。愿說偈曰。三十八歲。懵然
無知。及其有知。何異無知。滔滔汴水。隱隱隋堤。師其
歸矣。箭浪東馳。頴寓愿園時。夏竦王曙歐陽修。與愿
兄端慤。咸扣玄關。時錄其語。目之曰登門集。
<other>（己卯）南安自嚴禪師入寂（西峯豁法嗣雲門第四世）</other>
自嚴。平生示人多以偈。率題贈以之中四字於其後。
乙卯正月六日。集眾曰。汝等當知。玅性廓然。本無生
滅。示有去來。更疑何事。吾此日生。今正是時。遂右脇
臥而化。壽八十二。夏六十五○有基。錢塘王氏子。母
夢梵僧授以舍利吞之。遂有娠。出家受具。學於寶雲。
住太平興國寺。每白黑月。集眾誦戒。勸道俗念佛。祥
符八年六月。示疾。弟子請曰。和尚西歸。寧無留訓。基
乃廣談圓旨。眾忽見西方現光。空中奏樂。基曰。阿彌
陀佛。與二大士俱至。即右脇西向而化。人夢阿彌陀
佛授記。為超世如來。
<other>（丙辰）守芝禪師住大愚</other>
守芝。自受汾陽心印。辭游南方。住高安大愚。僧問。昔
日靈山分半座。二師相見事如何。芝曰。記得麼。僧良
久。芝打禪床一下曰。多年忘却也。乃曰。且住且住。若
向言中取則。句裏明機。也似迷頭認影。若也舉唱宗
乘。大是一場𥧌語。雖然官不容鍼。私通車馬。放一線
道。有箇葛藤處。遂敲禪床一下曰。三世諸佛。盡皆頭
痛。且道大眾還有免得底麼。若一人免得。無有是處。
若免不得。海印發光。芝乃竪起拂子曰。這箇是印。那
箇是光。這箇是光。那箇是印。掣電之機。徒勞佇思。會
麼。老僧說夢。且道夢見箇甚麼。南柯十更。若不會。聽
取一頌。北斗掛須彌。杖頭挑日月。林泉有商量。夏末
秋風切。珍重。示眾。三世諸佛不知有。狸奴白牯却知
有。乃拈起拂子云。狸奴白牯。總在這裏放光動地。何
為如此。兩段不同。示眾。擎起香合云。明頭合。暗頭合。
若道得天下橫行。道不得且合却。上堂。大洋海底排
班立。從頭第二𩯭毛班。為甚麼不道第一鬢毛班。要
會麼。金蕋銀絲成玉露。高僧不坐鳳凰臺。僧問。如何
是佛。芝曰。鋸解秤錘。
<other>（丁巳）德聰禪師入寂</other>
德聰。姓仰氏。參請諸方。密契心印。太平興國三年。結
廬於松江余山。二虎為衛。名大青小青。有禪者造謁。
見掛一書於梁間。問之曰。此佛經也。問甞讀否。曰如
人看家書。既知之矣。何再讀為。甞曰。古人貴行。吾何
言哉。自是問都不答。超果慶依尊者。自杭奉觀音像
來。聰預知。謂寺僧曰。三日內當有主公至。及期果然。
天禧元年七月。趺坐而化。閱月貌如生。建塔於東峰
之麓。山民有卜塟於側者。其家夜聞虎嘯。亟徙去○
天禧元年。知禮結同志。修法華懺。三載期滿。將焚身
供經。秘書監楊億。致書勸請住世。禮復書略曰。經論
既以淨土之教。為勝方便。驗知是如來善巧權用也。
但權名不局。實理亦通。體外之權須破。體內方便須
修。蓋心性徧周法界無外。豈應極樂不預惟心彌陀。
以無緣之慈。取極樂之土。釋迦以樂說之辨。示往生
之門。觀經云。凡夫心想羸劣。未得天眼。不能遠觀。諸
佛如來有異方便。令其得見。此之權巧方便。既約圓
論。即與法華微妙方便。無二無別。某雖鈍根。濫沾圓
教。不離當念。顧達彼方。庶即下凡。便階不退。又欣厭
取捨。善能起過。亦能立功。眾生曠劫。住此娑婆。貪於
麤弊色聲。著於下劣依正。既無厭離之念。但增繫縛
之緣。縱有薰修。鮮克攸遂。以此土法門多障故。是故
<pb n="793"/>
諸佛愍此眾生。以願行功。取清淨土。令其欣慕。作受
生因。以苦切言。說垢穢相。令其厭惡。成出離心。若非
此心。不成始行。故非厭離。捨此無繇。不起欣求。生彼
無分。蓋受生之法。以愛為緣。始自初心。終至等覺變
易未盡。欣厭叵忘。況始行耶。今之眾園。尚須求預。彼
之寶剎。寧不願生。但知淨土惟心。穢[邱-丘+(看-目)]即性。即厭無
厭。即欣無欣。是則正助合修。解行兼運。順佛至教。非
己繇情。故以畢命自要。庶憑最後之強緣。以作往生
之定業。億又貽書郡守及遵式。力為勸止。於是焚身
之志遂沮○曾會。字宗元。官翰林學士。幼與重顯同
舍。及冠異途。天禧間。會守池州。一日與顯會於景德
寺。會將中庸大學。參以楞嚴。符宗門語句。質顯。顯曰。
這箇尚不與教乘合。況中庸大學耶。學士要直捷理
會此事。乃彈指一下曰。但恁麼薦取。會於言下領旨
○楚圓。既傳汾陽心印。服役七年。乃與守芝慧覺等
數人辭昭。相讓不肯為參頭。昭曰。此行不可以戒臘
推。聽吾一頌。天無頭。吉州城畔展戈矛。將軍疋馬林
下過。圓州城裏閙啾啾。圓遂出班曰。楚圓何人。敢當
此記莂。遂領眾拜辭。昭曰。別無送路。與子一枝拄杖
一條手巾。曰手巾和尚受用。拄杖即不消得。曰汝但
將去。有用處在。圓便收。昭曰。又道不用。圓便喝。昭曰。
已後不讓臨濟。圓曰。正令已行。昭來日送出三門。乃
問。汝出山逢尉遲時如何。圓曰。一刀兩段。昭曰。彼現
那叱。又作麼生。圓便拽拄杖。昭喝曰。這回全體分付
○圓至并州。謁智嵩。嵩謂圓曰。楊大年內翰。知見高。
入道穩實。子不可不見。圓乃往見億。億問曰。對面不
相識。千里却同風。圓曰。近奉山門請。億曰。真箇脫空。
圓曰。前月離唐明。億曰。適來悔相問。圓曰作家。億便
喝。圓曰恰是。億復喝。圓以手劃一劃。億吐舌曰。真是
龍象。圓曰。是何言歟。億顧客司。令別點茶來。曰元來
是家裏人。圓曰。也不消得。茶罷又問。如何是圓上座
為人句。圓曰切。億曰。與麼則長裙新婦拖泥走。圓曰。
誰得似內翰。億曰。作家作家。圓曰。放內翰二十拄杖。
億拊膝曰。這裏是什麼處所。圓拍掌曰。也不得放過。
億大笑。又問。記得唐明當時悟底因緣麼。圓曰唐明
問首山。如何是佛法的的大意。山曰。楚王城畔。汝水
東流。億曰。祇如此語意旨如何。圓曰。水上掛燈毬。億
曰。與麼則孤負古人去也。圓曰。內翰疑則別參。億曰。
三脚蝦蟆跳上天。圓曰。一任𨁝跳。億乃大笑。舘於齋
中。日夕質疑智證。因聞前言往行。恨見之晚。朝中見
駙馬都尉李遵勗曰。近得一道人。真西河師子。勗曰。
我以拘文。不能就謁柰何。億歸語圓曰。李公佛法中
人。聞道風遠至。有願見之心。政以法不得與侍從過
從。圓於是黎明謁勗。勗閱謁。使童子問曰。道得即與
上座相見。圓曰。今日特來相看。又令童子曰。[石*((白-日+田)/廾)]文刊
白字。當道種青松。圓曰。不因今日節。餘日定難逢。童
子又出曰。都尉言。與麼則與上座相見也。圓曰。脚頭
脚底。勗乃出坐定。問曰。我聞西河有金毛師子是否。
圓曰。什麼處得此消息。勗便喝。圓曰。野犴鳴。勗又喝。
圓曰恰是。勗大笑。既辭去。勗問。如何是上座臨行一
句。圓曰。好消息。勗曰。何異諸方。圓曰。都尉又作麼生。
曰放上座二十棒。圓曰。專為流通。勗又喝。圓曰瞎。勗
曰好去。圓曰諾諾。自是往來楊李之門。以法為友。
<other>（戊午）洪諲禪師說法智度</other>
洪諲。住神鼎。甘枯淡無比。有一朽木床。夜則諲坐其
上。三十輩環聽其誨。諲舉洞山頌曰。貪嗔癡太無知。
賴我今朝識得伊。行便打坐便搥。分付心王仔細推。
無量劫來不解脫。問汝三人知不知。古人與麼道。神
鼎則不然。貪嗔癡實無知。十二時中任從伊。行即往
坐即隨。分付心王無可為。無量劫來元解脫。何須更
問知不知。僧問。鳥窠侍者。欲往諸方。學習佛法去。鳥
窠但吹布毛。便悟去如何。諲曰。此事即知。此人久積
淨業。曠劫修行。方能了解。乃拈布毛舉似。復吹之曰。
<pb n="794"/>
會麼。不得孤負老僧。良久曰。我在首山。與汾陽師兄。
曾如此說。汾陽作偈曰。侍者初心慕勝緣。辭師擬去
學參禪。鳥窠知是根機熟。吹毛當下得心安。看他吐
露。終是作家。智度寺沙門本延謁諲。夜語。還謂郡將
曰。諲公所謂本色老宿。惜陸沉山中。郡以禮請開法。
諲辭不得。乃升座說法。道俗歡呼。得未曾有。於是諲
名聲普聞○契嵩。少時遊神鼎。諲坐堂上受其展。指
庭下兩小甕曰。汝來乃其時。寺今年始有醬食矣。明
日將粥。一力挾筐取物。投僧鉢中。嵩睨上下。有即咀
嚼者。有置之自若者。嵩袖出以觀。皆碎餅餌。問諸耆
老曰。此寺自來不煑粥。脫有檀越請應供。堂頭次第
撥僧赴之。囑令携乾殘者歸納庫。下碎焙之。均而分
俵以當麵。堂頭言。汝來適丁其時。良然。嵩大驚○楚
圓。與楊億李遵勗。為法喜遊。久之辭還河東。億曰。有
一語寄唐明。圓曰。明月照見夜行人。億曰。却不相當。
圓曰。更深猶自可。午後更愁人。億曰。開寶寺前金剛。
近日因什麼汗出。圓曰知。億曰。上座臨行。豈無為人
句。圓曰。重疊關山路。億曰。與麼則隨上座去也。圓噓
一聲。億曰。真師子兒。大師子吼。圓曰。放去又收來。億
曰。適來失脚踏倒。又得家童扶起。圓曰。有甚了期。億
大笑。圓還唐明。遵勗遣兩僧訊圓。圓於書尾畵雙足。
寫來僧名。以寄之。勗作偈曰。黑毫千里餘。金槨示雙
趺。人天渾莫測。珍重赤鬚胡。圓以母老南歸。至筠州。
謁曉聰。聰令首眾。先是善昭謂圓曰。我徧參雲門兒
孫。特以未見聰為恨。故圓依止三年○遵式。居天竺。
丞相王欽若撫杭。因以式道行聞於朝。賜號慈雲。
<other>（己未）重顯禪師出世翠峰</other>
重顯。自得法智門。乃復徧參。洞山曉聰。每新到參。便
問。溈山水牯牛。意作麼生。對者多不契聰旨。顯到。亦
如前問。顯曰。作後人標榜。聰擬道。顯以坐具拂一下。
便行。聰曰。且來上座。顯曰。未參堂。到大龍為知客。一
日問曰。語者默者不是。非語非默更非。總是總不是。
拈却大用現前。時人知有。未審大龍如何。龍曰。子有
如是見解。顯曰。這老漢瓦解氷消。龍曰。放你三十棒。
顯禮拜歸眾。龍却喚適來問話底僧來。顯便出。龍曰。
老僧因甚麼瓦解氷消。顯曰。轉見敗闕。龍作色曰。尀
耐尀耐。顯休去。後舉似南嶽雅。雅曰。大龍何不與本
分草料。顯曰。和尚更須行脚。問羅漢林曰。法爾不爾。
如何指南。林曰。只為法爾不爾。顯曰。大眾記取某甲
話頭。拂衣歸眾。林下堂。却令侍者請顯至方丈。問上
座適來不肯老僧那。顯曰。和尚當代宗匠。焉敢不肯。
林曰。你為甚拂衣歸眾。顯曰。還許某甲說道理也無。
林曰。你說看。顯拍一拍下去。初學士曾會。與顯厚善。
相值淮上。問顯何之。顯曰。將遊錢塘絕西興登天台
鴈蕩。會曰。靈隱天下勝處。珊禪師吾故人。以書薦顯。
顯至靈隱。三年陸沉眾中。俄會奉使浙西。訪顯於靈
隱。無識之者。時堂中僧千餘。使吏撿床曆物色。乃至。
會問向所附書。顯袖納之曰。公意勤。然行脚人於世
無求。敢希薦達哉。會大笑。珊奇之。吳江翠峰虗席。舉
顯出世。燒香法嗣北塔。（即智門）開法日顧視大眾曰。若
論本分相見。不必高陞此座。乃以手指曰。諸人隨山
僧手看。無量佛土一時現前。各各仔細觀瞻。其或涯
際未知。不免拖泥帶水。於是登座。又環顧大眾曰。人
天普集。合發明何事。豈可互分賓主。馳騁問答。便當
宗乘去。廣大門風。威德自在。輝騰今古。把定乾坤。千
聖只言自知。五乘莫能建立。所以聲前悟旨。猶迷顧
鑒之端。言下知歸。尚昧識情之表。諸人要識真實相
為麼。但以上無攀仰。下絕己躬。自然常光現前。箇箇
壁立千仞。還辨明得也無。未辨辨取。未明明取既辨
明得。便能截生死流。踞佛祖位。妙圓超悟。正在茲時。
堪報不報之恩。以助無為之化。顯甞參大龍。有大龍
小師曰。何不與先師燒香。顯曰。昔僧問先師。如何是
堅固法身。先師曰。山花開似錦。㵎水湛如藍。我頌此
<pb n="795"/>
因緣。報他恩了也。又甞參大愚守芝。與文悅遊最久。
悅知顯不嗣芝。特過勘顯。一日與遊山次。驀曰。入荒
田不揀。信手拈來草。觸目未甞無。臨機何不道。顯拈
起一莖禾示之。悅不肯曰。夢也未夢見。顯曰。你不肯。
即休○義懷。永嘉樂清陳氏子世以漁為業。母夢星
隕於屋。乃孕。及產尤多吉祥。兒時坐船尾。父得魚。付
懷貫之。懷不忍。乃私投江中。父怒笞懷。懷恬然如故。
長游京師。薙染。異僧言法華。於市井中。拊懷背曰。雲
門臨濟去。懷遂謁金鑾善葉縣省。皆不契。東遊至翠
峰。謁重顯。顯曰。汝名甚麼。曰義懷。顯曰。何不名懷義。
曰當時致得。顯曰。誰為汝立名。曰受戒來十年矣。顯
曰。汝行脚費却多少草鞋。曰和尚莫瞞人好。顯曰。我
也沒量罪過。汝也沒量罪過。你作麼生。懷無語。顯打
曰。脫空謾語漢出去。入室次。顯曰。恁麼也不得。不恁
麼也不得。恁麼不恁麼總不得。懷擬議。顯又打出。如
是者數四。尋為水頭。因汲水折擔。忽然大悟。作投機
偈曰。一二三四五六七。萬仞峰頭獨足立。驪龍頷下
奪明珠。一言勘破維摩詰。顯聞。拊几稱善○興陽清
剖。臥疾次。大陽警玄問。是身如泡幻。泡幻中成辦。若
無箇泡幻。大事無繇辦。若要大事辦。識取箇泡幻。作
麼生。剖曰猶是這邊事。玄曰。那邊事作麼生。剖曰。匝
地紅輪秀。海底不栽花。玄笑曰。乃爾惺惺耶。剖喝曰。
將謂我忘却。竟爾趨寂。
<other>（辛酉）省常法師往生淨土</other>
省常。字造微。錢塘顏氏子。出家受具。淳化中。住南昭。
慶慕廬山之風。乃刺血書華嚴經淨行品。易蓮社。以
淨行士大夫預會者。皆稱淨行社弟子。丞相王旦。為
之首。一時公卿牧伯。百二十人。比丘干人。天禧四年
正月日。端坐念佛。有頃厲聲唱曰。佛來也。泊然而化。
眾見地皆金色。移時方沒○楚圓。辭曉聰。游仰山。楊
億以書抵宜春太守黃宗旦。旦遂請圓。出世南原。
<other>（壬戌）警玄禪師傳法法遠</other>
法遠。鄭圃田王氏子。年十九游并州。見智嵩求出世
法。嵩曰。汝當剃落墮三寶數。乃可。遠曰。法有僧俗乎。
嵩曰。與其為俗。曷若為僧。僧則能續佛壽命故也。於
是斷髮受具。一日見僧入室請問趙州栢子因緣。嵩
詰其僧。遠旁有省發。後謁善昭歸省。皆受記莂。天禧
中。謁大陽警玄。機語相契。玄嘆曰。吾老矣。洞上一宗。
遂竟無人耶。以平生所著直裰皮履示之。遠曰。當為
持此衣履求人付之如何。玄曰。他日果得人。出吾偈
為證。偈曰。楊廣山前草。憑君待價焞。異苗翻茂處。深
密固靈根。其尾云。得法者潛眾十年。方可闡揚。
<other>（癸亥）重顯禪師開法雪竇</other>
重顯。住翠峰。天聖初。曾會守四明。迎顯補雪竇。顯既
至。會曰。會近與清長老。商量趙州勘婆子話。未審端
的有勘破處也無。顯曰。清長老道箇甚麼。會曰。又與
麼去也。顯曰。清長老且放過一著。學士還知天下衲
僧出這婆子圈䙡不得麼。會曰。這裏別有箇道處。趙
州若不勘破婆子。一生取屈。顯曰。勘破了也。會大笑。
顯住雪竇。宗風大振。天下龍蟠鳳逸衲子。爭集座下。
號雲門中興。僧問。遠離翠峰祖席。已臨雲竇道場。未
審是一是二。顯曰。馬無千里謾追風。曰恁麼則雲散
家家月。顯曰。龍頭蛇尾漢。上堂。田地穩密底。佛祖不
敢近。為甚麼擡脚不起。神通游戲底。鬼神不能測。為
甚麼下脚不得。直饒十字縱橫。朝打三千。暮打八百。
又云。槌擊妙喜世界。百雜碎底人。為甚麼處處解持
鉢。又云。知時頻到香積國底人。為甚麼拄杖頭上失
却眼。又云。一花開天下春。古佛為甚麼不著便。你若
透得救。取天下老宿。忽若有箇衲僧出來。云和尚且
自救也。許伊是金毛師子。又云。一塵一佛國。一葉一
釋迦。德山何以卓牌於閙市。又云。入林不動草。入水
不動波。投子因甚麼。脚下五色索。透關底。試辨看。上
堂。僧問。如何是時節因緣。顯曰。瞌睡漢。僧便喝。顯曰。
<pb n="796"/>
詐惺惺。復云。譬若世界壞時。大水競作。其間無量眾
生或沒未沒。互相悲號。仰望蒼蒼。皆云相救。時四禪
天人一見。高聲便喝。咄哉眾生。我預曾報汝。令頻頻
上來。汝却不聽。如今有什麼救處。乃拍手云。歸堂。又
云。一問一答。總未有事在。直饒乾坤大地。草木叢林。
盡為衲僧。異口同聲。各置百千問難。也不消長老彈
指一下。乃竝高低普應。前後無差。又云。十方無壁落。
四面亦無門。古人向甚麼處見客。若道得接手句。許
汝天上天下。問新到甚處人。僧提起坐具。顯曰。蝦跳
不出斗。僧曰𨁝跳。顯便打。僧曰。更𨁝跳。顯又打。僧便
走。顯喚回。僧作禮曰。觸忤和尚。顯曰。我要這話行。你
又走作甚麼。僧曰。已徧天下了也。顯復打五棒。僧曰。
有諸方在。顯曰。你只管喫棒。顯又喚第二底近前來。
問甚處人。僧曰。鼎州人。顯曰敗也。僧曰。青天白日。顯
曰。兩重公案。僧曰恰是。顯以拄杖指曰。你擬𨁝跳。僧
擬議。顯亦打五棒。參頭曰。這僧喫棒。與某甲不同。顯
一時喚近前。僧珍重便走。顯隨後與一拄杖。寶華侍
者來看顯。顯問。寶華多少眾。者云。不勞和尚如此。顯
云。我好好問爾。𨁝跳作甚麼。者云。也不得放過。顯云。
真師子兒。喫茶了。顯把住云。適來得恁麼無禮。者擬
議。被顯一掌。云歸去分明。舉似寶華。問聰道者。久參
事作麼生道。聰曰。青天白日。顯曰。亂走作麼。聰便喝。
顯曰喫棒。聰擬舉手。顯打一坐具曰。你看這瞎漢亂。
與首座寫真。顯曰。既是首座。為甚麼却有兩箇。曰爭
之不足。顯曰。你問我。我與你道。座擬問。顯曰。雪竇門
下。一日與數僧遊山次。見牯牛舉頭。顯問。牯牛舉頭
作甚麼。僧曰。怕和尚穿却。顯不肯。自云。看入草底。宗
首座到。方擬人事。顯約住曰。既知信之韜略。便須拱
手歸降。宗曰。今日敗闕。顯曰。劍刃未施。賊身已露。宗
曰。氣急殺人。顯曰。敗將不斬。宗曰是。顯曰。禮拜著。宗
曰。三十年後有人舉在。顯曰。已放你過。顯一日經行
植杖。眾衲環之。忽問曰。有問雲門。樹凋葉落時如何。
曰體露金風。雲門答這僧耶。為解說耶。有宗上座曰。
待老漢有悟處即說。顯熟視。驚曰。非韓大伯乎。宗曰。
老漢瞥地也。於是令撾鼓眾集。顯曰。大眾。今日雪竇
宗上座。乃是昔年大陽韓大伯。具大知見。晦迹韜光。
欲得發揚宗風。幸願特升此座。宗遂升座。僧問。寶劍
未出匣時如何。曰神光射斗牛。又問。出匣後如何。曰
千兵易得。一將難求。僧退。宗曰。寶劍未出匣。神光射
斗牛。千兵雖易得。一將實難求。便下座。一眾大驚。
佛祖綱目卷第三十五

<sarticle>佛祖綱目卷第三十六（雨字號）</sarticle>

<other>甲子（宋仁宗天聖二年起）壬申（改明道）甲戌（改景祐）戊寅（改寶元）庚
辰（改康定）辛巳（改慶曆）己丑（改皇祐）甲午（改至和）丙申（改嘉祐）
甲辰（英宗治平元年）戊申（神宗熙寧元年）戊午（改元豐）癸亥（元豐六年止）</other>
<other>（甲子）楚圓謁洪諲禪師</other>
楚圓。住南原三年。棄去謁洪諲。諲首山高弟。衲子非
人類精奇。無敢登其門者。住山三十年。門弟子。氣吞
諸方。圓髮長不剪。弊衣楚音。通謁稱法侄。一眾大笑。
諲遣童子問。長老誰之嗣。圓仰視屋曰親見汾陽來。
諲杖而出。顧見頎然問曰。汾州有西河獅子是否。圓
指其後絕呌曰。屋倒矣。童子返走。諲回顧相矍鑠。圓
地坐。脫隻履而視之。諲老忘所問。又失圓所在。圓徐
起整衣。且行且語曰。見面不如聞名。遂去。諲遣人追
之。不可。嘆曰。汾州乃有此兒耶○宗道者。得法重顯。
超放自如。往來舒蘄間。性嗜酒。無日不醉。村民愛敬
之。每餉以醇醪。一日方入浴。有送榼者至。乃裸而出
接。酒竟去。甞散衣下山。有逆而問者。曰如何是道者
家風。宗曰。袈裟褁草鞋。曰意旨如何。宗曰。赤脚下桐
城○陳瓘。字瑩中。號了翁。南劍人。性閑雅。與物無競。
初尚雜華。頗有所詣。及會明智。叩天台宗旨。忽有契
<pb n="797"/>
悟。其謫居海上。未甞有不滿意。惟尅念西歸。後謁惟
清。執見聞以求解會。清曰。執解為宗。何日偶諧。瓘乃
開悟。寄清偈曰。書堂兀兀萬幾休。日暖風柔草木幽。
誰識二千年底事。如今只在眼睛頭。
<other>○汾州善昭禪師示寂（首山念法嗣臨濟第六世）</other>
善昭。住汾陽。儼臨人天。足不越閫者三十年。天聖二
年。龍德府尹李侯。因與昭有舊。專使請主承天。使者
三至。不赴。受罸。復至曰。必欲得師俱往。不然有死而
已。昭笑曰。老病業已不出山。借往當先後之。何必俱
耶。使者曰。師諾則先後惟所擇。昭乃令設饌俶裝。告
眾曰。老僧去也。誰人隨得。一僧出曰。某甲隨得。曰汝
日行幾里。曰五十里。曰汝隨我不得。又一僧曰。某甲
日行七十里。曰汝亦隨我不得。侍者曰。某甲隨得。但
和尚到處即到。曰汝乃隨得老僧。復顧使者曰。吾先
行矣。停箸而化。侍者即立化於側。壽七十八。
<other>（乙丑）楚圓禪師開法道吾</other>
定林沙門本延。有道行。雅為士大夫所信敬。洪諲見
延。稱楚圓知見。可興臨濟。會道吾虗席。延白郡守。請
圓主之。示眾。先寶應曰。第一句薦得。堪與祖佛為師。
第二句薦得。堪與人天為師。第三句薦得。自救不了。
道吾則不然。第一句薦得。和泥合水。第二句薦得。無
繩自縛。第三句薦得。四稜著地。所以道。起也海晏河
清。行人避路。住也乾坤失色。日月無光。汝輩向什麼
處出氣。良久曰。道吾為汝出氣。乃噓一聲。卓拄杖而
起。又曰。道吾打鼓。四大部洲同參。拄杖橫也。挑掛乾
坤大地。鉢盂覆也。蓋却恒沙世界。且問。汝輩向何處。
安身立命。若也知之。北俱盧州。喫粥喫飯。若也不知。
長連床上。喫粥喫飯。大道谷泉南歸。放浪湘中。聞圓
住道吾。往省覲。圓曰。白雲橫谷口。道人何處來。泉左
右顧曰。夜來何處火。燒出古人墳。圓呵曰。未在更道。
泉乃作虎聲。圓以坐具摵之。泉接住推圓。置禪床上。
圓亦作虎聲。泉大笑曰。我見七十餘員善知識。今日
始遇作家。山有湫毒龍所蟄。墮葉觸波必雷雨。連日
過者不敢喘。一日泉與圓暮歸。時秋暑。捉圓衣曰。可
同浴。圓掣肘徑去。於是泉解衣躍入。霹[靂-秝+林]隨至。腥風
吹雨。林木振搖。圓蹲草中。意泉死矣。須臾晴霽。忽引
頸出波間曰。㘞。
<other>（丙寅）慧覺禪師住瑯琊</other>
慧覺。西洛人。弱冠扶父衡陽太守櫬。歸洛過澧陽藥
山古剎。宛若舊居。遂出家薙染。游方參問。得法汾陽。
應緣滁水。住瑯琊山。上堂。見聞覺知。俱為生死之因。
見聞覺知。正是解脫之本。譬如獅子返躑。南北東西
且無定止。汝等諸人。若也不會。且莫辜負釋迦老子。
吽吽。上堂。汝等諸人。在我這裏過夏。與你點出五般
病。一不得向萬里無寸草處去。二不得孤峰獨宿。三
不得張弓架箭。四不得物外安身。五不得滯於生殺。
何故。一處有滯。自救難為。五處若通。方名導師。汝等
諸人。若到諸方。遇明眼作者。與我通箇消息。貴得祖
風不墜。若是常徒。即便[寢-(宋-木)+穴]息。何故。躶形國裏誇服飾。
想君太煞不知時。上堂。山僧因看華嚴金師子章第
九繇心迴轉善成門。又釋曰。如一尺之鏡納重重之
影象。若然者。道有也得。道無也得。道非亦得。道是亦
得。雖然如是。更須知有拄杖頭上一竅。若也不會。拄
杖子。穿燈籠。入佛殿。撞著釋迦。磕倒彌勒。露柱拊掌
呵呵大笑。你且道笑箇甚麼。卓拄杖下座。上堂。拈拄
杖曰。盤山道。向上一路滑。南院道。壁立千仞嶮。臨濟
道。石火電光鈍。瑯琊有定乾坤底句。各各高著眼。高
著眼。卓拄杖下座。覺與雪竇。同時唱道。時謂二甘露
門。
<other>（丁卯）義懷禪師開法鐵佛</other>
義懷。辭重顯久無耗。有僧自淮上來。謂顯曰。懷出世
鐵佛矣。顯使誦提唱之語曰。譬如鴈過長空。影沉寒
水。鴈無遺蹤之意。水無留影之心。若能如是。方解向
<pb n="798"/>
異類中行。不用續鳬截[鴳-女+隹]。夷嶽盈壑。放行也百醜千
拙。收來也欒欒拳拳。用之則敢與八大龍王鬪富。不
用都來不直半文錢。顯大稱賞。以為類己。先使慰撫
之。懷乃敢通門人之禮。上堂。髑髏常干世界。鼻孔摩
觸家風。芭蕉聞雷開。葵花隨日轉。諸仁者。芭蕉聞雷
開。還有耳麼。葵花隨日轉。還有眼麼。若也會得。西天
即是此土。若也不會。七九六十三。收。示眾。古人云。五
蘊山頭一段空。同門出入不相逢。無量劫來賃屋住。
到頭不識主人翁。有老宿拈云。既不識他。當初問甚
麼人賃。恁麼拈。也太遠在。何故。須知死人路上。有活
人出身處。活人路上。死人無數。那箇是活人路上死
人無數。那箇是死人路上活人出身處。若撿點得分
明。拈却炙脂帽子。脫却鶻突布衫。舉金剛經云。若見
諸相非相。即見如來。法眼云。若見諸相非相。即不見
如來。懷曰。若見諸相非相。眼在甚麼處。此語有兩負
門。室中問僧。無手人。能行拳。無舌人。解言語。忽然無
手人打無舌人。無舌人道箇甚麼。
<other>○大陽警玄禪師入寂（梁山觀法嗣曹洞第六世）</other>
警玄。住大陽。足不越限脇不至席者五十年。天聖丙
寅七月日。陞座辭眾。又三日。以偈寄侍郎王曙曰。吾
年八十五。修因至於此。問我歸何處。頂相終難覩。停
筆而化○平侍者。預大陽之室有年。雖盡得其旨。惟
以生滅為己任。擠陷同列。忌出其右者。慧覺法遠居
眾時汾陽令探大陽宗旨。延嘆曰。興洞上一宗。非遠
即覺也。二師曰。有平侍者在。延以手指胸云。平此處
不佳。又揑拇指乂中示之云。平向去當死於此。暨延
遷寂。遺囑瘞全身。十年無難。當為大陽山打供。平後
住山忽云。先師靈塔。風水不利。取而焚之。遂發塔。顏
貌如生。薪盡儼然。眾皆驚異。平乃钁破其腦。益以油
薪。俄成燼。事聞於官。坐平不孝還俗。自稱黃秀才。
謁慧覺。覺曰。昔日平侍者。今朝黃秀才。我在大陽時。
見你做處。遂不納。又謁法遠。遠亦不顧。後於三乂路
口。遭大蟲食之。果中丫乂之記○晁逈。字明遠。歷事
三朝。諡文元。弱冠時。遇高士劉惟一。訪以生滅之事。
一曰。人常不死。逈駭之。一曰。形死性不滅。逈始悟。自
是留意禪觀。甞曰。予觀寶積中。末後云。若彼比丘。於
一切法。但取一行。極隨順者。所謂無生。是為禪行。予
詳此語。若有酌然明禪理。而學佛者。止用此一科足
矣。丁卯元日。撰法藏碎金錄十卷成。謝政後。獨處道
院。不治他務。戒家人。無輙有請。子擢進士。易章服詣
謝。逈亦不顧。甞有詩云。鍊鑛成金得寶珍。鍊情成性
得天真。相逢此理交談者。千百人中無一人。
<other>○守芝禪師開法翠巖</other>
守芝。住大愚。郡守請居西山翠巖。芝譏呵學者寡聞。
得少為足。曰。汾陽有十智同真法門。鍛佛祖鉗鎚。今
時禪者。姿質不妙。莫有成器者。僧問如何是十智同
真。芝曰。先師言。夫說法者。須具十智同真。若不具十
智同真。邪正不辨。緇素不分。不能與人為眼目。決斷
是非。如鳥飛空而折翼。如箭射的而斷弦。弦斷故射
的不中。翼折故空不可飛。弦壯翼牢。空的俱徹。作麼
生是十智同真。如今一切點出。一同一質。二同大事。
三總同參。四同真志。五同徧普。六同具足。七同得失。
八同生殺。九同音吼。十同得入。先師又曰。與什麼人
同得入。與誰同音吼。作麼生是同生殺。什麼物同得
失。阿那箇同具足。是什麼同徧普。何人同真志。孰能
總同參。那箇同大事。何物同一質。有點得出底麼。點
得出者。不恡慈悲。點不出者。未有參學眼在。切須辨
取。要識是非。面目見在。芝曰。先師曰。要識是非面目
見在。也大省力。後生晚學刺頭。向言句裏。貪著義味。
如驢䑛尿處。棒打不回。蓋為不廣求知識。徧歷門風。
多是得一言半句。便點頭嚥唾。道已了辨。上座大有
未穩當處在。先師有十五家宗風歌。號曰廣智其詞
曰。大道不說有高低。真空那肯涉離微。大海吞流同
<pb n="799"/>
增減。妙峰高聳總擎持。萬派千溪皆渤澥。七金五嶽
盡須彌。玉毫金色傳燈後。二三四七普聞知。信衣息
廣開機。諸方老宿任施為。識心是本從頭說。迷心逐
物却生疑。芝曰。此敘宗旨也。或直指。或巧施。解道前
綱出後機。旨趣分明明似鏡。盲無慧目不能窺。明眼
士。見精微。不言勝負墜愚癡。物物會同流智水。門風
逐便示宗枝。即心佛。非心佛。歷世明明無別物。即此
真心是我心。我心猶是機權出。芝曰。此敘馬祖宗派
也。或五位。或三路。設施隨根巧回互。不觸當今是本
宗。展手通玄無佛祖。芝曰。此敘洞上宗派也。或君臣。
或父子。量器方圓無彼此。士庶公侯一道平。愚智賢
豪明漸次。芝曰。此敘石霜宗派也。有時敲。有時唱。隨
根問答談諦當。應接何曾失禮儀。淺解之流却生謗。
或雙明。或單說。只要當鋒利禪悅。開權不為鬪聰明。
舒光只要辨賢哲。有圓相。有默論。千里持來目視瞬。
萬般巧妙一圓空。爍迦羅眼通的信。芝曰。此敘溈仰
宗派也。或全提。或全用。萬象森羅實不共。青山不礙
白雲飛。隱隱當臺透金鳳。芝曰。此敘石頭藥山宗派
也。象骨鏡。地藏月。玄沙崇壽照無闕。因公致問指歸
源。旨趣來人明皎潔。芝曰。此敘雪峰地藏宗派也。或
稱提。或拈掇。本色衲僧長擊發。句裏明人事最精。好
手還同楔出楔。或擡薦。或垂手。切要心空易開口。不
識先人出大悲。管燭之徒照街走。芝曰。此敘雲門宗
派也。德山棒。臨濟喝。獨出乾坤解橫抹。從頭誰管亂
區分。多口阿師不能說。臨機縱。臨機奪。迅速機鋒如
電掣。乾坤只在掌中持。竹木精靈腦劈裂。或賓主。或
料揀。大展禪宗辨正眼。三玄三要用當機。四句百非
一齊鏟。勸同袍。莫強會。少俊依前成窒礙。不知宗脉
莫漫汗。永劫長沈生死海。難逢難遇又難聞。猛烈身
心快通泰。芝曰。此敘德山臨濟宗派也。
<other>○守芝禪師傳法文悅</other>
文悅。南昌徐氏子。短小粹美。有精識。初出家。杖䇿游
江淮。常默坐下板。念耆宿語疑之曰。吾聞臨濟在黃
檗三年。黃檗不識也。陳尊宿者教之。令問大意。三問
而三被打。未聞諄諄授之也。至大愚而悟。則為江西
宗。耆宿教我。意非徒然。我所欲聞者異耳。遂至大愚
參守芝。見屋老僧殘荒凉如傳舍。芝自提笠。日走市
井。暮歸閉關高枕。悅無留意。欲裝包發去。芝忽陞座
曰。大家相聚喫莖＆CB17572;。若喚作一莖虀。入地獄如箭射。
下座。無他語。悅大駭。夜造丈室。芝曰。來何所求。曰求
佛心法。芝曰。法輪未轉。食輪先轉。後生趂有色力。何
不為眾乞飯去。我忍飢不暇。暇為汝說法乎。悅不敢
違即請行。及還自馮川。芝移住翠巖。悅又往從之。夜
詣丈室。芝曰。又欲求佛心法乎。汝不念乍住屋壁疎
漏又寒雪。我日夜望汝來。為眾營炭。我忍寒不能。能
為汝說法乎。悅又不敢違。入城營炭還。時維那缺。悅
夜造丈室。芝曰。佛法不怕爛却。堂司一職。今以煩汝。
悅不得語而出。明日鳴楗椎堅請。悅有難色。拜起欲
棄去業已勤勞久。因中止。然恨芝不去心。地坐後架。
架下束破桶盆。自架而墮。忽開悟。頓見芝從前用處。
走搭伽黎上[寢-(宋-木)+穴]堂。芝迎笑曰。維那且喜大事了畢。悟
再拜汗下。不及吐一詞而出。服勤八年而芝歿。
<other>（戊辰）法智知禮法師入寂（天台宗）</other>
天聖六年正月日。知禮召大眾說法。驟稱阿彌陀佛
號數百聲。奄然坐逝。露龕二七日。顏貌如生。爪髮俱
長。茶毗舌根不壞。若蓮華然。舍利五色。莫知其數。
<other>（己巳自寶謁曉聰禪師</other>
自寶。壽州人。生娼室。無姓氏。出家修頭陀行。糲食垢
衣。行脚時甞旅宿。為娼女所窘。遂讓榻與之睡。寶坐
達旦。明發。娼女索宿錢。寶與之。出門自燒被褥而去。
娼女以實告其母。謂寶真佛子。請歸致齋以懺。後參
師戒。發明心地。至洞山。謁曉聰。時方植松。聰問。上嶺
一句。作麼生道。寶曰。氣急殺人。聰拄钁呵曰。從何得
<pb n="800"/>
此。隨語生解。阿師見問上嶺。便言氣急殺人。佛法却
成流布。寶請代語。聰曰。何不道氣喘殺人。寶復問。嶺
在此。金剛在什麼處。聰指曰。此一株松。是老僧親栽。
<other>（庚午）子璿參慧覺禪師</other>
子[王*(虍-七+(一/八/八/目))]。秀州人。從敏法師。學楞嚴經。至動靜二相了然
不生。謂敏曰。敲空擊木。尚落筌蹄。舉目揚眉。已成擬
議。去此二途。方契斯旨。敏駭之。參慧覺。值陞座遂問。
清淨本然。云何忽生山河大地。覺厲聲曰。清淨本然。
云何忽生山河大地。[王*(虍-七+(一/八/八/目))]豁然契悟。擬留嗣之。覺曰。汝
宗不振久矣。宜勵志扶持。以報佛恩。後住長水○曉
聰。住洞山。六月日示微疾。持不食七日。集道俗曰。法
席當令自寶住持。因與門人。敘透法身話。說偈曰。參
禪學道莫忙忙。問透法身北斗藏。予今老倒尫羸甚。
見人無力得商量。惟有鉏頭知我道。種松時復上金
剛。言畢而化。茶毗得五色舍利。塔於西阿○自寶。常
在五祖主事。一日師戒病。令行者往庫司。取生薑煎
藥。寶叱之。行者白戒。戒令將錢回買。寶方取薑付之。
曉聰歿。遺言令寶繼其席。郡守亦以書囑戒。俾舉所
知。戒曰。賣生薑漢住得。遂出世洞山。寶甞作達磨贊
敘曰。師真徒邈。三界無著。擬欲安排。知君大錯。虗勞
指點。何處捫摸。要識師真。乾坤廓落。贊曰。師相兮世
所希。師眉兮陣雲垂。師眼兮電光輝。師鼻兮聳須彌。
師口門無齒兮。過在阿誰。更住少林兮。懡㦬却西歸。
遇衲僧兮。好與一頓椎。雖然如是兮。不會莫鍼錐。慧
覺見此贊。乃述頌曰。師眼兮深。師鼻兮大。師耳兮穿。
師舌兮快。師身兮黑。師心兮戴。手携隻履返流沙。熊
耳石塔今猶在。只將此頌。驗盡天下衲僧○倚遇。漳
州林氏子。初謁法遠。遠謂人曰。此後學行脚樣子也。
繼謁谷泉。問菴主在麼。曰誰。曰行脚僧。曰作甚麼。曰
禮拜菴主。曰恰值菴主不在。曰你聻。曰向道不在。說
甚你我。拽棒趂出。次日再來。泉又趂出。一日又來問。
菴主在麼。曰誰。曰行脚僧。揭簾便入。泉攔胸扭住曰。
我這裏狼虎縱橫。尿床鬼子。三回兩度來。討甚麼。曰
人言菴主親見汾陽。泉解衣抖擻曰。你道我見汾陽。
有多少奇特。遇即禮拜曰。如何是菴中主。曰入門須
辯取。曰莫祇這便是麼。曰賺却多少人。曰前言何在。
曰聽事不真。喚鐘作甕。曰萬法泯時全體現。君臣合
處正中邪去也。曰驢漢不會便去。亂統作麼。曰審如
菴主語客來將何祗待。曰雲門餬餅趙州茶。曰謝師
供養。曰我這裏火種也未有。早言謝謝什麼。遇乃去。
謁北禪智賢。賢問近離甚處。曰禪嚴。曰思大鼻孔長
多少。曰與和尚當時見底一般。曰且道老僧見時長
多少。曰和尚大似不曾到福嚴。賢笑曰。學語之流。又
問來時馬大師徤否。曰徤。曰向汝道什麼。曰教和尚
莫亂統。曰念汝新到不欲打汝。曰倚遇亦放和尚過。
茶罷。賢問鄉里甚處。曰漳州。曰三平在彼作甚麼。曰
說禪說道。曰年多少。曰與露柱齊年。曰有露柱且從。
無露柱年多少。曰無露柱一年也不少。曰夜半放烏
雞。遇因倒心師事之。
<other>（壬申）楚圓禪師住石霜</other>
明道元年。楚圓。自道吾遷住石霜○贊元。字萬宗。義
烏人。傅大士遠孫。出家受具。游方至石霜。謁楚圓。圓
一見曰。好好著槽廠。元遂作驢鳴。圓曰。真法器耳。俾
為侍者助舂破薪。泯泯混眾十年○遵式。住慈雲。有
一貴官。註楞嚴經。求印可。式乃烹烈焰。謂曰。今先申
三問。若答之契理。當為流通。如其不合。請付此火。真
精妙。元性淨明心。不知如何註釋。三四四三宛轉十
二。流變三疊一十百千。為是何義。二十五聖所證圓
通。既云實無優劣。文殊何得獨取觀音。其人罔措。遂
焚之。壬申十月日。炷香禮佛。願諸佛證明。往生安養。
又祝觀世音曰。我觀觀世音。前際不來。後際不去。十
方諸佛。同住實際。願住此實際。受我一炷之香。遂坐
脫。人見大星隕於靈鷲峰。越七日入龕。形貌如生。
<pb n="801"/>
<other>（癸酉）楚圓禪師傳法方會</other>
方會。宜春冷氏子。少警敏。不事筆硯。及出家。閱經典。
輙自神會。折節扣參老宿。時楚圓。自南原遷道吾石
霜。會皆佐之總院事。依之雖久。然未有省發。每以此
事咨參。圓曰。庫司事繁且去。他日會又請問。圓曰。監
寺異日兒孫徧天下在。何用忙為。一日圓適出。雨忽
作。會偵之小徑。一見搊。住曰這老漢。今日須與我說。
不說打你去。曰監寺知是般事便休。語未竟。會大悟。
即拜於泥塗。問曰。狹路相逢時如何。曰你且躲避。我
要去那裏去。會歸來日具威儀詣方丈禮謝。圓呵曰。
未在圓。飯罷。恒山行。禪者問道。多失所在。會闞其出
未遠。即撾鼓集眾。圓怒數曰。少叢林暮而陞座。何從
得此規繩乎。曰汾陽乃晚參也。一日圓上堂。會出問。
幽鳥語喃喃。辭雲入亂峰時如何。曰我行荒草裏。汝
又入深村。曰官不容鍼。更借一問。圓便喝。會曰好喝。
圓又喝。會亦喝。圓連喝兩喝。會禮拜。圓曰。此事是箇
人。方能擔荷。會拂袖便行。一日圓問。馬祖見讓師。便
悟去。且道迷却在甚麼處。曰要悟即易。要迷即難○
可真。自負親見慈明。天下無可意者。至金鑾。同善侍
者坐夏。善與語。知其未徹。一日同山行。舉論鋒發。善
拈一片瓦。置石上曰。若向這裏下得一轉語。許你親
見老師。真左右視擬對。善叱曰。佇思停機。情識未透。
何曾夢見。真大愧。還石霜。圓見來叱曰。本色行脚人。
必知時節。有甚急事。夏未了蚤至此。真泣曰。被善兄
毒心。終礙塞人。故來見和尚。圓遽問。如何是佛法大
意。曰無雲生嶺上。有月落波心。圓詬曰。頭白齒豁。猶
作這箇見解。如何脫離生死。真悚然求指示。圓曰。汝
問我。真理前語問圓。圓震聲喝曰。無雲生嶺上。有月
落波心。真於言下大悟○道吾悟真。亦圓嗣。一日提
螺螄一籃。遶院行云。賣螺螄。令眾下語。皆不契。有一
老宿。揭簾見以目顧真。放身便臥。真放籃子便行○
善暹。臨江人。出家游方。依緣遠。一日遠陞堂。顧視大
眾曰。師子頻呻。象王回顧。暹忽有省。入室陳解。遠曰。
子作麼生會。暹顧曰。後園驢喫草。遠然之。自此機辯
迅捷。禪林目曰海上橫行暹道者。又參重顯。顯愛其
俊逸。留座下數年。欲舉住明州金鵞。暹聞之。書偈於
壁而去。出世開先。嗣緣遠。一住十八年。
<other>（甲戌）谷泉禪師住保真</other>
谷泉。登衡嶽頂。住懶瓚巖。移芭蕉。又移保真。乃衡湘
至險絕處。一夕地坐祝融峰。有大蟒盤繞。泉解衣帶
縛其腰。中夜不見。明日徧山尋之。衣帶纏枯松上。甞
以杖荷大酒瓢。往來山中。人問瓢中何物。曰大道漿
也○守芝。住大愚翠巖兩山。眾未甞登三十輩。屋老
以木拄將傾處。過者疑將壓焉。提笠日走城郭村落。
寺如傳舍。粥飯亦有不繼。甞作洞山麻三斤偈曰。橫
眸讀梵字。彈舌念真言。吹火長尖嘴。柴生滿竈烟。又
示眾。沙裏無油事可哀。翠巖嚼飯餧嬰孩。他時好惡
知端的。始覺從前滿面。景祐初入寂。
<other>（乙亥）五祖師戒禪師入寂（雙泉寬法嗣雲門第三世）</other>
洞山自寶。為人精嚴。護持戒法。然性好名。事邊幅。初
得法於師戒。戒暮年棄眾造焉。寶以其行藏落人疑
似。弗為禮。戒遂至大愚。未幾倚拄杖於僧堂前。談笑
而化。五祖遣人來取骨石。歸塔焉。
<other>（丙子）楚圓禪師住福嚴</other>
南嶽福嚴虗席。郡守延楚圓住持○慧南。玉山章氏
子。幼不茹葷。不遊戲。棄家受具。坐必跏趺。行必直視。
依泐潭澄。令分座接物。名振諸方。文悅見之歎曰。南
有道之器也。惜未授本色鉗鎚耳。會同遊西山。夜話
雲門法道。悅曰。澄公雖是雲門之後。法道異矣。南問
所以異。曰雲門如九轉丹砂。點鐵成金。澄公如藥汞
銀徒可玩。入鍛則流去。南怒以枕投之。明日悅謝過。
又曰。雲門氣宇如王。甘死語下乎。澄公有法授人。死
語也。死語其能活人乎。即背去。南挽之曰。若如是則
<pb n="802"/>
誰可汝意。曰石霜圓。手段出諸方。子宜見之。不可後
也。南默計曰。悅師翠巖。使我見石霜。見之有得。於悅
何有哉。遂造石霜。中途聞圓不事事。慢侮少叢林。乃
登衡嶽。謁福嚴賢。賢命掌記。俄賢卒。郡守以圓補之。
南心喜。且欲觀其人。圓既至。貶剝諸方。件件數為邪
解。泐潭密付旨訣。皆在所斥中。南為氣索。念悅平日
之語。翻然改曰。大丈夫心膂之間。其可自為疑礙乎。
遂造其室。圓曰。書記已領徒游方。借有疑。可坐而商
略。南固辭。哀懇愈切。圓曰。書記學雲門禪。必善其旨。
如曰放洞山三頓棒。是有喫棒分。無喫棒分。曰有喫
棒分。圓色莊曰。聞三頓棒聲。便是喫棒。則從朝至暮。
鵲噪鴉鳴。皆應喫棒。圓即端坐受南炷香作禮。圓復
問。脫如汝會雲門意旨。則趙州道臺山婆子。我為汝
勘破了也。且那裏是他勘破婆子處。南汗下不能答
趨出。次日又詣。圓詬罵不已。南曰。罵豈慈悲法施耶。
圓笑曰。你作罵會那。南於言下大悟。失聲曰。泐潭果
是死語。獻偈曰。傑出叢林是趙州。老婆勘破沒來繇。
而今四海明如鏡。行人莫與路為讐。圓以手指沒字。
南為易有字。圓頷之。遂留月餘辭去。謂圓曰。大事畢
竟如何。圓呵曰。著衣喫飯。不是畢竟。屙屎送尿。不是
畢竟○元璉。住廣慧。景祐三年正月日。示四圓相。自
書虎狗鼠牛字於中。揭方丈門。九月日遷寂○承古。
西川人。少為書生。博學有聲。出家從警玄遊。又謁南
嶽雅。雅許入室。遊廬山。居宏覺塔院。號古塔主。初說
法芝山。嗣雲門。范仲淹守饒。景祐四年。迎古住薦福
○范仲淹。字希文。吳郡人。仁宗朝。累官樞密參知政
事。為宋朝人物第一。守吳日。慧覺來謁。留數日。淹於
言下知歸。贈覺偈曰。連朝共話釋疑團。豈謂浮生半
日閑。直欲與師閑到老。盡收識性到玄關。
<other>（戊寅）楚圓禪師至京師</other>
楚圓。自福嚴。移住興化。示眾。以拄杖擊禪床一下云。
大眾還會麼。不見道。一擊忘所知。更不假修治。諸方
達道者。咸言上上機。香嚴恁麼悟去。分明悟得如來
禪。祖師禪猶未夢見在。且道祖師禪。有甚長處。若向
言中取則。誤賺後人。直饒棒下承當。孤負先聖。萬法
本閑。惟人自閙。所以山僧居福嚴。只見福嚴境界。晏
起早眠。有時雲生碧嶂。有時月落寒潭。音聲鳥飛鳴
般若臺前。娑羅花香散祝融峰畔把瘦筇坐盤陀石。
與五湖衲子。時談玄微。頭土面。住興化。只見興化
家風。迎來送去。門連城市。車馬駢填。漁唱瀟湘。猿啼
嶽麓。絲竹歌謠。時時入耳。復與四海高人。日談禪道。
歲月都忘。且道。居深山。住城郭。還有優劣也無。試道
看。良久云。是處是慈氏。無門無善財。寶元戊寅。李遵
勗遣使邀圓曰。海內法友。惟師與楊大年耳。大年棄
我而先。僕年來頓覺衰落。忍死以一見公。仍以書抵
潭帥敦遣之。圓惻然。與侍者舟而東下。道過瑯瑯。慧
覺出迎。大喜曰。天賜我也。圓為逗留。夜語及并汾舊
游。覺曰。近有一老衲至。問其離何所。曰揚州。問船來
陸來。曰船來。問船在何處。曰岸下。問不涉程途一句
如何道。其僧恚曰。杜撰長老。如麻似粟。遣人追不及。
云是舉道者。頃在汾州時。舉陸沉眾中。不及識之。圓
笑曰。舉見處纔能自了。而汝墮負。何以為人。覺屏息
汗下。圓為作牧童歌曰。牧牛童實快活。洗足披蓑。雙
角撮。橫眠牛上向天歌。人問如何牛未渴。回面看平
田闊。四方放去休攔遏。八面無拘任意游。要收只在
索頭撥。小牛兒順摩捋。角力未充難提掇。且從放在
小平坡。慮上高峯四蹄脫。日已高休喫草。揑定鼻頭
無少老。一時牽向圈中眠。和泥看伊東西倒。笑呵呵
好不好。又將橫笛順風吹。震動五湖三海島。倒騎牛
脫布襖。知音休向途中討。若問牧童何處居。鞭指東
西無一寶。覺默得其游戲三昧。圓至京師。與勗會月
餘。而勗果歿。臨終時。勗膈胃燥熱。有尼道堅。謂曰。眾
生見劫盡。大火所燒時。都尉切宜照管主人公。勗曰。
<pb n="803"/>
大師與我煎一服藥來。堅無語。勗曰。這師姑。藥也不
會煎得。乃畵一圓相。又作偈獻圓曰。世界無依。山河
匪礙。大海微塵。須彌納芥。拈起幞頭。解下腰帶。若覔
死生。問取皮袋。圓曰。如何是本來佛性。勗曰。今日熱
如昨日。隨聲便問圓。臨行一句作麼生。圓曰。本來無
罣礙。隨處任方圓。勗曰。晚來困倦。更不答話。圓曰。無
佛處作佛。勗於是泊然而逝。圓南歸中途。謂侍者曰。
我忽得風痺疾。視之口吻已喎斜。侍者頓足曰。當柰
何。平生呵佛罵祖。今乃爾。圓曰。無憂為汝正之。以手
撥置如故。曰今而後不鈍置汝。
<other>（庚辰）慈明楚圓禪師示寂（汾陽昭法嗣臨濟第七世）</other>
楚圓。歸興化。正月五日。沐浴辭眾。跏趺而逝。圓平生
以事事無礙行。心凡聖不能測。室中宴坐。橫刀水盆
之上。旁置草鞋使。參扣者下語。無有契其機者。又作
示徒偈曰。黑黑黑。道道道。明明明。得得得。又冬日。牓
僧堂。作此字。[(○*○*○)/＝/─]二二三<img n="X/X85p0710_01.png"/><rubynote t="【圖】"/>[(┐@三)*(田/?)][水-?+(曲-曰+口)]。其下註云。若人識得。
不離四威儀中。有首座者。見之謂曰。和尚今日放參。
圓聞而笑之○方會。從楚圓游最久。及辭還九峰。圓
亦化去。忽宜春移檄。命居楊岐。受請日拈法衣。示眾
云。會麼。若也不會。今日無端走入水牯牛隊裏去也。
還知麼。筠陽九岫萍實楊岐。遂陞座。時有僧出。會曰。
漁翁未擲釣。躍鱗衝浪來。僧便喝。會曰。不信道。僧拊
掌歸眾。會曰。消得龍王多少風。問師唱誰家曲。宗風
嗣阿誰。會曰。有馬騎馬。無馬步行。曰少年長老。足有
機籌。會曰。念汝年老。放汝三十棒。問如何是佛。會曰。
三脚驢子弄蹄行。曰莫祇這便是麼。會曰。湖南長老。
乃曰。更有問話者麼。試出來相見。楊岐今日。性命在
汝諸人手裏。一任橫拖倒拽。為甚麼如此。大丈夫兒。
須是當眾決擇。莫背地裏。似水底按葫蘆相似。當眾
引驗。莫便面赤。有麼有麼。出來決擇看。如無。楊岐今
日失利。便下座。時九峰勤。把住曰。今日喜得箇同參。
會曰。作麼生是同參底事。曰九峰牽犂。楊岐拽耙。會
曰。正恁麼時。楊岐在前。九峰在前。勤擬議。會拓開曰。
將謂同參。元來不是。慈明忌辰設齋。眾纔集會。於真
前。以兩手揑拳。安頭上。以坐具畫一畫。打一圓相。便
燒香。退身三步。作女人拜。首座曰。休揑怪。會曰。首座
作麼生。曰和尚休揑怪。會曰。兔子塗赤嬭。第二座近
前。打一圓相。便燒香。亦退身三步。作女人拜。會近前
作聽勢。座擬議。會打一掌曰。這漆桶也亂做。提刑楊
畋山下過。會出接。畋乃問。和尚法嗣何人。曰慈明大
師。曰見箇甚麼道理。便法嗣他。曰共鉢盂喫飯。曰與
麼則不見也。會捺膝曰。甚麼處是不見。畋大笑。會曰。
須是提刑始得。又曰。請入院燒香。畋曰。却待回來。會
乃獻茶信。畋曰。這箇却不消得。有甚乾[焊-干+恭][焊-干+恭]底禪。希
見示些子。會指茶信曰。這箇尚自不要。豈況乾[焊-干+恭][焊-干+恭]
底禪。畋擬議。會呈頌曰。示作王臣。佛祖罔措。為指迷
源。殺人無數。畋曰。和尚為甚麼。就身打劫。會曰。元來
是我家裏人。畋大笑。會曰。山僧罪過○張方平。字安
道。宋城人。慶曆中。為滁州守。游瑯琊抵藏院。偶見楞
伽經。取視之。忽感悟前身事。入手恍然如獲舊物。讀
至世間離生滅猶如虗空華。遂明己見。偈曰。一念在
生滅。千機縛有無。神鋒輕舉處。透出走盤珠。暮年。以
此經授蘇軾。輔錢三十萬。使印施流通。王安石。甞問
平曰。去孔子百年。而有孟軻。此後逮孔孟者為誰。何
吾道之寥寥乎。平曰。有人。第恐過之耳。曰誰。曰南嶽
讓。嵩山珪。馬祖石頭。丹霞無業。若此類。儒門淡薄。收
拾不住。盡歸釋氏矣。安石深肯之。
<other>（壬午）思廣禪師傳法承皓</other>
承皓。眉州王氏子。出家游方。參北塔思廣。發明心要。
得遊戲自在三昧。甞製赤犢鼻裩。書歷代祖師名字
曰。惟有文殊普賢猶較些子。故叢林目為皓布裩。
<other>（癸未）慧南禪師開法同安</other>
慧南。受楚圓大法。癸未開法於同安。上堂。智海無性。
<pb n="804"/>
因覺妄以成凡。覺妄元虗。即凡心而見佛。便爾休去。
將謂同安無折合。隨汝顛倒所欲。南斗七。北斗八○
尹洙。字師魯。官起居舍人。得法於法眼禪師。臨終日。
先以手書別范仲淹。適朱從事炎至。洙謂炎曰。吾素
學佛於禪師法眼者。乃今資此也。及仲淹馳至。慟哭
之。洙張目曰。已與公別。何用復來。且死生常理。希文
豈不曉乎。言訖端坐而逝。
<other>（乙酉）薦福承古禪師入寂</other>
承古。住薦福。乙酉冬十一月。辭眾偈曰。天地本同根。
鳥飛空有跡。雪伴老僧行。須彌撼金錫。乙酉冬至日。
靈光一點赤。珍重會中人。般若波羅蜜。偈畢而逝。
<other>（丙戌）方會禪師開法雲蓋</other>
方會。住楊岐。慶曆六年。遷雲蓋。室中問僧。栗棘蓬。你
作麼生吞。金剛圈。你作麼生透。一日訪比部孫居士。
值視斷次。孫曰。某為王事所牽。何繇免離。會指曰。委
悉得麼。曰望師點破。會曰。此是比部弘願深廣。利濟
群生。曰未審如何。會示偈曰。應現宰官身。廣弘悲願
深。為人重指處。棒下血淋淋。孫有省。遂嗣會○守端。
衡陽葛氏子。幼工翰墨。不喜處俗。出家剃染。年二十
餘。游湘中。時方會遷居雲蓋。一見端便心奇之。每與
語必終夕。一日會忽問曰。上人落髮師為誰。曰茶陵
郁和尚。曰吾聞其過溪遭攧有省。作偈甚奇。能記之
否。端即誦曰。我有明珠一顆。久被塵勞關鎻。今朝塵
盡光生。照破山河萬朵。會大笑起去。端愕視左右。通
夕不𥧌。明日求入室。咨詢其事。時方歲旦。會曰。汝見
昨日作野狐者乎。曰見。曰汝一籌不及渠。端又大駭
曰。意旨如何。曰渠愛人笑。汝怕人笑。端因大悟於言
下。巾侍久之○衡州茶陵郁山主。本州人。自少落髮。
惟以供應為事。院居禪剎往來之衝。每有化主至。郁
必供養之。一日因楊岐化主至。郁問禪宗之旨。化主
為舉。和尚每問衲子。僧問法燈。百尺竿頭。如何進步。
燈曰噁。郁從此參究。未甞離念。偶一日赴外請。騎蹇
驢過溪橋。驢踏橋穿陷足。郁墜驢。不覺口中曰噁。忽
然契悟。有頌云云。走謁方會。會即印可。端後出世九
江。承天贊郁像曰。水月以喻兮。古來已多。我今不然
兮。所陳伊何。百尺竿頭曾進步。溪橋一踏沒山河。顧
不遊方兮。何游之有。玄沙保壽兮。師其與偶。應峰之
東兮。洙川之口。三十三秋兮。大師子吼。舒兮卷兮已
而矣。依前空瀉洙川水。九江相去幾千里。父有重牙
子無齒。謾勞提耳一爐香。微塵旋逐松風起。
<other>（丁亥）義懷禪師傳法法秀</other>
法秀。秦州辛氏子。母夢老僧托宿而娠。先是麥積山
老僧。日誦法華。與應乾寺魯和尚善。甞欲從魯游方。
魯老之。乃謂魯曰。他日當尋我竹舖坡前鐵疆嶺下。
俄有兒生其所。魯聞往視之。兒為一笑。三藏願從魯
歸。遂承魯姓。十九為大僧。講大經。聲著京洛。倚圭峰
鈔。以詮量眾義。然恨圭峰學禪。乃罷講。南游至無為
軍鐵佛。謁義懷。懷貌寒危坐。涕垂沾衣。秀初易之。懷
收涕問。座主講何經。曰華嚴。曰華嚴以何為宗。曰法
界為宗。曰法界以何為宗。曰以心為宗。曰心以何為
宗。秀不能對。懷曰。毫[釐-未+牙]有差。天地懸隔。汝當自看。必
有發明。秀乃悚然敬服。願留受法。後聞僧舉白兆參
報慈。問情未生時如何。慈曰隔。乃大悟○道隆。少時
師事石門徹。親受洞山旨訣。後謁元璉。璉方剃髮。使
隆擎凳子來。璉曰。道者我有凳子詩。聽取。詩曰。放下
便安穩。隆於言下大悟。乃嗣璉。游京師。客景德寺。日
縱觀都市。歸甞二鼓。一夕還不得入。臥寺門下。仁宗
夢至寺門。見龍蟠於地驚覺。中夜遣中使物色。得隆
夜臥狀。大喜。因召對問宗旨。上大悅。舘於大相國寺。
以偈句相詶唱。絡繹於道。或留宿禁中。禮遇特厚。
<other>（己丑）惟正禪師入寂（淨土素法嗣法眼第四世）</other>
惟正。華亭黃氏子。幼從錢塘本如𨽻業。郡人欲啟帑。
以度牒施正。嘆曰。古之度人。以清機密旨。今反是。去
<pb n="805"/>
古遠矣。吾墮三寶數。當有其時。遂跪謝不受。如問故。
正曰。彼非知我者。特以師之言。施百千於一童子。保
其終身。能施物。不責報乎。如來世尊。大願度生。則有
慈蔭。今玅法蓮華經是也。當折節誦持。恩併歸一。於
義為安。如益奇之。年十八為大僧。獨擁毳袍且弊。復
有願。輪歲時用度。俾繼院務。正復謝曰。聞托鉢乞食。
未聞安坐以享。聞歷謁諸祖。未聞廢學自任。況我齒
茂氣完。正在筋力為禮。非從事屋廬之秋也。遂游方。
受心法於惟素。素董功臣山淨土院。正輔相之。久而
繼席。內翰葉清臣。迎正論道。一日語正曰。明日有客
集。願師來灑以甘露。正諾之。明日遣邀。正以一偈授
曰。昨日曾將今日期。出門倚杖又思維。為僧只合居
巖谷。國土筵中甚不宜。竟不往。甞跨一黃犢出入。軍
持巾鉢。悉掛角上。故俗呼為正黃牛。侍郎蔣堂。出守
杭州。與正為方外交。正每往謁。至郡庭下犢。談笑終
日而去。正律身精嚴。冬不擁爐。以蘆花作毬。納足其
中。客至共之。夏秋好玩月。吟笑達旦。率以為常。或問。
師以禪師名。乃不談禪何也。曰徒費言語。吾懶寧假
曲折。但日夜煩萬象。為敷演耳。言語有間。而此法無
盡。所謂造物無盡藏也。皇祐元年孟夏日。語眾曰。夫
動以對靜。未始有極。吾一動。歷年六十有四。今靜矣。
然動靜本何有哉。於是泊然而逝。汴京自周朝毀寺。
宋太祖建隆間。復興兩街。止是義學而已。士大夫聰
明超軼者。皆厭聞名相。而達磨一宗。尚未大行。翰林
楊億晁逈。首發明之。皇祐元年。內侍李[ㄠ-ㄙ+?]寧。奏施汴
宅一區創興禪席。帝賜額曰。十方淨因禪院○居訥。
字中敏。梓州蹇氏子。生而英特。讀書過目成誦。得度
受具。後以講學冠兩川。會有禪者。自南方還。稱祖道
被天下。馬大師。什邡人。應般若多羅讖。蜀之豪俊。以
經論聞者。如亮公。而亮棄徒。隱西山。如鑒公。而鑒焚
疏鈔。稱滴水莫敵巨海。訥憮然良久曰。汝知其說乎。
曰我不能知也。子欲知之。何惜一往。訥於是出蜀。放
浪荊楚。屢閱寒暑。迄無所得。後參延慶榮。始契悟。榮
嗣智門祚。為雲門宗。訥既受法。出世廬山歸宗。遷圓
通。仁宗聞其名。皇祐初。詔住十方淨因禪院。訥稱目
疾。不能奉詔。有旨令舉自代。訥舉懷璉住持。璉字器
之。漳州陳氏子。誕生之夕。夢僧伽降室。因小字泗州。
長為沙門。篤志禪學。[寢-(宋-木)+穴]食無廢。一日洗面。潑水於地。
微有省發。即慕參尋。往謁石門懷澄。投機印可。留十
餘年。甞燕坐室中。見金蛇從地而出。須臾隱去。游圓
通。訥命掌記○夏竦。字子喬。德安人。皇祐中。參知政
事。自契機谷隱。日與老衲游。偶上藍溥至。竦問。百骸
潰散時。那箇是長老自家的。溥曰。前月二十離蘄陽。
竦休去。溥却問。百骸潰散時。那箇是相公自家底。竦
便喝。溥曰。喝則不無。畢竟那箇是相公自家的。竦對
以偈曰。休認風前第一機。太虗何處著思維。山僧若
要通消息。萬里無雲月上時。溥曰。也是弄精魂。
<other>○楊岐方會禪師入寂（石霜圓法嗣臨濟第八世）</other>
皇祐元年。方會示寂。塔於雲蓋。以臨濟正脉。付守端。
仁勇。四明竺氏子。幼為大僧。通天台教。更衣謁重顯。
顯意其可任大法。誚之曰。央庠座主。勇憤誹下山。望
雪竇拜曰。我此生行脚參禪。道不過雪竇。誓不歸鄉。
即往泐潭。踰紀疑情未泮。聞方會移雲蓋。能鈐鍵學
者。直造其室。一語未及。頓明心印。會示寂。從同參守
端游。研極玄奧。後出世。兩住保寧。
<other>（壬寅）懷璉禪師開法淨因</other>
懷璉。至京。仁宗召對化成殿。問佛法大意。奏對稱旨。
賜號大覺。齋畢傳宣效南方禪林儀範。開堂演法○
贊元。侍楚圓於石霜日久。圓歿。塟骨石。元種植八年。
出世住蔣山。丞相王安石。時丁母憂。讀經山中。與元
游如昆弟。問祖師意旨。元不答。石益扣之。元曰。公有
般若之障三。有近道之資一。更一兩生來。或得純熟。
石曰。願聞其說。元曰。公受氣剛大。世緣深。以剛大氣。
<pb n="806"/>
遭深世緣。必以身任天下之重。懷經濟之志。用舍不
能。必則心未平。以未平之心。持經世之志。何時能一
念萬年哉。又多怒而學問尚理。於道為所知愚。此其
三也。特視名利如脫髮。甘淡薄如頭陀。此為近道。且
當以教乘。滋茂之可也。石再拜受教○了元。字覺老。
饒州林氏子。生時祥光燭天。二歲能誦論語諸家詩。
五歲誦三千首。閭里稱曰神童。長讀楞嚴經愛之。盡
捐舊學。白父母求出家。遂剃染受具。游廬山。謁善暹。
暹大稱賞。又謁居訥。訥驚其翰墨曰。骨格已似雪竇。
後來之俊也。遂命掌記○常總。劍州施氏子。母夢男
子。頎然色知金。握白芙蓉三柄授之。但一柄得。餘委
地。覺而娠。後誕三子。伯仲皆不育。總其季也。出家受
具。初依智材。既聞慧南之風。遂辭材至歸宗。委心事
焉○道隆。舉懷璉自代。願歸廬山養痾。䟽奏不許。有
旨。於護國寺北。建精舍以居。號華嚴禪院。
<other>（辛卯）慧南禪師得游戲三昧</other>
慧南。住歸宗。寺火一夕而燼。大眾譁動山谷。南安坐
如平時。僧洪準。欲掖而走。南叱之。準曰。和尚縱厭世
間。慈明法道。何所賴耶。因徐整衣起。火已及坐榻矣。
入獄。郡吏發其私忿。考掠百至。絕口不言。惟不食而
已。兩月後得釋。鬚髮不剪。皮骨僅存。可真迎於中塗。
見之泣下曰。師兄何至是也。南叱曰。這俗漢。真不覺
下拜。他日謂門弟子曰。我在獄。證法華經菩薩游戲
三昧。經曰。菩薩游戲神通。淨佛國土。心不好樂。呵小
乘也。以其不能成就眾生耳。弟子請聞其說。南曰。凡
獄吏之治有罪者。察見其情偽。必痛加捶楚。欺詐之
實盡則自釋。雖有酷刑。不能申也。罪至於死。亦所甘
心者。智迄情枯故也。今禪學者。馳求之狂。欺詐之病。
不以知見之慧鍛之。何繇而釋。故其平生。止以三種
語。驗天下衲子○洪準。桂林人。從慧南游有年。天資
純至。未甞忤物。聞人之善。如出諸口。喜氣津津。生眉
宇間。聞人之惡。必合掌扣空。若追悔者。暮年不領院
事。寓迹寒溪。壽已逾八十。臨終時。門弟子皆赴供。惟
一僕夫在。準携磬坐土地祠前。誦孔⿱少隹經一遍。安坐
而逝。三日不傾。觀者如堵。準忽開目而笑。使坐於地。
有頃門弟子還。準呼立其右。良久寂然。視之去矣。神
色不變。道俗塑像龕之○道臻。字伯祥。福州戴氏子。
父夢偉然黃冠裳者。導從至舍。母遂姙。又夢龐眉碧
眼一僧至。即誕臻。幼不茹葷。十四歲出家。十九為大
僧。閱大小經論。置不讀曰。此方便說耳。即持一鉢。走
江淮遍參。得旨訣於法遠。游丹陽。寓止因聖。一日行
江上。顧舟默計曰。當隨所往。信吾緣也。問舟師曰。載
我船尾可乎。舟師笑曰。師欲何之。我入汴船也。臻曰。
吾欲行游京師。因載之而北。謁懷璉。璉使首眾僧於
座下○本如。號神照。四明人。初依知禮。請益經王義。
禮曰。為我作知事三年。却向汝道。事竣復以為請。禮
震聲一喝。隨呼云本如。如豁然有悟。呈頌曰。處處逢
歸路。頭頭復故鄉。本來成現事。何必待思量。禮曰。向
來若為汝說。豈有今日。後住東山承天寺。甞於寺西
南隅。見一虎睡。如以杖擊曰。此非汝睡處。虎俛首而
去遂於虎臥處結菴。結社念佛。遂成巨剎。仁宗賜名
白蓮。皇祐三年五月日。升座說法。與眾訣別。其夕法
堂藏閣方丈棟梁皆折。鐘鼓擊之無聲。江上漁人。見
雲端有僧向西而去。詰旦右脇安庠而逝○倚遇。遊
西山。睠雙嶺深邃。栖息三年。始應法昌之請。法昌在
分寧北。千峰萬壑。古屋數間。遇至。止刀耕火種。殊安
樂之衲子。不堪其枯淡。多棄去。坐此成單丁。
<other>○守端禪師開法江州承天寺</other>
守端。寓歸宗。居訥。舉住江州承天寺。名聲籍甚。
<other>○雪竇重顯禪師入寂（智門祚法嗣雲門第五世）</other>
重顯。住明州雪竇。宗風大振。皇祐四年六月日。遊山
四顧周覧。謂侍者曰。何日復來於此。侍者哀乞遺偈。
顯曰。平生惟患語之多矣。翼日出杖。屨衣盂散及徒
<pb n="807"/>
眾。乃曰。七月七日。復相見耳。至期盥沐攝衣。北首而
逝。賜號明覺。顯甞悲學者尋流失源。作為道日損偈
曰。三分光陰二早過。靈臺一點不揩磨。區區逐日貪
生去。喚不回頭爭柰何。又名實無當偈曰。玉轉珠迴
佛祖言。精通猶是污心田。老盧只解長舂米。何得風
流萬古傳。又迷悟相反頌曰。霏霏梅雨灑高層。五月
山房冷似氷。莫道乾坤乖大信。未明心地是炎蒸。又
道貴如愚頌曰。雨過寒雲曉半開。數峰如畵碧崔巍。
空生不解巖中坐。惹得天花動地來。又大功不宰頌
曰。牛頭峰頂鎻重雲。獨坐寥寥寄此身。百鳥不來春
又過。不知誰是到菴人。又晦跡自怡頌曰。圖畵當年
愛洞庭。波心七十二峰青。如今高臥思前事。添得盧
公倚石屏。又與時寡合頌曰。居士門高謁未期。閑隈
巖石且相宜。太湖三萬六千頃。月在波心說向誰。又
革轍二門頌曰。劫火曾洞然。木人淚先落。可憐傅大
士。處處失樓閣（一）德雲閑古椎。幾下玅峰頂。喚他癡
聖人。擔雪共填井。（二）祖佛未生前。已振塗毒鼓。如今
誰樂聞。請試分回互。三宛轉復宛轉。真金休百鍊。喪
却毗耶離。無人解看箭（四）○雲峰元益首座。得法於
雪竇。李林宗。問益曰。意欲出塵今未出。請師今日決
疑情。益曰。作麼生是出塵。宗惘然。益曰。還會麼。宗忽
省悟。有頌云。心鏡從來瑩。洪河本自深。祇因師問後。
沙石化為金。益曰。正趣地獄。宗曰。人我無相。胡為地
獄。益曰。汝今何在。宗曰。現對答。益曰。祇此是黃金。
<other>（癸巳）守端禪師住圓通</other>
居訥。既舉守端住承天。又讓居圓通。自處東堂。端時
年二十八。自以前輩讓善叢林。責己甚重。故敬嚴臨
眾。以公滅私。於是宗風大振○郭祥正。字功甫。別號
淨空。母夢李白而生。皇祐四年。守端寓圓通書堂。時
正任星子縣主簿。往叩心法。迨端住承天遷圓通。正
復尉於德化。往來尤密○宗本。無錫管氏子。年十九。
師事蘇州承天道昇。弊衣垢面。親操井臼。夜則入室
參承。昇曰。頭陀荷眾良苦。亦疲勞乎。曰若捨一法。不
名滿足菩提。寔欲此身身證。其敢言勞。昇奇之。十年
剃髮受具。又三年辭昇。游方徧參。謁池州義懷。懷舉
天親從彌勒內宮而下。無著問曰。人間四百年。彼天
為一晝夜。彌勒於一時中。成就五百億天子。證無生
法忍。未審說甚麼法。天親曰。祇說這箇法。因問本曰。
如何是這箇法。又懷甞修淨土。室中垂示曰。若言捨
穢取淨。厭此欣彼。則是取捨之情。眾生妄想。若言無
淨土。又違佛語。修淨土者。當云何修。乃自答曰。生則
決定生。去則實不去。本參久之。始得開悟。眾皆莫知。
甞為侍者。喜[寢-(宋-木)+穴]。鼻息[(鼻-丌+廾)*勾][(鼻-丌+廾)*勾]。或以告懷。懷曰。此子吾家
精進幢也。汝輩他日當依賴之。無多談。眾乃驚。
<other>（甲午）慧南禪師住積翠</other>
慧南。住黃檗。結菴谿上。名曰積翠○法遠。初住舒州
太平興國。次住姑蘇天平。至和元年。住浮山。一日與
待制王質論道。遠畵一圓相。問質曰。一不得匹馬單
鎗。二不得衣錦還鄉。鵲不得喜。鴉不得殃。速道。質罔
措。遠曰。勘破了也○守端。住圓通。提唱臨濟宗風。未
幾。居訥厭閑寂。郡守至。自陳客情。太守惻然目端。端
笑唯唯而已。明日陞座曰。法眼禪師偈曰。難難難是
遣情難。情盡圓明一顆寒。方便遣情猶不是。更除方
便太無端。大眾且道。情作麼生遣。喝一喝下座。負包
去。一眾大驚。挽之不可。遂渡江。夏於五祖閑房。舒州
小剎。號法華。舒守。聞端高風。移文請居之○行偉。大
名于氏子。十九游京師。謁大乘師方益。執役掃除。破
薪佐炊者十三年。乃剃髮受具。辭益游方。入洛受賢
首宗於大三藏。成名。繼其席。常千人。未幾南游。見同
學法亮。高其衣裙。布纏兩脛。呼俱行者。聚觀太息。亮
笑敘寒溫而已。偉問曰。汝今稱禪者。禪宗奧義。語我
來。亮曰。待我死後為汝敷說。偉曰狂耶。亮曰。我狂已
息。汝今方熾。即趨去。偉請其屬曰。亮聞見淹博。知法
<pb n="808"/>
解義倍我。今甘爾禪家。必有長處。乃獨行。謁慧南。
<other>（乙未）守端禪師開法白雲</other>
守端。在法華。衲子至。無所容。士大夫賢之。遷居白雲
海會。示眾。明明知道。只是這箇。為甚麼透不過。只為
見人開口時。便喚作言句。見人閉口時。便喚作良久
默然。又道。動展施為開言吐氣。盡十方世界內。無不
是自己。所以墮在塗中。隱隱猶懷舊日嫌。豈不聞雲
門道。聞聲悟道。見色明心。遂舉手云。觀世音菩薩。將
錢來買胡餅。放下手云。元來却是饅頭。又不見山僧
在法華時。甞示眾云。無業禪師道。一毫頭聖凡情念
未盡。未免入驢胎馬腹裏去。大眾。直饒一毫頭聖凡
情念頓盡。亦未免入驢胎馬腹裏去。瞎漢但恁麼看
取。參。又示眾。若端的得一回汗出來。也向一莖草上。
便現瓊樓玉殿。若未端的得一回汗出。縱有玉殿瓊
樓。却被一莖草蓋却。且道。作麼生得汗出去。良久云。
自有一雙窮相手。不曾容易舞三臺。有僧問。智不到
處。切忌道著。道著時如何。曰風吹日炙。曰恁麼則無
處容身去也。曰碓擣磨磨。曰官不容鍼。私通車馬。曰
可貴可賤。僧彈指一下。端曰。恰是。僧吐舌。端曰。家貧
猶自可。路貧愁殺人。僧呵呵大笑。端曰。放過一著○
懷璉。住淨因。與仁宗。偈頌往來。更相唱和。至和二年
三月。乞老山居。上不[ㄠ-ㄙ+?]。遣使宣諭曰。山即如如體也。
將安歸乎。帝初閱投子語錄。僧問。如何是露地白牛。
投子云。叱叱。自此有契。乃製釋典頌十四首。今以一
賜璉曰。若問主人公。真寂合太空。三頭并六臂。臘月
正春風。璉和曰。若問主人公。澄澄類碧空。雷雲時鼓
動。天地盡和風。帝喜。宣賜龍腦鉢盂。璉謝恩罷乃曰。
佛法以壞色衣。以瓦鉢食。此鉢非法。遂焚之。中使回
奏。帝深嘆訝○洪英。邵武陳氏子。幼警敏。讀書五行
俱下。父母鍾愛之。使為書生。英不食自誓。懇求出家。
及受具。即行訪道。初依曹山雅。久之辭去。登雲居眷。
巖壑勝絕。遂掩室。不與人交。下視四海。莫有可其意
者。將老於此山。偶夜讀華嚴十明論。至為真智慧無
體性。不能自知無性故。為無性之性。不能自知無性
故。名曰。無明。華嚴第六地曰。不了第一義故。號曰無
明。將知真智慧本無性故。不能自了。若遇了緣而了。
則無明滅矣。是謂成佛要門。願以此法。紹隆佛種。然
今諸方。誰可語此。久之夜經行。聞二僧舉慧南佛手
驢脚因緣。異之。就問。南公今何寓。曰在黃檗。黎明。徑
造黃檗。南與語達旦。曰荷擔大法。盡在爾躬厚自愛
○潘興嗣。字延之。南昌人。初調德化縣尉。同郡許瑊。
始拜江州守。嗣往見之。瑊不為禮。遂懷刺歸。竟不之
官。問道於慧南。獲其印可。甞曰。我清世之逸民。故自
號清逸居士。隱居豫章東湖上。琴書自娛一日同參
清源來訪。見其拂琴次。源曰。老老大大猶弄箇線索
在。嗣曰。也要彈教響。源曰。不少。嗣曰。知心能幾人○
源。豫章鄧氏子。字潛菴。亦南法嗣。
<other>（丙申）慧南禪師傳法行偉</other>
行偉。參慧南。依止二年。每造室。南必斂目。良久乃語。
偉曰。和尚見行偉。必合眼何耶。曰麻谷見良遂來。荷
鋤鋤草。良遂有悟處。我見汝來。但閑閉目。汝雖無悟。
然且有疑。尚亦可在。偉滋不曉。時泐潭月。與南同坐
夏積翠。月以經論有聲。偉常侍坐。聽其談論。因讀小
釋迦傳曰。韋尚書問仰山寂公。禪師尋常如何接人。
寂曰。僧來必問來為何事。曰來親覲。又曰。還見老僧
否。曰見。又問老僧何似驢。僧未有酬者。韋曰。若言見。
爭柰驢。若言不見。今禮覲誰。以此故難答。寂曰。無人
如尚書辨析者耳。月稱善。偉亦以為然。南獨曰。溈仰
宗枝不到今者。病在此耳。偉日夜究思。不悟其意。將
治行而西。卜菴嵩少之下。為粥飯僧。夜與一僧。同侍
座。僧問。法華經言。得解一切眾生語言陀羅尼。何等
語是陀羅尼。南顧香爐。僧即引手。候火有無。無火。又
就添以炷香。仍依位而立。南笑曰。是此陀羅尼。偉驚
<pb n="809"/>
喜。進曰。如何解。南令僧且去。僧揭簾趨出。南曰。若不
解。爭能與麼。偉方有省○慧南。住黃檗。學徒奔凑。雖
飽參宿扣者。至則憮然自失。就弟子之列。潘興嗣。甞
問其故。南曰。父嚴則子孝。今日之訓。後日之範也。譬
諸地。爾隆者下之。窪者平之。彼將登於千仞之上。吾
亦與之俱。困而極於九淵之下。吾亦與之俱。伎之窮。
則妄盡而自釋也。又曰。姁之嫗之。春夏之所以生育
也。霜之雪之秋冬之。所以成熟也。吾欲無言得乎。又
南室中。甞問僧曰。人人盡有生緣。上座生緣在何處。
我手何似佛手。我脚何似驢脚。三十餘年示此三問。
學者莫測。脫有酬者。南無可否。斂目危坐。興嗣又問
故。南曰。已過關者。掉臂徑去。安知有關吏。從關吏問
可否。此未透關者也。自頌曰。生緣有語人皆識。水母
何曾離得蝦。但見日頭東畔上。誰能更喫趙州茶。我
手佛手兼舉。禪人直下薦取。不動干戈道出。當處超
佛越祖。我脚驢脚竝行。步步蹋著無生。直待雲開日
現。方知此道縱橫。總頌。生緣斷處伸驢脚。驢脚伸時
佛手開。為報五湖參學者。三關一一透將來○慧圓。
嗣雪竇。後依善暹。會洞山虗席。暹舉。應筠人之請。時
南住黃檗。因出邑相見。南默無所言。但焚香相向危
坐而已。自申時至三鼓。圓即起曰。夜深妨和尚偃息。
趨出。明日各還山。南問永首座。汝在廬山。識今洞山
老否。曰不識。止聞其名。久之進曰。和尚此回見之如
何人。南曰。奇人。永退問侍者。汝隨和尚見洞山。夜語
及何事。侍者以實告。永曰。疑殺天下人○嘉祐中。男
子冷清妖言誅。谷泉坐清曾經繇菴中決杖。配郴州
牢城。盛暑負土經通衢。弛擔而坐。觀者如堵。說偈曰。
今朝六月六。谷泉受罪足。不是上天堂。便是入地獄。
言訖微笑。泊然如蟬蛻。異香郁然。闍維舍利不可勝
數。郴人塔之。至今祠焉。
<other>（丁酉）洪英謁可真禪師</other>
洪英。謁可真。方入室。真曰。女子出定意旨如何。英引
手掐真膝而去。真笑曰。賣匙箸客未在。真知其脫略
窠臼。大稱賞之○法秀。出世淮四面山。杖笠之外。包
具而已。衲子追逐。秀哀祖道不振。以身任之。
<other>（己亥）慶閑參慧南禪師</other>
慶閑。福州卓氏子。母夢胡僧。授以明珠。而孕。及生。白
光照室。幼不近酒胾。出家遠游。所至自處。罕與人接。
有即之者。一舉手而去。父事慧南。南甚重之○江州
承天虗席。居訥以了元當其選。郡將見而少之。訥曰。
元齒少而德壯。雖萬耆衲。不可折也。於是以元住承
天○言法華者。莫知其所從來。初見之景德寺。久留
講肆。一日讀雲門錄。忽契悟。未幾。宿命遂通。相傳言
誦法華經。故以為名。時獨語笑。多行市里。或舉手畫
空。佇立良久。從屠沽游。飲啖無所擇。道俗共目為狂。
僧有問。師凡耶聖耶。言舉手曰。我不在此住。丞相呂
夷簡。一日預化䟽。請法華齋。明日果到。坐於堂上。簡
拜。問佛法大意。曰本來無一物。一味總成真。又問未
來臧否。言索筆。大書亳州二字。後簡罷相。知亳州。始
悟前讖。集僊王質問。如何是祖師西來意。曰青山影
裏潑藍起。寶塔高吟撼曉風。曰請法華燒香。曰未從
齋戒覔。不向佛邊求。助教徐岳。問祖師西來意。曰街
頭東畔底。曰不會。曰三般人不會。仁宗國嗣未立。夜
焚香默禱。翼日具齋。[虔-文+ㄆ]請法華大士。清旦帝道衣凝
立以待。俄侍衛馳奏。言法華。直趨[寢-(宋-木)+穴]殿。禁兵呵止不
得。帝笑曰。朕請之來耳。有頃至。竟升御榻。跏趺而坐。
受供訖將去。帝以儲嗣為問。索筆大書十三十三數
行。擲筆去。至英宗即位。乃濮安懿王。第十三子也。慶
曆戊子十一月日將化。謂人曰。吾從無量劫來。成就
逝多國土。分身揚化。今南歸矣。言畢右脇而逝。
<other>（庚子）達觀曇頴禪師入寂（谷隱聰法嗣臨濟第七世）</other>
曇頴。住金山。嘉祐四年除夕。遣侍者。馳書別揚州刁
景純曰。明旦當行。不暇相見。厚自愛。景純開書大驚
<pb n="810"/>
曰。當柰何。復書訣別而已。中夜報揚州馳書。船將及
岸。頴欣然。遣撾鼓陞座。敘出世本末。謝裨贊叢林者。
勤修勿怠。下座曰。吾化後。當以賢監寺次補。讀景純
書畢。大眾擁步。上方丈。頴跏趺。揮令各遠立。良久乃
化○洪英。游西山。與潘興嗣。同宿雙嶺。嗣曰。龍潭見
天皇時節。冥合孔子。英驚問故。曰。孔子曰。二三子。以
我為隱乎。吾無隱乎爾。我無行而不與二三子者。是
丘也。師以為何如。英笑曰。楚人以山雞為鳳。世傳以
為笑。不意居士此語相類。汝擎茶來。我為汝接。汝行
益來。我為汝受。汝問訊我起手。若言是說。說箇甚麼。
若言不說。龍潭何以便悟。此所謂無法可說。是名說
法。以世尊之辯。亦不能加此兩句耳。學者但求解會。
譬如以五色圖畵虗空。鳥窠無佛法可傳授。不可默
坐。閑拈布毛吹之。侍者便悟。學者乃曰。拈起布毛。全
體發露。似此見解。未出教乘。其可稱祖師門下客哉。
九峰被人問。深山裏還有佛法也無。不得已。曰有。及
被窮詰。無可有。乃曰。石頭大者大。小者小。學者卜度
曰。剎說眾生說。三世熾然說。審如是。教乘自足。何必
更問祖師西來意旨耶。要得脫體明去。譬如眼病人。
求醫治之。醫者但能去翳膜。不曾以光明與之。嗣推
牀驚曰。吾憂積翠法道未有繼者。今知盡在。子躬厚
自愛。雙嶺順問菴中老師。好問學者。併却咽喉。唇吻
道取一句。首座曾道得麼。英乾笑。已而有偈曰。阿家
甞醋三尺喙。新[嬾-束]洗面摸著鼻。道吾答話得腰裩。玄
沙開書是白紙。順屈服。以為名下無虗士。
<other>（辛丑）契嵩禪師進傳法正宗記</other>
契嵩。字仲靈。自號潛子。生藤州。鐔津李氏。十三得度。
十四受具。十九游方。時寧風鄉。有異女子姚道姑。年
百餘歲。面如處子。精嚴住山。嵩造焉。姑留之信宿。中
夜聞池中有如戛銅器聲。嵩問姑。姑曰。噫此龍吟也。
聞者瑞徵。子後當有大名於世行矣。無滯。於是遂下
江湘。陟衝嶽。謁神鼎諲。不契。至袁筠。受記莂於曉聰。
遊匡山。開先主者。命掌書記。嵩笑曰。我豈為汝一盃
薑杏湯耶。去之。居杭之西湖三十年。閉關不妄交。夜
則頂戴觀音像。誦其號。必滿數萬聲乃[寢-(宋-木)+穴]。自是世間
經書章句。不學而能作。原教論十餘篇。以抗宗韓排
佛之說。撰傳法正宗記。定祖圖。以摩訶迦葉。獨得大
法眼藏。為初祖。推至達磨。為二十八祖。密相付囑。不
立文字。謂之教外別傳。書成。齎往京師。并上仁宗。萬
言書其略曰。儒者以文排佛。而曰。尊一王之道。慕三
代之政。是安知佛之道與王道合也。夫王道者。皇極
也。皇極者。中道之謂也。而佛之道。亦曰中道。中正不
偏。大略與儒同。及其推物理。而窮神極妙。則與世相
萬矣。二帝三皇。庸知非佛者之變耶。佛者非二帝三
皇之本耶。陛下舉皇極。以臨天下。任賢才庸。政事號
令賞罰。不失其信。制度文物。不失其宜。則佛氏之道。
在陛下之治體矣。經曰。治世語言。資生業等。皆順正
法。此之謂也。此推聖人之遠體。不止論其近跡耳。然
遠體者。人多不見。近跡者。僧多束執。幸陛下發其遠
體。使儒者知之。諭其近跡。使僧者通之。夫跡屬教。體
屬道。非道則教無本。非教則道不顯。論者不探其所
以為教之深遠者。第見其徒不事。事不躬衣食。以為
詭異徒。惡黑黧為患。而不見脉患之深也。黑黧不過
變其皮膚。若脉患至深。則絕人性命也。聖人導之割
情愛。委身世欲。其全性命之至本。以治生死之大病。
所謂治其出世者也。佛法大要。在人正其心。心果正。
則其為道也至。為德也盛。此乃陛下。自知而自得。然
必陳之云云者。蓋欲詔以示學者使其知佛之法有
益於帝王之道德如此也。又佛者神靈睿智。古云。大
不測人也。所得之道。妙乎天地鬼神。而天地鬼神嘉
之。河海方波濤洶湧。其舟欲沒。及投以佛經。則波清
水平。民得無害。雨暘不時。以其法禱之天地。而雨暘
時。若與陛下。禋天地。祀社稷。禱百神。而與民為福者。
<pb n="811"/>
何以異乎祭法。曰法施於民。則祀之。能禦大菑。捍大
患。則祀之。今佛法。上則密資天子之道德。次則與天
下助教化。其次則省刑罰。又其次則與天下。致福却
禍。以先王之法裁之。可斥乎。可事乎。又儒經佛經。意
似者數端。含而蘊之。若待佛教發明。而意密且遠。後
儒注解。牽於訓詁。不能遠見聖人奧旨。豈非傳所謂
夫子之文章可得而聞也。夫子之言。性與天道。不可
得而聞也。云云。凡數萬言。書上知開封。府王素奏聞。
帝覧其書。嘉嘆久之。敕送宰相。韓琦等。躬自詳閱○
重元。青州孫氏子。出家受具。遊方。參義懷悟旨。懷甞
曰。此吾家千里駒也。後住魏府天鉢寺。示眾。佛法在
日用處。在行住坐臥處。喫粥喫飯處。語言相問處。所
作所為。舉心動念。又却不是也。又曰。時當缺減人壽。
少有登六七十者。汝輩入我法中。整頓手脚。未穩早
是。三四十年須臾。衰病至衰病至。則老至老至。則死
至前去。幾何尚復恣意。何不初中後。夜純靜去。文彥
博。以使相鎮北京。一日元來謁別。博曰。師老矣。復何
往。曰入滅去。博笑謂其戲語。躬自送之歸。與子弟言。
其道韻深穩。談笑有味。非常僧也。使人候之。果已坐
脫。大驚嘆異。時方盛暑。香風襲人。久之闍維。烟色白
瑩。舍利無數。博親往臨視。執上所賜白琉璃瓶。置坐
前。祝曰。佛法果靈。願舍利填吾缾。言卒烟自空而降。
布入瓶中。烟滅舍利如所願。博自是竭誠內典。恨知
之暮○文彥博。字寬夫。歷仕四朝。出入將相。五十餘
年。封潞國公。守洛陽日。甞致齋。往龍安寺。瞻禮聖像。
忽見像壞墮地。略不加敬。但瞻視而出。旁有僧曰。何
不作禮。博曰。像既壞。吾將何禮。僧曰。譬如官路土人
掘以為像。智者知路土。凡人謂像生。後來官欲行。還
將像填路。像本不生滅。路亦無新故。博聞之有省。繇
是慕道益力。專念阿彌陀佛。辰香夜坐。未甞少懈。每
發願曰。願我常精進。勤修一切善。願我了心宗。廣度
諸含識。乃與淨嚴。集十萬人。為淨土會。臨終安然。念
佛而化。壽九十二○歐陽修。字永叔。官至。參知政事。
居洛時遊嵩山。却僕吏放意。而往至一寺。傍有老僧。
閱經自若。修問。誦何經。曰法華。曰古之高僧。臨死生
之際。類皆談笑脫去。今何寂寥無有。老僧笑曰。古人
念念定。臨終安得亂。今人念念亂。臨終安得定。修大
嘆服。後以觀文殿學士太子少師致仕。居頴州。因頴
守道修顒禪師德業備。饌延顒。遽問曰。浮圖之教何
為者。顒乃欵論。指妙揮微。修竦然曰。吾初不知佛書。
其妙至此。易簀時。召子弟。切誡之曰。吾生平以文章
名。當世力詆浮圖。今此衰殘。忽聞奧義。方將研究。命
也柰何。汝等勉旃。無蹈後悔。修乃捐酒肉。徹聲色。
心默坐。令老兵近寺。借華嚴。讀至八卷。安坐而薨。
<other>（壬寅）宋仁宗賜傳法正宗記等書入藏</other>
契嵩所進。傳法正宗記等書。宰相韓琦而下。相與觀
嘆。探經考證。既無訛謬。嘉祐七年三月日。賜書入藏。
復下詔褒寵。賜紫方袍。號明教禪師。嵩再拜辭讓。不
許。韓琦富弼等而下。皆延見而尊禮之。歐陽修不喜
佛教。及見其文。謂琦曰。不意僧中有此郎耶。與語終
日。大見稱賞。留居閔賢寺。不受。再請東還。律學者。僧
疾造論。非之。嵩益著書。援引左證。禪門增氣○守芝
化後。文悅東游三吳。所至叢林改觀。雪竇尤敬畏之。
每集眾茶。必橫設特榻。以示禮異。出世南昌翠巖。未
幾住法輪。給舂監刈。皆自董之。見挾幞負包而至者。
則喜見。荷擔者。蹙頞曰。未也。更三十年。跨馬行脚也。
俄遷雲峰。嘉祐七年七月八日。陞座辭眾。說偈曰。住
世六十六年。為僧五十九夏。禪流若問旨歸。鼻孔大
頭向下。遂泊然而化。闍維得五色舍利塔焉○祖心。
南雄鄔氏子。年十九目盲。父母許以出家。遂復明。試
經得度。棄去入叢林。參文悅三年。難其孤硬。告悅將
去。悅曰。必往依黃檗南公。心至黃檗四年。不大發明。
又辭。再上雲峰。會悅謝世。就止石霜。無所參決。因閱
<pb n="812"/>
傳燈。至僧問多福如何是多福一叢竹。福曰。一莖兩
莖斜。僧曰不會。福曰。三莖四莖曲。心於此頓悟。徹見
二師用處。徑回黃檗。方展坐具。南笑曰。子已入吾室
矣。心踴躍曰。大事本來如是。和尚何得教人。看話下
語。百計搜尋。南曰。若不令汝如此尋究。到無用心處。
自見自肯。即吾埋沒汝也。心從容游泳。時時往決雲
門語句。南曰。知是般事。便休汝用。許多工夫作麼。曰
不然。但有纖疑在。不到無學。安能七縱八橫。天迴地
轉哉。南肯之○慧南。過法昌。值倚遇栽松次。南曰。小
院子。栽許多松作麼。曰臨濟道底。曰栽得多少。曰但
見猿啼[鴳-女+隹]宿。聳漢侵雲。南指石曰。這裏何不栽。曰功
不浪施。曰也知無下手處。遇指石上松。曰此從何處
得來。南大笑曰。蒼天蒼天。作偈曰。頭戴華巾離少室。
手携席帽出長安。鷲峰峰下重相見。鼻孔元來總一
般。又畵此<img n="X/X85p0717_01.png"/><rubynote t="【圖】"/>相示遇。遇曰。葫蘆棚上掛冬瓜。麥浪堆
中釣得蝦。誰在畵樓沽酒處。相要來喫趙州茶。又畵
此<img n="X/X85p0718_01.png"/><rubynote t="【圖】"/>粗答之。南又偈曰。鐵牛對對黃金角。木馬雙雙
白玉蹄。為愛雪山香草細。夜深乘月過前谿。又畵此
[○@─]相示遇。遇和曰。玉麟帶月離霄漢。金鳳銜花下彩
樓。野老不嫌公子醉。相將携手御街遊。復畵此○相
答之○慧南。過雙嶺。慶閑往謁。南問。甚處來。曰百丈。
曰幾時離彼。曰正月十三日。脚跟好痛與三十棒。曰
非但三十棒。南喝曰。許多時行脚。無點氣息。曰百千
諸佛。亦乃如是。曰汝與麼來。何曾有纖毫。到諸佛境
界。曰諸佛未必到慶閑境界。南隨問。如何是汝生緣
處。曰早晨喫白粥。如今又覺飢。曰我手何似佛手。曰
月下弄琵琶。曰我脚何似驢脚。曰鷺鷥立雪非同色。
南咨嗟而視曰。汝剃除鬚髮。當為何事。曰只要無事。
曰。既無事。何須剃髮。曰若不剃髮。爭知無事。曰與麼
則數聲清磬。是非外一箇閑人天地間也。曰是何言
歟。曰靈利衲子。曰也不消得。南便喝。閑拍一拍。南又
喝。閑便出。復侍次。南曰。此間有辯上座者。汝著精彩。
曰他有什麼長處。曰。他拊汝背一下又如何。曰作什
麼。曰他展兩手。曰甚處學這虗頭來。南大笑。閑却展
兩手。南喝。閑便出。齋後又侍立。南問。𢤱𢤱鬆鬆。兩人
共一碗。作麼生會。曰百雜碎。曰盡大地。是箇須彌山。
提來掌中。汝又作麼生會。曰兩重公案。曰這裏從汝
胡言漢語若到同安如何過得。（英邵武在同安作首座閑欲往見之）曰。
渠也須到這箇田地始得。曰忽被渠指火爐。曰這箇
是黑漆火爐。那箇是黑漆香卓。甚處是不到處。曰慶
閑面前。且從恁麼說話。若自別人。笑和尚去。南拍一
拍。閑便喝。明日同看僧堂。南曰。好僧堂。閑曰。極好工
夫。曰好在甚處。曰一梁拄一柱。曰此未是好處。曰和
尚又作麼生。南以手指曰。這柱得與麼圓。那枋得與
麼匾。曰人天大善知識。須是和尚。始得便出。南出堂
外曰。適來與麼是肯你。不肯你。曰若與麼何曾得安
樂處。閑上方丈。問訊南曰。據汝知見。祇得上梢。不得
下梢。曰某甲上梢亦得。下梢亦得。曰如何是上梢。曰
風過樹頭搖。曰如何是下梢。曰刀斫斧鑿。曰老僧即
不然。曰如何是上梢。曰頭鬅鬆耳卓朔。曰如何是下
梢。曰緊峭草鞋。曰謝師答話。南便喝。明日侍立。南問。
得坐披衣。向後如何施設。曰遇方即方。遇圓即圓。曰
汝與麼說話。猶帶唇齒在。曰慶閑即與麼。和尚作麼
生。曰近前來為汝說。閑拊掌曰。三十年用底。今朝捉
敗。南大笑曰。一等是精靈。閑拂袖而去。
<other>（癸卯）元淨法師住天竺</other>
元淨。字無象。於潛徐氏子。出家就學於慈雲。聞講止
觀方便五緣。忽然契悟。弘天台教。號稱第一。嘉祐末
年。翰林沈遘撫杭。謂上天竺。本觀音道場。以音聲。為
佛事者。非禪那。居請淨。以教易之○道圓。南雄州人。
游方依慧南。一日燕坐下坂。聞兩僧舉百丈野狐因
緣。一僧曰。只如不昧因果也。未脫得野狐身。一僧曰。
便是不落因果。何曾墮野狐身。圓悚然異其語。急行
<pb n="813"/>
上菴。頭過㵎。忽大悟。見南敘其事。未終涕泪交頥。南
令就侍者榻熟𥧌。忽起作偈曰。因果不落不昧。僧俗
本無忌諱。丈夫氣宇昂藏。爭受囊藏被葢。一條楖𣗖
任縱橫。野狐跳入金毛隊。南大笑。
<other>（甲辰）法遠禪師退居會聖巖</other>
法遠。住浮山。既老。退休於會聖巖。因閱班固九流。遂
擬之作九帶。敘佛祖教義。博採先德機語。參同印證。
一曰。佛正法眼帶。二曰。佛法藏帶。三曰。理貫帶。四曰。
事貫帶。五曰。理事縱橫帶。六曰。屈曲帶。七曰。妙叶兼
帶。八曰。金鍼雙鎻帶。九曰。平懷常實帶。學者既已傳
誦。遠曰。若據圓極法門。本具十數。今此九帶。已為諸
人說了。更有一帶。還見得麼。若也見得。親切分明。却
請出來。說看說得。分明許汝。通九帶圓明。道眼若見
不親切。說不相應。惟依吾語。而為己解。則名謗法。大
眾到此如何。眾無語。遠叱之去。初學士歐陽修。聞遠
奇逸。造其室。與客棋。遠坐其旁。修遽收局請遠。因棋
說法。乃鳴鼓升座曰。若論此事。如兩家著棋。相似何
謂也。敵手知音。當機不讓。若是綴五饒三。又通一路。
始得有一般底。只解閉門。作活不會。奪角衝關。硬節
與虎口齊。彰局破後。徒勞逴斡。所以道。肥邊易得。瘦
肚難求。思行則往往失粘。心麤而時時頭撞。休誇國
手。謾說神仙。贏局輸籌。即不問。且道黑白未分時。一
著落在什麼處。良久曰。從來十九路。迷悟幾多人。修
嘉嘆久之。遠少時。甞與達觀頴輩游蜀。幾遭橫逆。遠
以智脫之。眾號遠錄公○義懷。自鐵佛。至天衣。五遷
法席。皆荒凉處。懷至必幻出樓觀。四事成就。甲辰退
居吳江聖壽。晚來以疾。居池州杉山菴。門弟子智才。
住杭州佛日迎。歸侍奉。才如蘇城未還。懷促其歸。及
踵門。懷曰。時至吾行矣。才曰。師有何語示徒。乃說偈
曰。紅日照扶桑。寒雲封華嶽。三更過鐵圍。拶折驪龍
角。才問。卵塔已成。如何是畢竟事。懷舉拳示之。遂就
[寢-(宋-木)+穴]。推枕而寂○初義懷退居聖壽。漕使李復圭過。懷
夜語曰。瑞光法席虗。願得有道衲子主之。懷指本曰。
無踰此道人。既至瑞光。開堂日。集眾擊鼓。鼓旋於地。
圓轉震響。眾驚却。有僧出曰。此和尚法雷震地之祥
也。言畢失僧所在○可真住山。好問僧魯祖。常見僧
來參。何故便面壁去。未有契其機者。自作偈曰。坐斷
千山與萬山。勸人除却是非難。池陽近日無消息。果
中當年不目觀。有黃國博。問百丈華。既是百丈。為甚
却短小。華曰。今日好天晴。黃不契。請真代語。真曰。但
問將來。黃再問。真曰。須彌南畔。把手同行。黃佇思。問
意旨如何。曰蚊子咬鐵牛。黃又佇思曰不會。請和尚
為某甲說。曰你離却妻子來。老僧為你說。曰祇如和
尚。還行得麼。曰上藍寺裏送客。一日行百千遭。真將
化。示疾甚苦。席藁於地。轉側不少休。喆侍者垂泣曰。
平生訶佛罵祖。今何為乃爾。真熟視呵曰。汝亦作此
見解耶。即起趺坐。呼侍者。燒香烟起。入寂。
<other>（乙巳）守端禪師傳法法演</other>
法演。綿州鄧氏子。年三十五。祝髮受具。在受業寺。逐
字禮蓮經。一夕遇屎。字欲唱禮。遽疑乃白諸老宿曰。
如何屎字。亦稱法寶。老宿曰。據汝所問。正是宗門中
根器也。又一日。往成都。習百法惟識論。因聞菩薩入
見道時智與理冥。境與神會。不分能證所證。西天外
道。甞難比丘曰。既不分能證所證。却以何為證。無能
對者。外道貶之。令不鳴鐘鼓。反披袈裟。玄契至彼。救
此義曰。如人飲水。冷煖自知。乃通其難。演曰。冷煖則
可知矣。如何是自知底事。遂質本講。本講曰。汝欲明
此。當往南方。扣傳佛心宗者。演遂南遊。抵興元。經時
逗留。隨房僧赴請。本師聞之。寄信至演。演開緘。只見
兩行字云。汝既出得醋甕。又却淹在醬缸裏。演即往
浙西。參宗本。舉古今因緣。會盡惟不會。僧問興化。四
方八面來時如何。化云。打中間底。僧作禮。化云。我昨
日赴箇村。齋中途遇一陣卒風暴雨。却向古廟裏避
<pb n="814"/>
得過。請益本。本曰。此是臨濟下因緣。須是問他家兒
孫始得。演遂謁法遠。請益前話。遠曰。我有箇譬喻。你
一似三家村裏。賣柴漢子把箇匾。擔向十字街頭立。
地問人中書堂。今日商量甚事。演默計曰。若如此大
故未在。遠知。演根器異。一日語曰。吾老矣。恐虗度子
光陰。可往依白雲。此老雖後生。吾未識面。但見其頌。
臨濟三頓棒話。有過人處。必能了子大事。演潛然禮
辭。至白雲。守端曰。川藞苴汝來耶。遂舉。僧問南泉摩
尼珠話。請問。端叱之。又端示。以世尊有密語迦葉不
覆藏因緣。久之未契。一日自廊。趨上法堂。疑情頓息。
獻投機偈曰。山前一片閑田地。叉手叮嚀問祖翁。幾
度賣來還自買。為憐松竹引清風。端特印可曰。栗棘
蓬禪屬子矣○祖心。既受心印。復往謁可真。真與語。
大奇之。依止二年而真歿。乃還黃檗。南使分座接納
○黃檗積翠永菴主。甞問僧審奇。汝久不見何所為。
奇曰。見偉藏主。有箇安樂處。永曰。試舉似我。奇因敘
其所得。永曰。汝是偉未是。奇莫測歸。以語偉。偉大笑
曰。汝非永不非也。奇走精翠。質之於南。南亦大笑。永
聞之。作偈曰。明暗相參殺活機。大人境界普賢知。同
條生不同條死。笑殺菴中老古錐。
<other>（乙巳）惟勝禪師住黃檗</other>
惟勝。潼川羅氏子。居講肆時。偶以扇勒窓櫺。有聲忽
憶教中道。十方俱擊鼓。十處一時聞。因有省入進白
本講。本講令參方。勝乃逕往黃檗。參慧南。證悟心地。
至是南。有退居之意。瑞州太守。委南遴選黃檗主人。
南乃集眾垂語曰。鐘樓上念讚。牀脚下種菜。若人道
得。便令住持。勝出眾答曰。猛虎當路坐。南大悅。遂自
退居積翠。令勝住黃檗○修顒。趙城梁氏子。幼不拜
神祠。不受書訓。甞曰。當為人天師。安慕此耶。遂游方。
造瑞光。參宗本。因舉。無著問天親。彌勒說什麼。云只
說這箇法。忽有省。晨夕參叩。一日登廁捺倒。打破水
瓶。遂悟作頌曰。這一交。這一交。萬兩黃金也。合消頭
上笠。腰下包清風。明月杖頭挑。本印可之。出世資壽。
歷遷大剎。又遷投子叢林。號曰顒華嚴○克文。閿鄉
鄭氏子。生而傑異。既長喜觀書。不繇師訓。自然通曉。
事後母至孝。母囂數困辱之。父不忍。使游學。至北塔。
聞思廣說法。感泣裂縫。掖而師之。廣笑曰。君妙年書
生。政當唾手取高第榮親。乃欲委跡寂寞。豈計之未
熟耶。曰。心空及第。豈止榮親。又將濟之。委跡寂寞。非
所同也。廣奇之。服勤五年。剃染受具。游京師講席。因
經行龍門殿。廡間見塑比丘像。瞑目如在定。翻然自
失。謂其伴曰。我所負如吳道。子畵人物。雖曰妙盡。然
終非活者。吾將南遊到雲居。謁曉舜。機不契。到德山。
夜參有六祖。不及雲門之語失笑。黎明發去。聞文悅
之風兼程。而往至湘鄉。悅已入寂。嘆曰。既無其人。吾
何適而不可。山川雖佳。未暇遊也。坐夏大溈。夜聞僧
誦雲門語。僧問。佛法如水中月是否。門云。清波無透
路。豁然有省。遂造黃檗。適惟勝。為首座。慧南舉。鐘樓
上念讚。床脚下種菜話。令眾下語。勝曰。猛虎當路坐。
南喜之。遂退院。令勝住黃檗。文三到。菴語不契。乃曰。
此老只是箇修行。僧不會。我說話。遂往香城。見順。順
語話。好葛藤。諸方號。為順婆。婆問。文近離甚處。曰黃
檗。曰菴頭老子安樂否。曰安樂。曰甚處人氏。曰關西。
曰說話不似關西人。曰幼曾遊學。曰甚處為僧。曰從
北塔廣和尚落髮。又問。新黃檗如何。曰甚好。曰渠只
下得一轉語好。遂住黃檗。佛法未夢見在。文因此大
悟。頓見南用處。遂作數頌寄南。南大稱賞。因回參禮。
南問。甚處來。曰翠巖。曰恰值老僧不在。曰未審向什
麼處去。曰天台普請。南嶽遊山。曰若然則學人得自
在去也。曰脚下鞋何處得來。曰廬山七百錢唱得。曰
何曾自在。文指鞋曰。何曾不自在。南異之。
<other>（丙午）慧南禪師住黃龍</other>
慧南。自積翠遷住黃龍。法席之盛。追[媲-囟+(色-巴+囚)]馬祖百丈○
<pb n="815"/>
慧元。潮陽倪氏子。幼凝然。群兒戲於前。袖手趺坐。父
母商曰。兒材地如此。寧堪世用意。事佛僧乃可。元聞
即拜辭出家。初至京。法師圓明。見而異之曰。上人齒
少。自何至此。所求何事。曰慧元南海來。無他求。惟求
佛法。明笑曰。王城利聲捷徑。酒色樊籠。橫目爭奪。日
有萬緒。昔大通智勝佛。十劫坐道場。佛法猶不現前。
此中寧有佛法乎。佛法俱在南方也。元乃自洛。游襄
漢。歷參諸善知識。俱不契。丙午春。至黃龍。時慧南。來
自積翠。龍象蟻集。元每坐下板。輙自引手。反覆視曰。
寧有道理。而云似佛手。知吾家揭陽。而乃復問。生緣
何處乎。久而頓釋其疑。一日為達。上座咨問入室。南
曰。既是達了。為甚麼更來。元曰。事不厭細。南曰。你便
打趕出去。不是做得老僧侍者。元曰。不得一句。南遂
行入方丈。元曰。大小黃檗。龍頭蛇尾。南笑而已○克
文。辭慧南。寓止翠巖。南住黃龍。文復往焉。一日南謂
文曰。適令侍者。捲簾問渠。捲起簾時如何。曰照見天
下。放下簾時如何。曰水泄不通。不捲不放時如何。侍
者無語。汝作麼生。文曰。和尚替侍者。下涅槃堂始得。
南喝曰。關西人果無頭腦。乃顧旁僧。文指之曰。只這
僧也。未夢見。南大笑。又一日侍南。南舉。白雲端。頌臨
濟三頓棒云。一拳拳倒黃[鴳-女+隹]樓。一脚踢翻鸚鵡洲。有
意氣時添意氣。不風流處也風流。大稱賞之。文曰。某
甲見處。與端兄一般。南曰。汝作麼生會。文擬開口。南
喝曰。端會汝不會。時慶閑方掌。客問南曰。文首座。何
如在黃檗時。南曰。渠在黃檗時。如人暴富。用錢如糞
土。今如數世富人。一錢不虗用。
<other>（丁未）夏倚居士參祖心禪師</other>
祖心。寓漳江轉運。判官夏倚。雅意禪學。見楊傑歎曰。
吾至江西。恨未識南公。傑曰。有心上座。在漳州。公能
自屈。不待見南也。倚見心劇談。神思傾豁。至論肇論。
會萬物為自己者。及情與無情。共一體。時有狗。臥香
卓下。心以壓尺擊狗。又擊香卓曰。狗有情即去。香卓
無情自住。如何得成一體。倚不能對。心曰。纔涉思維。
便成剩法。何曾會萬物。為自己哉○法演。既受守端
心印。端令掌磨事。一日端至。語演曰。有數禪客。自廬
山來。詰之皆有悟入處。教伊說。亦說得有來。繇舉因
緣。問伊。亦明得。教伊下語。亦下得。祇是未在。演於是
大疑。私自計曰。既悟了。說亦說得。明亦明得。如何却
未在。遂參究累日。忽然大悟。從前寶惜。一時放下。走
見端。端為手舞足蹈。演亦一笑而已。演後曰。吾因茲
出一身白汗。端一日。示眾曰。古人道。如鏡鑄像。像成
後鏡在。甚麼處。眾下語不契。舉問演。演近前問訊曰。
也不較多。端笑曰。須是道者始得。乃命分座。
<other>（戊申）德普參慧南禪師</other>
德普。綿州蒲氏子。得度受具。解惟識起信論。兩川無
敢詰難。號為義虎。時惟勝。還自江西。呂大防。出鎮成
都執弟子禮。日夕造室。普竊聽其議。一不能曉。歸臥
看屋梁曰。勝昔甞業講有聲。呂公世稱賢者。相與敬
信如此。吾乃不信可乎。乃出蜀。至荊州金鑾。夜與一
衲俱。普問。經論何負禪宗。而長老多譏訶之耶。曰以
其是識情義理。思想邊量非能發。聖得道脫。有得道
發。聖者皆藉之。以為緣耳。倘不因自悟。惟經論是仗。
則能讀能知能見解者。皆證聖成道去矣。惟以死語。
是所知障故。祖師西來也。如經言。一切眾生。本來成
佛。汝信之乎。曰世尊之語。豈敢不信。曰既信矣。遠來
何為。曰聞禪宗。有別傳法。故來耳。衲笑曰。是則未信。
非能信也。今積翠南禪師。出世久。子見之。不宜後。普
即日遂行。熈寧元年。至黃龍問。阿難問迦葉。世尊付
金襴。外傳何法。迦葉呼阿難。難應諾。迦葉曰。倒却門
前剎竿著。意旨如何。南曰。上人出蜀。曾到玉泉否。曰
曾到。又問。曾掛搭否。曰一夕便發。南曰。智者道場。關
將軍打。供與結緣。幾時何妨。普默然良久。理前問。南
俛首。普趨出。大驚曰。兩川義虎。不消此老一唾。
<pb n="816"/>
<other>（己酉）黃龍慧南禪師示寂（慈明圓法嗣臨濟第八世）</other>
慧南。住黃龍。熈寧二年三月。四祖演通法嗣。書南上
堂。山僧才輕德薄。豈堪人師。葢不昧本心。不欺諸聖。
未免生死。今免生死。未出輪[廷-壬+(同-(一/口)+巳)]。今出輪[廷-壬+(同-(一/口)+巳)]。未得解脫。
今得解脫。未得自在。今得自在。所以大覺世尊。於然
燈佛所。無一法可得。六祖夜半。於黃梅又傳箇甚麼。
乃說偈曰。得不得。傳不傳。歸根得旨復何言。憶得首
山曾漏泄。新婦騎驢阿家牽。翼日午時。趺坐示寂。闍
維得五色舍利。塔於前山○慧南入滅。眾請祖心。補
住黃龍。心欲舉圓璣代之。璣掉頭徑去。心遂繼其席
○慧元。住吳江壽聖寺。遣僧投黃龍嗣法。書南視其
欵識曰。吾偶忘此僧。謂專使曰。書未欲開。可令親來
見老僧。專使反命。元即腰包而來。次南昌。聞南已化
去。因留嘆息。適祖心出城相會。與語奇之曰。恨老師
不及見耳○熈寧二年。行偉居仰山。未搞年。法席冠
江淮。平昔同參。知名者皆集。偉蒞事。有法度。甞遣化
十二輩。以其名。付維那使。明日俱來。受曲折。及會茶。
輙失一人。偉問為誰。曰永泰。偉方經營中。首座曰。泰
游山去。請以他僧備員。偉然之。俄有告者曰。泰實在。
首座匿之。以欺眾耳。偉色莊。使搜得之。泰自陳怯弱。
懼失所受事。首座實不知也。偉令擊鐘集眾曰。首座
已分座授道。又老師所賞。識昧心罔眾。他人猶不可。
乃甘自破壞乎。遂與泰俱出院。諸方服其公○慶閑。
依慧南。南化後。廬陵守張鑒。請居隆慶院。未期年。鍾
陵守王韶。請居龍泉。不逾年。以病求去。廬陵道俗。聞
其棄龍泉。舟載而歸。居隆慶西堂。事之益篤。
<other>（庚戌）承皓禪師分座谷隱</other>
承皓。至襄陽。分座谷隱。有蜀僧。依皓皓憐其年少有
志。稍為誘掖。僧亦效皓。製犢鼻浣而曝之。皓見曰。我
裩何故在此。曰某甲裩也。曰具何道理敢爾。僧禮拜
曰。每蒙許與切所欣慕。曰此豈戲論。半年當嘔血死。
其僧果嘔血死○洪英。住石門。作偈寄同參曰。萬鍜
罏中鐵蒺藜。直須高價莫饒伊。橫來竪去呵呵笑。一
任傍人鼓是非。熈寧三年六月。知事紛爭止之。不可。
英謂眾曰。領眾不肅正。坐無德。吾有媿於黃龍。呼維
那。鳴鐘陞座眾集。敘行脚始末曰。吾滅後火化。以骨
石藏普通。塔明生死。不離清眾也。言卒而逝。
<other>（辛亥）居訥禪師入寂（延慶榮法嗣雲門第五世）</other>
居訥。初住圓通。二十年。移住四祖開元兩剎。所至叢
林。號稱第一。既老休。居於寶積巖。訥臨眾簡嚴。不妄
言笑。甞習定初。乂手自如。中夜漸升至膺。侍者每視。
以候鷄鳴。其精進如此。熈寧四年三月。無疾而化○
守端。住白雲郭。祥正自當途往謁。端問曰。牛醇乎。曰
醇矣。端遽厲聲叱之。正不覺。拱而立。端曰。醇乎醇乎。
南泉大溈。無異此也。於是鳴鼓陞座曰。牛來山中。水
足草足。牛出山去。東觸西觸。夜來枕上。作得箇山頌。
謝功甫大儒。廬山二十年之舊。今日遠訪白雲之勤。
當須舉與大眾請。已後分明。舉似諸方。此頌豈惟謝
功甫大儒。直要與天下有鼻孔。衲僧脫却。著肉汗衫。
莫言不道。乃曰。上大人。丘乙己。化三千七十士。爾小
生八九子。佳作仁可知禮也。正切疑。後聞小兒誦之。
忽有省。以書報端。端答偈曰。藏身不用縮頭。斂跡何
須收脚。金烏半夜撩天。玉兔趕他不著○趙抃。字悅
道。自號知非子。至和中。為侍御。居甞以一琴一[鴳-女+隹]自
隨。晝之所為。夜必焚香告天。與天鉢寺重元。為方外
交。會法泉。居衢之南禪抃。日參扣泉。未甞容措一詞。
後牧青州。政事之餘。多宴坐。忽大雷震。即契悟。作喝
曰。默坐公堂虗隱几。心源不動湛如水。一聲霹靂頂
門開。喚起從前自家底。舉頭蒼蒼喜復喜。剎利塵塵
無不是。中下之人不得聞。妙用神通而已矣。泉聞笑
曰。趙悅道撞彩耳。抃甞答富弼書略曰。抃伏思。西方
聖人。教外別傳之法。不為中下根機之所設也。上智
則頓悟而入。一得永得。愚者則迷而不復。千差萬別。
<pb n="817"/>
惟佛與祖。以心傳心。其利生接物。而不得已者。遂有
棒喝拳指揚眉瞬目拈椎竪拂語言文字種種方便。
去聖逾遠。諸方學徒。忘本逐末。棄源隨波。滔滔皆是。
斯所謂可憐憫者矣。抃不[佞-二+〦]。去年秋初。在青州。因有
所感。既已稍知本性。無欠無餘。古人謂。安樂法門。信
不誣也。比蒙太傅侍中。俾求禪錄。抃素出恩紀。聞之
喜快。不覺手舞。而足蹈之也。伏惟。執事富貴。如是之
極。道德如是之盛。福壽康寧。如是之備。退休閑逸。如
是之高。其所未甚留意者。如來一大事因緣而已。今
茲又復。於真性有所悟入。抃敢為賀於門下也。
<other>（壬子）白雲守端禪師示寂（楊岐會法嗣臨濟第九世）</other>
熈寧五年。守端示寂。壽四十八。以大法授法演。
<other>○克文禪師開法聖壽</other>
熈寧五年。克文。至高安。太守錢弋來訪。談久。弋如廁。
文令侍者引從西邊去。弋遽曰。既是東司。為甚麼向
西去。文曰。多少人向東邊討。文報謁弋。有獒逸出。文
少避乃進。弋戲曰。禪者教誨龍虎。反畏狗乎。文應聲
曰。易伏隈巖虎。難降護宅龍。弋大喜。遂遣使。請文居
聖壽寺。文方飯於州民家。使至。遁去。繫同席數十人。
有見於新豐山寺者。因叩首泣下曰。師不往。吾黨受
苦矣。文曰。以我故累君輩如此。因受之。遂闡法焉。示
眾。此箇事。論實不論虗。參須實參。悟須實悟。若纖毫
不盡。總落魔界。古人道。平地上死人無數。過得荊棘
林是好手。如今人。多是得箇身心寂滅。前後際斷。一
念萬年去。休去歇去。似古廟裏香爐去。冷湫湫地去。
便為究竟。殊不知。却被此勝妙境界障蔽。自己正知
見不能現前。神通光明不得發露。或有執箇一切平
常心是道。以為極則。天是天。地是地。山是山。水是水。
僧是僧。俗是俗。大盡三十日。小盡二十九。此依草附
木。不知不覺。一向迷將去。凡百施為。須要平常一路
子。以為穩當。究將去。合將去。更不敢別移一步。怕墮
坑落塹。長時一似雙盲底人行路。一條拄杖子。寸步
拋不得。緊把著憑將去。步步依倚。一日若道眼豁開。
頓覺前非。拋却杖子。撒開兩手。十方蕩蕩。七縱八橫。
東西南北。無可不可。豈可一向依他門戶。傍他行脚。
有甚快活自己。畢竟如何。雲門大師道。而今天下老
和尚。多是師承學解。露布葛藤。印板上打來。模子裏
脫出。當人若是明去。何不一切臨時。又臨濟大師云。
我這裏是活祖師西來意。把來便用。立處皆真。他不
說古又如何。今又如何。這語得。那語不得。那裏是虗。
這裏是實。你與我拈出絲毫許實底道理來看。此葢
當人眼不開。自無見處。一向承虗接響。百般忌諱。自
纏自縛。直饒與麼說。當下忽然見得倜儻分明去。也
是棺木裏瞪眼。又示眾。洞山門下。無佛法與人。祇有
一口劍。凡是來者。一一斬斷。使伊性命不依見聞俱
泯。却向父母未生前。與伊相見。見伊擬近前。便與斬
斷。然則剛刀雖利。不斬無罪之人。莫有無罪底麼。也
好與三十拄杖。又示眾。天地與我同根。萬物與我一
體。脚頭脚尾。橫三竪四。北俱盧洲火發。燒著帝釋眉
毛。東海龍王。忍痛不禁。轟一箇霹靂。直得傾湫倒嶽。
雲暗長空。十字街頭廖胡子。醉中驚覺起來。拊手呵
呵大笑云。筠陽城中。近來少賊。乃拈拄杖云。賊賊。
<other>○明教契嵩禪師入寂（洞山聰法嗣雲門第五世）</other>
契嵩。自京師還。益著書。學士蔡襄。延住佛日寺。數年
退老於靈隱之北永安蘭若。清旦誦金剛般若經不
輟。齋罷讀書。賓客至。清談不及世事。熈寧五年六月
日。晨興寫偈曰。後夜月初明。吾今獨自行。不學大梅
老。貪聞鼯鼠聲。至中夜而化。茶毗不壞者五。頂耳舌
童真。及常所持數珠。頂骨出舍利。紅白晶潔。狀如大
菽。壽六十六。夏五十三。有文集百餘卷。行於世。
<other>（癸丑）海月慧辯法師入寂</other>
慧辯。字訥翁。華亭富氏子。居杭州天竺講席。蘇軾時
為通守。甞為方外游。講授二十五年。往來甞千人。無
<pb n="818"/>
何歸隱草堂。熈寧六年冬旦。起盥濯。別眾而化○義
青。青社李氏子。出家得度。其師使習百法論。未幾嘆
曰。三祇塗遠。自困何益。乃入洛。聽華嚴經五年。反觀
文字。一切如肉受串。處處同其義味。甞講至諸林菩
薩偈曰。即心自性。忽猛省曰。法離文字。寧可講乎。即
棄去遊方。至浮山。時法遠。退居會聖巖。夢得俊鷹畜
之。覺而青至。速以為吉徵。禮延之。令看外道問佛不
問有言不問無言因緣。經三載。遠問曰。汝記得話頭
麼。試舉看。青擬對。遠以手掩其口。青了然開悟。遂禮
拜。遠曰。汝妙悟玄機耶。曰設有也須吐却。時孜侍者
在旁。曰青華嚴。今日如病得汗。青回顧曰。合取狗口。
自此復經三年。遠出洞下宗旨示之。青悉妙契。遂付
大陽衣履曰。代吾續洞上宗風。善自護持○杜衍。與
張方平。皆致政。居睢陽。衍每笑平[佞-二+〦]佛。對賓客。必嘲
之。平但笑而已。有朱承事者。以醫學。游二老之門。謂
平曰。杜公天下偉人。惜未知此事。公何不勸發之。平
曰。君與此老。緣熟勝我。我止能助之耳。一日衍召朱。
切脉甚急。朱謂使曰。汝先往白相公。但云看楞嚴未
了。使者馳白。衍默然。久之乃至。衍曰。老夫以君疏通
解事。不意近亦例闒茸。如所謂楞嚴。何等語乃爾躭
着。聖人微言。無出孔孟。捨此取彼。是大惑也。朱曰。相
公未讀此經。何以知不及孔孟。以某觀之。似過之也。
袖中出其首卷曰。相公試閱之。衍取默看。不覺終軸。
忽起大驚曰。世間何從有此書耶。遣使盡持其餘來。
徧讀之。捉朱手曰。君真我知識。安道知之。不以告我
何哉。即命駕見平。平曰。譬如人失物忽已尋得。但當
喜其得。不必悔其晚也。僕非不相告。以公與朱君緣
熟遣之耳。雖佛祖化人。亦必藉同事也。衍大悅。衍字
世昌。慶曆中。號清白宰相封祁國公。
<other>（乙卯）淨端禪師住湖州西余</other>
淨端。吳興丘氏子。出家受具。習天台教。聽楞嚴經。至
七徵八還。以頌自跪曰。七處徵心徵不遂。懞憧阿難
不瞥地。直教徵得見無心。也是泥裏澆土塊。八還之
教傳來久。自古宗風各分剖。假饒還到不還時。也是
鰕跳不出斗。遂作偈。別本講曰。彎彎曲曲似門鉤。一
番拈起一番愁。不如做箇禪和子。參到無心却便休。
參齊岳。於室中默契。即出庭下。翻身自擲。岳印可之。
後見弄師子。益有警悟。遂合綵為師子皮披之。因號
端師子。住西余。西余去湖州密邇。每雪朝。著綵衣入
城。小兒爭譁逐之。從人乞錢。得即以施貧者。嘗誦法
華經。又好歌漁父詞。有狂僧。號回頭。以左道惑眾。與
潤守呂公。方食肉。端徑趨至指曰。正當與麼時。如何
是佛。回頭窘無以對。端捶其頭。推倒而去又有妖人。
號不托。掘秀州城外地。有佛像。建塔其上。傾城敬信。
端見搊住問曰。如何是佛。不托擬議端趯之而去○
張伯端。字平叔。天台人。嘗入成都。遇真人。授金丹藥
物火候之訣。乙卯述悟真篇。又徧參禪門有省。讀祖
英集。頓明心地。乃曰。丹是色身至寶。鍊成變化無窮。
更能性上悟真宗。決了無生妙用。後趺坐而逝。火化
得舍利千百粒。既而又有人見之者。
<other>（丁巳）僧印禪師入寂（承天簡法嗣）</other>
僧印。住瑞安。熈寧十年九月。沐浴更衣。留偈曰。倚空
靈劍冷光浮。佛祖魔軍一刃收。帶月吼風歸寶匣。鐵
牛驚散曲江頭。言訖趺坐而逝。茶毗獲舍利五色。
<other>（戊午）吳恂居士參祖心禪師</other>
吳恂。字德夫。元豐元年。任豫章法曹。時郡帥王韶。迎
祖心入城。恂亦往參。心曰。公平生學解記憶多聞。即
不問。父母未生前道將一句來。恂無對。遂日夕提撕
此語。忽自知有。機未發。偶閱鄧隱峰傳。見其倒卓化
去衣亦順身不褪。忽疑曰。彼化之異故莫測。而衣亦
順之何也。以問心。心曰。公今侍立。是順耶。是逆耶。曰
是順。曰還疑否。曰不疑。曰自既不疑。何疑於彼。恂言
下開解。呈三偈曰。中無門戶四無旁。學者徒勞捉影
<pb n="819"/>
忙。珍重故園千古月。夜來依舊不曾藏。廬峰居士舊
門人。描得師真的的親。大地撮來成箇眼。翻騰別是
一般新。咄這多知俗漢。咬盡古今公案。忽於狼籍堆
頭。拾得[蜣-儿+(鬼-((白-日)/田))]蜋糞彈。明明不直分文。萬兩黃金不換。等
閑拈出示人。祇為走盤難看。咦。心亦送二偈曰。水中
得火世還稀。看着令人特地疑。自古不存師弟子。如
今却許老胡知。海門山險絕行蹤。踏斷牢關信已通。
自有太平基業在。不論南北與西東○悟新。曲江黃
氏子。生有紫肉幕。左肩右袒。如僧伽黎狀。魁岸黑面
如梵僧。及壯落髮。以氣節蓋眾。好面折人。初謁法秀。
秀問。上座甚處人。曰廣南韶州。曰曾到雲門否。曰曾
到。曰曾到靈樹否。曰曾到。曰如何是靈樹枝條。曰長
底自長。短底自短。曰廣南蠻莫亂統。曰向北驢只恁
麼。拂袖而出。乃之黃龍。謁祖心。心竪拳問曰。喚作拳
頭則觸。不喚作拳頭則背。汝喚作甚麼。新罔措。經二
年方領解。然尚談辯無所牴牾。心患之。偶與語。至其
銳。心遽曰。住住。說食豈能飽人。新窘無以對。從容白
曰。悟新到此。弓折箭盡。望和尚慈悲。指箇安樂處。心
曰。一塵飛而翳天。一芥墮而覆地。安樂處。政忌上座
許多骨董。直須死却無量劫來偷心乃可耳。新趨出。
一日默坐下板。聞知事捶行者。而迅雷忽震。却大悟。
趨見心。忘納其屨。因自譽曰。天下人。總是參得底。新
是悟得底。心笑曰。選佛得甲科。何可當也。因號死心
叟。榜其居曰死心室○法秀。初住淮西四面。及遷棲
賢蔣山長蘆。元豐間。樞密蔣頴叔。與秀為方外友。叔
撰華嚴經解三十篇。頗負其知見。漕淮上至長蘆訪
秀。因題方丈壁曰。余凡三日。遂成華嚴解。我於佛法。
有大因緣。異日當以此地。比覺城東際。惟具佛眼者。
當知之。秀曰。公何言之易耶。夫華嚴者。圓頓上乘。乃
現量所證。今言比覺城東際。則是比量。非圓頓宗。又
云。異日且一真法界。無有古今。故云十世古今。始終
不移於當念。若言異日。今日豈可非是乎。又云。具佛
眼者方知。經云。平等真法界。無佛無眾生。凡聖情盡。
彼我皆忘。豈有愚智之異。若待佛眼。則天眼人眼。豈
可不知哉。叔悔謝○贊元。住蔣山。熙寧初。王安石拜
相。貴震天下。無月無耗。元未嘗發。石弟安上。問佛法
大意。元曰。佛祖無所異於人。所以異者。能自護心念
耳。岑樓之木必有本。本於毫末。滔天之水必有源。源
於濫觴。清淨心中。無故動念。危乎岌哉。甚於岑樓。浩
然橫肆。甚於滔天。其可動耶。佛祖更相付授。必叮嚀
曰。善自護持。曰佛法止此乎。曰至美不華。至言不煩。
夫華與煩。去道遠甚。而流俗以之申。公論治世之法。
猶謂為治者不在多言。顧力行何如耳。况出世間法
乎。元豐元年。石罷政府。舟至石頭。士大夫車騎填山
谷。入寺已二鼓。元出迎。一揖而退。石坐東偏。從官賓
客滿座。石環視。問元所在。侍者曰。已[寢-(宋-木)+穴]久矣。
<other>（己未承皓禪師開法大陽</other>
元豐二年四月。張商英。奉使荊西南路。聞谷隱首座
承皓之名。致而見之。問曰。師法嗣何人。曰復州北塔。
曰北塔有何言句。曰只為伊不肯與人說破。英稱善。
遂請皓。住大陽山○趙抃。致仕歸衢州。築居名曰高
齋。有偈曰。腰佩黃金已退藏。箇中消息也尋常。時人
要識高齋老。只是柯村趙四郎。復曰。切忌錯認。又誌
其壽塋曰。吾政已致。壽七十二。百歲之後。歸此山地。
彼真法身。不即不離。充滿大千。普現悲智。不可得藏。
不可得置。壽塋之說。如是如是。元豐七年秋八月。忽
一日徧辭親友。其子璣問以後事。抃厲聲叱之。少頃
語如平時。趺坐而化。壽七十七。諡清獻○元淨。住上
天竺。台教大興。時秀州有狂人。號回頭。左道惑眾。宣
言當建窣堵波。為吳人福田。施者雲委。然憚淨不敢
入杭境。先以錢十萬。詣上天竺飯僧。且遣使通問曰。
今以修造錢若干。願供一堂。淨答書曰。承以營建淨
檀。為飯僧之用。竊聞教有明文。不許互用。聖者既遺
<pb n="820"/>
明誨。不知白佛當以何辭。佇辭報章。即令撰䟽文也。
回頭大驚。慚見其徒。然淨之門人。勸且禮之。淨厲語
曰。出家兒須具眼始得。彼誠聖者。吾敢不恭。如其誕
妄。知而同之。是失正念。吾聞聖者具他心通。今夕當
與爾曹虔請。明日就此山。與十方諸佛同齋。即如法
跪。讀䟽文焚之。明日率眾出迎。回頭竟不至。
<other>（庚申）承皓禪師住玉泉</other>
承皓。住大陽數月。遷住玉泉景德禪院。皓機鋒孤峭。
學者不能凑泊。時闕首座。維那曰。某人某人。曾於某
處立僧。為禪眾所歸。宜依諸方例請充。皓叱曰。杜杜。
又曰。孟八郎孟八郎。一日皓從廚前過。見造晚麵。問
曰。有客過耶。曰眾僧造藥石。皓呼知事。稱之曰。吾昔
參禪。為人汲水舂米。今現成米麫蒸炊。造作與供。諸
佛菩薩羅漢無異。飽喫了。竝不留心參學。百般想念。
五味馨香。假作驢膓膳。生羊骨鱉臛。餵飼八萬尸蟲。
開眼隨境攝。合眼隨夢轉。不知主祿判官。掠剩大王。
隨從汝抄劄。消鑿祿料簿。教汝受苦有日在。於是徒
眾。不堪寂寥。譖之縣令曰。長老不能安眾。惟上來下
去。點簡零碎。縣令召皓責曰。大善知識。不在方丈內
端坐。兩廊下山門來去。得許多。皓曰。大通智勝佛。十
劫坐道場。佛法不現前。不得成佛道。長官以坐是佛
耶。坐殺佛去也。長官茫然。益敬禮之○祖心。住黃龍。
十有二年。五求解去。元豐三年。謝事居西園。以晦名
其堂。且曰。吾所辭者世務耳。今欲專行佛法事也。乃
榜其門曰。告諸禪學。要窮此道。切須自看。無人替代。
時中或是看得因緣。自有歡喜入處。却來入室吐露。
待為品評是非深淺。如未發明。但且歇去。道自現前。
苦苦馳求。轉增迷悶。此是離言之道。要在自肯。不繇
他悟。如此發明。方明了達無量劫來生死根本。若見
得離言之道。即見一切聲色言語是非。更無別法。若
不見離言之道。便將類會目前差別因緣。以為所得。
只恐誤認門庭。目前光影。自不覺知。翻成剩法。到頭
只是自謾。枉費心力。宜乎晝夜克己精誠。行住觀察。
微細審思。別無用心。久遠自然有箇入路。非是朝夕
學成事業。若也不能如是參詳。不如看經持課。度此
殘生。亦自勝如亂生謗法。若送老之時。敢保成箇無
事人。更無他累。其餘入室。今去朔望兩度。却請訪及。
謝景溫守潭州。虗大溈以致心。三辭不往。景溫。請其
故。心曰。馬祖百丈已前。無住持事。道人相尋於空閑
寂寞之濵而已。其後雖有住持。王臣尊禮。為天人師。
今則不然。挂名官府。如有戶籍之民。直遣伍伯追呼
之耳。此豈可復為也。景溫乃不敢以院事屈。願一見
心。心至長沙。景溫願受法訓。心為舉。其綱曰。三乘十
二分教。還同說食示人。食味既因他說。其食要在自
己親甞。既自親甞。便能了知其味。是甘是辛。是䶢是
淡。達磨西來。直指人心見性成佛。亦復如是。真性既
因文字而顯。要在自己親見。若能親見。便能了知目
前是真是妄。是生是死。既能了知真妄生死。返觀一
切語言文字。皆是表顯之說。都無實義。如今不了。病
在甚處。病在見聞知覺。為不如實知真際所詣。認此
見聞覺知。為自所見。殊不知。此見聞覺知。皆因前塵
而有分別。若無前塵境界。即此見聞覺知。還同龜毛
兔角。竝無所歸。景溫聞所未聞○常總。初謁慧南於
歸宗。無所得而去。歸宗火。南遷石門南塔。遷黃檗積
翠。又遷黃龍。總皆在焉。二十年間。凡七往返。密受法
旨。决志大掖臨濟之宗。出世住泐潭。元豐三年。詔革
東林律居。為禪席。學士王韶。出守南昌。欲延祖心主
之。心舉總自代。總知宵遁。韶檄諸郡。所在訪求。得之
新涂窮谷中。遂應命。天下衲子。望風而集。其徒相語
曰。遠公有讖記。吾滅七百年後。有肉身大士。革吾道
場。今符其語矣○行偉。住仰山。夏夜坐深林。袒以飼
蚊蚋。會膓毒作。十日不愈。以刀絕之尺許。血流不止。
門人泣曰。師獨柰何不少忍。曰。為其障我行道。蒲伏
<pb n="821"/>
床上。無所利於物。得死不愈於生乎。元豐三年十一
月日。說偈而化。闍維得五色舍利。骨石栓索勾連。塔
於寺東○應乾。萍鄉彭氏子。遍歷諸方。晚至泐潭。參
常總。久之未蒙印可。總示以鳥窠吹布毛因緣。殊不
解。一日豁然悟旨。乃成頌曰。潦倒忘機是鳥窠。西湖
湖上控烟羅。布毛取出無多子。鐵眼銅睛不柰何。總
印可之。自此推為上首。元豐三年。總住東林。遂以乾
繼法席○開先廣鑑行瑛。桂州毛氏子。初謁慶閑。稍
悟玄旨。次參常總。頓息所疑。出世開先。幾二十年。初
苦痰癖。屢求去而不可。臥病坊者三年。一旦起。將梵
剎鼎新之。迄九年而成○蘇轍。字子由。號頴濵。與兄
蘇軾齊名。甞以偈獻了元曰。麁沙供佛佛欣受。怪石
供僧僧不嫌。空手遠來還要否。更無一物可增添。元
曰。空手持來放下難。三賢十聖聚頭看。此般供養能
歆享。木馬泥牛亦喜歡。元豐三年。轍謫高安。會黃檗
全。全熟視曰。君靜而慧。苟留心宗門。何患不成此道。
轍因參全。無契。適省聰來居壽聖。轍以此事往問。聰
不答。轍又叩之。聰曰。圓照未甞以道語人。吾今亦無
以語子。轍於是得言外之旨。繼參洪州順。順示以搐
鼻因緣。轍言下大悟。呈偈曰。中年聞道覺前非。邂逅
相逢老順師。搐鼻徑參真面目。掉頭不受別鉗鎚。枯
藤破衲公何事。白酒青鹽我是誰。慚愧東軒殘月上。
一杯甘露滑如飴。
<other>（辛酉）慶閑禪師入寂（黃龍南法嗣臨濟第九世）</other>
慶閑。居隆慶西堂。元豐四年三月七日。告眾將入滅。
說偈曰。露質浮世。奄忽入滅。五十三歲。六七八月。南
嶽天台。松風㵎雪。珍重知音。紅爐優鉢。說偈畢。乃入
浴。浴出躶坐。方以巾搭膝而化。神色不變。為著衣。手
足和柔。髮剃復出。畵工就寫其真。首忽自舉。次日仍
平視。大守來觀。願留全身。僧利儼曰。遺言令化闍維。
薪盡火滅。跏趺不散。以油沃薪。益之乃化。是日雲起
風作。飛瓦折木。烟氣所至。東西南北四十里。凡草木
沙礫之間。皆得舍利。如金色。計其所獲幾數斛。蘇轍
欲為作記。而疑其事。方臥痁。夢有訶者曰。閑師事。何
疑哉。疑即病矣。轍夢中作銘。有云。稽首三界尊。閑師
不止此。憫世狹劣故。聊示其小者○紹銑。泉州人。得
法智賢。住興化。銑有度量。牧千眾。如數一二三四。長
沙初未知飯僧供佛之利。銑作大會。謂之結緣齋。其
後效而作者。月月有之。荊湖之民。莫不向慕。波及蠻
俗。丞相章惇。奉使荊湖。開梅山。與銑偕往。蠻父老。聞
銑名。人人合爪。聽其約束。梅山平。銑有力焉。湘南八
州。歲度僧數百。當慧南盛化時。荊湖衲子。奔趨江南。
恒百里無托宿。且多為盜劫。銑半五十為舘。請僧主
之。以接納俾得宿食而去。晚得痺疾。左手不仁。然猶
領住持事。日同僧眾會粥食。銑以精進為佛事。公卿
禮敬。以為古佛。元豐四年九月日遷寂。闍維收舍利。
兩目睛不壞。膓二亦不壞。益以油火焚之。如鐵帶曲
折。色鮮明。因併塔焉○義青。自白雲海會。移住投子
山。學徒益進。潛通暗證者甚眾。果符異苗翻茂之讖。
初開山大同師。有記曰。吾塔若紅。是吾再來。[邱-丘+(看-目)]人偶
修其塔。作瑪瑙色。未幾而青領院事○慕喆。臨川聞
氏子。可真游方時。喆能識之。真好暴所。長以蓋人。號
真點胸。喆與之周旋二十年。無失禮。真謂人曰。三十
年後。喆其大作佛事。真歿。塔於西山。心喪三年。乃去
游湘中。一鉢雲行鳥飛。去留為叢林重輕。謝景溫。守
潭州。迎住嶽麓。俄遷大溈。眾二千指。無所約束。人人
自律。惟粥罷受門弟子問道。謂之入室。諸方纔月一
再。而喆講之無虗日。放參罷。喆自役作。使令者在側。
如路人。晨香夕燈。十有四年。夜禮拜。持茅視殿廡燈
火。倦則以帔蒙首。假寐三聖堂○學士徐禧。布衣時。
倚遇特先識之。遇將化前一日。作偈別禧曰。今年七
十七。出行須擇日。昨夜問龜哥。報道明朝吉。禧大驚。
呼惟清俱往。遇方坐寢室。以院務付監寺曰。吾住此
<pb n="822"/>
山三十年。以護惜常住故。每自蒞之。今行矣。汝輩著
精彩。言畢舉杖子曰。且道這箇。分付阿誰。禧與清皆
屏息。遂擲於地。投床枕臂而化。
<other>（壬戌）宗本禪師住穹窿福臻</other>
宗本。主瑞光。杭守懇請住淨慈。一住九載。元豐五年。
待制曾孝序載歸。以慰蘇人之思。住穹窿山。其住淨
慈時。民張氏有女子死。母夢罪報為蛇。覺得蛇棺下
持詣。本為說法。令置故處。俄黑蟬翔棺上。而蛇亡。母
祝曰。果我女入我籠。更持汝詣淨慈。果入。本復為說
法。夢女曰二報幸解脫矣○普孜。建陽謝氏子。幼習
儒業。舉進士有聲。後看佛經。至識自心源。夙根啟發。
遂出家得度。具戒遊方。參浮山法遠。入室扣請。心融
神會。舒人請居甘露太平二剎。道譽大播。孜後退居
淨因。元豐五年。都人請居東京華嚴寺○懷志。金華
吳氏子。出家預講肆。十二年。甞欲會通諸宗異義。為
書傳世。以正一代時教之本意。有禪者曰。杜順乃賢
首宗祖師也。而談法身則曰。懷州牛喫禾。益州馬腹
脹。此偈合歸天台何義耶。志不能對。即行至洞山。參
克文。問古人一喝。不作一喝用。意旨如何。文叱之。志
趨出。文笑呵曰。浙子齋後游山好。志領悟。久之辭去。
文曰。子禪雖逸格。惜緣不勝耳。志識其意。拜賜而行。
菴於衡嶽。二十餘年。士大夫。造其居。不甚顧答。人問
故曰。彼富貴人。辯博多聞。我粥飯僧。口吻遲鈍。無可
說。自然憨癡去。偈曰。萬機俱罷付癡憨。蹤跡時容野
鹿參。不脫麻衣拳作枕。幾生夢在綠羅菴。問師住山。
有何旨趣。志曰。山中住。獨掩柴門無別趣。三塊柴頭
品字煨。不用援毫文彩露○道楷。沂州崔氏子。自少
辟穀學道。後遊京師。得度具戒。謁義青於海會。問佛
祖言句。如家常茶飯。離此之外。別有為人言句也無。
青曰。汝道寰中天子敕。還假禹湯堯舜也無。楷擬酬
語。青以拂子摵之曰。汝發意來。早有二十棒也。於是
楷遂悟旨。再拜即出。青呼曰且來。楷亦不顧。青曰。汝
到不疑之地耶。楷以手掩耳。後掌眾食。青問。厨務勾
當良苦。曰不敢曰汝炊飯耶。煑粥耶。曰人工淗米著
火。行者煑粥炊飯。曰汝作什麼。曰和尚慈悲。放他閑
去。又從青遊園。青與拄杖曰。理合與麼。曰與和尚提
鞋挈杖。不為分外。曰有同行在。曰那一人不受教。青
遂休去。至晚青曰。早來說話未盡。曰更請舉看。曰卯
生日。戌生月。楷即點燈來。青曰。上來下去。總不空然。
曰在左右理合如此。曰奴兒婢子。誰家屋裏無。曰和
尚尊年。缺他不可。曰與麼殷勤。曰報恩有分。元豐五
年。出世沂州仙洞。遷招提龍門郢州大陽隨州大洪。
<other>（癸亥）投子義青禪師入寂（大陽玄法嗣曹洞第七世）</other>
義青。住投子。元豐六年四月。示微疾。乃以書辭郡守
諸官。及在家諸檀越。五月日。陞堂別眾罷。寫偈曰。兩
處住持。無可助道。珍重諸人。不須尋討。遂投筆而化。
闍維收舍利靈骨。塔三峯菴○初從悅。首眾道吾。領
數納。謁守智。智與語。未數句。盡知所蘊。乃笑曰。觀首
座氣質不凡。柰何出言吐氣。如醉人耶。悅面熱汗下
曰。願和尚慈悲。智復與語錐劄之。悅茫然。遂求入室。
智曰。老僧無福。道不取信於人。脫受首座禮拜。異日
定取謗於某。乃問悅曰。曾見法昌遇和尚否。曰曾看
他語錄。自了可也。不願見之。曰曾見洞山文和尚否。
曰關西子。沒頭腦。拖一條布裙。作尿臭氣。有甚長處。
曰你但向尿臭氣處參取。悅乃謁克文。深領奧旨。

佛祖綱目卷第三十六

<sarticle>佛祖綱目卷第三十七之上（露字號）</sarticle>

<other>甲子（宋神宗元豐七年起）丙寅（哲宗元祐元年）甲戌（改紹聖）戊寅（改元符）
辛巳（徽宗建中靖國元年）壬午（改崇寧）丁亥（改大觀）辛卯（改政和）癸
巳（徽宗政和三年止）</other>
<pb n="823"/>
<other>（甲子）宗本禪師住慧林</other>
元豐七年。宋神宗。詔宗本。住慧林禪院。召對賜坐。喻
以方興禪宗宜善開導之旨。既退。上謂左右曰。真福
慧僧也○汴京法雲寺新成。詔法秀開山。賜號圓通。
時李伯時麟工畵馬。秀呵曰。汝士太夫以畵名。矧又
畵馬。期人誇以為妙妙。入馬腹中。亦足懼。麟自是絕
筆。秀勸畵觀音像。以贖其過。黃庭堅。作豔語。人爭傳
之。秀亦呵曰。翰墨之妙。甘施於此乎。堅笑曰。又當置
我於馬腹中耶。秀曰。汝以豔語。動天下人。婬心不止。
馬腹恐生泥犂耳。堅遂拜領○元祐。上饒王氏子。依
慧南悟旨。南歿。游湘。廬馬祖故基。衲子追隨。潭守謝
景溫。欲禪道林律居。延祐為第一世。道林像設之多。
冠湘西。祐夷廓之。為虗堂禪室。以會四方學者。役夫
不敢壞像設。祐自鋤棄諸江曰。昔本不成。今安得壞。
吾法尚無凡情。存聖解乎○法安。臨川許氏子。受義
懷旨訣。歸臨川。住黃山如意院。敗屋破垣。無以蔽風
雨。十年大廈如化成。棄去住武寧延恩寺。草屋數楹。
敗床不簀。安殊樂之。令尹紏豪右謀為一新。安笑曰。
檀法本以度人。今非其發心而強之。是名作業。不名
佛事也。安與法秀昆弟。秀甞以書招安。安讀之笑曰。
吾始以秀有精彩。今而後知其癡也。夫出家兒。塚間
樹下。辦那事。如救頭然。今無故。於八達衢頭。架大屋。
養數百閑漢。此真開眼尿牀。吾何復對語哉。然吾宗
自此益微矣。元豐甲子七月。命弟子。取方丈文書。聚
焚之。以院事付一僧。八月示寂○富弼。字彥國。河南
人。鎮亳州。時聞修顒法席之盛。往質所疑。值顒登座。
以目左右顧視大眾。已微有得。因執弟子禮。請為入
室。顒見即曰。相公已入來。富弼猶在外。弼聞汗流浹
背。不覺豁然。及晚年居洛。遂請顒住招提。既至。迎居
後苑。晨夕參叩。弼每有談論。顒輒以為非。一日謂弼
曰。待得山僧竪點頭。即是也。自是弼。凡有所言。顒輙
搖首。忽一日中夜。弼大省徹。遽往叩門。顒已閉關而
[寢-(宋-木)+穴]。聞其聲。即呼曰。相公且喜大事了畢。夜深更不啟
關。晨朝相見。至曉往見之。顒遙見已點頭矣。弼喜甚。
時宗本。方奉詔住慧林。弼以詩寄謝曰。因見顒師悟
入深。夤緣傳得老師心。東南謾說江山遠。目對靈光
與妙音。別後答顒書曰。示諭。此事問佛必有夙因。非
今生能辦。誠是如此。然弼遭遇和尚。即無始以來忘
失事。一旦認得。此後定須[托-七+友]出生死海。不是尋常恩
知。雖盡力道斷。道不出也。和尚得弼。百千其數。何益
於事。不過人道。華嚴會下。出得箇老病俗漢。濟得和
尚甚事。所云淘汰甚多。此事誠然。每念古尊宿。始初
在本師處。動是三二十年。少者亦是十數年。日夕侍
奉。聞道聞法。方得透頂透底。却思弼兩次蒙和尚垂
顧。共得兩箇月請益。更作聰明過人。能下得多少工
夫。若非和尚巧設方便著力摘發。何繇見箇涯岸。雖
竭踵頂。難於報稱○蘇軾。游廬山。宿東林。與常總論
無情話有省。黎明獻偈曰。溪聲便是廣長舌。山色豈
非清淨身。夜來八萬四千偈。他日如何舉似人。總肯
之○邵雍。字堯夫。范陽人。居洛四十年。安貧樂道。冬
不爐。夏不扇。夜不就席者數年。有學佛吟曰。飽食豐
衣不易過。日長時節柰愁何。求名壯歲投宣聖。怕死
老年親釋迦。妄欲斷緣緣愈重。徼求去病病還多。長
江一片平如練。幸自無風又起波○范鎮。字景仁。華
陽人。累官翰林學士。或問鎮。何以不信佛。曰爾必待
我合掌膜拜。然後為信耶。黃庭堅。一日過鎮。終日相
對。正身端坐。未甞回顧。亦無倦色。鎮曰。吾二十年來。
胸中未甞起一思慮。二三年來。不甚觀書。若無賓客。
終日獨坐。夜分方睡。雖兒曹歡呼咫尺。皆不聞。堅曰。
公却是學佛作家○司馬光。初不喜禪。自富韓問法
於大本後。忽有所契。後因范鎮。論空相。以詩戲曰。不
須天女散。已解動禪心。又曰。賤子悟已久。景仁今復
迷。又曰。到岸何須筏。揮鋤不用金。浮雲任來往。明月
<pb n="824"/>
在天心○荊王夫人王氏。專修淨業。一妾懈慢。夫人
深責之。遂悔悟精進。忽無疾而逝。致夢他妾云。蒙夫
人誨。已生安養。俄而夫人亦夢。與妾同遊寶池。見一
花天衣飄揚。題曰楊傑。一華朝服而坐。題曰馬玕。復
見金臺光明晃耀。妾指曰。此夫人生處也。既覺彌加
精進。年八十一。誕晨秉燭燃香。望觀音閣而立。左右
方具儀獻壽。已立化矣。
<other>○清遠參法演禪師</other>
清遠。臨卭李氏子。初讀法華。至是法非思量分別之
所能解。質其講師。師不能答。遠嘆曰。義學名相。非所
以了生死大事。遂南游徧參。至太平。見法演。旋丐於
廬州。偶雨仆地。煩懣間。聞二人交相惡罵。諫者曰。你
猶自煩惱在。遠於言下有省。及歸凡有所問。演即曰。
我不如你。你自會得好。或曰。我不曾。我不如你。遠愈
疑。遂問演曰。座下誰得和尚說話。曰禮上座却會。遠
乃咨决於元禮。禮以手引遠耳。繞圍爐數匝。且行且
語曰。你自會得好。曰有冀開發。乃爾相戲耶。曰你他
後悟去。方知今日曲折。時遠年十七○了元。自歸宗。
遷金山。示眾。昔雲門說法如雲雨。絕不喜人記錄其
語。見必罵逐曰。汝口不用。反記吾語。異時裨販我去。
今室中對機錄。皆香林明教。以紙為衣。隨聞即書。後
世學者。漁獵文字語言。正如吹網欲滿。非愚即狂。時
江浙叢林。以文字為禪。謂之請益。故元以是諷之○
周敦頥。字茂叔。春陵人。因游廬山。樂其幽勝。遂築室
焉。初謁祖心。叩以教外別傳之旨。心曰。只消向你自
家屋裏打點。孔子謂。朝聞道夕死可矣。畢竟以何為
道夕死可耶。顏子不改其樂。所樂何事。但於此究竟。
久久自然有箇契合處。又謁常總。論性。語及理法界
事法界。至理事交徹。冷然獨會。後著太極圖。語語出
自東林口訣。時了元。寓鸞溪。頥復往謁。相與講道。問
曰。天命之謂性。率性之謂道。禪門何謂無心是道。曰
疑則別參。曰參則不無。畢竟何以為道。曰滿目青山
一任看。頥豁然有省。一日忽見窓前草生。乃曰。與自
家意思一般。以偈呈曰。昔本不迷今不悟。心融境會
豁幽潛。草深窓外松當道。盡日令人看不厭。遂請元。
作青松社主。以[媲-囟+(色-巴+囚)]白蓮故事。頥後倡明道學。學者稱
為濂溪先生。甞自言曰。吾此玅心。實啟廸於黃龍。發
明於佛印。然易理廓達。自非東林開遮拂拭。無繇表
裏洞然○楊時。字中立。號龜山先生。將樂人從二程
游。甞曰。微生高乞醯與人。孔子以為不直。維摩經云。
直心是道場。儒佛至此。實無二理。與常總友善。謂總
曰。禪學雖高。却於儒道。未有所得。總曰。儒道要緊處。
也記得些子。且道。君子無入而不自得。得箇甚麼。時
默然。甞有詩曰。盈科日進幾時休。到海方能止眾流。
只恐達多狂未歇。坐馳還愛鏡中頭。
<other>（乙丑）克文禪師住報寧</other>
克文。住洞山。謝事。東游三吳。至金陵。時丞相王安石。
居定林。聞文至。倒屣出迎。恨相識之晚。問諸經皆首
標時處。圓覺獨不然何也。曰頓乘所演。直示眾生。日
用現前。不屬今古。只今僧老與相公。同入大光明藏。
游戲三昧。互為賓主。非關時處。又問。經曰一切眾生。
皆證圓覺。而圭峯以證為具如何。曰圓覺如可改。維
摩亦可改也。維摩豈不曰。亦不滅受而取證。夫不滅
受蘊而取證。與皆證圓覺之意同。葢眾生現行無明。
即是如來根本大智。圭峰之言非是。安石大悅。因捨
宅為寺。延文開山。是謂報寧。特請於朝。賜號真淨。住
未幾。士大夫。經游無虗日。文不堪勞。遂還高安。菴於
九峯之下。名曰投老。學者自遠而至○文準。興元梁
氏子。八歲出家。陝西經略范公。欲携與俱西。準曰。登
山求玉。入海求珠。人各其志。本行學道。世好非素心。
范奇其語。因度為僧。初謁梁山乘。乘曰。驅烏未受戒。
敢學佛乘乎。準曰。壇場是戒耶。三羯磨梵行阿闍黎
是戒耶。乘大驚。準曰。雖然敢不受教。遂受具戒。徧游
<pb n="825"/>
講肆。倡諸部綱目。即棄去曰。吾不求甚解。法師曇演
撫之曰。汝法船也。南方有亞聖大士。若溈山真如九
峰真淨者。宜往求之。準遂詣溈山。不契。造九峰。參克
文。文問。近離甚處。曰大仰。曰夏在甚處。曰大溈。曰甚
處人。曰興元府。文展手曰。我手何似佛手。準罔措。文
曰。適來祗對一一靈明。一一天真。及乎道箇我手何
似佛手。便成窒礙。且道。病在甚處。曰不會。曰一切現
成。更教誰會。準服膺。就弟子之列○太尉呂惠卿。甞
法華嚴法界觀。暇日遊五臺。忽雲霧四合。暴風雷雨。
聲震林壑。卿震駭。移時稍霽。見一衣蒲童子。被髮而
來。手執梵筴。問曰。官人何求至此。曰願見大士。曰欲
見何為。曰甞覧華嚴大教。旨深意廣。欲望大士發啟
妙解。庶幾箋釋流行。使大心者。即得開悟。曰諸佛妙
意。簡易明白。先德注意可解。如十地一品。釋文不過
數紙。今時枝蔓注近百卷。而聖意逾遠。真所謂破碎
大道也。曰童子貌若此。而敢呵前輩乎。童子笑曰。官
人謬矣。此間一草一木。無非文殊境界。在汝日用觸
事不迷。此真文殊耳。卿乃下拜纔起。童子現大士形。
跨獅子。隱隱雲中而散。
<other>（丙寅）宗本禪師還吳</other>
元祐元年。宗本。以老求歸。既出都城。王公貴人送者。
車騎相屬。本誨曰。歲月不可把玩。老病不與人期。惟
勤修勿怠。是真相為。聞者莫不感動○黃庭堅。參祖
心。乞指徑捷處。心曰。只如仲尼道。二三子以我為隱
乎。吾無隱乎爾。太史居常如何理論。堅開口。便道不
是不是。堅迷悶不已。一日侍心山行。時巖桂盛開。心
曰。聞木穉花香麼。曰聞。曰吾無隱乎爾。堅欣然領解。
即拜曰。和尚得恁麼老婆心切。心笑曰。只要公到家
耳。堅字魯直。號山谷○贊元。住蔣山。元祐元年。忽曰。
吾欲還東吳。促辦嚴俄化○純白。梓州支氏子。父謙。
聞法於松山道者。以死生為戲。白衣梵行。緇俗無出
其右。白少聞父誨。有如夙習。一日躍過溪。忽有省。不
覺失笑。遂落髮受具。遍歷成都講肆。通性相宗。去之
南遊。參黃檗惟勝。親近歲餘。未始一顧。白事益勤。勝
一日忽擡眸視之。白喝曰。這老漢。把不定作麼。勝大
笑。乃為印證心地。元豐末。勝歸蜀。白負巾鉢以從。會
成都府帥。奏改昭覺為十方。勝遂舉白開山。白示眾
曰。不超性海。是理事縛。不透聲輪。是語言縛。於是淨
侶靡然向風。講席一空○善周。參謂芳。得受旨訣。出
世住臨江。上堂。遼天鶻。萬里雲。只一突。是什麼。喝一
喝。元祐丙寅十二月日。沐浴淨髮。說偈曰。山僧住瑞
筠。未甞形言句。七十三年來。七十三年去。言畢趺坐
而逝○聖泉紹燈。古田陳氏子。生時異香滿室。紫帽
覆首。幼不茹葷。得度受具。後遊方。參謂芳。一見悟旨。
遂還鄉里。忽一日。索浴更衣。陞座說偈曰。吾年五十
三。去住本無貪。臨行事若何。不用口喃喃。儼然入寂。
兩日後。聞鐘聲。忽然復醒。自後四大輕安。身常頻出
舍利。大旱請燈祈雨。凡有所禱輙應。遷住聖泉。法道
大振○開元法明。得法報本有蘭。後歸故里。事落魄。
多嗜酒。呼盧每大醉。唱柳詞。數闋日。以為常。召齋則
拒。召飲則從。如是者十餘年。咸呼曰醉和尚。一日謂
寺眾曰。吾明旦當行。汝等無他往。眾竊笑之。翼晨攝
衣就座。大呼曰。吾去矣。聽言一偈。眾聞奔視。明乃歌
曰。平生醉裏顛蹶。醉裏却有分別。今宵酒醒。何處楊
柳岸。曉風殘月。言訖寂然長往。
<other>（丁卯）從悅禪師住兜率院</other>
從悅。受克文旨訣。後寓鹿苑。有清素侍者。閩人。久參
楚圓。年八十。遯迹鹿苑。悅與隣寓。因食蜜漬茘枝。偶
素過門。悅呼曰。此老人鄉果也。可同食之。曰自先師
亡後。不得此食久矣。曰先師為誰。曰慈明。某忝執事。
十三年耳。悅乃疑駭曰。十三年堪忍執事之役。非得
其道而何。遂饋以餘果。稍稍親之。素曰。子見何人。曰
洞山文。曰文見何人。曰黃龍南。曰南匾頭見先師。不
<pb n="826"/>
久法道大振如此。悅益疑駭。遂袖香詣素作禮。素避
曰。吾以福薄。先師授記。不許為人。悅益恭。素乃曰。憐
子之誠。違先師之記。子平生所得。試語我。悅具通所
見。素曰。只可入佛。不可入魔。曰何謂也。素曰。豈不見
古人道。末後一句。始到牢關。悅擬對。又遽問曰無為
如何說。悅又擬對。素忽高笑。悅恍然有得。素乃印可。
仍戒曰。文示子者。皆正知見。然子離文太蚤。不能盡
其玅。吾今為子點破。使子受用得大自在。他日切勿
嗣吾。丁卯悅住龍安兜率院。
<other>（戊辰）法演禪師開法白雲</other>
戊辰。法演。將遷白雲海會。清遠。適自淝川持鉢回。慨
然曰。吾事始濟。復參隨。往一荒縣。安能究決己事耶。
遂作偈告辭。演送以偈曰。睆伯臺前送別時。桃花如
錦柳如眉。明年此日凭闌看。依舊青青一兩枝。演遷
海會。示眾。須將生死二字貼在額頭上。討取箇分曉。
如只隨群作隊。打閧過日。他時閻老子。打算飯錢。莫
道我不曾說與你來。若是做工夫。須要時時簡點。刻
刻提撕。那裏是得力處。那裏是不得力處。那裏是打
失處。那裏是不打失處。有一等。纔上蒲團。便打瞌睡。
及至醒來。胡思亂想。纔下蒲團。便說雜話。如此辦道。
直至彌勒下生。也未得入手。須是猛著精彩。提箇話
頭。晝參夜參。與他廝捱。不可坐在無事甲裏。又不可
蒲團上死坐。若雜念轉鬪轉多。輕輕放下。下地走一
遭。再上蒲團。開兩眼。揑兩拳。竪起脊梁。依前提起話
頭。便覺清涼。如一鍋沸湯。攙一杓冷水相似。如此做
工夫。定有到家時節。上堂。汝等諸人。見老和尚鼓動
唇吻。竪起拂子。便作勝解。及乎山禽聚集。牛動尾巴。
却將作等閑。殊不知。簷聲不斷前旬雨。電影還連後
夜雷。上堂。山僧昨日入城。見一棚傀儡。不免近前看。
或見端嚴奇特。或見醜陋不堪。動轉行坐。青黃赤白。
一一見了。仔細看時。元來青布幔裏有人。山僧忍俊
不禁。乃問長史高姓。他道。老和尚看便了問甚麼姓。
大眾。山僧被他一問。直得無言可對。無理可伸。還有
人。為山僧道得麼。昨日那裏落節。今日這裏拔本。謝
監收上堂。人之性命事。第一須是○。欲得成此○。先
須防於○。若是真○人。○○謝街坊上堂。街坊昨日。
將一把沙。到方丈前。一見老僧。劈面便撒。賴遇老僧
先見。衫袖一遮。竝不妨事。今朝舉似大眾。不敢隱藏。
何故。賞伊大膽。下得這箇手脚。忽有人。問白雲。為什
麼只恁休去。不見道老不以筋力為能。然雖如是。賓
主歷然。端和尚忌辰上堂。去年正當恁麼時。多前年
三件事。今年正當恁麼時。多去年七件事。這十件事。
數不過者甚多。何也。去却七三存一事。是去年說是
今日。急如箭。黑似漆。無言童子口吧吧。無足仙人劈
胸趯。乃云交。下座。上堂。說佛說法。拈槌竪拂。白雲萬
里。德山入門便棒。臨濟入門便喝。白雲萬里。然後恁
麼也不得。不恁麼也不得。恁麼不恁麼總不得。也則
白雲萬里。或有箇漢出來道。長老。你恁麼道。也則白
雲萬里。這箇說話。喚作矮子看戲。隨人上下。三十年
後一場好笑。且道。笑箇甚麼。笑白雲萬里。示眾。舉德
山答僧。我宗無語句。雪峯聞之有省。後峯云。我當時
空手去。空手歸因緣。演云。白雲今日說向透未過者。
有箇人。從東京來。問伊甚處來。他却道。蘇州來。問伊
蘇州事如何。伊道。一切尋常。雖然如是。謾白雲不過。
何故。祇為語音各別。畢竟如何。蘇州菱邵白藕。示眾。
吾本來茲土。傳法救迷情。一花開五葉。結果自然成。
達磨大師。信脚來信口道。後代兒孫。多成計較。要會
開花結果處麼。鄭州棃青州棗。萬物無過出處好。示
眾。真如凡聖皆是夢言。佛及眾生竝為增語。或有人
出來道。盤山老聻。但向伊道。不因紫陌花開早。爭得
黃鶯下柳條。若更問五祖老聻。自云。諾惺惺著。又云。
悟了同未悟。歸家尋舊路。一字是一字。一句是一句。
自小不脫空。兩歲學移步。湛水生蓮花。一年生一度。
<pb n="827"/>
又云。賤賣擔板漢。貼秤麻三斤。百千年滯貨。何處著
渾身。垂語云。譬如水牯牛過窓櫺。頭角四蹄都過了。
因甚尾巴過不得。演一日。持錫遶廊曰。莫有屬牛人
問命麼。眾皆無語。乃自曰。孫臏今日開舖。更無一人
垂顧。可憐三尺龍鬚。喚作尋常露布。室中常問僧。倩
女離魂。那箇是真底。又常展手問僧曰。如何喚作手
○圓璣。福州林氏子。師慧南。密受記莂。荷擔叢林。不
知寒暑。墾田蒔松。守一職十年不易。南稱為本色出
家兒。及遷黃龍。携璣與俱。南歿。建塔畢辭去。龜峰大
溈爭致不赴。祖心欲以繼黃龍法席。璣掉頭徑去。人
問故曰。先師誡我。未登五十。不可為人。客歸宗時。年
四十八。了元勸應謝景溫之請。住洪州翠巖。
<other>（己巳）宗顯參純白禪師</other>
宗顯。成都人。少為進士有聲。甞晝掬溪水為戲。至夜
思之。遂見冷然盈室。欲汲之不可。而塵境自空。曰吾
世網裂矣。往依純白得度受具。後隨眾咨參。白一日
問顯曰。高高峯頂立。深深海底行。汝作麼生會。顯於
言下頓悟。曰釘殺脚跟也。白拈起拂子曰。這箇又作
麼生。顯一笑而出○元祐。住道林六年。棄遊廬山。徐
王奏賜紫方袍。祐作偈辭之。人問故。祐曰。人主之施。
非敢辭。以近名。但以法未等耳。昔惠滿不受宿請曰。
天下無僧。乃受汝供。滿何人哉。王安上。甞問法於祐。
延住雲居。祐曰。為携此骨。歸塟峯頂耳。登輿而去○
系南。汀州張氏子。參元祐於道林。獲印可。祐遷羅漢。
南掌堂司。祐移雲居。以南繼席。有居士張戒者。參南。
一日南問曰。如何。曰不會。南復詰之不已。戒忽領旨。
獻投機頌。有身眠大海須彌枕。石筍抽條也大奇之
句。尋辭別。南示偈曰。汝到廬山山到汝。更誰別我廬
山去。出門問取嶺頭風。大道騰騰無本據○善本。頴
人。漢董仲舒之後。博學清修。無仕宦意。至京師。為大
僧。隨喜華嚴。夜夢童子。如世所畵善財。合掌導而南。
覺曰。諸佛菩薩。加被我矣。其欲我南詢諸友乎。遂游
方至蘇州。謁宗本。本坐定。特顧之。善本默契宗旨。出
世雙林。己巳移住錢塘淨慈。時號大小本○宗賾。襄
陽人。棄儒從釋。志節高邁。學問淵博。參真州長蘆夫。
夫歿。賾補其處。元祐四年。結蓮華勝會。率大海眾。各
念阿彌陀佛。百聲千聲。乃至萬聲。回向同緣。願生彼
國。一夕夢一男子。烏巾白衣。可三十許。風貌清美。舉
措閑雅。揖謂𧷤曰。欲入公彌陀會。告書一名。𧷤乃取
勝會錄秉筆。問曰。公何名。曰普慧。𧷤書已。白衣者又
曰。家兄亦告上名。𧷤問曰。令兄何名。曰普賢。言訖不
見○慧元。住承天。元祐四年。持鉢至湖。湖人曰。師到
處為家。何苦獨愛姑蘇乎。固留不使還。乃住報本。
<other>（庚午）克文禪師住歸宗</other>
克文。居高安六年。移住歸宗。顯謨朱世英。問佛法大
意。文答曰。辱書以佛法為問。佛法至妙無二。但未至
於妙。則互有長短。苟至於妙。則悟心之人。如實知自
心。究竟本來成佛。如實自在。如實安樂。如實解脫。如
實清淨。而日用惟用自心。自心變化。把得便用。莫問
是非。擬心思量。已不是也。不擬心。一一天真。一一明
妙。一一如蓮花不著水。所以迷自心故作眾生。悟自
心故成佛。而眾生即佛。佛即眾生。繇迷悟故。有彼此
也。如今學者。多不信自心。不悟自心。不得自心明妙
受用。不得自心安樂解脫。心外妄有禪道。妄立奇特。
妄生取捨。縱修行。落外道二乘禪寂斷見境界○法
秀。主法雲。元祐五年八月示疾。詔翰林醫官視之。醫
請候脉。秀仰視曰。汝何為者也。吾有疾當死耳。求治
之。是以生為可戀也。平生生死夢三者。無所揀擇。去
之。呼侍者。更衣安坐。說偈曰。來時無佛去時空。南北
東西事一同。六處住持無所補。秀良久。監寺進曰。和
尚何不道末後句。秀曰。珍重珍重。言訖而逝○治平
二年。懷璉上疏乞歸。元祐五年。無疾而化。壽八十一。
<other>（辛未）禾山德普禪師入寂（黃龍南法嗣臨濟第九世）</other>
<pb n="828"/>
德普。住禾山。十有二年。元祐五年十二月二十五日。
謂眾曰。諸方尊宿死。叢林必祭。吾以為徒虗設。吾若
死。汝曹當先祭。乃令從今辦祭。眾以其老。又好戲語。
乃曰。和尚幾時遷化。曰汝輩祭絕即行。於是幃[寢-(宋-木)+穴]堂。
坐普其中。置祭讀文。跪揖上食。普飫餐自如。自門弟
子下及莊力。日次為之。至六年元日祭絕。曰明日雪
晴乃行。至時晴忽雪。雪止。普安坐。焚香而化○元祐
六年。張商英。漕江西。謁常總。總印可之。且曰。吾有得
法弟子。住玉溪。乃慈古鏡也。可與語。英按部分寧。諸
禪迓之。首致敬於慈。最後問兜率從悅曰。聞師聰敏
善文章。悅笑曰。運使失却一隻眼也。從悅臨濟九世
孫。若以聰敏。對運使論文章。政如運使對從悅論禪
也。英默識之。問玉溪去此多少。曰三十里。問兜率。曰
五里。乃過兜率。先是。悅夢手搏日輪。覺語首座曰。日
輪運轉之象。張運使。且過此。吾當深錐痛劄之。座曰。
士大夫。惡拂己者。或起別釁。悅曰。正使煩惱。只退得
我院也。遂與語次。英亟稱總公。悅未肯其說。語至更
深。論及宗門事。悅起焚香。請十方諸佛作證曰。東林
既印可運使。運使於佛祖言教。有少疑否。曰有。曰疑
何等語。曰疑香嚴獨脚頌。德山托鉢話。曰既於此有
疑。其餘則是心思意解。何甞至大安樂境界。且如巖
頭言末後句。是有耶。是無耶。曰有。悅大笑。歸方丈。閉
却門。英一夜睡不穩。至五更下床。觸翻溺器。忽大悟。
扣方丈門曰。已捉得賊了也。曰贓物在甚處。英無語。
悅曰。都運且去。來日相見。翼旦遂獻頌曰。鼓寂鐘沉
托鉢回。巖頭一拶語如雷。果然只得三年活。莫是遭
他受記來。悅乃謂曰。參禪只為命根不斷。依語生解。
如是之說。公已深悟。然至極微細處。使人不覺不知。
墮在區宇。乃作頌證曰。等閑行處。步步皆如。雖居聲
色。寧滯有無。一心靡異。萬法非殊。休分體用。莫擇精
麤。臨機不礙。應物無拘。是非情盡。凡聖皆除。誰得誰
失。何親何疎。拈頭作尾。指實為虗。翻身魔界。轉脚邪
塗。了無逆順。不犯工夫。因邀悅。至建昌。有十頌。敘其
事○常總。住東林。眾盈七百。每燕坐。眾見方丈後有
白光天香郁然。元祐六年九月日。浴罷安坐而寂○
慧元。住報本。脇不至席三十年。元祐六年十一月日。
陞座說偈曰。五十五年夢幻身。東西南北孰為親。白
雲散盡千山外。萬里秋空片月新。言訖而逝○元淨。
住上天竺。凡一十七年。元豐間。辭而復往。又三年。平
生精修淨業。甞與僧熈仲同食。仲視淨眉得有光如
螢。攬之得舍利。又於臥起處。得舍利。元祐六年九月。
將示寂。入方圓菴宴坐。止言語。絕飲食。謂參寥道潛
曰。吾淨業將成。若七日無障。吾願遂矣。七日出偈示
眾。吉祥而逝。淨初生時。左肩肉起。如袈裟絛。八十一
日乃滅。及示寂。壽果八十一○從悅。住龍安兜率。室
中甞設三語。以驗學者。撥草瞻風。只圖見性。即今上
人性在甚麼處。識得自性。方脫生死。眼光落地時作
麼生脫。脫得生死。便知去處。四大分離。向甚麼處去。
張商英。以頌答三問。一陰森夏木杜䳌鳴。日破浮雲
宇宙清。莫對曾參問曾晢。從來孝子諱爺名。（二）人間
鬼使符來取。天上花冠色正萎。好箇轉身時節子。莫
教閻老等閒知。（三）鼓合東村李大妻。西風曠野淚沾
衣。碧蘆紅蓼江南岸。却作張三坐釣磯。元祐六年冬。
悅浴訖。集眾說偈曰。四十有八。聖凡盡殺。不是英雄。
龍安路滑。奄然而化○守智。住雲蓋十年。日荷鋤。理
蔬圃。疾禪林便軟煖。道心淡薄。來參者。掉頭不納。元
祐六年。退居西堂。湘中衲子聞其接納。堂室為滿○
承皓。應機答話。隱顯不測。一日蘇軾。微服求見。皓問
尊官高姓。曰姓秤。乃秤天下長老底秤。皓喝一聲問
曰。且道這一喝重多少。軾無對。一日舉傅大士空手
把鋤頭頌。又舉洞山五臺山頂雲蒸飯頌云。此二頌。
只頌得法身邊事。不頌得法身向上事。乃自頌曰。昨
夜雨霶烹。打倒蒲萄棚。知事普請。行者人力。拄底拄。
<pb n="829"/>
撑底撑。撑撑拄拄到天明。依舊可憐生。玉泉寺宇廣
大弊漏。前後主者。以營葺為艱。皓曰。吾與山有緣。與
僧無緣。修今世寺。待後世僧耳。悉壞而鼎新之。皓住
山。無筆硯文字。箱篋無兼衣囊錢。元祐六年。遣人至
江西口。白張商英曰。老病且死。得百丈肅。為代可矣。
英以喻肅。肅不願往。十二月日。將示寂時。門人圍繞
請偈。皓笑曰。吾年八十一。老死舁屍出。兒郎齊著力。
一年三百六十日。言畢而逝。
<other>（壬申）善本禪師住法雲</other>
善本。住淨慈。是年哲宗。詔住上都法雲。賜號大通○
戒禪師。得旨慧林冲。初出世杭州西湖。遷揚州石塔。
軾知揚州。與戒往來甚密。一日戒。遣侍者至府。求解
院務。軾問。長老欲何往。曰欲歸西湖耳。軾遂率僚佐。
同至石塔。令擊鼓集眾。袖中出疏。使晁無咎讀之曰。
大士何曾說法。誰作金毛之聲。眾生各自開堂。何關
石塔之事。去無作相。住亦隨緣。惟戒公長老。開不二
門。施無盡藏。念西湖之久別。亦是偶然。為東坡而少
留。無不可者。一時稽首。重聽白槌。渡口船迴。依舊雲
山之色。秋來雨過。一新鐘鼓之音。戒乃重住石。
<other>（癸酉）可久法師往生淨土</other>
可久。常誦法華。修淨土。元祐八年。年八十一坐化。越
三日。還謂人曰。吾見淨土境。與經符契。蓮花臺上。皆
標合生者名。言訖復化去○道臻。居都城西隅。衲子
四十餘輩。頺然不出戶。三十九年如一日。元祐八年
八月日。將入滅。謂弟子曰。吾更三日行矣。及期沐浴
更衣。說偈而化。壽八十○克勤。彭州駱氏子。兒時日
記千言。偶游寺中。見佛書三復。悵然如獲舊物。曰予
殆過去沙門也。即去家祝髮。授楞嚴。俄得病瀕死。歎
曰。諸佛涅槃正路。不在文句中。吾欲以聲求色見。宜
其無以死也。遂棄去。徒步出蜀。謁玉泉皓金鑾信大
溈喆黃龍心。僉指為法器。最後見法演。演甞曰。諸方
參得底禪。如瑠璃瓶子相似。愛護不捨。第一莫教老
僧見。將鐵鎚一擊定碎也。勤便盡心參演。演問有句
無句。如藤倚樹。汝作麼生會。勤便喝。或下語盡其機
用。演皆不諾。演曰。須是情識淨盡。計較都忘處會。勤
便於無計較處。胡言漢語。總不契演意。勤謂強移換
人。出不遜語。忿然而去。演曰。待你著一頓熱病打時。
方思量我在。到金山。染傷寒困極。以平日見處試之。
無得力者。追繹演言。乃自誓曰。我病稍間。即歸五祖。
時慧懃在定慧。亦患傷寒危甚。勤病痊。欲拉懃同赴。
懃尚固執。勤乃亟歸祖山。演一見喜曰。汝復來耶。即
令參堂。便入侍者寮。
<other>（甲戌）法演禪師傳法克勤</other>
克勤一日問法演曰。二祖云。覔心了不可得。畢竟如
何。曰汝須自參。始得這些好處。別人為汝著力不得。
後半月。會陳提刑。詣演問道。演曰。提刑少年曾讀小
豔詩否。有兩句頗相近。頻呼小玉元無事。只要檀郎
認得聲。提刑應諾諾。演曰。且仔細。勤適自外歸。侍立
次。問曰。聞和尚舉小豔詩。提刑會否。曰他只認得聲。
曰祇要檀郎認得聲。他既認得聲。為甚却不是。曰如
何是祖師西來意。庭前栢樹子聻。勤忽契悟。遽出見
雞飛上闌干。鼓翅而鳴。復自謂曰。此豈不是聲。遂袖
香入室。通所得。呈偈曰。金鴨香銷錦繡幃。笙歌叢裏
醉扶歸。少年一段風流事。只許佳人獨自知。演曰。佛
祖大事。非小根劣品所能造詣。吾助汝喜。演乃徧謂
山中耆舊曰。我侍者。參得禪也。自此所至。推為上首
○慧懃。舒州汪氏子。丱歲得度。每以惟此一事實。餘
二則非真。味之有省。乃徧參名宿。往來法演之門有
年。恚演不為印據。與克勤相繼而去。及勤還侍演得
徹證。而懃忽至。意欲他往。勤勉令挂搭。且曰。某與兄
相別月餘。比舊相見時如何。曰我所疑者此也。遂參
堂。一日聞演舉。僧問趙州。如何是和尚家風。州曰。老
僧耳聾。高聲問將來。僧再問。州曰。你問我家風。我却
<pb n="830"/>
識汝家風了也。懃即大豁所疑。曰乞和尚指示極則。
演曰。森羅及萬象。一法之所印。懃展拜。演令掌翰墨
○法泉。隨州時氏子。幼歲出家。群書博覽。過目成誦。
叢林號為泉萬卷。得法於曉舜。出世屢遷大剎。後住
蔣山。紹聖元年。蘇軾安置惠州。舟次金陵。阻風江滸。
迎泉至。問曰。如何是智海之燈。泉以偈對曰。指出明
明是甚麼。舉頭[鷂-缶+(工/山)]子穿雲過。從來這盌最希奇。解問
燈人能幾箇。又曰。脚下曹溪去路通。登堂無復問旛
風。好將鐘阜臨岐句。說似當年踏碓翁○慕喆。住大
溈。紹聖元年。詔住東京智海。喆至。解包日。傾都來觀。
至謂一佛出世。院窄而僧日增。無以容。至相枕地臥。
有請限之者。喆曰。僧佛祖所自出。厭僧是厭佛祖也。
安得此不祥之言哉。室中甞問學者。趙州洗鉢盂話。
上人如何會。僧擬對。喆即以手托之曰。歇去○黃庭
堅。謁雲巖悟。新隨眾入室。新見張目問曰。新長老死。
學士死。燒作兩堆。向甚處相見。堅無語。新約出曰。
晦堂處參得底。使未著在。後左官黔南。於無思念中。
頓明。新所問。報以書曰。往日甞蒙苦口提撕。長如醉
夢。依稀在光影中。蓋疑情不盡。命根不斷。故望崖而
退耳。謫官在黔南中。晝臥覺來。忽然廓爾。尋思平生。
被天下老和尚謾了多少。惟有死心道人不肯。乃是
第一相為也。惟清寄以偈曰。昔日對面隔千里。如今
萬里彌相親。寂寥滋味同齋粥。快活談諧契主賓。室
內許誰參化女。眼中休去覔瞳人。東西南北難藏處。
金色頭陀笑轉新。堅和曰。石工來斵鼻端塵。無手人
來斧始親。白牯貍奴心即佛。龍睛虎眼主中賓。自携
瓶去沽村酒。却著衫來作主人。萬里相看常對面。死
心寮裏有清新。堅甞以書。勉胡少汲曰。公道學頗得
力耶。治病之方。當深求禪悅。照破生死之根。則憂畏
淫怒無處安脚。病既無根。枝葉安能為害。投子聰老。
海會演老。皆出世宗師。道行不媿古人。皆可親近殊
勝。從文章之士。學妄言綺語。增長無明種子也○普
聰。得法宗本。住投子。時年八十餘。有監寺者。一夕為
盜所殺。副寺白聰。聰曰。我已知其人矣。副寺聞官。而
吏至。聰如前語。吏詰之。聰曰。殺監寺者老僧也。吏即
以聰繫獄。聰無異詞。偶楊傑為憲按部。至州境。夜夢
神人云。此州有肉身菩薩。枉坐縲絏中。傑訪問聰事。
遂釋之。後十年。有行者。患迦摩羅疾。而自首云。昔日
殺監寺者我也○元靜。玉山趙氏子。十歲病甚。感異
夢。捨令出家。通經得度。南游參永安恩。於臨濟三頓
棒話發明。次依諸名宿。無有當意者。聞法演機峻欲
抑之。遂謁演。演曰。我此間。不比諸方。凡於室中。不要
汝進前退後。竪指擎拳。繞禪床。作女人拜。提起坐具。
千般伎倆。祇要你言下諦當。便是汝見處。靜茫然退
參。歷三載。一日入室罷。演曰。子所下語。已得十分。試
更與我說看。靜即剖陳。演曰。說亦說得十分。更與我
斷看。靜又隨問而判。演曰。好即好。祇是未得老僧說
話在。齋後可來祖爺塔所。與汝一一按過始得。及至
彼。演便以即心即佛非心非佛睦州擔板漢南泉斬
猫趙州狗子等語。編辟之。所對了無凝滯。至子湖狗
話。演遽轉面曰。不是。曰不是却如何。曰此不是。則和
前面皆不是。曰望和尚慈悲指示。曰看他道。子湖有
一狗。上取人頭。中取人腰。下取人脚。入門者好看。纔
見僧入門。便道看狗。向子湖道看狗處下一轉語。教
子湖結舌。老僧鈐口。便是了當處。次日入室。靜密啟
其說。演笑曰。不道你不是。千了百當底人。此語祇似
先師下底語。曰某何人。得似端和尚。曰不然。老僧雖
承嗣他。謂他語拙。蓋祇用遠錄公手段接人故也。如
老僧。共遠錄公。便與百丈黃檗南泉趙州輩。把手共
行。纔見語拙。即不堪。靜以為不然。乃曳杖渡江。適大
水泛漲。因留四祖。儕輩挽歸。又二年。演方許可。甞商
略古今。執靜手曰。得汝說須吾舉。得汝舉須吾說。今
而後。佛祖秘要。諸方關鍵。無逃子掌握矣。遂創南堂。
<pb n="831"/>
居之○景福順。西蜀人。得法慧南。然緣薄。所居皆遠
方小剎。學者過其門。莫能識。順亦超然自樂。視世境
如飛埃過日。壽八十餘。坐脫於香城山。
<other>（乙亥）宗顯參法演禪師</other>
宗顯。受法於純白。晚見法演。問未知關棙子。難過趙
州橋即不問。如何是關棙子。演曰。汝且在門外立。顯
進步一踏而退。演曰。許多時茶飯。元來也有人知滋
味。明日入室。演曰。你便是昨日問話底僧否。我固知
你見處。只是未過得白雲關在。顯珍重便出。時克勤
為侍者。顯以白雲關意扣之。勤曰。你但直下會取。顯
笑曰。我不是不會。只是未諳。待見這老漢。共伊理會
一上。明日演往舒城。顯與勤繼往。適會於興化。演問
顯曰。記得曾在那裏相見來。顯曰。全火祗候。演顧勤
曰。這漢饒舌。自是機緣相契。後辭西歸。以頌送曰。離
鄉四十餘年。一時忘却蜀語。禪人回到成都。切須記
取魯語。時白尚無恙。顯再侍之。名聲藹著○清遠。到
歸宗。參克文不契。乃坐夏蔣山。邂逅惟清。謂曰。比見
都下一尊宿語句。似有緣。清曰。演公天下第一宗師。
何故捨而事遠游耶。所謂有緣者。蓋知解之師。與公
初心相應耳。遠然之。踰年還海會。演令看殺父殺母
佛前懺悔。殺佛殺祖向甚處懺悔。雲門云露。這公案。
後命典謁。適寒夜孤坐。撥爐見火一豆許。恍然自喜
曰。深深撥有些子。平生事只如此。遽起閱几上傳燈
錄。至破竈墮因緣。忽大悟。作偈曰。刁刁林鳥啼。披衣
終夜坐。撥火悟平生。窮神歸破墮。事皎人自迷。曲淡
誰能和。念之永不忘。門開少人過。克勤因詣其寮。舉
青林搬柴話驗之。且謂古今無人出得。你如何會。曰
也有甚難。曰只如他道。鐵輪天子寰中旨。意作麼生。
曰。我道。帝釋宮中放赦書。勤退語人曰。且喜遠兄。便
有活人句也○元祐。住雲居。疾諸方死必塔者曰。山
川有限。僧死無窮。他日塔將無所容。乃於宏覺塔東。
作卵塔曰。凡住持者。非生身不壞。火浴雨舍利者。皆
以骨肉。填於此。西又作卵塔曰。凡僧化。皆以骨石。填
於此。謂之三塔。紹聖二年七月日。夜集眾曰。三處住
持。不傳一法。火風聚散。物理常情。吾滅後。不得隨世
俗厚塟。當稟我佛西天竺法。火化歸塔。遂說偈曰。今
年六十六。三處因緣足。夜半火燒山。跳入火中浴。言
畢入寂。時方盛暑。顏貌如生。闍維得五色舍利。有光
吞飲映奪○永豐慧日菴主。得法於祐。或處巖谷。或
居[邱-丘+(厂@墨)]市。令鄉民稱丘師伯。凡有所問。以莫曉答之。忽
語邑人曰。吾明日行脚去。汝等可來相送。於是贐路
畢集。日笑不已。眾問故。即書偈曰。丘師伯莫曉。寂寂
明皎皎。日午打三更。誰人打得了。投筆而逝○慧懃。
同克勤語話次。舉東寺問仰山。汝是甚處人。曰廣南
人。寺曰。我聞廣南有鎮海明珠。曾收得否。曰收得。寺
曰。珠作何色。曰白月即現。黑月即隱。寺曰。何不呈似
老僧。仰山叉手近前云。慧寂昨到溈山。被索此珠。直
得無言可對。無理可伸。勤顧懃曰。既云收得。逮索此
珠。又云無言可對。無理可伸。是如何。懃無語。忽一日
謂勤曰。仰山見東寺因緣。我有語也。東寺只索一顆
珠。仰山傾出一栲栳。勤深肯之。乃曰。老兄更宜親近
老和尚去。懃一日造方丈。未及語。被演詬罵。懡㦬而
退。歸寮閉門打睡。恨演不已。勤密知。即往叩門。懃曰。
誰。曰我。懃即開門。勤曰。你見老和尚何如。曰我本不
去。被你賺累。我遭這老漢詬罵。勤呵呵大笑曰。你記
得前日下底語麼。曰是甚麼語。曰你又道東寺祇索
一顆。仰山傾出一栲栳。懃當下釋然。兩人遂同上方
丈。演纔見。遽曰。懃兄且喜大事了畢○慕喆。住智海
禪院。紹聖二年十月日。無疾說偈曰。昨夜三更。風雷
忽作。雲散長空。前溪月落。良久別眾趨寂。闍維得舍
利斗許。大如豆。目睛齒爪不壞○省聰。綿州王氏子。
幼出家。試經得度。南遊參宗本。久而不悟。本曰。吾昔
夢汝甚異。汝不勉則死。聰茫然不知。所謂常念南嶽
<pb n="832"/>
思大。口吞三世諸佛話。不去於心。一日為僧伽作禮。
忽灑然而悟。即上方丈見本。具陳所得。本曰。汝得之
矣。吾昔夢汝吞一世界一剃刀。今汝所悟云然。知汝
自今。始真出家也。即為陞座證據。久之出世真如開
善聖壽三剎。後退聖壽。安居十年。弊衣糲食。與住山
時如一日。元豐中。蘇轍謫官高安。與聰游歡相得。元
祐末。轍再謫高安。聰往見曰。老僧此夢。與公遊於山
中。知公當復來。此去來皆宿緣。無足怪者。紹聖乙亥。
高安人。競來謁聰。請住逍遙寺○蘇軾。在惠州。了元
致書云。子瞻中大科。登金門。上玉堂。遠放寂寞之濵。
權臣忌子瞻為宰相耳。人生一世。間如白駒之過隙。
三二十年。功名富貴。轉盻成空。何不一筆勾斷。尋取
自家本來面目。子瞻胸中有萬卷書。下筆無一點塵。
到這地位。不知性命所在。一生聰明。要做甚麼。三世
佛。則是一箇有血性的漢子。子瞻若能脚下承當。把
三二十年。富貴功名。賤如泥土。努力向前。珍重。
<other>（丙子）克文禪師住石門</other>
紹聖三年。克文。移居石門。衲子扣問。必瞑目危坐。見
來學。則往治蔬圃。時文準參隨。已十餘年。謂同行曰。
老漢無意法道乎。一日準舉杖決渠。水濺衣。忽大悟。
走敘其事。文詬曰。此乃敢爾䖃苴耶○佛照杲。初謁
圓璣。璣舉。僧問投子。大死底人却活時如何。投子曰。
不許夜行。投明須到。意作麼生。杲曰。恩大難酬。璣大
稱賞之。後數日。舉杲立僧秉拂。機思遲鈍。開堂大笑。
杲有慚色。次日特為大眾茶。安茶具在案上。偶打翻
茶具。瓢子落地跳數跳。悟得答話。機鋒迅捷。復至克
文處。因看祖師偈云。心同虗空界。示等虗空法。證得
虗空時。無是無非法。豁然大悟○法泉。住蔣山。晚年
詔住智海。上堂。問眾。赴智海。留蔣山。如何即是。眾莫
知對。便歸方丈。索筆書偈曰。非佛非心徒擬議。得皮
得髓莫商量。臨行珍重諸禪侶。門外青山正夕陽。擲
筆跏趺而逝。使回奏。勅諡佛慧○慧洪。瑞州彭氏子。
字覺範。少出家。日記數千言。十九試經得度。遊方謁
歸宗克文。及隨文遷石門。掌記室。文患其深聞之弊。
每舉玄沙未徹語。發其疑。凡有所對。文曰。你又說道
理耶。一日有客問文。洪上人參禪如何。曰也有到處。
也有不到處。客退。洪不自安。即詣文求決所疑。文舉
風穴頌曰。五白猫兒爪距獰。養來堂上絕蟲行。分明
上樹安身法。切忌遺言許外甥。且作麼生是安身法。
洪便喝。文曰。這一喝。也有到處。也有不到處。洪忽有
省。及游東吳。寓杭州淨慈。以頌發明風穴意。寄呈文
曰。五白猫兒無縫罅。等閑拋出令人怕。翻身跳擲百
千般。冷地看他成話𣠽。如今也解弄些些。從渠歡喜
從渠罵。却笑樹頭老舅翁。只能上樹不能下。又作玄
沙未徹偈曰。靈雲一見不再見。紅白枝枝不著花。尀
耐釣魚船上客。却來平地摝魚蝦。文見乃為助喜。洪
自後閱汾陽語錄。至三玄頌。薦有所證。又甞菴於高
安九峰之下。因僧問臨濟賓主話。洪方欲酬其問。頓
見三玄三要之旨。
<other>（丁丑）報恩禪師論三教大要</other>
報恩。黎陽劉氏子。未冠。舉方略。擢上第。後厭塵境。請
於朝。乞謝簪紱為僧。上從其請。遂游心祖道。至投子。
參義青。未久即悟心要。青曰。汝再來人也。宜自護持。
後住隨州大洪山。與張商英友善。英甞以書。問三教
大要。恩答曰。西域外道宗多塗。要其會歸。不出有無
四見而已。謂有見。無見。亦有亦無見。非有非無見也。
蓋不即一心為道。則道非我有。故名外道。不即諸法
是心。則法隨見異。故名邪見。如謂之有。有則有無。如
謂之無。無則無有。有無則有見競生。無有則無見斯
起。若亦有亦無見。非有非無見。亦猶是也。夫不能離
諸見。則無以明自心。無以明自心。則不能知正道矣。
故經云。言詞所說法。小智妄分別。不能了自心。云何
知正道。又曰。有見即為垢。此則未為見。遠離於諸見。
<pb n="833"/>
如是乃見佛。以此論之。邪正異塗。正繇見悟殊致故
也。故清涼。以莊老計道法自然。能生萬物。易謂太極
生兩儀。一陰一陽之謂道。以自然太極為因。一陰一
陽為道。能生萬物。則是邪因。計為虗無。則是無因。甞
試論之。夫三界惟心。萬緣一致。心生故法生。心滅故
法滅。推而廣之。彌綸萬有而非有。統而會之。究竟寂
滅而非無。非無亦非非無。非有亦非非有。四執既亡。
百非斯遣。則自然因緣。皆為戲論。虗無真實。俱是假
名矣。至若謂太極陰陽能生萬物。常無常有。斯為眾
妙之門。陰陽不測。是謂無方之神。雖聖人設教。示悟
多方。然既異一心。寧非四見。何以明之。蓋虗無為道。
道則是無。若自然若太極。若一陰一陽為道。道則是
有。常無常有。則是亦有亦無。陰陽不測。則是非有非
無。先儒或謂妙萬物謂之神。則非物。非物則亦是無。
故西天諸大論師。皆以心外有法為外道。萬法惟心
為正宗。蓋以心為宗。則諸見自亡。言雖或異。未足以
為異也。心外有法。則諸見競生。言雖或同。未足以為
同也。雖然儒道聖人。固非不知之。乃存而不論耳。良
以未即明指一心。為萬法之宗。雖或言之。猶不論也。
如西天外道。皆大權菩薩。示化之所施。為橫生諸見。
曲盡異端。以明佛法是為正道。此其所以為聖人之
道順逆皆宗。非思議之所能知矣。故古人有言。緣昔
真宗未至。孔子且以繫心。今知理有所歸。不應猶執
權教。然知權之為權。未必知權也。知權之為實。斯知
權矣。是亦周孔老莊。設教立言之本意。一大事因緣
之所成始所成終也。然則三教一心。同塗異轍。究竟
道宗。本無言說。非維摩大士。孰能知此意也○簽判
劉經臣。字興朝。初於佛法未之信。會常總啟廸之。因
醉心祖道。既謁慧林冲。於僧問雪竇。如何是諸佛本
源。竇曰千峰寒色。語下有省。歲餘官雒幕。謁韶山杲。
將去任辭杲。杲曰。公如此用心。何愁不悟。爾後或有
非常境界。無量歡喜。宜急收拾。收拾得。即成法器。收
拾不得。或致失心。未幾復謁本逸。請問因緣。逸曰。古
人道。平常心是道。你十二時中。放光動地。不覺自知。
向外馳求。轉踈轉遠。臣益疑不解。一夕入室。逸舉波
羅提尊者對香至王見性是佛之語問。臣不能對。疑
甚。歸[寢-(宋-木)+穴]。至五鼓覺。方追念間。見種種異相。表裏通徹。
六根震動。天地回旋。如雲開月現。喜不自勝。因憶韶
山所囑。遂抑之。及明以所得告逸。逸為證據。且曰。更
須用得始得。曰莫要履踐否。逸厲聲曰。這箇是甚麼
事。却說履踐。臣默契。乃作發明心地頌六首。及著明
道諭儒篇。以警世曰。明道在乎見性。余之所悟者。見
性而已。孟子曰。口之於味也。目之於色也。耳之於聲
也。鼻之於臭也。四肢之於安逸也。性也。楊子曰。視聽
言貌思。性所有也。有見於此。則能明乎道矣。當知道
不遠人。人之於道。猶魚之於水。未甞須臾離也。惟其
迷己逐物故終身繇之而不知。佛曰大覺。儒曰先覺。
葢覺此耳。昔人有言曰。今古應無墜。分明在目前。又
曰。大道只在目前。要且目前難覩。欲識大道真體。不
離聲色言語。又曰。夜夜抱佛眠。朝朝還共起。起倒鎮
相隨。語默同居止。欲識佛去處。只這語聲是。此佛者
之語道為最親者。立則見其參於前也。在輿則見其
倚於衡也。瞻之在前也。忽焉在後也。取之左右逢其
原也。此儒者之語道最邇者。柰何此道惟可心傳。不
立文字。故世尊拈花。而妙心傳於迦葉。達磨面壁。而
宗旨付於神光。六葉既敷。千花競秀。分宗列派。各有
門庭。故或瞬目揚眉。擎拳舉指。或行棒行喝。竪拂拈
槌。或持又張弓。輥毬舞笏。或拽石搬土。打鼓吹毛。或
一默一言。一噓一笑。乃至種種方便。皆是親切為人。
然只為太親故。人多罔措。瞥然見者。不隔絲毫。其或
沉吟。迢迢萬里。欲明道者。宜無忽焉。祖祖相傳。至今
不絕。真得吾。儒所謂憤而不發。開而弗違者矣。余之
有得。實在此門。反思吾儒。自有此道。良哉孔子之言。
<pb n="834"/>
默而識之。一以貫之。故目擊而道存。指掌而意喻。凡
若此者。皆合宗門之妙旨。得教外之真機。然而孔子
之道。傳之子思。子思傳之孟子。孟子既沒。不得其傳。
而所以傳於世者。特文字耳。故余之學。必求自得而
後已。幸余一夕開悟。凡目之所見。耳之所聞。心之所
思。口之所談。手足之所運動。無非玅者。得之既久。日
益見前。每以與人。人不能受。然後知妙道。果不可以
文字傳也。嗚呼是道也。有其人則傳。無其人則絕。余
既得之矣。誰其似之乎。終余之身。而有其人耶。無其
人耶。所不可得而知也。故為記頌歌語。而又著此篇。
以諭吾徒云○悟新。住翠巖。法堂後有齊安王祠。鄉
人祈禳無虗日。新令知事毀之。懼不敢。乃躬自拆祠。
建丈室。設榻燕[寢-(宋-木)+穴]。俄有巨蟒。盤臥側。叱去復來。夜以
為常。一夕夢神告曰。弟子為師所叱。不遑安處。欲之
廣南。假莊夫六十人。新夢中諾之。未幾莊夫疫死者。
如其數。甞問學者曰。且道。果有鬼神麼。道有。又不打
殺死心。道無。莊夫為什麼却死。答者皆不契。適元首
座至。答云。甜瓜徹蒂甜。苦瓠連根苦。新大喜之。
<other>（戊寅）佛印了元禪師入寂（開先暹法嗣雲門第五世）</other>
了元。住雲居。李麟為元寫照。元令作笑容。自贊曰。李
公天上石麒麟。傳得雲居道者真。不為拈花明大事。
等閑開口笑何人。泥牛謾向風前齅。枯木無端雲裏
春。對現堂堂俱不識。太平時代自繇身。戊寅正月四
日。與客語。軒渠一笑而化。有吳人鄭夷甫。少年登進
士。術者推其壽。止三十五。心甚憂之。既聞元談笑間
化去。曰吾不得壽。得如元公。復何憾哉。乃與禪者遊。
讀楞嚴經歲餘。忽有所悟。曰生死之理。我知之矣。遂
釋然。既而預知死日。至期沐浴更衣。親督人灑掃園
亭。又焚香擇時。指畫間。屹然立化。手猶作指畫狀○
文準。與良雅。為法門昆仲。因雅述禪本草。乃製炮炙
論。禪本草曰。禪味甘性凉。安心臟。祛邪氣。闢壅滯。通
血脉。清神益志。駐顏色。除熱惱。去穢惡。善解諸毒。能
調眾病。藥生人間。但有大小皮肉骨髓精麤之異。獲
其精者為良。故凡聖尊卑。悉能療之。餘者多於叢林
中。吟風詠月。世有徒輩。多采聲㲉。為藥食者。悞人性
命。幽通密顯。非證者莫識。不假修鍊。炮製一服。脫其
苦惱。如縛發解。其功若神。令人長壽。故佛祖以此藥。
療一切眾生病。號大醫王。若世明燈。破諸執闇。所慮
迷亂幽蔽不信。病在膏肓。妄染神鬼。流浪生死者。不
可救焉。傷哉。準炮炙論曰。人欲延年長生絕諸病者。
先熟覽禪本草。若不觀禪本草。則不知藥之溫良。不
辨藥之真假。而又不諳何州何縣所出者最良。既不
能窮其本末。豈悟藥之體性耶。近世有一種不讀禪
本草者。却將杜漏藍。作綿州附子。往往見面孔相似。
便以為是。苦哉苦哉。不惟自悞。兼悞他人。故使後之
學醫者。一人傳虗。萬人傳實。擾擾逐其末。而不知安
樂返本之源。日月浸久。橫病生焉。漸攻四肢。而害圓
明常樂之體。自旦及暮。不能安席。遂至膏肓。枉喪身
命者多矣。良繇初學麤心。師授莽鹵。不觀禪本草之
過也。若克依此書。明藥之體性。又須解如法炮製。蓋
炮製之法。先須選其精純者。以法流水淨洗。去人我
葉。除無明根。秉八還刀。向三平等砧碎剉。用性空真
火微焙之。入四無量臼。舉八金剛杵。杵八萬四千下。
以大悲千手眼篩。篩之。然後成塵塵三昧。鍊十波羅
密為圓。不拘時候。煎一念相應湯。下前三三圓。後三
三圓。除八風二見。外別無所忌。此藥功驗。不可盡言。
服者方知。此藥深遠之力。非世間方書所載。俟後之
學醫上流。試取禪本草觀之。然後依此炮製。合而服
之。其功力葢不淺也○開聖覺。久參長蘆應夫。有所
得。徧遊叢林。至法演會下。演問。釋迦彌勒。猶是他奴。
他是阿誰。曰胡張三黑李四。演深喜之。以語克勤。勤
曰。恐未實。更須搜看。演後復問。猶是他奴。他是阿誰。
曰胡張三黑李四。曰不是不是。曰昨日是。今日因甚
<pb n="835"/>
不是。曰昨日是。今日不是。覺始大悟。後出世開聖。開
堂嗣長蘆。於燒香時。忽有物搗其胸。因成瘡而卒。
<other>（己卯）慧懃禪師住舒州太平</other>
元符二年。惟清赴黃龍。太平虗席。清遂薦慧懃於舒
守。乃命補處。法演付法衣。懃捧示眾曰。昔釋迦文佛。
以丈六金襴袈裟。披千尺彌勒佛身。佛身不長。袈裟
不短。會麼。即此樣無他樣。自是一眾悚服。及禮辭次。
演曰。大凡應世。略為子陳其四端。雖世俗常談。在力
行何如耳。一勢不可使盡。二福不可受盡。三規矩不
可行盡。四好語不可說盡。何故。好語說盡。人必易之。
規矩行盡。人心煩之。福若受盡。緣必孤。勢若使盡。禍
必至。懃再拜。服膺而退。辭惟清。清曰。住持當以拄杖
包笠。懸挂方丈屋壁間。去住如衲子之輕。則善矣。
<other>○惟清禪師住黃龍</other>
惟清。字覺天。自號靈源叟。生洪州。武寧陳氏。方垂髫
日。誦書數千言。有異比丘見之。引手熟視。驚曰。菰蒲
有此兒耶。告其父母。令出家。年十七。為大僧。初謁延
恩法安。願留就學安曰。子他日。洗光佛日。照耀末運。
苦海法船也。我尋常溝瀆耳。黃龍心禪師。是汝之師。
行矣。無自滯。清至黃龍。泯泯與眾作息問答茫然。不
知端倪。夜誓諸佛前曰。儻有省發。願盡形壽。以法為
檀。世世力弘大法。初閱玄沙語。倦而倚壁。起經行。步
促遺履。俯取之。乃大悟。以所悟。告祖心。心曰。從緣入
者。永無退失。然新得法空者。多喜悅。致散亂。令就侍
者房熟𥧌。心鍾愛。至忘其為師。議論商略如交友。諸
方號清侍者。如趙州文遠。南院守廓。出世住舒州太
平。學者爭趨。規矩不嚴而自肅。江淮叢林。號稱第一。
元符二年。祖心春秋高。江西轉運使王桓。迎清歸黃
龍。欲以繼心法席。清亦不辭而往○善本。住東京法
雲八年。後歸杭州象塢寺。專修淨業。
<other>○圓照宗本禪師往生淨土（天依懷法嗣雲門第六世）</other>
宗本。老居靈巖。閉門頹然。而學者賁相望於道。雪竇
宗風。至本大盛。平居密修淨業。慧才師神遊淨土。見
一花殊麗。問之曰。上品之生。以待本禪師。又資福曦
公。至慧林。禮足施金而去。人問故。曰吾定中見金蓮
花。人言以俟本公。又蓮花無數。云以待受度者。或問
本。師傳直指。何得蓮境標名。曰雖在宗門。亦以淨土
兼修耳。元符二年十二月。將入滅。沐浴而臥。弟子環
請曰。和尚道徧天下。今日不可無偈。幸強起安坐。本
熟視曰。癡子。我尋常尚懶作偈。今日特地圖箇甚麼。
尋常要臥便臥。不可今日特地坐也。索筆大書五字
曰。後事付守榮。擲筆憨臥。若熟睡。撼之已去矣。
<other>（庚辰）表自參克勤禪師</other>
表自。初參法演。欠未有省。時克勤為座元。演令親炙。
勤見謂曰。與公同參。不須來探水也。曰己事未明。敢
望慈悲。曰但有疑處。試語我。自舉德山小參不答話。
問話者三十棒。曰禮拜著。我作得你師。舉話尚不會。
自作禮竟。勤令再舉前話。自曰。德山小參不答話。勤
掩其口曰。但恁麼看。自出曰。屈屈。豈有公案。只教人
看一句底道理。有僧謂曰。兄不可如此說。首座須有
方便。因靜坐體究及旬。頓釋所疑。詣勤禮謝。勤曰。兄
始知吾不汝欺。又詣方丈。演迎笑。及遷勤監總院務。
舉自為座元。私告演曰。渠只得一橛。大法未明在。須
更鍛鍊。必為法器。無何。演宣言。請自立僧。實欲激其
遠到。自聞之。深有所待。一日上堂。以目顧自曰。莫妄
想。便下座。自氣不平。趨瑯琊。久之勤往撫存。遂大徹。
乃同歸五祖。命立僧○守珣。安吉州施氏子。參慧懃。
隨眾咨請。邈無所入。乃封其衾曰。此生若不徹。誓不
展此。於是四十九晝夜。只靠露柱立地。如喪考妣。一
日懃上堂曰。森羅及萬象。一法之所印。珣聞頓悟。往
見懃。懃曰。可惜一顆明珠。被這風顛漢拾得。乃曰。靈
雲道。自從一見桃花後。直至如今更不疑。如何是他
不疑處。曰莫道靈雲不疑。只今覔箇疑處。了不可得。
<pb n="836"/>
曰。玄沙道。諦當甚諦當。敢保老兄未徹在。那裏是他
未徹處。曰深知和尚老婆心切。懃肯之。珣禮拜起。呈
偈曰。終日看天不舉頭。桃花爛熳始擡眸。饒君更有
遮天網。透得牢關即便休。懃囑令護持。是夕謂眾曰。
這回珣上座。穩睡去也。克勤疑其未然。乃曰。我須勘
過始得。遂令人召眴。與游山。到一水潭。忽推珣入水。
遽問曰。牛頭未見四祖時如何。曰潭深魚聚。曰見後
如何。曰樹高招風。曰見與未見時如何。曰伸脚在縮
脚裏。勤大稱賞之。
<other>○晦堂祖心禪師入寂（黃龍南法嗣臨濟第九世）</other>
祖心。謝事閑居。學者益親。甞答侍郎韓宗古問曰。承
諭。昔時開悟。曠然無疑。但無始來習氣。未能頓盡。然
心外無剩法者。不知煩惱習氣是何物。而欲盡之。若
起此心。翻成認賊為子也。從上以來。但有言說。乃至
隨病說藥。縱有煩惱習氣。但以如來知見治之。皆是
善權方便誘引之說。若是定有習氣可治。却是心外
有法。而可盡之。譬如靈龜曳尾於塗。拂迹迹生。可謂
將心用心。轉見病深。苟能明心。心外無法。法外無心。
心法既無。更欲教誰頓盡耶。元符三年十一月入寂。
黃庭堅。主後事。茶毗。隣峰秉炬火不續。堅乃顧悟新
曰。此老師。有待於吾兄也。新以喪拒。堅固強之。新乃
執炬曰。不是餘殃累及我。彌天罪過不容誅。而今兩
脚捎空去不作牛兮定作驢。以火炬打一圓相曰。只
向這裏雪屈。擲炬應手而爇。賜號寶覺。
<other>（辛巳）有嚴法師往生淨土</other>
有嚴。住赤城。學天台教。晚年結茆樝木之下。號曰樝
菴。平生篤修淨業。建中靖國元年。夏四月將終。見寶
池大蓮花天樂四列。後七日。跏趺而化。塌上有光如
月。三夕方隱○蘇軾。在儋州。四年庚辰。復朝奉郎。辛
巳北歸。至真州。瘴毒作。中止常州。遂請老。以本官致
仕。初軾南遷。畵彌陀像一軸。行且佩帶曰。此軾生西
方公據也。至是疾革。徑山惟琳來候。軾耳聾。琳大聲
呼曰。端明勿忘西方。曰西方不無。但箇裏著力不得。
語畢而逝。甞題自己照容曰。心似已之木。身如不
繫之舟。問汝平生功業。黃州惠州瓊州○米芾。字元
章。晚年學禪有得。知淮陽軍。未卒前一月。作親朋別
書。盡焚其所好書畵奇物。造香楠棺。即其中坐臥飲
食。前七日不茹葷。更衣沐浴。焚香清坐而已。及期徧
邀郡僚。舉拂示眾曰。眾香國中來。眾香國中去。擲拂
合掌而逝○惟清。住黃龍。祖心歿。清即移。疾居昭默
堂。頹然宴坐一室。人莫能親踈之。然見者。皆各得其
歡心。至授法鉗鎚鍛鍊。則毫無縫罅。不許學者傳錄
其語。或得其片言隻句。如獲拱璧。甞語慧洪曰。今之
學者。未脫生死。病在什麼處。在偷心未死耳。然非其
罪。為師者之罪也。如漢高帝。紿韓信而殺之。信雖死。
其心果死乎。今之宗師。為人多類此。古之學者。言下
脫生死。效在什麼處。在偷心已死。然非學者自能爾。
實為師者。鉗鎚妙密也。如梁武帝。御大殿見侯景。不
動聲氣。而侯景汗下。不敢仰視。退謂人曰。蕭公天威
逼人。吾不可以再見也。景未甞死。而其心已枯竭無
餘矣。古之宗師。為人多類此。今諸方所說。非不美麗。
要之如趙昌。畵花逼真。世傳為寶。非真花也。
<other>（壬午）真淨克文禪師入寂（黃龍南法嗣臨濟第九世）</other>
克文。退居雲菴。崇寧元年十月日。中夜沐浴更衣趺
坐。眾請說法。文笑曰。今年七十八。四大將離別。火風
既分散。臨行休更說。遺戒。皆宗門大事。言畢而寂。茶
毗。五色成燄。白光上騰。烟所及俱成舍利。道俗得之。
分建塔焉。文真誠慈愛。出於天性。見人無親踈。溫顏
軟語。禮敬如一。主持叢林。法度甚嚴。犯令者罸無赦。
至入室投機。則如銅崖鐵壁。不可攀緣。性尤喜施。隨
有隨與。杖笠之外。不置一錢。行道說法。五十餘年。布
衣壞衲。翛然自守。民信其化。家家繪像。飲食必祠。文
甞作法界三觀六頌曰。色空無礙。如意自在。萬像森
<pb n="837"/>
羅。影現中外。出沒去來。此土他界。心印廓然。融通廣
大。（一）理事無礙。如意自在。倒把須彌。卓向纖芥。清淨
法身。圓滿土塊。一點鏡燈。十方海會。（二）事事無礙。如
意自在。不動道場。十方世界。東涌西沒。千差萬恠。火
裏蝍蟟。吞却螃蠏。（三）事事無礙。如意自在。手把猪頭。
口誦淨戒。趂出淫坊。未還酒債。十字街頭。解開布袋。
（四）事事無礙。如意自在。拈起一毛。重重法界。一念徧
入。無邊剎海。只在目前。或顯或晦。（五）事事不知。色空
誰會。理事既休。鐵船下海。石火電光。咄哉不快。橫按
鏌鎁。魔軍膽碎。
<other>（癸未）圓璣禪師住保寧</other>
圓璣。住圓通。崇寧二年。朱彥復守金陵。會保寧虗席。
移璣自近。睢陽許覬參璣。璣曰。莫將閑事掛心頭。曰
如何是閑事。曰參禪學道是。覬自是開悟。良久曰。大
道甚坦夷。何用許多言句葛藤乎。璣呼侍者。理前語
問之。侍者瞠而却。璣謂覬曰。言句葛藤。又不可廢也。
璣疾學者味著文字。作偈曰。不學文章不讀書。頹然
終日自如愚。雖然百事不通曉。是馬何曾喚作驢○
懷志。居龍安最樂堂。崇寧元年六月晦日。問侍者。日
蚤暮。曰已夕矣。笑曰。夢境相逢。我睡已覺。汝但莫負
叢林。即是報佛恩德。言畢而寂○胡安國。字康侯。崇
安人。幼時便有出塵之趣。久參上封秀。得言外之旨。
崇寧中。過藥山。有禪人。舉南泉斬猫話。問安國。安國
以偈答曰。手握乾坤殺活機。縱橫施設在臨時。玉堂
兔馬非龍象。大用堂堂總不知。又寄上封有曰。祝融
峰似杜城天。萬古江山在目前。須信死心元不死。夜
來秋月又同圓○淨端。住吳山。自號安閑和尚。芒鞋
筇杖。遇溪山勝處。披蓑戴笠。行歌漁父。凡所至興盡
欲返。雖積金留之不駐。名公巨卿。舟至吳興。必首問
端起居狀。甞自為二陶器曰。死則以此埋之。忽病牙。
久不愈。癸未十二月日。謂眾曰。明日遷化去。眾以為
戲語。請說偈。端索筆大書曰。端師子。太慵懶。未死牙
齒先壞爛。二時伴眾赴堂。粥飯都趕不辦。如今得死。
是便宜長眠。百事皆不管。第一不著看官。第二不著
喫粥飯。歌漁父數聲。一笑整衣趺坐而化。壽七十四。
即以陶器。瘞於歸雲菴下。甞語弟子。六十年後。開視
吾塚。至七世孫。因堪輿請更宅兆。遂鳩工劚土。磚隙
不動。陶器儼然。發視其中。了無一物。
<other>（甲申）五祖法演禪師示寂（白雲端法嗣臨濟第十世）</other>
法演出世。四十餘年。晚住太平。移東山。崇寧三年六
月二十五日。辭眾曰。趙州和尚。有末後句。你作麼生
會。試出來道看。若會得去。不妨自在快活。如或未然。
這好事作麼說。良久曰。說即說了也。只是諸人不知。
要會麼。富嫌千口少。貧恨一身多。珍重。時山門有土
木之役。躬往督之。誡曰。汝等好作息。吾不復來矣。歸
方丈。淨髮澡浴。旦日吉祥而逝。年八十餘。先是五祖
遺記曰。吾滅後可留真身。吾手啟而舉。吾再出矣。演
住山時。塑手泥淶中裂。相去容七。眾咸異之。演甞拜
塔。以手指云。當時與麼全身去。今日重來記得無。復
云。以何為驗。以此為驗。遂作禮。及將亡之夕。山摧石
隕。四十里內。巖谷震吼。闍維舍利如雨。塔於東山之
南○法演將化。遺言郡守。命表自繼席。時衲子四至。
應對不暇。自出榜云。東山有三句。若人道得即挂搭。
衲子皆披靡。一日有僧。携坐具徑造方丈。謂自曰。某
甲道不得。只是要挂搭。自大喜。呼維那明窓下安排
○元禮。閩人。初參法演於太平。凡入室。演必謂曰。衲
僧家明取緇素好。禮疑之不已。一日演陞堂。舉首山
新婦騎驢阿家牽語。乃曰。諸人要會麼。莫問新婦阿
家。免煩路上波叱。遇飯即飯。遇茶即茶。同門出入。宿
世冤家。禮於言下豁如。曰今日緇素明矣。演遷五祖。
命禮分座。演歿即他往。崇寧間。再到五祖。僧問。五祖
遷化。向甚麼處去。曰有眼無耳朵。六月火邊坐。曰意
旨如何。曰家貧猶自可。路貧愁殺人○宗杲。寧國奚
<pb n="838"/>
氏子。母夢一僧。黑頰隆鼻。神人衛之。造臥室。問所居。
曰嶽北。覺而有娠。生時白光透屋。舉邑稱異。年十三。
入鄉挍。嘆曰。讀世間書。曷若究出世法。崇寧三年。年
十六。禮慧齊為師。先是院塑釋迦佛像。有異人曰。今
日立像。後當出一導師。大興宗教。照明濁世。去此一
紀方生。若像有難。是人始至。是年果有盜。穴像腹取
其藏。而杲適至。因名宗杲○崇寧三年。詔道楷。住淨
因。示眾。出家者為厭塵勞。求脫生死。休心息念。斷絕
攀緣。遇聲遇色。如石上栽花。見利見名。如眼中著屑。
無始以來。此等不是不曾經歷。何須苦苦貪戀。如今
不歇。更待何時。能盡今時。更有何事。若得心中無事。
佛祖猶是冤家。一切世事。自然冷淡。方始那邊相應。
你不見。隱山至死。不肯見人。趙州至死。不肯告人。匾
擔拾橡𣗖為食。大梅以荷葉為衣。紙衣道者祇披紙。
玄泰上座祇著布。石霜置枯木堂。與人坐臥。祇要死
了你心。投子使人辦米同煑共餐。要得省取你事。且
從上諸聖。有如此榜樣。若無長處。如何甘得。諸仁者。
若也於斯體究。的不虧人。若也不肯承當。向後深恐
費力。楷甞往謁楊傑。傑曰。與師相別幾年。曰七年。曰
學道來參禪來。曰不打這鼓笛。曰恁麼則空游山水。
百無所能也。曰別來未久。善能高鑑。傑大笑。
<other>（乙酉）克勤禪師開法昭覺</other>
克勤。還蜀。開法於成都昭覺。示眾云。只這箇。便承當
得去。如天普蓋。似地普擎。更不欠一毫頭。亦無第二
見。設使盡無邊香水海。塵塵剎剎。一時穿却鼻孔。也
更不落別處。儻或思量擬議。即沒交涉。所以道。一念
不生。前後際斷。即名為佛。若也涉思量。作計較。分能
所。作知解。則千里萬里。祖師門下。直教見須實見。悟
須實悟。證須實證。諸人各各有一靈妙性。確實而論。
才被拶著。便脚忙手亂。作麼生見得親信得徹。桶底
子脫去。只為從無始劫來。妄想濃厚。在諸塵境界中。
元不曾踏著本地風光。明見本來面目。若是真實人。
直下承當。了知生本不生。知死本不死。向不生不死
處。千聖著眼覷不見。千手大悲提不起。而今兄弟。若
能返照。更無第二人。示眾。通身是眼見不到。通身是
耳聞不及。通身是口說不著。通身是心鑑不出。通身
即且置。或若無眼。作麼生見。無耳作麼生聞。無口作
麼生說。無心作麼生鑑。若向這裏。撥得一線路。便與
古佛同參。且道。參甚麼人。又云。休歇到一念不生處。
即是透脫。不墮情塵。不居意想。迥然超絕。則徧界不
藏。物物頭頭。渾成大用。一一皆從自己胸襟流出。古
人謂之運出。自己家財。一得永得。受用豈有窮極。又
云。此一件事。直饒三世諸佛出興。以無量知見。方便
接引。亦只有限。歷代祖師。天下老和尚。設千百問答
提持。亦只有限。不如向自己脚跟下究取。威音王已
前。空劫那畔。自己家珍。隨處受用。也須是大丈夫漢
意氣。方有如是作略。示眾。世尊三昧。迦葉不知。迦葉
三昧。阿難不知。阿難三昧。商郡和修不知。商那和修
三昧。優波毱多不知。既是各各不知。何故却相傳授。
到這裏。不妨誵訛處直是誵訛。綿密處直是綿密。又
云。但逢緣遇境。莫不管帶。何止此生而已。窮未來際。
證無量聖身也。未是他泊頭處。但一味退步。莫作限
量。僧問。古人道。楖𣗖橫擔不顧人。直入千峰萬峰去。
未審那裏是他住處。曰騰蛇纏足。路布繞身。曰朝看
雲片片。暮聽水潺潺。曰却須截斷始得。曰此回不是
夢。真箇到廬山。曰高著眼。僧問。譬如擲劍揮空。有一
人。劍亦無。空亦不揮時如何。曰大眾見你敗闕。曰學
人只管推出。和尚何不放行。曰莫謗崇寧好。曰為甚
麼不肯承當。曰藏身露影。曰今日捉敗。曰果然。僧問。
如何是初日分。以恒河沙等身布施。曰大海若不納。
百川應倒流。如何是中日分。以恒河沙等身布施。曰
現成公案。如何是後日分。亦以恒河沙等身布施。曰
盡未來際一時收。勤一日到首座寮。因說密印長老。
<pb n="839"/>
四年前見他恁麼地。乃至來金山陞座。也只恁麼地。
打一箇回合了。又打一箇回合。只管無收殺。如何為
得人。恰如載一車寶劍相似。將一柄出了。又將一柄
出。只要搬盡。若是本分手段。拈得一柄。便殺人去。那
裏只管將出來弄。時有僧曰。某甲前日。因看他小參
語錄。便知此人平日。做得細膩工夫。所以對眾。只管
要吐盡一段了。又一段不肯休。曰事不如此。如龍得
半盞水。便能興雲起霧降注大雨。那裏只管大海裏
輥。謂我有許多水也。又如會相殺人。持一條鎗。纔見
賊馬。便知那箇定是我底。近前一鎗殺了賊。跳上馬
背。便殺人去。須是恁麼始得○安民。生嘉定府朱氏。
謁昭覺克勤。聞勤舉國師三喚侍者因緣。趙州拈云。
如人暗中書字。字雖不成。文彩已彰。那裏是文彩已
彰處。民心疑。告香入室。勤問。座主講何經。曰楞嚴。曰
楞嚴七處徵心。八還辨見。畢竟心在甚處。民多呈解。
勤不肯。民復請益。勤令一切處。作文彩已彰會。偶僧
請益十玄談。方舉。問君心印作何顏。勤厲聲曰。文彩
已彰。民聞有省。遂求印證。勤示以本色鉗鎚。民罔措。
<other>（丙戌）清遠禪師住龍門</other>
清遠。自傳心印。隱居四面。後開法崇寧萬壽寺。崇寧
五年。補舒州龍門。道望尤振。示眾。千說萬說。不若親
面一見。縱不說。亦自分明。王子寶刀喻。眾盲摸象喻。
禪學中。隔江招手事。望州亭相見事。迥絕無人處。深
山巖崖處事。此皆親面而見之。不在說也。示眾。以迷
心故。山林中來。見善知識。將謂別有一道。可令人安
樂。不知返究向來迷處工夫最第一。示眾。我且問你。
適來因甚麼問訊聖僧。且問訊時。還印證你麼。還肯
諾你麼。若道印證。你他是土聖僧。豈解印證你。若道
肯諾你。豈解肯諾你。既不解印證肯諾。問訊作麼。不
見長沙。一日回頭見聖僧。忽然知歸。便云。回頭忽見
本來身。本身非見亦非真。若將本體同真體。歷劫迢
迢受苦辛。諸人還會此箇道理麼。珍重。上堂。大眾或
有人喚上座。上座便應。設使不應。心中也須領覽今
時學人便道應底是也。領覽底是也。若如此會。便是
入地獄漢子。是即且置。且道面前是阿誰喚你。是有
人喚耶。是無人喚耶。還裁斷得麼。若是有人喚。山精
鬼魅喚你時。天魔外道喚你時。如何辨白。若道無人
喚。你又不聾不騃。如何得無人喚。這箇是十二時中。
生死路頭事。諸人明得麼。有人喚生迷亂。無人喚遭
繫絆。若能行生死斷。萬兩金終不換。下座。又甞作示
道三偈。一曰隨流。千聖靈蹤百草頭。卓然放去號隨
流。從教萬古無人識。笑殺溈山水牯牛。二曰合轢。水
中月是天邊月。南北東西更無別。新羅打鐵火星飛。
燒著指頭名合轍。三曰雙唱。坐斷千差古路頭。解開
空岸濟人舟。明明一句該群像。善唱無聲作麼求。又
三自省。一曰。是身壽命。如駒過隙。何暇閑情。妄為雜
事。既降釋種。須紹門風。諦審先宗。是何標格。二曰。道
業未辦。去聖時遙。善友師教。誠不可捨。自生勉勵。念
報佛恩。惟己自知。大心莫退。三曰。報緣虗幻。豈可強
為。人世幾何。隨家豐儉。苦樂逆順。道在其中。動靜寒
溫。自愧自悔○法忠。鄞縣姚姓子。母夢異僧求寓而
娠。既誕紫帶繞身。幼喜習靜。十九試經得度。究台教。
悟一心三觀之旨。一日為禪者折困。遂徧參名宿。聞
清遠在龍門。於是兼程至彼。雖造次不忘提撕。適縱
步水磨所。見牌額云。法輪常轉。不覺豁然有省。遂撫
掌。說偈曰。轉大法輪。目前包褁。更問如何。水推石磨。
因寫之。作一圓相於後。詣方丈呈遠。遠曰。其中事作
磨生。曰㵎下水常流。遠曰。畢竟如何。曰水推石磨。遠
曰。歸堂歇去。切不得舉著。後五日來。却向汝道一句
子。曰這一句子。也不消得。遠為解頥。忠遂作禮○高
菴善悟。洋州李氏子。年十一得度。聞冲禪師舉武帝
問達磨因緣。如獲舊物。遽曰。我既廓然。何聖之有。冲
異其語。勉之南詢。授記於清遠。一日有僧。被蛇傷足。
<pb n="840"/>
遠問曰。既是龍門。為甚麼却被蛇咬。悟即應曰。果然
現大人相。遠益器之。後傳此語。到克勤。勤曰。龍門有
此僧耶。東山法道未寂寥。爾後悟住雲居。有僧自圓。
綿州雍氏子。出關歷扣諸大尊宿。始詣龍門。一日於
廊廡間。覩繪胡人有省。夜白悟。悟舉法眼偈曰。頭戴
貂鼠帽。腰懸羊角錐。語不令人會。須得人譯之。復筴
火示曰。我為汝譯了也。於是大法明了。呈偈曰。外國
言音不可窮。起雲亭下一時通。口門廣大無邊際。吞
盡楊岐栗棘蓬。悟遣依遠。遠曰。吾道東矣。
<other>（丁亥）悟新禪師住黃龍</other>
大觀元年九月。悟新。住黃龍。示眾。你諸人。要參禪麼。
須是放下著。放下箇甚麼。放下箇四大五蘊。放下無
量劫來。許多業識。向自己脚跟下。推窮看是。甚麼道
理。推來推去。忽然心華發明。照十方剎。可謂得之。於
心應之。於手便能。變大地作黃金。攪長河為酥酪。豈
不暢快。平生莫只管冊子上。念言念語。討禪討道。禪
道不在冊子上。摐饒念得。一大藏教。諸子百家也。只
是閑言語。臨死之時。總用不著。新室中問僧。月晦之
陰。以五色彩。著於瞑中。令百人千萬人。夜視其色。寧
有辨其青黃赤白者。麼僧無語。新代曰。箇箇是盲人
○智才。舒州施氏子。得法於慧懃。後謁悟新。新曰。會
得最初句。便會末後句。會得末後句。便會最初句。最
初末後。拈放一邊。百丈野狐話。作麼生會。曰入戶已
知來。見解何勞再舉。轢中泥。曰新長老死。在上座手
裏也。曰語言雖有異。至理且無差。曰如何是無差底
事。曰不扣黃龍角焉。知頷下珠。新便打○智通。乃龍
圖范珣之女。幼聰慧。長歸丞相蘇頌之孫悌。未幾厭
世相。還家求祝髮。父難之。遂清修。因看法界觀有省。
乃連作二偈。見意曰。浩浩塵中體一如。縱橫交互印
毗盧。全波是水波非水。全水成波水自殊。物我元無
異森羅。鏡像同明明。超主伴了了。徹真空一體。含多
法交參。帝網中重重。無盡處動靜。悉圓。通後父母俱
亡。兄涓領分寧尉。通偕行。往謁悟新。新見知其所得。
便問。常啼菩薩。賣却心肝。教誰學般若。通曰。你若無
心我也休。又問。一雨所滋。根苗有異。無陰陽地上。生
箇甚麼。通曰。一華五葉。復問。十二時中。向甚麼處。安
身立命。曰和尚惜取眉毛好。新打曰。這婦女亂作次
第。通禮拜。新然之。通既於言下領旨。尋以偈贊曰。韶
陽死心。靈源甚深。耳中見色。眼裏聞聲。凡明聖昧。後
富前貧。利生濟物。點鐵成金。丹青徒狀。非古非今。新
曰。死心非真。向甚麼處贊。若贊死心。死心無狀。若贊
虗空。虗空無跡。無狀無跡。下得箇甚麼語。若下得語。
親見死心。通曰。死心非真。真非死心。虗空無狀。妙有
無形。絕後再蘇。親見死心。新大笑。惟清遂以空室。道
人號之。自爾叢林知名○大觀元年冬。道楷。移住天
寧。甞作五偈。述其門風。一曰。妙唱不干舌。偈曰。剎剎
塵塵處處譚。不勞彈指善財參。空生也解通消息。花
雨巖前鳥不銜。二曰。死蛇驚出草。偈曰。日炙風吹草
裏埋。觸他毒氣又還乖。闇地若教開死口。長安依舊
絕人來。三曰。解鍼枯骨吟。偈曰。死中活得是非常。密
用他家別有長。半夜髑髏吟一曲。氷河紅𦦨却清凉。
四曰。鐵鋸和三臺。偈曰。不是宮商調。誰人和一場。伯
牙何所措。此曲舊來長。五曰。古今無間。偈曰。一法元
無萬法空。箇中那許悟圓通。將謂少林消息斷。桃花
依舊笑春風。楷住天寧未幾。開封尹李孝壽。奏楷道
行。勅賜紫及定照師號。楷上表辭。上不[ㄠ-ㄙ+?]。令孝壽往
諭。旌善之意。楷確然不回。上怒收付有司。有司憐其
無罪曰。長老枯瘁有疾乎。言有疾。即於法免刑。楷曰。
已悉厚意。乃不敢。妄言實無疾也。吏太息。於是恬然
受刑。著縫掖。編管緇州○闡提惟照。簡州人。姓李。幼
超邁而惡俗。一日授書。至性相近也。習相遠也。遽曰。
凡聖本一體。以習故差別。我知之矣。即剃染登具。本
師令聽起信。照輙歸臥曰。既稱正信大乘。豈言說所
<pb n="841"/>
能了。乃遊方。謁道楷。甞夜坐閣道。時風雪震。薄聞警
道者傳呼過之。隨有所得。辭去。楷嬰難照。自三吳。欲
趨沂水。僕夫迷道。照舉杖擊之。忽大悟。嘆曰。是地非
鰲山也耶。比至沂。楷望而喜曰。紹隆吾宗。必子數輩
矣。因留躬耕。湖上累年。智證成就。出領招提。歷遷名
剎後入寂。茶毗得舍利。如珠琲。舌齒不壞○齊璉。潼
川牟氏子。落髮受具。遊成都。依講席居頃之。慨然太
息曰。吾棄家為大事。茲紙上語爾。譬如畵日月。豈有
光明耶。棄之南遊。歷參名宿。有自大陽來者。舉道楷
示眾語。璉心悅服。遂往謁。初見恍如舊識。一日聞板
聲。豁然大悟。趨告楷。楷印可之。楷甞語人曰。璉首座。
牛行虎視。機鋒橫出。異日弘吾道決矣。出世住崇寧。
歷遷名剎。最後成都。大智住大隨。時其徒。有妄訴於
州者。璉怡然就逮有司考竟其事將加捶楚。忽時天
大晦冥。群烏飛噪集杖端。有自投於地者。州將駭異。
璉遂得釋。紹興乙丑。書偈而寂。火浴得舍利百餘粒。
皆具五色○太傅高世則。字仲貽。號無功。初參楷。求
指心要。楷令去其所重。扣己而參。一日忽造微密。呈
偈曰。懸崖撒手任縱橫。大地虗空自坦平。照壑輝巖
不借月。菴頭別有一簾明。
<other>（戊子）文準師開法雲巖</other>
文準。受心印回泐潭。大觀二年。雲巖虗席。郡牧囑悟
新。舉所知。新曰。準山主住得。新未甞識渠。見有洗鉢
頌甚好。曰之乎者也。衲僧鼻孔。大頭向下。若也不會。
問取東村王大姐。郡牧奇之。因請主雲巖○葛繁。澄
江人。少登科第。凡公署私居。必營淨室。設佛像。所行
善事。俱回嚮西方。甞入室禮誦。舍利從空而下。平時
以淨業。普勸道俗。多服其化。有僧定中。神遊淨土。見
繁在焉。後無疾。面西端坐。而化。
<other>（己丑）宗杲參文準禪師</other>
宗杲。至寶峯。侍文準。準曰。我這裏禪。你一時理會。得
教你說也。說得教你。做拈古頌。古小參。普說你也。做
得。只有一件不是。你還知麼。曰不知。曰㘞只欠這一
解在不得。這一解在方丈。與你說時便有禪。纔出方
丈。便無了。惺惺思量。時便有禪。纔睡著。便無了。若如
此。如何敵得生死。杲曰。正是某甲疑處○法忠。自受
佛眼心印。尋辭。渡九江。露眠草宿。蛇虎為隣。於山舒
水緩處。會意則居。海昏道傍。有枯樹。內空且潔。忠兀
坐其中。逾旬遠近傳。觀者甚眾。因留偈而去。悟新。住
黃龍。學者奔湊。至無所容。因於季春。預結夏。以限來
者。忠直前抗論。投偈曰。莫怪狂僧罵死心。死心結夏
破叢林。叢林明眼如相委。此話須教播古今。又甞迫
暮。持白木劍。造室問曰。聞老和尚。不懼生死。是否。新
擬對。忠即揮劍。新引頸而笑。忠擲劍於地。作舞而出
○天游。依文準於泐潭。一日準。普說曰。諸人苦苦。就
準上座覔佛法。遂拊膝曰。會麼。雪上加霜。又拊膝曰。
若也不會。豈不見乾峯。示眾曰。舉一不得舉二。放過
一著。落在第二。游聞脫然契悟○善本。臨眾三十年。
未甞笑。及閑居。抵掌笑語。問其故。曰不莊敬。何以率
眾。昔為叢林。故強行之。非性寔然也。所至見佛菩薩
行立之像。不敢坐伊蒲塞。饌以魚胾。名者不食。大觀
三年十二月。屈三指。謂左右曰。止有三日屆期。趺坐
西向。念佛而化。有異禽。鳴於庭○道楷責。緇州。己丑
冬。放令自便菴。於芙蓉湖中。數百人環繞坐臥。楷慮
禍。乃日各食粥一㮎。不堪者。稍稍去。留者猶百人。
<other>（庚寅）佛心才參惟清禪師</other>
佛心才。初依海印隆見老宿看經。至一毛頭師子百
億毛頭一時現。才指問曰。不毛頭師子作麼生。得百
億毛頭一時現。宿曰。汝乍入叢林。豈可便理會許事。
才疑之。遂發心。頷淨頭職。一夕汛掃次。隆適夜參至。
則遇結座。擲拄杖曰。了即毛端吞巨海。始知大地一
微塵。才豁然有省。及出閩。參惟清。凡入室出必揮淚。
自訟曰。此事我見。得甚分明。祇是臨機。吐不出。若為
<pb n="842"/>
柰何。清知其誠。篤告以須是大徹。方得自在也。未幾
因觀隣案。僧讀曹洞廣錄。至藥山採薪歸。有僧問。甚
處來。山曰。討柴來。僧指腰下刀曰。鳴剝剝。是箇甚麼。
山拔刀。作斫勢。才忽欣然。摑隣案僧一掌。揭簾趨出。
衝口說偈曰。徹徹大海乾。枯虗空迸裂。四方八面絕
遮攔。萬象森羅齊漏泄。後住潭州。上封○法輪應端。
亦清嗣。端以妙入諸經自負。清甞痛劄之。端乃援馬
祖百丈機語。及華嚴宗旨為表。清笑曰。馬祖百丈。固
錯矣。而華嚴宗旨。與箇事喜沒交涉。端憤然。欲他往。
因請辭。及揭簾。忽大悟。汗流浹背。清見曰。是子識好
惡矣。馬祖百丈。文殊普賢。幾被汝帶累○明辯安。吉
州俞氏子。游方。至西京少林。聞僧舉清遠以古詩發
明罽賓王斬師子尊者話。曰楊子江頭楊柳春。楊花
愁殺渡江人。一聲殘笛離亭晚。君向瀟湘我向秦。默
有所契。即趨龍門。坐夏居無何。遠舉前話問之。辯擬
對遠。以手托開。辯趨出。豁然大徹。復回吐露。遠拽杖
逐之。一日遠問。從上祖師方冊因緣。許你會得。忽舉
拳。曰這箇因何喚作拳。辯擬對。遠築其口曰。不得作
道理。於是頓去知見。遂還苕溪○慧洪。作觀音大士
畵像贊并序曰。大觀四年春二月戊子之夕。病比丘
慧洪。纍然臥縲絏之中。夢至一處庭宇閴。然有僧導
入密室。舉燭照壁間。有鍾山寶公菩薩像。意欣然。欲
得之。而像輙自墮其手。復展視之。則化而為十二面
觀音慈嚴之像。心大驚異。遂覺。三月甲辰。南州德逢
上人。以書來訊。且曰。吾以衣鉢。遣僧詣連水。畵觀世
音像。至其莊嚴。妙天下之手。慧洪追憶前事。問其遣
像之日。乃其得夢之夕。因自感嘆。菩薩以大悲。等慈
哀憐。照臨如是。昭著其何恩何德。能報之也。惟以筆
舌言詞。喻海之深。誇日之明耳。謹稽首。為之讚曰。稽
首淨聖甘露門。無量聖身徧沙界。應諸眾生心所求。
譬如春色花萬卉。西方肅殺憂愁地。故住寶陀洛伽
山。此方教體在音聞。故稱名者得解脫。一切眾生殺
心盛。癡暗不見不發心。故現鷹巢蚌蛤中。亦作畵師
畵其像。菩薩豈有種種心。皆其悲願力如是。何人毫
端寄逸想。幻出百福莊嚴身。屹然欲動千光集。譬如
將回紫金山。湛然欲瞬眾好生。譬如欲折青蓮華。蠻
奴水王來獻誠。想見細雨天花落。眾生五濁熱惱中。
色欲愛見所熏煑。忽然覩此寶月相。一切毛孔皆清
凉。成此不思議功德。皆因上人心所獻。願我蚤熏知
見香。願我恒被慈忍服。願魔障山速崩裂。願大智慧
常現前。心精遺聞證圓通。自然淨極光通達。我當定
如觀世音。一切眾生願如我。
<other>（辛卯）悟新禪師謁守智</other>
悟新。謝事黃龍。謁雲蓋守智。時日已夕。侍僧通謁。智
曳履且行。且語曰。將燭來看其面目。何似生而能致
名喧宇宙。新亦絕呌。把近前來。我要照是真師。叔是
假師。叔智即當胸。毆一拳。新曰。却是真箇。遂作禮。賓
主相得歡甚○空室道人智通。居金陵。甞設浴保寧。
揭榜於門曰。一物也無洗。箇甚麼。纖塵若有起。自何
來道。取一句子玄。乃可大家。入浴古靈。只解揩背。開
士何曾明心欲證。離垢地時須是。通身汗出。盡道水
能洗垢焉。知水亦是塵。直饒水垢頓除。到此亦須洗
却。通後為尼。名惟久。掛錫姑蘇西竺。書偈。趺坐而化。
<other>（壬辰）慧洪禪師閱偈有省</other>
慧洪。謫海外。壬辰三月。館於瓊州開元寺。海上無經
籍。壁間有毗舍浮佛偈曰。假借四大。以為身心。本無
生因。境有前境。若無心。亦無罪福。如幻起亦滅。洪因
日夕研味。頓入無生○克勤。出峽南遊。時張商英。罷
相寓荊南。以道學自居。少見推許。勤艤舟謁之。劇談
華嚴旨要曰。華嚴現量境界。事理全真。初無假法。所
以即一而萬。了萬為一。一復一。萬復萬。浩然莫窮。心
佛眾生。三無差別。卷舒自在。無礙圓融。此雖極。則終
是無風匝匝之波。英不覺促榻。勤遂問曰。到此與祖
<pb n="843"/>
師西來意。為同為別。曰同。曰且得沒交涉。英有慍色。
勤曰。不見雲門道。山河大地。無絲毫過患。猶是轉句。
直得不見一色。始是半提。更須知有向上。全提時節。
彼德山臨濟。豈非全提乎。英乃首肯。翼日復舉。事法
界。理法界。至理事無礙法界。勤又問。此可說禪乎。曰
正好說禪也。勤笑曰。不然。正是法界量裏在。蓋法界
量未滅。若到事事無礙法界。法界量滅。始好說禪。如
何是佛乾屎橛。如何是佛麻三斤。故真淨偈云。事事
無礙。如意自在。手把猫頭。口誦淨戒。趂出淫坊。未還
酒債。十字街頭。解開布袋。英嘆曰。美哉之論。豈易聞
乎。遂以師禮待。勤留居碧巖。勤居夾山。安民侍行夜
參。次勤舉。僧問。巖頭古帆。未掛時如何頭。曰後園驢
喫草。民未領。遂求決。勤曰。你問我民舉前話。勤曰。庭
前栢樹子。民遂大徹。謂勤曰。古人道。如一滴投於巨
壑。殊不知。大海投於一滴。勤笑曰。柰這漢何。
<other>（癸巳）克勤禪師傳法紹隆</other>
紹隆。初謁長蘆。信有傳。克勤語至者。隆讀之。嘆曰。想
酢生液。雖未澆腸沃胃要。且使人慶快第恨。未聆謦
欬耳。遂依文準。準曰。如何是行脚事。隆露胸曰。和尚
驗看。準即打。隆約住。曰且莫盲枷瞎棒。準大笑。復謁
悟新。新曰。是什麼。曰行脚僧。曰是何村僧行甚驢脚
馬脚。曰廣南蠻道。什麼何不。高聲道。新喜曰。却有衲
僧氣息。隆乃喝。新甚器之。嘆曰。再來人也。次謁克勤。
一日入室。勤問見見之時。見非是見。見猶離見。見不
能。及舉拳曰。還見麼。曰見。曰頭上安頭。隆聞。脫然契
證。勤叱曰。見箇甚麼。曰竹密不妨流水過。勤肯之。

佛祖綱目卷第三十七之上
<sarticle>佛祖綱目卷第三十七之下（露字號）</sarticle>

<other>甲午（宋徽宗政和四年起）戊戌（改重和）己亥（改宣和）丙午（欽宗靖國元年）
丁未（高宗建炎元年）辛亥（改紹興）辛酉（金號皇統）癸亥（高宗紹興十三年止）</other>
<other>（甲午）守智禪師住開福</other>
守智。退居西堂。政和甲午。年已九十。潭帥遣長沙令
佐。詣山請。供智以老辭。令佐曰。太守以職事。不得入
山。遣屬吏來迎。不往貽山門之咎。智乃至。入開福齋。
罷鳴鼓。智問故。曰請師住持。智心知墮計。乃受之○
宗坦。潞州人。晚年專求淨土。甲午四月日。夢佛謂曰。
汝說法止六日。當生淨土。覺而白眾。至五月四日。示
眾。因緣聚散。固當有時。淨土勝緣。惟憑時刻。願眾念
佛。助我往生。言已坐脫。滿空雷鳴。白雲覆地。三日方
歇。所持瑪瑙數珠。盤於指上。眾取之。竟不能得。
<other>○黃龍悟新禪師入寂（晦堂心法嗣臨濟第十世）</other>
悟新。復領黃龍。學者雲委。屬疾退居。晦堂有乞末後
句者。新示偈曰。末後一句子。直須心路絕。六根門既
空。萬法無生滅。於此徹其源。不須求解脫。生平愛罵
人。只為長快活。政和四年十二月十三日。晚小參。說
偈曰。說時七顛八倒。默時落二落三。為報五湖禪客。
心王自在休參。十五日泊然坐逝。茶毗舍利五色。後
有過其區者。獲之尤甚。
<other>（乙未）慧懃禪師住蔣山</other>
慧懃。住智海。經五年。遷蔣山○政和五年三月日。守
智。陞座。說偈曰。未出世頭如馬杓。出世後口如驢嘴。
百年終須自壞。一任天下卜度。歸方丈安坐。良久乃
化○安民。受法克勤。往謁慧懃。懃問。佛果有不曾亂
為人說。底句曾與你說麼。曰合取狗口。懃厲聲曰。不
是這箇道理。曰無人奪你茶鹽袋。呌喚作麼。曰佛果
若不為你說。我為你說。曰和尚疑。時退院。別參去。懃
呵呵大笑。後開法保寧。遷華藏。歸里後入寂。闍維舍
利。頗膡細穴。地尺許皆得之。尤光明瑩潔。心舌亦不
壞○文準。平生律身。以約雖領徒。弘法不異。在眾時。
晨興後架。只取小杓湯洗面。復用濯足。放參罷。方丈
行者人力。便如路人掃地。煎茶皆躬親為之。政和五
<pb n="844"/>
年夏臥病。進藥者令忌毒物。準不從。有問故。準曰。病
有自性乎。曰無。曰既無自性。以空納空。吾未甞顛倒。
首座問。和尚尊候如何。曰跛驢上壁。曰和尚也好喫
一服藥。曰朽木搭橋。曰也知和尚。不解忌口。曰你作
麼生。座擬進語。曰你也好喫一服藥疾亟。宗杲問曰。
倘和尚不起。教杲依誰。可了此大事。曰有箇勤巴子。
我雖不識渠。然汝必依之。可了汝事。七月日。更衣說
偈而化。茶毗舍利晶。圓光潔睛。齒數珠不壞○禧誧。
蔡州宋氏子。嗣道楷。住西京天寧。政和五年九月日。
忽召主事。令以楮囊分。而為四眾僧童行。常住津。送
各一既而復。曰丹霞有箇公案。從來推倒扶起。今朝
普示諸人。且道。是箇甚底。顧視左右曰。會麼。曰不會。
曰偉哉大丈夫。不會末後句。遂就[寢-(宋-木)+穴]。右脇而化○文
準。既化。政和六年。宗杲往荊南。謁張商英。求準塔銘。
英問。遠來當為何事。曰泐潭準和尚示寂。茶毗眼睛
牙齒數珠不壞。舍利無數。山中耆舊。皆欲相公大手
筆作塔銘激勵後學。曰有一問。問公。若道。得只做。道
不得。歸山參禪去。遂問。準老眼睛不壞是否。曰是。曰
我不問這箇眼睛。曰問什麼眼睛。曰金剛眼睛。曰若
是金剛眼睛在相公筆頭上。曰若如此老夫。為他點
出光明。令他照天照地。去也遂著之。
<other>（丙申）慧洪禪師作二大士像贊</other>
慧洪。至高安龔德莊。出畵軸。有二比丘像。皆梵帔相
好。上有化佛。下布雨花。熟視之。有光影滅沒如日。在
蒼蒼冲冲間。洪大驚自失。莊曰。始僧繇畵。於漢州德
陽善寂寺之東壁。自是有光。世傳神異。唐麟德中。有
僧摸之。亦有光以授資州牧王紀。紀奉之舟行。風濤
覆他舟。而紀舟進止自若。夜泊津次舟。人聚語。嗟異。
有商婦孕。踰兩年不乳。從紀求摹像禱之。一昔而乳。
垂拱三年。則天迎置內道場。光尤猖狂。中宗嘉嘆。此
為我家瑞。唐祚其昌乎。今朝治平丁未。嘉禾陳舜俞
令舉。為湖州獲之。作贊藏為家寶。政和六年春。獻於
京師。有詔。摸傳禁中。而光尤益奇變。京師爭售之。畵
工致富者比屋。然傳以為地藏觀音之像。當有據耶。
洪曰。是觀世音。得大勢之像也。受記經曰。過去金光
師子遊戲佛。時有國王威德。從禪定起。見二童子。生
蓮華中。一名寶意。二名寶上。說偈發願。而釋迦如來
前身。威德王也。觀世音。得大勢。寶意寶上也。於未來
世。成等正覺。則觀世音。號普光功德寶如來。得大勢。
號善住功德寶王如來。皆以次補無量壽。故作雲間
跏趺之像。僧繇殆非畵師也。莊撫手笑曰。當為我贊
之。洪遂贊曰。人趣可學道。乃為婬事苦。生那落迦中。
方無婬欲樂。眾生如𤛆牛。愛此貪欲尾。異哉兩童子。
藕花中化生。對天龍鬼神。作大師子吼。我若從今始。
起於貪欲心。是則為欺誑。十方一切佛。以是因緣故。
證色身三昧。我亦於今日。復作師子吼。若從今日始。
不斷貪欲心。是則為滅絕。十方三世佛。願如二大士。
持心等虗無。太虗有殞壞。眾生界有盡。我此願不盡。
稽首平等慈。廣大同體悲。於剎剎塵塵。證我作是說
○元照。字湛然。餘杭唐氏子。少學毗尼。後講天台教
觀。四主郡席。晚住靈芝。篤意淨業。念佛不輟。甞言化
當世。莫若講說。垂將來。莫若著書。撰十六觀小彌陀
義疏。自號安忍子。政和六年秋。忽命弟子。諷十六觀
經及普賢行願品。趺坐而化。西湖漁人。皆聞空中天
樂聲。建塔靈芝。諡大智○慧亨。住武林延壽寺。依靈
芝。習律專修淨業六十年。每對人。必以念佛為勸。有
江自任者。忽夢寶座。從空而下云。亨律師。當升此坐。
適社友孫居士。預啟別亨即在家。作印而化。亨往炷
香。歸而謂其徒曰。孫君已去。吾亦行矣。乃集眾念佛
佛。為說偈。端坐而化。號清照律師○思敏。依靈芝。增
受戒法。專心念佛二十年。後有疾。請眾諷觀經。半月
越三日。見化佛滿空。臨終念佛。聲出戶外。酷暑留龕。
七日不變。香滿室中○胡闉官宣義。平日雖信佛乘。
<pb n="845"/>
未諳淨土。年八十四。疾革。其子迎清照。乞垂誨示。照
謂闉曰。公知安身立命處否。曰心淨則佛土淨。曰公
自度平昔時中。有雜念染污否。曰既處世間。寧無雜
念。曰如是則安得心淨土淨。曰一稱佛名。云何能滅
八十億劫生死重罪。曰阿彌陀佛。以弘誓願。塵劫修
行。威德廣大。光明神力。不可思議。是以一稱其名。滅
無量罪。猶如赫日消於霜雪。復何疑哉。闉遂省悟。即
日延僧念佛。次日照復至。闉曰。師來何暮。二大士降
臨已久。照於是率眾。厲聲念佛。闉乃合掌而逝。
<other>（丁酉）法海立禪師入寂</other>
政和七年二月。徽宗詔。改天下天寧觀。為神霄宮。所
在無觀者。以寺充處州。法海立陞座。謂眾曰。都緣未
徹。所以說是說非。蓋為不真。便乃分彼分此。我身尚
且不有。身外何足道哉。正眼觀來。一場笑具。今則聖
君垂旨。更僧寺作神霄。佛頭添箇。冠兒算來。有何不
可。山僧今日。不免橫擔拄杖。高挂鉢囊。向無縫塔中。
安身立命。於無根樹下。笑月吟風。一任乘雲仙客來。
此呪水書符。叩牙作法。他年成道。白日上昇。堪報不
報之恩。以助無為之化。只恐不是玉是。玉也大奇然。
雖如是。且道。山僧轉身一句。作麼生道。還委悉麼。擲
下拂子竟。爾趨寂奏聞。詔仍改寺額。曰真身○懷深。
壽春夏氏子。生而祥光現室。文殊堅。遙見疑火。詰旦
知深始生。往訪之。深見堅輙笑。母許出家。依長蘆信。
信舉。良遂見麻谷因緣。問曰。如何是良遂知處。深即
洞明。出住資福。屨滿戶外。一日慧懃行化。至茶退。深
引巡寮。至千人街坊。懃曰。既是千人街坊。為甚麼。只
有一人。曰多虗不如少實。曰恁麼那。深赧然。值朝廷
以資福為神霄宮。因棄往蔣山請益。懃曰。資福知是
般事便休。曰深實未穩。在望（和尚）不外。懃舉。倩女離魂
話。反覆窮之。大豁疑礙。呈偈曰。祇是舊時行履處。等
閑舉著便誵訛。夜來一陣狂風起。吹落桃花知幾多。
懃拊几曰。這底豈不是活祖師意○士珪。成都史氏
子。號竹菴。與伯父持一居士。俱喜楞嚴經。珪曰。若離
前塵。有分別性。正是生死根本。伯父駭曰。佛說妄耶。
曰佛固不妄。且約只今居士對面徵詰之心。果安在。
伯父嘆曰。佛說解第一空。名師子吼。汝行矣。無滯此。
遂南游。登龍門。即以平時所得。白清遠。遠曰。汝解心
已極。但欠著力開眼耳。遂俾職堂司。一日侍立。次問
遠曰。絕對待時如何。曰如汝僧堂中白椎相似。珪罔
措。遠至晚抵堂司。珪理前話。遠曰。閑言語。珪於言下
大悟。政和末。住和州天寧○惟清。閑居照默堂。十五
年。天下學者。望風而至。政和七年九月十八日。食罷
掩房。遣呼以棲。首座至敘說訣別。乃起浴更衣。以手
指頂。侍者為淨髮。訖安坐而寂。前十日。自作無生常
住真歸告銘曰。賢劫第四尊。釋迦文佛。直下第四十
八世孫惟清。雖從本覺應緣出生。而了緣即空。初無
自性。氏族親里。莫得而詳。但以正因一念。為所宗。承
是廁釋迦之遠孫。其號靈源叟。據自了因。所了妙性。
無名字中。示稱謂耳。亦臨濟無位真人。傅大士之心
王類矣。亦正法眼藏。涅槃妙心。惟證乃知。餘莫能測
者歟。所以六祖問讓和尚什麼處來。曰嵩山來。祖曰。
什麼物恁麼來。曰說似一物即不中。祖曰。還假修證
否。曰修證即不無。污染即不得。祖曰。即此不污染。是
諸佛之護念。汝既如是。吾亦如是。茲蓋獨標清淨法
身。以遵教外別傳之宗。而揀云報化。非真佛。亦非說
法者。然非無報化大功大用。謂若解通報化。而不頓
見法身。則滯污染緣。乖護念旨理。必警省耳。夫少室
道行。光騰後裔。則有雲門偃舊。雄音絕唱於國中。臨
濟玄振。大用大機。於天下皆得正傳。世咸宗奉。惟清
望臨濟九世祖也。今宗教衰喪。其未盡絕滅者。惟二
家。微派班班有焉。然名多媿實。顧適當危寄。而朝露
身緣。勢迫晞墜。因力病。釋俗從真。敘如上事。以授二
三子。吾委息後。當用依稟。觀究即不違先聖法門。而
<pb n="846"/>
目見深益。慎勿隨末法所尚。乞空文於有位。求為志
銘。張飾說以凂。吾至囑至囑。因目所敘。曰無生常住
真歸告。且繫之以銘。銘曰。無涯湛海。瞥起一漚。亘乎
百年。曷浮曷休。廣漠清漢。歘生片雲。有無起滅。隱顯
何分。了茲二者。即見實相。十世古今。始終現量。吾銘
此旨。昭示汝曹。泥多佛大。水長船高。清又遺誡。藏骨
石於海。會示生死。不與眾隔也。門弟子不敢違。朝廷
賜號佛壽○政和七年九月日。慧懃示眾。祖師心印
狀。示鐵牛之機去。即印住。住即印。破直饒。不去不住
亦未是。衲僧行履處。作麼生是。衲僧行履處。待十月
前後。為諸人注破。至十月八日。沐浴更衣。端坐手寫
數書。別故舊。停筆而化。闍維收。靈骨舍利。塔於本山
○克勤。自夾山受請。復徙道林。丁酉詔。住蔣山○金
陵俞道婆。初市油餈為業。甞參瑯琊起。起以臨濟無
位真人話示之。一日聞丐者唱蓮花落云。不因柳毅
傳書信。何緣得到洞庭湖。忽有省。不覺大笑。拋棄油
餈。與市兒競拾。其夫詬曰。你顛耶。婆撫掌。曰非汝境
界。往見起。起望之。知其造詣。問那箇是無位真人。婆
應聲曰。有一無位真人。六臂三頭努力嗔。一擘華山
分兩路。萬年流水不知春。自是見僧。便曰。兒兒纔擬
議。便掩却門。守珣往勘之。婆遽呼曰兒兒。珣曰娘娘。
爺在甚處。婆轉身拜露柱。珣蹋倒曰。將謂有多少奇
特。便出。婆蹶起曰。兒兒來。我惜你則箇。珣竟不顧。又
仲安首座。亦往見之。婆問甚處來。曰。德山來。曰德山
泰乃。婆兒子。曰婆是甚人兒子。曰老婆被上座一問。
直得立地放尿。婆甞頌婆子偷趙州笋因緣曰。虎穴
魔宮到者稀。老婆失脚又懷疑。趙州喫掌無人會。直
至如今成是非。又頌。馬祖不安因緣。日面月面。虗空
閃電。雖然截斷天下。衲子舌頭分明。只道得一半○
克勤。到蔣山開堂。婆於眾中躍出。以身一拶。便歸眾。
勤曰。見怪不怪。其怪自壞。勤次日。至其家。婆不出。厲
聲曰。這般黃口小兒也。道出來開堂說法。勤曰。婆子
少賣弄。我識得你了也。婆遂大笑。出相見○景元。號
元布袋。參克勤於蔣山。因僧讀死心語云。既迷須得
箇悟。既悟須識悟中迷。迷中悟。迷悟兩忘。却從無迷
悟處。建立一切法。元聞而疑。即趨佛殿。手托門扉。豁
然大徹。繼而執侍。勤目為聱頭。元侍者。自題肖像付
曰。生平只說聱頭禪。撞著贅頭如鐵壁。脫却羅籠截
却跟。大地撮來黑黍黑。晚年轉復沒刁刀。奮金剛椎
碎窠窟。他時要識圓悟面。一為渠儂併拈出○祖覺。
嘉州楊氏子。幼聰慧。書史過目成誦。著書排釋。惡境
忽現。悔過出家。未幾疽發膝上。五年醫莫愈。因書華
嚴合論。畢夜感異夢。遂悟華嚴宗旨。甞講於千部堂。
適元靜至。謂覺曰。觀公講說。獨步西南。惜未解離文
字相耳。儻能問道外方。即今之周金剛也。覺欣然罷
講。出峽謁張商英。英曰。若向上一著。非蔣山老。孰能
指南。遂遣書為覺介紹。依克勤。一日入室。勤舉。羅山
道有言時踞虎頭收虎尾。第一句下。明宗旨。無言時
覿露機鋒。如同電。拂作麼生會。覺無對。夙夜參究。忽
然有省。呈偈曰。家住孤雲頂。長年半掩門。自嗟身已
老。活計付兒孫。勤見而大笑。次日入室。勤問。昨日公
案作麼生。覺擬對。勤便喝曰。佛法不是這箇道理○
法泰。漢州李氏子。克勤住蔣山。泰為座元有。僧仲安。
來謁勤。因扣泰。遂領旨。及泰住德山。遣安至蔣山。通
嗣書。勤在法堂上。安棒書趨前。勤曰。千里馳達。不辱
宗風。公案現成。如何通信。曰覿面相呈。更無回互。曰
此是德山底。那箇是專使底。曰豈有第二人。曰背後
底聻。安便度書。勤曰。作家禪客。天然猶在。曰分付與
蔣山。乃下通首座。大眾書首座曰。玄沙白紙。此自何
來。安呈起書曰。見麼座遂引手接。安復執却。曰久默
斯要。不務速說。今日拜呈。幸希一鑒。座便喝。安曰。作
家首座。座又喝。安打一書座擬議。安曰。未明三八九。
不免自沉吟。又以書打一下曰。接勤與清遠立法堂
<pb n="847"/>
盻其作略。勤厲聲曰。打我首座死也。遠曰。官馬廝踢。
有甚憑據。安曰。說甚官馬廝踢。正是龍象蹴蹋也。勤
曰。喚來喚來。安復至法堂上。勤曰。我五百眾中首座。
你為甚打他。安曰。和尚也。喫一頓始得。勤顧遠吐舌。
遠曰。未在乃問。安曰。只如空手把鋤頭步行。騎水牛
人從橋上過橋。流水不流。意作麼生。安低躬曰。所供
竝是詣實。遠大笑曰。元來是家裏人。安又至五祖表
自處。通法眷書。自曰。書裏說甚麼。曰文彩已彰。曰畢
竟說甚麼。曰當陽揮寶劍。曰近前來這裏。不識數字。
曰莫詐敗。自顧侍者曰。這是那裏僧。曰多少人疑著。
侍者曰。曾在和尚會下去。曰怪得恁麼滑頭。曰曾被
和尚鈍置來。自遂將書。於爐上薰曰。南無三滿多沒
䭾喃。安近前彈指而已。安再至蔣山坐夏。勤使分座
秋辭歸。勤曰。子何所需。曰短歌須要數十丈長句。只
消三兩言。勤遂送以頌曰。使乎不辱命。臨機貴專對。
安禪捋虎鬚著。著超方外。不惟明窓下。安排掇向禪
床拶嶮崖。拈槌竪拂奮雄辯。金聲玉振猶奔雷。九旬
落落提綱宗。衲子濟濟長趨風。解黏去縛手段辣。驅
耕奪食尤雍容。夏滿思山要歸去。了却武陵一段事。
勃窣理窟乃胸中。行行不患無知己。臨行索我送行
篇。栗棘蓬裏金剛圈。短歌須要數十丈。長句只消三
兩言。金毛獅子解翻身。箇是叢林傑出人。不日孤峰
大哮吼。五葉一華天地春。安後出世。鼎州靈巖嗣泰
○初端裕。歷參名宿。晚謁克勤。勤問。誰知正法眼藏。
向這瞎驢邊滅却。即今是滅不滅。曰請和尚合取口
好。曰。此猶未出常情。裕擬對。勤擊之。裕頓去所滯。勤
印以偈曰。二三四七初無間。顯大威光示的傳。把斷
關津勿輕放。草深誰顧法堂前。遂命分座訓徒。
<other>（戊戌）芙蓉道楷禪師入寂（投子青法嗣曹洞第八世）</other>
道楷菴芙蓉。政和八年五月十四日。索筆書偈曰。吾
年七十六。世緣今已足。生不愛天堂。死不怕地獄。撒
手橫身三界外。騰騰任運何拘束。移時乃逝○世奇。
成都人。初造龍門。一日燕坐。瞌睡。群蛙忽鳴。誤聽為
淨髮版響。亟趨往。或曰。蛙鳴非版也。奇恍然詣方丈
剖露。遠曰。豈不見羅睺羅。奇遽止之曰。和尚不必舉
待某甲自看。未幾有省。乃占偈曰。夢中聞版響。覺後
蝦蟆啼。蝦蟆與版響。山嶽一時齊。繇是益加參。究洞
臻玄奧。遠命分座。奇固辭曰。此非細事也。如金鍼刺
眼。毫髮若差。睛則破矣。願生生居學地。而自煆煉。遠
因以偈美之曰。有道只因頻退步。謙和元自慣回光。
不知已自青雲上。猶更將身入眾藏。暮年學者力請。
因說偈曰。諸法空故我心空。我心空故諸法同。諸法
我心無別體。只在而今一念中。且道那一念眾罔措。
奇喝一喝而逝○撫州白楊法順。綿州文氏子。依法
遠。聞遠舉傅大士心王銘。言下有省。後觀寶藏。迅轉
頓明大法。呈偈曰。頂有異峰雲冉冉。源無別派水泠
泠。游山未到山窮處。終被青山礙眼睛。遠肯之。久病
示眾云。久病未甞推。木枕人來多。是問如何。山僧據
問。隨緣對窓外。黃鸝口更多。眾中作者。試為山僧。指
出病源。七尺之軀。甚處受病。眾下語皆不契。自撫掌
一下。作嘔吐聲。又云。好箇木枕子遂逝。闍維收舍利。
目睛齒舌數珠。塔於寺西○雲居法如。丹丘胡氏子。
祝髮登具。徧參宗匠。晚至龍門。以平日所證白遠。遠
曰。此皆學解。非究竟事。欲了生死。當求妙悟。如駭然
諦信。一日命主香。積以道業。未辦固辭。遠曰。姑就職
其中。大有人為。汝說法未幾。晨興開厨門。望見聖僧。
契所未契。即白遠。遠曰。這裏還見聖僧麼。如詣前問。
訊乂手而立。遠曰。向汝道。大有人為汝說法○圓璣。
得法慧南。住保寧。戊戌九月日。說偈而逝。壽八十三。
夏六十三。闍維不壞者二。而糝以（五色）舍利。
<other>（己亥）汝州天寧明禪師入寂</other>
初道士林靈素。以妖術。謁蔡京。京引見帝。帝信之。賜
素金門羽客。自號教主道君皇。帝詔改天下大寺。為
<pb n="848"/>
神霄。玉清萬壽宮。改佛號大覺金仙。餘為仙人大士。
僧稱德士。行稱德童。法師永道等。相向泣曰。佛法至
此。幸生猶死。亟詣政府陳狀。翼日伏宣德門極。陳其
不可。帝大怒。收道付開封獄。當黥舂陵。春陵守。一夕
夢。黥佛械。立廷下。旦告僚屬。僚屬具對同夢。頃之道
至。貌克肖。一府大驚。遂免其役。汝州天寧明禪師者。
改德士。日登座。謝恩畢乃曰。木簡信手。拈來坐具。乘
時放下。雲散水流去。寂然天地空。斂目而逝。又平江
府。明因曇玩。因改德士。入頭陁。巖食松自全。後依克
勤。因舉桴鼓。頓明大法。住院後。凡有所問法。皆對曰。
莫理會。故人亦稱。為莫理會長老○繼成。宜春劉氏
子。號蹣菴。得法於普融平。宣和元年。住淨因。
<other>（庚子）宗杲謁張商英</other>
宗杲。自觀音。往龍安兜率。宣和二年春。至荊渚。謁張
商英。舘於西齋。為法喜遊。一日英謂杲曰。余頃在江
寧戒壇院寓居。再閱雪竇拈古至百丈再參馬祖因
緣。雪竇云。大冶精金。應無變色。投卷曰。審如是豈得
有臨濟今日耶。遂有頌曰。馬師一喝大雄峰。深入髑
髏三日聾。黃檗聞之驚吐舌。江西從此立宗風。因舉
似平禪師。平後致書。來求頌本。又成頌曰。吐舌耳聾
師已曉。搥胸只得哭蒼天。盤山會裏翻筋斗。到此方
知普化顛。今又數年。諸方少有知余者。公自江西法
窟來。必辨優劣。曰居士見處與真淨。死心符合。近世
得此機用。獨二老矣。曰何謂也。杲乃舉其頌云。客情
步步隨人轉。有大威光不能現。突然一喝雙耳聾。那
叱眼開黃檗面。復舉。死心拈云。雲巖敢問雪竇。既是
大冶精金。應無變色為甚却三日。耳聾諸人要知麼。
從前汗馬無人識。只要重論葢代功。英躍然撫几曰。
不因公語。爭見死心。真淨用處。若非二老。難顯雪竇
馬師。乃述偈曰。馬師喝下立宗風。嗟我三人見處同
海上六鰲吞餌去。棲蘆誰更問漁翁。既而請別。英囑
曰。子必見圓悟。吾助子往。杲於是至京師○宣和元
年清遠自舒州龍門。以病辭。歸蔣山之東堂。宣和二
年。書雲前。一日飯食訖。趺坐謂其徒曰。諸方老宿。臨
終必留偈辭世。世可辭耶。且將安往。乃合掌。怡然趨
寂。門人函骨。歸龍門。塔於靈光臺側○法常。首眾報
恩室中。惟一矮榻。餘無長物。庚子九月。語寺僧曰。一
月後不復留此。十月二十一。夕將曉。書漁父詞。於室
門就榻。收足而逝。詞曰。此事楞嚴曾露布。梅花雪月
交光處。一笑寥寥空。萬古風甌語。逈然銀漢橫天宇。
蝶夢南華方栩栩。斑斑誰誇豐干虎。而今忘却來時
路。江山暮天涯。目送飛鴻去○庚子冬。淨因繼成。同
克勤法真懷深。并十大法師。禪講千僧。赴太尉陳良
弼府齋。有賢首宗善華嚴者。對眾問曰。吾佛設教。自
小乘至圓頓。掃除空有。獨證真常。然後萬德莊嚴。方
名為佛。甞聞禪宗一喝。能轉凡成聖。與諸經論。似相
違背。今一喝若能入吾宗。五教是為正說。若不能入。
是為邪說。諸禪目成。成曰。如法師所問。不足勞三大
禪師之酬。只淨因小長老。可以使法師無惑也。成召
善。善應諾。成曰。法師所謂。佛法小乘教者。乃有義也。
大乘始教者。乃空義也。大乘終教者。乃不有不空義
也。大乘頓教者。乃即有即空義也。一乘圓教者。乃不
有而有。不空而空義也。如我一喝。非惟能入五教。至
世間工巧伎藝。諸子百家。悉皆能入。成震聲喝一喝
問善曰。還聞麼。曰聞。曰汝既聞。則此一喝。是有能入
小乘教。須臾又問善曰。還聞麼。曰不聞。曰汝既不聞。
則適來一喝。是無能入始教。遂顧善曰。我初一喝。汝
既道有喝。久聲銷。汝復道無。道無則原初實有。道有
則於今實無。不有不無。能入終教。我有一喝之時。有
非是有。因無故有。無一喝之時。無非是無。因有故無。
即有即無。能入頓教。須知我此一喝。不作一喝用有
無。不及情解俱忘。道有之時。纖塵不立。道無之時。橫
徧虗空。即此一喝。入百千萬億喝。百千萬億喝。入此
<pb n="849"/>
一喝。能入圓教。善乃起再拜。成復曰。非惟一喝為然。
乃至一語一默。一動一靜。從古至今。十方虗空。萬象
森羅。六趣四生。三世諸佛。一切聖賢。八萬四千法門。
百千三昧。無量妙義。契理契機。與天地萬物一體。謂
之法身。三界惟心。萬法惟識。四時八節。陰陽一致。謂
之法性。是故華嚴云。法性徧在一切處。有相無相。一
聲一色。全在一塵中含四義。事理無邊。周徧無餘。參
而不雜。混而不一。於此一喝中。皆悉具足。猶是建化
門庭。隨機方便。謂之小歇場。未至寶所。殊不知。祖師
門下。以心傳心。以法印法。不立文字。見性成佛。百千
聖不傳底。向上一路在。曰如何是向上一路。曰汝且
向下會取。曰如何是寶所。曰非汝境界。曰望禪師慈
悲。曰任從滄海變。終不為君通○法忠。至衡嶽。見怪
石。如臥牛。遂結茅其傍。榜曰。牧菴湘潭。大旱忠躍入
龍淵。呼曰業畜。當雨一尺。雨隨至○子淳。劍州賈氏
子。得法道楷。庚子住大洪。
<other>（辛丑）德止禪師住圓通</other>
德止。歷陽金紫徐閎中之季子。雙瞳紺碧。神光射人。
十歲未知書。多喜睡。其父目為懵。然子暨成童。強記
過人。為文多奇語。弱冠夢異僧。授四句偈。已而有以
南安巖主像遺之者。即傍所載聰明偈。自是持念不
忘。後五年。隨金紫將漕西洛。一夕忽大悟。連作數偈。
一曰。不因言句不因人。不因物色不因聲。夜半吹燈
方就枕。忽然這裏已天明。每嘯歌自若。眾莫測之。乃
力求出家。父弗許。欲以官授止。止曰。某方將脫世網。
不著三界。豈復刺頭於利名中耶。請移授從兄珏。遂
祝髮。受具印證於惟照。名振京師。宣和三年。春徽宗。
賜號真際。俾住江州圓通。學徒奔凑。後遷化時。茶毗
烟氣所及。悉成舍利。
<other>○懷深慈受禪師住慧林</other>
宣和辛丑三月。詔懷深。住汴京慧林禪院。上堂。古者
道。忍忍三世如來從此盡。饒饒萬禍千殃從此消。默
默無上菩提從此得。乃曰。會得此三種語了。好箇不
快活漢。山僧祇是。得人一牛。還人一馬。潑水相唾。插
嘴廝罵。卓拄杖曰。平出平出。上堂。雲自河山起。風從
湛㵎生。好箇入頭處。官路少人行。上堂。不是境亦非
心。喚作佛時也。陸沉箇中。本自無階級。切忌無階級
處。尋總不尋過。猶深打破。雲門飯袋子。方知赤土是
黃金。咄僧問。知有道。不得時如何。曰瘂子喫蜜曰。道
得。不知有時如何。曰鸚鵡喚人。僧禮拜。深叱曰。這傳
語漢。問甚麼人。不被無常吞。曰祇恐他無下口處。曰
恁麼則一念通。玄箭三尸鬼失奸也。曰汝有一念定。
被他吞了。曰無一念時如何。曰捉著闍黎。深謂修行
捷徑。無越淨[邱-丘+(看-目)]。遂建道場。勸眾念佛。頌曰。萬人同志
念彌陀。眾力相成願力多。一朵蓮花親見佛。方知淨
土勝娑婆。（其一）樹林水鳥各宣揚。寶網金臺盡道場。會
得鐘鳴并鼓響。彌陀觸處放毫光。（其二）𩯭髮看看染雪
霜。心猿意馬尚顛狂。一朝掩目歸空去。始信泥犂歲
月長。（其三）業報差殊事不同。勞生無地出樊籠。欲知自
性彌陀佛。在汝朝昏一念中。（其四）不是山僧說是非。修
行魔事要君知。直須緊峭草鞋底。透過娑婆五欲池。
（其五）○天衣如哲。長蘆信嗣。自退席。平江萬壽。飲啖無
擇。人多侮之。有以瑞巖喚主人公話問者。答偈曰。瑞
巖常喚主人公。突出須彌最上峰。大地掀翻無覔處。
笙歌一曲畵樓中。一日曰。吾行矣。令拂拭所乘筍輿。
乃告眾曰。道在用處。用在死處。時人祇管貪歡樂。不
肯學無為敘平。昔參問勉眾進修已。忽竪起拳曰。諸
人且道。這箇落在甚處。眾無對。哲揮案一下曰。一齊
分付與秋風。遂入輿。端坐而化○祖覺。參克勤於蔣
山。勤未許可覺。復留五年。愈更迷悶。後於廬山。閱法
遠。削執論云。若道悟有疎親。豈有旃檀林中却生臭
草。須知宗師著著。不曾虗發。遂豁然契悟。作偈寄勤
曰。出門依舊入蓬蒿。天網[懨-猒+火][懨-猒+火]不可逃。誰信業緣無
<pb n="850"/>
避處。歸來不怕語聲高。勤大喜。持以示眾曰。覺華嚴
徹矣○佛照杲。出世時。常謂人曰。和尚紹聖三年十
一月二十一日。悟得方寸禪。又言。和尚熈寧三年。丈
帳在鳳翔府。供申當年。䧟了華山一十八州。你輩茄
子瓠子。那裏得知。詔住法雲。辛丑退居。景德鐵羅漢
院殿中。有木羅漢數尊。京師苦寒。杲取而燒之。擁罏
達旦。次日淘中。得舍利無數。又住歸宗。時專精行
道。未甞少懈。深夜修敬罷。坐於僧堂。地罏中。忽見二
僧入堂。一人龐眉雪頂。一人少年。皆丰姿頎然。杲心
喜自謂曰。我座下。有如此僧。須臾二人出堂。杲襲其
後。見入佛殿中。杲亦隨入。燈影熒煌。罏中尚有火。杲
炷香禮佛。二僧復出。亦襲其後。至佛殿前。偶失二僧
所在。自念忘却香匣。在殿內回身取。時見殿門扄鑰。
遂喚直殿行者守舜開門。舜取鑰匙開門。見爐中香
烟未散。香匣在寶堦上。杲不諭其故○西蜀鑾法師。
佛照杲法嗣。杲住法雲。謝事居景德。鑾問杲曰。禪家
言多不根何也。杲曰。汝習何經論。鑾曰。諸經麁知。頗
通百法。杲曰。只如昨日雨今日晴。是甚麼法中收。鑾
懵然。杲舉癢和子。擊曰。莫道禪家所言不根好。鑾憤
曰。昨日雨今日晴。畢竟是甚麼法中收。杲曰。第二十
四時分。不相應法中收。鑾恍然有省。即禮謝。後歸蜀。
居講會。以直道示徒。不泥名相。
<other>（壬寅）克勤禪師命紹隆分座</other>
克勤。既傳心印於紹隆。尋俾掌藏教。然隆道貌。如甚
愞者。或問勤曰。隆藏主。柔易若此。何能為哉。勤曰。瞌
睡虎耳。宣和四年。舉隆分座訓徒○張商英。自受大
法。後著發願文云。思此世界。五濁亂心。無正觀力。無
了因力。自性惟心。不能悟達。謹遵釋迦世尊金口之
教。專念阿彌陀佛。求彼世尊願力攝受。待報滿時。往
生極樂。如順水乘舟。不勞自力而至矣。宣和四年十
一月黎明。作偈曰。幻質朝章八十一。漚生漚滅無人
識。撞破虗空歸去來。鐵牛入海無消息。言訖取枕。擲
門窓上。聲如雷震。眾視之。已逝矣。
<other>（癸卯）守卓禪師入寂（靈源清法嗣臨濟十一世）</other>
守卓。受法於惟清。住東京天寧。宣和五年十二月二
十七日。奄然而寂。闍維日。徽宗遣中使。賜香。持金盤
求舍利。爇香罷。盤中鏗然。視之。五色者數顆。大如豆
使者持還。上見大悅○草堂善清。初參祖心。心示以
風旛話。子作麼生會。清曰。逈無入處。乞師方便。心曰。
子見猫兒捕鼠乎。目睛不瞬。四足踞地。諸根順向。首
尾一直。擬無不中。子誠能如是。心無異緣。六根自靜。
默然而究。萬無失一也。清從是屏去。閑緣歲餘。忽然
契悟。以偈告心曰。隨隨隨昔昔昔。隨隨隨後無人識。
夜來明月上高峰。元來祇是這箇賊。心頷之。復告之
曰。子入處真實得坐。披衣向後。自看自然。七通八達
去。清復依止七年。
<other>（甲辰）克勤禪師示紹隆法語</other>
宣和六年。克勤移住汴京天寧。示紹隆法語。有曰。有
祖以來。惟務單傳。直指。不喜帶水。拖泥打露。布列窠
窟鈍置人。蓋釋迦老子。三百餘會。對機設教。立世垂
範。大段周遮。是故最後。徑截省要。接最上機。雖自迦
葉二十八世。少示機關。多顯理致。至於付受之際。靡
不直面提持。如倒剎竿。盌水投鍼。示圓光相。執赤旛。
把明鏡。說如鐵橛。子傳法偈。達磨破六宗與外道。立
義天下。太平翻轉。我天爾狗皆神機迅捷。非擬議思
惟所測。暨到梁遊魏。尤復顯言教外別行。單傳心印。
六代傳衣。所指顯著。逮曹溪大鑑。詳示說通。宗通歷
涉既久。具正眼大解脫。宗師變革。通塗俾不滯名相。
不墮理性。言說放出。活卓卓地。脫灑自繇。妙機遂見。
行棒行喝。以言遣言。以機奪機。以毒攻毒。以用破用。
所以流傳。七百來年。枝分派別。各擅家風。浩浩轟轟。
莫知紀極。然鞠其歸著。無出直指人心。心地既明。無
絲毫隔礙。脫去勝負。彼我是非。知見解會透。到大休
<pb n="851"/>
大。歇安穩之場。豈有二致哉。所謂百川異流。同歸於
海。要須是箇向上根器具。高識遠見。有紹隆佛祖志
氣。然後能深入閫奧。徹底信得及。直下把得住。始可
印證。堪為種草。捨此切宜寶秘。慎詞勿作容易放行
也。隆公知藏。湖湘投機。還往北山。十餘年。真探賾。精
通本色。衲子遂舉。分席訓徒。已三載。予被睿旨。移都
下天寧。欲得法語。以表道契。因為出此數段。
<other>（乙巳）克勤禪師傳法宗杲</other>
宗杲。至京。舘於太宰府第。後菴中。甲辰九月。克勤有
天寧之命。杲自慶曰。此老實天賜我也。遂預往天寧
以待。乃自惟曰。當以九夏為期。其禪若不異。諸方妄
以余為是。我則造無禪論去也。枉費精神。蹉跎歲月。
不若弘一經一論。把本修行。庶他生後世。不失為佛
法中人。遂贖清涼疏鈔一部。齎之天寧。及勤至開法。
杲日夕參扣。勤令看僧。問雲門如何是諸佛出身處。
門云。東山水上行語。杲凡呈四十九轉語。勤皆不肯。
一日陞座。舉雲門語云。天寧即不然。若有人問。如何
是諸佛出身處。但向他道。薰風自南來。殿閣生微凉。
杲聞豁然。去却礙膺之物。遂白勤。勤曰。也不易你到
這箇田地。可惜死了。不能得活。不疑言句。是為大病。
不見道懸崖撒手。自肯承當絕後。再蘇欺君不得。須
知。有這箇道理。乃令杲居擇木堂。為不[釐-未+牙]務。侍者每
舉。有句無句。如藤倚樹問之。杲纔開口便道。不是。經
半載忽問勤曰。聞和尚當時。曾問五祖這話。不知五
祖道甚麼。曰我問有句無句。如藤倚樹。意旨如何。祖
曰。描也描不成。畵也畵不就。又問。樹倒藤枯時如何。
祖曰。相隨來也。杲乃抗聲曰。我會也。勤遂舉數誵訛
因緣詰之。杲酬對無滯。勤曰。今日方知。吾不汝欺。遂
著臨濟正宗記。付之曰。臨濟正宗自馬師。黃檗闡大
機大用。脫羅籠出窠臼。虎驟龍馳星飛電激。卷舒擒
縱。皆據本分。綿綿的的。到興化風穴。唱愈高。機愈峻。
西河弄師子。霜華奮金剛王。非深入閫奧。親受印記。
皆莫知端倪。徒自名邈。只益戲論。大抵負冲天。氣宇
格外提持。不戰屈人兵。殺人不眨眼。尚未髣髴其趨
向。況移星換斗。轉天輪。迴地軸耶。是故示三玄三要。
四料簡。四主賓。金剛王寶劍。踞地師子。一喝不作一
喝。用探竿影草一喝。分賓主照用一時。行許多落索
多少學家摶量注解。殊不知。我王庫內。無如是刀。弄
將出來看底。只眨得眼。須是他上流契證[騇-古+(一/心)]認。正按
旁提。須還本分種草。豈假梯媒。只如寶壽開堂。三聖
推出一僧。壽便打。聖云。你恁麼為人。非獨瞎却。這僧
眼瞎却。鎮州一城人眼去在。壽擲下拄杖。便歸方丈。
興化見同參來便喝。僧亦喝。化又喝。僧復喝。化云。你
看這瞎漢。僧擬議。直打出法堂。侍者問。有何相觸悞。
化云。是他也有權也有實。我將手向伊面前。橫兩遭
却。不會似此。瞎漢不打。更待何時。看他本色。宗風逈
然。殊絕不貴。作略只欽他眼。正要扶荷。正宗提持。宗
眼須是。透頂透底。徹骨徹髓。不涉廉纖。逈然獨脫。然
後的的相承。可以起此大法幢。然此大法炬繼。他馬
祖百丈首山。楊岐不為忝竊爾○知和崑山。張氏子。
兒時甞習坐垂堂。堂傾。父母意其必死。和瞑目自若。
因使出家。年滿得度。謁泐潭乾。乾問作甚麼。和擬對。
乾便打。復喝曰。你喚甚麼作禪。和驀領旨即曰。禪無
後無先。波澄大海。月印青天。問如何是道。曰道紅塵
浩浩。不用安排。本無欠少。乾然之。棲雪竇之中峰。棲
雲兩菴。逾二十年。住二靈。三十年。間居無長物。惟二
虎侍其右。宣和七年四月日。趺坐而逝○普交。亦乾
嗣。因為檀越。修懺摩。有問曰。公所懺罪。為自懺耶為
他懺耶。若自懺罪。罪性何來。若懺他罪。他罪非汝烏
能懺之交。不能對。遂改服遊方。造泐潭。足纔踵門。乾
即呵之。交擬問。乾曳杖逐之。一日忽呼。交至丈室曰。
我有古人公案。要與你商量。交擬進語。乾遂喝。交豁
然領悟。乃大笑。乾下禪床。執交手曰。汝會佛法耶。交
<pb n="852"/>
便喝。復托開。乾大笑○道旻。世稱古佛。興化蔡氏子。
母夢吞摩尼珠有娠。生五歲。足不履。口不言。母抱遊
寺。見佛像。遽履地。合爪稱南無佛。人大異之。出家徧
參。後至泐潭。乾器之。旻陳列參所得。不蒙印可。乾舉
世尊拈花迦葉微笑語。以問。復不契。後侍乾行。乾以
拄杖。架肩長噓曰會麼。旻擬對。乾便打。有頃。復拈草
示曰。是甚麼。旻亦擬對。乾遂喝。於是頓明大法。作拈
花勢乃曰。這回瞞旻上座不得也。乾挽曰。更道更道。
曰。南山起雲。北山下雨。即禮拜。乾首肯○紹興。慈氏。
瑞仙。習毗尼。因覩戒性如虗空。持者為迷倒。乃謂戒
者束身之法也。何自縛乎。又閱諸法不自生。亦不從
他生。不共不無因。是故說無生。疑曰。又不自他不共
不無因生。畢竟從何而生。即省曰。因緣所生。空假三
觀。抑揚性海。心佛眾生。名異體同。十境十乘。轉識成
智。不思議境。智照方明。非言詮所及。棄謁諸方。後至
投子廣鑑瑛。問鄉里甚處。曰兩浙東越。曰東越事作
麼生。曰秦望峰高。鑑湖水闊。曰秦望峰與你自己是
同是別。曰西天梵語。此土唐言。曰此猶是叢林祇對
畢竟是同是別。仙便喝。瑛便打。仙曰。恩大難酬。便禮
拜○江公望。字民表。釣臺人。家居蔬食清修。述念佛
方便文。以勸道俗。又甞書於家塾曰。利根之人。念念
不生。心心無所。六根杳寂。諸識銷落。法法全真。門門
絕待。瞥爾遂成。真如實觀。初機後學。一心攝念如來。
即使營辦家事。種種作務。亦自不相妨礙。若能都攝
六根。淨念相繼。不過旬日。便成三昧。是故上根大器。
一念直超。平展之流。善觀方便。望有子早亡。託夢云。
大人修道。功業已成。冥府有金字額。題云。嚴州府江
公望身居。言責志慕苦空。躬事熏修。心無愛染。動靜
不違佛法。語嘿時契宗風。名已脫乎閻浮身。必歸於
淨土。宣和末。知廣德軍。一旦無疾。面西端坐而化○
王古。字敏仲。官侍郎。甞參尊宿。深契禪宗。又悟淨土
法門。著決疑集三本。平生精勤念佛。數珠未甞去手。
有僧神遊淨土。見古與葛繁在焉。
<other>（丙午）李彌遜參克勤禪師</other>
侍郎李彌遜。少時讀書。五行俱下。年二十八。為中書
舍人。甞入克勤室。一日早朝。回至天津橋。馬躍忽有
省。通身流汗。直造天寧。適勤出門。遙見便喚曰。居士
且喜。大事了畢。遜厲聲曰。和尚眼花作甚麼。勤便喝。
遜亦喝。自是機鋒迅捷。當機不讓。後遷吏部。乞祠祿。
歸閩連江。築菴自娛。忽一日示微恙。索湯沐浴畢。遂
趺坐作偈曰。謾說從來。牧護今日。分明呈露。虗空拶
倒。須彌說甚。向上一路。擲筆而逝○樞密徐俯。字師
川。每侍其父龍圖。徐禧與法昌。遇靈源清。語論終日。
俯聞之。藐如。及遇歸寂。在談笑間。俯乃篤信此道。後
父歿。延清說法。清登座曰。龍圖平日。讀萬卷書。如水
傳器。且道尋常著在甚麼處。而今捨識之後。這著萬
卷書的。又向甚麼處著。俯聞灑然。遂曰。吾無憾矣。清
下座問曰。適來見箇甚麼。便恁麼道。曰若有所見。則
鈍置和尚也。曰甚麼則老僧不如。曰和尚是何心行。
清大笑。靖康初。與朝士同志者。挂鉢於天寧。擇木堂
力參勤。一日同勤至書記寮。見勤頂相。俯指曰。這老
漢。脚跟未點地在。勤曰。甕裏何曾走却鱉。俯曰。且喜
老漢脚跟點地。勤曰。莫謗他好○臨安府中。天竺中
仁。諦窮經論。於宗門未契。勤居天寧。凌晨謁之。勤方
為眾入室。仁見敬服。奮然造前。勤曰。依經解義。三世
佛冤。離經一字。便同魔說。速道速道。仁擬對。勤劈口
擊之。因墜一齒。即大悟○宗杲。居天寧記室。靖康元
年。勤舉分座。杲乃炷香誓曰。寧以此身。代眾生受地
獄苦。終不以佛法當人情。於是叢林。浩然歸重。
<other>（丁未）道川參繼成禪師</other>
道川崑山。狄氏子。初為縣之弓給。聞東齋謙首座為
道俗演法。往從之。習坐不倦。一日因不職遭笞。忽於
杖下大悟。遂辭職依謙。謙為改名道川。且曰。汝舊呼
<pb n="853"/>
狄三。今名道川。川即三耳。汝能竪起脊梁。了辦箇事
其道。如川之增。若放倒則。依舊狄三也。川銘於心。建
炎元年。圓頂遊方。至天封。謁繼成。與語鋒投。成稱善。
歸憩東齋。學者請益金剛經。因章為之頌。行於世○
正覺。隰州李氏子。母夢五臺一僧解環與環其右臂。
乃孕。遂齋戒。及生光出於屋。右臂特起。若環狀。七歲。
日誦書數千言。得度受具游方。與其祖訣曰。若不發
明大事。誓不歸矣。至汝州謁成。枯木一日。聞僧誦蓮
經。至父母所生眼悉見三千界。瞥然有省。即詣丈室。
陳所悟。成指臺上香合曰。裏面是甚麼物。曰是甚麼
心行。曰汝悟處又作麼生。覺以手畫一圓相呈之。復
拋向後。成曰。弄泥團漢有甚麼限。曰錯。曰別見人始
得。覺應諾。諾即造謁子淳。淳問如何是空劫以前自
己。曰井底蝦蟆吞却月。三更不借夜明簾。曰未在更
道。覺擬議。淳打一拂子曰。又道不借。覺言下釋然。遂
作禮。淳曰。何不道取一句。曰某甲今日。失錢遭罪。曰
未暇打得。你在且去。甞與僧徵詰公案。不覺大笑。淳
責曰。汝笑這聲。失了多少。好事不見道。暫時不在。如
同死人。覺再拜伏膺。俄掌記室。遷首座。出世泗州普
照。建炎初。住舒州太平○景深。台州王氏子。出家謁
淨慈象。一日聞。象曰。思而知。慮而解。皆鬼家活計。興
不自遏。遂往寶峰。參惟照。照曰。直須斷起滅念。向空
劫已前。掃除玄路。不涉正偏盡却。今時全身。放下放
盡。還放方有自繇分。深聞頓領厥旨。照擊鼓。告眾曰。
深得闡提大死之道。後學宜依之。因號大死翁。建炎
改元。開法智通○妙普。漢州人。參悟新獲證。結茅華
亭。青龍野吹鐵笛自娛。警眾偈曰。學道猶如守禁城。
晝防六賊夜惺惺。中軍主將能行令。不動干戈致太
平。十二時中莫住工。窮來窮去到無窮。直須洞徹無
窮底。踏倒須彌第一峰。山居偈曰。心法雙忘猶隔妄。
色空不二尚餘塵。百鳥不來春又過。不知誰是住菴
人。建炎初。徐明叛。道經烏鎮。賊欲斬普。普曰。大丈夫。
要頭便斫取。奚以怒為。我死必矣。能一祭我乎。賊奉
肉食。普曰。孰為文。賊笑。普索筆書曰。嗚呼惟靈。勞我
以生。役我以壽。乏我以貧。困我以命。賴有出塵之道。
悟我之性。與其妙心。上同諸佛之真化。下合凡夫之
無明。纖塵不動。本自圓成。玅矣哉。日月未足以為明。
乾坤未足以為大。磊磊落落。無罣無礙。和光混俗。逍
遙自在。逢人則喜。見佛則拜。可惜少年。即風流太。光
彩坦然。歸去付春風。體似虗空終不壞。尚饗文畢。舉
筯飽餐。餐罷笑曰。我是快活烈漢。便請一刀兩段。乃
大呼斬斬。賊大駭羅拜。衛普而出。烏鎮悉免焚掠。
<other>（戊申）克勤禪師住雲居</other>
丙午克勤。住金山。一十八人。悉皆解脫。因改名其堂。
曰大徹。戊申。詔住雲居。賜號圓悟○正覺。自太平。遷
住江州圓通能仁。謝事遊雲居。謁克勤。會長蘆虛席。
大眾堅請。勤勉其行。入寺未幾。遭大宼。李在抄掠。寺
眾奔散。覺獨安坐。以善語化之。在等畏服。一方咸賴
以安○郡王趙令衿。字表之。號超然居士。任南康時。
多與禪衲。遊公堂間。為維摩丈室。適克勤。居甌阜衿。
欣然往參。勤不少假。衿固請。勤曰。此事要得相應。直
須是死一回始得。衿默契。自疏略曰。家貧遭劫。誰知
盡底。不存空室。無人幾度。賊來亦打。勤見囑。令加護
○袁覺。本名圓覺。郡守填牒。誤作袁。以覺族姓袁。戲
謂曰。一字名可乎。曰一字已多。守異之。覺徧歷諸方。
後依法泰。陳所見。泰曰。汝忒煞遠在。每舉法華開示
悟入四字。令下語曰。直待我竪。點頭方是也。一日偶
不職。被斥。制中無依。寓一俗士家。因誦法華。至亦復
不知何者是舍何者為火。乃豁然制罷歸省。泰見首
肯之。時克勤在雲居。覺往通所悟。勤呵云。本是淨地。
屙屎作麼。覺頓釋所疑○建安二年五月。慧洪。入滅
於同安。壽五十八。所著有智證傳。僧寶傳。林間錄。文
字禪。楞嚴疏鈔等書○曇華。黃梅江氏子。生而奇傑。
<pb n="854"/>
骨目聳秀。年十七。出家受具。十九杖錫參訪。徧歷叢
林。所至與諸老宿激揚。無不投契。然華根器遠大。不
肯得少。為足要求。向上鉗鎚。透頂透底。諸佛列祖。羅
籠不住一著。以滿初願。乃上雲居。禮克勤。勤一見拊
勞。痛與提䇿。以為法故。服勞難事趨走。惟恐居後。
<other>（己酉）正覺禪師住天童</other>
建炎三年。正覺。渡浙江。至明州。禮補陀道。繇天童。大
眾密白郡帥堅請住持。虜人犯境。僧徒解散。智獨遲。
其來虜。至登嶺以望。若有所見。遂斂兵而退○建炎
三年閏八月。克勤退雲居。示宗杲法語云。古德住山。
率刀耕火種。不蓄長物。瀟然布衲。⿱夕鹿衣糲食。將大有
為也。慕義學道。兄弟相從。一切以寬量大度。包納之。
不暴怒。不峻阻。慈悲喜捨。以身帥之。蓋菴居五七間。
不比叢林寬廣。咳唾動靜。無不與耳目相接。若一一
責之以禮。則久久生怨。驀地顏色相。及便見參商。即
攪道義。不見藥山數十年。牛欄菴只七八人。其後皆
為大法器。風穴和尚。單丁久之。只二三相從。後來麟
象駢集。答問汪洋。謂之眾吼。溈山十年。煑橡栗喫。晚
年大安來者。著五百眾大梅。入深山幽谷。初不與世。
接因鹽官。僧採拄杖。乃逢之。問酬徑截。後半千人。今
既不得已。作避世隱遁。正欲韜晦。俟時清平。然後行
己之願。豈可以小不忍。而亂大謀哉。一切但低細和
合。先防自犯。三業提向上。那一著子教兄弟。自有趨
向。自然忘倦。向前去也。諺云。相見易得好。共住難為
人。要須廓落寬容。半見半不見。且圖長久。斷與常流
異矣。教中道。如為一人。眾多亦然。三家村裏。數間茅
屋。立成箇本分規繩。不嚴不緩。凡百折衷。他日便更
多多益辦也。古人佩韋佩絃。各攻其偏。惟務中道而
行。況辯智過人。不能照此細務。但患逞俊。太過一色。
便自性久之。便不好耳。此去有人議論。應當回轉著。
亦令讚嘆。非常人所可及。乃善。更有一箇緊要最後
句。不免略說之。佛法無多子。久長難得人○道心。初
開法天寧。又住大別。文殊己酉四月。示眾舉。臨濟入
滅。囑三聖因緣。曰正法眼藏瞎驢滅。臨濟何曾有是
說。今古時人皆妄傳。不信但看後三月。至閏八月賊
鍾相叛。其徒欲拉之。南奔者。心曰。學道所以了。生死
何避之。有賊至。心曰。速見殺以快汝心。賊即舉。槊殘
之血皆白乳。賊駭引席。覆之而去○潛菴清源。得法
於慧南。執侍最久。名著叢林。甞頌三關話曰。拈一放
一。烏光黑漆。打破畵餅。青天白日欲識鷲峰峰上機。
摩訶般若波羅蜜。年踰八十。喪明學者。有欲板其語。
要流通。源設拒曰。若吾語深契佛祖。從今百日間。目
復有明。則副汝請。如期果愈。緇素讚喜曰。得非般若
之驗歟。建炎己酉冬遷寂。壽九十六。
<other>（庚戌）慧蘭禪師入寂（大溈[(土/口)*(土/口)]法嗣臨濟第十世）</other>
慧蘭。不知何許人。慕喆法嗣。住和州光孝。甞以觸衣。
書七佛名。叢林稱為蘭布裩。建炎末。逆虜犯淮。執蘭
見酋長。酋長曰。聞吾名否。曰我所聞者。惟大宋天子
之名。酋長怒。令左右以鎚擊之。鎚至輙斷壞。酋長驚
異。延致麾下。敬事經旬。蘭索薪自焚。無敢供者。乃親
自拾薪成龕。怡然端坐。烟焰一起。流光四騰。虜咸跪
伏。多灼膚者。火絕。得五色舍利并靈骨。北歸○待制
潘良貴。字義榮。久參守珣不契。一日謂珣曰。某祇欲
知死去時如何。珣曰。好箇封皮。且留著使用。而今不
了不當。便去忽被他。換却封皮。卒無整理處。貴又以
斬猫話請益。珣曰。你只管理會。別人家猫兒。不知走
却。自家狗子。貴於言下。如醉得醒。珣復曰。不易公進
此一步。更須知有向上事始得。如今士大夫。說禪說
道。只依著義理。便快活大率。似將錢買油。餈喫了便
不飢。其餘便道。是瞞他。亦可笑也。貴唯唯。
<other>（辛亥）士珪禪師住鴈蕩能仁</other>
紹興間士珪。奉詔開法。鴈蕩能仁。時清了居江心。聞
珪至。恐緣法未熟。特過江迎歸方丈。大展九拜。以誘
<pb n="855"/>
溫人。繇是翕然歸敬○道元。初謁道心。因看廓然無
聖之語。忽爾失笑曰。達磨元在這裏。心譽之。往參慧
懃清遠。皆蒙賞識。次謁克勤於金山。勤不肯。再依勤
於雲居。雖有信入。終以礙膺之物。未去為疑。會勤問
僧。生死到來時如何。僧曰。香臺子笑和尚。次問元。汝
作麼生。曰草賊大敗。勤曰。有人問你時如何。元擬答。
勤憑陵。曰草賊大敗。元即徹證。勤以拳擊之。元拊掌
大笑。勤曰。汝見甚麼便如此。曰毒拳未報。永劫不忘。
勤歸昭覺。命首眾○法英。住大梅。宣和初。勅天下僧
尼。為德士。英肆筆。解老子。詣進徽宗。稱善。明年秋。詔
復天下僧尼。英獨無改志。紹興初。晨起戴樺皮冠。披
[鴳-女+隹]氅。執象簡。穿朱履。使擊鼓集眾。陞座。召大眾曰。蘭
芳春谷菊秋籬。物物榮枯各有時。昔毀僧尼專奉道。
復平道[佞-二+〦]復僧尼。且道。僧尼形相作麼生。復取冠示
眾曰。吾頂從來似月圓。雖冠其髮不成仙。今朝拋下
無遮障。放出神光照碧天。擲之於地。隨易僧服。提[鴳-女+隹]
氅曰。如來昔日貿皮衣。數載慙將[鴳-女+隹]氅披。還我丈夫
調御服。須知此物不相宜。擲之。舉象簡曰。為嫌禪板
太無端。豈料遭他象簡瞞。今日因何忽放下。普天致
仕老仙官。擲之。提朱履曰。達磨携將一隻歸。兒孫從
此赤脚走。借他朱履代麻鞋。休道時難事掣肘。化鵬
未遇不如鵾。畵虎不成反類狗。擲之。橫拄杖曰。今朝
拄杖化為龍。分破華山千萬重。復倚肩曰。珍重佛心
真聖主。好將堯德振吾宗。擲下拄杖。斂目而逝○道
祖。初見克勤。於即心即佛語下發明。久之分座。一日
為眾入室。祖忽問。生死到來如何迴避。僧無對。祖擲
下拂子。奄然而逝。眾皆驚愕。勤至召曰。祖首座。祖張
目視之。勤曰。抖擻精神透關去。祖點頭。竟趨寂。
<other>（壬午）紹隆禪師開法虎丘</other>
初紹隆。辭克勤。歸和州。住城西開聖寺。建炎之擾。乃
結廬銅峰之下。郡守李光。延居彰教。次徙虎丘。道大
顯著。因追釋白雲端和尚立祖堂故事。乃曰。為人之
後。不能躬行遺訓。於義安乎。遂圖其像。以奉安之。上
堂。凡有展托盡落。今時不展不托。墮坑落塹。直饒風
吹不入。水灑不著。檢點將來。自救不了。豈不見道。直
似寒潭月影。靜夜鐘聲。隨扣擊以無[(虎-儿+丘)*(百-日+ㄎ)]。觸波瀾而不
散。猶是生死岸頭事。拈拄杖。劃一劃云。劃斷古人。多
年葛藤。點頭石不覺。拊掌大笑。且道笑箇甚麼。腦後
見腮。莫與往來。上堂。目前無法。萬象森然。意在目前。
突出難辨。不是目前法。觸處逢渠。非耳目之所到。不
離見聞覺知。雖然如是。也須踏著他向上關棙子始
得。所以道羅籠不肯住。呼喚不回頭。佛祖不安排。至
今無處所。如是則不勞斂念。樓閣門開。寸步不移。百
城俱到。驀拈拄杖。劃一劃云。路逢死蛇莫打殺。無底
籃子盛將歸。上堂。百鳥不來春又喧。凭欄溢目水連
天。無心還似今宵月。照見三千與大千。僧問。生佛未
興時。一著落在甚麼處。曰吾常於此切。曰官不容鍼。
更借一問時如何。曰踞虎頭收虎尾。曰中間事作麼
生。曰草繩自縛漢。曰毗婆尸佛。早留心。直至如今不
得妙。曰幾行巖下路。少見白頭人。問九旬禁足意旨
如何。曰理長即就。曰祇如大根。不具底人。還禁得也
無。曰穿過鼻孔。曰學人今日。小出大遇。曰降將不斬。
曰恁麼則和尚放某甲逐便也。曰停囚長智○懷深。
住慧林。勸眾念佛。翕然向化。紹興二年入寂。
<other>（甲寅）宗杲禪師說法廣因</other>
紹興四年三月。宗杲入閩。舘於長樂廣因寺。有尼妙
道。號定光。在雪峰。諸處參禪。聞杲在廣因。遂破夏來
求挂搭。時僅七十僧。一日兩遍入室。因為光藏主舉
話。次道。在外聽得。有歡喜處。即入吐露云。適聞和尚
舉。不是心。不是佛。不是物。已理會得。杲曰。不是心。不
是佛。不是物。你如何會。曰妙道只恁麼會。杲曰。㘞多
了箇。只恁麼會。道遂豁然○彌光。字晦菴。閩之李氏
子。兒時寡言笑。聞梵唄則喜。十五落髮。猶喜閱群書。
<pb n="856"/>
一日嘆曰。既剃髮染衣。當期悟徹。豈醉於俗典耶。遂
出嶺參學。叢林中。號為光狀元。初參克勤。次謁黃檗
祥高菴悟佛心才。會宗杲。寓廣因。往從之。杲問。汝在
佛心處。所得試語我來。光舉佛心拈普化公案曰。佛
心即不然。總不恁麼。來時如何。劈脊便打。從教徧界
分身。曰汝意如何。曰某不肯。後頭下箇註脚。曰此正
是以病為法。光毅然無信可意。杲曰。汝但揣摩看。光
竟以為不然。經旬忽憶海印信。拈曰。雷聲浩大。雨點
全無。恍然無滯。趨告杲。杲以舉道者見瑯琊及玄沙
未徹語。詰之。光對已。杲曰。雖進得一步。只是不著。所
在如人。斫樹根下。一刀則命根斷矣。汝向枝上。斫其
能斷命根乎。今諸方浩浩談禪者。見處總如此。何益
於事。楊岐正傳。三四人而已。光慍而去。翼日杲問。汝
還疑否。曰無可疑者。曰祇如古人。相見未開口時。已
知虗實。或聞其語。便識淺深。此理如何。光悚然。杲令
究有句無句。一日問杲。某到這裏。不能得徹。病在甚
處。曰汝病最僻。世醫拱手何也。別人死了。不能活汝。
今活了未曾死。要到大安樂地。須是死一回始得。光
因益疑。後入室。杲問。喫粥了也。洗鉢盂了也。去却藥
忌。道將一句來。曰裂破。杲振威喝曰。你又說禪也。光
即大悟。杲撾鼓告眾曰。龜毛拈得笑咍咍。一擊萬重
關鎻開。慶快平生在今日。孰云千里賺吾來。光呈頌
曰。一拶當機怒雷吼。驚起須彌藏北斗。洪波浩渺浪
滔天。拈得鼻孔失却口○宗杲。舘廣因。林適可司理。
剏菴海上。洋嶼迎杲。遂徙居焉。曇懿。與遵璞曾偕參
克勤。自謂不疑。懿出世祥雲。璞佐之。法席頗盛。杲知
其所見未穩。恐誤眾。致書令來。懿猶豫。杲小參。痛斥
其非。榜告四眾。懿乃破夏來見。杲鞫其所證曰。汝恁
麼見解。敢承嗣圓悟老人耶。懿歸遂退院。偕璞同依
法席。一日杲問璞。三聖興化。出不出。為人不為人話。
你道這兩箇老漢。還有出身處也無。璞於杲膝上。打
一拳。杲曰。你這一拳。為興化出氣。為三聖出氣。速道
速道。璞擬議。杲劈脊一棒。且曰。第一不得忘了這一
棒。又一日。聽別僧入室。杲問僧。德山見僧入門便棒。
臨濟見僧入門便喝。雪峰見僧入門便道是甚麼。睦
州見僧入門便道。現成公案。放汝三十棒。這四箇老
漢。還有為人處也無。曰有。曰劄。僧擬議。杲便喝出。璞
聞忽有省。懿一日入室。杲問。我要箇不會禪的做國
師。懿曰。我做得國師去也。杲喝出久之。杲曰。香嚴悟
處。不在擊竹邊。俱胝悟處。不在指頭上。懿亦有省。後
懿。住玉泉○鼎需。福州林氏子。號懶菴。幼舉進士。有
聲。年二十五。因讀遺教經。忽曰。幾為儒冠誤。欲出家。
母以親迎在期難之。需曰。夭桃紅杏。一時分付。春風
翠竹黃花。此去永為道伴。竟依保壽為僧。一錫湖湘。
徧參名宿。歸里結菴羗峰絕頂。不下山者三年。佛心
才挽出首眾。甞問學者即心即佛因緣。時宗杲。居洋
嶼。彌光與需友善。致書云。菴主手段。與諸方別。可來
少欵。需不答。光以計邀至會。杲方為眾入室。需隨眾
在列。杲問即心即佛話。作麼生會。需下語。杲詬曰。你
見解如此。敢妄為人師耶。鳴鼓普說。訐其平生。珍重
得力處。悉排為邪解。需自惟繆戾。涕淚文頥。默計曰。
我之所得。既非則西來不傳之旨。果何如哉。遂歸心
弟子之列。一日杲問。內不放出。外不放入。正恁麼時
如何。需擬開口。杲拈竹篦。劈脊連打三下。需忽大悟。
不覺呌曰。和尚已多了也。杲又打一下。需禮拜。杲笑
曰。今日方知。我不汝欺也。遂印以偈曰。頂門竪亞摩
醯。眼肘後斜懸奪命。符瞎却眼卸却符。趙州東壁挂
葫蘆○祖元。福建林氏子。參宗杲於洋嶼。元風骨清
癯。危坐終日。杲目為元枯木。甞以三世諸佛不知有
話。徵詰三四。一日夜坐。睹僧剔燈。始豁然有省。呈偈
曰。剔起燈來是火。歷劫無明照破。歸堂撞見聖僧。幾
乎當面蹉過。不蹉過是甚麼。十五年前奇特。依前只
是這箇。杲證以偈曰。萬仞懸崖忽放身。起來依舊却
<pb n="857"/>
惺惺。飢飡渴飲渾無事。那論昔人非昔人○宗杲。居
洋嶼。參隨。纔五十三人。未五十日。得法者十三輩。時
宗徒撥置妙悟。使學者困於寂默。杲著論力排其邪。
閩士鄭昂。字尚明。聰明該洽。麤見尊宿。所至談禪自
若。一日持香入室。聲色俱厲曰。昂欲與和尚理會一
件事。只如默然無言。是法門中。第一等休歇處。和尚
何得肆意詆訶。曰曾讀莊子麼。曰讀。曰莊子云。言而
足。終日言而盡道。言而不足。終日言而盡物。道物之
極。言默不足以載。非言非默。義有所極。孔子曰。參乎
吾道。一以貫之。曾子曰。唯這箇道理。便是曾子言而
足。孔子言而足。其徒不會。問曰。何謂也。曾子却向第
二頭。答他話。謂夫子之道。不可無言。所以云。夫子之
道。忠恕而已矣。要之道與物。至極處。不在言語上。不
在默然處。言也載不得。默也載不得。公之所說。尚不
契莊子意。何況要契釋迦達磨意耶。且看肇法師。把
那無言說處。說出來與人云。釋迦掩室。於摩竭。淨名
杜口。於毗耶。須菩提唱無說。以顯道。釋梵絕聽。而雨
花。斯皆理為神御。故口以之而默。豈曰無辨。辨所不
能言也。這箇是理。與神忽然相撞著。不覺到說不得
處。雖然不語。其聲如雷。這裏世間。聰明辨才。用一點
不得。到恁麼田地。方始是放身捨命處。這般境界。須
是自證自悟始得。所以經云。如來宮殿無有邊。自然
覺者處其中。此是從上諸聖大解脫法門。只為眾生
根性狹劣。不到得三教聖人境界。所以分彼分此。殊
不知境界如此廣大。却向黑山下鬼窟裏。默然坐地。
故先聖訶為解脫深坑。是可怖畏之處。以神通道眼
觀之。則是刀山劍樹。鑊湯爐裏。坐地一般座主家。
尚不滯默然處。況祖師門下客乎。昂不覺作禮。杲乃
問。今年幾歲。曰六十四。曰六十四年前。從甚麼處來。
昂無語。杲以竹篦劈脊打出。次日又入室。杲曰。六十
四年前不可。元在福州鄭家。只今聽。法說法一段。歷
歷孤明的。未生以前。畢竟在恁麼處曰不知。曰你若
不知。便是生大。今生且限百歲。百歲後。四大五蘊。一
時解散。有眼不見物。有耳不聞聲。有箇肉團心。分別
不行。有箇身。火燒刀斫。不覺痛到這裏。歷歷孤明的。
却向恁麼處去。曰不知。曰你既不知。便是死大。故曰。
無常迅速。生死事大。我更問。你生平做許多之乎者
也。臘月三十日。將那一句。敵他生死。須是知得。生來
死去。處分曉始得。若不知。即是愚人。昂乃心服。晨夕
參求○佛燈守珣。初出世禾山。最後遷天寧。示眾。先
師祇年五十九。吾年五十六矣。來日無多。甲寅解制。
退天寧。謂鄣績曰。十月八日。是佛鑑忌。則吾時至矣。
乞還鄣南。十月四日績。遣弟僧。道如訊之。珣曰。汝來
正其時也。先一日不著。便後一日蹉過了。吾雖與佛
鑑同條生。不與同條死。明早可為我尋一隻小船。子
來如曰。要長者。要高者。曰高五尺許。越三日雞鳴。端
坐如平時。侍者請遺偈。曰不曾作得。言訖而逝。
<other>（乙卯）居靜禪師住東巖</other>
居靜。成都楊氏子。出家依元靜。靜舉。香嚴枯木裏龍
吟話。往返酬詰。居靜言下大悟。一日元曰。莫守寒巖。
異草青坐。却白雲宗不妙。汝作麼生。居曰。直須揮劍
若不揮劍。漁父棲巢。元矍然曰。這小廝兒。居珍重便
行。出住東巖。示眾。參學至要。不出先南堂。道。最初句
及末後句透得。過者一生事畢。倘或未然。更與你分
作十門。各各印證。自心還得穩當也未。一須信有教
外別傳。二須知有教外別傳。三須會無情說法。與有
情說法無二。四須見性如觀掌中物。了了分明。一一
田地穩密。五須具擇法眼。六須行鳥道玄路。七須文
武兼濟。八須摧邪顯正。九須大機大用。十須向異類
中行。凡欲紹隆佛祖。須盡此綱要。方坐得這曲彔牀
子。受得天下人禮拜。敢與佛祖為師。若不到恁麼田
地。只一向虗頭。他時異日。閻老子未放。你在間有學
者。各門頌出呈居。居示頌曰。十門綱要掌中施。機會
<pb n="858"/>
來時自有為。作者不須排位次。大都首末是根基○
清素。參法演。一日聞舉首山西來意話。倐然契悟。述
偈曰。顛倒顛顛倒顛。新[嬾-束]騎驢阿家牽便。恁麼太無
端回頭。不覺布衫穿演見。乃問百丈野狐話。又作麼
生曰。來說是非者。便是是非人。演大悅。乙卯四月日。
得微疾。書偈曰。木人備舟。鐵人備馬。丙丁童子。穩穩
登。喝散白雲歸去也。竟爾趨寂○元靜。住大隨。有一
老宿。垂語云。十字街頭。起一間茅廝。祇是不許人。屙
僧舉似靜。靜曰。是你先屙了。更教甚麼人。屙老宿。遙
望大隨。焚香拜謝。乙卯秋七月。山中大雨雪。有異象。
靜曰。吾期至矣。遂別郡守。越三日。示少恙。於天彭夜。
謂侍僧曰。天曉無月時如何。僧無對。靜曰。倒教我。與
汝下火始得。翼日還堋口廨院。留遺誡。蛻然示寂。弟
子奉全身歸。烟霧四合。猿鳥悲鳴。茶毗異香徧野。舌
本如故。舍利五色者。不可計○石頭自回。世為石工。
雖不識字。志慕空宗。從人口授法華。能誦之。棄家投
靜。供灑掃令取崖石。手不釋鎚鑿。誦經不輟。靜見語
曰。今日硿磕。明日硿磕。生死到來。如何折合。回愕然。
因設禮。求究竟法。靜令且罷誦經。看趙州勘婆因緣。
回念念不去心。久之。因鑿石。石稍堅。盡力一鎚。瞥見
火光。忽然省徹。走至方丈。禮拜呈偈曰。用盡工夫。渾
無巴鼻。火光迸散。元在這裏。靜欣然曰。子徹也。復獻
趙州勘婆頌曰。三軍不動旗閃爍。老婆正是魔王脚。
趙州無柄鐵掃帚。掃蕩烟塵空索索。靜可之。授以僧
服○梁山師遠。嗣靜。號廓然。合川曾氏子。有十牛圖
并頌。行世○尚書莫將。字少虗。分寧人。官西蜀時。謁
靜咨決心要。靜使其向好處提撕。適如廁聞穢氣。急
以手掩鼻。遂有省。呈偈曰。從來姿韻愛風流。幾笑時
人向外求。萬別千差無覔處。得來元在鼻尖頭。靜曰。
一法纔通法法周。縱橫妙用更何求。青蛇出匣魔軍
伏。碧眼胡僧笑點頭○學士王簫。字觀復。留昭覺日。
聞開靜板聲有省。問靜曰。某有箇見處。纔被人問。却
開口不得。未審過在甚處。曰過在有箇見處。靜却問。
朝斾幾時到任。曰去年八月四日。曰自按察幾時離
衙。曰前月二十日。為甚麼道開口不得。簫乃契悟。
<other>○圓悟克勤禪師示寂（五祖演法嗣臨濟十一世）</other>
克勤回蜀。復住（成都）昭覺。紹興五年八月日。示微恙。趺
坐書偈遺眾。投筆而逝。闍維舌齒不壞。五色舍利無
數。塔昭覺寺之側。諡真覺大師○慧遠。眉山彭氏子。
參克勤。聞舉龐居士不與萬法為侶因緣。遠忽頓悟。
仆於眾。眾掖之。遠曰。吾夢覺矣。至夜小參。遠出問。淨
躶躶空無一物。赤骨力貧無一錢。戶破家亡。乞師賑
濟。曰七珍八寶一時拏。曰禍不入謹家之門。曰機不
離位。墮在毒海。遠隨聲便喝。勤以拄杖擊禪床云。喫
得棒也未。遠又喝。勤連喝兩喝。遠便禮拜。自此機鋒
峻發。勤順寂。遠出世。屢住名剎。
<other>（丙辰）空首座寓古田秀峯</other>
空首座參宗杲。杲問香嚴上樹話。對曰。好對春風唱
鷓鴣。曰是樹上語。是樹下語。空罔然。尋之踈山。因看
前話有所證。自謂頓見玅喜用處。遂歸閩。寓古田秀
峰○紹隆。住虎丘。昔之同參。一時畢集。隆每登座。必
從容示露。一味平等。隨根所應。無不各愜其意。一住
三年。丙辰五月日。感微疾。索筆大書伽陀曰。無法可
說。是名說法。所以佛法。無有剩語。珍重。擲筆坐逝。
<other>（丁巳）宗杲禪師開法徑山</other>
張浚在蜀時。克勤親以宗杲相囑。謂真得法髓。及浚
造朝。遂以徑山延之。杲辭再三。不得已。翻然而起。抵
三衢。與趙令衿。會於官驛。衿與杲向同法席。每以宦
游出世為戒。至是衿辟南外宗正司。杲赴徑山。杲述
偈曰。超然妙喜兩同參。驀地相逢各負慚。我去住山
君躍馬。前三三與後三三。到臨安開堂。舉王常侍。一
日訪臨濟。同到僧堂內。常侍曰。這一堂僧。還看經否。
臨濟曰。不看經。常侍曰。學禪否。臨濟曰。不學禪。常侍
<pb n="859"/>
曰。經又不看。禪又不學。畢竟作甚麼。臨濟曰。總教伊
成佛作祖去。常侍曰。金屑雖貴。落眼成翳。又作麼生。
臨濟曰。我將謂你是箇俗漢。杲乃云。臨濟老漢。握一
柄金剛王寶劍。氣衝宇宙。天下橫行。等閑被這官人
輕輕一拶。便見氷消瓦解。且道。這官人有甚長處。聽
取一頌。世出世間希有事。顯發須憑過量人。只將補
袞調羹手。撥轉如來正法輪。入院上堂。山僧未離泉
州時。已與諸人相見了也。臨安府。亦與諸人相見了
也。及乎來到山中。擊動法鼓。坐立儼然。眼眼相[覤-儿+丘]。為
甚麼却不相識。只為分明極。翻令所得遲。上堂。昔日
楊岐老祖翁。牽犂拽耙逞神通。兒孫帶水拖泥甚。熨
斗煎茶銚不同。上堂。水底泥牛嚼生鐵。憍梵鉢提咬
著舌。海神怒把珊瑚鞭。須彌山王痛不徹。拍禪床下
座。上堂。拈拄杖卓一下。召大眾云。還聞麼。復舉起云。
觀世音菩薩來也。在徑山拄杖頭上。口喃喃地道。諸
行無常。是生滅法。生滅既滅。寂滅現前。拈須彌盧於
掌上。向鍼眼裏打鞦韆。直饒便恁麼見得徹去。猶較
拄杖子十萬八千。且道。徑山拄杖子。有甚麼奇特。直
下云。不直半文錢。上堂。廓然無聖。不用躊躇。葢色騎
聲。全承渠力。諸佛以此度生。衲僧以此為命。露倮倮。
赤灑灑。沒可把。行但行。坐但坐。飢來喫飯。寒來向火。
直饒恁麼。未稱衲僧。不見白雲。師翁有言。有時碓觜
生花有時佛面百醜。李公醉倒街頭。自是張公喫酒。
燈籠皺斷眉頭。露柱呵呵拍手。且道。露柱拍手。成得
箇甚麼邊事。參。上堂。舉雲門道。釋迦老子。與天帝釋。
在中庭裏。相爭佛法甚鬧。乃云。這老漢。好與三十拄
杖。且道。過在甚麼處。誣人之罪。以罪加之。上堂。舉僧
問臨濟。如何是三眼國土。濟云。我共汝入淨妙國土
中。著清淨衣。說法身佛。又入無差別國土中。著無差
別衣。說報身佛。又入解脫國土中。著光明衣。說化身
佛。杲顧視大眾云。還見臨濟老漢麼。若也未見。徑山
為你指出法身報身化身。咄哉魍魎妖精。三眼國中
逢著。笑殺無位真人。上堂。舉興化謂克賓維那曰。汝
不久。為唱導之師。賓云。不入這保社。化云。汝會了不
入。不會不入。賓云。總不恁麼。化便打云。克賓維那。法
戰不勝。罸錢五貫。設饡飯一堂。來日化自白槌云。克
賓維那。法戰不勝。罰錢五貫。設饡飯一堂。仍須出院。
雲居舜云。大冶精金。應無變色。其柰興化令行太嚴。
不是克賓維那。也大難承當。總似而今泛泛之徒。翻
轉面皮多少時也。杲云。雲居恁麼道。未免抝曲作直。
徑山即不然。要作臨濟烜赫兒孫。直須翻轉面皮始
得。上堂。舉三聖云。我逢人即出。出則不為人。卓一下
云。賊身已露。放過不可。興化聞云。我逢人即不出。出
則便為人。又卓一下云。已露賊身。不可放過。大凡宗
師決斷是非。要得開人眼目。不可一向盲枷瞎棒。且
道。這兩箇老漢。有甚麼過。擲下云。龍蛇易辯。衲子難
謾。上堂。有句無句。如藤倚樹。碧眼胡兒。不知落處。且
道。落在甚麼處。驀拈拄杖。召大眾曰。看看。直下來也。
急著眼[覤-儿+丘]擲下拄杖。上堂。舉念法華。與真園頭。侍立
風穴次。穴問真云。作麼生是世尊不說說。迦葉不聞
聞。真云。鵓鳩樹頭啼。意在麻畬裏。穴云。你作許多癡
福。作甚麼。何不體究言句。穴問念云。你作麼生。念云。
動容揚古路。不墮峭然機。穴云。你何不看念法華下
語。杲云。山僧當時。若見這老漢恁麼道。深掘一坑。一
時埋却。更牽牛從上踏過。却須放出。真公出一頭始
得。山僧恁麼道。且不是抑強扶弱。亦不是杜撰差排。
你若識得鵓鳩樹頭鳴意在麻畬裏。便識得動容揚
古路。不墮峭然機。這兩轉語。畢竟是一耶。是二耶。若
道是一。為甚麼風穴只肯念法華。不肯真園頭。若道
是二。爭柰落霞與孤鶩齊飛。秋水共長天一色。參。上
堂。僧問。一百二十日。夏已滿出門。或有人問。如何是
徑山道底。且作麼生。答他曰。徑山曾道甚麼來。曰爭
柰喚作竹篦則觸。不喚作竹篦則背。曰你作麼生會。
<pb n="860"/>
僧喝一喝云。三十年後。大有人笑在。曰何必三十年
後。即今大有人笑你。乃云。尋常向你諸人道。喚作竹
篦則觸。不喚作竹篦則背。不得向舉起處承當。不得
向意根下卜度。不得下語。不得良久。或有人問。畢竟
如何。向他道。也無畢竟。也無如何。正當恁麼時。四楞
塌地。掇在諸人面前。眼辨手親底。一逴逴得。便能羅
籠三界。提拔四生。其或未然。自是你諸人。根性遲鈍。
且莫錯怪徑山好。上堂。舉僧問六祖。黃梅意旨。甚麼
人得。祖云。會佛法人得。僧云。和尚還得否。祖云。我不
得。僧云。和尚為甚麼不得。祖云。我不會佛法。乃召大
眾云。還見祖師麼。若也不見。徑山為你指出蕉芭。蕉
芭有葉無丫。忽然一陣狂風起。恰似東京大相國寺
裏三十六院東廊下北角頭破袈裟。畢竟如何。歸堂
喫茶　歲節秉拂。舉僧問鏡清。新年頭還有佛法也
無。清云有僧云。如何是新年頭佛法。清云。元正啟祚。
萬物咸新。僧云。謝師答話。清云。山僧今日失利。又僧
問明教。新年頭還有佛法也無。教云無。僧云。年年是
好年。日日是好日。為甚麼却無。教云。張公喫酒李公
醉。僧云。老老大大。龍頭蛇尾。教云。山僧今日失利。杲
乃云。二尊宿。一人向高高峰頂立。不露頂。一人向深
深海底行。不濕脚。是則也是。未免有些誵訛。今夜或
有人問杲上座。新年頭還有佛法也無。只向他道。今
日一隊奴僕。在茶堂裏。村歌社舞。弄些神鬼。直得點
胸尊者惡發。把鉢盂峯一擲。擲過恒河沙世界之外。
驚得憍陳如。怕怖慞惶。倒騎露柱。跳入擔板禪和鼻
孔裏。撞倒舒州天柱峰。安樂山神忍俊不禁。出來攔
胸搊住云。尊者你既稱阿羅漢。出三界二十五有塵
勞。超分段生死。因甚麼有許多無明。被這一問。不勝
懡㦬。却回佛殿裏第三位打坐。依舊點胸點肋道。天
上天下。惟我獨尊。自云住住。杲上座。他問新年頭佛
法。為甚麼一向虗空裏打筋斗。說脫空謾人。良久云。
杲上座今夜失利。秉拂。舉三聖道。我逢人即出。出則
不為人。興化道。我逢人即不出。出則便為人。真淨和
尚云。這兩箇老古錐。竊得臨濟些子活計。各自分疆
列界。氣衝宇宙。使明眼人只得好笑。杲乃云。真淨老
人。大似欺誣亡沒。杲上座即不然。豁開三要三玄路。
坐斷須彌第一峰。且道在三聖分上耶。在興化分上
耶。具眼者辯取○智鵬。初持鉢。至焦山。時成枯木與
照闡提。俱嗣道楷。先後得法。未甞相識。成問鵬曰。寶
峰有何言句。鵬舉照自題肖像曰。兩洗淡紅桃萼嫩。
風搖淺碧柳絲輕。白雲影裏怪石露。綠水光中枯木
春。咦。你是何人。成曰。今日方知。此老親見先師來。鵬
遂請益。成曰。豈不見。法眼拈夾山境話曰。我二十年。
祇作境會。鵬乃契悟。乃曰。元來恁麼地。曰汝作麼生
會。曰春生夏長。秋收冬藏。曰直須保任。鵬應諾。後出
世衡州花藥。丁巳。遷婺州天寧○馮楫。號濟川。遂寧
人。自壯歲徧參。後依清遠。一日同遠。經行法堂。偶童
子趨庭吟曰。萬象之中獨露身。遠拊楫背曰。好聻。楫
於是契入。丁巳。除給事。謁宗杲。特丐祠坐夏徑山。榜
其室曰不動軒。一日杲陞座。舉藥山參石頭馬祖得
悟因緣。杲拈罷。楫隨至方丈曰。適來和尚所舉因緣。
某理會得了。曰你如何會。曰恁麼也不得。囌嚧娑婆
訶。不恁麼也不得。㗭哩娑婆訶。恁麼不恁麼總不得。
囌嚧悉哩娑婆訶。杲印以偈曰。梵語唐言。打成一塊。
咄哉俗人。得此三昧○開封白雲寺僧有文通慧者。
其師甞令掌盥盆。一日偶有市鮮者。濯於盆。文怒擊
之遽隕因潛奔華州總持寺。久之為長老。一日忽謂
其徒曰。二十年前。一段公案。今日當了。眾問故。曰日
午當自知。遂趺坐以待時。張浚統兵至中。有一卒。持
弓矢。至法堂。瞪目視文。將射之。文笑曰。老僧相待久
矣。卒曰。素未識面。今見而恚心不可遏。即欲相戕。何
耶。文語以昔故。卒說偈曰。冤冤相報何時了。劫劫相
纏豈偶然。不若與師俱解釋。如今立地往西天。視之
<pb n="861"/>
已立化矣。文即索筆書偈曰。三十三年飄蕩。做了幾
番模樣。誰知今日相逢。却是在前變障。書畢泊然而
化○妙總。丞相蘇頌之孫女。年十五。忽自念曰。吾身
生從何來。死復何去。良久脫然有得。長適毗陵許氏。
厭世浮榮。一意禪寂。遍參名宿。正信已具。偶夫許壽
源官嘉興。宗杲至郡。源具齋以迎。總出禮拜。無一言。
杲退謂馮楫曰。許司理閣中。曾見神見鬼。但未遇本
色鉗鎚。如萬斛舟置之。絕潢斷港。莫能轉動。曰何言
之易耶。曰他若回頭。定須別也。次日道俗。請杲說法。
總與會。杲痛詆諸方異見邪解。聽者駭顧。總獨喜見
眉睫。下座。總請道號。杲以無著號之。示偈曰。盡道山
僧愛罵人。未曾罵著一箇漢。只有無著罵不動。恰似
秦時𨍏轢鑽。既罵不動。為什麼似𨍏轢鑽。具眼者辨。
明年隨眾坐夏徑山。一日杲上堂。舉藥山參石頭馬
祖因緣。總豁然頓徹。杲下座。楫便隨至方丈。自陳悟
處。杲舉似總。總曰。妙總曾見郭象註莊子。識者以為
莊子註郭象。杲見其語異。因舉巖頭婆子話問之。總
答偈曰。一葉扁舟泛渺茫。呈橈舞棹別宮商。雲山水
月俱拋却。贏得莊周蝶夢長。杲欲激其遠到。但默而
不顧。一日正危坐間。忽然大悟。洞見杲平日委曲相
為處。不覺撫掌厲聲曰。這老賊。這老賊。遂呈頌云。驀
然築著鼻頭。伎倆氷消瓦解。達磨何必西來。二祖枉
施三拜。更問如何若何。一隊草賊大敗。杲亦印以偈
曰。汝既悟活祖師意。一刀兩段直下了。臨機一一任
天真。世出世間無剩少。我作此偈為證明。四聖六凡
盡驚擾。休驚擾。碧眼胡兒猶未曉。一日杲總入室。杲
問古人不出方丈。為甚麼却去莊上喫油餈。曰和尚
放妙總過。妙總方敢通箇消息。曰我放你過。你試道
看。曰妙總亦放和尚過。曰爭柰油餈何。總喝一喝而
出。於是名聞諸方。時道顏首眾。與一千七百衲子。咸
以偈餞其歸。且賀法門之得人。馮楫猶未之信。舟過
無錫。問曰。婆生七子。六箇不遇知音。祇這一箇。也不
消得。便棄水中。徑山老師稱。道人理會得。如何理會。
曰。已上供通竝是詣實。楫大驚○思淨。錢塘喻氏子。
出家早講法華。後專念佛。暇則畵阿彌陀像。人呼為
喻彌陀。畵必於淨室寂想。見彌陀光明。乃下筆。或問
淨。能畵彌陀。何不參禪。曰平生只解念彌陀。不解參
禪可柰何。但得五湖風月在。太平何用動干戈。兒時
遊西湖多寶山。輙作念曰。異日當鐫此石為佛。後果
為彌勒像。侍郎薜公問。彌勒見在天宮說法。鑿石奚
為。答曰。咄哉頑石頭。全憑巧匠修。只今彌勒佛。莫待
下生求。紹興七年冬。端坐七日。一心念佛。漠然化去。
<other>（戊午）道謙參宗杲禪師</other>
道謙。建寧人。初依克勤。既從宗杲。及杲領徑山。令謙
往長沙。通紫巖居士書。謙自謂。我參禪二十年。無入
頭處。更作此行。復廢歲月。意欲無往。友人宗元叱曰。
不可在路便參禪不得也。去。吾與汝俱往。謙不得已
而行。在路泣語元曰。我參禪。殊無得力處。今又途路
奔波。如何得相應去。曰你但將諸方參得底悟得底。
圓悟妙喜為你說得底。都不要理會。途中可替底事。
我盡替你。只有五件事。替不得。你須自家支當。曰五
件何事。曰著衣。喫飯。屙矢。放尿。駞箇死屍路上行。謙
言下領旨。及通書歸。杲於半山亭望見。便曰。這漢和
骨頭。都換了也。謙聞曰。老漢驗人處。應不讓釋迦○
宗元。號竹原。建寧連氏子。久依杲。分座西禪。丞相張
浚。帥三山。以數院迎之。不就。歸舊里結茅。號眾妙園
○智才。住山。以清苦蒞眾。衲子敬畏。戊午八月望。俄
集眾書偈曰。戊午中秋之日出家。住持事畢。臨行自
己尚無。有甚虗空可覔。其垂訓如常。二十三日。再集
眾示問曰。涅槃生死。盡是空華。佛及眾生。竝為增語。
汝等諸人。合作麼生。眾皆下語不契。才喝曰。苦苦。復
曰。白雲湧地。明月當天。言訖輾然而逝。
<other>（己未）法忠禪師住勝業</other>
<pb n="862"/>
法忠。結茅衡嶽。棲遲二十餘年。或數日不食。或連宵
不臥。髮長不剪。衣敝不易。故禪會呼為忠道者。常跨
虎出游。儒釋望塵而拜。樞密柳仲古鎮長沙。以勝業
延忠。檄諸禪勸請。忠聞而宵遁。追蹤至定明蘭若。撾
鼓致忠於座。緇素羅拜。忠慨然說偈曰。咄哉黃面老。
將法付王臣。林下無心。客官差逼殺人。昔聞其言。今
見其事。下座曳杖趨勝業。領住持事。
<other>（庚申）薦福悟本訪道謙</other>
悟本。自雲門。參侍宗杲。至泉南小溪。英俊畢集。本獨
不受印可。私謂棄己。遂欲發去。杲知語之曰。汝但專
意參究。如有所得。不待開口。吾已識也。既而有聞本
入室。謂之曰。本侍者參禪許多年。逐日只道得不會。
本詬曰。這小鬼。你未生時。我已三度。霍山廟裏退牙
了。繇茲益銳志。參狗子無佛性話。一夕將三鼓。倚殿
柱昏𥧌間。不覺無字出口吻間。忽爾頓悟。後三日。杲
歸自郡城。本趨丈室。足纔越閫。未及吐詞。杲遽曰。本
鬍子。這回方是徹頭。尋首眾於徑山。逮散席。訪道謙
於建陽菴。謙舉保寧頌五通仙人因緣曰。無量劫來
曾未悟。如何不動到其中。莫言佛法無多子。最苦瞿
曇那一通。我愛他道。如何不動到其中。既是不動。如
何到。看他古人得了。等閑拈出來。自然抓著人癢處。
曰因甚却道最苦瞿曇那一通。曰你未生時。吾已三
度。霍山廟裏。退牙了也。於是相顧大笑○令人本明。
號明室。自機契克勤。徧參名宿。皆蒙印可。庚申二月
望。親書三偈。寄草堂清。微露謝世之意。旬末別親里
而終。偈曰。不識煩惱是菩提。若隨煩惱是愚癡。起滅
之時須要會。[(采-木+(工/山))*鳥]過新羅人不知。不識煩惱是菩提。淨
華生淤泥。人來問我若何。為喫粥喫飯了洗鉢盂。莫
管他莫管他。終日癡憨弄海沙。要識本來真面目。便
是祖師一木叉。道不得也又下死。道得底也又下死。
畢竟如何。不許夜行。投明須到○成都范縣君。[婺-矛+牙]居
歲久。常坐不臥。聞克勤住昭覺。往禮拜。請示入道因
緣。勤令看不是心不是佛不是物是箇甚麼。久無所
契。泣告曰。和尚有何方便。令某易會。曰有箇方便。不
是心。不是佛。不是物。范於此有省。曰元來恁麼地近
那○覺菴道人。祖氏。建寧游察院之侄女。幼志不出
適。留心祖道。於克勤示眾語下。了然明白。勤曰。更須
颺却所見。始得自繇。祖答偈曰。露柱抽橫骨。虗空弄
爪牙。直饒玄會得。猶是眼中沙○仙州山吳十三。每
以己事。扣諸禪。及道謙歸。結茅於其左。遂往給侍。庚
申三月日。適然啟悟。呈偈曰。元來無縫罅。觸著便光
輝。既是千金寶。何須彈⿱少隹兒。謙曰。碎地折時真慶快。
死生凡聖盡平沉。仙州山下呵呵笑。不負相期宿昔
心○張九成。字子韶。號無垢。其先開封人。徙居錢塘。
幼時。父積書坐旁。命客就試。成置卷斂袵曰。精麤本
末。初無二致。勿謂紙上語不足多。下學上達。某敢以
聖賢為法。諸老驚嘆曰。真奇童子也。十四。游郡庠。閉
閣終日。不越戶限。比舍生穴隙視之。則斂膝危坐。對
寘大編。若與神明伍。乃相驚服。游京師。從楊時學。然
心慕楊文公呂微仲諸名儒所造精妙。皆從禪學中
來。於是往謁寶印楚明。請問入道之要。明曰。此事惟
念念不捨。久久純熟。時節一到。自然證入。復舉趙州
栢樹子話令提撕。久之無省。辭謁善權清。成問。此事
人人有分。箇箇圓成是否。曰然。成曰。為甚麼某無箇
入處。清出袖中數珠示曰。此是誰底。成俛仰無對。清
復袖曰。是汝底。則拈取去。纔涉思惟。即不是汝底。成
悚然。一夕如廁。忽聞蛙鳴。豁然契悟。不覺自舉云。如
何是祖師西來意。庭前栢樹子。大笑汗下被體。遂述
偈曰。春天月下一聲蛙。撞破乾坤共一家。正恁麼時
誰會得。嶺頭脚痛有玄沙。癸丑魁多士。宗杲說法徑
山。成閱其語要。嘆曰。是知宗門有人。恨不一見。久之
會杲說法於天竺。成三往不值。暨杲報謁。成但寒暄
而已。庚申造徑山。一日與馮楫。議及格物。杲曰。公祇
<pb n="863"/>
知有格物。不知有物格。成茫然。杲大笑。成曰。師能開
諭乎。曰不見小說載。唐人有與安祿山謀叛者。其人
先為閬守。有畵像在焉。明皇幸蜀。見之怒。令侍臣以
劍擊其首。時閬守在陝西。首忽墮地。成於是頓領徵
旨。題濟川不動軒壁曰。子韶格物。曇晦物格。欲識一
貫。兩箇五百。杲肯之。一日問曰。前輩既得了。何故復
理會臨濟四料揀。曰公之所見。只可入佛。不可入魔。
豈可不從料揀中去耶。成遂舉。克符問臨濟。至人境
兩俱奪。不覺欣然。杲曰。余則不然。曰師意如何。曰打
破蔡州城。殺却吳元濟。成於言下。得大自在。甞曰。成
每聞徑山老人所舉因緣。如千門萬戶不消一蹋而
開。或與聯輿接席。登高山之上。或緩步徐行。入深水
之中。非出常情之流。莫知吾二人落處。成了末後大
事。實在老人處。此瓣香不敢孤負他也○道瓊。上饒
人。得法於泐潭祥公。紹興庚申冬。信守以超化。革律
為禪。迎為第一祖。瓊語專使曰。吾初無意人間。欲為
山子。正為宗派耳。然恐多不能往受請。已取所藏泐
潭繪像與木菴二字。仍書偈。囑清泉亨老。寄得法弟
子慧山曰。口嘴不中祥老子。愛向叢林鼓是非。分付
雪峰山首座。為吾痛罵莫饒伊。顧專使曰。為我傳語
侍郎。行計迫甚。不及修答。聲絕而化。
<other>（辛酉）趙令衿居士謁宗杲禪師</other>
庚申冬。趙令衿。謁宗杲。杲聞令擊鼓入室。衿欣然袖
香趨之。杲曰。趙州洗鉢盂話。居士如何會。衿曰。討甚
麼碗。拂袖便出。杲起搊住曰。古人向這裏悟去。你為
甚不悟。衿擬對。杲𢮁之曰。討甚麼椀。衿曰。還這老漢
始得○張九成。丁父艱。謂徑山老人。道眼明徹。超然
生死之表。而一眾千七百人。皆不為名聞。精心學道。
宜飯此處。以少慰先考之心。乃於四月百日之期。登
山修崇。杲陞座。因說圓悟。謂張昭遠為鐵剗禪。山僧
却以無垢禪。為神臂弓。遂說偈曰。神臂弓一發。透過
千重甲。仔細拈來看。當甚臭皮韈。又有神臂弓一發。
千重關鎻一時開。吹毛劍一揮。萬劫疑情悉皆破之
語。秦檜疑其議己。令言官論列言。頃者妄議除三大
帥事。九成實為首。徑山僧宗杲和之。遂敕九成。居家
持服。服滿別聽指揮。宗杲追牒。責衡州。
<other>（壬戌）性空妙普菴主入寂（黃龍新法嗣臨濟十一世）</other>
妙普。住青龍。庚申冬。造大盆穴而塞之。修書寄雪竇
持曰。吾將水塟矣。持答曰。性空老人何快活。只有三
衣并一鉢。叢林端的死心兒。見膽開談心豁豁。有時
吹笛當言說。一聲吹落西江月。桃華菴中快活時。往
往觀者舞不徹。甚道理能歡悅。搖手向人應道別。堪
笑無人知此意。盡道秤鎚硬似鐵。難謾惟有當行家。
為報臨機莫漏洩。壬戌持至。見其尚存。作偈嘲曰。咄
哉老性空。剛要餧魚鱉。去不索性去。只管向人說。普
笑曰。待兄來證明耳。令徧告四眾。眾集。普為說法要。
仍說偈曰。坐脫立亡。不若水塟。一省柴燒。二省開壙。
撒手便行。不妨快暢。誰是知音。船子和尚。高風難繼
百千年。一曲漁歌少人唱。遂盤坐盆中。順流而下。眾
皆隨至海濵。普取塞戽水而回。眾擁觀。水無所入。復
乘流而往。喝曰。船子當年返故鄉。沒蹤跡處玅難量。
真風徧寄知音者。鐵笛橫吹作散場。其笛聲嗚咽。頃
於蒼茫間。見以笛擲空而沒。眾號慕。圖像事之。後三
日。於沙上趺坐。顏色如生。道俗爭往迎歸。留五日。闍
維。舍利大如菽者莫計。雙[鴳-女+隹]盤旋空中。火盡而去。壽
七十七。持復悼以偈曰。僧不僧俗不俗。曾得死心親
付囑。平生知命只逍遙。行道苦無清淨福。東西南北
放癡憨。七十七年揑怪足。漆桶裏著到。波裏濤洗浴。
箇中誰會無生曲。隨流去又流歸。莫是菴前戀筇竹。
阿呵呵老大哥。快活誰人柰汝何。
<other>（癸亥）法忠禪師傳法印肅</other>
印肅。宜春余氏子。號普菴。生時。隣人夜望其室。祥光
燭天。遠近相愕。已而蓮生道周。或見阡陌。眾益異之。
<pb n="864"/>
六歲夢一僧。點其胸曰。汝他日當自省。既窹白母。母
視其點紅瑩大。似世之櫻珠。遂許出家。紹興四年。投
壽隆院。事賢和尚。賢授以法華經。肅曰。諸佛元旨。貴
悟於心。數墨循行。何益於道。賢甚器之。癸亥聞法忠
道望。因辭賢游湘。問萬法歸一。一歸何處。忠竪拂示
之。肅便有省○金大覺寺法慶。初住泗州普照。後遷
嵩少。破汴被虜。北方牧牛。次居東京。因侍者讀洞山
錄。作愚癡齋。侍者曰。古人甚奇。慶曰。吾化後汝可喚
之。若能迴來。是有道力也。皇統三年。作頌曰。今年五
月初五。四大將離本主。白骨當風揚却。占免檀那地
土。衣物盡付侍者齋僧。始聞初夜鐘聲。坐逝。侍者曰。
昔約令喚。遂喚三聲。慶應曰作麼。曰和尚何裸跣而
去。曰來時何有。侍者欲強穿衣。慶曰。休留與後人。曰
正恁麼時如何。曰也只恁麼。復書一偈曰。七十三年
如掣電。臨行為君通一線。鐵牛𨁝跳過新羅。撞破虗
空七八片。儼然而化。壽七十三。

佛祖綱目卷第三十七之下

<sarticle>佛祖綱目卷第三十八（結字號）</sarticle>

<other>甲子（宋高宗紹興十四年起金皇統四年）己巳（金改天德）癸酉（金改貞元）丙子
（金改正隆）辛巳（金大定元年）癸未（孝宗隆興元年）乙酉（改乾道）甲午（改淳
熙）庚戌（光宗紹熈元年金明昌元年）乙卯（改慶元）丁巳（金改承安）辛酉
（寧宗嘉泰元年）癸亥（宋寧宗嘉泰三年止）</other>
<other>（甲子）清了禪師住補陀</other>
清了。左綿雍氏子。襁褓入寺見佛。喜動眉睫。年十八
得度。習經論領大意。出蜀參丹霞子淳。淳問。如何是
空劫以前自己。了擬對。淳曰。你鬧在。且去。一日登鉢
盂峯。豁然契悟。歸白淳。淳掌曰。將謂你知有。了便禮
拜。淳翼日上堂。日照孤峰翠。月臨溪水寒。祖師玄妙
訣。莫向寸心安。便下座。了直前曰。和尚今日瞞某甲
不得也。淳曰。你試舉我今日底看。了良久。淳曰。將謂
你瞥地。了拂袖便出。出世住長蘆。未幾。卓菴補陀。
<other>（乙丑）道行禪師住烏巨（佛眼遠法嗣臨濟十二世）</other>
道行。號雪堂。處州葉氏子。得度游方。參清遠。聞舉玄
沙築著脚指話。遂大悟。普照有一老僧。每日誦大悲
呪三百遍。諸經呪亦然。至夜。又禮佛三百拜。行見其
波波刼刼不閑。一日謂之曰。何不一切放下。答曰。纔
放下便閑過。行曰。你若放下却不閑過。因語眾曰。此
皆信力未充。所以尋常向兄弟道。不要上他機境。如
何謂之機境。佛謂之機境。法謂之機境。而況文章一
切雜事乎。若守閑閑地。自然虗而靈。寂而妙。如水上
葫蘆子。蕩蕩地無拘無絆。拶着便動。捺着便轉。真得
大自在也。紹興乙丑。住衢州烏巨。甞與淨無染書曰。
比見禪人傳錄公拈古。於中。僧問趙州。如何是佛。殿
裏底。拈云。須知一箇髑髏裏內。有撑天拄地人。竊疑
傳錄之誤。决不是公語也。何故。蓋楊岐子孫。終不肯
認箇鑑覺。若認鑑覺。陰界尚出不得。何有宗門奇特
事耶。因此亦甞頌之。頌曰。不立孤危機未峻。趙州老
子玉無瑕。當頭指出殿裏底。剗盡茫茫三界華。一日
侍郎曾開。待制程智道。舉東坡呈照覺偈。問行曰。此
老見處何如。行曰。可惜雙脚踏在爛泥裏。開曰。師能
為料理否。行即對曰。溪聲廣長舌。山色清淨身。八萬
四千偈。明明舉似人。二公相顧嘆服。行後示寂。以後
事委弟子。教授汪喬年示偈曰。識則識自本心。見則
見自本性。識得本心本性。正是宗門大病。註曰。爛泥
裏有刺。莫道不疑好。黎明沐浴更衣。跏趺而逝。闍維。
五色舍利。烟所至處纍然。齒舌不壞○守仁。號且菴。
上虞人。參道行。一日聞行普說曰。今之兄弟做工夫。
正如習射。先安其足。後習其法。後雖無心。以久習故。
箭發皆中。喝一喝云。只今箭發也。看看。仁不覺倒身。
作避箭勢。忽然省悟。後住長蘆。學士呂正己。甞問仁
<pb n="865"/>
曰。衣裏藏珠。是甚麼人。仁起抖擻曰。一物也無。正己
唯唯。仁贈偈曰。君今親切到長蘆。抖擻衣衫一物無。
此去逢人如有問。但言風急浪花⿱夕鹿。正己亦獻偈曰。
鍼芥相投宿有緣。千年孤立雪庭寒。禪人若問前程
事。萬里長安到不難○東明遷。得法於慕喆。晚居溈
山真如菴。一日閱楞嚴經。至如我按指海印發光。有
僧侍傍。指以問曰。此處佛意如何。曰釋迦老子。好與
三十棒。僧曰。何故。曰用按指作甚麼。僧又曰。汝暫舉
心。塵勞先起。又作麼生。曰亦是海印發光。僧當下欣
然曰。許多時蹉過。今日方得受用也○明辯。佛眼法
嗣。住安吉州道場。家風嚴冷。初機多憚之。室中甞垂
問學者曰。猫兒為甚麼愛捉老鼠。又曰。板鳴因甚麼
犬吠。又曰。蚯蚓為甚麼化為百合。作達磨贊曰。昇元
閣前懡㦬。洛陽峰畔乖張。皮髓傳成話𣠽。隻履無處
埋藏。不是一番寒徹骨。爭得梅花撲鼻香。道行一見。
大稱賞曰。先師猶有此人在。只消此贊。可以坐斷天
下人舌頭。自是衲子奔凑。一日葛待制勝仲。携客造
辯室。坐論天地一指萬物一馬。滾滾不已。辯若不聞。
仲疑而問曰。師謂何如。辯笑而不答。良久。厲聲喚待
制。仲倉皇應諾。辯曰。天地一指萬物一馬。仲欣然曰。
須是和尚始得。辯臨終登座。拈拄杖。於左邊卓一下
曰。三十二相無此相。於右邊卓一下曰。八十種好無
此好。僧繇一筆畵成。誌公露出草藁。又卓一下。顧大
眾曰。莫懊惱。直下承當休更討。下座歸方丈。儼然趺
坐而逝。火後收靈骨舍利。塔於仙人山○朱熹。字元
晦。號晦菴。婺源人。少年不樂讀時文。因聽一尊宿談
禪。直指本心。遂悟昭昭靈靈一着。年十八。從劉子翬
游。翬意其留心舉業。搜之筴中。惟大慧語錄一帙而
已。甞致書道謙曰。向蒙妙喜開示。從前記持文字。心
識計較。不得置絲毫許在胸中。但以狗子話。時時提
撕。願投一語。警所不逮。謙答曰。某二十年。不能到無
疑之地。後忽知非勇猛直前。便是一刀兩段。把這一
念。提撕狗子話頭。不要商量。不要穿鑿。不要去知見。
不要強承當。熹於言下有省。有久雨齋居誦經詩曰。
端居獨無事。聊披釋氏書。暫息塵累牽。超然與道居。
門掩竹林幽。禽鳴山雨餘。了此無為法。身心同晏如。
甞曰。看來佛氏之學。與吾儒甚相似。如云有物先天
地。無形本寂寥。能為萬象主。不逐四時凋。撲落非他
物。縱橫不是塵。山河及大地。全露法王身。看他是甚
麼樣見識。今區區小儒。怎生出得他手。宜其為他麾
下也。又曰。今人多言。為事所奪。有妨講學。此是不能
使船。嫌曲溪耳。遇富貴。就富貴上做工夫。遇貧賤。就
貧賤上做工大。語有之。假使鐵輪頂上旋。定慧圓明
終不失。世間萬事顛倒迷妄。躭嗜戀着。無一不是戲
劇。真不堪着眼也。瑞巖和尚。每日間常自問主人翁
惺惺否。自答曰惺惺。今時學者。却不如此。然熹恨釋
氏末流。輙昌言排之。晚年目盲。嘆曰。六祖真聖人也
○劉子翬。字彥冲。號屏山。參宗杲。杲示法語曰。這箇
道理。只為太近。遠不出自家眼睛裏。開眼處便刺著。
合眼處亦不欠少。開口處便道著。合口處亦自現成。
擬欲起心動念□當渠。早已蹉過十萬八千了也。翬
作十論。或問朱熹。屏山十論之作。全以死生為言。似
以此為大事。熹曰。他本是釋學。只是翻騰出來。說許
多話耳。後翬得微疾。即謁家廟。與親朋訣。論修身出
世之要。居兩日而歿○王十朋。字龜齡。樂清人。紹興
中魁多士。幼甞夢游天台石橋。看一石[石*((白-日+田)/廾)]。有神僧數
百出迎。指朋示眾曰。彼前身。嚴首座也。曾寫此[石*((白-日+田)/廾)]。後
親到石橋。與夢中所見之境無異。一日問道行曰。先
佛說法。觀根發言。依言立義。禪門乃撥去文字。謂至
道不可以理求。真理不可以識解。既撥去文字。復刊
藏教流通何耶。行曰。經是佛語。以心為宗。心若不明。
惟認佛語。欲以理求識解。譬如說食。終不能飽。
<other>（丙寅）淨曇禪師入寂（保寧璣法嗣臨濟第十世）</other>
<pb n="866"/>
淨曇。號無竭。得法圓璣。出世住育王。紹興丙寅夏。辭
眾檀。歸付院事。四眾擁視。曇揮扇久之。書偈曰。這漢
從來沒縫罅。五十六年成話𣠽。今朝死去見閻王。劍
樹刀山得人怕。打一圓相曰。嗄。一任諸方鑽龜打瓦。
收足而化。闍維。舍利如霰而下○泉州尊勝有朋。甞
疏楞嚴維摩等經。學者宗之。每疑祖師直指之道。故
多與禪衲遊。一日謁開元琦。跡未及閫。心忽領悟。琦
出。遂問座主來作甚麼。曰不敢貴耳賤目。曰老老大
大。何必如是。曰自是者不長。曰朝看華嚴。夜讀般若。
則不問。如何是當今一句。曰日輪正當午。曰閑言語。
更道來。曰平生仗忠信。今日任風波。然雖如是。祇如
和尚恁麼道。有甚交涉。須要新戒草鞋穿。曰這裏且
放你過。忽遇達磨問。你作麼生道。朋便喝。琦曰。這座
主。今日見老僧。氣衝牛斗。曰再犯不容。琦拊掌大笑
○蘊能。初參大溈瑃。瑃問。上座桑梓何處。曰西川。曰
我聞西川有普賢菩薩示現。是否。曰今日得瞻慈相。
曰白象何在。曰爪牙已具。曰還會轉身麼。能提坐具
繞禪床一匝。瑃曰。不是這箇道理。能趨出。一日瑃為
眾入室。問僧。黃巢過後。還有人收得劍麼。僧竪起拳。
瑃曰。菜刀子。曰爭柰受用不盡。瑃喝出。次問能。黃巢
過後。還有人收得劍麼。能亦竪起拳。瑃曰。也只是菜
刀子。曰殺得人即休。遂近前攔胸築之。瑃曰。三十年
弄馬騎。今日被驢子撲○宗印。亦瑃嗣。住山後。一日
普說罷。召眾曰。諸子未要散去。更聽一頌。乃曰。四十
九年。一場熱閧。八十七春。老漢獨弄。誰少誰多。一般
作夢。師去來兮。梅梢雪重。言訖下座。倚杖而逝。
<other>（己巳）祖元禪師住能仁</other>
祖元。初住連江福嚴菴。紹興己巳春。移住鴈山能仁。
上堂。鴈山枯木實頭禪。不在尖新語句邊。背手忽然
摸得着。長鯨吞月浪滔天○法忠。以荷負宗教為己
任。然亦不恡去留。故自勝業至大溈。遷五剎。復住黃
龍。紹興己巳。太尉邢孝揚。施金為造壽塔於薌原洞。
纔畢工。方丈後。白光上騰。群鵲飛鳴。忠顧之笑曰。吾
將行矣。索筆書偈云。六十六年。游夢幻中。浩歌歸去。
撒手長空。書畢。復謂眾曰。後事可依靈源遺範。言訖
瞑目而寂○正賢。潼川陳氏子。習經論。過目成誦。義
亦頓曉。時稱為經藏子。出蜀歷參尊宿。後扣清遠。一
日入室。遠舉殷勤抱得旃檀樹語。聲未絕。賢頓悟。遠
曰。經藏子。逗漏了也。自是與賢。商確淵奧。因手書真
牧二字授之。己巳。住南康歸宗○道震。初從子淳遊。
得洞上宗旨。呈偈曰。白雲深覆古寒巖。異草靈花彩
鳳銜。夜半天明日當午。騎牛背面著靴衫。淳深器之。
然震自以為礙。棄依善清。一見契合。日閱藏經。一夕
聞晚參鼓。罷出經堂。舉頭見月。遂大悟。亟趨方丈。清
望見。即為印可。尋出世。三遷至百丈。道大顯著。紹興
己巳。有律師妄踞黃龍。禪衲散去。主事者走錢塘。求
承宣。王繼先。書達洪帥堅。命震住持。既而主事請致
書謝繼先。震讓曰。若王公為佛法故。何謝之有。況吾
與之。素昧平生。主事恧縮而退○李邴。字漢老。任城
人。官翰林學士。後拜參知政事。醉心祖道有年。聞宗
杲力排默照為邪禪。心疑且怒。過杲觀聽。值杲方示
眾。舉趙州栢樹子話。垂語曰。庭前栢樹子。今日重新
舉。打破趙州關。特地尋言語。敢問大眾。既是打破趙
州關。為什麼特地尋言語。良久曰。當初只道茅長短。
燒了方知地不平。邴忽領悟。謂杲曰。無老師後語。幾
合蹉過。別後以書咨决。杲答書略曰。示諭。自到城中。
着衣喫飯。抱子弄孫。色色仍舊。既無拘滯之情。亦不
作奇特之想。宿習舊障。亦稍輕微。三復斯語。歡喜踴
躍。此乃學佛之驗也。儻非過量大人。於一笑中百了
千當。則不能知吾家。果有不傳之妙。若不爾者。疑怒
二字法門。盡未來際。終不能壞。使太虗空。為雲門口。
草木瓦石。皆發光明。助說道理。亦不柰何。方信此段
因緣。不可傳不可學。須是自證自悟。自肯自休。方始
<pb n="867"/>
徹頭。公今一笑。頓亡所得。夫復何言。後邴病將革。以
偈寄彌光曰。曩歲曾經度厄津。深將法力荷雲門。如
今稍覺神明復。擬欲酬師不報恩。光答曰。胡床穩坐
已通津。何處還尋不二門。八苦起時全體現。不知誰
解報深恩。邴得報。閱罷而逝○吳偉明。字元昭。邵武
人。久參真歇。得自用三昧。為極致。甞䟦所施華嚴梵
行品。自言。於梵行品。有悟入處。宗杲見之。笑曰。此人
只悟得箇無梵行而已。已被邪師印破面門了也。雲
門若見。須盡力救他。明遂至長樂。隨眾入室。杲曰。公
所悟者。永嘉所謂豁達空撥因果。莽莽蕩蕩招殃禍
耳。又為引梵行品中錯證據處曰。若依此引證。謂無
梵行是真梵行。則是謗大般若。入地獄如箭射。明聞
之心疑。當晚入室。杲問狗子無佛性話。明纔擬答。杲
便打。遂留咨參。一日杲曰。不須呈伎倆。直須啐地折
嚗地斷。方敵得生死。若只呈伎倆。有甚了期。即辭去。
道次延平。忽然契悟。連書數頌寄杲。皆室中所問者。
有曰。不是心不是佛不是物。通身一串金鎻骨。趙州
親見老南泉。解道鎮州出蘿蔔。杲證以偈曰。通身一
串金鎻骨。堪與人天為軌則。要識臨濟小廝兒。便是
當年白拈賊。彌光問杲。據頌了得生死否。曰了得了
不得。問取元昭處。及光往訪。和偈曰。通身一串金鎻
骨。正眼觀來猶剩物。縱使當機覿面提。敢保居士猶
未徹。復送書杲曰。學士相見。盡如和尚所說。杲曰。大
眾且道。說箇甚麼。咦。疑殺天下人○劉子羽。字彥修。
出知永嘉。問道於杲。杲曰。僧問趙州。狗子還有佛性
也無。州云無。但恁麼看。羽後乃於栢樹上發明。有頌
曰。趙州栢樹太無端。境上追尋也大難。處處綠楊堪
繫馬。家家門首透長安。
<other>（庚午）佛智端⿰示谷禪師入寂（圓悟勤法嗣臨濟十二世）</other>
端⿰示谷。住育王。紹興庚午十月初示微疾。至十八日。首
座請遺訓。⿰示谷曰。盡此心意。以道相資。語絕而逝。火後。
目睛舌齒不壞。舍利無算。黃冠羅肇常。平日問道。適
外歸。獨無所獲。翹誠哀請。方與客食。咀嚼有物。吐哺
則舍利也。大如菽。色若琥珀。好事者持去。遂再拜於
闍維所。聞香奩有聲。亟開。所獲如前。而差紅潤○成
都范縣君。[婺-矛+牙]居歲久。常坐而不臥。聞克勤住昭覺。往
禮拜。請示入道因緣。勤令看不是心不是佛不是物
是箇甚麼。久無所契。縣君泣告曰。和尚有何方便。令
某易會。勤曰。却有箇方便。不是心不是佛不是物。縣
君於此有省。乃曰。元來得恁麼近那。
<other>（辛未）曾開居士參慧遠禪師</other>
紹興辛未。曾開參慧遠。問如何是善知識。曰燈籠露
柱。猫兒狗子。曰為甚贊即歡喜。毀即煩惱。曰侍郎曾
見善知識否。曰三十年參問。何言不見。曰向歡喜處
見。煩惱處見。開擬議。遠震聲便喝。開擬對。遠曰。開口
底不是公。開罔然。遠召曰。侍郎向甚處去也。開猛省
點頭。說偈曰。咄哉瞎驢。叢林妖孽。震地一聲。天機漏
泄。有人更問意如何。拈起拂子劈口截。遠曰。也祇得
一橛○知府葛郯。字謙問。號信齋。少擢上第。躭心禪
悅。初謁無菴全。究即心即佛話。久無契入。請曰。師有
何方便。使某得入。曰居士太無厭生。適慧遠來居劍
池。郯舉全語。請為眾普說。遠曰。即心即佛眉拖地。非
心非佛雙眼橫。蝴蝶夢中家萬里。子規枝上月三更。
留旬日而返。一日全舉不是心不是佛不是物。郯豁
然有省。說偈曰。非心非佛亦非物。五鳳樓前山突兀。
豔陽影裏倒翻身。野狐跳入金毛窟。全肯之。即遣書
呈遠。遠報曰。此事。非紙墨可既。居士能過我。當有所
聞也。遂復謁遠。遠迎之曰。居士見處。止可入佛境界。
入魔境界。猶未得在。郯禮拜。遠正容曰。何不道金毛
跳入野狐窟。郯乃頓領。甞問諸禪曰。夫婦二人相打。
通兒子作證。且道。證父即是。證母即是。淳熈八年感
疾。一夕忽索筆書偈曰。大洋海裏打鼓。須彌山上聞
鐘。業鏡忽然撲破。翻身透出虗空。召僚屬。示之曰。生
<pb n="868"/>
之與死。如晝與夜。無足怪者。若以道論。安得生死。若
作生死會。則去道遠矣。語畢。端坐而化。
<other>（壬申）景深禪師入寂（寶峯照法嗣曹洞第十世）</other>
景深。住智通。紹興初。歸寶藏巖。以事民其衣。壬申二
月示微恙。乃曰。世緣盡矣。三月十三。為眾小參。仍說
偈曰。不用剃頭。何須澡浴。一堆紅𦦨。千足萬足。雖然
如是。且道。向上還有事也無。遂斂目而逝。
<other>（癸酉）印肅禪師住慈化</other>
紹興癸酉。印肅。住慈化。甞言。捨家出家。當為何事。披
緇削髮。本屬何因。若不報國資家。虗負皇恩。若不導
化檀那。枉作釋子。楮衣糲食。脇不沾席者。十有二年。
一日誦華嚴論。至達本情亡知心體合。豁然大悟。徧
體汗流。曰我今親契華嚴境界矣。遂示眾。李公長者。
於華嚴大經之首。痛下一槌。擊碎三千大千世界。如
湯沃雪。不留毫髮許。於後進者。作得滯礙。普菴老人
一見。不覺吞却五千四十八卷。化成一氣。充塞虗空。
方信釋迦老子出氣不得之句。然後破一微塵。出此
華嚴經。徧含法界。無理不收。無法不貫。便見摩耶夫
人是我身。彌勒樓臺是我體。善財童子。是甚茄子。文
殊普賢。與我同參。不動道場。遍周法界。悲涕歡喜。踴
躍無量。大似死中得活。如夢忽醒。良久云。不可說不
可說又不可說。始信金剛經云。信心清淨。即生實相。
實相既生。妄想相滅。全體法身。徧一切處。方得大用
現前。即說偈曰。揑不成團撥不開。何須南嶽又天台。
六根門首無人用。惹得胡僧特地來。一日。舉似心齋
圓通二子云。達本情亡。知心體合。汝作麼生會。二人
相顧笑云。未達。明日各呈頌。肅題云。據宗眼看來。句
到意未到。其體未合。其情未亡。乘便強占二詞調曰。
解佩令明眼人[覤-儿+丘]著。三十拄杖不饒。為什麼如此。不
合雪上加霜。其一云。先天先地。何名何樣。阿曼陀。無
物比況。觸目菩提。自是人不肯承當。且輪迴。滯名著
相。圓融法界。無思無想。廬陵米不用商量。血脉纔通。
便知道。擊木無聲。打虗空盡成金響。其二云。栢庭立
雪。一場敗闕。了無為當下休歇。百匝千圍。但只這孤
圓心月。不揩磨鎮常皎潔。無餘無欠。無聽無說。韶陽
老祇得一橛。十聖三賢聞舉著。魂消膽裂。惟普菴逈
然寂滅○馮楫。禪學精深。晚年專修淨業。率道俗作
繫念會。後知卭州。所至宴晦無倦。有偈曰。公事之餘
喜坐禪。少曾將脇到床眠。雖然現出宰官相。長老之
名四海傳。紹興癸酉秋。預報親知。期以十月三日報
終。至日。令後廳置高座。見客如平時。辰巳間。降堦望
闕肅拜。請漕使攝卭事。著僧衣履踞高座。囑官吏道
俗各宜向道。扶持教門。建立法幢。漕使請曰。安撫去
住自繇如此。何不留一頌。以表罕聞。楫張目索筆。書
曰。初三十一。中九下七。老人言盡。龜哥眼赤。書畢。拈
拄杖。按膝而化。楫以建炎後。名剎教藏多殘[(燬-臼+白)-土+工]。捐俸
印施。凡一百二十八藏。有偈曰。我賦躭癡癖。視財等
空虗。不作子孫計。不為聲色娛。所得月俸給。惟將贖
梵書。庶使披閱者。咸得入無餘。古佛為半偈。尚乃捨
全軀。是以不惜財。開示諸迷途。借問惜財者。終日較
錙銖。無常忽到日。寧免生死無。
<other>（甲戌）宗杲禪師寄頌曇華</other>
初曇華。參克勤。勤入蜀。指見紹隆。未半載間。通徹大
法。出世妙嚴。歷遷名剎。兩住歸宗。宗杲在梅楊。見華
垂示語。極口稱嘆。以偈寄曰。坐斷金輪第一峰。千妖
百怪盡潛踪。年來又得真消息。報道楊岐正脉通○
曉瑩。字仲溫。得法宗杲。歸憩羅湖。杜門謝客。因追憶
疇昔叢林聞見。或得於尊宿提唱。或得於斷[石*((白-日+田)/廾)]殘碣。
歲月浸久。慮其湮墜。遂會萃成編。命曰羅湖野錄。
<other>（丙子）宗杲禪師住阿育</other>
宗杲。在衡陽。士大夫。數通書問道。當軸者滋不悅。紹
興庚午。遷梅楊。六年間。遠近攝化。乙亥冬。蒙恩自便。
丙子春。離梅楊。至灨州。張九成。自南安放還守永嘉。
<pb n="869"/>
杲維舟俟之。既見。劇談宗旨。未嘗一言及往事。時成
有甥于憲者。侍舅歸新淦。成令拜杲。憲曰。素不拜僧。
曰汝試扣之。憲遂舉中庸天命之謂性。率性之謂道。
修道之謂教以問。杲曰。凡人既不知本命元辰下落
處。又要牽好人入火坑。如何於聖賢打頭一著不鑿
破。曰師能為鑿破否。曰天命之謂性。便是清淨法身。
率性之謂道。便是圓滿報身。修道之謂教。便是千百
億化身。成顧憲曰。子拜何辭。丞相張浚。居長沙。其母
秦國夫人計氏。名法真。臥疾將亟。曰妙喜老師。今不
復見也。老婆有私恩未報。浚凡三走价之宜春趣。杲
及至。已捐舘矣。浚曰。先妣。願供養和尚一年。為報德
之私。遂舘光孝寺之東堂。初法真。少寡居。屏去紛華。
蔬食禮誦。杲遣道謙過浚。真問。徑山和尚。尋常如何
為人。謙因舉杲教人看狗子無佛性。及竹篦子話。且
令暫輟禮誦。專意看話。得透話頭。則禮誦皆妙用。真
遂諦信。一日忽洞然。因自述悟緣。及數偈呈杲。有曰。
日逐看經文。如逢舊識人。勿言頻有礙。一舉一回新。
杲見而肯之○道顏。號卍菴。久參克勤。微有省發。洎
勤還蜀。囑令依杲。仍以書教曰。顏川彩繪已畢。但欠
點眼耳。他日嗣其後。未可量也。杲居雲門及洋嶼。顏
皆在焉。朝夕質疑。方大悟。丙子。杲過九江。守請住圓
通。三辭不獲。因舉顏補其處。詔杲住阿育王山。十一
月。杲至明州。開堂說法。褁糧問道者。萬二千指。百廢
具舉。冠於今昔○張栻。字敬夫。浚之子。甞問道顏曰。
見即便見。擬思即差。又作麼生。顏曰。還問不知有。栻
曰。知有時如何。顏曰。聞聲見色只如常。栻豁然有省。
乃留偈曰。聞聲見色只如常。熟察精麤理自彰。脫似
虗空藏碧落。曾無少剩一毫芒。顏肯之。後栻方疾革。
定叟求教。栻曰。蟬蛻人欲之私。春融天理之妙。語訖
而逝。學者稱為南軒先生。
<other>（丁丑）天童正覺禪師入寂（丹霞淳法嗣曹洞第十世）</other>
正覺。住天童。前後三十年。洞上一宗大著。丁丑九月。
謁郡僚及檀度。次謁越帥趙令詪。與之言別。十月七
日還山。翼日辰巳間。沐浴更衣。端坐告眾。顧侍僧索
筆。作書遺育王宗杲。請主後事。仍書偈曰。夢幻空華。
六十七年。白鳥烟沒。秋水連天。擲筆而逝。龕留七日。
顏貌如生。詔諡宏智。塔曰玅光○淨慈慧暉。初叩真
歇。微有所證。後謁正覺。覺舉當明中有暗。不以暗相
遇。當暗中有明。不以明相覩。問之。語不契。初夜定回。
往聖僧前燒香。而覺適至。暉見之。頓明前話。次日入
室。覺舉堪嗟去日顏如玉。却嘆回時𩯭似霜詰之。暉
曰。其入離其出微。自爾無滯。覺許為室中真子。
<other>（戊寅）宗杲禪師開法徑山</other>
紹興戊寅。宗杲。主徑山。天下宿衲。復集如初。時杲年
七十。雖老。接引後進不少倦。室中甞舉竹篦問僧曰。
喚作竹篦則觸。不喚作竹篦則背。不得下語。不得無
語。不得於意根下卜度。不得颺在無事甲裏。不得於
舉起處承當。不得良久。不得作女人拜遶禪床。不得
拂袖便行。一切總不得。速道速道。僧擬進語。杲便打
趂出。有僧奪却竹篦。杲曰。奪却竹篦。我且許你奪却。
我喚作拳頭則觸。不喚作拳頭則背。你又如何奪。更
饒你道。請和尚放下著。我且放下著。我喚作露柱則
觸。不喚作露柱則背。你又如何奪。我喚作山河大地
則觸。不喚作山河大地則背。你又如何奪。時有舟峯
長老云。和尚竹篦子話。如籍沒却人家財產了。更要
人納物事。杲曰。你譬得極玅。我真要你納物事。你無
所從出。便須討死路去。或投河。或赴火。𢬵得方始死
得。死了却緩緩地。再活起來。喚你作菩薩則歡喜。喚
你作賊漢則惡發。依前只是舊時人。所以道。懸崖撒
手。自肯承當。絕後再蘇。欺君不得。到這裏。始契得竹
篦子話。近禮侍者。默究竹篦話。無所入。求指示。杲曰。
你是福州人。我說箇喻向你。如將名品茘枝。和皮[殼-一]
剝了。送在你口裏。只是不解吞。禮不覺失笑曰。和尚
<pb n="870"/>
吞却即禍事。後又問。前日吞底茘枝。只是你不知滋
味。曰若知滋味。轉見禍事。杲肯之○了明。秀州陸氏
子。身長八尺。腹大十圍。所至人必聚觀。初宗杲謫衡
州。州縣防送甚嚴。或以為禍在不測。明為荷枷以行。
間關辛苦。未曾少怠。既至貶所。衲子追隨。問道者。率
不下二三百人。杲以齋粥不給。且慮禍。甞勉之令去。
明輙不肯。以身任齋粥。每肩栲栳行乞。至晚。即數十
人為之荷。米麵薪蔬。食用之屬。成列以歸。衲子雖多。
無不具足。如是者十七年如一日。杲復僧。及住育王。
明甞在麾下。杲室中。不許衲子下喝。明每入室。必振
聲一喝而退。杲一日榜方丈前云。下喝者。罰一貫錢。
明見之。乃密具千錢於袖中。至室中。先頓於地。高聲
一喝便出。如是者數矣。杲無如之何。再榜曰。下喝者。
罸當日堂供一中。明見之。即驟步往庫司。語曰。和尚
要十兩金。主事者不疑。即與之。乃遣行者隨往方丈。
明袖之以入。復頓於地。高聲一喝而退。杲大駭。入室
罷。徐問知其然。為之一笑。每語明曰。你這肥漢。如是
會禪。驢年也未夢見在。然念其勤劬之久。舉令出住
舒州投子。遷住長蘆。衲子輻湊。叢林改觀。杲住徑山。
明來供施。及飯大眾。洎歸長蘆。杲送以偈曰。人言棒
頭出孝子。我道憐兒不覺醜。長蘆長老恁麼來。妙喜
空費一張口。從教四海妄流傳。野犴能作獅子吼。孰
云無物贈君行。喝下鐵圍山倒走○德光。新喻彭氏
子。母夢異僧入室。驚窹有娠。既生。乃祖曰。吾家世積
德。乃生此兒。必光吾門。因名德光。相者曰。是子。伏犀
貫頂。出家必作法門梁棟。年二十一。聞人誦金剛經。
忽然通解。白母曰。適聞誦經。身心歡喜。世間萬事。真
如夢幻。力懇出家。族不能奪。遂散家貲。苐存度牒僧
具。餘悉以予其族。剃染游方。初參吉禪師。吉問。不是
心不是佛不是物。是甚麼。光罔措。遂致疑。通夕不𥧌。
次日。詣方丈請益。既不是心。又不是佛。又不是物。畢
竟是甚麼。望和尚慈悲指示。吉震威一喝曰。這沙彌。
要更我與你下註脚在。拈棒劈脊打出。光於是有省。
自是徧參五十餘員善知識。終不自肯。適宗杲領育
王。四海英才鱗集。光亦與焉。杲舉喚作竹篦則觸。不
喚作竹篦則背。不得向舉起處承當。不得向意根下
卜度。速道速道。光曰。杜撰長老。如麻似粟。杲曰。你是
第幾箇。光曰。今日捉敗這老賊。次年。佛涅槃日。因頂
謁次。自念佛常住法身。何有生滅。頭未至地。忽然契
悟。遽告杲。杲曰。你這回徹也。杲再主徑山。拉以偕往
閱夏。暫至蔣山。省曇華。華稱賞不已。移書與侍郎李
浩曰。光兄。一自徑山老叔印可。如虎插翅。留月餘而
歸。杲說偈以頂相付光曰。有德必有光。其光無間隔。
名實要相稱。非青黃赤白○宗杲住徑山。謁張九成
於慶善院。成問曰。某每於夢中。必誦語孟。何也。杲舉
圓覺經曰。繇寂靜故。十方世界諸如來心。於中顯現。
如鏡中像。成曰。非老師莫聞此論也。成後設心六度。
不為子孫計。因取華嚴善知識日供。其二回食以飯
緇流。又甞供十六大天。而諸位茶盃。悉變為乳。作偈
頌曰。稽首十方佛法僧。稽首一切護法天。我今供養
三寶天。如海一滴牛一毛。有何妙術能感格。試借意
識為汝說。我心與佛天無異。一塵纔起大地隔。儻或
塵銷覺圓淨。是故佛天來降臨。我欲供佛佛即現。我
欲供天天亦現。佛子若或生狐疑。試問此乳何處來。
狐疑即塵塵即疑。終與佛天不相似。我今為汝掃狐
疑。如湯沃雪火消冰。汝今微有疑與惑。[(采-木+(工/山))*鳥]子便到新
羅國。又頌黃龍三關曰。我手何似佛手。天下衲僧無
口。縱饒撩起便行。也是鬼窟裏走。（諱不得）我脚何似驢
脚。又被黐膠粘著。翻身直上兜率天。已是遭他老鼠
藥。（吐不出）人人有箇生緣處。鐵圍山下幾千年。三災直
到四禪天。這驢猶自在旁邊。（煞得工夫）成。生平一皮履。闕
裂亦不易。衣服飲食。麤惡尤甚。或問。性耶。抑愛惜不
妄用耶。曰汝且道。我用心每日在甚處。若一一從頭
<pb n="871"/>
至足理會。此形骸。却費了多少工夫。我不被他使。且
要我使他。世人役役為此身所擾。自早至夜。應副他
不暇。特可為發一笑耳。
<other>（己卯）黃彥節居士。參宗杲禪師</other>
黃彥節。字節夫。號妙德。參宗杲。於一喝下。疑情頓歇。
杲以衣付之。甞舉首山竹篦話。至葉縣省近前奪得
抝折擲向堦下曰是甚麼。山曰瞎。節曰。妙德到這裏
百色無能。但記得曾作蠟梅絕句。曰擬嚼枝頭蠟。驚
香却肖蘭。前村深雪裏。莫作嶺梅看○金國教亨。任
城王氏子。先是。汴京慈濟寺。有僧名福安。山居任城
有年。一日齋於芒山村。倚樹而化。見夢於女弟馮曰。
我生於西陳村王光道家。馮語其母。及其子夢皆同。
詰旦。至光道家。亨母劉氏。亦夢安來求寄宿。是日亨
果生。拳右拇指。同業聞之。往問。安公無恙。亨孰視良
久。伸指而笑。甞獨臥空室。誦摩訶般若波羅蜜。其母
驚顧襁褓。聲猶囁嚅。自幼不茹葷。惟見僧行造門。輙
喜從之。相者曰。此兒。必領僧萬指。十五游方。參鄭州
寶公。久無所入。一日往睢陽宿趙渡。忽馬上憶擊板
因緣。有省。疑情不散。將抵河津。同行驚曰。師兄。此河
津也。亨下馬。悲喜交集。歸舉似寶。寶曰。此僵臥人似
欲轉動耳。曾看日面佛公案否。亨笑曰。兒時已念得。
曰我只教人參諸方掉下底禪。但再參去。一日因雲
堂靜坐。忽聞板聲。霍然親證。呈頌曰。日面月面。星飛
電轉。若更遲疑。面門著箭。咄。寶遂印可曰。吾謾汝不
得也。出世五坐道場。後住中都潭柘。歸隱缺門。復住
濟州普照。方丈後叢樹蓊[鬱-山+止]中。有一株高丈餘。群鴉
以次來巢。上下十二級。如浮圖狀。眾賀曰。和尚佛法。
將大振乎。不數日。奉旨主慶壽。三年退居缺門。河南
知府。請居少林。徜徉嵩少者數年。忽杜門謝客。己卯
秋七月日。謂眾曰。汝輩各宜著力。索筆書頌畢。寂然
而逝。茶毗。焰如蓮花開合。牙齒目睛不。舍利無算。
亨自兒時。額有圓珠。至是[焊-干+恭]然飛去。
<other>（辛巳）龍舒居士王日休述淨土文</other>
王日休。字虗中。號龍舒。為國學進士。端靜簡潔。博通
群書。訓傳六經諸子數十萬言。一旦捐之曰。是皆業
習。非究竟法。吾其為西方之歸。自是一意念佛。年六
十。布衣蔬茹。重趼千里。以是教人。風雨寒暑弗皇恤。
閒居日課千拜。夜分乃[寢-(宋-木)+穴]。面目奕奕有光。見者知為
有道之士。紹興辛巳。述淨土文十卷。刊行於世。刊時
舍利流出於板○印肅。住南泉。有蜀僧道存。曾謁疎
山得悟。特往愍道者處印證。徧歷諸方求友。罕有其
人。辛巳冬月。冐雪到南泉。肅一見喜曰。此吾不請友
也。遂相徵詰。棒喝交馳。心心密契。存曰。師再來人也。
大興吾道。非師其誰。因指雪書一頌而別。肅亦隨後
一句加三句。遂成八頌。存曰。庭前雪子落紛紛。總是
吾家入道門。行人到此宜迴首。免使從前業浪奔。三
世諸佛同此路。百千方便一乾坤。淨人若信平常事。
自有山翁樣子存。肅曰。庭前雪子落紛紛。妙觸宣明
應普門。不是藥山無用處。權令龐老警兒孫。總是吾
家入道門。無說說中聞不聞。步步透關田地穩。須彌
𨁝跳撞崑崙。行人到此宜迴首。此物元來處處有。除
非自己肯承當。方信境緣無好醜。免使從前業浪奔。
直入圓音普眼門。賓主歷然誰委悉。不是通方莫與
論。三世諸佛同此路。天無門兮地無戶。森羅萬象一
光吞。歷劫不曾少鹽醋。百千方便一乾坤。得者還須
皂白分。珠體未明成五色。舉頭[(采-木+(工/山))*鳥]子過羅村。淨人若
信平常事。穿過髑髏連孔鼻。多中一了一中多。城東
老母難迴避。自有山翁樣子存。家傳祖代沒分文。南
北東西無別有。光明遍照獨為尊。
<other>（壬午）孝宗賜宗杲法號</other>
幸巳。宗杲。退居明月堂。壬午。孝宗即帝位。詔問佛法
大意。賜號大慧禪師○妙總。受大慧心印。名聞諸方。
紹興壬午。有以禮部僧牒無著師號為施者。總說偈
<pb n="872"/>
受之。遂祝髮披緇。
<other>（癸未）應菴曇華禪師入寂（虎丘隆法嗣臨濟十三世）</other>
曇華。晚住天童。遠近奔凑。時宗杲主徑山。叔侄相望。
往來憧憧。必至二大士之門。隆興元年六月日。臨終。
或以辭世偈為請。華曰。吾甞笑諸方所為。而自為之
耶。區處院事。纖悉不遺。奄然趺坐而化。華於普說小
參問答勘辨之屬。皆從容暇豫。曲盡善巧。而室中機
辨。操縱殺活。尤號明妙。飽參宿學。一近槌拂。亦汗下
心死。甞領徒典剎者。但晦匿名跡。以得寓巾鉢為幸。
至於行業高潔。每當住持。雖料理建置小物細故。動
為無窮計。而纖毫不可意。即飄然徑去。莫能回奪。嘗
自言。衲僧家。著草鞋住院。何至如蚖蛇戀窟。勉勵徒
眾。不許放逸。事事必身率之。其將示寂也。猶掛牌入
室至夜分。他日多類此○密菴咸傑。福州鄭氏子。母
夢廬山老僧入舍而生。自幼頴悟。出家行脚。徧參知
識。後謁曇華於衢之明果。華孤硬難入。屢遭訶責。一
日華問。如何是正法眼。傑遽答曰。破沙盆。華頷之。未
幾。辭回省親。華送以偈曰。大徹投機句。當陽廓頂門。
相從今四載。徵詰洞無痕。雖未付鉢袋。氣宇吞乾坤。
却把正法眼。喚作破沙盆。此行將省覲。切忌便跺跟。
吾有末後句。待歸要汝遵。後出世烏巨。遷祥符蔣山
華藏。又詔住徑山靈隱。晚居太白○南書記。福州人。
久依曇華。於趙州狗子無佛性話。豁然契悟。有偈曰。
狗子無佛性。羅睺星入命。不是打殺人。被人打殺定。
華見。喜其脫略○侍郎李浩。字德遠。號正信居士。幼
閱楞嚴經。如游舊國。志而不忘。持橐曇華說法於明
果。浩投誠入室。華揕其胸曰。侍郎死後。向甚麼處去。
浩駭然汗下。華喝出。浩退參。不旬日竟躋堂奧。以偈
寄同參嚴康朝曰。門有孫臏舖。家存甘贄妻。夜眠還
朝起。誰悟復誰迷。華見之稱善。有鬻胭脂者。亦久參
華。頗自負。浩贈以偈曰。不塗紅粉自風流。往往禪徒
到此休。透過古今圈䙡後。却來這裏喫拳頭。
<other>○大慧宗杲禪師示寂（圓悟勤法嗣臨濟十二世）</other>
宗杲住徑山。隆興元年七月日示微恙。大眾力請末
後垂訓。杲囑曰。老僧來日無多。汝等侍吾之久。宜各
隨所緣。以佛法為念。莫負初志。實吾所願。其語懇切。
眾皆悲感。十四日夜。有大星隕於[寢-(宋-木)+穴]室之後。流光有
聲。杲聞。微笑曰。吾將行矣。八月二日凌震。法鼓震裂。
九日學徒環擁。杲以手搖曳曰。吾翼日始行。至五鼓。
親書遺奏。及丞相張浚等書。以外護吾宗為囑。仍示
參徒曰。叢林自有常典。切不可過儀。小師不得披麻
慟哭。恐混世俗。又口授諸嗣法云。吾自夏及秋。不美
飲食。雖無甚疾苦。而幻體日見羸劣。蓋世緣止於此
也。汝既應緣一方。宜堅持願力。以報佛祖恩。是吾之
望。臨行以數語為別。各宜委悉。及了賢等請偈。杲厲
聲曰。無偈便死不得也。眾復哀懇。乃不得已書偈。付
了賢。呈大眾云。生也只恁麼。死也只恁麼。有偈與無
偈。是甚麼熱大。投筆就[寢-(宋-木)+穴]。吉祥而逝。壽七十五。夏五
十八。塔全身於明月堂之側。龍神戴白。鳥獸哀號。孝
宗製讚曰。生滅不滅。常住不住。圓覺空明。隨物現處。
詔以明月堂為妙喜菴。賜諡普覺。塔名寶光。所賜御
書。建閣以藏。全錄八十卷。詔入大藏流行○蔣山善
直。初參杲於回鴈峰。一日杲問。上座甚處人。曰安州
人。曰我聞你安州人會廝撲。是否。直便作相撲勢。杲
曰。湖南人喫魚。因甚湖北人著鯁。直打筋斗而出。杲
曰。誰知冷裏。有粒豆[焊-干+恭]○了明。住長蘆。及宗杲化。
孝宗詔明補其處。一日陽和王。夢一異僧。長大皤腹。
緩行而言。欲化蘇州一莊。覺而異之未言也。翼日。明
忽杖履徒步而至。門者呵。不止。以白王。王出見之。遙
望明。與夢中無異。遽呼其眷屬。出觀之。竝炷香作禮。
茶罷。首言。願大王。施蘇州一莊。以為徑山供佛齋僧
無窮之福。王未有可否。因令辦齋。齋畢便出。更無他
語。時內外閧傳施莊一事。達於帝聽。會王入朝。帝曰。
<pb n="873"/>
聞卿捨蘇州莊與徑山。朕當為蠲賦稅。王謝恩歸。次
日。以書至徑山。請明入城。而明二日前先已坐化矣。
自是。王宴居窹𥧌之際。或少倦交睫。即見明在前。語
曰。六度之大。施度為先。善始善終。斯為究竟。王即以
莊𨽻本山。其疏略曰。特來謁郡王。故意丁寧說。冷處
著把火。大家相煖熱。兩堂坐禪僧。真箇修行徹。心源
湛如水。脊梁硬似鐵。等心供養渠。因果豈虗設。福慧
自莊嚴。共出輪迴劫。又偈曰。做事須還烈漢。拈起筆
來便判。若要功果完成。切莫前思後算。
<other>（甲申）印肅禪師隱居南山</other>
印肅。住慈化。遠近奔趨。絡繹於道。有人赴總管府。首
肅為妖者。府守李姓。善雷術。遂乘便道抵院。謂肅曰。
借汝壇場。施吾法事。意欲驅雷以滅肅。行之三日不
應。守抱慚辭去。肅曰。將天鼓相送。遂以拄杖。向空指
畫。雷聲大震。電雹交作。守乃投誠懺悔。自後朝謁益
眾。人事旁午。隆興二年秋。肅恐魔惱。乃以院事。付其
徒圓通任之。潛往南山。入定歷歲餘。人無知者○祖
琇。號石室。撰隆興佛運通論。甲申論成。行於世。
<other>（乙酉）印肅禪師還慈化</other>
印肅。隱居南巖。楚人丁驥劉汝明。因夜立望。見南巖
上毫光燭天。曰此必師所居也。於是次日相與披荊
棘捫藤蘿。討路至肅處。但見龍吟虎嘯。嚮震崖谷。二
人及從者。皆驚怖。肅叱。畜生且化身來。休驚檀越。俄
有二童侍側。二人固請還寺教化眾生。肅遂還慈化。
<other>（丙戌）道昌禪師住淨慈</other>
道昌。住靈隱。丙戌淨慈虗席。孝宗詔昌主之。
<other>（丁亥）德光禪師住天寧</other>
德光。自受心印。名稱奕奕。乾道三年。李浩分符天台。
與光論道相契。遂延住鴻福。及遷天寧。衲子雲集。
<other>（己丑）普菴印肅禪師示寂（牧菴忠法嗣臨濟十二世）</other>
印肅。住慈化。隨宜說法。至於廣津梁。崇塔廟。伐怪木。
毀淫祠。鬼神莫測其變化。或問。修何行業而得此。肅
當空畫曰。還會麼。曰不會。曰止止不須說。又甞自贊
曰。蒼天蒼天。悟無生法。談不說禪。開兩片皮。括地該
天。如何是佛。十萬八千。乾道五年七月日。書偈於方
丈西壁云。乍雨乍晴寶象明。東西南北亂雲深。失珠
無限人遭劫。幻應權機為汝清。書畢。跏趺而逝。
<other>（庚寅）尼無著妙總禪師入寂（大慧杲法嗣臨濟十三世）</other>
隆興改元。舍人張安國守吳門。適資壽虗席。迎請妙
總住持。總受請。大唱妙喜宗風。乾道六年七月十四
日。集眾說偈畢。撼之則已去矣。塟全身於無錫軍將
山之東。後遷平江虎丘○鍾離松。紹興中進士。乾道
庚寅。奉祠吳門。立寶積精舍。畵九品蓮臺圖。同會者
百人。記曰。光陰電掣。因果影隨。勿肆情而造愆。勿倚
壯而廢日。瞻茲簡易法門。能即迴光返照。則不離當
處。超脫苦輪○喻良能。義烏人。官太常寺丞。所著有
諸經講義。香山等集。甞賦蓮社詩云。遠公結社事清
修。永叡宗雷竝俊游。千古空餘舊名字。白蓮零落不
勝秋。前身我是比丘身。處處名山有宿因。何日塵緣
都掃盡。重為香火社中人。
<other>（辛卯）慧遠禪師說法王宮</other>
慧遠。住靈隱。辛卯正月二十日。孝宗召對於宣德殿
賜坐。問如何免得生死。曰不悟大乘道。終不能免。曰
如何得悟。曰本有之性。以歲月磨之。無不悟者。曰悟
後如何。曰悟了。始知陛下所問。與臣所奏。悉皆不是。
曰一切處不是如何。曰脫體現前。了無毫髮可見之
相。上大悅。遠復曰。古德道。無所是是菩提。曰即心即
佛如何。曰目前無法。陛下喚什麼作心。曰如何是心。
遠正身叉手而立曰。只這是。上又問德山臨濟機緣。
遠一一陳之。復曰。悟後。千句萬句。乃至一大藏教。只
是一句。曰是那一句。曰好語不出門。曰不與萬法為
侶可參乎。曰老龐致此一問。驚天動地。驅山塞海。超
古今脫是非。離言說絕依倚。如陛下至尊至貴。大道
<pb n="874"/>
本然。曰得道者誰。曰覺道之人。隨其器量淺深。驗在
意表。得底人。他亦自知時節。學佛者眾。機緣亦廣。恐
勞聖聽。不敢具奏。遂謝恩下殿○可觀。字宜翁。華亭
戚氏子。出家受具。依車溪講席。一日聞舉般若寂寥。
言下大悟曰。如服一杯降氣湯。又見慧覺。讀指要。至
若不謂實鐵床非苦變易非遷。嘆曰。世間文字語言。
皆糠粃耳。出世主嘉禾壽聖。遷當湖德藏。又遷祥符。
兩載。以疾復反當湖。一室蕭然。人不堪之。觀曰。松風
山月。此我無盡衣鉢也。乾道七年秋。丞相魏杞。出鎮
姑蘇。請住北禪天台寺。入院指法座曰。胸中一寸
已冷。頭上千莖雪未消。老步只宜平地去。不知何事
又登高。杞擊節不已○魏杞。字南夫。壽春人。累官參
知政事。篤信佛法。每發願祈來世為僧。一日命丹青
寫為僧相。揭之高堂。請德光禪師作贊。光贊曰。身從
果位中來。位冠百僚之上。只因熟處難忘。故現比丘
真相。後杞將卒。命諸子曰。吾已去。當為我削髮著袈
裟。以僧相殮之。諸子遵命。以三衣一鉢投棺中。
<other>（癸巳）龍舒居士王日休往生淨土</other>
乾道癸巳正月十日。王日休。往訪趙省幹。借淨室云。
道業辦去時好。乃書日課念佛積計九百十二萬五
百於壁。又遍囑諸人。勉進道業。有此後不復再見之
語。夜來讀書罷。如常禮念。至三鼓。忽厲聲稱阿彌陀
佛號數聲云。佛來迎我。言訖。屹然立化。[邱-丘+(看-目)]人有夢二
青衣引休向西行者。自是家家供事云。
<other>（丙申）佛海慧遠禪師入寂（佛果勤法嗣臨濟十二世）</other>
慧遠。住靈隱。乙未秋。示眾曰。淳熈二年閏季秋九月
旦。閙處莫出頭。冷地著眼看。明暗不相干。彼此分一
半。一種作貴人。教誰賣柴炭。向你道。不可毀不可贊。
體若虗空沒崖岸。相喚相呼歸去來。上元定是正月
半。都下喧傳而疑之。丙申。忽示微疾。果以上元揮偈。
安坐而化。偈曰。抝折秤錘。掀翻露布。突出機先。鵶飛
不渡。留七日。顏色如生。詔德光。補住靈隱○東山全
菴齊己。邛州謝氏子。法嗣慧遠。蓮社道友請上堂。云。
漸漸雞皮[鴳-女+隹]髮。父少而子老。看看行步龍鐘。疑殺木
上座。直饒金玉滿堂。照顧白拈賊。豈免衰殘老病。正
好著精彩。任汝千般快樂。渠儂合自繇。無常終是到
來。歸堂喫茶去。惟有徑路修行。依舊打之遶。但念阿
彌陀佛。念得不濟事。復曰。噁。這條活路。已被善導和
尚直截指出了也。是你諸人。朝夕在徑路中往來。因
甚麼當面蹉過阿彌陀佛。這裏薦得。便可除迷倒障。
拔猶豫箭。截疑惑網。斷癡愛河。伐心稠林。浣心垢濁。
正心謟曲。絕心生死。然後轉入那邊。擡起脚。向佛祖
履踐不到處進一步。開却口。向佛祖言詮不到處說
一句。喚回善導和尚。別求徑路修行。其或準前捨父
逃走。流落他鄉。撞東磕西。苦哉阿彌陀佛○覺阿。日
本國滕氏子。得度受具。習大小乘有聲。屬商者自中
都回。極言禪宗之盛。阿即奮然。航海而來。袖香至靈
隱。拜慧遠。遠問其來。阿輙書而對。復書曰。我國無禪
宗。惟講五宗經論。國主無姓氏。號金輪王。以嘉應改
元。捨位出家。名行真。年四十四。王子七歲。令受位。今
已五載。某等仰服禪師之名。特詣丈室禮拜。願傳心
印。以度迷津。且如心佛及眾生是三無差別。離相離
言。假言顯之。禪師如何開示。遠曰。眾生虗妄見。見佛
見世界。阿書曰。無明因何而有。遠便打。明年秋。辭游
金陵。抵長蘆江岸。聞鼓聲忽大悟。旋靈隱。述五偈辭
遠曰。航海來探教外傳。要離知見脫蹄筌。諸方參徧
草鞋破。水在澄潭月在天。掃盡葛藤與知見。信手拈
來全體現。腦後圓光徹太虗。千機萬機一時轉。妙處
如何說向人。倒地便起自分明。驀然踏着故田地。倒
褁幞頭孤路行。求真滅妄元非妙。即妄明真都是錯。
堪笑靈山老古錐。當陽拋下破木杓。竪拳下喝少賣
弄。說是說非入泥水。截斷千差休指注。一聲歸笛囉
囉哩。遠稱善。歸住叡山。通嗣法書○行機。號簡堂。台
<pb n="875"/>
州楊氏子。年二十五。棄妻孥出家。晚參景元。密有契
證。出應莞山。刀耕火種單丁者十七年。甞有偈云。地
爐無火客囊空。雪似楊花落歲窮。拾得斷麻穿壞衲。
不知身在寂寥中。每謂人曰。某猶未穩在。一日看斫
樹倒地。忽大悟。平昔礙膺之物。泮然氷釋。未幾。住江
州圓通。陞座云。圓通不開生藥舖。單單只賣死猫頭。
不知那箇無思算。喫著通身冷汗流。淳熙丙申冬。歸
住平田○淳熙三年冬。孝宗召德光。入對選德殿。問
佛法大意。留禁中觀堂五宿。賜號佛照。問釋迦入山
修道六年而成。所成何事。光曰。將謂陛下忘却。
<other>（丁酉）松窓居士錢端禮入寂</other>
錢端禮。字處和。號松窓。從景元。發明己事。丁酉秋。示
微恙。修書召行機。及國清瑞巖主僧。有訣別之語。機
與二僧詣榻次。禮起趺坐。言笑移時。即書曰。浮世虗
幻。本無去來。四大五蘊。必歸終盡。雖佛祖具大威德。
亦不能免這一著子。天下老和尚。一切善知識。還有
跳得過者無。蓋為地水火風因緣和合。暫時凑泊。不
可錯認為己有。大丈夫磊磊落落。當用處把定立處
皆真。順風使帆。上下水皆可。因齋慶讚去留自在。此
是上來諸聖。開大解脫一路涅槃門。本來清淨空寂
境界。無為之大道也。今吾如是。豈不快哉。塵勞外緣。
一時掃盡。荷諸山垂顧。咸願證明。伏惟珍重。置筆。顧
機曰。某坐去好。臥去好。機曰。相公去便了。理會甚坐
與臥耶。禮笑曰。法兄當為祖道自愛。遂斂目而逝。
<other>（庚子）德光禪師住阿育</other>
德光。住靈隱。淳熙七年。遷住阿育○楚明。嘉州李氏
子。初謁克勤。勤問。從上諸聖。以何接人。明竪起拳。勤
曰。此是老僧用底。作麼生是從上諸聖用底。明以拳
便打。勤亦舉拳。相交笑而出。復謁宗杲。杲問。甚處來。
曰西川。杲曰。未出劍門。與汝三十棒了也。曰不合起
動和尚。杲深肯之。會勤歸蜀。明依安民而大悟。出世
住雪竇。淳熙七年。孝宗召明入對。問曰。三教聖人。本
同此理。曰譬如虗空東西南北。初無二也。曰但聖人
所立門戶異耳。故孔子以中庸設教曰。非中庸。何以
安立世間。法華云。治世語言資生業等。皆與實相不
相違背。華嚴云。不壞世間相。而治出世間法。曰今時
士大夫學孔子者多。只工文字語言。不見夫子之道。
不識夫子之心。惟釋氏不以文字教人。直指心源。頓
令悟入。不亂於死生之際。此為殊勝。曰非獨後世學
者。不見夫子之心。當時顏子。號為具體。盡平生力量。
只道得箇瞻之在前忽焉在後。如有所立卓爾。竟捉
摸未着。而聖人分明八字打開。向諸弟子曰。二三子
以我為隱乎。吾無隱乎爾。以此觀之。當時弟子。尚不
識夫子心。況今人乎。張商英曰。吾學佛。然後能知儒。
此言實為至言。曰朕意亦謂如此。上又曰。老莊何如
人。曰只是佛法中小乘聲聞以下人。葢小乘。厭身如
桎梏。棄智如雜毒。化火焚身。入無為界。正如莊子。形
固可使如槁木。心固可使如死。老子曰。吾有大患。
為吾有身。大乘人則不然。度眾生盡。方證菩提。正如
伊尹所謂予天民之先覺者也。予將以斯道覺斯民
也。有一夫不被其澤。若己推而內之溝中也。上大悅。
賜號寶印。即日詔住徑山○上甞製原道論曰。朕觀
韓愈原道。因言佛老之相混。三教之相絀。未有能辨
之者。且文繁而理迂。揆聖人之用心。則未昭然矣。何
則釋氏專窮性命。棄外形骸。不着名相。而於世事自
不相關。又何與禮樂仁義。然尚立戒曰。不殺。不淫。不
盜。不飲酒。不妄語。夫不殺。仁也。不淫。禮也。不盜。義也。
不飲酒。智也。不妄語。信也。如此於仲尼何遠乎。夫子
從容中道聖人也。所為孰非仁義。又烏得而名焉。譬
如天地運行。陰陽循環之無端。豈有意春夏秋冬之
別哉。此聖人強名之耳。亦猶禮樂仁義之別。以設教
治世。不得不然也。因其強名。揆而求之。則道也。道也
者。仁義禮樂之宗也。仁義禮樂。固道之用也。彼楊雄
<pb n="876"/>
謂。老氏槌仁義滅禮樂。今迹老子之書。其所寶者三。
曰慈。曰儉。曰不敢為天下先。孔子曰。溫良恭儉讓。又
惟仁為大。老子之所為慈。豈非仁之大者耶。曰不敢
為天下先。豈非遜之大者耶。至其會道。則互相徧舉。
所舉者。清淨寧一。而於孔聖果背馳乎。蓋三教末流。
昧者執之。自為異耳。夫佛老絕念無為。修心身而已
矣。孔子教以治天下者。特所施不同耳。譬猶耒耜而
織。機杼而耕。後世徒。紛紛而惑。固失其理。或曰。當如
之何去其惑哉。曰以佛修心。以老治身。以儒治世。斯
可也。惟聖人為能同之。不可不論也。
<other>（壬寅）可觀法師入寂（天台宗）</other>
可觀。住延慶。復歸當湖竹菴。壬寅。無疾而逝。茶毗。烟
所到處皆舍利。壽九十一。臘七十八。嗣法弟子宗印
（即北峰）。鹽官陳氏子。年十五。具戒參學。得竹菴之道。隱
雷峯毛氏菴。住華亭普光。秀州德藏。復遷華亭超果。
蘇之北禪。移天竺靈山。嘉定六年行化。十二月日至
松江。謂其徒曰。吾化緣畢此。右脇而逝。
<other>（癸卯）楚明禪師序圓覺經註</other>
孝宗。註圓覺經。癸卯二月。遣中使賷賜徑山楚明。作
序刊行。明進頌曰。古佛與今佛。同一廣長舌。於無途
轍中。為物啟途轍撥開千嶂雲。放出一輪月。普令大
地人。言下悉照徹。覺亦無可圓。幻亦無可滅。只此無
亦無。紅爐一點雪。稽首佛與佛。字字無異說。上覽之
大喜○尤袤。字延之。梁溪人。舉進士。聞釋氏出世法。
見歸宗禪師。欲謀隱計。朱熹寄詩。有逃禪公勿遽且
畢區中緣之句。出守台州。上臨軒遣曰。南台有何勝
槩。曰太平洪福。國清萬年。曰聞石橋應真是五百強
漢。時忽出現。卿以何法處之。袤執拳曰。臣有金剛王
寶劍在。上喜。書遂初老人賜之○趙渢。字文孺。自號
黃山。東平人。舉進士。性冲澹。學道有所得。仙和尚坐
脫。渢題曰。識得從來覺性圓。西歸隻履更翛然。永嘉
穩步曹溪路。臨濟飽參黃檗禪。桶底脫時無一物。機
輪轉處有三玄。火中留得一莖草。依舊光明爍大千。
<other>（戊申）楚明禪師退居別峯</other>
楚明。住徑山。淳熈戊申。請老賜退居菴。名曰別峯○
智䇿。號塗毒。天台陳氏子。幼落髮。謁國清寂室光。洒
然有省。次謁大圓。圓問。甚處來。曰天台來。曰見智者
大師麼。曰即今亦不少。曰因甚在汝脚跟下。曰當面
蹉過。曰上人不耘而秀。不扶而直。一日辭去。圓送之
門。拊䇿背曰。寶所在近。此城非實。䇿頷之。往豫章謁
天游。道經雲居。風雪寒。路坐閱四十二日。午初版聲
鏗然。豁爾大悟。及造門。游獨指䇿曰。甚處見神見鬼
來。曰雲居聞版聲來。曰是甚麼。曰打破虗空。全無靶
鞆。曰向上事未在。曰東家暗坐。西家廝罵。曰嶄然超
出佛祖。他日起家一麟足矣。戊申。詔住徑山。
<other>（庚戌）寶印楚明禪師入寂（華藏民法嗣臨濟十三世）</other>
楚明。退居別峯。十一月。到寺見智䇿。與之訣別。䇿問
行日。明曰。水到渠成。歸別峯。索紙書十二月初七夜
雞鳴時九字。如期而化。敕諡慈辯。塔曰智光。
<other>（壬子）塗毒智䇿禪師入寂（湛堂準法嗣臨濟十一世）</other>
智䇿。住徑山。壬子七月日將入寂。陞座別眾。囑門人
以文祭。䇿危坐傾聽。至尚饗。為之一笑。越兩日。沐浴
更衣。集眾說偈曰。四大既分飛。烟雲任意歸。秋天霜
夜月。萬里轉光輝。俄傾泊然而逝。
<other>（癸丑）德光禪師住徑山</other>
德光。住阿育。紹熈四年正月日。詔遷徑山。光力辭。上
曰。朝夕相見耳。再對便殿。進宗門直指。
<other>（乙卯）德光禪師還阿育</other>
德光。住徑山。慶元元年春。再三懇請。還阿育王山。詔
從之○左丞范冲。字致虗。繇翰苑守豫章。過圓通旻。
問曰。冲行將老矣。墮在金紫行中。去此事稍遠。旻呼
內翰。冲應諾。旻曰。何遠之有。冲躍然曰。乞師再垂指
示。旻曰。此去洪都有四程。冲佇思。旻曰。見即便見。擬
<pb n="877"/>
思即差。冲豁然有省○樞密吳居厚。擁節歸鍾陵。謁
旻曰。某日赴省試。過趙州關。因問前住訥老。透關底
事如何。訥曰。且去做官。今不覺五十餘年。旻曰。曾明
得麼。曰八次經過。常存此念。然未甚脫洒在。旻度扇
與之曰。請使扇。厚即揮扇。旻曰。有甚不脫洒處。厚忽
有省。曰便請末後句。旻揮扇兩下。厚曰。親切親切。旻
曰。吉獠舌頭三千里○諫議彭汝霖。手寫觀音經。施
旻。旻拈起曰。這箇是觀音經。那箇是諫議經。曰此是
某親寫。旻曰。寫底是字。那箇是經。霖笑曰。却了不得
也。旻曰。即現宰官身。而為說法。曰人人有分。旻曰。莫
謗經好。曰如何即是。旻舉經示之。霖拊掌大笑曰。嗄。
旻曰。又道了不得。霖禮拜○中丞盧航。與旻擁爐次。
航問。諸家因緣。不勞拈出。直截一句。請師指示。旻厲
聲揖曰。看火。航急撥衣忽大悟。謝曰。灼然佛法無多
子。旻喝曰。放下著。抗應諾諾○左司都貺。問旻曰。是
法。非思量分別之所能解。如何凑泊。曰全身入火聚。
曰畢竟如何會。曰驀直去。貺沉吟。旻曰。可更喫茶麼。
曰不必。曰何不恁麼會。貺契旨曰。元來大近。旻曰。十
萬八千。貺占偈曰。不可思議。是大火聚。便恁麼去。不
離當處。旻曰。咦。猶有這箇在。貺曰。乞師再垂指示。旻
曰。便恁麼去。鐺是鐵鑄。貺頓首謝○學士葉適。字正
則。號水心。甞以佛書條項太多。相反處亦不少。往問
石巖璉。璉曰。佛以戒定慧為宗。心境不感諸緣。水流
花開。鳶飛魚躍。皆吾性真。要在千差一照。事理渾融。
日久月深。真空妙智。自印本心矣。若能收視返聽。心
外原無別佛。不必問條項多言相反也。適自是知歸
○智廉。居上虞化度寺。初遍參宗門。晚節一意西方。
慶元乙卯秋八月。別眾曰。我夢中見阿彌陀佛。大眾
國繞說法。佛云。諸善人等。當須專心淨業。來生我國。
我見勝相。往生必矣。乃書偈曰。鴈過長空。影沉寒水。
無滅無生。蓮花國裏。書畢。回身向西。結印而逝。
<other>（丁巳）崇岳禪師住靈隱</other>
崇岳號松源。龍泉吳氏子。年二十三棄家。參宗杲於
徑山。杲陞座。稱曇華為人徑捷。岳聞之。不待旦而行。
既至入室。終夜自舉狗子無佛性話。豁然有得。即以
扣華。華舉世尊有密語。迦葉不覆藏。岳曰。鈍置和尚。
華厲聲一喝。自是朝參夕扣。華大喜。說偈勸使祝髮。
既受具。乃徧歷江浙老宿。入閩見安永。一日辭永。永
舉有句無句如藤倚樹。岳曰。裂破。永曰。瑯琊道。好一
堆爛柴聻。岳曰。矢上加尖。如是應酬數反。永曰。吾兄
下語。老僧不能過。其如未在。他日拂柄在手。為人不
得。驗人不得。岳曰。為人者。使博地凡夫。一超入聖域。
固難矣。驗人者。打向面前過。不待開口。已知渠骨髓。
何難之有。永曰。明明向汝道。開口不在舌頭上。後當
自知。岳遂別去。後之衢州。見咸傑。隨問即答。傑微笑
曰。黃楊禪爾。一日傑入室。問旁僧。不是心不是佛不
是物。岳侍側。豁然大悟。乃曰。今日方會木菴道開口
不在舌頭上。自是機鋒不可觸。出世平江澄照。嗣密
菴。屢遷名剎。慶元三年。靈隱虗席。孝宗詔岳補處○
安永。號木菴。閩縣吳氏子。參鼎需。一日入室。需曰。不
問有言。不問無言。世尊良久。不得向世尊良久處會。
隨後便喝。永倐然契悟。作禮曰。不因今日問。爭喪目
前機。需許之。後住福州鼓山○元聰。福州朱氏子。晦
菴會中得心要。眾推為高弟。慶元三年。自雪峯被旨。
遷住徑山○師範。字無準。梓潼人。姓雍氏。九歲出家。
經書過目成誦。紹熈甲寅冬。受具戒。乙卯。出游至成
都坐夏。有老堯首座者。瞎堂高弟。範請益坐禪之法。
堯曰。禪是何物。坐底是誰。範受其語。晝夜體究。一日
如廁。提前語有省。丙辰。辭去。謁德光於育王。光問。何
處人。曰劍州人。曰帶得劍來麼。範隨聲便喝。光笑曰。
這烏頭子也亂做。因範貧甚無資剃髮。故人以烏頭
子目之。未幾。謁松源於靈隱。肯堂於淨慈。後謁祖先
於平江。西華秀峰。有純顛者。入室次。橫譏不讓。先打
<pb n="878"/>
至法堂。且欲逐出。範解之曰。禪和家爭禪亦常事。何
至如此。先曰。豈不聞道。我肚飢。聞板聲要喫飯去聻。
範聞其語。不覺白汗浹背。逮先居靈隱第一座。復往
從之。因侍先游石笋菴。菴之道者。請益曰。胡孫子捉
不住。乞師方便。先曰。用捉他作什麼。如風吹水自然
成紋。範在侍旁。平生礙膺之物頓釋。住後上堂云。名
不得。狀不得。取不得。捨不得。只麼得。且道。得箇甚麼。
三人證龜成鼈○祖先。號破菴。廣安人。姓王氏。密菴
傑法嗣。學士張鎡。捨宅建寺曰慧雲。請先開山。上堂
云。不是心不是佛不是物。忍俊不禁。為諸人作箇撇
脫。拄杖卓一下云。流水暗消溪畔石。勸人除却是非
難○肯堂。名彥冲。於潛盛氏子。道顏法嗣○張鎡。甞
聞鐘聲悟道。偈曰。鐘一擊耳根塞。赤肉團邊去箇賊。
有人問我解何宗。舜若多神面門黑○陸游。字務觀。
官待制。封渭南伯。自號放翁。參崇岳。問曰。心傳之學。
可得聞乎。岳曰。既是心傳。豈從聞得。游領解。呈偈曰。
幾度驅車入帝京。逢僧一例眼雙青。今朝始覺禪家
別。說有談空要眼聽。
<other>（戊午）笑翁妙堪參淨全禪師</other>
玅堪。慈谿毛氏子。出家受具。初參崇岳。次謁淨全。言
下領旨。全越州翁氏子。字無用。大慧杲法嗣。
<other>（庚申）崇岳禪師退居東菴</other>
崇岳。住靈隱六年。法道盛行。慶元六年。上章乞老。帝
許之。退居東菴。
<other>（壬戌）松源崇岳禪師入寂（密菴傑法嗣臨濟十五世）</other>
崇岳。退居東菴。俄屬微疾。倡道猶不少廢。嘉泰二年
八月日。忽親作書。別諸公卿。且垂二則語。以[騇-古+(一/心)]學者。
曰。有力量人。因甚擡脚不起。開口不在舌頭上。及移
書嗣法弟子光睦善開。囑以大法。因書偈曰。來無所
來。去無所去。瞥轉玄關。佛祖罔措。跏趺而逝。
<other>（癸亥）佛照德光禪師入寂（大慧杲法嗣臨濟十三世）</other>
德光。住育王。謂產薄不足贍眾。遂以所賜。及王臣長
者所施之資置田。歲增穀五千。創數椽以自處。號曰
東菴。掩關自娛。接人不倦。時許衲子入室。嘉泰三年
三月。告眾曰。吾世緣將盡。至十五。問左右曰。今日月
半也。左右曰然。又二日。索紙作遺書。與平昔所厚者。
二十日早。集眾敘別。皆法門旨要。無半語及他事。索
浴更衣。大書曰。八十三年。彌天罪過。末後殷勤。盡情
說破。趺坐而逝。塔全身於菴後。勅諡普慧宗覺。塔曰
圓鑒○周必大。字子充。廬陵人。拜右相。封益公。撰光
塔銘曰。我聞萬生各具佛性。人有未見。見或未盡。偉
哉光公。宿習戒定。頓入悟門。遂傳心印。福慧兩足。行
解兼進。巍巍孝宗。見聖繇聖。與師晤言。謂發深省。晚
歸東菴。不倦接引。八十三年。報緣已竟。勿云鏡明。昔
現今隱。一物本無。何用照映。勿用谷虗。有叩隨應。十
方皆空。何論銷殞。摘葉拈花。繫風捕影。持問塔中。解
顏微哂。又曰。法不孤起。道不虗行。續佛慧命。必有其
人。其人謂誰。佛照禪師是也。

佛祖綱目卷第三十八

<sarticle>佛祖綱目卷第三十九（為字號）</sarticle>

<other>甲子（宋寧宗嘉泰四年起○金泰和四年）乙丑（宋改開禧）戊辰（宋改嘉定）己巳
（金大安元年）癸酉（金貞祐元年）丁丑（金改興定）癸未（金改元光）乙酉（宋理
宗寶慶元年金正大元年）戊子（宋改紹定）癸巳（金改天興）甲午（宋改端平）丁酉
（宋改嘉禧）辛丑（宋改淳祐）癸丑（宋改寶祐）己未（宋改開慶）庚申（宋改景定元世
祖中統元年）癸亥（宋理宗景定四年元世祖中統四年止）</other>
<other>（乙丑）佛光道悟禪師入寂（白雲海法嗣）</other>
金道悟。蘭州宼氏子。年十六。自願出家。父母不聽。乃
不食數日。遂許祝髮。後二年。自臨洮歸。宿於彎子店。
夜夢梵僧喚覺。適聞馬嘶。豁然大悟。歸家喜不自勝。
吟唱云。見也羅。見也羅。徧虗空。只一箇。告其母曰。我
<pb n="879"/>
拾得一物。母於槖中尋索不見。問是何物。曰我是無
始以來。不見了底物。其母不省。他日欲遊諸方。鄉人
送者求頌。有水流須到海。[鴳-女+隹]出白雲頭之句。至熊耳。
果遇白雲海。先是。人問海。何不擇法嗣。海亦作頌。有
芝蘭秀發獨出西秦之語。比悟至。夜聞空中人言。來
日接相公。黎明。海呼僧。行令持香花。接我關西弟子。
寺乃唐郭子儀建。今渠自來住持也。既至。一言相契。
徑付衣盂。寺前。甞有剽而殺人者。來告急。悟呼眾。擒
之曰。即汝是賊。尋得其巢穴。賊眾請命。悟與要言而
釋之。數十年路不拾遺。人以此益信是汾陽王云。悟
自後化行遠邇。甲辰。海遷寂。悟出世鄭州普照。復遷
三鄉竹閣菴。時著白衣跨牛。橫笛於洛川。人莫之測。
甞謂人曰。道我是凡。向聖位裏去。道我是聖。向凡位
裏去。道我不是聖不是凡。纔向毗盧頂上。有些行履
處。泰和五年。結夏臨洮大勢寺。開圓覺經陞座。偶曰。
此席。止講得一半去在。至五月日晚參。翼日早。盥嗽
畢。呼侍者。我病也。尋藥去。侍者足未及門。悟已臥逝。
方丈上。有五色雲如寶蓋。中有紅光如日者三。
<other>（庚午）可宣禪師住徑山</other>
可宣。蜀嘉定許氏子。出家受具。參安民悟旨訣。嘉定
庚午。詔住徑山。遠近輻輳。宣悲夫重趼而來者。窮其
日力食息無所。又於雙谿之上。築室百間。為接待菴。
濟其所不及。宋寧宗。甞錫化城二大字。賜號佛日。
<other>（辛未）錢象祖居士。往生淨土（此菴元法嗣臨濟十□世）</other>
錢象祖。字公相。號止菴。錢塘人。參護國景元。元曰。欲
究此事。須得心法兩忘乃可。法執未忘。契理亦非悟
也。曰纔涉唇吻。便落意思如何。曰本自無瘡。勿傷之
也。祖渙然有得。守金陵日。專修淨土。創止菴高僧寮
為延僧談道之所。嘉定元年。拜左丞相。辭歸。益進淨
業。四年二月示微疾。書偈曰。菡萏香從佛國來。琉璃
地上絕纖埃。我心清淨超於彼。今日遙知一朵開。後
三日。僧有問疾者。祖曰。我不貪生。不怖死。不生天。不
為人。惟求生淨土耳。言訖。跏趺而逝○[昝-人+├]定國。號省
齋。為州學諭。專心念佛。讀淨土諸經。每月三八。集僧
俗諷經念佛。嘉定四年。夢青衣童告曰。佛令召君。三
日當生彼國。至日沐浴更衣。念佛坐化○真德秀。字
景元。累官參知政事。世稱西山先生。深於禪學。甞云。
予讀楞嚴經。觀世音。以聞思修。為圓通第一。其曰。初
於聞中。入流亡所。所入既寂。動靜二相。了然不生。如
是漸增。聞所聞盡。盡聞不住。覺所覺空。空覺極圓。空
所空滅。生滅既滅。寂滅現前。若能如是圓拔一根。則
諸根皆脫。於一彈指頃。徧歷三空。即與諸佛無異矣
○陳貴謙。官樞密使。答真德秀問禪書。略曰。承問話
頭合看與否。以某觀之。初無定說。若能一念無生。全
體是佛。何處別有話頭。祇因背覺合塵。念念生滅。佛
祖方便。令咬嚼無義味語。然須徹見自己本地風光。
方為究竟。此雖人人本有。但妄想所覆。若不痛加煅
煉。終不明淨○饒節。字德操。臨川人。以文章著稱。往
來襄鄧間。嘗令其僕守舍。一日見僕歸。占對異常。怪
問之。僕曰。守舍無所用心。開隣寺長老有道價。特往
請一轉語。忽爾開悟。身心泰然。無他也。節嘆曰。汝能
是。我乃不能何哉。徑往白崖問道。與其僕祝髮為僧。
節法名如璧。僕名如琳。節自號倚松道人。甞勸呂紫
薇。專意學道。詩云。向來相許濟時功。大似頻伽餉遠
空。我已定交木上座。君猶求舊管城公。文章不療百
年老。世事能排兩頰紅。好貸夜牕三十刻。胡床趺坐
究幡風○劉昉。字中明。初為丞相府史積勞。出為左
殿直。已而嘆曰。為吏良苦。吾將清吾中扃。脫屣塵垢
之外。遂往（音村）州。棲止東山僧坊。沙門道覺詫曰。吾然
膏油於如來前。三十年矣。勝利當無涯。曰異乎吾所
聞。修行之子。以身為檠。以戒為膏油。以心為然器。照
一切無明。古所稱然燈佛也。居百日別去。後於南康
伽藍尸解。有里人至東都。見昉葛裘賣藥於市。問曰。
<pb n="880"/>
先生尸解。何至此耶。曰無則入有。解乃歸真。吾家常
事耳。子何訝焉○陸沅。號省菴。任福建提舉。居甞持
法華經。晨起。即澡浴焚香。目不他瞬。首倡偈曰。盥手
清晨貝葉開。不求諸佛不禳災。世緣斷處從他斷。劫
火光中舞一迴。然後開卷。又甞閱大藏。參究少林心
宗○修撰劉克莊。字潛夫。號後村。有十釋詠。其達磨
詠曰。直以心為佛。西來說最高。始知周孔外。別自有
英豪○李純甫。字之純。別號屏山。承安中進士。性嗜
酒。中歲始學佛。遍觀佛書。能悉其精奧。甞賦雜詩云。
顛倒三生夢。飛沉萬劫心。乾坤頭至踵。混沌古猶今。
黑白無真色。宮商豈至音。維摩嬾開口。枝上一蟬吟。
空譯流沙語。難參少室禪。泥牛耕海底。玉犬吠雲邊。
仰嶠圓茶夢。曹山放酒顛。書生眼如月。休被衲僧穿。
所著有鳴道集說。凡二百十七篇。
<other>（丁丑）藏叟善珍禪師入寂（妙峰善法嗣臨濟十五世）</other>
善珍。字藏叟。泉州呂氏子。落髮受具。謁妙峰善於靈
隱。入室悟旨。出世里之光孝。歷遷名剎。後住徑山。嘉
定丁丑五月日入寂。壽八十三。夏六十。
<other>（己卯）印簡侍中觀沼禪師</other>
印簡。字海雲。寧遠宋姓子。生而神悟。七歲。父授以孝
經開宗明義章。簡曰。開者何宗明者何義。父驚異。於
是。禮中觀沼為師。年十一納具戒。十二沼乃聽參問。
誨之曰。汝向後把文字語言。一一掃除。惟身心若枯
木死。今時及盡功用純熟。悟解真實。大死一場。休
有餘氣。到那時節。瞥然自肯。方與吾相見。簡受教習
定。一日扶沼行。沼曰。法燈禪師道。看他家事忙。且道。
承誰力。汝作麼生會。簡將沼手一掣。沼曰。這野狐精。
簡曰。喏喏。沼曰。更須別參。年十三。元兵破寧遠。見簡
俾斂髻。簡曰。若從國儀。則失僧相也。蒙旨如故。年十
八。元兵再下。四眾逃散。簡侍沼如故。沼曰。吾迫桑榆。
汝方富有春秋。何當玉石俱焚。宜自逃遁。簡泣曰。因
果無差。死生有命。安可離師苟免乎。沼察其誠。陰囑
曰。子向去朔漠。有大因緣。吾與子俱北渡矣。城降。元
帥史天澤。載於黃犢車。經年至赤城。
<other>（庚辰）中和璋禪師傳法印簡</other>
庚辰五月日。中觀沼將遷寂。書偈曰。七十三年如掣
電。臨行為君通一線。泥牛飛過海東來。天上人間尋
不見。客曰。師幾時行。曰三日後。至六月初一。果無疾
而逝。闍維。收頂骨舍利供養。沼既歿。印簡乞食看塔。
一夜聞空中召簡名。簡瞥然有省。乃遷入三峯道院。
復聞人告曰大事將成。行矣毋滯於此。黎明䇿杖之
燕。過松舖值雨。宿於巖下。因擊火大悟。自捫面曰。今
日始知眉橫鼻直。信道天下老和尚不𥧌語。明日至
景州。見本無玄。玄問。從何所來。曰雲收幽谷。曰何處
去。曰月照長松。玄點首曰。孟八郎。便恁麼去也。簡諾
諾趨出。過泃州。遇宿儒張子真。問。上人何不安住。簡
曰。河裏無魚市上取。初沼臨終。簡問。某甲當依何人。
了此大事。沼囑曰。賀八十去。迨入燕。至大慶壽寺。乃
省前讖。於是。徑謁中和璋。璋先一夕。夢異僧䇿杖。徑
趨方丈。踞師子座。天明。謂知客曰。今日但有旦過。當
令來見老僧。及晚簡至。璋笑曰。此衲子。乃夜來所夢
者。曰簡不來而來。作麼生相見。曰參須實參。悟須實
悟。莫打野榸。曰某甲因擊火迸散。乃知眉橫鼻直。曰
吾此處別。曰如何表信。曰牙是一口骨。耳是兩邊皮。
曰將謂別有。曰錯。簡喝曰。草賊大敗。璋休去。次日。璋
舉臨濟兩堂首座齊下喝。僧問還有賓主也無。濟曰。
賓主歷然。汝作麼生會。曰打破秦時鏡。磨尖上古錐。
龍飛霄漢外。何勞更下槌。曰汝只得其機。不得其用。
簡便掀禪床。璋曰。路途之樂。終未到家。簡與一掌曰。
精靈千載野狐魅。看破如今不直錢。璋打一拂子曰。
汝只得其用。不得其體。簡進前曰。青山聳寒色。月照
一溪雲。曰汝只得其體。不得其智。曰流水自西東。落
花無向背。曰汝雖善語言三昧。要且沒交涉。簡竪起
<pb n="881"/>
拳。復拍一拍。當時丈室震動。璋曰。如是如是。簡拂袖
便出。明日命掌記。復以向上鉗鎚勘驗。應答皆契。一
日謂曰。汝今已到大安樂地。宜善護持。吾有如來正
法眼藏。祖師涅槃妙心。密付於汝。毋令湮沒。簡掩耳
而出。即授以頌曰。天地同根無異殊。家山何處不逢
渠。吾今付與空王印。萬法光輝總一如。
<other>（癸未）萬松行秀禪師。評唱天童頌古</other>
元移剌楚材晉卿。初參聖安澄。屢將古尊宿語緣中
所得者叩之。澄間有許可者。及晉卿罷官。功名之心。
束之高閣。求祖道愈亟。遂再訪澄。澄多翻案。不然所
見。晉卿甚惑。澄從容謂曰。昔公。位居要地。又儒者多
不諦信佛書。惟搜摘語緣。以資談柄。故予不敢苦加
鉗鎚耳。今揣君之心。果為本分事以問予。予豈得猶
襲前愆。不為苦口乎。予老矣。素不通儒。不能教君。有
萬松老人者。儒釋兼備。宗說精通。君可見之。於是。晉
卿謁松。杜絕人跡。屏斥家務。廢[寢-(宋-木)+穴]忘餐者幾三年。松
始為印可。以湛然居士從源目之。自後。晉卿扈從元
帝至西域。因貽書松。請評唱天童頌古百篇。開發後
學間關。七年癸未始成。松名行秀。雪巖法瑞嗣。曹洞
宗。
<other>（庚寅）師範禪師住徑山</other>
師範。自得法祖先。後歷主名剎。紹定庚寅。詔住徑山。
住二十年。號法席全盛○至溫。字其玉。號全一。邢州
郝氏子。幼聰敏。異常兒。六歲祝髮。年十五參萬松。博
記多聞。論辨無礙。松命為侍者。凡松偈頌法語。一聞
輙了。遂得法焉。常以侍者代應對。機鋒不可犯。太保
劉秉忠。長溫一歲。少時相得歡甚。忠厭世故思學道。
溫勸之為僧。後忠為元世祖知遇。薦溫可大用。得召
見與語。大悅。將授以官。弗受曰。天下佛法流通。臣僧
之願。富貴非所望也。憲宗。命印簡主釋教。詔天下作
資戒會。溫持旨宣布中外。而輔成之○劉秉忠。字仲
誨。瑞州人。曾大父任邢州節度副使。遂為邢人。風骨
秀異。志氣凌爽不羈。家貧。為節度府令史。以養其親。
一日因案牘事。有不愜意。投筆嘆曰。吾家奕世衣冠。
今乃汩沒為刀筆吏乎。丈夫不得志於世。當求出世
間事耳。即棄去。隱於武安山巖谷間。草衣木食。以求
其志。天寧寺虗照。招致為僧。命掌書記。後遊雲中住
南堂。值印簡被召。過雲中。要忠與俱。既至。謁世祖於
潛底。應對稱旨。世祖。神武英斷。每臨戰陣。前無堅敵。
忠甞讚之。以天地好生為德。佛氏慈悲濟物為心。方
便救護。所全活者。不可勝計。
<other>（辛卯）印簡禪師。說法大慶壽</other>
印簡。住大慶壽寺。一日於廊下逢數僧。簡問第一僧
曰。那裏去。曰賞花去。簡便打。問第二僧。那裏去。曰禮
佛去。簡亦打。問第三僧。那裏去。曰那裏去。簡亦打。問
第四僧。那裏去。僧無語。簡亦打。問第五僧。那裏去。曰
覔和尚去。曰覔他作麼。曰待打與一頓。曰將什麼來
打。曰不將棒來打。簡連打四下曰。這掠虗漢。眾皆走。
簡召曰。諸上座。眾回首。簡曰。是什麼。
<other>（乙未）玅峯善禪師。傳法宗鍪</other>
宗鍪。廬陵王氏子。自號友雲。從幼喜學禪坐。世綱不
能羈。年十二出家。十九薙髮受具。二十二參方。聞玅
峯善。闡化靈隱。往依之。善峻拒。以驗其志。久乃得參
堂。勇憤自誓。越三白如一日。端平乙未佛涅槃日。善
上堂。拈拄杖云。釋迦老子來也。諸人還見麼。微妙淨
法身。具相三十二。放下拄杖云。見你諸人不會。入涅
槃去也。鍪於言下大悟○印簡住慶壽。孔子之後襲
封衍聖公元措者。渡河謁簡。請復曲阜廟祀。簡為言
於忽都護曰。孔子善稽古典。以大中至正之道。三綱
五常之禮。性命禍福之原。君臣父子夫婦之倫。治國
齊家平天下。正心誠意之本教人。自孔子至此。襲封
五十一代。繼承祀事。未甞有缺。忽都護。遂命復襲封
爵。簡復以顏孟相傳孔子之道。及習周孔儒業者。令
<pb n="882"/>
其子孫不絕。亦皆獲免差役○余居士。古杭人。號放
牛居士。宋淳祐間。參無門開道者。豁然大悟。甞曰。大
聰明人。纔聞此事。便以心意識領解。所以認影為真。
到臘月三十日眼光欲落時。向閻老子道。待我澄心
攝念。却與你去。斷不可也。須是急參急悟。又曰。佛法
如海。皆從細流而入。如人破竹。纔透一節。其餘皆迎
刃而解。不勞餘力。予自小便有此志。參訪江湖名人。
與諸方禪者。打一世口鼓。自謂。佛法止如此。便都放
倒了。後參見無門開公佛眼禪師。凡開口。便被他劈
面門截住。連道不是不是。退而思之。許多年下功夫。
豈無歡喜處也。曾零零碎碎悟來。終不服無門道不
是不是。及見臭菴。遂扣之。吾師。得無門甚麼見解。敢
對人天。顛倒是非。曰我在無門座下。無法可得。無道
可傳。只得兩箇字。予問。兩字如何說。曰不是不是。予
因此而知無門老人為人處。一點惡水。不曾輕灑著
人。予雖不敏。被臭菴連狀領過。抱屈不少。因述是非
關曰。直指人心。見性成佛。迴光返照。逈絕遮攔。纔擬
思量。白雲萬里。逢人品藻。遇物雌黃。重古輕今。貴耳
賤目。任伊卜度沉吟。未夢見是非關在。作麼生透且
看。又曰。安吉州沈道婆問。有因果否。予曰有。問參學
人實有悟處。師家故言不是。有因果否。曰佛法不順
人情。豈無因果。百丈錯答一轉語。五百生墮野狐身。
佛說一切法。為度一切心。我無一切心。何用一切法。
曰是非關有幾句。曰有四句。曰四句樣麼生舉。曰第
一句。有是有非則不可。第二句。無是無非又不可。第
三句。是是非非也不可。第四句。非是是非亦不可。若
得離此四句。始見本地風光。曰我離得否。予曰。你離
不得。曰人人有分。我何離不得。曰嫁雞逐雞飛。嫁狗
隨狗走。曰如何是本地風光。曰月子灣灣照幾。州幾
人歡樂幾人愁。曰不問這箇風光。曰問那箇本地風
光。曰無男女相底。曰既無男女相底。問甚是非關。曰
別有向上事也無。曰有。曰如何是向上事。曰馬蝗丁
住鷺鷥脚。你上天時我上天。
<other>（庚子）道冲禪師住天童</other>
道冲。號癡絕。武信荀氏子。少長從進士業。棄受釋氏
學。游成都。習經論。以名相厭人。復棄去。紹熈壬子。出
峽回翔荊楚間。時崇岳。住饒之薦福。徑造其廬。以歲
飢不受。會曹源生出世玅果。冲纔入門。聞語有省。參
堂俾侍香。朝從夕游。老拳痛棒不少貸。平生知見。至
是多無影響。曹源徙龜峰。冲復侍行。久之。以偈辭游
浙。有曰。尚餘窮相一雙手。要向諸方痒處[爬-爪+瓜]。至杭時。
岳主靈隱。門嚴戶峻。八閱月不獲入室。或以失士告。
岳曰。我已八字打開挂搭。他自是他。當面蹉過了。冲
聞其語。徹見曹源嘻笑怒罵。皆為人善巧方便。出世
嘉禾光孝。遷蔣山。遷雪峰。嘉熙庚子。詔住天童。育王
虗席。冲又攝住持事。往來說法兩山間。
<other>（壬寅）護必烈參印簡禪師</other>
己亥冬。復起印簡主慶壽。壬寅。護必烈。迎赴帳下。問
佛法大意。簡初示人天因果。次以種種法要。開其心
地。王生信心。求受菩提心戒。復問佛法中有安天下
之法否。曰包含法界。子育四生。其事大備。於佛法境
中。此四大洲。如大地中一微塵許。況一四海乎。若論
社稷。在生民之休戚。休戚安危。在乎政。政不離心。我
釋迦氏。安天下之法。在王法正論品。理固昭然。非難
非易。惟恐王不能盡行也。王大悅。奉以師禮。臨別王
問。佛法此去。如何受持。曰信心難生今已生。善心難
發今已發。務要護持。專一不忘。元受菩提心戒。不見
三寶有過。恒念百姓不安。善撫綏明賞罸。執政無私。
任賢納諫。一切時中。常行方便。皆佛法也。簡既辭。有
一惡少年。肆言謗訕。以佛法不足信。王欲正其罪。專
使白簡。簡回啟曰。明鏡當臺。妍醜自現。神鋒在掌。賞
罸無私。若以正念現前。邪見外魔。殺之可矣。然王者
當以仁恕存心乃可。王益敬焉。
<pb n="883"/>
<other>（癸卯）宗鍪禪師結菴佛頂</other>
宗鍪。自投機玅峰。後辭歸。峰囑曰。深山裏結箇茅菴
去。淳祐癸卯。登東山佛頂峰。捫蘿披榛。得修山主古
寺基。掃虎狼狐兔之跡。以居焉。木食㵎飯。夙夜危坐。
或雪寒無宿火。啖昌歜數寸度日。口占偈曰。山僧有
分住烟蘿。無米無錢莫管他。水似琉璃山似玉。眼前
儘有許來多。繼是稍疏泉墾荒以自給。舂炊樵給皆
躬為之。久之。學眾日集。不數年矗然一叢席。因襲舊
名。榜曰龍濟清凉寺云。峰寄法衣。并自題肖像。以付
鍪曰。玅峰孤頂草離離。橫按竹篦三尺銕。只許佛頂
龍濟知。父子不傳真秘訣。鍪甞書門。以俟來參。曰除
却眼耳鼻舌身意。那箇是你自己。若也道得。許你親
見龍濟來。其或未然。且居門外○鄭清之。字德源。四
登相位。端平間。召用正人。多清之之力。甞作勸修淨
土文。謂今之學佛者。不過禪教律。究竟圓頓莫如禪。
非利根上器。神領意解者。則未免墮頑空之失。研究
三乘莫如教。非得魚忘筌。因指見月者。未免鑽故紙
之病。護善遮惡莫如律。非身心清淨。表裏一如者。則
未免自纏縛之苦。總而觀之。論其所入。則禪教律。要
其所歸。則戒定慧。不繇禪教律。而得戒定慧者。其惟
淨土一門乎。方念佛時。口誦心維。諸惡莫作。豈非戒。
繫念淨境。幻塵俱滅。豈非定。念實無念。心花湛然。豈
非慧。人能屏除萬慮。一意西方。則不施棒喝。而悟圓
頓機。不閱大藏經。而得正法眼。不持四威儀中。而得
大自在。不垢不淨。無塵無脫。當是時也。孰為戒定慧。
孰為禪教律。我心佛心。一無差別。此修淨土之極致
也○吳潛。字毅夫。號履齋。理宗朝拜相。甞謂僧曰。昔
文殊告世尊曰。我初入不思議三昧。繫心一緣。所謂
繫心一緣。如日觀月觀。眉間毫相。與鼻準白之類。事
雖淺近。理實幽微。如趙州云。老僧十二時。惟粥飯二
時。是雜用心。溈山問嬾安云。汝十二時。當作何務。安
云。牧牛。溈云。作麼生牧。安云。一回入草去。驀鼻拽將
來。此皆繫心一緣也。自後尊宿。又生巧玅方便。令學
者看話頭。如狗子佛性。麻三斤。乾屎橛。青州布衫。庭
前柏樹之類。都是理路不通處。教人取次看一則。看
來看去。疑來疑去。十二時中常不放捨。忽然鼻孔噴
地一下。即是當人安身立命處。此皆繫心一緣之證
據也。潛於法門。得大自在。臨終預知時至。語人曰。吾
將逝矣。夜必雷雨。已而果然。作詩端坐而逝。
<other>（戊申）笑翁妙堪禪師入寂（無用全法嗣）</other>
玅堪。住育王。淳祐八年三月入寂。壽七十二。初道冲
住天童。淳祐甲辰。有旨移住靈隱。居亡何。伐鼓辭眾。
歸隱金陵。育王虗席。朝論以大覺故家。不輕⿱田廾付。特
召冲於隱所。三返。卒不奉詔。
<other>（己酉）無準師範禪師入寂（破菴先法嗣臨濟十六世）</other>
師範。住徑山。理宗甞召見。仍宣詣慈明殿陞座。上垂
簾而聽。以所說法要。示參政陳貴誼。誼奏云。簡明直
截。有補聖治。乃賜佛鑑禪師號。先是。範去寺四十里。
築室數百楹。接待雲水。賜額萬年正續。又西數百武。
結菴一區。為歸藏所。淳祐戊申秋。築室明月池上。榜
曰退耕。乞老於朝。而舊疾適作。己酉三月旦日。陞堂
示眾曰。山僧既老且病。無力得與諸人東語西話。今
日勉強出來。從前所說不到底。盡情向諸人面前。抖
擻去也。遂起身抖衣云。是多少。十五日。集兩班畫後
事。親書遺表。及遺書十數。言笑諧謔如平時。醫者診
視次。範謂曰。你未識這一脉在。十八日黎明。索筆書
偈曰。來時空索索。去也赤條條。更要問端的。天台有
石橋。移頃而逝。塟全身於正續之側。塔曰圓照。
<other>○道冲禪師住徑山</other>
道冲。隱居金陵。淳祐己酉。京兆尹趙公。請冲開山於
吳之法華。冲將領事。而勅牒住徑山之命繼至。冲謂。
不赴法華則不信。重違君命則不恭。失恭與信。何以
為後學法。乃幡然而起。留法華。踰月即登徑山。
<pb n="884"/>
<other>（庚戌）癡絕道冲禪師入寂（曹源生法嗣臨濟十□世）</other>
庚戌三月。道冲。手書龕紀并遺書。且曰。無準忌。在三
月十八日。吾以十五日行。不能辦香修供矣。說偈書
贊。嬉笑言論如平時。侍僧以遺偈請。麾斥不顧。已而
笑謂侍者曰。末後一句。無可商量。只要箇人直下承
當。即命筆書辭眾。十四日上堂。語至夜分。起坐移頃
而逝。壽八十二。臘六十一。茶毗。舍利五色者無數。
<other>（癸丑）祖欽禪師住龍興</other>
祖欽。住潭州龍興。自敘。五歲出家。見本師與賓客交
談。便知有此事。十六為僧。十八行脚。銳志要出來究
明此事。在雙林鐵橛遠會下。從朝至暮。不出戶庭。縱
入眾寮。至後架袖手當胸。徐來徐往。更不左右顧。目
前所視。不過三尺。初看狗子無佛性話。忽於念頭起
處。打一箇返觀這一念。當下氷冷。直是澄澄湛湛。不
動不搖坐一日。如彈指頃。都不聞鐘鼓之聲。十九在
靈隱掛搭。見玅峰善。善死。石田繼席。頴東叟在客司。
我在知客司。見處州來書記。說道。欽兄。你這工夫。是
死水不濟事。動靜二相。打作兩橛。參禪須是起疑情。
大疑大悟。小疑小悟。不疑不悟。須是疑公案始得。他
自不菴會下來。不菴。是松源之子。說話終是端正。我
當下便改話頭。提箇乾屎橛。一味東疑西疑。前面生
涯都打失。從朝至暮。昏散交攻。頃刻淨潔。也不能得。
聞天目和尚。久侍松源。是松源的子。遂移單。過淨慈
掛搭。時與七箇兄弟。結甲坐禪。兩年不展被。脇不沾
席。外有修上座。漳州人。每日在蒲團。如箇鐵橛子相
似。地上行時。挺起脊梁。垂兩臂。開兩眼。亦如箇鐵橛
子。我要與親近說話。東來西去。西來東去。如是二年。
更不可得。一日忽自思量。我辦道又不得入手。身上
衣裳又破碎。皮肉又消爍。不覺淚流。痛自鞭䇿曰。從
古至今。悟道無數。豈我獨無夙種乎。且請假歸鄉。自
此一放都放了。兩月後再來。參假。又從頭整頓。一日
在廊廡中經行。忽遇修。遠望之。覺怡怡然自得。遂近
前問曰。去年要與你說話。你只管避我如何。修曰。真
正辦道人。無剪爪之工。更與你說話在。他遂問我做
處如何。與他從頭說一遍。且曰。即今昏散打併不去。
修曰。有甚麼難。自是你不猛烈。須是高著蒲團。竪起
脊梁。教他節節相拄。盡三百六十骨節。八萬四千毛
竅。併作一箇無字。與麼提起。更討甚麼昏散來。我便
依他做工夫。不覺昏散兩忘。身心一片。如銀山鐵壁。
三晝夜不交睫。至第三日午後。在三門下。如坐而行。
忽又遇修。問你在此作甚麼。曰辦道。修曰。你喚甚麼
作道。遂不能對。轉加迷悶。即欲歸堂坐禪。又見首座
謂曰。你但大開了眼看。是甚麼道理。我被提這一句。
即便抽身歸堂。纔上蒲團。面前豁然一開。如地陷一
般。呈似人不得。非世間一切相可喻。不勝歡喜。便下
單尋修。修在經案上。纔見我來。便合掌道。且喜且喜。
遂握手。到門前柳堤上行一轉。俯仰天地間。森羅萬
象。眼見耳聞。向來所厭所棄之物。與無明煩惱。昏沉
散亂。元來都是自己玅明真性中流出。半月餘動相
不生。可惜不遇大手眼尊宿。與我打併。不合向這裏
坐住。謂之見地不脫。礙正知見。每於中夜睡著。泯無
夢想時。打作兩橛。古人有窹𥧌一如之語。又却透不
得。眼若不睡。諸夢自除。心若不異。萬法一如之說。又
都錯會了。公案有義路者。則理會得。無意味難於下
口者。又却都會不得。雖在無準先師會下許多年。每
遇入室陞座。無一語打著心下事。經教語錄上。亦無
一句可解此病。如是礙。在胸中者又十年。一日在天
目山佛殿前行。忽然擡眸。見一株古栢。觸著向來所
得。境界和底。一時颺下。礙膺之物。撲然而散。如闇室
中出在白日。自此不疑生。不疑死。不疑佛。不疑祖。方
始得見徑山老人立地處。正好三十拄杖。何故。若是
大力量大根器底人。那裏有許多曲折。德山見龍潭。
於吹滅紙燭處。便道。窮諸玄辨。若一毫置於太虗。竭
<pb n="885"/>
世樞機。似一滴投於巨壑。自此拈一條白棒。掀天掀
地。那裏有近傍處水潦和尚。被馬祖一踏。便道。百千
法門。無量玅義。盡向一毛頭上。識得根源。高亭見德
山。招手便乃橫趨。你輩後生晚進。若欲咨參箇事。步
趨箇事。須是有這箇標格。具這箇氣槩始得。若是我
說底。都不得記一箇元字脚。記著則悞你平生。欽又
甞拈臨濟三頓棒公案。至捋虎鬚後。乃云。臨濟被黃
檗打三頓拄杖。盡大地風颯颯地。暨乎末後。向大愚
肋下築三拳。間不容髮。所謂以器傳器。以金博金。且
道。與二祖立雪齊腰。末後禮達磨三拜。是同是別。若
向這裏定當得出。許你會一句中具三玄。一玄中具
三要。至於有時奪人不奪境。有時奪境不奪人。有時
人境兩俱奪。有時人境俱不奪。當甚椀脫丘。後來白
雲和尚頌云。一拳拳倒黃[鴳-女+隹]樓。一趯趯翻鸚鵡洲。有
意氣時添意氣。不風流處也風流。且道。這一頌。落在
黃檗邊臨濟邊。汝等諸人。於此緇素得出。許你明大
法。其或未然。山僧也有一頌。東君有令不虗行。三頓
烏滕太險生。龍得水時增意氣。虎逢山色長威獰。
<other>（丁巳）海雲印簡禪師入寂（中和璋法嗣臨濟十六世）</other>
印簡。住慶壽。丁巳閏四月日。說偈畢。謂眾曰。汝等少
喧。吾欲偃息。侍僧急呼主事人至。簡吉祥泊然而逝。
茶毗。獲舍利無算。諡佛日圓明大師。
<other>（戊午）原妙立限學禪</other>
原妙。號高峰。吳江徐氏子。母夢僧乘舟投宿而孕。纔
離襁褓。喜趺坐。遇僧入門。輙愛戀欲從之游。年十五
出家。薙染受具。習天台教。二十更衣入淨慈。立三年
死限學禪。一日父兄尋訪。巍然不顧○元[癹-又+文]思八。土
波國人。秘密伽陀一二千言。過目成誦。遍咨名宿。盡
通三藏。元世祖龍潛時。[癹-又+文]思八。知真命有歸。馳驛徑
詣王府。世祖特加尊禮。戊午。釋道訂正化胡經。憲宗。
詔[癹-又+文]思八。剖析是非。道不能答。自棄其學。上大悅（至元
十八年。奉旨焚燒道藏偽經。除道德經外。盡行燒毀。命大都報恩禪寺林泉從倫長老下火。倫舉火云。憶昔當
年明帝時。曾憑烈焰辨妍𡟎。大元天子續洪範。顯正摧邪誰不知。嗟乎道教陰蠹佛書。自古至今。造訛揑偽。盜
竊釋經言句。圖謀貝葉題名。謗毀如來。贓誣先聖。醜辭惡語。何可言哉。無蒂狂談。實難徧舉。始自張陵杜撰。不
遵老氏玄言。謬作醮書。兼集靈寶。詐道從空而得。妄言太上親傳。用三張鬼法。以誑惑愚夫。設五運神符。而魔
姦匹婦。以此觀之。葛孝先徒搜要妙。陶洪景謾述浮辭。杜光庭白拈巧偷。劫賊無異。陸修靜外好裏弱。說客何
殊。若非喫苦不甘。爭肯說長道短。鮑靜被誅猶可。王浮招報非輕。傅奕姜斌不堪齒錄。張生焦輩何足言論。寇
謙之口舌瀾翻。損他利己。林靈素機謀謟詐。敗國亡家。毀人祖兮定遭一時之辱。滅賢良兮必招三世之殃。因
果無差。報應有準。嗚呼。悲法琳不遇而遭貶。嗟道世雖再而難為。致令釋子傷心。幸得皇天開眼。恭惟。我大元
世主皇帝陛下。闢邪歸正。去偽存真。恐眾生永墮迷津。令萬姓咸登覺路。雪冤已竟。感謝皇恩粉骨碎身。莫能
酧報。遂以火炬。打一圓相云。諸仁者。只如三洞靈文。還能證此火光三昧也無。若也於斯會得。家有北斗經枉
教人口不安寧。其或未然。從此飛烟滅後。任伊到處覓天尊急着眼看。
<other>（己未）原玅參斷橋玅倫禪師（倫嗣師範。臨濟十七世）</other>
己未。原玅請益斷橋妙倫。倫令參生從何來死從何
去話。於是。脇不至席。口體俱忘。或如廁。惟中單而出。
或發函。忘扃鐍而去。時同參僧顯。慨然曰。吾已事弗
克辦。曷若輔之有成。朝夕護侍惟謹。
<other>（庚申）原玅。參祖欽禪師</other>
祖欽。寓北磵塔。原玅特往參叩。妙方問訊插香。欽便
打出閉却門。一再往。始得親近。乃問已前做處。妙一
一供吐。欽當下悉與勦除。令看無字。自此日日參叩。
欽忽問。阿誰與你拖箇死屍來。聲未絕。即打。如是者
不知其幾。玅扣愈[虔-文+ㄆ]。
<other>（辛酉）祖欽禪師傳法原妙</other>
祖欽遷處州南明。辛酉二月。原妙從徑山歸堂。夢中
忽憶斷橋所舉萬法歸一一歸何處話。疑情頓發。三
晝夜目不交睫。至第六日。隨眾詣三塔諷經。擡頭忽
覩五祖演和尚真。贊末兩句云。百年三萬六千朝。反
覆元來是這漢。驀然打破拖死屍之疑。解夏至南明。
欽問。阿誰。與你拖箇死屍到這裏。妙便喝。欽拈棒妙
把住云。今日打原妙不得。曰為甚打不得。妙拂袖便
出。翼日欽問。萬法歸一一歸何處。曰狗䑛熱油鐺。曰
你那裏學這虗頭來。曰正要和尚疑著。欽休去。
<pb n="886"/>
<other>（癸亥）偃溪廣聞禪師入寂（浙翁琰法嗣）</other>
廣聞。字偃溪。侯官林氏子。得度受具。游方歷訪尊宿。
後參天童浙翁琰。鍼芥難投。自知未及。再參於雙徑。
琰笑迎曰。汝來耶。一夕坐簷間。聞更三轉入室。曳履
而蹶。如夢忽醒。翼朝造室。琰舉趙州洗鉢盂話。聞將
啟吻。琰遽止之。平生疑情。當下氷釋。紹定戊子。出世
小淨慈。歷遷名剎。所至革弊支傾。廣容徒眾。景定四
年六月日入寂○浙翁琰。台州周氏子。幼岐嶷。頴悟
邁倫。徑山石橋散席。詔琰補其處。作維摩贊偈曰。毗
耶示疾放憨癡。添得時人滿肚疑。不是文殊親勘破。
這些毛病有誰知。又甞書懲私篇。略曰。此書。真閻老
子殿前一本赦書也。今之諸方道眼。不知若何。果能
受持此書。則他日大有得力處。浙翁。每以此舉示於
人。璨隱山亦云。常住金穀。除供眾外。幾如鴆毒。住持
人。與司其出入者。纔沾著則通身潰爛。律部載之詳
矣。古人。將錢就庫下。回生姜煎藥。蓋可見。今之踞方
丈者。非但刮眾人鉢盂中物。以恣口腹。且將以追陪
自己。非泛人情。又其甚則剜去搜買珍奇。廣作人情。
冀遷大剎。只恐他日鐵面閻老子。與你計算○原肇。
通州潘氏子。生而有異。薙染受具。參浙翁琰。琰問。何
處人。曰淮人。曰泗洲大聖。為什麼在揚州出現。曰今
日又在杭州撞著。曰且得沒交涉。肇徐曰。自遠趨風。
琰以肇警敏。欲大激發。未容其參堂。纔見便云。下一
轉語來。肇擬開口。琰即喝。肇以頌呈。末句云。空教回
首望長安。琰曰。這裏是什杖所在。曰謝和尚掛搭始
就入室之列。已而命掌記。琰歿。肇出世光孝。歷遷名
剎。以至徑山。歲歉僧殘。未幾。樓閣矗霄。雲衲踵至。
<other>○栯堂禪師山居詩（略舉十首）</other>
千丈巖前倚杖藜。有為須極到無為。言如悖出青天
滓。行不中修白璧玼。馬喻豈能窮萬物。羊亡徒自泣
多岐。霞西道者眉如雪。月上敲門送紫芝○人間紅
日易西斜。萬巧施為總莫誇。剖出無瑕方是玉。畵成
有足即非蛇。拳伸夜雨青林蕨。心吐春風碧樹花。世
念一毫融不盡。功名捷徑在烟霞○白雲影裏呵呵
笑。地老天荒更不疑。樵徑有霜尋藥冷。石窓無月了
經遲。青羝夜雪憐蘇武。黃犬西風嘆李斯。千古青編
在天下。流芳遺臭更繇誰○念念心心不得住。胡為
自抱百年憂。虗空有體須親證。定慧無門莫妄修。睡
起碧天三丈日。詩成青樹一聲鳩。雙林大士分明說。
會取橋流水不流○與境不干諸境盡。更將何事入
思量。觀河不改初年見。種菊惟期晚節香。烟煖鹿眠
三徑草。夜寒鴈呌一天霜。憑誰說與貪癡客。荒隴枯
骸曬夕陽○心心心已歇馳求。紙帳卷雲眠石樓。生
死百年花上露。悟迷一旦鏡中頭。人言見道方修道。
我笑騎牛又覔牛。舉足便超千聖去。百川昨夜轉西
流○太古淳風久未迴。滔滔末劫轉堪哀。素絲受色
離蠶口。明月蒙塵出蚌胎。無病空花寧翳眼。有疑弓
影自沉盃。何人死得偷心盡。來共鋤雲共種梅○無
為畢竟無為也。畢竟無為那處安。玉軸曉開先佛偈。
翠微晴掃古仙壇。從他鑄印復銷印。任爾彈冠與掛
冠。直入千峰萬峰去。人間謾說路行難○我自將心
與我安。從他迷悟不相干。養來木馬追風急。放去泥
牛飲海乾。念起萬途皆有礙。理窮千聖透應難。紅爐
𦦨上看飛雪。剎剎塵塵海嶽寒○擬將黃葉止兒啼。
搔首碧天紅日低。讒舌不磨銛似劍。利心非酒醉如
泥。堪嗟西社無人結。却笑南華有物齊。門外桃花錦
千樹。分明畵出武陵溪。

佛祖綱目卷第三十九

<sarticle>佛祖綱目卷第四十（霜字號）</sarticle>

<other>甲子（宋理宗景定五年元世祖至元元年起）乙丑（宋度宗咸熙元年）乙亥（宋恭
<pb n="887"/>
宗德祐元年）丙子（宋端宗景炎元年）戊寅（宋帝昺祥興元年）庚辰（元世祖至
元十七年）乙未（成宗元貞元年）丁酉（改大德）戊申（武宗至大元年）壬子（仁宗
皇慶元年）甲寅（改延祐）辛酉（英宗至治元年）癸亥（元英宗至治三年止）</other>
<other>（甲子）如珏禪師住徑山</other>
如珏。婺州人。參癡鈍。甞呈偈曰。鍾山白刃赤身挨。幾
度曾經被活埋。一自人亡家破後。了知無位可安排。
景定甲子。詔住徑山。
<other>（丁卯）至溫禪師入寂（萬松法嗣曹洞宗）</other>
初劉秉忠。以沙門野服。從世祖於藩邸。密謀帷幄。定
計社稷。薦至溫於世祖。世祖登極。忠位太保參預中
書省事。賜第奉先坊。錫溫號。曰佛國普安大禪師。總
攝各路僧尼。忠齋居蔬食。終日澹然。溫亦銳意衛教。
凡僧之田廬。見侵於豪富及他教者。皆力歸之。每歲
官賜金帛。修寺之外。世味泊如。憲宗末年。納印辭職。
至元丁卯五月示疾。西向右脇而逝。異香三日。茶毗。
心舌牙不壞。眾庶掊其地深數尺。猶得舍利云。
<other>（己巳）祖欽禪師住仰山（無準範法嗣臨濟十七世）</other>
祖欽。住仰山。示眾。佛法下衰。無甚此時。全仗後生晚
進。發大勇猛。負大志願。赤手扶持。隻肩擔荷。莫孤負
佛祖建立垂慈法乳之恩。莫孤負國王外護匡扶水
土之恩。莫孤負父母師長養育剃度之恩。莫孤負自
己出家行脚之志。虗消信施。虗度光陰。時不待人。轉
眼便是來生。此身不向今生度。更向何生度。此身莫
待臨渴掘井。臘月三十日到來。眼光欲落未落。貪生
怖死。手脚忙亂。一似落湯螃蠏。到那時。縱欲回光返
照辦此道。以破生死。遲了也。何不趂如今身。強力徤
打教徹去。佛法二字。難遭難遇。打箇翻身墮異類中
去。便不聞佛法了也。須是發大勇猛。一往直前。提起
金剛寶劍。向他佛祖頭上坐。佛祖頭上臥始得。
<other>（庚午）原玅通嗣書</other>
原玅。在龍鬚。一日因同宿枕子墮地。忽然大悟。遂通
祖欽嗣法書曰。昔年敗闕。親曾剖露師前。今日重疑。
不免從頭拈出。某十五出家。二十更衣入淨慈。立三
年死限學禪。遂請益斷橋和尚。令參生從何來死從
何去。意分兩路。心不歸一。看看擔閣。一年有餘。每日
只如箇迷路人相似。那時因被三年限逼。正在煩惱
中。忽見台州淨兄。說雪巖和尚。常問你做工夫。何不
去一轉。於是。欣然懷香。詣北磵塔請益。方問訊插香。
被一頓痛棒打出即閉却門。一路垂淚。回至僧堂。次
日粥罷復上。始得親近。即問已前做處。某一一供吐。
當下便蒙勦除日前所積之病。却令看箇無字。從頭
開發做工夫一遍。又令每日上來一轉。如人行路日
日要見工程。因見說得有序。後竟不問做處。一入門
便問。阿誰與你拖這死屍來。聲未絕。便以痛拳打出。
每日但只恁麼問。恁麼打。正被逼拶。有些涯際。值老
和尚赴南明請。臨行囑云。我去入院了。却令人來取
你。後竟絕消息即與常州澤兄。結伴同往。至俗親處。
整頓行裝。不期俗親念某等年幼不曾涉途。行李度
牒。總被收却。只得挑包上徑山。二月半歸堂。忽於次
月十六夜夢中。忽憶萬法歸一一歸何處話。自此疑
情頓發。直得東西不辨。南北不分。至第六日。隨眾閣
上諷經。擡頭忽覩五祖演和尚真。贊末兩句云。百年
三萬六千朝。反覆元來是這漢。日前拖死屍句子。驀
然打破。直得魂飛膽喪。絕後再甦。何啻放下百二十
斤擔子。乃是辛酉三月二十二。少林忌日也。其年恰
二十四歲。滿三年限。便欲造南明求決。那堪逼夏。諸
鄉人亦不容。直至解夏。方到南明。納一場敗闕。室中
雖則累蒙煅煉。明得公案。亦不受人瞞。及乎開口。心
下又覺得渾了。於日用中。尚不得自繇。如欠人債相
似。正欲在彼終身侍奉。不料同行澤兄。有他山之行。
遽違座下。至乙丑年。老和尚在道場掛牌。時又得依
附隨侍。赴天寧中間。因被詰問日間浩浩作得主麼。
答云作得主。又問睡夢中。作得主麼。答云作得主。又
<pb n="888"/>
問正睡著時。無夢無想。無見無聞。主在甚麼處。到這
裏直得無言可對。無理可伸。和尚囑云。從今不要你
學佛學法。窮古窮今。只饑來喫飯。困來打眠。纔眠覺
來。抖擻精神。我這一覺主人公。畢竟在甚麼處。安身
立命。雖信得及。柰資質遲鈍。轉見難明。遂坐龍鬚。自
誓。𢬵一生做箇癡獃漢。定要見這一著子明白。經及
五年。一日睡覺。正疑此事。忽同宿道友。推枕子墮地
作聲。驀然打破疑團。如在網羅中跳出。追憶日前所
疑。佛祖誵訛公案。古今差別因緣。恰如泗州見大聖。
遠客還故鄉元來只是舊時人。不改舊時行履處。自
此安[邱-丘+(看-目)]定國天下太平。一念無為。十方坐斷。如上所
供。竝是詣實。伏望尊慈。特垂詳覽。
<other>（癸酉）持定參祖欽禪師</other>
持定。泰和王氏子。幼絕葷茹。清苦剛立。有塵外志。而
世緣奪之。年三十一剪髮。聞別傳之旨。參祖欽。欽示
眾。兄弟家做工夫。若也七日夜。一念無間。眼不交眨。
無箇入處。斫取老僧頭。做舀屎杓。定默有所契。欽令
為眾持淨。癸酉六月日。眾患痢。委身事之。未幾。定亦
有疾。疾革。醫謂不可。乃取一觸桶。就屏處危坐其上。
漿飲禁絕。單持正念。目不交睫者七日。第七日夜將
半。忽覺山河大地。草木叢林。徧界如雪。於明月下。堂
堂一身。乾坤包不得久之。如聞擊木聲。驚醒。徧體汗
流疾亦愈踴躍自慶。旦詣方丈。舉似欽。欽舉公案詰
之。酬答無滯。示偈曰。昭昭靈靈是什麼。眨得眼來已
蹉過。廁邊籌子放光明。直下元來只是我。
<other>（甲戌）原妙禪師開法雙髻峰</other>
原妙。隱龍鬚九載。縛柴為龕。風穿日炙。冬夏一衲。不
扇不爐。日搗松和糜。延息而已。甞積雪沒龕旬餘。路
梗絕烟火。咸謂死矣。雪霽。宴坐如初。有僧名若瓊。焚
祠牒從妙於龍鬚。忽染病。妙曰。病中絕緣。正好做工
夫。汝臭皮袋。悉委之於我。但和病捱去。決不相賺。瓊
病亟索浴。俯見湯影即有省。喜笑如脫沉痾。信宿書
曰。三十六年顛倒。今日一場好笑。娘生鼻孔豁開。放
出無毛鐵[(采-木+(工/山))*鳥]。妙問。如何是娘生鼻孔。瓊竪起筆。妙曰。
又喚甚麼。作無毛鐵[鷂-缶+(工/山)]。瓊擲筆而逝甲戌。妙遷武康
雙髻峯○智愚。四明人。屢住名剎。甲戌。遷徑山。示眾。
己眼未明底。因甚將虗空作布袴著。畫地為牢。因甚
透這箇不過。入海算沙底。因甚向鍼鋒頭上翹足。
<other>（丁丑）虗舟普度禪師住徑山</other>
普度。字虗舟。江都人。史姓。出家徧參。至饒州薦福。謁
無得。得遷福嚴華藏。度亦與之俱。一日。得問。不與萬
法為侶者是甚麼人。曰金香爐下鐵崑崙。曰將謂這
矮子。有長處見解只如此。度曲躬作禮曰。謝和尚證
明。出世金陵半山。屢遷名剎。至元丁丑。被命徑山。
<other>（庚辰）虗舟普度禪師入寂（無得法嗣臨濟宗）</other>
普度。住徑山。值火餘。志圖興復將有緒。俄示微恙。索
筆大書曰。八十二年。駕無底船。踏翻歸去明月一天。
至元庚辰四月日入滅○玅高。字雲峰。長谿人。家世
業儒。母夢池上嬰兒。合爪坐蓮花。心手捧得之。覺而
生高。因名夢池。自幼嗜書。力學尤耽釋典。固請學出
世法。父母以夢故不忍奪。出家受具。首參道冲。冲曰。
此兒語。纚纚有序。吾宗瑚璉也。又參師範。範尤器重。
擬充侍職。高嘆曰。懷安敗名。吾不徧參諸方不止也。
遂之育王。見廣聞。入室掌藏鑰。一日聞。舉譬如牛過
窓櫺頭角四蹄都過了因甚尾巴過不得。高劃然有
省。答曰。鯨吞海水盡。露出珊瑚枝。聞曰。也只道得一
半。後出世南興大蘆。屢遷至蔣山。歷十有三載乙亥。
寺被兵革。軍士有迫高求金者。以刃擬高。高延頸曰。
欲殺即殺。吾頭非汝礪刃石。辭色雍容。了無怖畏。軍
士感動。擲刃而去。庚辰。詔住徑山　初元世祖即帝
位。尊[癹-又+文]思八為國師。至元庚午。升號帝師大寶法王。
更賜玉印。統領諸國釋教。為皇太子。說器世界等彰
所知論。力辭西歸。十七年十一月日入寂。
<pb n="889"/>
<other>（辛巳）原妙禪師入死關</other>
原妙。住雙髻。丙子。學徒避兵四去。妙獨掩關危坐。及
按堵。啟戶視之。則那伽如故。於是。戶屨彌夥。應接不
暇。乃以拄杖橫肩。顧左右云。大眾會麼。楖𣗖橫肩不
顧人。直入千峯萬峯去。己卯春。腰包宵遁。直造天目。
西峯有獅子巖。[托-七+友]地千仞。崖石林立。妙樂之。有終焉
之意。未幾。慕羶之蟻復集。辛巳。復造巖西石洞。營小
室如舟。扁曰死關。上溜下淖。風雨飄搖。絕給侍。屏服
用。不澡身。不薙髮。截甕為鐺。併日一食晏如也。洞非
梯莫登。撤梯斷緣。雖弟子罕得瞻視。設三關語。以驗
學者云。大徹底人。本脫生死。因甚命根不斷。佛祖公
案。只是一箇道理因甚有明與不明。大修行人。當遵
佛行。因甚不守毗尼。儻下語不契。遂閉門弗接。
<other>（癸未）祖欽禪師傳法持定</other>
至元戊寅。祖欽。命持定為僧。付衣偈曰。無相福田衣。
我今付與汝。悟明心地後。如龍吐甘雨。自是隨大僧
歸堂。脇不沾席者又六年。一日聞欽上堂。舉亡僧死
了燒了向甚麼處去。自代云。山河及大地。全露法王
身。言下疑情蕩盡。身如湧高丈許。眾退。即詣方丈曰。
適來和尚舉揚般若。驚得法堂前石獅子。笑舞不已。
欽曰。試道看。曰劫外春回萬物枯。山河大地一塵無。
法身超出如何舉。笑倒西天碧眼胡。欽。敲面前卓子
曰。山河大地一塵無。這箇是什麼。定作掀倒勢。欽笑
曰。一彩兩賽。及入室問曰。親切處道將一句來。曰不
道。曰為什麼不道。定拈起手中香合子曰。這箇得來。
不直半文錢欽曰。多口漢。欽巡堂次。定以楮被褁身
而睡。欽召至方丈。厲聲曰。我巡堂。汝打睡。若道得即
放過。汝若道不得。趂汝下山。定隨口答曰。鐵牛無力
懶耕田。帶索和犂就雪眠。大地白銀都蓋覆。德山無
處下金鞭。欽曰。好箇鐵牛也。因以為號。
<other>（丙戌）原妙禪師傳法了義</other>
了義。德清湯氏子。自幼不茹葷血。六歲始能言。但從
其母誦法華經。於人世事。懵無所知。姿貌巍然。志若
有所待。年十七。有禪者過之。誦原玅上堂語曰。欲窮
千里目。更上一層樓。義忽言曰。此大善知識。必能為
人[托-七+友]釘去橛。爾能與我往見之乎。母大驚異。乃為具
衣裝。與之行。見玅於死關為童。玅曰。汝所持何多為。
曰。以待寒暑。曰學佛者不如是。義即刻盡散諸人。乃
令提萬法歸一話。因名之曰從一。他日。妙為僧舉牛
過窓櫺話。義聞之。忽然生疑。參究不倦。一日告妙曰。
上極天宮。下窮水際。盡大地一琉璃瓶。曰莫作聖解。
他日過鉢盂塘。見松上雪墜。有省。即呈頌曰。不問南
北與東西。大地山河一片雪。聲未絕。妙痛棒之。不覺
隕身崖下。懸崖壁立。人意其必死。同學明通。捫蘿接
磴以救之。則義已出半山。無所苦也。乃曰。我往江西。
見欽公去也。通曰。汝孤負老漢棒矣。力挽之還。義即
還山之西禪菴。自誓曰。我若七日不證。則決去矣。遂
端直堅壁。忘廢[寢-(宋-木)+穴]食。夜則攀樹。露立達旦。未至所期。
豁然大悟。馳至死關呼曰。老和尚。今日謾我不得也。
因呈頌曰。大地山河一片雪。太陽一照便無蹤。自此
不疑諸佛祖。更無南北與西東。妙上堂。我二十餘年。
布箇縵天網子。打鳳羅龍。不曾遇著。得一鰕一蠏。今
日不期有箇蟭螟蟲。撞入網中。固是不堪上眼。三十
年後。向孤峯絕項。揚聲大呌。且道。呌箇什麼。舉拂子
云。大地山河一片雪。義便奪拂子。為眾舉揚。呵厲同
學。辭不少遜。復曰。盡大地有一人發真歸元。從一皆
知之。妙嘆其俊快。一日有僧參妙。妙令見義。義曰。驀
直去。久參者愧之。幾有命若懸絲之慮。遂歸德清。其
母。為賣簪珥。與義同入武康上栢山。結茅以居。人皆
莫測。五載還山。妙曰。大有人道你拖泥帶水。曰兩眼
對兩眼。遂薙落。改其名曰了義。亡何。分座說法。孤峭
嚴峻。機鋒不可觸。十方叢林。聞義首座之名。莫不驚
嘆。
<pb n="890"/>
<other>（丁亥）友雲宗鍪禪師入寂（妙峰善法嗣臨濟十五世）</other>
宗鍪。住佛頂峰。至元丁亥七月。忽示疾。二十七日。集
眾囑後事。復彈指一聲云。只此是別眾語也。侍僧請
留頌。不答至夜。漏將二鼓。遽索筆書云。一燈在望。更
無言說。大地平沉。虗空迸裂。遂泊然而寂。壽八十○
原妙入死關。祖欽寄竹篦麈拂。及綠水青山同一受
記法語。丁亥冬。眾請開堂。遂就石室內。拈香說法。示
眾。參禪須具三要。第一要。有大信根。明知此事。如靠
一座須彌山。第二要。有大憤志。如遇殺父冤讐。便欲
一刀兩段。第三要。有大疑情。如暗地做了一件極事。
正在欲露未露之時。十二時中。具此三要管取。尅日
成功○明本。號中峯。錢塘孫氏子。母夢無門開道者。
持燈籠至其家。翼日遂生本。本神儀挺異。具大人相。
纔離襁褓。便跏趺坐。能言。便歌讚梵唄。凡嬉戲必為
佛事。年十五。決志出家。禮佛然指。誓持五戒。日課法
華圓覺金剛諸經。晝夜彌勵。困則首觸柱。以自警期
必得。乃已閱傳燈。至菴摩羅女問文殊生不生公案。
有疑。遂志在參決。往天目參原妙。妙孤峭嚴冷。未甞
一啟齒而笑。獨見本歡然。欲為祝髮。本以父命未許。
妙曰。可舉闍夜多尊者出家因緣喻汝父。勿自沉溺。
未幾。誦金剛經。至荷擔如來處。恍若開解。本自謂。識
量依通非悟也。丁亥。年二十五。遂剃染。給侍死關。
<other>（戊子）玅高禪師闡明禪宗</other>
妙高。住徑山。至元戊子春。有譖毀禪宗者。高聞之嘆
曰。此宗門大事。吾當忍死爭之。遂趨京。勅集諸徒廷
辨。上問。禪以何為宗。高曰。禪也者。淨智妙圓。體本空
寂。非見聞覺知之所可知。非思量分別之所能解。上
問。禪之宗裔。可歷說歟。高曰。禪之宗裔。始於釋迦世
尊。在靈山會上。拈起一枝花。普示大眾。惟迦葉微笑。
世尊云。吾有正法眼藏。涅槃妙心。分付迦葉。繇是。歷
代祖師授受。而至菩提達磨。達磨望此震旦國。有大
乘根器。航海而來。不立文字。直指人心。見性成佛。是
為禪宗也。復詳東土六代。五宗淵源。上嘉嘆。乃宣高
進榻前。同百法論師仙林。賜坐。使各持論。林曰。始從
鹿野苑。終至䟦提河。於是二中間。未甞談一字。既不
談一字。五千餘卷自何而來。高曰。一代時教。如標月
指。了知所標。畢竟非月。林曰。如何是禪。高以手打一
圓相。林曰。何得動手動脚。高曰。只這一圈。尚透不過。
說甚千經萬論。林無語。於是。禪宗按堵如初○持定。
得法祖欽。戊子。遊方至衡陽酃縣。過桃源山。愛其幽
深。乃有棲遯意。山舊多頑悍之徒。負險而聚。及遭兵
變。遺骸枕藉。蛇虎鬼魅。縱橫出沒。行者畏避。定束茅
為廬。與二三禪侶居之。雨霧晦冥之夕。鬼獸圍遶噑
呼。定舉迷悟因緣諭之。群恠遂息。酃人素昧禪學。丞
相伯顏等。相率入山問道。從而貴豪屈膝。四方禪笠
踵至。檀信施地建寺。榜曰靈雲。大唱雲巖之道。
<other>（己丑）原妙禪師傳法明本</other>
明本。侍原妙。戊子受具。己丑觀流泉有省。即詣妙求
證。妙打趂出。既而民問訛傳官選童男女。本因問曰。
忽有人來問和尚。討童男女時如何。玅曰。我但度竹
篦子與他。本即言下洞然。徹法源底。陸沉眾中。人無
知者。於是。玅書真讚付曰。我相不思議。佛祖莫能視。
獨許不肖兒。見得半邊鼻。且俾參徒。詣本請益○瞿
霆發。號鶴沙。松江人。參原妙。妙握竹篦問曰。相公為
遊山來。為佛法來。曰為佛法來。妙乃擲下竹篦曰。會
麼。曰不會。妙曰。不入虎穴。爭得虎子。發。施莊田二百
七十頃。以贍海眾。妙曰。多易必多難。吾力弗克勝。堅
拒之。發乃議建禪剎。扁曰大覺正等禪寺。
<other>（乙未）高峯原妙禪師示寂（雪巖欽法嗣臨濟十八世）</other>
原妙。患胃疾數年。乙未十一月。大覺寺祖雍。師子院
院主明初。來省妙。竟以後事付囑。十二月一日黎明。
辭眾曰。西峯三十年。妄談般若。罪犯彌天。末後有一
句子。不敢累及平人。自領去也。大眾還有知落處者
<pb n="891"/>
麼。良久云。毫[釐-未+牙]有差。天地懸隔。復說偈曰。來不入死
關。去不出死關。鐵蛇鑽入海。撞倒須彌山。泊然而寂。
啟龕七日。端然如生。塔全身於死關。玅為人。至慈勤
懇誨人。善語和易。或繼以泣。及至室中行祖令。鞭䇿
龍象。盡情勘覈。絲粟無貸。甞戒學者。今人負一知半
解。不能了徹。參徒一詰茫然。莫辨邪正。句來句去。如
手搏兒。蓋得處鹵莽故也。直須大徹親見親證。明得
差別智。方解勘辨殺活。其機用險峻。不可凑泊。如此。
尤矜細行崇戒律。雖創兩剎。目未甞覩。信士全從進。
得所剪髮。朝夕供禮。舍利纍纍如貫珠。天下識與不
識。皆讚嘆曰。高峯古佛。
<other>（庚子）明本禪師結菴平江</other>
原妙示寂。以大覺屬明本。本力辭。推祖雍主之。本往
來三吳間。挾袱舒州。遊廬阜還。建康己亥冬。憩閶門
西麓。見松檜蔚然成林。問名於居人。則曰此雁蕩也。
本喜曰。永嘉有雁蕩山。乃應真諾矩羅。示現之所。名
與之同。其般若之當興耶。遂縛草菴三間以居。扁曰
棲雲菴。自是問道者。聯翩而來。庚子。創精舍一區。名
其菴曰幻住。且曰。大覺世尊。棄王位臥深雪。夜覩明
星。與無邊有情。同時涉入如幻三昧。嗟乎。眾生迨今。
沉酣情妄。而不自知。我曹出家。雖依此如幻三昧而
住。亦有未悟者。於是。所至結菴。一名幻住○雲南沙
門玄鑑。素明教觀。每曰。吾聞大唐有禪宗。使審是耶。
吾將從其學。如或未當。將易其宗旨。俾趨教觀。繇是。
與其徒來謁明本。言下忽大悟。後方圓歸倡道。而歿
於中吳。鑑之徒。畵本像歸。四眾迎像入城。異光從像
燭天。萬目仰觀。翹勤傾信。自是興立禪宗。奉本為第
一祖○行端。字元叟。臨海何氏子。幼不茹葷。超然有
出塵之志。得度受具。參藏叟善珍。珍問。甚麼人。曰台
州。珍便喝。端展坐具。珍又喝。端收坐具。珍曰。放汝三
十棒參堂去。端於言下豁然。一日珍曰。我泉南無僧。
端曰。和尚聻。珍便棒。端接住曰。莫道無僧好。珍頷之。
即延入侍司。珍入寂。端謁祖欽。欽問。何處來。曰兩浙。
曰。因甚語音不同。曰合取臭口。曰獺徑橋高。集雲峰
峻。未識書記在。端拍手曰。鴨吞螺螄。眼睛突出。欽笑
顧謂侍者。點好茶來。端曰。也不消得欽逝。端還浙右。
庚子。出世湖州資福。
<other>（辛丑）及菴禪師傳法清珙</other>
清珙。字石屋。常熟溫氏子。祝髮受具。後遊方參原妙。
妙問。汝為何來。曰欲求大法。曰大法豈易求。須然指
香可也。曰珙今日親見和尚大法。豈有隱乎。妙器之。
服勤三年。忽辭他往。妙曰。溫有瞎驢。淮有及菴。宜往
見之。至建陽。見及菴。菴問。何來。曰天目。曰有何指示。
曰萬法歸一。曰此是死句。什麼害熱病底。教汝與麼。
珙拜求指的。菴曰。有佛處不得住。無佛處急走過。意
旨如何。珙答不契。菴曰。這箇亦是死句。珙不覺汗下。
後入室。兩理前語詰之。珙曰。上馬見路。菴呵曰。在此
六年。猶作這箇見解。珙發憤棄去。途中忽舉首見風
亭。豁然有省。回語菴曰。珙今日會得活句了也。曰作
麼生會。曰清明時節雨初晴。黃鶯枝上分明語。菴頷
之。久乃辭去。菴送之門。囑曰。已後與汝同龕。
<other>（壬寅）元長參明本禪師</other>
元長。字無明。一號千巖。蕭山董氏子。七歲。諸書經目
輙成誦。出入蹈矩循矱有若成人。其父喜曰。是子。當
以文行亢吾宗乎。年十七。從諸父曇芳游。涉獵九流
百氏之言。已而曰。此非出世法也。復從授經師。學法
華經。至藥王品。即問曰。藥王既然。二臂曷為復現本
身耶。師異之。薙髮受具。走武林習律。律師問曰。八法
往來。片無乖角。何謂也。曰何不問第九法乎。律師曰。
問律而答以禪。真大乘法器也。會行丞相府飯僧。長
隨眾入。時。明本亦在座。遙見謂曰。汝日用何如。曰惟
念佛耳。曰佛今何在。長方擬議。本厲聲叱之。長遂胡
跪作禮。求示法要。本授以狗子無佛性話。
<pb n="892"/>
<other>（癸卯）持定禪師入寂（雪巖欽法嗣臨濟十八世）</other>
持定住桃源。壬寅冬。手書長偈示眾。其末曰。塵世非
久。日銷月磨。桃源一脉。三十年後流出。一枝無孔笛。
吹起太平歌。癸卯正月日。恬然坐逝。
<other>（庚戌）清珙禪師卓菴霞霧</other>
清珙既受旨訣。登霞霧山卓菴。名曰天湖。道洽緇素。
戶屨駢臻伏臘。所須不求自至。凡樵蔬之役。皆躬自
為之。禪暇喜作山居吟。珙於此山。有終焉之志。
<other>（癸丑）明本禪師傳法元長</other>
元長。自明本開示後。繼往縛茅靈隱山中。雪庭傳召
掌內記。俄棄歸法門隨順世緣。殆將十載。一旦忽喟
然曰。生平氣志。充塞乾坤。乃今作甕裏醯雞耶。復造
靈隱。跏趺危坐。脇不沾席者三年。因往望亭。聞鵲聲
有省。丞見本。具陳悟因。本復斥之。長憤然來歸。夜將
寂。忽鼠翻食猫之器。墮地有聲。恍然開悟。覺身躍起
數丈。如蟬蛻汙濁之中。浮游玄間。上天下地。一時清
朗。披衣待旦。復往質於本。本問曰。趙州何故云無。曰
鼠食猫飯。曰未也。曰飯器破矣。曰破後云何。曰築碎
方甓。本乃微笑。囑曰。汝宜善自護持。棲遯巖穴。時節
若至。其理自彰。長遂隱居天龍之東菴。
<other>（甲寅）祖燈禪師。住上雲峰</other>
祖燈。字無盡。四明王氏子。父好謙。甞寫華嚴經。五色
舍利。見於筆端。燈方年幼。嘆曰。般若之驗。一至於斯
耶。年十四出家。得度受具。後參日溪泳泳。命司藏鑰。
一日泳陞座。燈出問曰。生死事大。無常迅速。乞師指
示。泳曰。十二時中。密密參究。忽然觸著。却來再問。燈
抗聲曰。無常迅速。生死事大。語未終。泳便喝。燈遽禮
拜。泳曰。見何道理。便爾作禮。燈曰。開口即錯。泳頷之。
燈服勤數載。復歷參名德。其所印。蓋不異泳云。燈既
得道。思韜晦而護持之。遂卓錫天台上雲峯。上雲峰
光景勝絕。五季時。東甌大士永安。來居之。疏釋經論。
多至百餘卷。歸依者日眾。因闢地為巨剎。錢忠懿王。
賜額曰證道。三百年間。洊罹焚毀。惟存斷礎於斜照
荒烟中。燈傷之。周覽故址。嘆曰。大士韶國師之法嗣
也。吾可不遵行遺轍乎。延祐甲寅。縛草為菴廬。宴坐
其間。虎狼蛇豕。不能加害○大同。字一雲。號別峰。上
虞王氏子。生時。父見龐眉僧振錫而行。問僧。來自何
所。曰崑崙山。竟排闥而入。父急追之。寂然無有。暨聞
兒啼聲。笑曰。兒豈向來浮屠也。得度受具。會春谷遇。
講經。景德。同往依之。遇陞寶林。召同謂曰。子學精且
博矣。恐滯於心胸。以成⿱夕鹿執。曷從事思惟。修以剗滌
之乎。同即出錢塘。參元熙。舊所記憶者。一切棄絕。惟
存孤明。耿耿自照。如是者閱六暑寒。俄參明本。同將
久留。本曰。賢首之宗。日遠而日微矣。子之器量。足以
張大之。母久淹乎此也。為贊清凉像而遣之。同喜曰。
吾今始知萬法皆本一心。不識孰為禪那。而孰為教
眾。內外自此空矣。亟還寶林見遇。且告之故。遇曰。可
矣。遂命分講襍華玄門。延祐初。出世蕭山淨土寺○
曇噩。字無夢。慈谿王氏子。家世宦族。母命從鄉挍。師
游洎。長窮覽儒籍。徹其義髓。已而心有所感。彈指嘆
曰。攻書修辭。此世間相爾。曷若求出世間法乎。乃白
其母出家。凡釋氏契經。與台衡賢首慈恩諸文。晝夜
摩研。不知有飢渴寒暑。已而復嘆曰。教相如海。苟執
著不回。是覔繩自纏爾。曷若求明本心乎。於是。篤意
禪觀。久之。雪庭傳。住靈隱。噩往侍左右。傳歿。行端來
補其處。端風規嚴峻。非宿學莫敢闖其門。噩直前咨
叩。了無畏懼。機鋒交觸。情想路絕。內外如一靡間。毫
忽一轉至六七。語愈朗烈。端欣然頷之。延祐初。徑山
虗谷陵。請掌書記○趙孟頫。字子昂。號松雪。宋宗室。
年十二。即好寫金剛經。與僧語親若眷屬。每受明本
書。必焚香望拜。提舉江浙儒學。時叩本心要。本為說
防情復性之旨。後入翰林。遣問般若大意。本有淨土
偈一百八首。頫作一百八贊。手書授之○馮子振。號
<pb n="893"/>
海粟。甞訪道明本。本復書曰。今古利達之士。靡不知
三界是大夢宅。苟不曾一回親切警悟。則與此所知
之心。俱落夢𥧌。故曰所知障也。惟閣下。於吾道。信根
未甞不深。獨未見其於信處。能脫略所知。不世間浮
光幻影。能幾何時。向者鄙偈中。有披衣終日坐茅堂
之句。曾蒙閣下許。我踐之今日。所謂貧人索舊債也。
○胡長孺。字汲仲。天台人。特立獨行。留心內典。甞著
大同論曰。孟子沒一千四百年。而周子出。周子之傳。
出於北固壽涯禪師。程子朱子。皆得之周子。朱子後。
得張欽夫。講究此道。方覺脫然。元來此事。與禪學十
分相似。學不知禪。禪不知學。互相排擊。都不曾劄著
病處。真可笑也○鄭所南。一名思肖。連江人。應宋博
學宏詞科。隱居吳下。坐必南向。歲時伏臘。輙望南野
哭。再拜乃返。誓不與朝客交游。與明本善。一日會於
孝子梅應發家。兩人指對無語。本曰。所南何不說法。
肖曰。兩眼對兩眼。無法可說。棄所居弗居。寓城南萬
壽覺報二寺。有田盡捨諸剎○孟珙。字璞玉。號無菴。
歸安人。理宗朝。為制置。卒諡忠襄。好周易。而尤深於
佛學。進則料敵設奇。輪刀上陣。退則掃地焚香。隱几
危坐。遠貨色絕滋味。自贊云。老拙愛遊戲。忙裏放癡
憨。正當恁麼時。無處見無菴。臨終偈曰。有生必有滅。
無菴無可說。踢倒玉崑崙。夜半紅日出。
<other>（戊午）日本印原參明本禪師</other>
印原。字古先。日本國人。剃髮受具。徧歷諸師戶庭。咸
無證入。慨然嘆曰。中夏乃佛法淵藪。盍往求之乎。於
是。奮然南遊。初參華頂峯先覩。覩曰。汝之緣。不在於
斯。中峰本公。以高峰上足。現說法杭之天目山。爐韛
正赤。遠近學徒。無不受其煅煉。此真汝導師也。汝宜
急行。原即蓬蔂而出。往見本。本一見。遽命給侍左右。
原屢呈見解。本呵之曰。根塵不斷。如纏縛何。原退涕
淚悲泣。至於飲食皆廢。本憐其誠懇。乃謂之曰。此心
包羅萬象。迷則生死。悟則涅槃。生死之迷。固是未易
驅斥。涅槃之悟。猶是入眼金塵。當知般若如大火聚。
近之則焦首爛額。惟存不退轉一念。生與同生。死與
同死。自然與道相符。脫使未悟之際。千釋迦萬彌勒。
傾出四海大水。入汝耳根。總是虗妄塵勞。皆非究竟
事也。原聞之。不覺通身汗下。無晝無夜。未甞暫捨。積
之之久。一旦忽有所省。現前境界。一白無際。急趨丈
室。告本曰。原。以撞入銀山鐵壁去也。曰既入銀山鐵
壁。來此何為。原超然領解。便辭去。本囑曰。善自護持。
原復徧謁諸方。咸以叢林師子兒稱之。
<other>（己未）晦機元熈禪師入寂（物初觀法嗣臨濟十六世）</other>
元熈。字晦機。豫章唐氏子。世為儒家。熈與兄元齡。俱
後進士業。齡既登第。熈年十九。出家游方。其母憐之。
私具白金為裝。熈謂財足喪志。即善辭母。不持一錢
以行。聞物初觀。闡化玉几。往依之。十年無知者。偶與
書記清默語。默大驚。以告觀。觀詰之信然。留侍左右。
朝夕諮問。盡發其秘。字之曰晦機。為偈以囑焉。楊璉
真伽。總統釋教。因招熈。與俱朝京師。熈辭曰。我有老
母。兵後孔亡不可知。遂歸江西。則元齡固以臨江通
判。從文天祥起兵死。獨母在堂。熈奉之。以孝聞。丙申。
出世百丈。遷淨慈。七載遷徑山。閱三月杖䇿歸南屏。
江西學者。相率迎歸仰山。己未閏八月。將示寂。手書
謝所與往來者。作偈示眾。擲筆化去。壽八十二。
<other>（庚申）永寧禪師住廣德實相寺</other>
永寧。字一源。通州人。谷姓朱。世為宦族。年六歲入鄉
挍。經籍即能暗記。且了其大意。然非性所樂。聞人舉
佛號。遽注耳聳聽。九歲。懇求離俗。父母弗之許。輙連
日不火食。乃使出家於利和。利和。州之望剎。宋有肇
禪師。說法度人。前一夕。寺眾同夢迎肇。次日而寧至。
薙染受具。蓬蔂出游浙河西。見諸大老。下語無所契。
入。穹窿山。謁克翁紹。俾掌藏。久之。至毗陵。約明極㫤
於焦子山。精修禪定。稍涉昏睡。則戴沙運甓。懸版坐
<pb n="894"/>
空。如是者五年。㫤曰。藏主見解且至。宜往參人。遂至
太湖。參無用寬。寬門庭嚴峻。寧方入戶。厲聲叱出。寧
作禮於門外。合爪而立。久之。乃許入見。問。何處人。曰
通州。曰淮海近日盈虗若何。曰沃日滔天。不孔涓滴。
曰不著㷮道。曰請和尚道。寬便喝。寧退就禪室。徹夜
不𥧌。一日聞寬舉雲門一念不起語。聲未絕。而有省。
急趨入堂。寬便打。然知寧頓悟。令造偈拈趙州。寧立
成曰。趙州狗子無佛性。萬象森羅齊乞命。無底籃兒
盛死蛇。多添少減無餘剩。寬嗒然一笑。復舉證道偈
問曰。掣電飛來。全身不顧。擬議之間。聖凡無路。速道
速道。寧曰。火迸星飛。有何擬議。敵面當機。不是不是。
寬振威一喝。寧曰。喝作麼。曰東瓜山前吞匾擔。捉住
清風剝了皮。寧不覺通身汗下。亟五體投地曰。今日
方知和尚用處。曰閉著口。自是侍香三年。且以斷崖
所贊己像。親署一花書。授曰。汝緣在浙。逢龍即住。遇
池便居。寧遂還浙。庚申。至廣德。縛茆於大洞中。洞左
有實相寺。馬祖弟子澄公道場。寧為起廢重新之。
<other>（壬戌）明本禪師命惟則分座</other>
惟則。號天如。吉安譚姓子。密傳明本心印。至治壬戌。
本命則分座說法。眾駭且疑。及則提唱。龍象讋服○
行端。自中天竺。遷住靈隱。壬戌。詔主徑山。
<other>（癸亥）永寧禪師住龍池</other>
至治癸亥。宜興龍池。請永寧建立禪居。寧以名符懸
記。欣然赴之。作室數十間。命之曰禹門興化菴。
<other>○中峯明本禪師入寂（高峯妙法嗣臨濟十九世）</other>
明本。住天目。癸亥春。自敘其出家始末曰。六旬幻跡。
蓋已有去世意。又曰。幻菴。向秋決作離散計。朝死夕
化骨。便送歸三塔。若停龕祭奠。諷經入祠。做忌一切
佛事。不許狥世禮也。復條示師子寺。惟以放下節儉。
克究初心。慎守開山明訓。令法久住之意。至八月。遺
誡門人。其略曰。佛法。無汝會處。生死。無汝脫去。汝喚
甚麼作佛法。任以百千聰明。一一把他三乘十二分
教。千七百則陳爛葛藤。百氏諸子從頭註解。得盛水
不漏。總是門外打之遶。說時似悟。對境還迷。此事。向
道。無汝會處。汝轉要會。轉不相應。莫見與麼說。便擬
別生知解。直饒向千人萬人拶不入處。別有生機。總
不出箇要會底妄念。惟具大信根。叩己躬下。真參實
悟。乃能荷負。若作荷負想。依舊沒交涉。當知眾生結
習濃厚。無汝柰何處。汝若無力處。眾只全身放下。向
半間草屋。冷淡枯寂。匄食鶉衣。且圖自度。亦免犯人
苗稼作無慚人。越十日。示疾。有來省者。謂曰。幻住菴。
上漏旁穿。籬坍壁倒。不可久住也。語笑如平時。或強
之服藥。本曰。青天白日。曲狥人情耶。揮去。十三日。手
書寫偈。遺別外護。及法屬故舊。十四。蚤作辭眾曰。我
有一句。分付大眾。更問如何。無本可據。置筆安坐而
逝。停龕三日。身體溫輭。顏貌不少變。塔全身於望江
石。壽六十一。本所至悉成寶坊。而一衲一單。未甞寓
目。遊淮。坂井汲艱遠。終身不復頮浴。聞說人過。俯首
不答。凡傳記語涉詆毀。掩卷不顧。上自王公大人。下
逮屠販廝養暴悍之徒。一以真慈相與。隨宜說法。未
甞異視海內。識與不識。皆尊之曰大和尚。

佛祖綱目卷第四十

<sarticle>佛祖綱目卷第四十一（金字號）</sarticle>

<other>甲子（元泰定元年起）戊辰（改致和又天曆）庚午（文宗至順元年）癸酉（順帝元統
元年）乙亥（重紀至元元年）辛巳（改至正）戊申（皇明　高祖皇帝洪武元年）癸
亥（皇明洪武十六年止）</other>
<other>（甲子）行端禪師傳法梵琦</other>
梵琦。字楚石。小字曇曜。象山朱氏子。父杲有隱德。母
張。事佛惟謹。夢日墮懷而生琦。襁褓中。有神僧摩頂。
謂其父曰。此佛日也。他日必當振佛法。照曜昏衢。父
<pb n="895"/>
因字以曇曜。四歲。祖母口授論語。輙能成誦。或問書
中所好者何語。即應曰。君子喻於義。七歲能書大字。
詩書過目不忘。遠近稱為奇童。九歲。棄俗薙染。十六
受具。二十。本師命琦為侍者。尋典藏鑰。一日閱楞嚴。
至緣見因明暗成無見不明自發則諸暗相永不能
昏。恍然有省。自是閱內外典籍。宛如宿習。然於佛祖
向上一著。終有滯礙。游方至徑山。參行端。問。如何是
言發非聲。色前不物。端遽曰。言發非聲。色前不物。速
道速道。琦擬進語。端震威一喝。琦乃錯愕而退。群疑
塞胸。如填巨石。會元英宗。詔善書者。赴京金書大藏
經。琦在選中。辭端至燕。泰定元年春正月十一日五
更睡起。聞綵樓上鼓鳴。豁然大悟。汗下如雨。拊几笑
曰。徑山鼻孔。今日入吾手矣。因述偈曰。崇天門外鼓
騰騰。驀劄虗空就地崩。拾得紅爐一片雪。却是黃河
六月氷。是歲東歸。再參端於徑山。端迎笑曰。且喜汝
大事了畢。復云。妙喜大法。盡在於汝。
<other>（乙丑）水盛禪師隱居南巢</other>
水盛。字竺源。饒州范氏子。生時祥光照室。及成童。以
嬉戲為佛事。年十七。依羅山僧常。常使從儒者學。盛
每習禪定。且鍼指出血。書金剛經。常呵之。盛曰。學儒
可敵生死耶。曰汝黃口小兒。姑注意於儒。他時入道
未晚也。盛弗答。已而參月庭忠於蔣山。時孤舟濟為
第一座。以皖山誨蒙山者誨之。盛撫几曰。吾已見二
老矣。乃端坐一室。舉四肢百骸。及山河大地。咸攝入
一念。後三四日。見色聞聲。漸撼搖不動。盛自信法決
可證。因取所携書帙火焚之。且發願曰。吾此生。不能
作佛。當入無間獄也。旁觀者吐舌。俄過匡廬。止東林。
復奮曰。今夕必就蒲茵上死爾。即正襟趺坐。加精進
力。夜參半至極切孤危之際。捐命一躍。不覺如出荊
棘叢中。所履之地。忽爾平沉。返觀自身。澄澄湛湛。惟
有一念不忘在。盛猶以墮於斷滅。益進修弗懈。洎歸
羅山。方全體頓現。參以諸祖契證。坦然明白。自謂開
悟。及掌藏鑰於東林。偶閱妙喜明心見性。非桑門事
之語。又復致疑不能釋。或誚曰。法離唇吻。道絕言詮。
子何太滯也。於是。胸中蕩焉若洗然。不敢謂已至。越
五載。重謁濟。濟曰。蒙山甞言。栽松道者。不具二緣而
生。達磨塟熊耳。後隻履西歸。果神通耶。抑法如是也。
曰。此形神俱妙而已。曰不然。子他日當自知之。盛復
往無為。參無能教。舉濟話。教曰。為汝弗解故也。盛忽
大悟。盡脫去玄妙知解。歷觀從前所見。如通宵一夢。
夢時非無。及至覺後。絕無所得矣。教撫其背曰。爾後
當大弘吾宗。盛辭歸浮梁。薦福海印。請盛分座說法。
久之。隱居南巢。巢民柳氏。割山地建蘭若以獻。地當
五峯之下。舊有龍潭五所。聞盛至。悉乘風雷徙去○
崇⿰示谷。字約之。毗陵陳氏子。母夢龐眉異僧。乘肩輿直
叩[寢-(宋-木)+穴]門。呼曰。吾將假舘於斯。遂有娠。⿰示谷既生。資識超
群童上。十六。解通儒家言。然體素尫弱。十日九疾。每
都佛菩薩像。輙胡跪瞻禮。依戀不忍舍。父母以其應
夢。命從壽昌院曉為沙彌。院有大梨木。三十年不發
花。及⿰示谷來。花開滿枝。結實大如斝。曉知為祥徵。度為
大僧。俄登雙徑謁行端。閱二年未有所證入。復走天
目見了義。又三年。復走中天竺參大訢。一造戶庭。如
膠漆相入。即決以超脫生死大事。訢為舉臨濟無位
真人話。且詰之曰。爾還知否。⿰示谷不覺下拜。訢曰。爾何
所見。而作禮耶。曰拜者非是他人。曰從門入者。豈家
珍耶。曰和尚慎毋欺人也。訢首肯者久之。
<other>（丙寅）了義禪師開法師子正宗禪寺</other>
高峯示寂。了義深自韜晦。或遊禪林。頹然居下坂。孤
峭嚴峻。不假借人辭色。或觸其機鋒。發言如奔雷。諸
方宿衲。莫不驚嘆。居不擇地。隨寓而休。而律範大閑。
凜如氷雪。所至四眾歸重。師子正宗禪寺。累請住持。
義若不聞。亦未甞受請立僧。至治三年。明本歿。泰定
三年。義方勉。狥眾請。學徒奔湊。示眾曰。若要超凡入
<pb n="896"/>
聖。永脫塵勞。直須去皮換骨。絕後再甦。如寒發焰。
枯木重榮。豈可作容易想。我在先師會下多年。每被
大棒。打徹骨髓。無一念遠離心。直至今日。觸著痛處。
不覺淚流。豈似汝等咬著些子苦味。便掉頭不顧。殊
不知苦味能除百病。大凡工夫。若到省力時。如順水
流舟。只要稍公牢牢把柁。纔有絲毫異念生。管取喪
自失命。若到純一處。不可起一念精進心。不可起一
念懈怠心。不可起一念求悟心。不可起一念得失心。
纔有念生。即被一切邪魔入你心腑。使你顛狂胡說
亂道。永作魔家眷屬。佛也難救。你戒之戒之○懷信。
字孚中。奉化姜氏子。母夢大星墜室中。有光如火。亟
取吞之。遂有孕。及誕。狀貌異凡子。性凝莊。不安舉動。
惟見沙門至。必躍然親近。年十五離俗。已而祝髮受
具。習三觀十乘之旨。嘆曰。教相繁多。浩如烟海。苟欲
窮之。是誠算沙徒自困耳。即棄去。渡浙西。徧叩名叢
林勿契。不勝憤悱。華藏竺西坦。遷主天童。信隨質所
疑。坦一見。知為法器。厲色待之。不與交一語。信群疑
愈熾。一日上堂。舉興化打克賓公案。問信。信擬曰。俊
哉師子兒也。自是依止不忍去。就維那之職。坦歿。雲
外岫。來繼其席。命信司藏鑰。泰定丙寅。出世明州觀
音寺。䇿勵徒眾。視分陰若尺璧。惟恐其失之○無慍。
字恕中。別號空室道人。臨海陳氏子。七歲入鄉校。凡
所讀書。不煩再授。年未冠。白父母願歸沙門。遂往徑
山。依行端。薙染受具。繼見一元靈。扣擊法門細大事。
已而復還徑山。端命居擇木寮。聲譽日著。
<other>（丁卯）元長禪師開法伏龍山</other>
元長。隱居天龍。中天竺大訢。力薦起之。江浙行省丞
相。亦遣使迫長出世。皆不聽。泰定四年。諸名山爭相
勸請長度。不為時所容。乃杖錫至烏傷伏龍山。卓錫
巖際。誓曰。山若有水吾將止焉。俄山泉溢出。作白乳
色。長遂依大樹以居。初。山有禪寺號聖壽。其廢已久。
當長入山時。鄉民咸夢有異僧來。遂相率以訪。見長
宴坐不動。爭持食飲以獻。邑大姓。為搆精廬。尋建大
伽藍。內而齊魯燕趙秦隴閩蜀。外而日本三韓八番
羅甸交趾琉球。莫不奔走膜拜。咨決心要。甞作警世
偈曰。百年只是暫時間。莫把光陰當等閒。努力修行
成佛易。今生蹉過出頭難。無常忽到教誰替。有債元
來用自還。若要不經閻老案。直須參透祖師關。
<other>（戊辰）慧照禪師出世樂清明慶</other>
慧照。字大干。永嘉麻氏子。童年。便欲入道。聞人誦習
契經。合爪諦聽。年十五。剃染受具。誓究大不思議事。
首謁晦機熙。不契。一日閱真淨語。至頭陀石擲筆峰
處。默識懸解。流汗浹背。往謁東嶼海。海曰。東奔西走。
將欲何為。曰特來參禮爾。曰天無四壁。地絕八荒。汝
於何地措足耶。照抵掌於几而退。海知其夙有所悟。
尋復召至。反覆勘辯。始印可之。遂留執侍左右。然照
以為心法既通。不閱修多羅藏。無以闡揚正教。聳人
天之聽。乃主藏室於萬壽寺。及海遷淨慈。舉照分座。
戊辰。出世樂清明慶。示眾。佛法欲得現前。莫存知解。
縛禪看教。未免皆為境礙。何如一物不立。而起居自
在乎。所以德山之棒。臨濟之喝。亦有甚不得已耳。
<other>（己巳）水盛禪師住西湖玅果</other>
水盛。隱居南巢。天曆二年。起住西湖妙果。示眾。凡剃
髮染衣。當洞明諸佛心宗。行解相應。以正悟之鏡。靈
靈自照。歲久月深。具大無畏。如透水月華。萬浪千波
觸之不散。方不被生死陰魔所惑○懷信。住明州觀
音。天曆己巳。遷補怛洛迦山。自持一鉢。丐食吳楚間。
姑蘇產奇石。信購善工。造多寶佛塔十三層。載歸東
海。俾信心者禮焉○大訢住天竺。元文宗以潛邸之
舊。建龍翔集慶寺。己巳。召訢授大中大夫。開山住持。
<other>（庚午）宋濂居士參元長禪師</other>
宋濂。字景濂。號無相居士。金華人。生時。母夢異僧手
寫華嚴經。來謂母曰。吾乃永明延壽。願假一室。以終
<pb n="897"/>
此卷。覺已濂即生。因名曰壽。後更名濂。六歲。日記二
千餘言。九歲能詩。入青蘿。盡閱鄭氏所著書數萬卷。
聞伏龍元長。吐言如奔雷。欲屈之。特往謁。相與詰難。
數千言。不契而退。復上長書。長答曰。前日承一宿山
中。今日有書來報。無明讀一過。不覺失笑。笑箇什麼。
笑景濂坐井觀天。又如貧兒拾得錫。說與人要做銀
子賣。只是自不識貨。教別人不識貨則不可。何以故。
景濂每甞在塵勞聲色境界中。輥得爛骨地。熟了思
量。計較文字語言。弄聰明業識多了。乍聞吾輩說一
箇放下。可以做寂靜工夫。透脫生死。得此事入手。暫
時起一念厭離心。退步靜坐回頭。乃見無思量無語
言處。便錯認作法身。喻如玲瓏八面窓。喻如須彌山
言說不得。這箇只是暫時岐路。如何便罵得佛。贊得
祖。贊得無明耶。贊罵憎愛心不除。但增長我見。我見
未忘。目前只見別人過失。不知自家過失。要成辦透
脫生死大事。難矣。景濂果欲辦這件事。只向無思量
無言語處。仔細推窮。不用說向人。驀忽命根斷。偷心
絕。絕後更甦。欺君不得。却來求印可亦不遲。濂得書。
越二年。又往見長。長曰。聞君閱盡一大藏教。有諸。曰
然。曰君耳閱乎。抑目觀也。曰亦目觀耳。曰使目之能
觀者。君謂誰耶。濂揚眉向之。於是相視一笑○慧曇。
字覺原。天台楊氏子。母夢明月自天而墮取吞之。遂
有娠。及生。容貌嶷如。長不與群童狎。每入塔廟。輙對
法王瞻禮。父母察其志。俾出家受具。已而學律習教。
忽拋髀嘆曰。毗尼之嚴。科目之煩。固我佛祖方便示
人。若欲截斷眾流。一超直入。非禪波羅蜜。曷能致之。
時。大訢住中天竺。曇往謁。備陳求道之切。訢斥曰。從
外入者。即非家珍。道在自己。奚向人求耶。曇退。凝神
獨坐一室。久未有所入。訢一日舉百丈野狐話。曇大
悟曰。佛法落我手矣。只為分明極。翻令所得遲。訢曰。
見何道理。敢爾大言耶。曇展兩手曰。不直一文錢。訢
頷之。乃命侍香。龍翔。時掌藏鑰。庚午。訢如燕都。見文
宗於奎章閣。同行者。皆股栗不能前。曇獨神氣恬然。
訢嘆曰。真吾家師子兒也。及歸。適寺新鑄銅鐘成。訢
曰。非福慧雙全者。莫先鳴鐘。即令曇擊之。
<other>（辛未）世愚禪師住烏石</other>
世愚。號傑峯。西安余氏子。母夢觀世音送青衣童子。
覺而生愚。自幼好禮佛塔。出家受具。晝夜奉香燈惟
謹。用鍼出指端。血書金剛經。忽抵几嘆曰。縱能盡書
一大藏教。亦屬有為。絕如夢幻。不可控搏。盍學無為
以明心宗乎。於是。出謁古崖純石門剛。涕淚悲泣。祈
以求端用力之要。二師欣然語之。愚佩受其言。兀坐
如枯株。復嘆曰。年日以增。而學日以退。豈非聞見未
充。無以啟發知解乎。渡江而西。見諸善知識。下語不
契。遂止南屏。三年不踰戶限。聞止巖成倡道大慈。亟
往謁焉。成曰。不是心不是佛不是物。是何物。愚聞而
愈疑。仍還南屏。諸緣盡捨。惟一念歷然。一日坐至夜
分。聞鄰僧咏證道歌云。不除妄想不求真。豁然如釋
重負。喜曰。佛法元在目前。祇為太近故。人自遠之耳。
即操觚成偈。有夜半忽然忘月指。虗空迸出日輪紅
之句。走見成。備陳悟繇。成喝曰。何處見神見鬼。曰今
日捉了賊也。曰贓在何處。愚便喝。成曰。開口合口。都
不是向上。舉將一句來。曰徧界明明不覆藏。成竪起
竹篦。愚便掀倒禪床。成曰。你欲來捋虎鬚耶。愚作禮。
成連打三下。囑曰。善自護持。遂執侍三年。又還南屏。
尋入大慈為首座。至順辛未。還西安。時。烏石山有福
慧古剎。愚獨結廬以居。蛇虎縱橫。了無怖意。影不出
山者。一十六載○清珙。卓菴霞霧山。自謂終隱計。至
順辛未。當湖新創福源寺。廣教。聞珙名。敦請為第二
代住持。珙堅臥不起。或勸之曰。夫沙門者。當以弘法
為重任。閑居獨善。何足言哉。於是。幡然而起。
<other>（壬申）紹大禪師出世烏龍山</other>
紹大。吳氏子。世居桐江。故因以為號。自幼不樂處塵
<pb n="898"/>
埃中。稍長。祝髮受具。私自計曰。化龍之魚。肯於蹄涔
求生乎。即日杖䇿上雙徑。謁大辨陵。陵一見。便大喜。
授以單傳心印。相與詰難者久之。大退復自計曰。如
來大法。天地所不能覆載。其止如斯而已乎。遽辭去。
徧參諸尊宿。諸尊宿告之者。不異徑山。時大復慨然
曰。吾今而後知法之無異味也。乃歸見陵。陵俾給侍
左右。大益奮勵。脇不沾席者數載。遂得自在無畏法。
未幾。掌藏鑰於淨慈。尋以心法既明。而世出世智。不
可不竟。手飜貝葉。寒暑俱忘。每夜敷席於地。映像前
長明燈讀之。三閱大藏教。又旁及儒家言。及老氏諸
書。至順壬申。出世嚴州烏龍山景德禪寺。
<other>（癸酉）可傳參元長禪師</other>
可傳。舊名孛羅帖木兒。後改今名。字無授。高昌人。生
有異徵。年十五薙染。杖錫南游。徧參閩浙諸尊宿。得
法於元長。長示偈曰。祖道昭昭在目前。絲毫已隔路
三千。自家桶底一翻脫。肯信西來別有傳。
<other>（甲戌）斷崖了義禪師入寂（高峰妙法嗣臨濟十九世）</other>
了義。住正宗禪寺。元統元年歲除日。忽謂從者曰。有
一件事天來大。你還委悉麼。良久云。明朝是年朝。至
正月六日。詣法雲塔西。指空地曰。更好立箇無縫塔。
其晚。與禪者談笑至夜分。乃曰。老僧明日天台去也。
禪者曰。某甲隨師去。義曰。你走馬也。趂我不及。翼午。
跏趺而化。壽七十二。臘四十九。藏全身於師子巖之
後。送者數千人。初明本示寂。會塟齋次。義笑謂眾曰。
後十二年。更為老僧一會。至是果十二年○永寧。住
龍池。庚午。出世李山禪寺。甫三年。退歸龍池。甲戌。總
管府。請主常之天寧萬壽。寧漠若無聞。或激曰。大法
火冷寒。師乃欲自暇自逸耶。寧為之蹶然而起。
<other>○無見先覩禪師入寂（斷橋倫法嗣臨濟十八世）</other>
先覩。字無見。仙居葉氏子。住華頂峯四十年。聞其風
者。不遠數千里參問。元統二年五月望日。遺書謝朋
舊。作偈趺坐入滅。火焚。舍利成五采。白乳如注。
<other>（乙亥）梵琦禪師主杭州報國</other>
初梵琦。出世海鹽福臻。戊辰。遷本縣天寧。乙亥。主杭
州報國。示眾曰。既稱長老。出世為人。喻如金錍刮眼
膜。非是小事。若傷鋒犯手。未免破睛。危乎險哉。間不
容髮。豈可恣矇袋。掉三寸舌。脫空謾人。你看他夾山。
初住京口寺。已有發明。到垂手處。不無滲漏。後往華
亭。見船子始大徹。所以道。參禪須是悟始得。悟了須
是見人始得。若不見人。只成得箇杜撰禪和。說拍盲
禪。到處教壞人家男女去也。第一本領要端正。履踐
要明白。院子大小。正當置之度外。臨濟下風穴首山。
又何甞聚三百五百眾來。至今道行天下。所謂山不
在高。有仙則名也。又曰。如今兄弟。喫著佛祖飯。不去
理會本分事。爭持文言俗句。高聲大語。略無忌憚。全
不識羞。有般底不去蒲團上。究明父母未生前本來
面目。冷地裏學客春。指望求福。懺除業障。與道太遠
在。又曰。凝心斂念。攝事歸空。念想纔生。即便遏捺。如
此見解。即是落空兦底外道。魂不散底死人。又有的
忘認。能嗔能喜。能見能聞。認得明白了。便是一生參
學事畢。且問你。無常到時。燒作一堆。這能嗔能喜。
能見能聞的。什麼處去也。恁麼參的。是藥汞銀禪。此
銀非真。一煆便流。因問你尋常參箇什麼。答云。有教
我參萬法歸一一歸何處。又教我只如此會。今日方
知不是。就和尚請箇話頭。我道。古人公案。有什麼不
是。汝眼本正因師故邪。累請不已。向道。去參狗子無
佛性話忽然打破漆桶。却來山僧手裏喫棒。
<other>（丙子）元長禪師傳法德然</other>
德然。字唯菴。松江人。初參清珙。中謁元長。遂傳其道。
長示法語曰。德然上人。你參我老。石屋和尚指示道。
但於十二時中。放下全身。坐斷主人公。不起第二念。
可謂的的從祖佛相傳。不可傳不可授不可說底意
旨矣。只如你全身放得下麼。一箇臭皮袋子。飢時要
<pb n="899"/>
粥飯喫。不喫則肚飢過不得。如何全身放下。一法如
是。萬法亦然。自己如是。眾人亦然。佛祖聖賢如是。凡
夫亦然。一切眾生亦然。正放下時。身在甚麼處。放不
下時。你又在甚麼處。放得下不曾放下。放不下何用
放下。人境俱空。凡聖俱泯。又何處現釋迦老子。與石
屋和尚。又向何處。參父母未生前面目。又向何處。求
無明法語。又向何處。入彌勒樓閣。會得赤肉團上有
箇無位真人。能分許多位次。眼須觀色。不為色所迷。
耳須聽聲。不為聲所惑。世間色見聲求。是行邪道。若
行見聞覺知。是則見聞覺知。非求法也。求底是心。見
聞覺知是心。佛是不是心不是佛。不是物。一拳打碎
虗空骨。森羅萬象眼睛開。鼻孔何妨高突兀。
<other>（丁丑）大訢禪師傳法懷渭</other>
懷渭。字清遠。號竹菴。南陽魏氏子。生時。有靈芝產於
庭槐。占者云。是子。將以文顯乎。已而果英發。誦書攻
文。不待師授。知解日勝。時渭舅氏大訢。住持龍翔集
慶。聞之喜曰。此吾宗千里駒也。亟挽致座下。集慶為
東南都會。四方名縉紳。無不翕聚與訢游。渭因得與
聞。反覆參求。其學於是大進。形諸篇翰。精明自然。老
於文學者。爭歆慕曰。此文中虎也。渭恚曰。公等謂吾
專攻是業耶。佛法與世法。不相違背。故以餘力及之。
將光潤其宗教爾。苟用此相夸豈知我哉。一日訢警
勵諸徒。眾未有對。渭直前肆言。訢振威叱之。渭氣不
少沮。如是詰難。至於再三。訢笑曰。汝可入吾室矣。
<other>（己卯）曇噩禪師住瑞龍</other>
至元乙卯。曇噩出世慶元保聖。遷國清。己卯。瑞龍院。
欲易住持為禪剎。請噩開山。噩每戒諸徒曰。吾與爾
儔。研究空宗。當外形骸忘[寢-(宋-木)+穴]食。以消累劫宿習。然後
心地光明耳。自是。日惟一食。終夜凝坐。以達於旦。
<other>（庚辰）可授禪師出世大雄山</other>
可授。字無旨。號休菴。臨海李氏子。自幼處童子中。屹
然如稚松超乎蒿葭。年十二出家。十九得度受具。已
而嘆曰。所貴為比丘者。務欲究明心宗爾。苟纏蔽文
字相中。何時能脫離耶。徧參諸尊宿。不契。久之。參普
覺明於靈隱。明。松源五葉孫。其門庭嚴峻。未易叩擊。
授直入無畏。問答之頃。疑情盡釋。明欣然印可之。尋
還石門。至元六年。出世大雄山安聖寺。一香供明云。
<other>（辛巳）紹大禪師主金華廣福</other>
紹大。住烏龍山。至正元年。遷主金華山廣福禪寺。四
方學子。翕集座下。一時法會。號為極盛。
<other>○元叟行端禪師入寂（藏叟珍法嗣臨濟十六世）</other>
行端。住徑山。至正元年八月四日。端坐而逝。年八十
八。窆全身於寂照塔院。端平頂古貌。眼光爍人。頷下
數髯。磔立凜然。如雪後孤松。坐則挺峙。行不旋顧。英
風逼人。賓友相從。未甞與談人間細故。舍大法不發
一言。自為僧至化滅。無一夕脫衣而[寢-(宋-木)+穴]。其從南屏歸
化城受經。夏夕啟窓而臥。忽一梵僧飛錫而來。與談
般若樞要。亹亹不絕。未幾。騰空而去。及將示滅。所剪
爪髮。留瘞化城菴。逮啟視之。舍利纍纍然生矣。
<other>（壬午）惟則禪師住菩提正宗寺</other>
明本示寂。諸名山。屢請惟則主席。則堅却不赴。隱居
華亭城北。距城二里許。至元辛巳。客吳門幻住。至正
壬午。門人相與。築室於姑蘇城中師子林。號菩提正
宗寺。奉則居焉。示眾曰。山僧從幼。聞有宗門下事。也
學坐禪。惜乎不遇惡辣鉗鎚。未免也被一知半解所
障。又被一種速求開悟底心。梗礙胸次。自不知是病。
及到天目。依附幻住老和尚。每每見他道老幻一生
參禪。不曾開悟。心中竊有所疑。後來方知老和尚具
大人相。不險不怪。不矜不誇。他平生不肯自說悟。繇
得處而又嚴約參徒。潛行密用者。意。在使今時未得
謂得。未證謂證。妄稱知識誑謼閭閻之徒。知所羞媿。
知所畏懼。此政是切救今時墮邪之病。以為後學掠
虗之戒者也。宗師為人處。局面時時新至。此老又是
<pb n="900"/>
一番變局。豈常情所能測哉。山僧雖是依附多年。要
且一法無所得。非但一法無所得。更且和我從前所
學所解底。一時打失了。以是之故。自知恩大難酬。因
而索性放下。山邊水邊。做一箇萎萎隨隨。無出豁漢。
但是此老平生。諱忌底約束底。不敢輕易動著。如是
者二十三年矣。今此現前一會禪德。但當信取自家
有箇活脫無依底。活潑潑地。無所滯礙。雖無形狀無
處所。而能通貫十方。徧入諸法。一切神通三昧。變現
自在。不少一絲毫。六道神光。晝夜未甞間歇。不用安
排。不用揀擇。直下體取。便是一念相應。便是要得一
念相應。但放下世間出世間事。休歇世間出世間心。
不得嫌事礙心。不得將心避事。你但一切時一切處。
於心無心。於事無事。自然左右逢原。所以道。直下便
是天寬地平。要用便用。一切現成。豈不省力。豈不慶
快平生○松隱。名茂。子實菴。奉化鄭氏子。幼常中夜
趺坐。母惡之。推其使仆。輙達旦不瞑。年十六。剃染受
具。主僧使司米鹽細務。茂嘆曰。離家為求道耳。苟羈
絏於此。何異狗苟蠅營者耶。乃潛行至江西。見南㵎
泉。泉命入室。一夕聞巖泉冷冷。微有覺觸。遽往白泉。
泉曰。此間。不足發子大機大用。古林茂。乃橫川嫡嗣。
子當往依之。茂即發。謁古林。林曰。爾來欲何為。茂曰。
生死事大。特來求出離耳。林曰。子明知四大五蘊。是
生死本。何緣入此革囊耶。茂擬對。林以杖擊之。茂遂
悟。自是機辨峻絕至正壬午。出世明州瑞雲山○智
及。字以中。吳縣人。俗姓顧。初生時。靈夢發祥。祝髮受
具。往聽賢首家講法界觀。未及終章。筦爾而笑曰。一
真法界。圓同太虗。但涉言辭。即成賸法。縱獲天雨寶
華。於我奚益哉。遂走建業。見大訢。訢以文章道德。傾
動一世。見及文彩彰露。文相延譽。及有同袍。訶曰。子
才俊爽若此。不思負荷正法。甘作詩騷奴僕乎。無盡
燈偈所謂黃葉飄飄者。不知作何見解。及舌噤不能
答。即歸海雲。胸中如礙巨石。目不交睫者踰月。忽見
秋葉吹墜於庭。豁然有省。於是。登雙徑謁行端。自列
其所證。甚悉。端勘辯之。及隨機參會。不間一髮。未幾。
命侍左右。俄遷藏室。及取教典。益溫繹之。宗通說貫
若決江河。壬午。出世昌國隆教○輔良。字用貞。號介
菴。范文正公十世孫。誕鍾粹氣。聰悟夙發。見佛書輙
躍然朗誦。若所素習。有相士。謂父母曰。是兒。骨骼清
聳緊峭。恐非世間法可縛。若使學佛。必能弘大宗乘
矣。里多阿蘭若。良日與群童。遨遊其間。徘徊愛慕。終
日不忍去。父察其志。與相者言合。乃曰。昔范蜀公。好
與名僧交。甞勉圓悟勤公。參叩道要。卒為天下禪宗。
吾能惜爾。而不使遂其志乎。遂俾薙落受具。即慨然
曰。學佛將以明心。心非師無以示肯綮。終日墻面可
乎。去習天台教。白雲寺杓公。誨之曰。教乘固當學。若
沉溺不返。如入海算沙。徒自困耳。何不更衣以事禪
寂乎。笑隱訢公。見主龍翔。其道大被東南。盍往依焉。
良即往參訢。問答之際。棒喝交馳。一剎那間。凡情頓
喪。久之。遂契心法。至正壬午。出世嘉興聖壽。
<other>（癸未）永寧禪師退歸龍池</other>
永寧住天寧。癸未。退歸龍池○慧日。號東溟。天台賈
氏子。出家依子庭訓。習天台教觀。訓嘆曰。投丸下峻
坂。不足踰其迅疾也。北峰之道。其藉以大昌乎。日一
旦假𥧌。有上下兩天竺之夢。未幾。出世吳山。遷住下
天竺。至正三年。又遷上天竺。
<other>（甲申）智度禪師還福林</other>
智度。號白雲。處州吳氏子。年十五。慨然有出塵之趣。
欲就浮屠學。父母不許。度不火食者累日。乃使出家。
薙髮受具。深習禪定。每趺坐達旦不𥧌。如是者四三
春秋。已而嘆曰。六合之大如此。頹然滯一室可乎。遂
出游七閩。徧歷諸山。不契。復還郡之白雲山。築福林
院。以為憩息之所。日取楞嚴圓覺二經䟽鈔。而熟讀
之。已復嘆曰。拘泥文字中。如油入麵。了無出期。德山
<pb n="901"/>
所謂窮諸玄辨。若一毫置於太虗者。信不誣也。盍去
之乎。又出遊浙西。見靈石芝。上天目。參斷崖義。時無
見先覩。說法華頂峰。度復往拜之。問西來密意未審
何如。覩曰。待娑羅峰點頭。却與汝言。度以手搖曳欲
答。覩遽喝。度曰。娑羅峰頂。白浪滔天。花開芒種後。葉
落立秋前。覩曰。我家無殘羹剩飯也。度曰。此非殘羹
剩飯而何。覩頷之。服勤數載。將辭還。覩囑曰。昔南嶽
十五歲出家。受大鑒記莂。後得馬祖授以心法。鍼芥
相投。豈在多言耶。勿掉三寸舌誑人。須真正見解著
於行履。方為報佛深恩耳。度佩服弗敢忘。至正四年。
還福林。與毒種曇成山欽。互相䇿勵。如恐失之○大
訢住龍翔。凡十有四年。至正四年五月日遷寂。
<other>（乙酉）懷信禪師主天童</other>
懷信住補陀。壬午。升主中天竺。乙酉。遷天童。
<other>（丙戌）世愚禪師主石溪</other>
世愚。住烏石。聲名籍甚。至正六年。遷主廣德石溪興
龍禪寺。嚮化之盛。不下烏石時。
<other>（丁亥）竺源水盛禪師入寂（無能教法嗣臨濟十□世）</other>
水盛。住西湖妙果。未幾。返南巢故隱。嚮慕者愈眾。至
正丁亥夏四月日。黎明召四眾戒飭之。且云。世尊有
言。我今背痛。將入涅槃。吾其時矣。侍僧捧紙求偈。盛
訶曰。何以偈為。強之。乃引紙膝上書已。端坐而逝。初
盛。預建塟塔於諸峰之下。是夜有光。如匹練自天際
下燭。交相通貫。未幾。散布五峰之頂。復合於塔中。彌
三夕乃止。居民凡數十里聚觀駭異之○祖銘。字古
鼎。四明應氏子。幼不茹葷。稍長。通左氏書。尤嗜釋典。
剃染受具。出游諸方。莫有契者。時行端在靈隱。銘往
從焉。一日入室。叩黃龍見慈明因緣。端詰曰。只如趙
州云。臺山婆子。被我勘破。慈明笑曰。是罵耶。你且道。
二老漢用處。是同是別。曰一對無孔鐵鎚。曰黃龍直
下悟去。又且如何。曰也是病眼見空花。曰不是不是。
銘擬進語。端便喝。銘當下廓然。出世隆教。遷寶陀。遷
中天竺。至正七年。遷徑山。上堂。舉大愚芝示眾。大家
相聚喫莖虀。若喚作一莖虀。入地獄如箭。乃云。宗師
為人如蠱毒家。置毒飲食之中。飲人未甞不欲斷其
命根。雖然。是冤對者。能有幾人○可授。初住大雄山。
遷隆恩。又遷白巖。丁亥。遷主龍華。一座十三春秋。凡
四坐道場。皆不出乎台境。諸方爭欲聘致。授皆不從。
作休菴於西塢。日修念佛三昧法門。且曰。此正禪定
之功也。惡可強分同異哉○元長。住伏龍。宋濂。每寄
書論道。至正七年。長復答書曰。士林中來者。無不盛
談左右。乃間氣所生。文章學問絕出。為浙東群儒之
冠。且尤深於內典。欣羨無已。承敘自幼讀佛書。領其
要旨。出入有無空假中。中至於中且不有。有無何在。
三復斯言。此今之士夫。執有執無。離邊離中。分彼此
儒釋之異。如左右。儒釋一貫者。能有幾人。人言為不
虗矣。張無盡云。余因學佛。然後知儒。古德云。居無為
界中。而不斷滅有為之法。居有為界中。而不分別無
為之相。暗合道妙。不易不易。審如是。則有為底便是
無為底。左右已百了千當。何處更有身心之慮未祛。
事物之來未息。又何處更有真實工夫可做而後出
離有為。了生死大事耶。左右與山野。交二十年。會或
劇談。別或寄語。未有如此書之至誠也。人天之際唯
誠。朋友之道亦誠而已。只如左右。未動念未操觚拂
紙。未陳一言。及寫在紙上了。是有為。是無為。是生是
死。是生死法。是出生死法。這些子。直是誵訛。故孔子
謂子路曰。未知生焉知死。孔子底說話。莫道子路不
知落處。盡大地人。都不知落處。豈不見。黃山谷訪死
心。死心云。聞公會禪。諸方皆印可。是否。答云。不敢。死
心云。我有一問問公。公試答看。彼此燒作一堆。在
甚處相見。山谷茫然。後參晦堂。示吾無隱乎爾一言。
聞桂花香。打破漆桶。鼻孔撩天。大丈夫欲成辦箇事。
自有箇般時節。山谷雖是一塊精金。須入死心晦堂
<pb n="902"/>
作家爐鞴。惡辣鉗鎚始得。這一隊漢。若到無明門下。
更須一一勘過。何也。不是弄潮人。休入洪波裏。山野
如是杜撰。左右以為如何。
<other>（戊子）寶金禪師至燕京</other>
寶金。號璧峯。姓石氏。生於乾州永壽縣之名胄。父通
甫。人號為長者。母張。亦嗜善弗倦。有桑門。持鉢乞食。
以觀音像授張。且囑曰。汝謹事之。當生智慧之男。未
幾生金。白光照室。幼恒多疾。纏綿衾枕間。父母疑之
曰。此兒感祥徵而生。其宜歸之釋氏乎。六歲出家。薙
落受具。徧詣講肆。窮性相之學。已而撫髀嘆曰。三藏
之文。皆標月之指爾。昔者祖師說法。天花繽紛。金蓮
湧現。尚未能出離生死。況區區者耶。即更衣入禪林。
時如海真。樹正法幢於晉雲山中。亟往見之。真示以
道要。金大起疑情。二三年間。[寢-(宋-木)+穴]食為廢。偶携筐隨真。
擷蔬於園。忽凝坐不動。歷三時方窹。真曰。爾入定耶。
金曰。然。曰汝何所見。金曰。有所悟爾。曰汝苐言之。金
舉筐示真。真非之。金寘筐於地。拱手而立。真又非之。
金厲聲一喝。真奮前揕其胸。使速言。金築真胸仆之。
真猶未之許。笑曰。塵勞暫息。定力未能深也。必使心
路絕祖關透。然後大法可明耳。金聞之。愈精進不懈。
遂出參諸方。憩蛾眉山。誓不復粒食。日採松栢啖之。
脇不沾席者又三年。一念不生。前後際斷。照體獨立。
物我皆如。自是入定。或累日不起。甞趺坐大樹下。溪
水橫逸。人意。金已溺死。越七日水退。競往視之。金燕
坐如平時。惟衣濕耳。一日聽伐木聲。通身汗下如雨。
嘆曰。妙喜大悟十有八。小悟無算。豈欺我哉。未生前
事。吾今日方知其真耳。急往求證於真。反覆相辨詰
甚力。至於拽傾禪榻而出。真曰。是則是矣。翼日重勘
之。至期。真於地上。畫一圓相。金以袖拂去。真復畫一
圓相。金於中增一畫。又拂去之。真再畫如前。金又增
一畫。成十字。又拂去之。真視之不語。復畫如前。金於
十字加四隅。成卍文。又拂去之。真乃總畫三十圓相。
金一一具答。真曰。汝今方知佛法宏勝如此也。百餘
年間。參學有悟者。世豈無之。能明大機用者。寧復幾
人。無用和尚有云。座下當出三虎一彪。一彪者。豈非
爾耶。爾宜往朔方。其道當大行也。無用。蓋真之師云。
先是。金在定中。見一山甚秀麗。重樓傑閣。金碧絢爛。
諸佛五十二菩薩。行道其中。有招金謂曰。此五臺山
秘魔巖也。爾前身修道其中。靈骨猶在。何乃忘之。既
窹。遂遊五臺。道逢蓬首女子。身被五綵弊衣。赤足徐
行。一黑獒隨其後。金問何之。曰入山中爾。曰將何為。
曰一切不為。良久乃沒。叩之同行者皆不見。或謂文
殊化身云。金乃就山建靈鷲菴。四方聞之。不遠千里。
日負餱糧來獻。金悉儲之。以食游學之僧。多至千餘
人。至正戊子冬。元順帝召至燕都。慰勞甚至。天竺僧
指空。久留燕。相傳能前知。號為三百歲。金往與叩擊。
空瞪眎不答。及出。空嘆曰。此真有道者也。冬夕大雪。
有紅光。自金室中起。上接霄漢。帝驚嘆。
<other>（己丑）世愚禪師還烏石山</other>
世愚。住廣德凡三年。烏石之眾。念愚久去。鄉里力迎
其還。愚甞示五臺善講主曰。假饒文殊放金色光。與
汝摩頂。師子被你騎來。觀音現千手眼。鸚哥被你捉
得。皆是逐色隨聲。於你自己。有何利益。要明己躬大
事。透脫生死牢關。先須截斷一切聖凡虗妄見解。十
二時中。[廷-壬+(同-(一/口)+巳)]光返照。但看不是心不是物不是佛是箇
甚麼。切莫向外邊尋討。設有一毫佛法神通聖解。如
粟米粒大。皆為自欺。總是謗佛謗法。直須參到脫體
無依。纖毫不立處。著得隻眼。便見青州布衫。鎮州蘿
蔔。皆是自家所用之物。更不必別求神通聖解也○
懷信。住天童。己丑冬十月。遷住金陵龍翔。或謂。龍翔
初政。稍示威嚴。以懲驕慢之習。信笑而不答。
<other>（庚寅）守貴禪師住天龍</other>
守貴。字無用。號水菴。浦江甄氏子。其家業耕樵。每使
<pb n="903"/>
之行饁田間。貴志弗樂。乃同鄉童子。從師傳讀書。年
十八剃染。二十游方。至龍華。參元長。長授以向上一
著。貴冥參默究。恍若有契。隣院天龍。有大道平者。挽
長主之。丁卯春正月。笑隱。言長行業於行宣政院。將
俾出世住大禪坊。長竟遁逃。不見使者。夜渡濤江。走
伏龍山。貴與之俱。山有廢剎。曰聖壽。長為一新之。命
貴領其徒。貴甞往參斷崖義。梁山寬。反覆叩答。不異
見長時。乃太息曰。千江雖殊。而明月則一。吾今而後
無疑矣。戊子夏。退居嘉興建菴為佚老計。庚寅秋七
月十日。夢大道平來。別曰。吾已棄人間世矣。貴大驚。
急拏舟往視之。平果已告寂。自是復住天龍○守貴。
住天龍。通嗣書於元長。長答書略曰。無用。既為一方
主人。便與前來獨居時不同。何以故。古之參禪辦道
之士。或獨居。或處眾。單單以生死兩箇事為急務。如
救頭然。打破漆桶之後。日夕磨礪身心。一如蕩然。無
纖毫過患。久久不可掩其光明。自然敗露。不得已被
人掇在座子上坐地。以其得處穩密。用處諦當。一動
一靜。一語一默。皆可與人作箇樣子。故有住持之說。
夫住持者。住於不可住之地。持其不可持之法。利濟
一切。傳之無窮。豈小根劣器之所能。真世出世間大
力量大丈夫大善知識。所以有眼者見。有耳者聞。猶
國之有君。家之有父。君聖而臣賢。父慈而子孝。眾人
以一人為之主。一人以眾人為之賓。賓主歷然。風行
草偃。不言而治。蓋本於斯。況頂𩕳具大眼目。辨龍蛇。
別虎兕。啟大罏鞴。運大鉗鎚。鎔凡聖。烹佛祖。向千箇
萬箇中。點一箇出來。作靈山正傳。為少林種草。如燈
照燈。如水與水。故有法嗣之說。豈有今之紛紛者。以
勢利相傾。人我相勝。詐偽相欺。狼戾相奪。甚至詞訟
相加。毒害相殺。往往白衣面前。搖尾乞憐。銕面活閻
羅王手中乞命。如斯之輩。似粟如麻。作地獄業。名地
獄查。喚作住持得麼。喚作法嗣得麼。苦哉屈哉。百丈
臨濟一宗。掃地盡矣。
<other>（辛卯）明德禪師住松江東禪</other>
明德。號孤峰。明州朱氏子。父與補陀僧玠公交。玠聞
雞聲入道。凡說法。必鼓翅為雞號。玠亡已久。母夢玠
來託宿。覺而有娠。歷十四月而生。童幼不好嬉弄。每
結跏端坐不動。藏主慧明。訶曰。童子不知誦詩讀書。
癡坐將焉求。德曰。欲學坐禪求作佛爾。明奇之。挾至
鄞縣金鵞院。俾給洒掃之役。時年十二。越五載得度
受具。慨然有求道之志。杖錫而出。首謁竺西坦於天
童。坦曰。汝從何方來。曰金鵞來。曰金鵞山高多少。曰
不見其頂。坦斥之。德益自䇿勵。以必證為期。坦一日
升座。舉世尊拈花公案。德於眾中聞之。忽若有解。遽
造偈呈坦。坦頷之。德猶弗自是也。復如淨慈。見晦機
熈。熈見德至。問曰。什麼人恁麼來。德曰。胡張三黑李
四。又問。從朝至暮。著衣喫飯。還認自己否。德又曰。胡
張三黑李四。熈拈棒欲打。德拂袖竟出。抵雙林。見明
極俊。會日本迎俊為國師。德送至海濵。而竺田霖。亦
自雪竇至。見德氣貌不凡。延歸山中。居第一座。霖上
堂。舉隱山泥牛入海公案。諄諄誘掖。德不覺慶快。群
疑頓釋。因以偈呈霖。霖嘆曰。人天眼目。儼然猶在。自
是。邀仲方倫。結菴桃花塢。相與激揚。暇則翻閱華嚴。
足不踰戶限。名稱日聞。行宣政院。請住松江東禪寺
○明叟昌。至伏龍參元長。長憫其求道懇切。示偈曰。
峰頂高寒雪未開。上人忍凍為何來。齊腰不用庭前
立。待得天晴煖自回。昌遵行。忽然有省。長印可之。
<other>（壬辰）蘭室馨禪師住清隱</other>
蘭室馨。得法元長。至正壬辰。與同袍古道猷。遊方至
金華清隱。初城西三里所。有郡人劉主簿嶠。隱居於
此。嶠。字子淵。事親極孝。家雖貧。力學聚徒以養。非道
義錙銖不取。風節行義。為[邱-丘+(看-目)]人所稱。後一百七十年。
而馨猷至。遂於此地建立叢林。即名之曰清隱○德
然。甞謁清珙。珙告之曰。子去我。而求憩息之所。其必
<pb n="904"/>
松江之華亭乎。華亭民富而趨善。富則樂於施與。趨
善則可化以吾佛之道。其必有以處子矣。書松隱二
字。授之以行。至華亭郭滙之陽。忽憶懸記。遂結茅而
居其中。創建功成。取石屋所書。名之曰松隱○清珙。
隱居天湖。至正壬辰七月日。示微疾。越二日。中夜與
眾訣。其徒請曰。和尚後事如何。遂索筆書偈曰。青山
不著臭尸骸。死了何須掘土埋。顧我也無三昧火。光
前絕後一堆柴。擲筆而逝。茶毗。舍利五色。璨然不知
其數。壽八十一。臘五十四○時蔚。字萬峰。樂清金氏
子。母夢沙門入其[寢-(宋-木)+穴]。覺而生。適有光燭室。母懼欲弗
舉。其姑育之。襁褓中。見僧輙笑。作合掌態。出家受具。
參止巖成。成曰。因甚參禪人不悟真性。逐日區區。打
閧過了。或三五成群。說長老如何。或三五成群。說叢
林好醜。一向不在己躬下做工夫。若要了悟上乘。切
要真參實學。就示以南泉三不是公案令參。蔚乃別
入明州達蓬山。究竟成語。至忘[寢-(宋-木)+穴]食。一日寺主舉似
溈山踢倒淨瓶話。觸發疑情。不覺㘞地一聲。即說偈
曰。顛顛倒倒老南泉。累我工夫却半年。當下若能親
薦得。如何不進劈胸拳。遂往華頂。訪無見覩。覩問。從
何處來。曰杭州來。曰曾見何人。曰止巖和尚。曰有何
指示。曰南泉三不是。曰我這裏南泉三不是即不問。
如何是萬法歸一。曰從生至死皆無一。曰如何是一
歸何處。蔚近前叉手曰。不審。又問如何是道。曰道無
可道。曰不道有不道箇甚麼。曰正要和尚疑著。曰疑
著即錯。曰不疑亦錯。覩便喝。蔚亦喝。覩又喝。蔚亦喝。
拂袖而行。覩曰。你雖悟得真性。年紀小在。未可印證。
你且居山十年二十年。我自令人來取你。時年二十
六。復返達蓬。獨處者十年。忽聞止巖圓寂。遂往掃塔。
偶宿靈隱。一僧舉元長頌。有兩輪日月如梳過。一合
乾坤似磨忙。寄語諸方參學者。莫教蹉過好時光之
句。蔚聞。便同本僧。直造伏龍見長。長問。將甚麼與老
僧相見。蔚竪拳頭曰。這裏與和尚相見。曰死了燒了。
向何處安身立命。曰漚生漚滅水還在。風息波平月
映潭。曰莫要請益受戒麼。蔚即掩耳而出。一日佛誕。
長上堂。今日有三種好事。一者世尊降誕。二者天道
晴明。三者有人施主設齋。若向此三種好事上。識得
老僧舌頭落處。日消萬兩黃金。蔚從西過東。一手指
天一手指地曰。天中天天中天。釋迦彌勒誰後先。長
曰。大師子吼過了也。還有小師子麼。又一日上堂。舉
無風荷葉動。必定有魚行。蔚出眾。震聲一喝。拂袖而
行。長示偈曰。[鬱-山+止][鬱-山+止]黃花滿目秋。白雲端坐碧峯頭。無
賓主句輕拈出。一喝千江水逆流。未幾。蔚還達蓬。復
移嵩山閱九載。長手書招致分座。尋返嵩山。壬辰。卓
錫蘇州鄧蔚山。創建道場。號曰聖恩。參學者雲集。上
堂。大丈夫漢。向威音王以前空劫那畔。擔負得行。何
處有許多周折。豈不見。臨濟在黃檗會下。問佛法的
的大意。三度問話。三遭痛棒。後至大愚。被他一桚。豁
然大悟。便道。黃檗元來佛法無多子。大愚云。你適問
有過無過。便道佛法無多子。畢竟有多少。速道。濟於
大愚肋下。𡎺三拳。到這裏。一點子也瞞他不得。自後
顯大機發大用。開鑿人天眼目。發揭佛祖宗猷。機鋒
如石火電光相似。實難近傍。凡見學人入門便喝。大
眾。如臨濟會下。兩堂首座。齊下一喝。且道。那喝是主。
那喝是賓。這裏見得徹去。便見臨濟老人立地處。便
見自己及大地眾生立地處。懷藏智鑑。鑑在機先。顯
發大用。用超格外。以至東家杓柄長。西家杓柄短。無
不知之。如今叢林參學高士。至死不明此事。病在何
為。堪嗟。學人妄自執法為病。以病攻病。致使佛性愈
求愈遠。轉急轉遲。伶俐漢[廷-壬+(同-(一/口)+巳)]光返照。直下知非。藥病
兩忘。眼睛突出。爍破山河大地。耀開百億須彌。全卷
全舒。全殺全活。捉敗德山門戶。看破臨濟家風。是則
是。要見德山即易。要見嵩山即難。何故。須知死句中
有活句。活句中有死句。死句中有死句。活句中有活
<pb n="905"/>
句。會麼。善財到此無行路。有在渠儂彈指間。
<other>（癸巳）自緣禪師結菴古寺</other>
自緣。號會堂。臨海陳氏子。母感奇夢而生緣。氣骨不
凡。翛然有出塵之趣。每入寺。見像變梵筴。必胡跪合
爪。父謂母曰。是子。如青蓮花水不能沾。豈俗能淹耶。
乃命出家。薙髮受具。趺坐一室。日以縛禪為事。已而
還台。參日溪泳。泳一見輙喜。命侍左右。泳遷淨慈。緣
從其行。咨决心要。豁然契悟。久之。復還台省父。道經
寧海。日已暮。悲風號林莾間。緣皇皇急走。夜行三里
許。乃逢逆旅主人。破屋一間。不能蔽風雨。緣竟夕不
𥧌。明發。指天自誓曰。所不能建菴廬以延旦過者。有
如日。里中有妙相古寺。兩廡蕭然。緣往還視。喜曰。是
足以遂吾志矣。白於主僧。假其西偏。糞除蕪穢。具床
几設衾褥。罔不整潔。縣東桃源橋上。故有圓通閣。緣
遷至其處。建華嚴閣橋之南。復築彌陀閣。像淨土十
六觀相。令覽者覩相興行。啟發極樂正因。
<other>（甲午）輔良禪師住天童</other>
輔良。出世嘉興聖壽。凡十三年。至正甲午。遷天童。
<other>（乙未）慧照禪師住寶陀</other>
至正乙未。慧照。遷住寶陀。先是。寺以搆訟而廢。照謂。
訟興在辨難太迫。一處之以寬慈。絕無與較。且曰。我
佛得無諍三昧。所以超出群品。我為佛子。可不遵其
教耶。眾服其化○普仁。字德隱。蘭溪趙氏子。祝髮受
具。有慨然求道之志。危坐達旦。期息妄緣。了然義。以
大辨之子。丕振臨濟宗風。仁往造焉。入室問答。機鋒
奮觸。電掣霆奔。義命侍香。久之。出游閩浙江湘。凡名
剎所在。必求諸尊宿。以證其所悟。無不改容禮之。雙
徑南楚說。請陞座說法。說化古鼎。來補其處。益推敬
仁。且謂相見之晚。仁猶不敢自足。亟走四明。見月江
印。雲外岫。相與辨詰無虗日。徵以宗門機緣。大而沙
界。小而毫芒。無不收攝。乙未。出世金華淨土寺。
<other>（丙申）慧照禪師住阿育</other>
慧照。住寶陀。一日僧夢一神人。衣冠甚偉。飛空而來。
僧作禮問之。神曰。我從阿育王山來。欲請大千師赴
供耳。未幾。行宣政院。署照住是山。照憫大法陵夷。孳
孳誘掖。不遺餘力。甞垂三關語。以驗來學。一曰。山中
猛虎。以肉為命。何故不食其子。二曰。虗空無向背。何
緣有南北東西。三曰。飲乳等四大海水。積骨如毗富
羅山。何者是汝最初父母。時未有契其機者○慧曇。
初出世牛頭山。遷廣慧。又遷保寧。丙申。　王師定建
業。曇謁　上於轅門。　上見曇氣貌異常。嘆曰。此福
德僧也。命主蔣山太平興國禪寺。時當儉歲。曇化食
以給其眾。無闕乏者。山下田人。多欲𨽻軍籍。曇懼寺
田蕪廢。請於　上而歸之。山之林木。為樵者所剪伐。
曇又陳奏。　上封一劍授曇曰。敢有伐木者斬。至今
蓋[鬱-山+止]然云○元瀞。字天鏡。號樸隱會稽倪氏子。容貌
魁偉。襟懷煦然如春。世間機穽押闔之術。不識為何
物。祝髮受具。嶷然有遠志。從天岸講天台止觀。復往
雙徑。參行端。瀞入門。端厲聲一喝。瀞若聞雷霆聲。黏
縛盡脫。遽稽首作禮。端曰。汝果何所見耶。復問答四
三轉。皆愜端意。端顧左右曰。是般若位中人也。遂命
歸侍司。尋掌書記。時年二十七。丙申。出世會稽長慶。
陞天衣萬壽。四方問道者。聞風來歸。
<other>（丁酉）力金禪師住瑞光</other>
力金。號白菴。吳郡姚氏子。母夢一龐眉僧。直趨房闥。
麾斥弗退。因驚呼而覺。遂懷姙。既生。芬香滿庭。年臨
五六。方顙圓額。白晢如玉琢。見者無不憐愛。七歲讀
書。過目成誦。或見佛像。輙五體投地。一日請於母曰。
兒患世相起滅不常。將求出世間法可乎。母曰。出家
甚苦。爾年幼。豈能堪乎。曰兒心自樂之。想無苦也。累
請不已。遂令出家。祝髮受具。精研教乘。忽喟然嘆曰。
名相之學。略諳之矣。盍棄諸緣而往躋覺路乎。遂更
衣入虎林。謁古鼎銘於雙徑。銘示以德山見龍潭語。
<pb n="906"/>
金奮迅踴躍。直觸其機。從而有契。銘俾掌記室。未幾。
分座說法。至正丁酉。出世蘇州瑞光寺。
<other>○千巖元長禪師入寂（中峯本法嗣臨濟二十世）</other>
至正丁酉六月日。元長示微疾。索浴更衣。會眾書偈
云。平生饒舌。今日敗闕。一句轟天。正法眼滅。遂投筆
而逝○良亮。遍參諸方。久未能證入。往參元長。長見
亮誠慤。可與進修。時加警䇿之。已而命司藏鑰。使日
閱三藏玄文。久之。陞居第一座。甞示偈曰。無明佛法
無多子。一味砒霜藥殺人。待汝棺材瞠得眼。却教劍
刃上翻身。一日謂亮曰。如如真性。逈出根塵。祥光發
現。照燭乾坤。非有絕念之深功。不能超出生死。而入
常寂之場。子盍縛茅於重山密林。而究明之乎。亮躍
然。即日下山。丁酉春。行至龍游縣。北有山曰寶蓋。遂
駐錫焉。三四年便成伽藍。名曰實際禪居○善繼。字
絕宗。諸暨樓氏子。母夢神人授白芙蕖而生。始能言。
見母舉佛號。合爪和之。稍長。讀春秋。喟然嘆曰。春秋
乃世間法。欲求出世間。非釋氏將疇依。此身不實。有
如芭蕉。縱因書而致高官峻爵。寧得幾何時耶。遂祝
髮受具。習天台教觀。復往天竺。從湛堂澄。澄曰。法輪
之轉。他日將有望於斯子乎。出世三主伽藍。俄謝事
東歸。嚴修淨業。丁酉七月日。集眾曰。佛祖弘化。貴乎
時節因緣。緣與時違。化焉托乎。吾將歸矣。遂索筆書
偈而化。茶毗。齒舌不壞。舍利纍纍然滿地○懷信。住
龍翔。當　大明兵下金陵。僧徒俱散去。信獨結跏宴
坐。執兵者滿前。無不擲杖而拜。　上甞幸寺。聽信說
法。嘉信純慤。特改龍翔。為大天界寺。寺之逋糧。在民
間者。遣官為徵之。丁酉八月日。晨興索蘭湯。沐浴更
衣趺坐。謂左右曰。吾將歸矣。汝等當以荷法自期。勵
精進行可也。言畢而瞑。侍者撼且呼。求偈不已。信握
筆書曰。平生為人戾氣。七十八年漏洩。今朝撒手便
行。萬里晴空片雪。書畢復瞑。茶毗。舍利如菽如麻。五
色燦爛。雖烟所及處。亦纍纍然生。貯以寶瓶。光發瓶
外。信生平進修極勤。自壯至耄。默誦法華經一部。無
一日闕。屢感蓮花香滿院。芬郁異常。將終前一日。
　上統兵駐江陰。當晝而[寢-(宋-木)+穴]。夢信服褐色禪袍來見。
　上問曰。師何為乎來也。對曰。將西歸。故告別耳。　上
還聞信遷化衣。與夢中正同大悅。　詔。出內府幣帛。
助其喪事。舉龕之夕。　上親致奠。送出都門外。
<other>（戊戌）古鼎祖銘禪師往生淨土（元叟端法嗣臨濟十七世）</other>
祖銘。住徑山。元日祝釐。江浙省垣。現白光三道。丞相
康里。見之加敬。又康里。奉銘所贊觀音像於紫薇閣。
是夕。瑞光煜然。延至郡城雲居。時詣銘叩宗門玄旨。
一日看經次。問長老何不看經。銘曰。尋行數墨。為看
經耶。里無語。銘翻經曰。老僧看經去也。里以手掩經
曰。請為說破。銘曰。伊尹周公。是阿誰做。至正戊戌。將
遷寂。致書囑里外護。正月日。語門人曰。觀世音蓮臺
至矣。遂索筆書偈曰。生死純真。太虗純滿。七十九年。
搖藍繩斷。擲筆而逝○輔良。主天童。閱四春秋。移中
天竺。時海內大亂。兵燹相仍。南北兩山諸剎。皆化於
烈焰。靈隱古稱絕勝覺場。凉烟白草。凄迷於夕照之
間。過者為之慨嘆。丞相康里。選良居之。既至。葺茅為
廬。以棲四方學者。雖當凋零之秋。開示徒眾。語尤激
切。甞曰。達磨一宗。陵夷殆盡。汝等用力。如救頭然可
也。然百千法門。無量妙義。於一毫端。可以周知。如知
之。變大地為黃金。受之當無所讓。否則貽素飡之愧。
歲月流電。向上之事。汝等急自進修。參學之士。多有
因其言而悟入者○紹大。住金華山。凡十有八年。戊
戌。移住義烏雲黃山寶林禪寺○楊[ㄠ-ㄙ+?]真。字無識。金
華人。縣東五十五里許。有一土阜。延袤數里餘。曰羅
漢山。先是宋元豐間。里之善士鄭克[ㄠ-ㄙ+?]。與其弟克明。
於其地冶鐵。鑄阿羅漢像五百十八尊。山因是得名。
二百餘年後。[ㄠ-ㄙ+?]真居於山側。與其室人王氏本淨。同
往伏龍山。謁蘭室馨。受大乘三聚淨戒。以縛禪為事。
<pb n="907"/>
一夕夢有異僧。若來自西域者。告曰。汝宜於羅漢山。
建永寧菴。以修學禪定。覺而異之。乃即其地搆佛廬。
真手植青松。蔚乎成林。而門樓亦具。
<other>（己亥）必才法師往生淨土</other>
必才。字大用。臨海屈氏子。年十二。習天台教觀。祝髮
受具。游虎林。謁湛堂澄。時玉岡潤。來居第一座。才執
經入室。足不踰戶限者十年。潤嘆曰。是子。非靈山會
上業已習之。烏能致此哉。出世海鹽當湖。至正癸未。
陞演福。己亥三月日。召弟子曰。我生緣將盡。即焚香
向西而坐。厲聲稱西方佛號。晝夜六時。聲無暫輟。翼
日又曰。爾等勿謂修持無驗。吾淨土緣稔。三昧現前。
吾其行矣。即具浴更衣。遺書以別相知者。復作辭世
偈一首。及舁龕就火。五色神光自龕中發。火已。舌如
紅蓮。齒牙如珂貝。舍利如菽者滿地。萬眾競取。燼
一時俱盡。後至者。穴地尺餘。亦得之○梵琦。主嘉興
本覺。丁酉。遷本郡天寧。己亥。築室海鹽天寧西偏。以
居。自號西齋老人。一意淨業。甞見大蓮花充滿世界。
彌陀在中。眾聖圍繞。作懷淨土詩。勸同袍之士。及同
社之人。凡有心者。悉令念佛○[ㄠ-ㄙ+?]若。字季蘅。姓相里
氏。出家受具。從佛海澄。與天岸濟。我菴無。玉庭罕。皆
有重望。人稱為佛海會中四天王。住天竺。退居雲門。
會天下大亂。干戈紛擾。若與之遇。脇以白刃。若不為
屈。因遇害。白乳溢出。兵退。闍維。獲舍利無算。
<other>（庚子）崇⿰示谷禪師住圓通</other>
崇⿰示谷。受大訢心印。留侍左右十餘年。中丞張起巖。問
訢曰。選佛場中。僧伽如此眾多。其有弗悖般若者乎。
曰。戒律精嚴。言行不相背馳。惟崇⿰示谷一人。自受度以
來。脇不沾席者三十載矣。巖深加獎嘆。未幾。出世太
平光孝。一日令圬人塓壁。壁中隆然。如有物函。抉之
獲悉達多太子像。乃佛牙所刻成。⿰示谷召工。傅以黃金。
金迸裂。舍利從中涌出。雕小香殿。奉之。遐邇施者。日
新月盛。尋遷九江圓通。宋初有神僧緣德。將示寂。累
青石為塔。語其徒曰。此塔若紅。即吾再來。暨圓機旻。
來鎮法席。塔果紅色。旻臨終復懸記。有三百年後大
興佛事之讖。⿰示谷入院時。眾僧夢旻至。其塔燁然有光
者彌月。識者謂。自旻至⿰示谷。正逾三百之數○善學。號
古庭。生馬氏。出家受具。投華嚴諸師。而窮其說。久未
有所入。時寶覺簡。講經曹溪。學從之。簡謂門人曰。學
上人。可謂名實相副矣。爾曹。能如其賢。吾宗庶幾復
振乎。自是名稱勃然。出世崑山薦福。越二年棄去。還
東林。專修白業。謂同志曰。吾觀慈雲淨土懺儀。明白
簡要。五悔諸文。皆出華嚴。吾欲藉是生安養耳。
<other>（辛丑）竺遠正源禪師入寂（盧谷陵法嗣臨濟□□世）</other>
正源。字竺遠。歐陽修之後裔。居南康。母夢梵僧入室
而生。受具行脚。見虗谷陵。陵以龍潭滅紙炬語問之。
源曰。焦石可破層氷。曰破後如何。曰探索乃知。曰所
知者何事。源擬對。陵舉杖擊之。悚然默喻。出世住觀
音興聖道場靈隱徑山五巨剎。甞勸人念佛曰。石鞏
張弓。三平駕箭。遠公徑捷勸修。行一句彌陀無別念。
至正辛丑。預告日期。六月日。書偈而化。塔全身於徑
山。弟子分瘞爪髮。舍利叢叢然生○守貴。住天龍。辛
丑八月日。作偈一首。寄別丞相達識帖穆爾。明日趣
浴。索筆書頌曰。一蝸臭[殼-一]。內外穢惡。撒手便行。虗空
振鐸。天龍一指今猶昨。擲筆而化。貴平生。戒行甚峻。
甞落一齒。其左右櫝藏之。中生舍利。五色燁然。日見
增長○智及。自隆教轉普慈。又遷淨慈。辛丑秋。遷徑
山。風動四方。考德者愈。
<other>（癸卯）永寧禪師住慈慧</other>
庚子。永寧。領善權。募萬人。為萬善同歸會。二晝夜。及
瘞兵後枯骨。至無萬數。壬寅。復退歸龍池。癸卯。廣德
大旱。寧。為結壇誦呪。梵唄未終。大雨如瀉。眾於是強
寧。住麻蕻山慈慧禪菴。
<other>（甲辰）松隱茂禪師入寂</other>
<pb n="908"/>
茂。住清凉十五年。退隱東堂。影不出山。甲辰八月日。
示微疾。左右請偈。茂指心曰。我此中廓然。也何偈之
為。明日召諸比丘言別。即端坐憑几。握右手為拳。以
額枕之而逝。經七日。容顏明潤。捫其頂猶溫。火化獲
舍利。如珠璣者頗眾。壽八十五。臘七十○初智度。隱
楞伽。甲辰。移住龍泉普慈。
<other>（乙巳）明德禪師住淨慈</other>
明德。住松江東禪。再遷集慶保寧。一住十五夏。三遷
湖之道場。乙巳。丞相康里。請居淨慈。
<other>（丁未）[ㄠ-ㄙ+?]清禪師建法海精舍</other>
[ㄠ-ㄙ+?]清。字有源。金華王氏子。出家參元長。脇不沾席者
十年。一旦入室。機鋒相撑觸。莫窮涯際。長欣然頷之。
乃囑其出游閩浙淮間。以求印可。清見諸師了不異。
長時退隱故山。文彩自露。尋出世子湖。遷玉山。丁未。
飛錫蘭溪龍巖。樂其風氣襲藏。乃嘆曰。如此靈壤。可
不開般若之場乎。遂即南洲。建法海精舍○懷渭。得
法大訢。訢瀕沒。呼渭曰。吾據師位者。四十餘年。接人
非不夥。能弘大慧之道。使不墜者。惟汝與宗泐爾。汝
其懋哉。訢歿。渭出世寶相。遷報國。又遷道場。雖當兵
燹相仍之際。為法求人。無少退轉。元至正末。避地匡
廬。悍兵來索金帛。渭瞋目訶曰。浮屠烏有是物耶。兵
怒[托-七+友]劍欲殺之。渭引頸就劍。兵嘆息而去○慧曇。住
蔣山。丁酉遷天界。吳元年　大內新成　詔曇。引千
二百眾。披閱大藏。曇陞座說法。　上親帥群臣。幸臨
瞻聰。曇法音洪暢。妙契　皇情。出內帑帛。以施遠邇。
學徒聞風。奔赴堂筵。至無所容。凡祖庭規矩。曇備行
之。觀者唶唶曰。三代禮樂。無以加焉。初僧堂寮庫。有
司權以貯戎器。久而不歸。　上命相國李善長出之。
且　御書天下第一禪林六大字。懸於三門○智度。
住普慈。乙巳。移茅山。遷武峰。丁未。復隱岑樓。
<other>（戊申）洪武元年開善世院</other>
慧曇。住天界。戊申春三月。開善世院。特授曇演梵善
世利國崇教大禪師。住持大天界寺。統諸山釋教寺。
當是時。宗社有志之流。山林抱道之士。聯鑣而迭出。
咸居名山大剎焉。自古崇尚法門。於斯為盛。章縫之
士。以釋氏為世蠧。請滅除之。　上以其章示曇。曇曰。
孔子以佛為西方聖人。以此知真儒必不非釋。非釋
必非真儒矣。　上亦以佛之教。陰翊王度。却不聽。
　上。聞寺僧多行非法。命嚴馭之。曇但誘以善言。諸群
沙門。汙染習俗。實悖教範。或勸當痛治。曇曰。諺有云。
大林有不材之木。能盡去乎。祇益釋門之累耳。事呈
露者。勿恕可也。示眾。春風浩浩。春日遲遲。黃鶯啼在
百花枝。箇中無限意。消息許誰知。語未既。遽有僧問
曰。心意識遏捺不住時如何。曇厲聲曰。是誰遏捺。曇
室中謂僧曰。二六時。無你啗⿰口豕分。無你趣向分。會麼。
僧罔措。曇曰。未明三八九。難免自沉吟○自緣。住報
恩禪院。元季政亂。海上兵動。烽火漲天。三閣與寺皆
鞠為茂草之場。緣[盡-(烈-列)+(白*〡*白)]然傷心。又以興復為己任。持鉢
行化聚落中。隨其地。建華嚴傳經之會。演說因果。屠
沽為之易業。於是。施者四集。緣。乃於桃源夾河兩堤。
甃石建閣。畢工未久。而緣厭世矣。洪武戊申三月一
旦。早作。無疾如平時。索浴更衣。屬諸弟子。以見性為
急。且曰。吾明日將逝。至期呼筆書偈。怡然委順。龕留
七日。顏貌如生。茶毗。得舍利無算○惟則。字天真。俗
姓費。吳興人。母夢異僧。覺而有娠。及誕。異香襲人。因
名僧寶。髫年出家。受具遊方。謁楚石琦。千巖長。無見
覩。無用寬等一十八八。皆不契。後聞匡廬無極源。為
雪巖欽法嗣。欽甞命源曰。子福薄。不宜出世度人。年
已百歲。獨坐茅菴。終日不語。則徑造之。源亦無啟發。
後值源在廁上。乃趨問曰。如何是祖師西來意。源擒
住曰。道道。則於言下大悟。但搖手而已。源曰。子有所
得耶。則遽答曰。何得之有。源曰。子作道理耶。則拂袖
而出。自此機鋒不可犯。服勤月餘。日益玄奧。諸方畏
<pb n="909"/>
服。久之。掌藏鑰於靈隱。後聞受業師老病。遂歸侍焉。
有誓不涉世之語。四方學者。日闐其門。眾請開法海
門。千指圍繞。道價日振。洪武初。徵天下高僧赴京。則
當首選。俄以足疾。賜還海上。癸酉春。示微疾。一日侵
晨告眾曰。吾去矣。侍者乞偈。則厲聲曰。平常說底不
是耶。遂瞑目而逝。茶毗。獲舍利無數。頂骨牙齒舌根
不壞○崇⿰示谷。住圓通。洪武元年。移主阿育。寺居五山
之一。領寺事者。俱一時名德。繼者頗難其人。聞⿰示谷之
臨。少長咸悅。香花遠迎者。接踵於道。時當仲冬。風恬
日妍。天樂四聞。萬口稱頌。爭言見未曾有。及其接引
未悟。專指單提向上之功。棒喝縱橫。逢者膽落。
<other>（己酉）無盡祖燈禪師入寂（日溪泳法嗣）</other>
祖燈。住天台上雲峰。日與其徒修苦行。以自給。冬一
裘夏一葛。朝夕飯一盂。影不出山者。踰五十春秋。人
多化之。以勤勞修持為急。有以土田布施者。則辭曰。
先佛以乞食為事。吾焉用此為。己酉春正月。忽示微
疾。召弟子普饒繼其席。二月八日。復作書。與同袍道
別。夜將半。顧左右曰。天向明乎。曰未也。曰和尚正當
此際何如。燈破顏微笑曰。昔古德坐疾。有問云。還有
不病者乎。曰有。曰何物是不病者曰阿爺阿爺。燈既
舉此語。良久。又曰。如此喚做病得否。眾皆無言燈祝
曰。色身無常。早求證悟。時至吾將行矣。侍者執紙求
偈。燈曰。終不無偈。便未可死耶。侍者請益堅。乃書曰。
生滅與去來。本是如來藏。拶倒五須彌。廓然無背向。
投筆端坐而逝。火化。異香襲人。舍利不可勝計○永
寧。住麻蕻山。戊申。又退歸龍池。己酉夏六月示微疾。
屬弟子。裁紙製內外衣。且曰。吾將逝矣。十七日昧爽。
起沐浴服紙衣。書偈曰。七十八年守拙。明明一場敗
闕。泥牛海底翻身。六月炎炎飛雪。書畢。側臥而化。停
龕七日。容貌如生。茶毗。五色光現。齒牙舌輪。及數珠
皆不壞。舍利無算。烟到中林。亦纍纍然生。人競折枝
取之。至土掬取淘汰。獲者亦眾。門人各分餘骨與
不壞者。就龍池寺五所。建塔藏焉○慧曇。主天界。遭
際昌辰。寵賚便蕃。凡位居臣列。被　召必以名。惟曇
誥勅咸以大禪師稱。前所未有。洪武二年冬。曇忽得
瘖疾。遂罷院事○洪武改元。首開善世院。俾擢有道
浮屠。蒞天下名山。杭之淨慈虗席。僉欲起嘉興天寧。
力金主之。金力辭。退居同歸菴。迎母以養。已而有
　旨。起金住大天界寺。金至闕。見　上於外朝。慰勞優
渥。即令內官送入院。金精通西竺典。及東魯諸書。與
縉紳談論。霏霏如吐玉屑。至於勘驗學子。務直指心
源。宗說兼行。機用迭發。尤使聽者敬仰不置。
<other>（庚戌）白雲智度禪師入寂（無見頂法嗣臨濟□□世）</other>
智度。居華頂。庚戌春二月示微疾。浩然有歸志。四眾
堅留。度曰。葉落歸根。吾所願也。遂回處州福林。纔五
日。三月日忽沐浴易衣。索筆書偈曰。無世可辭。有眾
可別。太虗空中。何必釘橛。遂擲筆而逝。闍維。得五色
舍利。及齒牙數珠等。瘞於院西○善學住滸溪光福。
庚戌。院僧以官賦違期。當徙虔州。有司。知學專任講
道。欲與辨析。學曰。吾為主僧。法當坐。敢累他人耶。遂
毅然請行。或問故。學曰。宿業已定。不可逭也。庚戌四
月。行抵池陽馬當山。示疾而化○寶金。居五臺。己酉。
燕都平。庚戌　詔金至南京。見　上於奉天殿。且曰。
朕聞師名久。以中州苦寒。特延師居南方耳。遂留於
大天界寺。時　召入問佛法。及鬼神情狀○世愚。住
烏石。洪武三年冬十二月。略示微疾。召門弟子。勉以
精進入道。索筆書偈曰。生本不生。滅本不滅。撒手便
行。一天明月。擲筆而逝。
<other>（辛亥）介菴輔良禪師入寂（廣智訢法嗣臨濟十八世）</other>
輔良。住靈隱。化緣既周。洪武四年正月日。手䟽衣貲
入公帑。散交游。及治喪斂之事。顧謂左右曰。翼日巳
時。吾將逝矣。及期澡浴。端坐書偈而化。闍維。齒牙堅
潔。舌根紅潤。皆無壞者。火滅。諸舍利珠圓玉皦。將至
<pb n="910"/>
盈升。四眾爭取。燼為盡。瘞骨歸雲塔中。初良。未告
寂時。以書屬後事於同門宗泐曰。吾大期已至。子宜
速還。若稍遲遲。不復相見矣。時泐留姑蘇。謂。良精神
尚彊。豈遽如其所言及。治任來歸。良。火化已數日矣。
良性簡直。舉揚大法。不務緣飾。而西來之旨自明。復
以淨土觀門苦海舟航。時兼修之。未甞少怠。
<other>○楚石梵琦禪師入寂（元叟端法嗣臨濟十七世）</other>
洪武四年秋。　上。以鬼神之理甚幽。意。先佛必有成
說玅。選僧中通三藏之說者。問焉。琦與夢堂噩。等應
　召而至。舘於天界。援據經論成書。將入奏。七月二
十二日。琦忽示微疾。二十六日。索浴更衣。跏趺書偈
曰。真性圓明。本無生滅。木馬夜鳴。西方日出。置筆謂
噩曰。師兄。我去也。噩曰。何處去。曰西方去。曰西方有
佛。東方無佛耶。琦震威一喝。泊然而逝。　上聞嗟悼。
時禁火塟。以琦故。特命開之。火餘齒舌數珠不壞。舍
利五色。粘綴遺骨。纍纍然如珠。弟子奉骨。及諸不壞
者。歸海鹽建塔天寧塟焉。壽七十五。臘六十三○宗
泐。住徑山。洪武四年春。　詔集三宗名僧十人。及其
徒二千。建廣薦法會於鍾山。命天界寺力金。總持齋
事。金對以母老。舉泐自代。復還菴居。泐遂住天界○
初慧曇。主天界。以病謝院事。庚戌春二月病良已。夏
六月。廷義西域未臣伏。　上。以彼域敦尚佛乘。特命
曇往。曇承命。即日登途。自浙閩之洋。凡歷國邑。布宣
　天子威德。莫不聞而來歸。辛亥秋七月。道憩僧伽
羅國。其國王喜甚。舘於佛山精舍。寅夜參承。令闔國
臣民。悉得瞻禮。曇隨機開導。咸蒙法益。九月示微疾。
未幾。沐浴更衣。呼左右謂曰。予不能復命矣。跏趺端
坐。夜參半問曰。日將出否。曰未也。已而復問。至於四
三。曰日出矣。怡然而逝。踰五日。顏貌如生。王大驚嘆。
築壇茶毗。王與百僚。送至壇下。命比丘千餘。旋繞誦
諸陀羅尼。時有白烟一道。上燭於天。薪盡火滅。舍利
無算。舌根齒牙不壞。乃收靈骨。祔塟其國辟支佛塔。
先是。彼佛曾亦懸記今之開祔。適符其言。
<other>（壬子）洪武五年建廣薦法會</other>
太祖即位之四年。重念元季兵興。六合雄爭。有生之
類。不得正命而終。動億萬計靈氛。紏蟠充塞下上。吊
奠靡至。煢然無依。天陰雨濕之夜。其聲或啾啾有聞。
　宸衷若疚。且謂。洗滌陰[鬱-山+止]。升涉陽明。惟大雄氏之
教為然。乃於冬十二月。　詔徵江南有道浮屠十人。
詣南京。就蔣山太平興國禪寺。丕建廣薦法會。　上
宿齋室。却葷肉弗御者一月。五年壬子春正月十三
日昧爽。　上服皮弁服。臨奉天殿。啟　御撰章䟽。授
禮部尚書陶凱。凱捧出午門。寘龍輿中。導至蔣山。俄
　法駕臨幸。雲中雨五色子如豆。十五日將晏。　上
服皮弁服搢玉珪。上殿面大雄氏。北向立自迎佛。以
至望燎。無不極其誠敬。樂凡八奏。首曰善世曲。二曰
昭信曲。三曰延慈曲。四曰法喜曲。五曰禪悅曲。六曰
漏應曲。七曰玅濟曲。八曰善成曲。解嚴。群臣趨出。還
宮時。隨有佛光五道。從東北。貫月燭天。良久乃沒○
明德。主淨慈。時當元季戎馬紛紜。逮入　聖朝。德以
耄年謝。歸道場竹林菴。壬子二月日。示微疾。戒其徒
曰。吾身雖微。一真圓性。與如來等。世相起滅。無異石
火電光。晝夜勤行。毋生退轉。吾歿後。當遵佛制付之
茶毗。勿令四眾衣麻而哭也。言畢。索筆寫頌一首。泊
然入滅。壽七十九。臘六十二。火餘。頂骨不壞。舍利纍
纍。出燼中○智順。字逆川。瑞安陳氏子。大父母。精
修白業。既沒。蓮花現門屏間。父娶婁氏。屢至哭子。情
不勝哀。乃塑智者大師像事之。一夕夢像頂有圓光。
逆江流而上。招婁氏謂曰。吾當為汝子。及窹有娠。既
生。美質夙成。然自少不喜畜髮。翛然有塵外趣。七歲
出家。稍長受具。讀法華經。歷三月。通誦其文。游方習
天台教觀。久之嘆曰。義學雖益多聞。難禦生死。即禦
生死。舍自性將奚明哉。遂更衣入禪。走天寶山。參鐵
<pb n="911"/>
關樞。樞授以心要。順欲依樞而住。樞叱曰。丈夫不於
大叢林。與人相頡頏。局此蠡[殼-一]中耶。拂袖而入。順下
旦過寮。潸然而泣。或慰曰。善知識門庭高峻。拒之即
進之也。樞聞笑曰。吾知其為法器。姑相試耳。乃延入
室踰月。因如廁。便旋覩中園瓠瓜。觸發妙機。四體輕
清。目前大地。倐爾平沉。亟上方丈求證。適樞入府城。
順不往見。水濵林下。放曠自如。已而歷扺諸師。皆不
合。復自念。非樞不足依。洊走閩中見焉。樞遙見喜曰。
我子今來也。順舉所悟求證。樞曰。此第入門耳。最上
一乘。則邈在萬里之外也。乃囑曰。汝可悉棄前解。專
於參提上致力。則將自入閫奧矣。順從樞言。踰五閱
月。一日將晚參。擬離禪榻。忽豁然有省。厲聲告樞曰。
南泉敗闕。今已見矣。樞曰。不是心不是佛不是物。是
何物。順曰。地上磚舖。屋上瓦覆。樞曰。即今南泉在何
處。順曰。[鷂-缶+(工/山)]子過新羅。樞曰。錯。順亦曰。錯。樞曰。錯錯。順
禮拜而退。樞曰。未然也。乃披大衣。鳴鐘集四眾。再行
勘驗。順笑曰。未吐辭前已不相涉。和尚眼目何在。又
為此一場戲劇耶。樞曰。要使眾皆知之。遂將宗門諸
語。一一詢順。頓一一具答。樞囑曰。善自護持。勿輕泄
也。久之。分座說法。樞歿。順嗣住院事。已而回浙。尋返
永嘉。住報恩。復入閩住東禪。遷雪峰。還溫潛居林泉。
壬子。懷渭主淨慈。舉順以為代。順初不從。繼而嘆曰。
所貴沙門行者。隨緣應世。何所容心哉。乃振錫而往
○寶金。留天界。壬子春正月既望。　上親。行獻佛之
禮。夜將半。　勅金施摩陀伽斛法食。竣事寵賚優渥。
夏五月。悉鬻衣盂之資。作佛事七日。乃示微疾。　上
知之。親御翰墨。賜詩十二韻。有玄關盡悟。已成正覺
之言。時疾革。不能詣闕謝。至六月四日。沐浴更衣。與
四眾言別。正襟危坐。目將瞑。弟子請曰。和尚逝則逝
矣。不留一言。何以暴白於後世耶。金曰。三藏法寶。尚
為故紙。吾言欲何為。夷然而逝。後三日茶毗。獲五色
舍利。齒舌數珠不壞。紛然爭取。土為盡。
<other>（癸丑）無夢曇噩禪師入寂</other>
曇噩。隱居象山瑞龍別室。洪武三年。　詔徵江南有
道僧。而噩與焉。舘於天界寺。既奏對。　上憫其年耄。
放令還山。六年二月。時噩年八十有九。一旦無疾。忽
戒浴易衣。出器物。分遺叢林諸友。命弟子曰。三界空
華。如風捲烟。六塵幻影。如湯澆雪。亘古亘今。惟一性
獨存。吾之幻軀。今將入滅。滅後闍維。煆骨為塵。不可
建塔以累後世。聽吾偈。曰吾有一物。無頭無面。要得
分明。涅槃後看。言訖。斂目危坐而逝○可授。住龍華。
一坐十三春。洪武六年。遷中天竺。行至錢塘江濵。淨
慈諸勤舊謀曰。此大善知識。胡可失也。天竺尚可致。
吾屬獨不能耶。帥眾邀居其位○智順。赴淨慈。欲大
有設施。而諸僧負官逋者。係累滿庭。順為出涕。悉代
償之。洪武六年。至南京。僅四閱月。沐浴書偈而逝。闍
維獲舍利無算○慧照。住阿育。九年退於妙喜。泉上
築室曰夢菴。掩關獨處。凝塵滿席不顧也。洪武癸丑
十月朔。召門弟子曰。吾將西歸。汝輩有在外者。宜趣
其還。越七日。屬後事於住持崇⿰示谷。沐浴更衣。索紙書
偈。書已。恬然化滅。壽八十五。夏七十。茶毗。牙齒眼睛
及數珠不壞。餘成舍利。五色爛然○力金。退居同歸
菴。洪武五年冬。復建法會。　大駕臨幸。詔金闡揚第
一義諦。自公侯以至庶僚。環而聽之。靡不悅服。六年
十二月日。忽示門弟子曰。吾有夙因未了。必當酬之。
汝等勿以世相逼我。未幾。示微疾。謝去醫藥飲食。手
書一偈。委順而化。停龕六旬。始行茶毗。視其貌如生。
數珠齒牙不壞。設利羅無算。觀者競取之而去。
<other>（甲寅）印原禪師入寂（中峰本法嗣臨濟二十世）</other>
印原。自明本記莂。所至皆以叢林師子兒稱之。會清
拙澄。將入日本建立法幢。原送至四明。澄曰。子能同
歸。以輔成我乎。原曰。雲水之蹤。無住無心。何不可之
有。即攝衣升舟。其後。澄能化行遐邇者。皆原力也。原
<pb n="912"/>
還日本。歷主名剎。洪武甲寅春正月日。夜參半。召門
人謂曰。吾今日逝矣。爾等即龕瘞之。母狥世俗行祭
奠禮。更可徧語諸剎舊弟子。恪守吾平日所訓。使法
輪永轉可也。黎明。賓朋候問。起居應接如平常。及午
呼侍者曰。時至矣。可持觚翰來。及至。復曰。吾塔已成。
惟未書額耳。大書心印二字。入室端坐。泊然入滅○
李願證。字大猷。姑熟人。母陶無嗣。晝夜禱於觀自在
佛。夜夢一比丘尼。乘白鹿車抱嬰兒。授曰。此福慧兒
也善視之。既而有娠。生未逾月。兒忽身熱如火。不進
抱。母復夢前比丘尼。持栗數顆嚼食之。夢覺。兒汗下
如雨遂瘳。年四歲。嬉戲父膝下。因授以記姓書。兒曰。
此有何義。讀之將奚為。父大驚。更以孝經。一誦即能
闇記。稍長。益駿發異常。父甞手書楞嚴圓覺二經。逐
卷取讀之。力白父母出家。祝髮受具。久之。杖錫來南
京。謁慧曇於天界。曇命為侍者。謂曰。子才銳甚。宜留
意文學。他日期子弘宗持教也。於是。獨坐一室。竺墳
魯典。無不研窮。尋命掌記。戊申。出世嘉興水西寺。庚
戌。遷吳興道場。未幾。退居武康山中。著觀幻子內外
篇。以合儒釋一貫之妙。癸丑冬。還天界。時宋濂侍
　上升武樓。遙望禪林顧濂曰。中有良僧乎。對曰。近有
二僧。從吳越中來。皆能文辭。　上曰。其名謂何。曰一
則願證。一則證傳。　上曰。試取觀之。濂。因進證傳文
一編。　上親覧。終卷曰。是或儒者之所不及。復問願
證所著。曰太常丞張丁家。有往復論性書。遂遣中官
召丁。携證書至。　上復覽如前。喜曰。論議甚高。其鐵
中錚錚者乎。明日。乃　召見謹身殿。慰勞備至。　敕
吏部二僧皆除。應奉翰林文字。賜第太平門。及妻妾
各二。令中秘給書籍。閉門習讀。三月俟髮長勝冠。然
後涖職。後三月。證有疾。中使問疾者。絡繹於道。竟不
起。病將革時。惟仰首言曰。死則死。所可憾者。受　上
深恩。不能報爾。遂口授其友。草謝表。表未終而逝。
　上夜夢證來謝服大布寬衣。巾稍欹。叩其家人。服色
正同。因移棺撼巾不正。　上尤為嗟異。時甲寅春二
月也。壽三十七。證傳即郭傳。字文遠。會稽人。與證同
召。後陞修起居注。遷考功監令。一日　上謂濂曰。卿
言。楞伽為達摩氏印心之經。　朕閱之信然。人至難
持者心也。觸物而動。淵淪天飛。隨念而遷。凝氷焦火。
經言操存制伏之道。實與儒家言不異。使諸侯卿大
夫人咸知此。縱未能上齊佛智。其禁邪思絕貪欲。其
不胥為賢人君子之歸。濂對曰。誠如　聖諭。第其文
學簡古。義趣淵微。宋臣蘇軾。頗甞患其難讀耳。　上
曰。此書生纏蔽文義之過也。朕於宮中。略覽數過。已
悉領其大旨。即　勅奉御取經示濂。且點誦曰。如佛
語心品第一卷所言。諸識有二種生。謂流注生。及相
生。有二種住。謂流注住。及相住。有二種滅。謂流注滅。
及相滅。此三相者。最為微隱。惟佛能究言之。第四卷
所言。自心妄想非性。智慧觀察。不墮二邊。先身轉勝
而不可壞得。自覺聖趣。是般若波羅蜜。此言六度萬
行。互相融攝。成菩提分。皆繇般若成立。尤為深切。般
若心經。金剛般若經。皆心學所繫。不可不講習也○
可傳。自得法於元長。去棲范蠡巖。巖有虎。一夕避去
杭之仁和。去城東五里所。其地當元季。為戰闘之區。
莾無居人。及歸我明。遺民稍集。往往好勇嗜利。屠羊
豕以成肆。傳憫之。托鉢行化。有褚道真。與金薌者。首
為迎禮。先是。真夢異僧至其廬。倡偈為贈。及見傳。儼
然與夢不殊。真遂與薌。日乞食饋傳。且請右族。共建
精舍一區。甲寅七月訖功。名其菴曰圓應○普仁。住
智者禪寺。一坐十五夏。別築燕居於西麓曰潛菴。將
有終焉之志。洪武戊申。抗之中竺。請仁住持。仁欲往。
郡守從容問曰。佛法有重輕耶。曰否。曰佛法既無重
輕。師位寧有崇卑耶。仁一笑而止。甲寅。淨慈虗席。使
者自武林。凡三至。仁乃起而應之。開法日。黑白環聽
者千人。各挹深飲醲。嘆咏而去○初無慍。參竺元道
<pb n="913"/>
公。請問狗子無佛性話。纔開口。被道一喝。慍大悟。通
身汗下。因呈頌云。狗子無佛性。春色滿皇都。趙州東
院裏。壁上掛葫蘆。道乃發笑曰。恁麼會又爭得。慍拂
袖便出。甞謂同參曰。此事如魚飲水。冷煖自知。決不
在語言文字上。我輩若不遇這箇老和尚。幾被知解
埋沒一世。公等設有把茆蓋頭。當不忘所自。出世住
明州靈巖。遷台之瑞巖。示眾。穩坐家堂。因甚主人翁
不識。掀翻大海。摑碎須彌。平地上因甚擡脚不起。眼
光爍破四天下。自家眉毛落盡。因甚不見前後。下語
者。多不契。學者方景從。竟謝事入松巖。松巖在萬山
之巔。人跡罕到。慍至。悉謝遣徒御。但緘一書寄寺眾。
眾發緘。乃退院上堂語也。遂抵巖泣請還寺。慍堅拒
不[ㄠ-ㄙ+?]。甲寅。東夷聞慍名。使者入貢中國。兼奏請住持。
慍至南京。以老病力辭。　上憫而不遣。留處天界。時
學士宋濂。遇休沐。必訪慍。劇談道妙。是年冬。歸隱鄞
江。丙寅七月日。忽示微疾。僧問疾者至。慍惟力談禪
病。勉以祖道自重。無一語及世間相。索筆書偈云。七
十八年。無法可說。末後一句。露柱饒舌。咄。端坐而逝。
<other>（乙卯）德隱普仁禪師入寂</other>
普仁。住淨慈。乙卯春。秘書事起。有誣智者寺僧。購名
畵以歸者。事下刑曹。刑曹以仁舊主寺者。當知其是
非。逮而質焉。事將白。仁忽示微疾於京師寓舍。屈指
計曰。今夏五月矣。左右曰。然。曰此八月八日最良。吾
將逝矣。至期整衣。端坐而逝。雖當溽暑。容色不變○
可授。居淨慈二載。洪武八年八月日。擊鍵椎集眾。再
三申精進之戒。手撾鼓而退。歸臥竹院。忽示微疾。端
坐西向。召左右謂曰。吾將逝矣。左右進觚翰請書偈。
授麾去之曰。吾宗本無言說。乃合爪連稱佛號。至聲
漸微而寂。茶毗。齒牙貫珠不壞。舍利光色晶瑩。如金
銀水精者。徧滿於地○懷渭。自淨慈。退居錢塘梁渚。
問道者。接踵而至。乙卯十二月日。忽示微疾。召門弟
子。屬以後事。怡然而逝。火化。得不壞者三。曰牙齒。曰
鉢塞莫。曰室利羅。渭軀分短小。神宇超朗。終身持誦
金剛經。未賞虗日。報國入院。季秋而山丹發花。一枝
五萼。如佛手然。淨慈行化。有陳氏婦。預夢神僧臨其
門。及渭至。稽首作禮。願為尼以相依。渭舉大法開導
之。其婦恍若有所悟入。渭行未百步。而婦竟與家人
別。坐脫而去○初晉義熈中。有西域僧法愔。至廬山。
與慧遠結社。已而來蘇。以念佛三昧。化導有情。蘇人
翕然歸之。為建淨壽院。後改名萬壽。元末。天下大亂。
寺為兵所焚。洪武癸丑。蒲圻魏觀。來為郡。周視廢基。
蹙額言曰。是剎之廢。不得名。浮屠不足以起之。行中
仁公。乃寂照和尚。世適今住虎丘。德涵道融。堪為人
天師。中興之責。庶其在是乎。遣使致書幣。凡三往而
後應之。仁泊然獨居。未幾。遠近清修士。魚貫而來。仁
曰。可矣。於是重興殿宇。百廢具舉。乙卯冬十月告成。
仁太息曰。吾耄矣。宜選春秋強盛者繼之。乃退居松
林蘭若。勤舊合輿議。延景瓛繼其席。瓛。字瑩中。
<other>（丙辰）明叟昌禪師入寂（千巖長法嗣臨濟廿一世）</other>
明叟昌。得法元長。元至正己亥。與弟子無聞聰。結菴
浦江縣東十五里。其地曰花山。菴名棲靜精舍。晝夜
以禪寂為務。洪武丙辰十月日。一旦無疾辭眾。說偈
曰。生本非生。滅亦無滅。撒手便行。虗空片月。說已。端
坐而逝。昌歿。聰繼之。弗懈益虔。
<other>（戊午）樸隱元瀞禪師入寂（元叟端法嗣臨濟十七世）</other>
元瀞。住靈隱。入院甫浹日。左右請曰。寺政實繁乏都。
寺僧司之。有德現者。稱多才。昔掌崇德莊田。能闢其
萊蕪。以食四眾。儻以功舉。其誰曰不然。瀞諾之。先是。
勤舊有聞。歆現之獲田利。率無賴比丘。請前主僧代
之。及現被選。大懼發其奸私。走崇德縣。列現過失。縣
令丞寘不問。未幾。有徤令至。上其事刑部。刑部訊鞫。
既得實。以瀞為寺長。法當緣坐。移符逮瀞。或謂瀞曰。
此三年前事爾。況師實不知。且不識聞。宜自辨訴可
<pb n="914"/>
也。瀞笑曰。定業其可逃乎。至部。部主吏問曰。現之犯
禁。爾知之乎。曰知之。曰既知。當書責欵以上。瀞即操
觚如吏言。尚書暨侍郎。覽之大驚曰。師當今名德也。
惡宜有是洊審之。瀞了無異辭。於是。皆謫陝西為民。
聞亦大悔。且泣曰。聞草芥耳。豈意上累師德。蚤知至
此。雖萬死不為也。瀞弗顧。行至寶應。謂從者曰。吾四
體稍異常時。報身殆將盡乎。夜宿寧國禪寺。瀞女弟
之夫陳義安。時為青州衛知事。移戌鳳陽。以道經寺
中。瀞悅曰。吾遺骸有所托矣。是夕共飯。猶備言遷謫
之故。不見有憊色。明旦。忽端坐合爪。連稱無量壽佛
名。泊然而逝。龕斂火焚。骨間舍利。叢布如珠○智及。
居穹窿。戊午八月示微疾。九月四日。索筆書偈而逝。
茶毗。火𦦨化成五色。有氣襲人。如沉水香。齒牙數珠
不壞。遺骨紺澤。類青琉璃色。舍利交綴於上○慧朗。
別號幻隱。台州項氏子。七歲患疽。置床上。忽不見。已
而求得之。問其故。曰頃睡中。有四童子舁至此。無他
也。翼日疽愈。既長出家。參行端。端問。東嶺來。西嶺來。
朗指草鞋曰。此是三文錢買得。端曰。未在更道。朗曰。
某甲只如此。和尚作麼生。端曰。念汝遠來。放汝三十
棒。朗乃悟旨。久之。遂罄底蘊。曰纔涉思惟。皆為剩法。
出世五峯。戊午。住靈隱。
<other>（己未）東溟慧日法師往生淨土（天台宗）</other>
慧日。住天竺前後二十五年。洪武改元。始獲謝事。時
有學僧伽。奉　詔入京。魚貫而見。日年最高。白眉朱
顏。其班前列。　上親問。以升濟沉溟之道。日備述其
故。　上悅。顧眾謂曰。邇來學佛者。惟飽食優游。沉貍
歲月而已。如金剛楞伽諸經。皆攝心之要典。何不研
窮其義。苟有不通。質諸白眉法師可也。自後數　召
見。字而不名。及建鍾山法會。請日說毗尼淨戒。辭歸
上天竺。日修西土安養之學。十二年秋七月朔日。夢
青蓮華生方池中。華色敷腴。清芬襲人。既窹。召弟子
曰。此生淨土之祥也。吾去人間世。殆不遠乎。至四日。
趺坐書頌。合爪而寂。壽八十九。臘七十三。藏全身於
山之西峯。日軀幹修偉。眉長一寸餘。其白勝雪。目睛
閃閃射人。道德餘光所照。不問耄倪。見日經行。輙曰。
我白眉和尚來也。爭持香華。以為供養。居甞顏面嚴
冷。片言不妄發。即發雖對王公大臣。未甞出一軟媚
語。至於誘掖後進。色溫如春陽。
<other>（辛酉）萬峯時蔚禪師入寂（千巖長法嗣臨濟廿一世）</other>
時蔚。住鄧蔚山三十餘年。學徒奔凑。示眾。大凡參學
做工夫者。先將平日所知所見。人我利名。盡情掃却。
然後將本參話頭。頓在目前。行住坐臥時也參。著衣
喫飯時也參。屙屎送尿時也參。靜閙閑忙時也參。喜
怒哀樂時也參。但於十二時中。心心無間。念念相續。
不忘這箇話頭。須是大起疑情。大疑即大悟。不疑即
不悟。悟即悟自本心。明即明自本性。古人云。佛見法
見。是二種鐵圍山。若有所見。盡成其障。所以證道歌
云。心是根。法是塵。兩種猶如鏡上痕。痕垢盡除光始
現。心法雙忘性即真。此事不論根性利鈍。即要信得
及。行得切時節到來。忽然觸著磕著。洞明大事。祖師
云。我本求心不求佛。法界元來無一物。佛者覺也。如
何是覺。㘞呵呵。方知此語。實無妄也。且道。笑箇什麼。
經云。心生大歡喜。自知當作佛。然須如是。須經大善
知識。爐鞴煆煉。將來方可續佛慧命。謹參。洪武辛酉。
正月十五日。告眾曰。吾今時節至矣。大眾切莫遠去。
二十九日。忽沐浴更衣。付囑曰。如今已得須向山間
林下钁頭邊。接引一箇半箇。闡揚吾道。報佛恩德。不
可攀高接貴。輕慢下流。逐利追名。迷真惑道。如今末
法將沉。汝等切須仔細。復書偈曰。七十九年。一味杜
田。懸崖撒手。杲日當天。遂趺坐而逝。塔全身於院西。
蔚一生清苦。衲衣蒲履之外。錙銖不蓄。至於室中舉
古驗今。直截根源。竝無剩語。所有示眾法語等。不肯
留傳。但曰。從上佛祖言說。句句朝宗。言言見諦。後學
<pb n="915"/>
初機。略不聽從。況吾區區杜田話柄乎。悉付火燼。門
人記錄。略成文卷。仍行於世。得法弟子甚眾。而無念
勝學者獨號能紹其傳云。

佛祖綱目卷第四十一（終）

<talk>No. 1594-H</talk>

余編次佛祖綱目四十一卷。甫竣崇禎壬申春。黃澹
志王心岫諸君子。倡導勸緣。謀付剞劂。是年七月。余
忽患脾疾。老年精血乾枯。似無生理。余於生死。業已
坦然。獨是書佛祖命脉所關。挍勘刊刻。刷印流通。須
一一躬親。非歲月了。局可柰何。是夜夢人持書一封
像一幅。啟視書云。知汝欲開坦然書院。像則夢中竊
計。此丁南羽所畵觀音大士像也。明旦脾疾遂愈。因
追憶萬曆丁巳元旦五更。夢入一殿宇。莊嚴高聳。金
碧輝煌大士。身長丈餘。南面而立。余方拜起。大士手
抱一嬰兒。授余曰。無智亦無得。以無所得故。豈所為
坦然者。即無所得之真種子。令余小子普覺。大千盡
未來際。而共證無生乎。阿那含拘尼佛偈曰。佛不見
身知是佛。若實有知別無佛。智者能知罪性空。坦然
不怖於生死。實有知則無所得。無所得則坦然。此正
先佛後佛。互證教外別傳之秘旨。而余小子編次四
十一卷。綱目之微意也。學者其無忽諸。
（壬申臘月三十日五更。夢一縉紳相貌非常。楫余而謝曰。拙稿[蒙-卄+((並-(前-刖))-一)]老先生訂贋。余曰。老先生真稿。未知的
有幾篇。曰四十一篇。是日偶人持嘉興新進談生考卷來。揭視首題。下註云。宗師考取第幾十名首卷。次
題云。太尊考取第幾十名首卷。既云幾十名。又云首卷。余怪問故。則曰。卷者篇也。始悟夢中四十一篇者
乃綱目四十一卷。云事關佛祖冥證。不得不附跋於此。佛弟子朱時恩謹識）。
佛祖綱目。逈異他書。上續慧命。下度群品。真心樂助
者。固已旋趨於覺路。見聞隨喜者。亦且共脫夫迷途。
本願大法流通。統祈自他兼利。真如福德。各各無邊。
至於王心岫居士。捐貲助刻首末二本。外復助刊刻
刷印銀貳拾兩。特願過去先祖王朝松。先祖母毛氏。
先父王孫熈。先母張氏等。盡獲超昇。現在側室顧氏。
長男王鈺。生母盧氏。次男王鉉生母盧氏等。均蒙保
祐。本色道人。彈指無非佛事云。
皇明崇禎癸酉孟冬日心空居士朱時恩敬書

</file>